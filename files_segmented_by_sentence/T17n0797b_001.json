{
    "T17n0797b_001:0743b22_0": "佛說貧窮老公經",
    "T17n0797b_001:0743b24_0": "宋沙門釋慧簡譯",
    "T17n0797b_001:0743b25_0": "聞如是：一時，佛在舍衛國精舍中坐，與二千比丘俱。",
    "T17n0797b_001:0743b26_1": "時有一貧窮老公，年二百歲，眉生秀毛，耳出於頭，齒如齊貝，手過於膝，貌而視之，似如有相。",
    "T17n0797b_001:0743b28_2": "而貧窮辛苦，衣不蓋形，五體裸露，腹恒飢虛，行步時動，小有氣息，扶杖而來，求欲見佛。",
    "T17n0797b_001:0743c01_3": "釋梵侍門，勅不通之。",
    "T17n0797b_001:0743c02_0": "老公因大喚曰：「吾雖貧賤，民之廝下，千載有幸，今得值佛，欲問罪福，求離眾苦。",
    "T17n0797b_001:0743c03_1": "我聞世尊仁慈普逮，萬物蒙賴，莫不受恩，是以遠來，乞一示見。",
    "T17n0797b_001:0743c05_2": "而卿斷我，既違我願，有誤聖意，豈宜可爾乎？」",
    "T17n0797b_001:0743c06_3": "佛以知之，顧語阿難：「汝寧見長壽耆年有相老公，而罪未畢者乎？」",
    "T17n0797b_001:0743c08_0": "阿難叉手白佛言：「安有相福耆壽，而有罹罪？",
    "T17n0797b_001:0743c09_1": "罹罪之人，豈復有相？",
    "T17n0797b_001:0743c09_2": "今在何許？",
    "T17n0797b_001:0743c09_3": "生所未見。」",
    "T17n0797b_001:0743c10_4": "佛言：「近在門外。",
    "T17n0797b_001:0743c10_5": "釋梵斷之，可喚使前。」",
    "T17n0797b_001:0743c11_6": "於是，老公匍匐寸進，為佛作禮，悲喜交流，而白佛言：「我生世不幸，貧窮辛苦飢餓寒凍，求死不得，活無所賴，人命至重，不能自棄。",
    "T17n0797b_001:0743c14_7": "聞佛在世，心獨歡喜，晝夜發心，願一奉顏，由來十年，今始得果。",
    "T17n0797b_001:0743c15_8": "向在門外，久不得前。",
    "T17n0797b_001:0743c16_9": "計欲還去，氣力不堪，進退無路，但恐命絕，穢污聖門，重增其罪。",
    "T17n0797b_001:0743c17_10": "不悟天尊，已哀矜之，得蒙前進，不奪本願，如此而死，無復恨矣！",
    "T17n0797b_001:0743c19_11": "惟欲速終畢罪，後世願得垂恩，施其上慧。」",
    "T17n0797b_001:0743c20_12": "佛言：「人之受生，生死因緣，以多因緣，致有罪根。",
    "T17n0797b_001:0743c21_13": "今我為汝，說其本源。",
    "T17n0797b_001:0743c21_14": "卿前世時，生豪強大國明慧王家。",
    "T17n0797b_001:0743c22_15": "時為太子，憍貴非凡，上為父母所愛，下為臣民所敬。",
    "T17n0797b_001:0743c23_16": "用此恣意，輕凌於人，高目大視，矜抗邈然，財寶億萬，皆是民物。",
    "T17n0797b_001:0743c25_17": "百姓貧弊，皆坐課歛，惟知聚積財物，不肯布施。",
    "T17n0797b_001:0743c26_18": "「時有貧寒沙門，名曰靜志，從遠國來，故往詣卿，所求不多，惟法衣耳。",
    "T17n0797b_001:0743c28_19": "而卿了不當，接遇之甚惡，既不乞衣，又不與食，空坐著前，去復不聽。",
    "T17n0797b_001:0743c29_20": "晝夜七日，水漿永絕，亦有氣息，命在轉燭。",
    "T17n0797b_001:0744a01_21": "而卿見此，方大歡喜，聚人看之，以為快樂。",
    "T17n0797b_001:0744a02_22": "邊有侍臣，而諫卿曰：『太子莫爾！",
    "T17n0797b_001:0744a03_23": "沙門慈恭，道德內合，凍之不寒、餓之不飢，所以來乞，欲為福耳。",
    "T17n0797b_001:0744a05_24": "既不施與，安可窮逼？",
    "T17n0797b_001:0744a05_25": "幸發遣之，勿招其罪。』",
    "T17n0797b_001:0744a06_26": "「太子答曰：『此是何人，詐稱道德，試小困之。",
    "T17n0797b_001:0744a07_27": "纔令不死。",
    "T17n0797b_001:0744a07_28": "正爾放去，無所憂也。』",
    "T17n0797b_001:0744a07_29": "即便遣去驅逐出國。",
    "T17n0797b_001:0744a08_30": "「未出國界，十餘里中，逢遭飢賊，欲殺噉之。",
    "T17n0797b_001:0744a09_31": "沙門言曰：『我貧凍沙門，羸瘦骨立，肉既腥臊，不中噉也，空當見殺，而無所任。』",
    "T17n0797b_001:0744a11_32": "「餓賊又曰：『我餓困累日，但食土耳，卿雖小瘦，故是肉也。",
    "T17n0797b_001:0744a12_33": "終不相放，但當就死。』",
    "T17n0797b_001:0744a13_34": "如此前却，紛紜良久。",
    "T17n0797b_001:0744a13_35": "「太子得知，便往救曰：『我以不能乞其衣食，寧當復令賊殺之耶？』",
    "T17n0797b_001:0744a15_36": "賊見太子，皆叩頭首過謝罪，放沙門去。",
    "T17n0797b_001:0744a16_37": "「時沙門者，今彌勒菩薩是；憍貴太子者，今卿是也。",
    "T17n0797b_001:0744a17_38": "故卿今日受此貧窮之罪，坐慳貪也；所以得長壽者，救活沙門之命也。",
    "T17n0797b_001:0744a19_0": "罪福報應，亦如影響。」",
    "T17n0797b_001:0744a19_1": "老公白佛：「去事已爾，願畢於今，乞得以垂殘之命，得作沙門，後生世世，常侍佛邊。」",
    "T17n0797b_001:0744a21_2": "佛言：「善哉！」",
    "T17n0797b_001:0744a21_3": "應時，老公鬚髮墮地，法衣在身，體氣強健，耳目聰明，即得上慧，入三昧門。",
    "T17n0797b_001:0744a23_4": "以偈讚佛：「我昔為太子，　　不識仁義方，　憍貴自放恣，　　恃為大國王，　自謂無罪福，　　此以可保常。",
    "T17n0797b_001:0744a27_0": "　豈悟生死對，　　於今受其殃？",
    "T17n0797b_001:0744a28_0": "　從罪復蒙福，　　得覩天中天，　能脫既往罪，　　垂命入法門，　永離慳貪心，　　長受智慧根，　世世侍佛邊，　　保持萬劫存。」",
    "T17n0797b_001:0744b03_0": "於是老公比丘，說是偈已，禮佛而去。",
    "T17n0797b_001:0744b04_0": "佛說貧窮老公經"
}