{
    "T03n0187_002:0545c21_0": "方廣大莊嚴經卷第二",
    "T03n0187_002:0545c23_0": "中天竺國沙門地婆訶羅奉　詔譯，降生品第五爾時，佛告諸比丘：「菩薩為諸天人演說正法，勸勉開曉令其悅豫。",
    "T03n0187_002:0545c26_1": "告天眾言：『我當以何形像下閻浮提？』",
    "T03n0187_002:0545c27_2": "或有說言：『為童子形。』",
    "T03n0187_002:0545c27_3": "或有說言：『釋梵之形。』",
    "T03n0187_002:0545c28_4": "或有說言：『神妙天形。』",
    "T03n0187_002:0545c28_5": "或有說言：『阿修羅、乾闥婆、迦樓羅、緊那羅、摩睺羅伽等形。』",
    "T03n0187_002:0546a01_6": "或有說言：『日月天形。』",
    "T03n0187_002:0546a01_7": "或有說言：『金翅鳥形。』",
    "T03n0187_002:0546a02_8": "說如是等種種形像。",
    "T03n0187_002:0546a02_9": "爾時，眾中有一天子，名曰勝光，昔在閻浮提中為婆羅門，於無上菩提心不退轉，作如是言：『圍陀論說，下生菩薩當作象形而入母胎。』",
    "T03n0187_002:0546a06_0": "即說偈言：「『菩薩降神，　　應為象形，　　端正姝好，　　頂上紅色。",
    "T03n0187_002:0546a09_0": "　　皎潔鮮淨，　　如白玻[王*(黍禾+利)]，　　具足六牙，　　飾以金勒。",
    "T03n0187_002:0546a11_0": "　　無不吉祥，　　圍陀先記，　　三十二相，　　當下閻浮。』」",
    "T03n0187_002:0546a13_0": "佛告諸比丘：「菩薩於兜率天宮，周遍觀察將下生時，輸檀王宮先現八種瑞相。",
    "T03n0187_002:0546a14_1": "何等為八？",
    "T03n0187_002:0546a15_2": "一者王宮忽然清淨，不加掃灑，無諸穢惡、塵土、瓦礫、蚊虻、蚰蜒、百足之類，周匝布散種種妙花香氣芬馥。",
    "T03n0187_002:0546a17_3": "二者從雪山中眾鳥來集，異類雜色毛羽光鮮，於王宮中樓閣殿堂棟梁軒牖，哀鳴相和遨遊自樂。",
    "T03n0187_002:0546a19_4": "三者於王宮中，草木花葉一時敷榮。",
    "T03n0187_002:0546a20_5": "四者王宮池沼皆生蓮花大如車輪，有百千葉覆映水上。",
    "T03n0187_002:0546a21_6": "五者王宮珍器自然而有蘇油、石蜜，種種美味，食而無盡。",
    "T03n0187_002:0546a23_7": "六者王宮樂器簫笛、箜篌、琴瑟之屬，非因擊奏，皆出種種微妙之音。",
    "T03n0187_002:0546a24_8": "七者王宮金銀、琉璃、車璩、馬瑙、摩尼、珊瑚，一切珍藏悉皆盈滿。",
    "T03n0187_002:0546a26_9": "八者王宮有大光明映蔽日月，遇斯光者身心安樂得未曾有。",
    "T03n0187_002:0546a27_10": "如是名為八種瑞相。",
    "T03n0187_002:0546a28_11": "「是時，摩耶聖后，澡浴莊飾，塗諸天香、著妙衣服、眾寶自嚴，歡喜悅豫身心清淨，以一萬婇女圍遶侍從，遊音樂殿中詣輸檀王，於王右邊，昇妙寶網莊嚴之座。",
    "T03n0187_002:0546b03_0": "坐已容貌熙怡開顏微笑，於是頌曰：「『善哉大王幸哀許，　　我今欲陳微妙願，　　從是恒起仁慈心，　　當持八關清淨戒。",
    "T03n0187_002:0546b06_0": "　　不害眾生如愛己，　　三業十善常修習，　　遠離嫉妬諂曲心，　　願王於我莫生染。",
    "T03n0187_002:0546b08_0": "　　聞此禁戒非隨喜，　　恐王長夜嬰苦報，　　惟願令我得別居，　　宮殿香花自嚴飾。",
    "T03n0187_002:0546b10_0": "　　諸善婇女常圍遶，　　鼓樂絃歌演法音，　　凡鄙惡人令離我，　　婬穢香花皆不御。",
    "T03n0187_002:0546b12_0": "　　一切囚徒悉寬宥，　　要當遣彼囹圄空，　　七日七夜廣行檀，　　給濟貧乏令充足。",
    "T03n0187_002:0546b14_0": "　　必使正化輕傜役，　　盡令公庭無諍訟，　　各各慈心互相向，　　如昇忉利歡喜園。",
    "T03n0187_002:0546b16_0": "　　憐愍世間同一子，　　法教如斯甚安樂。』",
    "T03n0187_002:0546b17_0": "　　王聞此言大歡悅，　　如所願者皆相許。",
    "T03n0187_002:0546b18_0": "　　即勅諸臣淨宮殿，　　幡蓋香花恣嚴飾，　　復以二萬勇健軍，　　操持劍戟令防護。",
    "T03n0187_002:0546b20_0": "　　婇女絃歌相娛樂，　　復以瓔珞莊嚴身，　　珍床寶座敷綩綖，　　處在勝殿如天女。」",
    "T03n0187_002:0546b22_0": "佛告諸比丘：「爾時，四天王、釋提桓因、夜摩天、兜率陀天、樂變化天、他化自在天、娑婆世界主梵天王、梵眾天、梵輔天、妙光天、少光天、光嚴天、淨居天、阿迦尼吒天、摩醯首羅天，及餘無量百千天眾，悉皆雲集互相謂言：『菩薩將欲下生，我等諸天不往侍從，墮無反復不知恩養。",
    "T03n0187_002:0546b28_1": "誰能堪任侍衛菩薩下閻浮提，從初入胎及以出胎，童子盛年，遊戲受欲，出家苦行，詣菩提座，降伏魔軍，轉正法輪現大神力，下忉利天入般涅槃，常能奉事終不捨離？』",
    "T03n0187_002:0546c03_2": "爾時，諸天子等而說頌曰：「『汝等誰堪任，　　歡喜隨菩薩，　　當得福增長，　　亦獲大名譽。",
    "T03n0187_002:0546c07_0": "　　若求忉利宮，　　勝妙常安樂，　　婇女眾圍遶，　　應隨清淨月。",
    "T03n0187_002:0546c09_0": "　　若求妙園林，　　勝處常遊戲，　　寶地金花飾，　　應隨離垢光。",
    "T03n0187_002:0546c11_0": "　　若求象馬車，　　遊處歡喜園，　　婇女眾圍遶，　　應隨大丈夫。",
    "T03n0187_002:0546c13_0": "　　若求夜摩天，　　及以兜率宮，　　所生常見敬，　　應隨大名稱。",
    "T03n0187_002:0546c15_0": "　　若求化樂天，　　自在諸宮室，　　遊戲變化樂，　　應隨功德者。",
    "T03n0187_002:0546c17_0": "　　若求作魔王，　　遠離諸毒心，　　神變窮邊際，　　應隨利益者。",
    "T03n0187_002:0546c19_0": "　　若求超欲界，　　住勝妙梵宮，　　修行四等心，　　應隨禪定者。",
    "T03n0187_002:0546c21_0": "　　若求生人間，　　受輪王勝報，　　七寶從心至，　　應隨離欲尊。",
    "T03n0187_002:0546c23_0": "　　若求人王位，　　長者及居士，　　財富無怨敵，　　應隨無上士。",
    "T03n0187_002:0546c25_0": "　　若求大富貴，　　端正及名譽，　　教令有威德，　　應隨梵音者。",
    "T03n0187_002:0546c27_0": "　　若求人天報，　　并致三界安，　　無漏慧及禪，　　應隨法自在。",
    "T03n0187_002:0546c29_0": "　　若求斷貪欲，　　及去瞋癡等，　　淡泊志寂然，　　應隨調心者。",
    "T03n0187_002:0547a02_0": "　　若求一切智，　　緣覺及聲聞，　　十方師子吼，　　應隨功德海。",
    "T03n0187_002:0547a04_0": "　　若求閉惡趣，　　開諸甘露門，　　方昇八正道，　　應隨遠險路。",
    "T03n0187_002:0547a06_0": "　　若求見諸佛，　　聽受甚深法，　　及冀眾福祐，　　應隨功德藏。",
    "T03n0187_002:0547a08_0": "　　若求出纏縛，　　生老病死苦，　　清淨如虛空，　　應隨離垢人。",
    "T03n0187_002:0547a10_0": "　　若求一切敬，　　相好莊嚴德，　　及能拯自他，　　應隨可欣樂。",
    "T03n0187_002:0547a12_0": "　　若求戒定慧，　　甚深難可證，　　智者速解脫，　　應隨大醫王。",
    "T03n0187_002:0547a14_0": "　　若求無量德，　　究竟皆圓滿，　　及生涅槃樂，　　應隨智成就。』",
    "T03n0187_002:0547a16_0": "「爾時，諸天眾會聞此偈已，八萬四千四天王天、百千忉利天、百千夜摩天、百千兜率天、百千化樂天、百千他化自在天、六萬魔天、前世積德六萬八千梵眾天，乃至阿迦尼吒天與無央數百千諸天，如是等天先來在會，復有他方東西南北、四維上下無量百千諸天眾等，皆悉來集。",
    "T03n0187_002:0547a22_1": "時大會中上首天子，而說頌曰：「『汝等今應聽，　　我起決定心，　　捨欲及神通，　　諸禪三昧樂。",
    "T03n0187_002:0547a26_0": "　　隨從最勝者，　　降生處母胎，　　不令諸惡侵，　　常當為擁護。",
    "T03n0187_002:0547a28_0": "　　以諸妙音樂，　　讚誦功德海，　　令天人歡喜，　　發無上道心。』",
    "T03n0187_002:0547b01_0": "　　人天聞是已，　　歡喜消眾患，　　散以曼陀花，　　月花勝月等，　　及熏沈水香，　　供養淨福者。",
    "T03n0187_002:0547b04_0": "　『菩薩處胎中，　　不為三垢染，　　越於生老死，　　得導窮邊際，　　我等持淨心，　　隨從智慧者。",
    "T03n0187_002:0547b07_0": "　　釋梵天王等，　　見行七步時，　　以手捧香水，　　浴是無垢聖，　　順世諸所為，　　人天獲大福。",
    "T03n0187_002:0547b10_0": "　　處欲常無染，　　踰城棄寶位，　　我等願隨逐。",
    "T03n0187_002:0547b11_1": "　　敷草坐道場，　　降魔成正覺，　　勸說微妙法，　　佛事遍三界，　　甘露洽群生，　　乃至歸涅槃，　　常隨無暫捨。』」",
    "T03n0187_002:0547b15_0": "佛告諸比丘：「欲界無量天女，見菩薩身形相微妙，將欲下生，各作是言：『何等女人應生菩薩？",
    "T03n0187_002:0547b17_1": "必有勝德堪懷尊者。』",
    "T03n0187_002:0547b17_2": "咸皆慕羨懷敬愛心，以己福報獲彼神通，得意生身，自彼天宮於剎那頃至迦毘羅城。",
    "T03n0187_002:0547b19_3": "其迦毘羅城周匝百千，園林池沼莊嚴殊勝，如帝釋宮，於其宮內有一大殿，名曰持國，摩耶聖后住在其中，種種莊嚴敷置綺麗，清淨無垢光明威神。",
    "T03n0187_002:0547b23_4": "聖后身佩瓔珞被以天衣，種種妙寶莊嚴其體。",
    "T03n0187_002:0547b24_5": "時諸天女至此殿已，住在虛空瞻於聖后。",
    "T03n0187_002:0547b25_6": "而有偈言：「欲界諸天女，　　觀菩薩妙身，　咸作是思惟：　　『菩薩母何類？』",
    "T03n0187_002:0547b28_0": "　競持花鬘等，　　塗香及末香，　歡喜詣王宮，　　合掌而恭敬。",
    "T03n0187_002:0547c01_0": "　袨服麗容貌，　　舒手咸共指，　見坐勝寶床，　　善心諦觀察。",
    "T03n0187_002:0547c03_0": "『人間斯妙質，　　天上未曾有，　我等常自謂，　　天女中殊勝。",
    "T03n0187_002:0547c05_0": "　今覩斯人已，　　自生輕賤心，　勝功德莊嚴，　　顏容甚端正。",
    "T03n0187_002:0547c07_0": "　若非此勝德，　　誰堪菩薩母？",
    "T03n0187_002:0547c08_0": "　譬如無價珠，　　置於淨寶器。",
    "T03n0187_002:0547c09_0": "　如是菩薩母，　　堪懷勝德人，　見者生歡喜，　　其心無厭倦。",
    "T03n0187_002:0547c11_0": "　面目甚端正，　　身相極光明，　如月在虛空，　　覩之而意淨。",
    "T03n0187_002:0547c13_0": "　如日盛暉耀，　　如真金百鍊，　見彼菩薩母，　　光明亦如是。",
    "T03n0187_002:0547c15_0": "　髮香且柔澤，　　紺黑類玄蜂，　皓齒如空星，　　目若青蓮葉。",
    "T03n0187_002:0547c17_0": "　支節善隨轉，　　手足皆平正，　天中尚無匹，　　人間誰與比？』",
    "T03n0187_002:0547c19_0": "　如是審觀察，　　右遶散香花，　稱名歎佛母，　　還返於天上。",
    "T03n0187_002:0547c21_0": "　爾時四護世，　　釋梵及欲天，　并餘八部眾，　　皆來衛佛母。",
    "T03n0187_002:0547c23_0": "　諸天咸已見，　　菩薩將下生，　齎持妙香花，　　歡喜詣前住。",
    "T03n0187_002:0547c25_0": "　合掌稽首請，　　下生時已至，　辯才師子王，　　哀愍生世間。」",
    "T03n0187_002:0547c27_0": "佛告諸比丘：「菩薩將下生時，東方有無量百千菩薩，皆是一生補處，來詣兜率天宮供養菩薩，南西北方、四維上下一生補處，皆至兜率天宮供養菩薩；十方世界四天王天、三十三天、夜摩天、兜率陀天、樂變化天、他化自在天，如是等各與八萬四千天女，前後圍遶至兜率宮，鼓樂絃歌供養菩薩。",
    "T03n0187_002:0548a04_1": "爾時，菩薩處大樓閣，坐於眾德所生勝藏師子之座，彼諸菩薩及無量百千萬億那由他諸天圍遶，供養恭敬尊重讚歎，即於兜率最勝天宮而便降生。",
    "T03n0187_002:0548a08_2": "「將下生時，放未曾有身相光明，遍照三千大千世界，世界中間幽冥之處，日月威光所不能照，而皆大明。",
    "T03n0187_002:0548a10_3": "其中眾生各得相見，咸作是言：『云何此中忽生眾生？』",
    "T03n0187_002:0548a12_4": "是時三千大千世界，六種震動有十八相，所謂搖動、極搖動、遍搖動，扣擊、極扣擊、遍扣擊，移轉、極移轉、遍移轉，涌覆、極涌覆、遍涌覆，出聲、極出聲、遍出聲，邊涌中沒，中涌邊沒，東涌西沒，西涌東沒，南涌北沒，北涌南沒。",
    "T03n0187_002:0548a17_5": "是時，一切眾生歡喜踊躍，愛樂清淨快樂無極，稱揚讚美。",
    "T03n0187_002:0548a18_6": "聞諸聲時，無一眾生恐畏驚悸，梵釋護世、日月威光皆悉不現，一切地獄、畜生、餓鬼，及諸眾生皆蒙安隱。",
    "T03n0187_002:0548a20_7": "無一眾生於此時中為貪瞋癡等，一切煩惱之所逼迫，互相慈愍起利益心，如父如母如兄如弟。",
    "T03n0187_002:0548a23_8": "人天樂器不鼓自鳴，無量諸天頂戴擎捧是妙樓閣，無量百千天女，前後圍遶奏天伎樂。",
    "T03n0187_002:0548a25_9": "其樂音中出是妙偈，歎菩薩曰：「『尊者長夜積修習，　　所有淨業皆圓滿，　　住於真正勝理中，　　今致天人上供養。",
    "T03n0187_002:0548a28_0": "　　往昔無量拘胝劫，　　能施所愛妻子等，　　由彼行檀獲勝報，　　故得諸天妙花香。",
    "T03n0187_002:0548b01_0": "　　自割身肉而秤之，　　慈心救彼垂死鴿，　　復以行檀獲勝報，　　能令餓鬼得充足。",
    "T03n0187_002:0548b03_0": "　　尊者過去無邊劫，　　堅持淨戒未甞毀，　　由彼尸羅獲勝報，　　能令惡趣息眾患。",
    "T03n0187_002:0548b05_0": "　　尊者過去無邊劫，　　求菩提故行忍辱，　　由彼羼提獲勝報，　　能令人天互慈愍。",
    "T03n0187_002:0548b07_0": "　　尊者過去無邊劫，　　勝修精進無休已，　　由彼勤劬獲勝報，　　身相端嚴如須彌。",
    "T03n0187_002:0548b09_0": "　　尊者過去無邊劫，　　為斷結使修諸定，　　由彼禪那獲勝報，　　能令今世無煩惱。",
    "T03n0187_002:0548b11_0": "　　尊者過去無邊劫，　　修習智慧斷諸結，　　由彼般若獲勝報，　　能使光明甚清淨。",
    "T03n0187_002:0548b13_0": "　　被慈甲冑除煩惱，　　由愍世間今現生，　　證得第一妙喜捨，　　尊獲梵住歸命禮。",
    "T03n0187_002:0548b15_0": "　　照以智慧光明炬，　　淨除癡冥諸過失，　　三千大千以為主，　　歸命牟尼大導師。",
    "T03n0187_002:0548b17_0": "　　勝慧神足得諸通，　　見真實義能示現，　　自既得濟能拯物，　　歸命船師能渡者。",
    "T03n0187_002:0548b19_0": "　　隨順世法示同凡，　　不為世法之所染，　　一切眾生若聞見，　　獲不思議勝利益，　　況復聽聞尊妙法，　　信樂當生廣大善。",
    "T03n0187_002:0548b22_0": "　　兜率天宮行暗冥，　　閻浮提中日將出，　　煩惱惛睡諸群生，　　尊者皆當令覺悟。",
    "T03n0187_002:0548b24_0": "　　迦毘羅城益興盛，　　無量諸天眾圍遶，　　諸天寶女奏天樂，　　周遍王城演妙音。",
    "T03n0187_002:0548b26_0": "　　佛母妙色以莊嚴，　　福德威容乘淨業，　　聖子端正甚奇特，　　光明遍照三千界。",
    "T03n0187_002:0548b28_0": "　　其國所有諸眾生，　　皆離諍論諸煩惱，　　一切慈心相敬順，　　悉由菩薩之威力。",
    "T03n0187_002:0548c01_0": "　　輸檀王種當興盛，　　由斯應紹轉輪王，　　其城所有諸珍藏，　　一切眾寶皆盈滿。",
    "T03n0187_002:0548c03_0": "　　夜叉羅剎鳩槃茶，　　修羅密跡諸天眾，　　守護菩薩所居處，　　不久皆當證解脫，　　悉以迴向菩提道，　　願速如尊成正覺。』」",
    "T03n0187_002:0548c06_0": "處胎品第六",
    "T03n0187_002:0548c07_0": "佛告諸比丘：「冬節過已，於春分中毘舍佉月，叢林花葉鮮澤可愛，不寒不熱，氐宿合時三界勝人，觀察天下白月圓淨，而弗沙星正與月合。",
    "T03n0187_002:0548c10_1": "菩薩是時從兜率天宮沒，入於母胎，為白象形，六牙具足，其牙金色首有紅光，形相諸根悉皆圓滿，正念了知，於母右脇降神而入。",
    "T03n0187_002:0548c13_2": "聖后是時安隱睡眠，即於夢中見如斯事。」",
    "T03n0187_002:0548c14_3": "爾時，世尊欲重宣此義，而說偈言：「勝人託生為白象，　　皎潔如雪具六牙，　鼻足姝妙首紅光，　　支節相狀皆圓滿。",
    "T03n0187_002:0548c18_0": "　降身右脇如遊戲，　　佛母因斯極歡喜，　未曾得見及未聞，　　身心安隱如禪定。",
    "T03n0187_002:0548c20_0": "「爾時，聖后身心遍喜，即於座上以眾妙寶莊嚴其身，無數婇女恭敬圍遶，下於勝殿詣無憂園。",
    "T03n0187_002:0548c22_1": "到彼園已，遣信白輸檀王言：『要欲相見，王宜暫來。』",
    "T03n0187_002:0548c23_2": "王聞是信心甚歡喜，從寶座起，與諸臣佐及諸眷屬，前後翊從詣無憂園。",
    "T03n0187_002:0548c25_3": "既至園門舉體皆重，不能前進，而說偈言：「『憶昔赴強敵，　　身猶不為重，　　今者忽如是，　　此變當問誰？』",
    "T03n0187_002:0548c29_0": "「時，淨居天子於虛空中現其半身，為輸檀王而說頌曰：「『菩薩大威德，　　下於兜率宮，　　託在聖后胎，　　為王之太子。",
    "T03n0187_002:0549a04_0": "　　眾行皆圓滿，　　人天所恭敬，　　具慈悲福慧，　　灌頂當受職。』",
    "T03n0187_002:0549a06_0": "「時，輸檀王聞是偈已，合掌稽首作如是言：『我今見此希有之事。』",
    "T03n0187_002:0549a07_1": "於是入見聖后，自除憍慢，前問聖后：『欲何所求？",
    "T03n0187_002:0549a08_2": "惟願為說。』",
    "T03n0187_002:0549a08_3": "爾時，聖后以偈答曰：「『我於睡夢中，　　見象如白銀，　　光色超日月，　　身相甚嚴淨。",
    "T03n0187_002:0549a12_0": "　　六牙有威勢，　　難壞如金剛，　　支體甚堅好，　　來入於我腹。",
    "T03n0187_002:0549a14_0": "　　爾後多瑞相，　　願王今善聽。",
    "T03n0187_002:0549a15_0": "　　我見三千界，　　弘敞廣嚴飾，　　每於寢寐時，　　諸天來讚我。",
    "T03n0187_002:0549a17_0": "　　貪瞋等煩惱，　　結使皆銷滅，　　我心寂靜樂，　　如在禪定中。",
    "T03n0187_002:0549a19_0": "　　宜喚占夢人，　　明解圍陀論，　　善閑八耀法，　　能辨吉凶者，　　速召彼人來，　　為我解斯夢。』",
    "T03n0187_002:0549a22_0": "　　時王聞此語，　　即召占夢人，　　而語彼人言：　　『宜占聖后夢。』",
    "T03n0187_002:0549a24_0": "　　聖后時告彼，　　己所夢因緣。",
    "T03n0187_002:0549a25_0": "　『汝既稱善占，　　吾今為汝說。",
    "T03n0187_002:0549a26_0": "　　我夢象如雪，　　踰於日月光，　　威勢有六牙，　　支體甚嚴好。",
    "T03n0187_002:0549a28_0": "　　妙色極光淨，　　堅密如金剛，　　來入我腹中，　　我夢如是事。』",
    "T03n0187_002:0549b01_0": "　　其人聞聖后，　　說所夢因緣，　　皆曰：『無不利，　　斯夢甚為吉。",
    "T03n0187_002:0549b03_0": "　　種族當興盛，　　必生勝相子，　　在家作輪王，　　威力統所化。",
    "T03n0187_002:0549b05_0": "　　出家成佛道，　　哀愍諸世間，　　當灑甘露法，　　為人天所敬。』",
    "T03n0187_002:0549b07_0": "「時，輸檀王聞婆羅門解夢因緣，心甚歡喜，即以上妙衣服種種美食，而賜與之令歸本處。」",
    "T03n0187_002:0549b09_1": "佛告諸比丘：「時，輸檀王於四城門四衢道中，為菩薩故設大施會，須食與食，須衣與衣，乃至香花臥具、田宅騎乘一切所求，皆悉給與。",
    "T03n0187_002:0549b12_2": "王時念言：『於何宮殿安置聖后，令得無憂歡樂而住？』",
    "T03n0187_002:0549b13_3": "時四天王來至王所，作如是言：『惟願大王善自安隱勿思此事，我與菩薩取妙宮殿。』",
    "T03n0187_002:0549b15_4": "時天帝釋即來王所，而說偈言：「『護世宮為劣，　　不堪聖后居；　　忉利有勝殿，　　持來奉菩薩。』",
    "T03n0187_002:0549b19_0": "「時，夜摩天子復來王所，而說偈言：「『我有勝妙殿，　　超過忉利宮，　　在彼夜摩天，　　今持奉菩薩。』",
    "T03n0187_002:0549b22_0": "「兜率天子復來王所，而說偈言：「『兜率妙天宮，　　菩薩本居止，　　是為最殊勝，　　還持奉菩薩。』",
    "T03n0187_002:0549b25_0": "「化樂天子復來王所，而說偈言：「『我有寶宮殿，　　隨心所化生，　　莊嚴甚奇妙，　　願以奉菩薩。』",
    "T03n0187_002:0549b28_0": "「他化自在天子復來王所，而說偈言：「『我有妙宮殿，　　超過諸欲天，　　眾寶所莊嚴，　　清淨悅心意。",
    "T03n0187_002:0549c02_0": "　　光明甚奇耀，　　周匝散香花，　　願以安聖后，　　持來奉菩薩。』」",
    "T03n0187_002:0549c04_0": "佛告諸比丘：「是時，欲界諸天子等，為供養故，各各齎彼所有宮殿來至輸檀王宮。",
    "T03n0187_002:0549c05_1": "其王亦為菩薩造妙宮殿，綺飾精麗人間所無。",
    "T03n0187_002:0549c07_2": "爾時，菩薩以大嚴三昧威神力故，令彼一切諸宮殿中，悉現摩耶聖后之身，皆有菩薩，於母右脇結加趺坐。",
    "T03n0187_002:0549c09_3": "諸天子等各各自謂：『菩薩之母惟住我宮。』」",
    "T03n0187_002:0549c10_4": "爾時，世尊重說偈言：「大嚴三昧，　　神化難思，　諸天悅豫，　　父王歡喜。」",
    "T03n0187_002:0549c14_0": "說是經時，會中有諸天子生如是念：「四天王天聞此人間污穢不淨，況乎此上三十三天乃至兜率諸大天耶？",
    "T03n0187_002:0549c16_1": "云何菩薩世間之寶，最勝清淨殊妙香潔，乃捨兜率處在人間，於母胎中經於十月？」",
    "T03n0187_002:0549c18_2": "爾時，阿難承佛威神，長跪合掌而白佛言：「世尊！",
    "T03n0187_002:0549c19_3": "女人之身多諸欲惡，云何如來為菩薩時，乃捨兜率處於母胎右脇而住？」",
    "T03n0187_002:0549c21_4": "佛告阿難：「菩薩昔在母胎，不為不淨之所染污，恒處寶殿嚴淨第一。",
    "T03n0187_002:0549c22_5": "如是寶殿為欲見不？",
    "T03n0187_002:0549c23_6": "當示於汝。」",
    "T03n0187_002:0549c23_7": "阿難白佛言：「世尊！",
    "T03n0187_002:0549c24_8": "願垂顯示，令諸見者皆生歡喜。」",
    "T03n0187_002:0549c24_9": "爾時，如來即以神力，令娑婆世界主梵天王，與六十百千億梵天，下閻浮提來詣佛所，恭敬稽首，右遶三匝却住一面。",
    "T03n0187_002:0549c27_10": "爾時，世尊知而故問梵天王言：「我昔為菩薩時，在胎十月，所居寶殿今為所在？",
    "T03n0187_002:0549c29_11": "汝可持來。」",
    "T03n0187_002:0549c29_12": "梵天王言：「今在梵世。」",
    "T03n0187_002:0550a01_13": "時娑婆世界主稽首作禮忽然不現，於剎那頃昇于梵宮，告妙梵天子言：「汝宜次第下至三十三天，高聲唱言：『今日梵王，欲將如來處胎之時所居寶殿還至佛所，若欲見者宜可速來。』」",
    "T03n0187_002:0550a05_14": "爾時，梵王即持菩薩之殿置梵殿中，其梵殿量縱廣正等三百由旬，而與八萬四千拘胝梵天恭敬圍遶，從於梵世下閻浮提。",
    "T03n0187_002:0550a08_15": "是時欲界無量諸天，皆悉雲集於如來所，以天妙衣、種種伎樂、花鬘、妙香、天莊嚴具而為供養。",
    "T03n0187_002:0550a10_16": "時，天帝釋乃至他化自在，永不能覩菩薩之殿，雖審觀之亦不能見。",
    "T03n0187_002:0550a12_17": "時，四天王問帝釋言：「我等作何方便能覩斯殿？」",
    "T03n0187_002:0550a13_18": "帝釋報言：「當請如來乃得見耳。」",
    "T03n0187_002:0550a14_19": "時，天帝釋與四天王，稽首請佛。",
    "T03n0187_002:0550a14_20": "是時，大梵天王先與諸梵，捧菩薩殿置於佛前。",
    "T03n0187_002:0550a16_21": "其殿三重周匝瑩飾，皆以牛頭栴檀天香所成，其香一分價直三千大千世界，光明照耀，以天眾寶而嚴飾之，床座器物皆稱菩薩，微妙綺麗人天所無，惟除菩薩旋螺之相。",
    "T03n0187_002:0550a20_22": "大梵天王所著天服，至菩薩座猶如水漬欽婆羅衣。",
    "T03n0187_002:0550a21_23": "其三殿內周匝皆有淨妙天花，其殿堅牢不可沮壞。",
    "T03n0187_002:0550a22_24": "凡所觸近皆生妙樂，如迦隣陀衣。",
    "T03n0187_002:0550a23_25": "欲界一切諸天宮殿，悉現菩薩寶殿之中。",
    "T03n0187_002:0550a25_0": "佛告諸比丘：「菩薩入胎之夜，下從水際涌出蓮花，穿過地輪上至梵世，縱廣正等六十八洛叉由旬，如此蓮花無能見者，除諸如來并諸菩薩及大梵天王。",
    "T03n0187_002:0550a28_1": "於三千大千世界之中，所有清淨殊勝美味，猶如甘露現此花中，大梵天王以毘瑠璃器，盛此淨妙甘露之味，奉上菩薩，菩薩於是受而食之。",
    "T03n0187_002:0550b03_0": "比丘！",
    "T03n0187_002:0550b03_1": "當知世間眾生，無有能食如是甘露之味，惟除十地究竟最後身菩薩方能食耳。",
    "T03n0187_002:0550b05_0": "諸比丘！",
    "T03n0187_002:0550b05_1": "菩薩以何善根而感斯味？",
    "T03n0187_002:0550b05_2": "由昔長夜行菩薩道時，能以醫藥救濟病苦，所有欲願皆令滿足，一切恐懼能施無畏。",
    "T03n0187_002:0550b07_3": "又以上妙花果供養如來及佛塔廟，一切聖眾父母尊長，如是施已然後自受。",
    "T03n0187_002:0550b09_4": "由斯福報，感大梵王每持甘露之味而以奉獻於寶殿內，上妙衣服諸莊嚴具種種器物，菩薩本願力故隨意能現。",
    "T03n0187_002:0550b12_5": "阿難！",
    "T03n0187_002:0550b12_6": "一切菩薩將入胎時，於母右脇先有如是寶莊嚴殿，然後從兜率天宮降神入胎，於此殿中結加趺坐。",
    "T03n0187_002:0550b14_7": "阿難！",
    "T03n0187_002:0550b15_8": "十方世界一切摩耶聖后，皆於夢中見白象來，釋提桓因及四天王，二十八夜叉大將，皆悉隨從而衛護之。",
    "T03n0187_002:0550b17_9": "復有四天女：一名鄔佉梨，二名侔佉梨，三名幢至，四名有光，亦與眷屬常來衛護。",
    "T03n0187_002:0550b20_0": "「爾時，菩薩處母胎中，身相光明，猶如夜暗於山頂上然大火炬，亦如真金在琉璃中，光明洞照普遍世界。",
    "T03n0187_002:0550b22_1": "四大天王、二十八夜叉大將與其眷屬，每於晨朝恭敬供養，皆見菩薩安慰問訊，徐舉右手指座令坐，為其說法示教利喜得未曾有。",
    "T03n0187_002:0550b25_2": "若欲去時，菩薩徐舉右手使之而去，頂禮圍遶辭退而去。",
    "T03n0187_002:0550b27_3": "釋提桓因與三十三天，每於中時恭敬供養，為聽法故，皆見菩薩安慰問訊，徐舉右手指座令坐，為其說法示教利喜得未曾有。",
    "T03n0187_002:0550c01_4": "若欲去時，菩薩徐舉右手使之而去，頂禮圍遶辭退而去。",
    "T03n0187_002:0550c02_5": "娑婆世界主大梵天王，每於申時與無量百千梵眾天子恭敬供養，為聽法故，皆見菩薩安慰問訊，徐舉右手指座令坐，為其說法示教利喜，生歡喜心得未曾有。",
    "T03n0187_002:0550c06_6": "若欲去時，菩薩徐舉右手使之而去，頂禮圍遶辭退而去。",
    "T03n0187_002:0550c07_7": "「阿難！",
    "T03n0187_002:0550c07_8": "東西南北、四維上下，周遍十方無量百千諸菩薩眾，於日入時恭敬供養，為聽法故而來至此。",
    "T03n0187_002:0550c10_9": "爾時，菩薩化作莊嚴師子之座，令諸菩薩各坐其上，互相問答辯析上乘。",
    "T03n0187_002:0550c11_10": "此等諸來大菩薩眾，惟是同行同乘之所能覩，摩耶聖后亦不能見。",
    "T03n0187_002:0550c13_11": "「阿難！",
    "T03n0187_002:0550c13_12": "菩薩處胎之時，不令聖后身覺沈重及諸苦逼，柔軟輕安怡懌歡暢，無有貪欲、瞋恚、愚癡、熱惱之患；亦無欲覺、恚覺、害覺；亦無冷熱、飢渴、惛惑、罪垢、散亂；亦無不可意色，及聲香味觸一切惡境；亦無惡夢；亦無女人貪誑、諂曲、嫉妬、諸煩惱過。",
    "T03n0187_002:0550c18_13": "具足受持清淨禁戒行十善道，不於他人而生欲心；亦無他人能於聖后而生欲想。",
    "T03n0187_002:0550c20_14": "於迦毘羅城及諸聚落并餘國土，所有男女若童男若童女，或為鬼神之所著者，見菩薩母皆自痊愈。",
    "T03n0187_002:0550c23_15": "或有眾生得種種病，風黃痰氣、盲聾啞痺、牙齒齲痛、瘰癧白癩、痟渴癲眩、癭癤瘡[病-丙+盤]，種種諸病，見菩薩母舒手摩頂，自然銷除。",
    "T03n0187_002:0550c26_16": "設有眾生得如是病，不獲親來見菩薩母；聖后爾時，折草為籌而以賜之，纔執籌時所有病苦皆得銷散平復如本。",
    "T03n0187_002:0550c28_17": "聖后若觀菩薩之時，見於腹中右脇而住，如明鏡中覩諸色像，歡喜和悅身心泰然。",
    "T03n0187_002:0551a01_18": "「阿難！",
    "T03n0187_002:0551a02_0": "菩薩處胎之時，諸天常奏天樂、雨眾天花，供養菩薩。",
    "T03n0187_002:0551a03_1": "是時國界寧靜景候調和，人民安樂好行恩惠，諸釋種子皆悉棄惡修習善事，於諸節會遊戲園林，受勝妙樂歡娛怡暢。",
    "T03n0187_002:0551a06_2": "時輸檀王隨順法行不樂世榮，捐棄國務如苦行者。",
    "T03n0187_002:0551a07_3": "阿難！",
    "T03n0187_002:0551a07_4": "菩薩處母胎中，神力現化成就如是。」",
    "T03n0187_002:0551a09_0": "爾時，世尊告阿難言：「汝等當觀佛在胎時所居寶莊嚴殿。」",
    "T03n0187_002:0551a10_1": "阿難言：「唯然，世尊！",
    "T03n0187_002:0551a10_2": "願為顯示。」",
    "T03n0187_002:0551a11_0": "世尊爾時即為阿難、釋提桓因，及四護世并餘天人，顯示如來處胎之時寶莊之殿；皆大歡喜，得未曾有生清淨心。",
    "T03n0187_002:0551a13_1": "作是現已，大梵天王還持寶殿歸於梵世。",
    "T03n0187_002:0551a14_2": "佛告諸比丘：「菩薩處胎之時，已能化導三十六那由他天人令住三乘。」",
    "T03n0187_002:0551a16_3": "爾時，世尊欲重宣此義，而說偈言：「最上勝人初入胎，　　大地山林皆震動，　金色淨光銷惡趣，　　一切天人咸喜悅。",
    "T03n0187_002:0551a20_0": "　為欲成此大法王，　　示現胎中寶嚴殿，　導師所居之寶殿，　　栴檀妙香極嚴飾。",
    "T03n0187_002:0551a22_0": "　此香一分之價直，　　等彼三千界珍寶，　下方涌出大蓮花，　　其花高至于梵世。",
    "T03n0187_002:0551a24_0": "　花中所承甘露味，　　梵王持以獻菩薩，　世間一切諸群生，　　無有能銷一滴味。",
    "T03n0187_002:0551a26_0": "　惟除最後身菩薩，　　方能致斯甘露食，　積劫所集福威力，　　服者身心得清淨。",
    "T03n0187_002:0551a28_0": "　帝釋梵王四護世，　　稽首供養於導師，　奉事頂禮聞妙法，　　歡喜右遶而辭去。",
    "T03n0187_002:0551b01_0": "　如是十方菩薩眾，　　亦復因斯樂法來，　坐於光明眾寶床，　　聞大乘法生歡喜，　各恣言談兩相顧，　　無量稱揚還本國。",
    "T03n0187_002:0551b04_0": "　四方男子及女人，　　為彼鬼魅所纏縛，　露首袒體心狂亂，　　若見佛母皆除愈。",
    "T03n0187_002:0551b06_0": "　所有黃痰與癲癩，　　盲聾瘖瘂種種疾，　佛母舒手摩其頂，　　眾病應時得銷散。",
    "T03n0187_002:0551b08_0": "　或有困篤在遠方，　　折草作籌而惠之，　籌至病者尋平復，　　世間無不蒙眾祐。",
    "T03n0187_002:0551b10_0": "　由法醫王在腹中，　　苦惱眾生盡安樂，　聖后自觀菩薩體，　　猶如空中見明月。",
    "T03n0187_002:0551b12_0": "　形相微妙甚端嚴，　　歡喜悅樂心安住，　無復貪瞋癡所擾，　　亦無愛欲嫉妬害。",
    "T03n0187_002:0551b14_0": "　不為飢渴寒熱侵，　　身心靜然離眾惱，　人天上下更相見，　　音樂不鼓而自鳴。",
    "T03n0187_002:0551b16_0": "　國土清寧甚安隱，　　眷屬欣豫同無患，　龍天由斯降時澤，　　草木花果盡敷榮。",
    "T03n0187_002:0551b18_0": "　惠施一切之所須，　　王宮七日雨珍寶，　是時無有貧乏者，　　猶如帝釋歡喜園。",
    "T03n0187_002:0551b20_0": "　王修法行持淨戒，　　雖處堂殿如林野，　由此聖后懷菩薩，　　每入後宮親慰問。」",
    "T03n0187_002:0551b22_0": "方廣大莊嚴經卷第二"
}