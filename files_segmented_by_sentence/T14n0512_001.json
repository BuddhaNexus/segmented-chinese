{
    "T14n0512_001:0781a23_0": "佛說淨飯王般涅槃經",
    "T14n0512_001:0781a25_0": "宋居士沮渠京聲譯",
    "T14n0512_001:0781a26_0": "如是我聞：一時，佛住王舍城耆闍崛山中，與大比丘眾俱。",
    "T14n0512_001:0781a27_1": "爾時，世尊光明韑韑，喻若日出照明世間。",
    "T14n0512_001:0781a28_2": "時，舍夷國王名曰淨飯——治以正法，禮德仁義，常行慈心——時被重病，身中四大，同時俱作，殘害其體，支節欲解，喘息不定，如駃水流。",
    "T14n0512_001:0781b02_3": "輔相宣令國中明醫，皆悉集會，瞻王所疾，隨病授藥，種種療治，無能愈者，瑞應已至，將死不久。",
    "T14n0512_001:0781b04_4": "時王煩躁，轉側不停，如少水魚，夫人、婇女見其如是，益更愁惱。",
    "T14n0512_001:0781b06_5": "時白飯王、斛飯王、大稱王等，及諸群臣同發聲言：「今王設崩，永失覆護，國將虛弱。」",
    "T14n0512_001:0781b08_6": "王身戰動，脣口乾燥，語聲數絕，眩目淚下。",
    "T14n0512_001:0781b09_7": "時諸王等，皆以敬意，長跪叉手，同共白言：「大王素性，不好作惡，經彈指頃，積德無厭，護養人民，莫不得安，名聞十方。",
    "T14n0512_001:0781b11_8": "大王今日，何故愁惱？」",
    "T14n0512_001:0781b12_9": "時淨飯王，語聲輒出，告諸王曰：「我命雖逝，不以為苦，但恨不見我子悉達、又恨不見次子難陀，以除貪婬世間諸欲；復恨不見斛飯王子阿難陀者，持佛法藏，一言不失；又恨不見孫子羅云，年雖幼稚，神足純備，戒行無缺。",
    "T14n0512_001:0781b17_10": "吾設得見是諸子等，我病雖篤，未離生死，不以為苦。」",
    "T14n0512_001:0781b18_11": "諸在王邊，聞如是語，莫不啼泣，淚下如雨。",
    "T14n0512_001:0781b19_12": "時白飯王，答淨飯王言：「我聞世尊在王舍城耆闍崛山中，去此懸遠，五十由旬。",
    "T14n0512_001:0781b21_13": "王今轉羸，設遣使者，道路懸邈，懼恐遲晚，無所加益。",
    "T14n0512_001:0781b23_14": "唯願大王，莫大愁悒懸念諸子。」",
    "T14n0512_001:0781b23_15": "時，淨飯王聞是語已，垂淚而言，答白飯王：「我子等輩，雖復遼遠，意望不斷。",
    "T14n0512_001:0781b25_16": "所以者何？",
    "T14n0512_001:0781b25_17": "我子成佛，以大慈悲，恒以神通，天眼徹視，天耳洞聽，救接眾生應可度者，如有百千萬億眾生，為水所溺，以慈愍心，為作船筏，而度脫之，終不勞疲。",
    "T14n0512_001:0781b29_18": "譬如有人為賊所圍，或值怨敵惶怖失計，不望自濟；唯求救護，依有勢者，欲從恐難而得解脫。",
    "T14n0512_001:0781c02_19": "譬如有人時得重病，欲得良醫以療其疾；如我今日，望見世尊，亦復如是。",
    "T14n0512_001:0781c04_20": "所以然者？",
    "T14n0512_001:0781c04_21": "世尊晝夜，常以三時，恒以天眼，觀於眾生應受化者，以慈愍心，如母念子。」",
    "T14n0512_001:0781c06_22": "爾時，世尊在靈鷲山，天耳遙聞，迦維羅衛大城之中，父王悒遲及諸王言，即以天眼，遙見父王，病臥著床羸困憔悴命欲向終，知父渴仰欲見諸子。",
    "T14n0512_001:0781c10_0": "爾時，世尊告難陀曰：「父王淨飯，勝世間王，是我曹父，今得重病，宜當往見，餘命少在，時嚴速發，我曹應往，及命存在，得與相見，令王願滿。」",
    "T14n0512_001:0781c13_1": "難陀受教，長跪作禮：「唯然，世尊！",
    "T14n0512_001:0781c14_0": "淨飯王者，是我曹父，所作奇特，能生聖子，利益世間，今宜往詣，報育養恩。」",
    "T14n0512_001:0781c15_1": "阿難合掌前白佛言：「我隨世尊貪共相見，淨飯王者是我伯父，聽我出家為佛弟子，得佛為師，是故欲往。」",
    "T14n0512_001:0781c18_2": "羅云復前，而白佛言：「世尊雖是我父，棄國求道，我蒙祖王育養成就，而得出家，是故欲往奉覲祖王。」",
    "T14n0512_001:0781c20_3": "佛言：「善哉！",
    "T14n0512_001:0781c20_4": "善哉！",
    "T14n0512_001:0781c20_5": "宜知是時，令王願滿。」",
    "T14n0512_001:0781c22_0": "於是，世尊即以神足，猶如鴈王，踊身虛空，忽然而現在迦維羅衛，放大光明。",
    "T14n0512_001:0781c23_1": "國中人民，遙見佛來，皆共舉聲，涕淚而言：「設大王崩，舍夷國名必絕滅矣。」",
    "T14n0512_001:0781c25_2": "城中人民向佛啼哭，白世尊言：「爾時，太子踰出宮城，詣藍毘樹下，而坐思惟，父王見之，稽首敬禮。",
    "T14n0512_001:0781c27_3": "大王如是，命斷不久，唯願如來，宜可時往及共相見。」",
    "T14n0512_001:0781c29_4": "國中人民，宛轉自撲，哽咽啼哭，中有自絕瓔珞者、中有自裂壞衣服者、中有自[打-丁+(稯-禾)]拔其髮者、中有取灰土而自坌者，痛徹骨髓，猶癲狂人。",
    "T14n0512_001:0782a03_5": "佛見是已，諫國中人：「無常別離，古今有是，汝等諸人！",
    "T14n0512_001:0782a04_6": "當思念之，生死為苦，唯道是真。」",
    "T14n0512_001:0782a05_7": "佛以法雨，灌眾生心，以種種法，而開解之。",
    "T14n0512_001:0782a07_0": "於是世尊，即以十力、四無所畏、十八不共諸佛之法，放大光明；更復重以三十二相、八十種好，放大光明；以從無量阿僧祇劫，所作功德，放大光明。",
    "T14n0512_001:0782a10_1": "其光照曜，內外通達，周遍國界，光照王身，患苦得安，王遂怪言：「是何光耶？",
    "T14n0512_001:0782a12_2": "為日月光、諸天光乎！",
    "T14n0512_001:0782a12_3": "光觸我身，如天栴檀，令我身中患苦得息，我遂疑怪。",
    "T14n0512_001:0782a13_4": "儻是我子悉達來也，先現光明，是其瑞耳。」",
    "T14n0512_001:0782a15_0": "時，大稱王從外入宮，白大王言：「世尊已來，將諸弟子阿難、難陀、羅云之等，乘空來至，王宜歡喜，捨愁毒心。」",
    "T14n0512_001:0782a17_1": "王聞佛來，敬意踊躍，不覺起坐，須臾之頃，佛便入宮。",
    "T14n0512_001:0782a18_2": "王見佛到，遙舉兩手，接足而言：「唯願如來，手觸我身，令我得安，為病所困，如壓麻油，痛不可忍，我命將逝，寧可還反，我今最後，得見世尊，痛恨即除。」",
    "T14n0512_001:0782a22_3": "佛知父王病重羸瘦，色變難識，覩見形體，憔悴叵看，佛告難陀：「觀王本時，形體巍巍，顏色端正，名聲遠聞，今得重病，乃不可識；端正形容、勇健之名，今何所在？」",
    "T14n0512_001:0782a26_4": "爾時，淨飯王一心合掌，歎世尊言：「汝願已成就，　　亦滿眾生願，　我今得重病，　　願佛度我厄。",
    "T14n0512_001:0782a29_0": "　嚴飾瞿曇種，　　汝為甚奇特，　末世說正法，　　無護而作護。",
    "T14n0512_001:0782b02_0": "　法王以法味，　　灌澤諸眾生，　如是後世人，　　我子極慈孝。",
    "T14n0512_001:0782b04_0": "　人中之上寶，　　名達大千界，　上至淨居天，　　獨步無等雙。」",
    "T14n0512_001:0782b06_0": "佛言：「唯願父王，莫復愁悒。",
    "T14n0512_001:0782b06_1": "所以然者？",
    "T14n0512_001:0782b06_2": "道德純備，無有缺減。」",
    "T14n0512_001:0782b07_3": "佛從袈裟裏出金色臂，掌如蓮華，即以手著父王額上：「王是清淨、戒行之人，心垢已離，今應歡悅，不宜煩惱。",
    "T14n0512_001:0782b09_4": "當諦思念，諸經法義，於不牢固，得堅固志，已種善根。",
    "T14n0512_001:0782b11_5": "是故，大王！",
    "T14n0512_001:0782b11_6": "宜當歡喜，命雖欲終，自可寬意。」",
    "T14n0512_001:0782b12_7": "時大稱王以恭敬心，白淨飯王言：「佛是王子，神力具足，無與等者；次子難陀，亦是王子，已度生死諸欲之海，四道無礙；斛飯王子阿難陀者，已服法味，佛所說法，猶若淵海，一句不忘，悉總持之；王孫羅云，道德純備，逮諸禪定，成四道果。",
    "T14n0512_001:0782b17_8": "是四子等，已壞魔網。」",
    "T14n0512_001:0782b18_9": "時，淨飯王聞是語已，歡喜踊躍，不能自勝，即以自手，捉於佛手，著其心上。",
    "T14n0512_001:0782b20_10": "王於臥處，仰向合掌，白世尊言：「我瞻如來，目睫不眴，視之無厭，我願已滿，心意踊躍，從是取別。",
    "T14n0512_001:0782b22_11": "如來至真，多所饒益，其有得見，聞所說者，此輩之等皆是有相，大功德人。",
    "T14n0512_001:0782b24_12": "今日世尊是我之子，接遇過多，不見捐棄。」",
    "T14n0512_001:0782b25_13": "王於臥處，合掌心禮世尊足下，時佛手掌，故在王心，無常對至，命盡氣絕，忽就後世。",
    "T14n0512_001:0782b27_14": "於是諸釋，[口*睪]咷啼哭，舉身自撲，兩手拍地，解髻亂髮，同發聲言：「永失覆蓋。」",
    "T14n0512_001:0782b28_15": "中有自絕瓔珞者、中有自裂壞衣服者、中有取灰土而自坌者、中有自總拔其髮者、中有說王順政治國不枉人民者，中有復言：「諸小國等失其覆護，王中尊王今已崩背，國失威神。」",
    "T14n0512_001:0782c04_16": "時，諸釋子以眾香汁，洗浴王身，纏以劫波育[疊*毛]及諸繒帛，而以棺斂；作師子座，七寶莊挍，真珠羅網，垂繞其傍，便舉棺置於師子座上，散華燒香。",
    "T14n0512_001:0782c07_17": "佛共難陀，在喪頭前肅恭而立，阿難、羅云住在喪足。",
    "T14n0512_001:0782c09_18": "難陀長跪，白佛言：「父王養我，願聽難陀擔父王棺。」",
    "T14n0512_001:0782c10_19": "阿難合掌，前白佛言：「唯願聽我擔伯父棺。」",
    "T14n0512_001:0782c11_20": "羅云復前，而白佛言：「唯願聽我擔祖王棺。」",
    "T14n0512_001:0782c13_0": "爾時世尊，念當來世，人民兇暴，不報父母育養之恩，為是不孝之者，為是當來眾生之等，設禮法故。",
    "T14n0512_001:0782c15_1": "如來躬身，自欲擔於父王之棺，即時三千大千世界，六種震動，一切眾山，駊騀涌沒，如水上船。",
    "T14n0512_001:0782c17_2": "爾時欲界，一切諸天，與無央數百千眷屬俱來赴喪。",
    "T14n0512_001:0782c18_3": "北方天王毘沙門，將諸夜叉、鬼神之等，億百千眾俱來赴喪；東方天王提頭賴吒，從諸伎樂鬼神之等，億百千眾俱來赴喪；南方天王毘樓勒叉，從鳩槃荼鬼神之等，億百千眾俱來赴喪；西方天王毘留婆叉，從諸龍神，億百千眾俱來赴喪，皆共發哀，舉聲啼哭。",
    "T14n0512_001:0783a03_4": "時四天王，竊共思議：「瞻望世尊，為當來世諸不孝順父母者故，以大慈悲，現自躬身擔父王棺。」",
    "T14n0512_001:0783a05_5": "時，四天王俱共長跪，同時發聲，俱白佛言：「唯然世尊！",
    "T14n0512_001:0783a06_6": "願聽我等擔父王棺。",
    "T14n0512_001:0783a07_7": "所以然者？",
    "T14n0512_001:0783a07_8": "我等亦是佛之弟子，亦復從佛，聞法意解，得法眼淨，成須陀洹。",
    "T14n0512_001:0783a08_9": "以是之故，我曹宜擔父王之棺。」",
    "T14n0512_001:0783a10_0": "爾時世尊，聽四天王擔父王棺。",
    "T14n0512_001:0783a10_1": "時四天王，各自變身，如人形像，以手擎棺，擔在肩上，舉國人民，一切大眾，莫不啼哭。",
    "T14n0512_001:0783a13_0": "爾時世尊，威光益顯，如萬日並。",
    "T14n0512_001:0783a13_1": "如來躬身，手執香爐，在喪前行，出詣葬所，靈鷲山上。",
    "T14n0512_001:0783a15_0": "有千阿羅漢，以神足力，乘虛來至，稽首佛足，復白佛言：「唯願世尊，勅使何事！」",
    "T14n0512_001:0783a16_1": "時，佛便告諸阿羅漢：「汝等疾往大海渚上，取牛頭栴檀種種香木。」",
    "T14n0512_001:0783a18_2": "即受教勅，如彈指頃，各到大海，共取香薪，屈伸臂頃，便已來到。",
    "T14n0512_001:0783a19_3": "佛與大眾，共積香薪，舉棺置上，放火焚之。",
    "T14n0512_001:0783a20_4": "一切大眾，見火盛然，皆向佛前，宛轉自撲，益更悲哭。",
    "T14n0512_001:0783a22_5": "有得道者，皆自慶幸；未獲道者，心戰惶怖，衣毛為竪。",
    "T14n0512_001:0783a24_0": "爾時世尊，告眾會曰：「世皆無常，苦空非身，無有堅固，如幻如化，如熱時炎，如水中月，命不久居。",
    "T14n0512_001:0783a26_1": "汝等諸人！",
    "T14n0512_001:0783a26_2": "勿見此火，便以為熱，諸欲之火，極復過此。",
    "T14n0512_001:0783a27_3": "是故汝等，當自勸勉，永離生死，乃得大安。」",
    "T14n0512_001:0783a28_4": "時火焚燒大王身已。",
    "T14n0512_001:0783a29_0": "爾時諸王，各各皆持五百瓶乳，以用滅火。",
    "T14n0512_001:0783a29_1": "火滅之後，競共收骨，盛置金凾，即於其上，便共起塔，懸繒幡蓋，及種種鈴供養塔廟。",
    "T14n0512_001:0783b02_2": "時諸大眾，同時發聲，俱白佛言：「大淨飯王今已命終，神生何所？",
    "T14n0512_001:0783b04_3": "唯願世尊，分別解說。」",
    "T14n0512_001:0783b04_4": "於時，世尊告眾會曰：「父王淨飯，是清淨人，生淨居天。」",
    "T14n0512_001:0783b06_5": "眾會聞是語已，便捨愁毒。",
    "T14n0512_001:0783b06_6": "佛說經竟，諸天龍神，及四天王、所將眷屬，世間人民，一切大眾為佛作禮，各自還去。",
    "T14n0512_001:0783b09_0": "佛說淨飯王般涅槃經"
}