{
    "T04n0212_008:0649c02_0": "出曜經卷第八",
    "T04n0212_008:0649c04_0": "姚秦涼州沙門竺佛念譯",
    "T04n0212_008:0649c05_0": "念品第六",
    "T04n0212_008:0649c06_0": "　念喜生憂，　　念喜生畏，　　無所念喜，　何憂何畏？",
    "T04n0212_008:0649c08_0": "昔佛在舍衛國祇樹給孤獨園。",
    "T04n0212_008:0649c08_1": "時，有外道梵志素少子息，唯有一子卒便命終，晝夜追憶不能飲食，脫衣露形在塜啼哭，恒憶亡兒行來進止處所。",
    "T04n0212_008:0649c11_2": "是時梵志出舍衛城到祇洹精舍，至世尊所共相問訊在一面坐。",
    "T04n0212_008:0649c12_3": "是時世尊告梵志曰：「汝今梵志諸根不定心意倒錯，有何事故乃至於是？」",
    "T04n0212_008:0649c14_4": "梵志白佛：「唯有一子捨我命終，不能逐亡苟存而已，諸根豈能得定意不倒錯耶？",
    "T04n0212_008:0649c16_5": "少小養育冀望得力，今便捨我無常，心意懊惱不能去懷。",
    "T04n0212_008:0649c17_6": "自死已來晝夜追憶不離食息，脫衣露形在塚啼哭，恒憶行來進止處所。」",
    "T04n0212_008:0649c19_0": "世尊告曰：「如是梵志！",
    "T04n0212_008:0649c19_1": "如汝所言，皆由恩愛生愁憂苦惱。」",
    "T04n0212_008:0649c20_2": "梵志白佛：「不如瞿曇所說，世人恩愛皆生歡樂。」",
    "T04n0212_008:0649c21_3": "時彼梵志聞佛所說亦不然可，即從坐起儼頭而去。",
    "T04n0212_008:0649c22_4": "道經戲村，見有二人對坐博戲，梵志見已便興斯念：「夫人處世高才智慧，博古攬今敷於幽奧，無有出此博戲之人。",
    "T04n0212_008:0649c25_5": "我今可以瞿曇所說向彼二人宣耶？」",
    "T04n0212_008:0649c25_6": "時梵志即向二人說瞿曇所說言教，時彼戲人謂梵志曰：「如是如是如汝所言，恩愛合會皆生歡樂。」",
    "T04n0212_008:0649c28_7": "梵志心自生念：「我之所念與彼不異。」",
    "T04n0212_008:0649c28_8": "即從坐起歡喜踊躍涉道而去。",
    "T04n0212_008:0649c29_9": "如是展轉聞波斯匿王，時波斯匿王語末利夫人曰：「卿頗聞瞿曇沙門所說，恩愛合會皆生愁憂苦惱耶？」",
    "T04n0212_008:0650a02_10": "夫人白王：「如王所說，恩愛合會皆生愁憂苦惱。」",
    "T04n0212_008:0650a03_11": "王告夫人：「汝是瞿曇弟子，瞿曇是汝師，豈得不說恩愛合會生愁憂苦惱耶？",
    "T04n0212_008:0650a05_12": "末利當知！",
    "T04n0212_008:0650a05_13": "恩愛合會皆生歡樂，喜情內發共相娛樂，何以故說生愁憂苦惱耶？」",
    "T04n0212_008:0650a07_14": "是時夫人前白言：「願聽微言，以自陳啟，若見聽者敢有所宣。」",
    "T04n0212_008:0650a08_15": "王報夫人：「恣汝所說。」",
    "T04n0212_008:0650a09_16": "夫人白王：「云何大王！",
    "T04n0212_008:0650a09_17": "頗念婆耆利王女不耶？",
    "T04n0212_008:0650a10_18": "復念流離大將軍不？",
    "T04n0212_008:0650a10_19": "復念禹翅剎利夫人不？」",
    "T04n0212_008:0650a11_20": "王告夫人：「我甚愛念婆耆王女、流離大將軍、禹翅剎利夫人，不去心懷斯須頃。」",
    "T04n0212_008:0650a12_21": "夫人白王言：「云何大王！",
    "T04n0212_008:0650a13_22": "斯諸人等設當變易各就後世，當有愁憂苦惱不耶？」",
    "T04n0212_008:0650a14_23": "王告夫人：「彼等諸人變易遷轉，甚懷憂愁痛切叵言。」",
    "T04n0212_008:0650a15_24": "夫人白言：「王念愛我不？」",
    "T04n0212_008:0650a16_25": "王報夫人：「甚愛於卿。」",
    "T04n0212_008:0650a16_26": "夫人白言：「設我遷轉變易不住者，王復當愁憂不？」",
    "T04n0212_008:0650a17_27": "王告夫人：「甚懷愁憂，不去食息心意倒錯，或成狂病。」",
    "T04n0212_008:0650a19_28": "「云何大王！",
    "T04n0212_008:0650a19_29": "頗念迦尸拘薩羅國界人民不？」",
    "T04n0212_008:0650a20_30": "王報夫人：「甚愛敬念。",
    "T04n0212_008:0650a20_31": "所以然者，如我今日五樂自娛，皆由拘薩羅國界人民得此歡樂。」",
    "T04n0212_008:0650a22_0": "「云何大王！",
    "T04n0212_008:0650a22_1": "若使拘薩羅國界人民變易遷轉，當生愁憂苦惱不耶？」",
    "T04n0212_008:0650a23_2": "王告夫人：「若無彼人民則無我身，那得不生愁憂苦惱乎？」",
    "T04n0212_008:0650a24_3": "「如今大王以自證明，恩愛離苦、怨憎會苦。",
    "T04n0212_008:0650a25_4": "如來所說，正謂此義耳。」",
    "T04n0212_008:0650a26_5": "時波斯匿王心開意悟，即勅夫人：「自今已後，我為瞿曇弟子，瞿曇為我師。」",
    "T04n0212_008:0650a27_6": "「我今末利，遙歸命瞿曇沙門歸命法歸命比丘僧，盡我形壽不復殺生。」",
    "T04n0212_008:0650a29_7": "是故說曰，念喜生憂，念喜生畏；無所念喜，何憂何畏？",
    "T04n0212_008:0650b01_8": "念喜生畏者，人得疾患，瞻養病者恒生憂畏恐病不差，或欲至他方、或為王使、或入海採寶，家人畏懼恐行不全濟，家人諫諭：「家有餘財足畢命生活，何為遠涉艱難採致貴貨？",
    "T04n0212_008:0650b05_9": "設汝去者兩頭俱衰，或行安住衰、或行衰住安。」",
    "T04n0212_008:0650b06_10": "是故說曰，念喜生畏也。",
    "T04n0212_008:0650b07_11": "無所念喜，何憂何畏者，云何？",
    "T04n0212_008:0650b07_12": "設無所念喜，能除欲愛。",
    "T04n0212_008:0650b08_13": "何以故？",
    "T04n0212_008:0650b08_14": "以其欲界憂根堅固掘根甚難，是故說曰，無所念喜何憂何畏。",
    "T04n0212_008:0650b09_15": "有憂則有畏，無憂何有畏耶？",
    "T04n0212_008:0650b10_16": "憂盡則畏盡，五滅十八滅，此之謂也。",
    "T04n0212_008:0650b11_17": "念喜生憂、念喜生畏，念喜已離，遂捨狂惑。",
    "T04n0212_008:0650b12_18": "昔佛在舍衛國祇樹給孤獨園。",
    "T04n0212_008:0650b13_19": "時有梵志大種稻田，唯有一子在田守衛，時天大雹雨，傷殺稻子并殺其兒。",
    "T04n0212_008:0650b14_20": "時彼梵志心懷苦惱馳走城市，倮形露跣不避豪賤，展轉以次到祇桓精舍。",
    "T04n0212_008:0650b16_21": "然彼梵志應得受化，如來玄鑒知應得度，即化祇洹門外盡為稻田，復作化人如梵志子。",
    "T04n0212_008:0650b18_22": "梵志見已意即開悟，稻田我子今故存在，橫自勞苦在外馳走。",
    "T04n0212_008:0650b19_23": "心意還定不復狂惑，往至世尊所，頭面禮足在一面坐。",
    "T04n0212_008:0650b21_24": "是時如來見彼坐定，諸佛世尊常所說法，苦習盡道四諦真如，盡為彼梵志一一說之，逆順三昧空無想願一一分別，使彼梵志曤然大悟，諸塵垢盡得法眼淨。",
    "T04n0212_008:0650b24_25": "彼已得法成法，無虛妄法、無狐疑法，自處如來眾無所畏法，即從座起禮如來足：「自今已始受三自歸，歸命佛歸命法歸命比丘僧，盡形壽不復殺生。」",
    "T04n0212_008:0650b28_26": "是故說曰，念喜已離便捨狂惑。",
    "T04n0212_008:0650b28_27": "心意還正皆由佛力，不遇佛者則不成辦。",
    "T04n0212_008:0650c01_0": "　夫人懷愁憂，　　世苦無數端，　斯由念恩愛，　　無念則無畏。",
    "T04n0212_008:0650c03_0": "夫人懷愁憂者，眾生之類晝夜愁憂相對號哭，或時失性遂致狂惑，皆由恩愛戀慕所致，是故說曰，夫人懷愁憂也。",
    "T04n0212_008:0650c05_1": "世苦無數端者，衣不蓋形食不充口，顏色萎黃身體垢坌，五親分離廢諸伎術，皆由恩愛致此災患。",
    "T04n0212_008:0650c07_2": "人在世間遇諸苦惱，亦由恩愛不能捨離，是故說曰，世苦無數端也。",
    "T04n0212_008:0650c09_3": "斯由念恩愛者，生死久長苦本難尋，愚者處中不自覺知，人相戀慕非徒一類，或念父母兄弟宗親知識，死者生者於中興念，追號啼哭，是故說曰，斯由念恩愛也。",
    "T04n0212_008:0650c13_0": "無念則無畏者，人去想念無所戀慕則無愁憂苦惱。",
    "T04n0212_008:0650c14_1": "有家憂家有財憂財，有車乘鞍馬則憂車乘鞍馬，無車乘鞍馬則無所戀。",
    "T04n0212_008:0650c15_2": "無想念者，何者是？",
    "T04n0212_008:0650c16_3": "所謂欲愛盡人永斷無餘。",
    "T04n0212_008:0650c16_4": "何者斷欲愛人？",
    "T04n0212_008:0650c17_5": "所謂徑取阿那含不由二道，是謂斷欲愛人，無有想念永處究竟不還欲界，凡夫愛未盡，雖獲五通不離三有，若失神足恚怒隆盛，彈指之頃還墮惡趣，方當經歷劫數乃還復身。",
    "T04n0212_008:0650c21_6": "是故說曰，無念則無畏也。",
    "T04n0212_008:0650c22_0": "　是故不生念，　　念者是惡累，　彼則無諸縛，　　無念無不念。",
    "T04n0212_008:0650c24_0": "是故不生念者，人生世間，由念生恩愛、由念變易，諸有愁憂苦惱皆緣念而生，是故說曰，不生念也。",
    "T04n0212_008:0650c26_1": "念者是惡累，云何？",
    "T04n0212_008:0650c26_2": "猶世有狂夫身抱困病，以其病故，或殺五生或殺百生以救病者謂蒙瘳降，不知病者受罪無數。",
    "T04n0212_008:0650c28_3": "或有病人殺生祠祀亦望救命，正使病人藏置百重鐵籠裏者，於一重間盡安衛守共相括證，不聽司命來錄死者。",
    "T04n0212_008:0651a02_4": "此事不然。",
    "T04n0212_008:0651a02_5": "皆由恩愛致此災變。",
    "T04n0212_008:0651a03_6": "或復有人知親別久，遠來歸家念彼人故，殺害蟲獸不可稱計共相慶賀，以積殃禍之根。",
    "T04n0212_008:0651a05_7": "是故說曰，念者是惡累也。",
    "T04n0212_008:0651a05_8": "彼則無諸縛者，所謂縛者，羈靽人神不至無為，如契經所說，夫人染著愛心未盡者，有緣有因所趣生處，或彼終生此，有因有緣繫所繫、縛所縛、結所結。",
    "T04n0212_008:0651a09_9": "猶如智人及智弟子，若能作華鬘，先作長繩為本，因上織華鬘，以花為緣得成華鬘。",
    "T04n0212_008:0651a11_10": "愛心未盡者亦復如是，有緣有因所趣生處彼終生此，有緣有因得果證之人，不復經此諸縛之難。",
    "T04n0212_008:0651a13_11": "是故說曰，彼則無諸縛。",
    "T04n0212_008:0651a13_12": "無念無不念也，以離惱熱念，而無恩愛、無為樂，遊戲第一義，是故說曰，無念無不念。",
    "T04n0212_008:0651a16_0": "　念為求方便，　　非義未設權，　權慧致大義，　　自致第一尊。",
    "T04n0212_008:0651a18_0": "念為求方便者，欲得修習無上智慧，分別深義無有欺詐，已成此慧終已無亂，是故說曰，念為求方便也。",
    "T04n0212_008:0651a20_1": "非義未設權者，云何？",
    "T04n0212_008:0651a20_2": "非義與此深義亦不相應，令人墮惡不興善根，為諸智人所見嗤笑。",
    "T04n0212_008:0651a22_3": "若能改已往失者，令作將來福也，便為天人所嘆譽，權得消咎舋於當時，殖善本於來世，是故說曰，非義未設權也。",
    "T04n0212_008:0651a24_4": "權慧致大義者，云何？",
    "T04n0212_008:0651a25_5": "與善知識從事，教人正見不順邪業，亦復不習外道異術，承受其義，所謂義者，無漏慧義禪義觀義，是故說曰，權慧致大義也。",
    "T04n0212_008:0651a28_6": "自致第一尊者，諸佛世尊奉持禁戒，不放逸人執心牢固不入邪聚，恒以禁戒訓誨眾生常求三業，是故說曰，自致第一尊也。",
    "T04n0212_008:0651b02_0": "　莫與愛念會，　　亦莫不念俱，　愛念不見苦，　　不念愛憂慼，　於中生愁慼，　　消滅人根原。",
    "T04n0212_008:0651b05_0": "莫與愛念會者，昔有二人共相愛敬不能相離，行則俱進食則同甘。",
    "T04n0212_008:0651b06_1": "中共離別各在異處，後復追憶思共相見，屢遣信喚欲得同處。",
    "T04n0212_008:0651b07_2": "「卿若不來益吾愁矣。」",
    "T04n0212_008:0651b08_3": "此人怨家與彼人親親，彼其來喚寧可共赴其命耶？",
    "T04n0212_008:0651b09_4": "遂便從命相與共往，別久相見內懷歡喜，見彼怨家情憤不悅，在其隱處親親義言：「奚復與我怨家遊止同行，我不喜見。」",
    "T04n0212_008:0651b12_5": "得此言說，愛著偏多便共俱還，其後思想復遣信喚，如是再三，復語親親：「何故與彼人遊處耶？」",
    "T04n0212_008:0651b14_6": "其人報曰：「愛至待厚退忘來言。」",
    "T04n0212_008:0651b15_7": "即復報曰：「思見所歡復見惡緣，我今何為乃爾戀著親親，兩不相適耶？」",
    "T04n0212_008:0651b16_8": "即便捐家妻息出家學道。",
    "T04n0212_008:0651b17_9": "復有一人唯有一子，為羅剎鬼所持，晝夜憂念不能捨離。",
    "T04n0212_008:0651b18_10": "時羅剎鬼全舉小兒詣鬼住處經十餘日，彼人不見其子，晝夜憂念死而復穌。",
    "T04n0212_008:0651b20_11": "羅剎鬼復將兒還，父見兒喜不能自勝，終日抱弄視無厭足，若見羅剎復懷愁憂衣毛為竪。",
    "T04n0212_008:0651b22_12": "復經十日，羅剎鬼復將小兒還詣鬼國，父後追憶不離食息，如是數反遂成憂疾。",
    "T04n0212_008:0651b24_13": "其父思惟：「人生憂惱其苦萬端，我今宜可捨家為道。」",
    "T04n0212_008:0651b25_14": "即便出家得在道次。",
    "T04n0212_008:0651b25_15": "爾時世尊欲度彼人等，示現權慧安處無為，在大眾中而說此偈：「莫與愛念會，　　亦莫不念俱，　愛念不見苦，　　不念愛憂慼，　於中生愁慼，　　消滅人根原。」",
    "T04n0212_008:0651c02_0": "世尊說曰：「恩愛猶尚不可戀慕，況非恩愛而可親近？」",
    "T04n0212_008:0651c03_1": "時二比丘內自思惟：「如來所訓正為我等，宜自謹慎修無上梵行。」",
    "T04n0212_008:0651c04_2": "晝則經行夜則坐禪，未經旬日即獲道跡，身能飛行眼能徹視，六通清徹無所罣礙。",
    "T04n0212_008:0651c06_3": "於如來佛法為有反復，咄嗟恩愛不可恃怙，諸結使盡得羅漢果，善哉福報如影追形，福業冥報如油津衣，身自衰喪罪福不朽。",
    "T04n0212_008:0651c10_0": "　愛念就後世，　　朋友知親多，　長夜愁憂思，　　念離甚為苦。",
    "T04n0212_008:0651c12_0": "愛念就後世者，父母兄弟姊妹中表，及諸知識男女大小，從今世至後世流轉不停，是故說曰，愛念就後世，朋友知親多也。",
    "T04n0212_008:0651c14_1": "長夜憂思啼泣號哭，蓬頭亂髮搥胸懊惱，是故說曰，長夜愁憂思。",
    "T04n0212_008:0651c16_2": "念離甚為苦者，恩愛已離，或在他方、或復命終，所求不得所念不從，是故說曰，念離甚為苦。",
    "T04n0212_008:0651c19_0": "　念色善色容，　　天身而別住，　極樂而害至，　　為死王所錄。",
    "T04n0212_008:0651c21_0": "念色善色容者，昔佛在舍衛國祇樹給孤獨園。",
    "T04n0212_008:0651c22_1": "爾時世尊告諸比丘：「上空界有天名歡樂，過差展轉共集作倡伎樂終日無厭，由其歡樂過故，從彼命終今生此間。",
    "T04n0212_008:0651c24_2": "比丘當知，復有天名曰喜笑，展轉共集舉聲大笑終日無厭，以其笑過差故，從彼命終來生此間。」",
    "T04n0212_008:0651c26_3": "是故說曰，念色善色容也。",
    "T04n0212_008:0651c27_4": "天身而別住者，晝夜戲笑不計無常對至，謂為受天之福無有窮已，極樂而害至，作倡伎樂舉聲大喚，皆是害本皆當捐棄，壽非久保便為死王所攝，隨形料簡科量罪福分別善惡，重罪付鑊湯輕付鬲子，平正如水齊量如概。",
    "T04n0212_008:0652a03_5": "是故說曰，為死王所攝也。",
    "T04n0212_008:0652a04_0": "　若人處晝夜，　　消滅念愛色，　自掘深根本，　　不越死徑路。",
    "T04n0212_008:0652a06_0": "若人處晝夜者，專精一意斷欲界欲愛永盡無餘，晝則勤精夜則諷誦，是故說曰，若人處晝夜也。",
    "T04n0212_008:0652a08_1": "消滅念愛色者，已滅已盡度有至無，無復恚怒，是故說曰，消滅念愛色也。",
    "T04n0212_008:0652a09_2": "自掘深根本者，或時掘念根、或掘愛根、或掘戀慕宗親縛著之根，著勇猛服執智慧钁，掘三毒根永使不生，是故說曰，自掘深根本也。",
    "T04n0212_008:0652a12_3": "不越死徑路者，愛著田業財寶七珍皆為死徑，心意戀著初不捨離亦是死徑，當求方便超越死路至不死處，是故說曰，不越死徑路也。",
    "T04n0212_008:0652a16_0": "　不善像善色，　　愛色言非愛，　苦謂為樂色，　　放逸之所使。",
    "T04n0212_008:0652a18_0": "不善像善色者，善者意所貪樂，終日翫習而不捨離，為人稱譏，如此眾善除捨遠離，為智者所譏、為智者所棄、為智者所責，是故說曰、不善像善色也。",
    "T04n0212_008:0652a21_1": "云何愛色言非愛？",
    "T04n0212_008:0652a21_2": "愛者無欺無詐，令人憂惱所欲不果遂生愛戀，是故說曰，愛色言非愛。",
    "T04n0212_008:0652a23_3": "云何苦謂為樂色？",
    "T04n0212_008:0652a23_4": "樂者身中諸根寂靜不亂，志性安和不興亂想，亦能使人生眾苦惱，先歡而後憂，是故說曰，苦謂為樂想。",
    "T04n0212_008:0652a26_5": "放逸所使者，放逸之人心不常定，與諸五親共相娛樂，生欣怒心放意自恣，是故說曰，放逸之所使也。",
    "T04n0212_008:0652a29_0": "　夫欲自念者，　　不與惡共居，　此則難獲得，　　樂為惡根本。",
    "T04n0212_008:0652b02_0": "夫欲自念者，若人欲自愛身當先愛彼，不由此愛傷害生命，是故說曰，夫欲自念身也。",
    "T04n0212_008:0652b04_0": "云何不與惡人共居？",
    "T04n0212_008:0652b04_1": "世間多諸畏懼，與惡從事遂積重罪，不與惡共居者，身口意常清淨，是故說曰，不與惡共居也。",
    "T04n0212_008:0652b06_2": "此則難獲得者，不修善本不教一切眾生立於根門，亦復不能廣化未悟，是故說曰，此則難獲得也。",
    "T04n0212_008:0652b08_3": "樂為惡根本者，夫行惡人終無有樂，心在殺害修不善本，是故說曰，樂為惡根本也。",
    "T04n0212_008:0652b11_0": "　夫欲自念者，　　善宜自守護，　猶如防邊城，　　深塹固乃牢，　失三離三者，　　智者宜自悟。",
    "T04n0212_008:0652b14_0": "夫欲自念者，猶如邊城常當守護，自防護身亦復如是，或畏外寇來入境內，復恐自下私竊叛逆，復畏內人與外情通。",
    "T04n0212_008:0652b16_1": "內心城者亦當如是，常當三事防護，恐外結使賊來入境內，復畏心所念法與外塵同。",
    "T04n0212_008:0652b18_2": "內不思惟挍計塵勞，心城危險難賞難護多諸恐畏，守護堅牢無有恐懼。",
    "T04n0212_008:0652b20_3": "心城亦如是，守護牢固無有恐懼。",
    "T04n0212_008:0652b21_0": "是故說曰，夫欲自念者也，善宜自守護，猶如防邊城，深塹固乃牢，失三離三者，智者宜自悟也。",
    "T04n0212_008:0652b23_0": "　夫欲自念者，　　藏而使牢固，　猶如防邊城，　　內外悉牢固。",
    "T04n0212_008:0652b25_0": "昔佛在舍衛國祇樹給孤獨園。",
    "T04n0212_008:0652b25_1": "是時世尊告諸比丘：「若邊境郭七業成就，四食充實，易護易滿，外寇欲來攻者終不能得，除其內人與外通也。",
    "T04n0212_008:0652b28_2": "云何邊境七業成就？",
    "T04n0212_008:0652b28_3": "於是邊境鹿角外防牢固不可移動，是謂邊城初業成就，外寇不能得壞。",
    "T04n0212_008:0652c01_4": "復次邊城掘塹深廣修飾極妙，是謂邊城二業成就，外寇不能得壞也。",
    "T04n0212_008:0652c02_5": "復次邊城造其却歒以俟戰鬪，是謂邊城成就三業，外寇不能得壞。",
    "T04n0212_008:0652c04_6": "復次邊城戰具備足，弓弩機關飛輪水道、融鐵雷石戈矛利矟、內備退道，是謂邊城成就四業者外寇不能得壞。",
    "T04n0212_008:0652c06_7": "復次邊城四面安四種軍，象軍馬軍車軍步軍，除其內人與外通者，是謂邊城成就五業，外寇不能得壞。",
    "T04n0212_008:0652c09_8": "復次邊城瞻守門戶，持時曉夜解知號令即別善惡，識者聽入不識者不聽入，是謂邊城成就六業，外寇不能得壞。",
    "T04n0212_008:0652c11_9": "復次邊城高峻內外剗治，除其內人與外通者，是謂邊城成就七業，外寇不能得壞。",
    "T04n0212_008:0652c13_10": "云何邊城裏四食充滿，外寇不能得攻？",
    "T04n0212_008:0652c14_11": "復次邊城饒薪多水，除其內人與外通者，是謂成就初食，外寇不能得其便。",
    "T04n0212_008:0652c16_12": "復次邊城豐饒穀米庫藏充滿，除其內人與外通者，是謂邊城成就二食，外寇不能得便。",
    "T04n0212_008:0652c18_13": "復次邊城饒稻麥豆，除其內人與外通者，是謂邊城成就三食，外寇不能得其便。",
    "T04n0212_008:0652c20_14": "復次邊城饒諸熟食，油酥脂膏魚脯乾肉，是謂邊城成就四食。」",
    "T04n0212_008:0652c21_15": "佛說此偈，內外牢固，姦宄寇賊不得其便。",
    "T04n0212_008:0652c22_16": "是故說曰，猶如邊城內外牢固，常當專意，內無色想除外色，外無色想除內色，內外無色想除內外色也。",
    "T04n0212_008:0652c25_0": "　當自防護，　　時不再遇，　　時過生憂，　墜墮地獄。",
    "T04n0212_008:0652c27_0": "當自防護者，執心不亂諸根寂定，目見生死災害熾然，修諸善法，知泥洹城清涼無為，防護穢濁心垢之惱，是故說曰，當自防護。",
    "T04n0212_008:0652c29_1": "時不再遇者，於億千萬劫乃遇一良時，雖復遭遇，或前或後或生中國，與賢聖相遇，諸根不缺，宿種功德，遭值佛世，汝等宿緣堪任斷結越次取證，盡諸有漏成無漏行。",
    "T04n0212_008:0653a04_2": "是故說曰，時不再遇。",
    "T04n0212_008:0653a05_3": "時過生憂者，從無數劫積善所致乃遇良時，良時已過悔無所及，有八事中間不得向王有所陳啟。",
    "T04n0212_008:0653a07_4": "云何為八？",
    "T04n0212_008:0653a07_5": "王遭喪難不得有所陳啟，王身遇熱患不得有所陳啟，王飢未食不得有所陳啟，王入深宮不得有所陳啟，王或入庫藏或侵他境不得有所陳啟，王或與鼎臣共議不得有所陳啟，有人發舉陰謀之事不得有所陳啟，王獨坐靜默意有所規不得有所陳啟。",
    "T04n0212_008:0653a13_6": "俗間八事有所禁忌不得自宣。",
    "T04n0212_008:0653a14_7": "今此內法亦復如是，在八無閑不得興發善心。",
    "T04n0212_008:0653a15_8": "云何為八？",
    "T04n0212_008:0653a15_9": "或遭喪難親族死亡，不得興發善心。",
    "T04n0212_008:0653a16_10": "在八地獄十六鬲子，刀山劍樹火車爐炭受諸苦惱身爛心焦，於其中間不容善心念道。",
    "T04n0212_008:0653a18_11": "或在餓鬼，腹如泰山縱廣數十由延，咽如細鍼長數十丈一寸千鬲，爾時意荒心念飲食，於其中間不容善心念道。",
    "T04n0212_008:0653a20_12": "若生六天，一男服飾百億莊嚴，食以甘露，玉女圍繞，視東忘西視右忘左，如數疾輪無有端緒，於其中間不容善心念道。",
    "T04n0212_008:0653a23_13": "若生邊地夷狄之中，無佛法眾，不聞三法之音，語不真正心無篤信，生在邪見或生長壽天，於其中間不容善心念道。",
    "T04n0212_008:0653a26_14": "或生中國，手脚不具六情不完，或聾盲瘖瘂，於其中間不容善心念道。",
    "T04n0212_008:0653a27_15": "或生佛後五無間處，於其中間不容善心念道。",
    "T04n0212_008:0653a28_16": "若佛興出於世，其人在邪見家，不信三寶，與顛倒相應，於其中間不容善心念道。",
    "T04n0212_008:0653b01_17": "是謂八不閑處，善不與惡俱、惡不與善俱。",
    "T04n0212_008:0653b02_18": "佛告比丘：「如我今出現於世，如來、至真、等正覺，十號具足敷演道義，上中下善，志趣滅度，度未度者。」",
    "T04n0212_008:0653b04_19": "是故說曰，時過生憂，墮地獄中。",
    "T04n0212_008:0653b06_0": "　遍於諸方求，　　念心中間察，　頗有斯等類，　　不愛己愛彼，　以己喻彼命，　　是故不害人。",
    "T04n0212_008:0653b09_0": "遍於諸方求者，心念十方，何等眾生不畏死不懷恐懼？",
    "T04n0212_008:0653b10_1": "復有何等眾生不念樂不患苦？",
    "T04n0212_008:0653b10_2": "復有何等眾生具一切眾行而自娛樂？",
    "T04n0212_008:0653b11_3": "是故說曰，遍於諸方求也。",
    "T04n0212_008:0653b12_4": "念心中間察者，心常憶念行業之本，行業有二種：一者淨觀，二者不淨觀。",
    "T04n0212_008:0653b14_5": "智者淨觀，不智者不淨觀。",
    "T04n0212_008:0653b14_6": "是故說曰，念心中間察也。",
    "T04n0212_008:0653b15_7": "云何頗有斯等類者？",
    "T04n0212_008:0653b15_8": "若大若小若好若醜各自有性，彼彼自相念，如念己身無異，是故說曰，頗有斯等類也。",
    "T04n0212_008:0653b17_9": "不愛己愛彼者，人之受形四大俱等，命根一類無有高下，彼命此命俱終變易，是故說曰，不愛己愛彼也。",
    "T04n0212_008:0653b20_10": "以己喻彼命，是故不害人也。",
    "T04n0212_008:0653b21_0": "　一切皆懼死，　　莫不畏杖痛，　恕己可為譬，　　勿殺勿行杖。",
    "T04n0212_008:0653b23_0": "一切皆懼死者，五道眾生迴轉四流，皆畏楚毒自護已命。",
    "T04n0212_008:0653b24_1": "世尊說曰：「若欲護己者，不當行楚毒。」",
    "T04n0212_008:0653b25_2": "世間狂夫橫行罪業，或以刀杖共相傷害，戲笑為惡號哭受痛，懷毒陰謀禍及門族，是故智者絕禍於未生，資福於無形。",
    "T04n0212_008:0653b27_3": "是故說曰，一切皆懼死，莫不畏杖痛，恕己可為譬，勿殺勿行杖。",
    "T04n0212_008:0653b29_4": "夫行殺者，生輒短命，是故汝等當避於殺也。",
    "T04n0212_008:0653c01_0": "　譬人久行，　　從遠吉還，　　親厚並安，　歸來喜歡。",
    "T04n0212_008:0653c03_0": "昔佛在舍衛國祇樹給孤獨園。",
    "T04n0212_008:0653c03_1": "時舍衛城裏有人名曰鍾磬，宗族五親不可稱限，己身貧匱乏諸財產，衣不覆形食不充口，五親相見皆低頭而過。",
    "T04n0212_008:0653c06_2": "鍾磬自念：「吾宿少福生不遇時，自知貧困五親離薄，出則為人所笑，入則為妻兒所責，寧出此國造他方土，死活由天安知餘事，正使處他國土，寧彼死亡不在此求活。」",
    "T04n0212_008:0653c10_0": "時彼鍾磬即出國界適他邦域，賣庸客作勤力生活，憶本窮悴為五親所薄，晝夜勤勤不暇食息，漸漸積財無數，金銀珍寶車璩馬瑙、珊瑚虎珀駱駝驢騾，及以車輿載致珍寶歸還本國。",
    "T04n0212_008:0653c14_1": "諸五親聞鍾磬多獲珍寶還來歸家，盡出迎逆。",
    "T04n0212_008:0653c15_2": "與家別久亂髮鬢長，衣裳垢坌步負錢財，五親不識而問曰：「鍾磬今為所在？」",
    "T04n0212_008:0653c16_3": "鍾磬報曰：「乃在於後，斯須自到。」",
    "T04n0212_008:0653c17_4": "五親留待，復問後人：「鍾磬所在？」",
    "T04n0212_008:0653c18_5": "後人報曰：「鍾磬最在前。」",
    "T04n0212_008:0653c18_6": "如是經久不見鍾磬。",
    "T04n0212_008:0653c19_7": "鍾磬但言在後，後人復言在前，遂欲至家不識鍾磬。",
    "T04n0212_008:0653c20_8": "時諸五親捉鍾磬奴指示鍾磬，五親得與相見。",
    "T04n0212_008:0653c21_9": "「與卿別久各不相識，人存形變乃至於斯。",
    "T04n0212_008:0653c22_10": "今我五親故來迎卿，何為面欺故言在後？」",
    "T04n0212_008:0653c23_11": "鍾磬報曰：「我非鍾磬，後車載寶貨乃是鍾磬。",
    "T04n0212_008:0653c24_12": "曩昔貧悴，為諸五親所見輕忽，對面相見低頭而過。",
    "T04n0212_008:0653c25_13": "汝今何為求於鍾磬？」",
    "T04n0212_008:0653c26_0": "五親報曰：「我等接遇卿者，今日何由得致此財？」",
    "T04n0212_008:0653c27_1": "雖爾五親不多如本不及盡，往城外共相問訊，沐浴澡洗，更著新衣入城歸家。",
    "T04n0212_008:0653c28_2": "至明清旦辭五親：「違遠如來日久，欲往禮覲問訊。」",
    "T04n0212_008:0654a01_0": "諸親報曰：「我等亦欲隨從。」",
    "T04n0212_008:0654a01_1": "是時五親相將共至世尊所，頭面禮足在一面坐。",
    "T04n0212_008:0654a02_2": "爾時世尊見眾坐已定，便說斯偈：「譬人久行，從遠吉還，親厚共安，歸來喜歡。」",
    "T04n0212_008:0654a04_3": "爾時鍾磬及諸五親，歡喜踊躍善心生焉，即起長跪請佛及僧至家設供。",
    "T04n0212_008:0654a06_0": "如來默然受請。",
    "T04n0212_008:0654a06_1": "明日時到著衣持鉢，比丘僧眾前後圍繞，往造磬家各各次坐。",
    "T04n0212_008:0654a07_2": "鍾磬手自斟酌行甘饌飲食，食訖行水，更取小坐在如來前，而受呪願。",
    "T04n0212_008:0654a09_3": "如來說偈：「好行福者，　　從此到彼，　　自受福祚，　如親來喜。",
    "T04n0212_008:0654a11_4": "　　起從聖教，　　禁制不善，　近道見愛，　　離道莫親。",
    "T04n0212_008:0654a12_5": "　　近與不近，　所往者異，　　近道昇天，　　不近墮獄。」",
    "T04n0212_008:0654a14_0": "爾時鍾磬及諸五親，聞佛所說心開意悟，即於坐上得盡信之法。",
    "T04n0212_008:0654a16_0": "　樂法戒成就，　　誠信樂而習，　能自勅身者，　　為人所愛敬。",
    "T04n0212_008:0654a18_0": "樂法戒成就者，眾生之類習於法教修諸善法。",
    "T04n0212_008:0654a19_1": "戒成就者，云何？",
    "T04n0212_008:0654a19_2": "若有眾生奉持禁戒無毫釐失，持此戒福，復生梵天受福無窮，此則缺戒不奉禁律。",
    "T04n0212_008:0654a21_3": "何以故？",
    "T04n0212_008:0654a21_4": "由其摸質天福故。",
    "T04n0212_008:0654a21_5": "若復有人奉持禁戒毫釐不失，持禁戒福不求生天為梵身帝釋，不求作魔王，不求作轉輪王典四天下，我今持戒之福求於無上等正覺，是謂名為戒成就。",
    "T04n0212_008:0654a25_6": "是故說曰，樂法戒成就也。",
    "T04n0212_008:0654a26_0": "誠信樂而習者，執信堅固常樂修習，心不恐懼亦無亂念，一一篤信所行真實，常處有記不處無記，出言至誠不說彼此，是故說曰，誠信樂而習。",
    "T04n0212_008:0654a29_1": "云何能自勅身？",
    "T04n0212_008:0654a29_2": "夫行善者自為己身，以物惠施自愛其福，奉持禁戒捨放逸意，求於濟神，為後世作橋梁，論經說義廣採異同亦為己身，是故說曰，能自勅身也。",
    "T04n0212_008:0654b04_0": "為人所愛敬者，執行之人所遊方域，為人所敬、歎說其德。",
    "T04n0212_008:0654b05_1": "福由人弘，名稱外被，是故說曰，為人所愛敬也。",
    "T04n0212_008:0654b07_0": "　為人所愛敬，　　皆由己所造，　現世得稱譽，　　後生於天上。",
    "T04n0212_008:0654b09_0": "為人所愛敬者，人之行全則名顯，外來為數千萬人所見尊奉，言從語用為人摽首，斯由積行無虧損故，是故說曰，為人所愛敬。",
    "T04n0212_008:0654b11_1": "皆由己所造者，人修善行求免厄難，受人信施衣被飰食床臥具病瘦醫藥，則不損耗於禁律法，內有真誠外能消化，是故說曰，皆由己所造也。",
    "T04n0212_008:0654b15_2": "現世所稱譽者，為天人所歎，德可敬可貴，所遊之方無所罣礙，是故說曰，現世所稱譽也。",
    "T04n0212_008:0654b17_3": "後生於天上者，身壞命終生善處天上，七寶殿堂受福自然，是故說曰，後生於天上。",
    "T04n0212_008:0654b19_0": "　教習使稟受，　　制止非法行，　善者之所念，　　惡者當遠離。",
    "T04n0212_008:0654b21_0": "教習使稟受者，在於法功德中教授正法，隨彼所須而演其教，是故說曰，教習使稟受。",
    "T04n0212_008:0654b22_1": "制止非法行者，非法行者，人所憎惡多興亂念，眾惡之原，令人墮地獄餓鬼畜生，是故說曰，制止非法行也。",
    "T04n0212_008:0654b25_2": "善者之所念者，修善之人善德具足，終不使人至於惡道，是故說曰，善者之所念也。",
    "T04n0212_008:0654b27_3": "惡者當遠離者，惡知識者即是惡也，行不至要動與惡俱，心中所念以惡為首，是故說曰，惡者當遠離也。",
    "T04n0212_008:0654c01_0": "　善與不善者，　　此二俱不別，　不善生地獄，　　善者生天上。",
    "T04n0212_008:0654c03_0": "善與不善者，各自別異：一者妙，二者非妙；一者定，二者亂；一趣善道，二趣惡道；一得善譽，二致誹謗。",
    "T04n0212_008:0654c05_1": "是故說曰，善與不善也。",
    "T04n0212_008:0654c05_2": "此二俱不別者，從此人間終亦從行地死，從此造業而致來變，是故說曰，此二俱不別也。",
    "T04n0212_008:0654c07_3": "不善生地獄者，惡知識人修不善行，己所施為亦欲使人同己，是故說曰，不善生地獄也。",
    "T04n0212_008:0654c09_4": "善者生天上者，所謂四雙八輩十二賢士，修善本、遊虛無，不樂世煩，是故說曰，善者生天上也。",
    "T04n0212_008:0654c12_0": "◎出曜經卷第八"
}