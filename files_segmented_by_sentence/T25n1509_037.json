{
    "T25n1509_037:0329c02_0": "大智度論釋習相應品第三",
    "T25n1509_037:0329c03_0": "之餘(卷三十七)",
    "T25n1509_037:0329c05_0": "聖者龍樹造",
    "T25n1509_037:0329c06_0": "後秦龜茲國三藏鳩摩羅什譯",
    "T25n1509_037:0329c07_0": "【經】「復次，舍利弗！",
    "T25n1509_037:0329c07_1": "菩薩摩訶薩行般若波羅蜜，薩婆若不與過去世合。",
    "T25n1509_037:0329c08_2": "何以故？",
    "T25n1509_037:0329c08_3": "過去世不可見，何況薩婆若與過去世合！",
    "T25n1509_037:0329c09_4": "薩婆若不與未來世合。",
    "T25n1509_037:0329c10_5": "何以故？",
    "T25n1509_037:0329c10_6": "未來世不可見，何況薩婆若與未來世合！",
    "T25n1509_037:0329c11_7": "薩婆若不與現在世合。",
    "T25n1509_037:0329c11_8": "何以故？",
    "T25n1509_037:0329c12_9": "現在世不可見，何況薩婆若與現在世合！",
    "T25n1509_037:0329c13_0": "舍利弗！",
    "T25n1509_037:0329c13_1": "菩薩摩訶薩如是習應，是名與般若波羅蜜相應。」",
    "T25n1509_037:0329c14_2": "【論】釋曰：菩薩行般若波羅蜜，不觀薩婆若與過去世同。",
    "T25n1509_037:0329c15_3": "何以故？",
    "T25n1509_037:0329c15_4": "過去世是虛妄，薩婆若是實法；過去世是生滅相，薩婆若非生滅相。",
    "T25n1509_037:0329c17_5": "過去世及法求覓不可得，何況薩婆若與過去世合！",
    "T25n1509_037:0329c18_6": "復次，佛自說因緣：「菩薩摩訶薩行般若波羅蜜，不見過去世，何況薩婆若與過去世合！」",
    "T25n1509_037:0329c20_7": "未來、現在世亦如是。",
    "T25n1509_037:0329c21_8": "未來世除生滅相，其餘義同。",
    "T25n1509_037:0329c21_9": "復次，以時故說有三世：過去、未來、現在。",
    "T25n1509_037:0329c22_10": "「時」義，如「一時」中說。",
    "T25n1509_037:0329c23_11": "復次，薩婆若是十方三世諸佛真實智慧；三世者，從凡夫虛妄生，云何與薩婆若合？",
    "T25n1509_037:0329c25_12": "譬如真金不與弊鐵同相。",
    "T25n1509_037:0329c25_13": "問曰：如〈隨喜品〉中說「菩薩摩訶薩念過去、現在諸佛薩婆若智慧等諸功德，迴向阿耨多羅三藐三菩提」，云何言「過去、現在世不與薩婆若合」？",
    "T25n1509_037:0329c28_14": "答曰：若以著心取相念薩婆若者，不名迴向阿耨多羅三藐三菩提；譬如雜毒食，初雖香美，後不便身。",
    "T25n1509_037:0330a02_15": "若菩薩分別過去、現在諸佛薩婆若者，應與三世合；今不取相故，則無有合。",
    "T25n1509_037:0330a04_16": "問曰：菩薩亦念「未來世當成佛薩婆若」，亦自念「我當得薩婆若」，是名與未來世薩婆若合，云何言「不合」？",
    "T25n1509_037:0330a06_17": "答曰：薩婆若過三界，出三世，畢竟清淨相；行者但以憶想分別：「我當得是薩婆若。」",
    "T25n1509_037:0330a08_18": "如世間法，憶想當有所得，而是事未生未有，時節未至，因緣未會，都無處所，云何當與合？",
    "T25n1509_037:0330a10_19": "如明當服蘇，今已憶臭。",
    "T25n1509_037:0330a11_20": "又如迦栴延弟子輩言：「未來世中菩提語菩薩言：『若能修相好身者，我當來處之。』",
    "T25n1509_037:0330a13_21": "如貴家女自恣無難，遣使語貧家子言：『汝好莊嚴房舍幃帳，種種備具，我當來處汝家中。』」",
    "T25n1509_037:0330a15_22": "如是說者，是不如法。",
    "T25n1509_037:0330a16_0": "以是故，不得以薩婆若與三世合。",
    "T25n1509_037:0330a16_1": "問曰：餘法甚多，何以但說薩婆若？",
    "T25n1509_037:0330a17_2": "答曰：是薩婆若，菩薩所歸趣，深心欲得，於三世中求索故。",
    "T25n1509_037:0330a19_0": "問曰：何以不於有為、無為法中求？",
    "T25n1509_037:0330a19_1": "答曰：後當說一切法中求。",
    "T25n1509_037:0330a21_0": "【經】「復次，舍利弗！",
    "T25n1509_037:0330a21_1": "菩薩摩訶薩行般若波羅蜜，色不與薩婆若合，色不可見故；受、想、行、識亦如是。",
    "T25n1509_037:0330a23_2": "眼不與薩婆若合，眼不可見故；耳、鼻、舌、身、意亦如是。",
    "T25n1509_037:0330a24_3": "色不與薩婆若合，色不可見故；聲、香、味、觸、法亦如是。",
    "T25n1509_037:0330a25_4": "舍利弗！",
    "T25n1509_037:0330a25_5": "菩薩摩訶薩如是習應，名與般若波羅蜜相應。」",
    "T25n1509_037:0330a26_6": "【論】問曰：何以但說五眾、十二入，不說十八界、十二因緣？",
    "T25n1509_037:0330a28_7": "答曰：應當說！",
    "T25n1509_037:0330a28_8": "或時誦者忘失。",
    "T25n1509_037:0330a28_9": "何以知之？",
    "T25n1509_037:0330a29_0": "佛所說五眾、十二入、十八界、十二因緣，事、垢、淨。",
    "T25n1509_037:0330b01_1": "五眾、十八界、十二入、十二因緣名為事；不定是垢、不定是淨；是中或有結使生，或有善法生；如田定能生物，隨種皆生。",
    "T25n1509_037:0330b03_2": "眾、界、入、十二因緣，是為事；六波羅蜜乃至一切種智，是為淨種。",
    "T25n1509_037:0330b05_3": "所以不說垢者，是菩薩結使已薄，不以自惱，是故不說。",
    "T25n1509_037:0330b06_4": "又菩薩智慧深入，解諸法空，無諸煩惱，但集諸功德。",
    "T25n1509_037:0330b07_5": "以是故，應說十八界、十二因緣。",
    "T25n1509_037:0330b08_6": "如色等事中不應有薩婆若合。",
    "T25n1509_037:0330b09_7": "所以者何？",
    "T25n1509_037:0330b09_8": "是薩婆若，三世中不可得故；色等事中亦不可得，是皆世間因緣和合，無有定性。",
    "T25n1509_037:0330b12_0": "【經】「復次，舍利弗！",
    "T25n1509_037:0330b12_1": "菩薩摩訶薩行般若波羅蜜，檀波羅蜜不與薩婆若合，檀波羅蜜不可見故；乃至般若波羅蜜亦如是。",
    "T25n1509_037:0330b14_2": "四念處不與薩婆若合，四念處不可見故；乃至八聖道分亦如是。」",
    "T25n1509_037:0330b16_3": "【論】問曰：五眾等是世間法，可不與薩婆若合，六波羅蜜云何不與合？",
    "T25n1509_037:0330b17_4": "答曰：六波羅蜜有二種：一者、世間，二者、出世間。",
    "T25n1509_037:0330b18_5": "為世間檀波羅蜜故，說不與合；出世間檀波羅蜜，應與合。",
    "T25n1509_037:0330b20_6": "復次，菩薩行六波羅蜜，漏結未盡，不得與佛薩婆若合。",
    "T25n1509_037:0330b21_7": "復次，佛說六波羅蜜空，尚不可見，何況與薩婆若合！",
    "T25n1509_037:0330b22_8": "三十七品亦如是。",
    "T25n1509_037:0330b23_9": "問曰：是六波羅蜜，雜有道、俗故；三十七品趣涅槃道，云何不合？",
    "T25n1509_037:0330b24_10": "答曰：三十七品是二乘法，但為涅槃；菩薩為佛道，是故不合。",
    "T25n1509_037:0330b26_11": "問曰：〈摩訶衍品〉中有三十七品，亦是菩薩道，云何不與薩婆若合？",
    "T25n1509_037:0330b27_12": "答曰：有菩薩以著心故，行三十七品，多迴向涅槃，是故佛說不合。",
    "T25n1509_037:0330c01_0": "【經】「佛十力，乃至十八不共法不與薩婆若合，佛十力乃至十八不共法不可見故。",
    "T25n1509_037:0330c02_1": "舍利弗！",
    "T25n1509_037:0330c03_2": "菩薩摩訶薩如是習應，是名與般若波羅蜜相應。」",
    "T25n1509_037:0330c04_3": "【論】釋曰：是十力乃至十八不共法，雖是妙法，為薩婆若故行；以菩薩漏結未盡，故不應與薩婆若合。",
    "T25n1509_037:0330c06_4": "復次，佛十力等法有三種：一者、菩薩所行，雖未得佛道，漸漸修習；二者、佛所得，而菩薩憶想分別求之；三者、佛心所得。",
    "T25n1509_037:0330c09_5": "上二種不應與合；下一種雖可合，而菩薩未得，是故不合。",
    "T25n1509_037:0330c10_6": "復次，空故不可見，不可見故不合。",
    "T25n1509_037:0330c11_7": "是以皆言「不可見故」。",
    "T25n1509_037:0330c13_0": "【經】「復次，舍利弗！",
    "T25n1509_037:0330c13_1": "菩薩摩訶薩行般若波羅蜜，佛不與薩婆若合，薩婆若不與佛合；菩提不與薩婆若合，薩婆若不與菩提合。」",
    "T25n1509_037:0330c15_2": "【論】問曰：菩薩及菩薩法可不與薩婆若合，云何佛及菩提復不與合？",
    "T25n1509_037:0330c17_3": "答曰：佛是人，薩婆若是法；人是假名，法是因緣。",
    "T25n1509_037:0330c18_4": "眾生乃至知者、見者無故，佛亦無——眾生中尊上第一，是名為佛，是故不合。",
    "T25n1509_037:0330c20_5": "復次，得薩婆若故名為佛。",
    "T25n1509_037:0330c20_6": "若佛得薩婆若，先以是佛，不須薩婆若；若非佛得薩婆若者，何以言「佛得薩婆若」？",
    "T25n1509_037:0330c22_7": "以是故，和合因緣生，不得言先後。",
    "T25n1509_037:0330c23_8": "復次，離佛無薩婆若，離薩婆若無佛；得薩婆若故名佛，佛所有故名薩婆若。",
    "T25n1509_037:0330c25_9": "問曰：佛是人故可不與合，菩提是無上道，云何不合？",
    "T25n1509_037:0330c26_10": "答曰：菩提名為佛智慧，薩婆若名為佛一切智慧；十力智為菩提，第十一如實智名為薩婆若——二智不得一心中生。",
    "T25n1509_037:0330c29_11": "復次，是十力等諸佛法及佛菩提，皆是菩薩憶想分別非實，唯佛所得薩婆若是實。",
    "T25n1509_037:0331a02_12": "今此菩提，是菩薩菩提，是心中虛妄未實，云何與薩婆若合？",
    "T25n1509_037:0331a03_13": "復次，此經中，佛自說不合因緣：【經】「何以故？",
    "T25n1509_037:0331a05_14": "佛即是薩婆若，薩婆若即是佛；菩提即是薩婆若，薩婆若即是菩提。",
    "T25n1509_037:0331a06_15": "舍利弗！",
    "T25n1509_037:0331a07_0": "菩薩摩訶薩行般若波羅蜜，如是習應，是名與般若波羅蜜相應。",
    "T25n1509_037:0331a08_1": "「復次，舍利弗！",
    "T25n1509_037:0331a08_2": "菩薩摩訶薩行般若波羅蜜，不習色有、不習色無，受、想、行、識亦如是；不習色有常、不習色無常，受、想、行、識亦如是；不習色苦、不習色樂，受、想、行、識亦如是；不習色我、不習色非我，受、想、行、識亦如是；不習色寂滅、不習色非寂滅，受、想、行、識亦如是；不習色空、不習色非空，受、想、行、識亦如是；不習色有相、不習色無相，受、想、行、識亦如是；不習色有作、不習色無作，受、想、行、識亦如是。",
    "T25n1509_037:0331a17_3": "是菩薩摩訶薩行般若波羅蜜時，不作是念：『我行般若波羅蜜、不行般若波羅蜜、非行非不行般若波羅蜜。』",
    "T25n1509_037:0331a19_4": "舍利弗！",
    "T25n1509_037:0331a19_5": "菩薩摩訶薩如是習應，是名與般若波羅蜜相應。」",
    "T25n1509_037:0331a21_0": "【論】釋曰：若菩薩觀五眾非有、非無，於是亦不著；爾時，與般若波羅蜜相應。",
    "T25n1509_037:0331a22_1": "所以者何？",
    "T25n1509_037:0331a23_2": "一切世間著二見：若有，若無。",
    "T25n1509_037:0331a23_3": "順生死流者多著有，逆生死流者多著無；我見多者著有，邪見多者著無。",
    "T25n1509_037:0331a25_4": "復次，四見多者著有，邪見多者著無。",
    "T25n1509_037:0331a26_5": "二毒多者著有，無明多者著無。",
    "T25n1509_037:0331a27_6": "不知五眾因緣集生著有，不知集者著無。",
    "T25n1509_037:0331a28_7": "近惡知識及邪見外書故，墮斷滅、無罪福中，無見者著無；餘者著有。",
    "T25n1509_037:0331a29_8": "或有眾生謂一切皆空，心著是空；著是空故，名為「無見」。",
    "T25n1509_037:0331b02_9": "或有眾生謂一切六根所知法皆有，是為「有見」。",
    "T25n1509_037:0331b03_10": "愛多者著有見，見多者著無見。",
    "T25n1509_037:0331b03_11": "如是等眾生著有見、無見。",
    "T25n1509_037:0331b04_12": "是二種見，虛妄非實，破中道。",
    "T25n1509_037:0331b05_13": "譬如人行狹道，一邊深水，一邊大火，二邊俱死；著有、著無，二事俱失。",
    "T25n1509_037:0331b06_14": "所以者何？",
    "T25n1509_037:0331b07_0": "若諸法定實有，則無因緣；若從因緣和合生，是法無自性，若無自性即是空！",
    "T25n1509_037:0331b08_1": "若無法是實，則無罪福、無縛無解，亦無諸法種種之異。",
    "T25n1509_037:0331b10_2": "復次，有見者與無見者相違，相違故有是非，是非故共諍，有諍故起諸結使，結使故生業，生業故開惡道門；實相中無有相違、是非、鬪諍！",
    "T25n1509_037:0331b13_3": "復次，著有者，事若無常，則生憂惱；若著無者，作諸罪業，死墮地獄受苦。",
    "T25n1509_037:0331b15_0": "不著有無者，無有如是等種種過失；應捨是，則得實。",
    "T25n1509_037:0331b16_1": "復次，是五眾若常、若無常，是事不然！",
    "T25n1509_037:0331b17_2": "所以者何？",
    "T25n1509_037:0331b17_3": "若五眾常，則無生無滅，無生無滅故則無罪福，無罪福故則無善惡果報，世間如涅槃不壞相。",
    "T25n1509_037:0331b19_4": "如是妄語，誰當信者！",
    "T25n1509_037:0331b20_5": "現見死亡啼哭，是則眾生無常；如草木彫落、華果磨滅，是則外物無常；大劫盡時，一切都滅，是為大無常。",
    "T25n1509_037:0331b22_6": "如是等種種因緣，如是五眾常不可得。",
    "T25n1509_037:0331b23_7": "復次，無常破常，不應以無常為是。",
    "T25n1509_037:0331b24_8": "所以者何？",
    "T25n1509_037:0331b24_9": "若諸法無常相，念念皆滅，則六情不能取六塵。",
    "T25n1509_037:0331b25_10": "所以者何？",
    "T25n1509_037:0331b26_11": "內心、外塵俱無住故，不應得緣、不應得知，亦無修習因緣果報！",
    "T25n1509_037:0331b27_12": "因緣多故，果報亦多，此事不應得。",
    "T25n1509_037:0331b28_13": "又以有常見與無常見共諍。",
    "T25n1509_037:0331b29_14": "如是等種種因緣，五眾無常則不可得。",
    "T25n1509_037:0331c01_0": "苦樂、我非我、若空若實、有相無相、有作無作，此義如先處處說。",
    "T25n1509_037:0331c02_1": "「五眾寂滅」者，因緣生故無性，無性故寂滅，寂滅故如涅槃。",
    "T25n1509_037:0331c03_2": "三毒熾然故不寂滅，無常火然故不寂滅，不著三毒實相故不寂滅，三毒各各分別相故不寂滅。",
    "T25n1509_037:0331c06_3": "此義先未說，故今是中說。",
    "T25n1509_037:0331c06_4": "若菩薩摩訶薩能如是離二邊、行中道，「行般若波羅蜜」亦不著。",
    "T25n1509_037:0331c08_5": "所以者何？",
    "T25n1509_037:0331c08_6": "菩薩不可得，般若波羅蜜亦不可得故。",
    "T25n1509_037:0331c09_7": "「不行般若波羅蜜」亦不著。",
    "T25n1509_037:0331c09_8": "所以者何？",
    "T25n1509_037:0331c10_9": "餘諸凡夫不能如菩薩觀諸法實相，云何當言「我不行般若波羅蜜」？",
    "T25n1509_037:0331c11_10": "「行、不行」亦不著，二俱過故。",
    "T25n1509_037:0331c12_11": "是名與般若波羅蜜相應相。",
    "T25n1509_037:0331c14_0": "【經】「復次，舍利弗！",
    "T25n1509_037:0331c14_1": "菩薩摩訶薩不為般若波羅蜜故行般若波羅蜜，不為檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜故行般若波羅蜜。",
    "T25n1509_037:0331c17_2": "不為阿鞞跋致地故行般若波羅蜜，不為成就眾生故行般若波羅蜜，不為淨佛世界故行般若波羅蜜。",
    "T25n1509_037:0331c19_3": "不為佛十力、四無所畏、四無礙智、十八不共法故行般若波羅蜜。",
    "T25n1509_037:0331c21_4": "不為內空故行般若波羅蜜，不為外空、內外空、空空、大空、第一義空、有為空、無為空、畢竟空、無始空、散空、性空、諸法空、自相空、不可得空、無法空、有法空、無法有法空故行般若波羅蜜。",
    "T25n1509_037:0331c25_5": "不為如、法性、實際故行般若波羅蜜。",
    "T25n1509_037:0331c25_6": "何以故？",
    "T25n1509_037:0331c26_7": "是菩薩摩訶薩行般若波羅蜜時，不壞諸法相故。",
    "T25n1509_037:0331c27_8": "如是習應，是名與般若波羅蜜相應。」",
    "T25n1509_037:0331c28_9": "【論】問曰：六波羅蜜乃至如、法性、實際，此是佛法。",
    "T25n1509_037:0331c29_10": "菩薩若不為是佛法故行般若波羅蜜，更有何法可為行般若波羅蜜？",
    "T25n1509_037:0332a01_11": "答曰：如佛此中自說：「諸法無有破壞者，不壞諸法相故；亦不分別是檀、是慳，乃至是三界、是實際。」",
    "T25n1509_037:0332a04_12": "復次，有菩薩於此善法，深心繫著，以繫著故能生罪；為是人故，說：「是六波羅蜜乃至實際皆空，無有自性，如夢如幻，汝莫生著！",
    "T25n1509_037:0332a07_13": "真菩薩不為是故行。」",
    "T25n1509_037:0332a07_14": "有菩薩心無所著，行六波羅蜜乃至實際；為是人故，說為是事故行般若波羅蜜。",
    "T25n1509_037:0332a09_15": "如後品中說：「為具足六波羅蜜，乃至為教化眾生、淨佛世界故，行般若波羅蜜。」",
    "T25n1509_037:0332a12_0": "【經】「復次，舍利弗！",
    "T25n1509_037:0332a12_1": "菩薩摩訶薩行般若波羅蜜，不為如意神通故行般若波羅蜜，不為天耳故、不為他心智故、不為宿命智故、不為天眼故、不為漏盡神通故行般若波羅蜜。",
    "T25n1509_037:0332a15_2": "何以故？",
    "T25n1509_037:0332a16_3": "菩薩摩訶薩行般若波羅蜜，尚不見般若波羅蜜，何況見菩薩神通！",
    "T25n1509_037:0332a17_4": "舍利弗！",
    "T25n1509_037:0332a17_5": "菩薩摩訶薩如是行，是名與般若波羅蜜相應。」",
    "T25n1509_037:0332a18_6": "【論】問曰：先說「禪波羅蜜」中已具說五神通，今何以復重說？",
    "T25n1509_037:0332a20_7": "答曰：彼中總相說，不列名字；此中別相說。",
    "T25n1509_037:0332a21_8": "復次，功德果報，所謂五神通；菩薩得是五神通，廣能利益眾生。",
    "T25n1509_037:0332a22_9": "復次，雖有慈悲、般若波羅蜜，無五神通者，如鳥無兩翼，不能高翔；如健人無諸器杖而入敵陣；如樹無華果，無所饒益；如枯渠無水，無所潤及；以是故重說五神通，及餘無量佛法中別說，無咎。",
    "T25n1509_037:0332a27_10": "問曰：若爾者，佛何以言「莫為五神通故行般若波羅蜜」？",
    "T25n1509_037:0332a28_11": "答曰：多有無方便菩薩，得五神通，輕餘菩薩，心生憍高，為是故說。",
    "T25n1509_037:0332b01_12": "所以者何？",
    "T25n1509_037:0332b01_13": "菩薩於般若波羅蜜諸佛之母尚不著，何況五神通！",
    "T25n1509_037:0332b03_0": "【經】「復次，舍利弗！",
    "T25n1509_037:0332b03_1": "菩薩摩訶薩行般若波羅蜜，不作是念：『我以如意神通，飛到東方，供養恭敬如恒河沙等諸佛；南西北方、四維、上下亦如是。』",
    "T25n1509_037:0332b06_2": "「復次，舍利弗！",
    "T25n1509_037:0332b06_3": "菩薩摩訶薩行般若波羅蜜，不作是念：『我以天耳，聞十方諸佛所說法。』",
    "T25n1509_037:0332b08_0": "不作是念：『我以他心智，當知十方眾生心所念。』",
    "T25n1509_037:0332b09_1": "不作是念：『我以宿命通，知十方眾生宿命所作。』",
    "T25n1509_037:0332b10_2": "不作是念：『我以天眼，見十方眾生死此生彼。』",
    "T25n1509_037:0332b11_3": "舍利弗！",
    "T25n1509_037:0332b11_4": "菩薩摩訶薩如是行，是名與般若波羅蜜相應，亦能度無量阿僧祇眾生。」",
    "T25n1509_037:0332b13_0": "【論】釋曰：先雖說五神通名，今此中說其功用。",
    "T25n1509_037:0332b14_1": "問曰：菩薩何以故不作是念——「我以如意神通，飛到十方供養恭敬如恒河沙等諸佛」？",
    "T25n1509_037:0332b16_2": "答曰：已拔我見根本故，已摧破憍慢山故，善修三解脫門、三三昧故。",
    "T25n1509_037:0332b17_3": "佛身雖妙，亦入三解脫門；如熱金丸，雖見色妙，不可手觸。",
    "T25n1509_037:0332b19_4": "又諸法如幻如化，無來無去，無近無遠，無有定相。",
    "T25n1509_037:0332b20_5": "如幻化人誰去誰來？",
    "T25n1509_037:0332b20_6": "不取神通、國土、此彼、近遠相，故無咎！",
    "T25n1509_037:0332b21_7": "若能在佛前住於禪定，變為無量身，至十方供養諸佛，無所分別，已斷法愛故。",
    "T25n1509_037:0332b23_8": "餘通亦如是。",
    "T25n1509_037:0332b23_9": "菩薩得是五神通，為供養諸佛故，變無量身，顯大神力，於十方世界三惡趣中，度無量眾生，如〈往生品〉中說。",
    "T25n1509_037:0332b27_0": "【經】「舍利弗！",
    "T25n1509_037:0332b27_1": "菩薩摩訶薩能如是行般若波羅蜜，惡魔不能得其便；世間眾事，所欲隨意；十方各如恒河沙等諸佛，皆悉擁護是菩薩，令不墮聲聞、辟支佛地；四天王天乃至阿迦尼吒天，皆亦擁護是菩薩，不令有礙；是菩薩所有重罪，現世輕受。",
    "T25n1509_037:0332c03_2": "何以故？",
    "T25n1509_037:0332c03_3": "是菩薩摩訶薩用普慈加眾生故。",
    "T25n1509_037:0332c04_4": "舍利弗！",
    "T25n1509_037:0332c04_5": "是菩薩摩訶薩如是行，是名與般若波羅蜜相應。」",
    "T25n1509_037:0332c06_0": "【論】釋曰：今讚是菩薩，如上行般若波羅蜜得大功德，是名菩薩智慧功力果報，得此五利。",
    "T25n1509_037:0332c08_1": "問曰：魔是欲界主，菩薩是人，肉眼不得自在，云何不能得其便？",
    "T25n1509_037:0332c09_2": "答曰：如此中佛自說：「諸佛、諸大天擁護故。」",
    "T25n1509_037:0332c10_3": "復次，是菩薩行畢竟不可得自相空故，於一切法中皆不著；不著故無違錯；無違錯故，魔不能得其便。",
    "T25n1509_037:0332c13_4": "譬如人身不瘡，雖臥毒屑中，毒亦不入；若有小瘡則死無疑。",
    "T25n1509_037:0332c14_5": "又是菩薩於諸佛中心不著、於諸魔中心不瞋，是故魔不得便。",
    "T25n1509_037:0332c16_6": "復次，菩薩深入忍波羅蜜、慈三昧故，一切外惡不能中傷，所謂水火、刀兵等。",
    "T25n1509_037:0332c17_7": "世間眾事者，資生所須，所謂治生諧偶，種蒔果樹，曠路作井，安立客舍，如法理事，皆得如意。",
    "T25n1509_037:0332c20_0": "若欲造立塔寺作大福德，若作大施，若欲說法教度眾生，皆得如意。",
    "T25n1509_037:0332c21_1": "如是等世間眾事，若大、若小，皆得如法隨意。",
    "T25n1509_037:0332c22_2": "所以者何？",
    "T25n1509_037:0332c22_3": "是菩薩世世集無量福德、智慧因緣故。",
    "T25n1509_037:0332c23_4": "復次，是菩薩行般若波羅蜜，於一切法中心不著，心不著故結使薄，結使薄故能生深厚善根，深厚善根生故所願如意。",
    "T25n1509_037:0332c26_5": "復次，是菩薩行般若波羅蜜故，諸大天皆敬念是菩薩，讚歎稱揚其名；諸龍鬼等聞諸天稱說，亦來助成其事，是故世間眾事皆得如意。",
    "T25n1509_037:0332c29_6": "復次，是菩薩為諸佛所念、威德所加，皆得如意。",
    "T25n1509_037:0333a01_7": "問曰：十方諸佛心等，何以偏念是菩薩？",
    "T25n1509_037:0333a02_8": "答曰：是菩薩智慧功德大故，諸佛心雖平等，法應念是菩薩，以勸進餘人。",
    "T25n1509_037:0333a04_9": "又是菩薩得佛智慧氣分故，別知善惡，賞念好人，無過於佛，是故佛念。",
    "T25n1509_037:0333a06_10": "復次，佛念不欲令墮聲聞、辟支佛故。",
    "T25n1509_037:0333a07_11": "所以者何？",
    "T25n1509_037:0333a07_12": "入空、無相、無作，以佛念故而不墮落；譬如魚子，母念故得生，不念則壞。",
    "T25n1509_037:0333a09_0": "「諸大天擁護」者，不欲令失其所行，諸天效佛念故。",
    "T25n1509_037:0333a10_1": "又諸天以菩薩行般若波羅蜜，都無所著，不樂世樂，但欲教化眾生故，住於世間，知其尊貴故念。",
    "T25n1509_037:0333a12_2": "「所有重罪」者，先世重罪，應入地獄，以行般若波羅蜜故，現世輕受；譬如重囚應死，有勢力者護，則受鞭杖而已。",
    "T25n1509_037:0333a15_3": "又如王子雖作重罪，以輕罰除之，以是王種中生故；菩薩亦如是，能行是般若波羅蜜得實智慧故，即入佛種中生；佛種中生故，雖有重罪，云何重受？",
    "T25n1509_037:0333a18_4": "復次，譬如鐵器中空故，在水能浮，中實則沒。",
    "T25n1509_037:0333a19_5": "菩薩亦如是，行般若波羅蜜智慧心虛故，不沒重罪；凡人無智慧故，沈沒重罪。",
    "T25n1509_037:0333a21_6": "復次，佛此中自說因緣：所以得五功德者，用普慈加眾生故。",
    "T25n1509_037:0333a23_7": "問曰：先言「行般若波羅蜜故，具五功德」，今何以言「用普慈加眾生故」？",
    "T25n1509_037:0333a24_8": "答曰：能生無量福，無過於慈；是慈因般若波羅蜜生，得無量利益。",
    "T25n1509_037:0333a26_9": "復次，惡魔不得便、諸佛所念、重罪今世輕受，是般若波羅蜜力；世間眾事所欲隨意、諸天擁護，是大慈力。",
    "T25n1509_037:0333a28_10": "復次，有二種緣：一者、眾生，二者、法。",
    "T25n1509_037:0333a29_11": "是菩薩若緣眾生則是慈心，若緣法則是行般若波羅蜜。",
    "T25n1509_037:0333b02_0": "是慈從般若波羅蜜生，隨順般若波羅蜜教，是故說慈無咎。",
    "T25n1509_037:0333b04_0": "【經】「復次，舍利弗！",
    "T25n1509_037:0333b04_1": "菩薩摩訶薩行般若波羅蜜時，疾得諸陀羅尼門、諸三昧門。",
    "T25n1509_037:0333b05_2": "在所生處常值諸佛，乃至得阿耨多羅三藐三菩提，初不離見佛。",
    "T25n1509_037:0333b07_3": "舍利弗！",
    "T25n1509_037:0333b07_4": "菩薩摩訶薩如是習應，是名與般若波羅蜜相應。」",
    "T25n1509_037:0333b08_5": "【論】釋曰：「陀羅尼、三昧門」，如先說。",
    "T25n1509_037:0333b09_6": "「疾得」者，福德因緣故心柔軟；行深般若波羅蜜故，智慧心利；以是故疾得。",
    "T25n1509_037:0333b11_7": "如上說五功德故疾得。",
    "T25n1509_037:0333b11_8": "「所生處常值諸佛」者，是菩薩除諸佛母般若波羅蜜，其餘一切眾事皆不愛著；是以在所生處，常值諸佛。",
    "T25n1509_037:0333b14_9": "如人常喜鬪諍，生還活地獄，復執刀杖共相加害。",
    "T25n1509_037:0333b15_10": "婬欲多故，常受胞胎，又作婬鳥。",
    "T25n1509_037:0333b16_11": "瞋恚多故，還生毒獸、蛇虺之屬。",
    "T25n1509_037:0333b16_12": "愚癡多者，如燈蛾赴火、地中隱蟲等。",
    "T25n1509_037:0333b17_13": "是諸菩薩愛敬於佛及實相般若波羅蜜、及修念佛三昧業故，所生處常值諸佛。",
    "T25n1509_037:0333b19_14": "復次，如先「菩薩願見諸佛」中說。",
    "T25n1509_037:0333b20_15": "「終不離見佛」者。",
    "T25n1509_037:0333b20_16": "又人雖一世見佛，更不復值。",
    "T25n1509_037:0333b21_17": "如毘婆尸佛時，王師婆羅門，雖得見佛及僧，而惡口毀呰，言：「此人等如畜生，不別好人，見我不起。」",
    "T25n1509_037:0333b23_18": "以是罪故，經九十一劫墮畜生中。",
    "T25n1509_037:0333b24_19": "復次，深念佛故，終不離佛；世世善修念佛三昧故；不失菩薩心故；作不離佛願；願生在佛世故；種值佛業緣常相續不斷故，乃至阿耨多羅三藐三菩提，終不離見佛。",
    "T25n1509_037:0333b28_20": "問曰：此是果報事，云何說「與般若波羅蜜相應」？",
    "T25n1509_037:0333b29_21": "答曰：般若波羅蜜相應故值佛，或時果中說因故。",
    "T25n1509_037:0333c01_22": "相應有二種：一者、心相應；二者、應菩薩行，所謂生好處，值遇諸佛，常聞法，正憶念——是名相應。",
    "T25n1509_037:0333c05_0": "【經】「復次，舍利弗！",
    "T25n1509_037:0333c05_1": "菩薩摩訶薩行般若波羅蜜時，不作是念：『有法與法若合若不合、若等若不等。』",
    "T25n1509_037:0333c07_2": "何以故？",
    "T25n1509_037:0333c07_3": "是菩薩摩訶薩，不見是法與餘法若合若不合、若等若不等。",
    "T25n1509_037:0333c08_4": "舍利弗！",
    "T25n1509_037:0333c08_5": "菩薩摩訶薩如是習應，是名與般若波羅蜜相應。」",
    "T25n1509_037:0333c10_0": "【論】釋曰：一切法，無有法與法共合者。",
    "T25n1509_037:0333c10_1": "何以故？",
    "T25n1509_037:0333c11_2": "諸法無少分合故。",
    "T25n1509_037:0333c11_3": "譬如二指有四方，其一方合，三方不合；不合多故，何以不名為不合？",
    "T25n1509_037:0333c13_4": "問曰：以有合處故名為合，云何言「不合」？",
    "T25n1509_037:0333c14_5": "答曰：合處不為指，是指分；但是指分，更無指法。",
    "T25n1509_037:0333c15_6": "以二指相近故，假名為合，更無合法。",
    "T25n1509_037:0333c16_7": "復次，色、香、味、觸，總名為指；但觸有合力，餘三無合。",
    "T25n1509_037:0333c17_8": "以是故，不得言指合。",
    "T25n1509_037:0333c17_9": "復次，如異類同處，不名為合，相各異故；諸法亦爾，地相地中、水相水中、火相火中，如是性異，不名為合。",
    "T25n1509_037:0333c20_10": "以是故言「無有法與法合，若合、若不合」。",
    "T25n1509_037:0333c21_11": "「等」者，一切法一相故名「等」。",
    "T25n1509_037:0333c21_12": "以皆是有相，皆是無常相，皆是苦相，皆是空無我相，皆是不生不滅相，事無異故名為「等」。",
    "T25n1509_037:0333c23_13": "「不等」者，各各別相故。",
    "T25n1509_037:0333c24_14": "如色相、無色相，堅相、濕相，如是等各異不同，是名「不等」。",
    "T25n1509_037:0333c25_15": "菩薩不見等與不等。",
    "T25n1509_037:0333c26_16": "何以故？",
    "T25n1509_037:0333c26_17": "一切法無故，自性空故無法，無法故不可見，不可見故無等、不等。",
    "T25n1509_037:0333c27_18": "等與合，是習相應；不合、不等，是不相應。",
    "T25n1509_037:0333c28_19": "問曰：何以不說相應竟，然後讚歎？",
    "T25n1509_037:0333c29_20": "答曰：聽者厭懈，是故佛讚歎果報功德，聞者心得悅樂故。",
    "T25n1509_037:0334a03_0": "【經】「復次，舍利弗！",
    "T25n1509_037:0334a03_1": "菩薩摩訶薩行般若波羅蜜，不作是念：『我當疾得法性，若不得。』",
    "T25n1509_037:0334a04_2": "何以故？",
    "T25n1509_037:0334a04_3": "法性非得相故。",
    "T25n1509_037:0334a05_4": "舍利弗！",
    "T25n1509_037:0334a05_5": "菩薩摩訶薩如是習應，是名與般若波羅蜜相應。」",
    "T25n1509_037:0334a06_6": "【論】釋曰：「法性」者，諸法實相。",
    "T25n1509_037:0334a07_7": "除心中無明諸結使，以清淨實觀，得諸法本性，名為「法性」。",
    "T25n1509_037:0334a08_8": "「性」名真實，以眾生邪觀故縛，正觀故解。",
    "T25n1509_037:0334a09_9": "菩薩不作是念：「我疾得法性。」",
    "T25n1509_037:0334a10_10": "何以故？",
    "T25n1509_037:0334a10_11": "法性無相，無有遠近。",
    "T25n1509_037:0334a11_0": "亦不言：「我久久當得。」",
    "T25n1509_037:0334a11_1": "何以故？",
    "T25n1509_037:0334a11_2": "法性無遲無久。",
    "T25n1509_037:0334a12_3": "「法性」義，如如、法性、實際義中說。",
    "T25n1509_037:0334a13_0": "【經】「復次，舍利弗！",
    "T25n1509_037:0334a13_1": "菩薩摩訶薩行般若波羅蜜時，不見有法出法性者。",
    "T25n1509_037:0334a14_2": "如是習應，是名與般若波羅蜜相應。」",
    "T25n1509_037:0334a15_3": "【論】釋曰：無明等諸煩惱入一切法中故，失諸法自性；自性失故，皆邪曲不正。",
    "T25n1509_037:0334a17_4": "聖人除却無明等，諸法實性還得明顯；譬如陰雲覆虛空清淨性，除陰雲則虛空清淨性現。",
    "T25n1509_037:0334a19_5": "若有法無明不入者，是則出於法性；但是事不然！",
    "T25n1509_037:0334a20_6": "無有法出無明者，是故菩薩不見是法出法性者；譬如眾流皆歸於海，如粟散小王皆屬轉輪聖王，如眾小明皆屬於日。",
    "T25n1509_037:0334a24_0": "【經】「復次，舍利弗！",
    "T25n1509_037:0334a24_1": "菩薩摩訶薩行般若波羅蜜時，不作是念：『法性分別諸法。』",
    "T25n1509_037:0334a25_2": "如是習應，是名與般若波羅蜜相應。」",
    "T25n1509_037:0334a26_3": "【論】問曰：何以故不作是念：「法性分別諸法」？",
    "T25n1509_037:0334a27_4": "答曰：為著法性、貴於法性，以是因緣生諸結使，是故不作是念。",
    "T25n1509_037:0334a29_5": "問曰：若法性空，一相無相，云何分別諸法？",
    "T25n1509_037:0334b01_6": "答曰：得是法性，滅無明等諸煩惱破諸法實相者，然後心清淨，智慧明了，知諸法實；隨法性者為善，不隨法性者為不善。",
    "T25n1509_037:0334b03_7": "如婆蹉梵志問佛世尊：「天地間有善惡、好醜不？」",
    "T25n1509_037:0334b05_8": "佛言：「有。」",
    "T25n1509_037:0334b05_9": "婆蹉言：「我久歸命佛，願為我善說！」",
    "T25n1509_037:0334b06_10": "佛言：「有三種惡、三種善；十種惡、十種善，所謂貪欲是惡，除貪是善；瞋恚、愚癡是惡，除恚癡是善。",
    "T25n1509_037:0334b08_11": "殺生是惡，除殺生是善；乃至邪見是惡，除邪見是善。",
    "T25n1509_037:0334b09_12": "能如實分別善惡，是我弟子，入於法性，名為得道。」",
    "T25n1509_037:0334b11_0": "【經】「復次，舍利弗！",
    "T25n1509_037:0334b11_1": "菩薩摩訶薩行般若波羅蜜時，不作是念：『是法能得法性，若不得。』",
    "T25n1509_037:0334b12_2": "何以故？",
    "T25n1509_037:0334b13_0": "是菩薩不見用是法能得法性，若不得。",
    "T25n1509_037:0334b13_1": "舍利弗！",
    "T25n1509_037:0334b14_2": "菩薩摩訶薩如是習應，是名與般若波羅蜜相應。」",
    "T25n1509_037:0334b15_3": "【論】釋曰：云何「得法性」？",
    "T25n1509_037:0334b15_4": "行八聖道分，得諸法實相，所謂涅槃，是名「得法性」。",
    "T25n1509_037:0334b16_5": "復次，「性」名諸法實相，「法」名般若波羅蜜。",
    "T25n1509_037:0334b17_6": "菩薩不作是念：「行般若波羅蜜得是諸法性。」",
    "T25n1509_037:0334b18_7": "何以故？",
    "T25n1509_037:0334b19_8": "般若波羅蜜及諸法性，是二法無有異，皆畢竟空故，云何以般若波羅蜜得達法性？",
    "T25n1509_037:0334b22_0": "【經】「復次，舍利弗！",
    "T25n1509_037:0334b22_1": "菩薩摩訶薩行般若波羅蜜時，法性不與空合，空不與法性合。",
    "T25n1509_037:0334b23_2": "如是習應，是名與般若波羅蜜相應。」",
    "T25n1509_037:0334b24_3": "【論】釋曰：菩薩不觀法性是空，不觀空是法性。",
    "T25n1509_037:0334b25_4": "行空得法性，緣法性得空，以是故無異。",
    "T25n1509_037:0334b26_5": "所以者何？",
    "T25n1509_037:0334b27_6": "是二畢竟空故。",
    "T25n1509_037:0334b28_0": "【經】「復次，舍利弗！",
    "T25n1509_037:0334b28_1": "菩薩摩訶薩行般若波羅蜜時，眼界不與空合，空不與眼界合；色界不與空合，空不與色界合；眼識界不與空合，空不與眼識界合；乃至意界不與空合，空不與意界合；法界不與空合，空不與法界合；意識界不與空合，空不與意識界合。",
    "T25n1509_037:0334c04_2": "是故，舍利弗！",
    "T25n1509_037:0334c04_3": "是空相應，名為第一相應。」",
    "T25n1509_037:0334c05_4": "【論】釋曰：「眼界不與空合、空不與眼界合」者，眼是有，空是無，空、有云何合？",
    "T25n1509_037:0334c07_5": "復次，菩薩種種因緣分別：散滅是眼，眼則空；空無眼名，因本故有眼空。",
    "T25n1509_037:0334c08_6": "空亦無分別：是眼空，是非眼空。",
    "T25n1509_037:0334c09_7": "是則眼不與空合。",
    "T25n1509_037:0334c10_8": "又空不從眼因緣生。",
    "T25n1509_037:0334c10_9": "何以故？",
    "T25n1509_037:0334c10_10": "是二法本自空故。",
    "T25n1509_037:0334c11_11": "乃至意識界亦如是。",
    "T25n1509_037:0334c11_12": "問曰：此中何以不說五眾等諸法，但說十八界？",
    "T25n1509_037:0334c12_13": "答曰：應說！",
    "T25n1509_037:0334c13_0": "或時誦寫者忘失。",
    "T25n1509_037:0334c13_1": "復有人言：若說十八界，則攝一切法。",
    "T25n1509_037:0334c14_2": "有眾生於心色中錯，心法中不錯，應聞十八界得度，是故但說十八界。",
    "T25n1509_037:0334c16_0": "問曰：何以名為第一相應？",
    "T25n1509_037:0334c16_1": "答曰：空是十方諸佛深奧之藏，唯一涅槃門，更無餘門能破諸邪見戲論；是相應不可壞、不可破，是故名為第一。",
    "T25n1509_037:0334c19_2": "復次，佛自說第一因緣，所謂——【經】「舍利弗！",
    "T25n1509_037:0334c20_3": "空行菩薩摩訶薩不墮聲聞、辟支佛地，能淨佛土，成就眾生，疾得阿耨多羅三藐三菩提。",
    "T25n1509_037:0334c22_4": "舍利弗！",
    "T25n1509_037:0334c22_5": "諸相應中，般若波羅蜜相應為最第一，最尊、最勝、最妙，為無有上！",
    "T25n1509_037:0334c24_0": "何以故？",
    "T25n1509_037:0334c24_1": "是菩薩摩訶薩行般若波羅蜜相應，所謂空、無相、無作，當知是菩薩如受記無異，若近受記。",
    "T25n1509_037:0334c26_2": "舍利弗！",
    "T25n1509_037:0334c26_3": "菩薩摩訶薩如是相應者，能為無量阿僧祇眾生作益厚。",
    "T25n1509_037:0334c27_4": "是菩薩摩訶薩亦不作是念：『我與般若波羅蜜相應，諸佛當授我記，我當近受記，我當淨佛土，我得阿耨多羅三藐三菩提，當轉法輪。』",
    "T25n1509_037:0335a01_5": "何以故？",
    "T25n1509_037:0335a01_6": "是菩薩摩訶薩不見有法出法性，亦不見有法行般若波羅蜜，亦不見有法諸佛授記，亦不見有法得阿耨多羅三藐三菩提。",
    "T25n1509_037:0335a04_7": "何以故？",
    "T25n1509_037:0335a05_8": "菩薩摩訶薩行般若波羅蜜時，不生我相、眾生相，乃至知者、見者相。",
    "T25n1509_037:0335a06_9": "何以故？",
    "T25n1509_037:0335a06_10": "眾生畢竟不生不滅故，眾生無有生無有滅；若法無有生相滅相，云何是法當行般若波羅蜜？",
    "T25n1509_037:0335a08_11": "如是，舍利弗！",
    "T25n1509_037:0335a09_12": "菩薩摩訶薩不見眾生故，為行般若波羅蜜；眾生不受故、眾生空故、眾生不可得故、眾生離故，為行般若波羅蜜。",
    "T25n1509_037:0335a11_13": "舍利弗！",
    "T25n1509_037:0335a12_0": "菩薩摩訶薩於諸相應中為最第一相應，所謂空相應，是空相應勝餘相應。",
    "T25n1509_037:0335a13_1": "菩薩摩訶薩如是習空，能生大慈大悲。",
    "T25n1509_037:0335a14_2": "菩薩摩訶薩習是相應，不生慳心，不生犯戒心，不生瞋心，不生懈怠心，不生亂心，不生無智心。」",
    "T25n1509_037:0335a16_3": "【論】釋曰：「不墮聲聞、辟支佛地」者，空相應有二種：一者、但空，二者、不可得空。",
    "T25n1509_037:0335a18_4": "但行空，墮聲聞、辟支佛地；行不可得空，空亦不可得，則無處可墮。",
    "T25n1509_037:0335a20_5": "復有二種空：一者、無方便空，墮二地；二者、有方便空，則無所墮，直至阿耨多羅三藐三菩提。",
    "T25n1509_037:0335a22_6": "復次，本有深悲心，入空則不墮；無大悲心則墮。",
    "T25n1509_037:0335a23_7": "如是等因緣，不墮二地。",
    "T25n1509_037:0335a23_8": "「能淨佛世界、成就眾生」者，菩薩住是空相應中，無所復礙；教化眾生，令行十善道及諸善法。",
    "T25n1509_037:0335a26_9": "以眾生行善法因緣故，佛土清淨；以不殺生故，壽命長；以不劫不盜故，佛土豐樂，應念即至。",
    "T25n1509_037:0335a28_10": "如是等眾生行善法，則佛土莊嚴。",
    "T25n1509_037:0335a29_11": "問曰：教化眾生則佛土淨，何以別說？",
    "T25n1509_037:0335b01_0": "答曰：眾生雖行善，要須菩薩行願、迴向方便力因緣故，佛土清淨；如牛力挽車，要須御者，乃得到所至處，以是故別說。",
    "T25n1509_037:0335b03_1": "「疾得」者，行是空相應，無有障礙，則能疾得阿耨多羅三藐三菩提。",
    "T25n1509_037:0335b05_2": "問曰：先說「空相應」，今說「般若波羅蜜相應」，後說「無相、無作相應」，有何差別？",
    "T25n1509_037:0335b07_3": "答曰：有二種空：一者、般若空，二者、非般若空。",
    "T25n1509_037:0335b08_4": "先言「空相應」，聽者疑謂「一切空」，故說是「般若波羅蜜空」。",
    "T25n1509_037:0335b09_5": "復有人疑：「但言空第一，無相、無作非第一耶？」",
    "T25n1509_037:0335b10_6": "是故說：「空、無相、無作相應，亦是第一。」",
    "T25n1509_037:0335b11_7": "何以故？",
    "T25n1509_037:0335b11_8": "空則是無相，若無相則是無作，如是為一，名字為別。",
    "T25n1509_037:0335b12_9": "最上故言「尊」；破有故言「勝」；得是相應不復樂餘，是為「最妙」。",
    "T25n1509_037:0335b14_10": "如一切眾生中，佛為無上；一切法中，涅槃無上；一切有為法中，善法習相應為「無上」。",
    "T25n1509_037:0335b16_11": "餘義如〈讚般若品〉中說。",
    "T25n1509_037:0335b16_12": "問曰：若能行如是空相應，便應受記，云何言「如受記無異，若近受記」？",
    "T25n1509_037:0335b18_13": "答曰：是菩薩新行道，肉身，未得無生法忍，未得般舟三昧，但以智慧力故，能如是分別深入空；佛讚其入空功德，故言「如受記無異」。",
    "T25n1509_037:0335b21_14": "有三種菩薩：得受記者，如受記者，近受記者。",
    "T25n1509_037:0335b22_15": "得受記者，如〈阿毘跋致品〉中說；三種，如此中說。",
    "T25n1509_037:0335b24_0": "問曰：如此說相應，第一無上，云何不與受記？",
    "T25n1509_037:0335b25_1": "答曰：餘功德、方便、禪定等未集，但有智慧，是故未與受記。",
    "T25n1509_037:0335b26_2": "復次，是菩薩雖復利根智慧，餘功德未熟故，聞現前受記，或生憍慢，是故未與受記；所以讚歎者，欲以勸進其心。",
    "T25n1509_037:0335b29_3": "利根者行是空相應，如受記無異；鈍根者行是空相應，若近受記。",
    "T25n1509_037:0335c01_4": "令眾生常安隱、得涅槃，是名「利益」。",
    "T25n1509_037:0335c02_5": "復有二種利益：一者、離苦，二者、與樂。",
    "T25n1509_037:0335c03_6": "復有二種：滅眾生身苦、心苦。",
    "T25n1509_037:0335c04_7": "復有三種：天樂、人樂、涅槃樂。",
    "T25n1509_037:0335c04_8": "復有三種：離三界，入三乘。",
    "T25n1509_037:0335c05_9": "如是菩薩摩訶薩無量阿僧祇利益眾生。",
    "T25n1509_037:0335c06_10": "「眾生」義如先說。",
    "T25n1509_037:0335c06_11": "世人有大功勳，則生憍心，求其報賞；以求報故，則為不淨。",
    "T25n1509_037:0335c08_12": "菩薩則不然，雖與般若波羅蜜相應，利益無量眾生，無我心、無憍慢，故不求功報；如地雖利物功重，不求其報。",
    "T25n1509_037:0335c11_0": "以是故說是菩薩不作是念：「我與般若相應，諸佛當受我記，若近受記；我當淨佛土，得無上道，轉法輪。」",
    "T25n1509_037:0335c13_1": "「轉法輪」義，如先說。",
    "T25n1509_037:0335c14_0": "問曰：何等法出法性？",
    "T25n1509_037:0335c14_1": "答曰：此中佛說，所謂行般若波羅蜜者。",
    "T25n1509_037:0335c15_2": "行般若波羅蜜者即是菩薩；「知者、見者」，即是眾生。",
    "T25n1509_037:0335c16_3": "法性中，眾生變為法性；以是故菩薩自不生高心，不從眾生求恩分，不見諸佛與受記。",
    "T25n1509_037:0335c18_4": "如菩薩空，佛亦如是；如行者空，得阿耨多羅三藐三菩提者亦空。",
    "T25n1509_037:0335c20_5": "何以故？",
    "T25n1509_037:0335c20_6": "佛自說：「菩薩摩訶薩行般若波羅蜜，不生眾生相，乃至知者、見者相。」",
    "T25n1509_037:0335c21_7": "菩薩行般若波羅蜜，尚不生法相，何況眾生相！",
    "T25n1509_037:0335c23_0": "何以故？",
    "T25n1509_037:0335c23_1": "佛自說因緣：「是眾生畢竟不生，不生故不滅。」",
    "T25n1509_037:0335c24_2": "若法不生不滅，即是法性相，法性即是般若波羅蜜，云何般若波羅蜜行般若波羅蜜？",
    "T25n1509_037:0335c26_3": "菩薩「不受眾生」者，不受神，但有虛妄計我。",
    "T25n1509_037:0335c27_4": "「眾生空」者，眾生法無所有故。",
    "T25n1509_037:0335c27_5": "「眾生不可得」者，以實智求索不可得故。",
    "T25n1509_037:0335c28_6": "「眾生離」者，一切法自相離故。",
    "T25n1509_037:0335c29_7": "一切離自相者，如火離熱相等，如「相空」中廣說。",
    "T25n1509_037:0336a01_8": "「第一相應，勝餘相應」，如上說。",
    "T25n1509_037:0336a02_9": "菩薩行是眾生空、法空，深入空相應，憶本願度眾生；見眾生狂惑顛倒，於空事中種種生著，即生大悲心：「我雖知是事，餘者不知。」",
    "T25n1509_037:0336a05_10": "以教化故，生大慈大悲。",
    "T25n1509_037:0336a05_11": "亦能常不生破六波羅蜜法。",
    "T25n1509_037:0336a06_12": "所以者何？",
    "T25n1509_037:0336a06_13": "初發心菩薩行六波羅蜜，以六惡雜行故，六波羅蜜不增長；不增長故不疾得道。",
    "T25n1509_037:0336a08_14": "今知諸法相，拔是六惡法根本。",
    "T25n1509_037:0336a09_15": "所以者何？",
    "T25n1509_037:0336a09_16": "菩薩知布施為善，慳心不善，能墮餓鬼貧窮中。",
    "T25n1509_037:0336a10_17": "知慳貪如是，自惜其身、著世間樂故，還生慳心。",
    "T25n1509_037:0336a12_0": "是菩薩輕物能施，重物不能；外物能，內物不能。",
    "T25n1509_037:0336a13_1": "以著我、著受者，以取相著財物，以是故破檀波羅蜜，雖有所施而不清淨。",
    "T25n1509_037:0336a14_2": "是菩薩行空相應故，不見我，亦不見世間樂，云何生著而破檀波羅蜜！",
    "T25n1509_037:0336a16_3": "問曰：若不見我、不見世間樂故不破，亦應不見檀，云何行布施？",
    "T25n1509_037:0336a18_4": "答曰：是菩薩雖不見布施，以清淨空心布施，作是念：「是布施空無所有，眾生須故施與。」",
    "T25n1509_037:0336a20_5": "如小兒以土為金銀，長者則不見是金銀，便隨意與，竟無所與。",
    "T25n1509_037:0336a21_6": "餘五法亦如是。",
    "T25n1509_037:0336a22_7": "以是故，雖同空，破慳而不破檀。",
    "T25n1509_037:0336a22_8": "舍利弗！",
    "T25n1509_037:0336a23_9": "菩薩摩訶薩住是空相應中，能常不生是六惡心。",
    "T25n1509_037:0336a25_0": "大智度論卷第三十七"
}