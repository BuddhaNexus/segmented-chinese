{
    "T26n1525_002:0238b13_0": "彌勒菩薩所問經論卷第二",
    "T26n1525_002:0238b15_0": "後魏天竺三藏菩提流支譯",
    "T26n1525_002:0238b16_0": "◎問曰：「以何義故名不退轉？」",
    "T26n1525_002:0238b16_1": "答曰：「以諸菩薩證得初地畢定因故，乃至未得成佛以來，常以深心如實修行，次第增長菩提之心。",
    "T26n1525_002:0238b18_2": "彼所治法不能障故，名不退轉。」",
    "T26n1525_002:0238b19_3": "問曰：「復以何義，名不退轉阿耨多羅三藐三菩提？」",
    "T26n1525_002:0238b20_4": "答曰：「以得成就不退轉因，謂深心等八種法故。",
    "T26n1525_002:0238b21_5": "又不退轉心相違之法，身見貪等一切煩惱，以見道力悉遠離故。",
    "T26n1525_002:0238b23_6": "又身見等一切煩惱，無始世來隨無智生，不能遠離；取我樂等因，離方便般若，為諸世間苦惱所逼，棄捨利益一切眾生取於涅槃。",
    "T26n1525_002:0238b26_7": "是故菩薩得慈悲深心，遠離取著我樂等因，有方便般若，雖為世間苦惱所逼，而不放捨利益眾生所作之事，斷身見等煩惱根本，彼時得不退轉阿耨多羅三藐三菩提。",
    "T26n1525_002:0238c01_0": "是故聖者無盡意說言：『彼心離一切煩惱生。』",
    "T26n1525_002:0238c02_0": "如是等。」",
    "T26n1525_002:0238c03_0": "問曰：「若離身見等煩惱名不退轉因者，菩薩及須陀洹俱離身見等煩惱。",
    "T26n1525_002:0238c04_1": "何故菩薩不退轉阿耨多羅三藐三菩提，而須陀洹等退轉？」",
    "T26n1525_002:0238c06_0": "答曰：「以心行差別故。",
    "T26n1525_002:0238c06_1": "此明何義？",
    "T26n1525_002:0238c06_2": "菩薩、聲聞發心以來，心行等相一切差別故。",
    "T26n1525_002:0238c07_3": "云何差別？",
    "T26n1525_002:0238c07_4": "聲聞之人不能修學利益他因，是故棄捨利益眾生自求涅槃，見三界中貪等煩惱火之所燒無常所逼，厭離三界如身衣火燃，觀無常等五陰有為行，乃至離三界結，然後除貪等煩惱，漸漸微薄出過三界。",
    "T26n1525_002:0238c12_5": "菩薩之人得深心故，常樂利益一切世間，為諸眾生作利益行。",
    "T26n1525_002:0238c14_6": "雖為世間苦惱所逼，以成就方便智慧力故，雖能如實修行聲聞道，而不證聲聞道。",
    "T26n1525_002:0238c15_7": "以先斷所障取聲聞位法故。",
    "T26n1525_002:0238c16_8": "何者是取聲聞位法？",
    "T26n1525_002:0238c17_9": "謂捨大悲心，不能增長大悲等行。",
    "T26n1525_002:0238c17_10": "若諸菩薩得深心等修行菩提心眷屬等法，能作證菩提位因。",
    "T26n1525_002:0238c19_11": "彼時菩薩見一切法故，能增長菩提心力，方便推求利益一切眾生之事。",
    "T26n1525_002:0238c20_12": "彼時即見如實法界，見法界故即時遠離見道所治一切煩惱，即得畢竟大菩提心。",
    "T26n1525_002:0238c22_13": "「如《十地經》說：『菩薩摩訶薩生如是心，是心以大悲為首。』",
    "T26n1525_002:0238c24_0": "如是等。",
    "T26n1525_002:0238c24_1": "彼菩薩如是證見道已，方便推求利益一切諸眾生，因善學大悲深心等法，離我樂等不為煩惱火之所燒，因不相似故，菩薩摩訶薩常以深心為利益他而修行故，即見道時斷三界中一切煩惱，而聲聞等先不修集慈悲方便，是故無有利益他行，漸斷煩惱後得羅漢。",
    "T26n1525_002:0239a01_2": "「以是義故，《大海慧菩薩經》中說：『菩薩先已修集善根，相應煩惱。",
    "T26n1525_002:0239a02_3": "所謂大悲波羅蜜等，此諸善法名為煩惱，非餘煩惱。",
    "T26n1525_002:0239a03_4": "依彼煩惱為化眾生住於世間，以其所求未究竟故。』",
    "T26n1525_002:0239a04_5": "以是義故，雖復俱離彼身見等一切煩惱，而菩薩不退轉阿耨多羅三藐三菩提，聲聞退轉。",
    "T26n1525_002:0239a06_6": "「如阿耨大池聖者龍王經中，佛告龍王：『菩薩摩訶薩所證之位，是出世間法，而不離世間。",
    "T26n1525_002:0239a08_7": "龍王！",
    "T26n1525_002:0239a09_8": "有方便般若聖智三昧，是名菩薩摩訶薩出世間位。",
    "T26n1525_002:0239a10_9": "龍王！",
    "T26n1525_002:0239a10_10": "譬如聲聞入聲聞位，名須陀洹，不墮惡道。",
    "T26n1525_002:0239a11_11": "龍王！",
    "T26n1525_002:0239a11_12": "菩薩亦爾，入菩薩位，名為不退轉菩薩，不墮惡道。",
    "T26n1525_002:0239a12_13": "「『龍王！",
    "T26n1525_002:0239a12_14": "聲聞之人，不斷煩惱取聲聞位，以其未過不自在法得初果故。",
    "T26n1525_002:0239a14_15": "龍王！",
    "T26n1525_002:0239a14_16": "菩薩摩訶薩過聲聞位證菩薩位，是故不取聲聞小果，乃取道場大菩提果。",
    "T26n1525_002:0239a15_17": "以是義故，聲聞有量，菩薩無量。",
    "T26n1525_002:0239a16_18": "「『龍王！",
    "T26n1525_002:0239a16_19": "如有二人俱墮高山，其一人者，勇健多力，先已習學種種技能，以方便智還上山頂；其第二人身力微少，先不習學種種技能，無方便智，墮彼山下不能還上。",
    "T26n1525_002:0239a20_20": "龍王！",
    "T26n1525_002:0239a20_21": "如是菩薩摩訶薩觀察一切法空無相無願無為，依般若力觀察眾生，住於一切種智山頂。』",
    "T26n1525_002:0239a22_22": "「復有經說，大德須菩提！",
    "T26n1525_002:0239a23_0": "菩薩摩訶薩斷身見等無量煩惱，而不取彼聲聞小果，乃取諸佛大菩提果，觀察一切佛法，以大慈悲心憐愍一切眾生，修菩薩行，斷身見等一切煩惱。",
    "T26n1525_002:0239a26_1": "是故不取聲聞小果，乃取諸佛大菩提果。",
    "T26n1525_002:0239a27_2": "須菩提白文殊師利言：『文殊師利！",
    "T26n1525_002:0239a28_3": "此事希有，此大方便菩薩之人，斷身見等一切煩惱，而能不取聲聞小果。』",
    "T26n1525_002:0239a29_4": "文殊師利言：『大德須菩提！",
    "T26n1525_002:0239b01_5": "菩薩摩訶薩有大方便所攝智性，是故菩薩雖如實知彼身見等一切煩惱，而能不取聲聞小果。",
    "T26n1525_002:0239b03_6": "大德須菩提！",
    "T26n1525_002:0239b03_7": "如大力士持薄利刀斬斷娑羅樹，彼娑羅樹即住不倒。",
    "T26n1525_002:0239b05_8": "大德須菩提！",
    "T26n1525_002:0239b05_9": "菩薩摩訶薩亦復如是，有大方便般若智性，是故菩薩斷身見等一切煩惱，而能不取聲聞小果。",
    "T26n1525_002:0239b07_10": "「『大德須菩提！",
    "T26n1525_002:0239b07_11": "彼娑羅樹復於異時值天雨潤，即便還生枝葉華果，具足如本眾生受用。",
    "T26n1525_002:0239b09_12": "大德須菩提！",
    "T26n1525_002:0239b09_13": "菩薩摩訶薩亦復如是，得大慈悲心雨所潤，雖斷身見等諸煩惱，還入三界方便示現生世間家，隨順一切眾生受用。",
    "T26n1525_002:0239b12_14": "「『大德須菩提！",
    "T26n1525_002:0239b12_15": "復於後時彼娑羅樹大風吹動，即便倒地更不復生。",
    "T26n1525_002:0239b13_16": "大德須菩提！",
    "T26n1525_002:0239b14_17": "菩薩摩訶薩亦復如是，為大智慧猛風所吹，在道場地永滅不生。』",
    "T26n1525_002:0239b15_18": "「是故菩薩摩訶薩發心已來，一切心行不同聲聞、辟支佛等，以諸菩薩摩訶薩心行等法本來不同故；若一切同者，應聲聞作菩薩，菩薩作聲聞。」",
    "T26n1525_002:0239b19_0": "問曰：「如聲聞人先斷見道煩惱，然後漸斷修道煩惱，菩薩何故不同聲聞，先斷見道煩惱，然後乃斷修道煩惱？」",
    "T26n1525_002:0239b21_1": "又問：「如菩薩取無量世住，修集無量善根，須陀洹等何故不取無量世住，亦不修集無量善根？」",
    "T26n1525_002:0239b23_2": "答曰：「須陀洹等常有樂斷煩惱心故，以得無漏對治明故，轉轉怖畏諸世間故，生如是心：『何時當得離一切苦入無餘涅槃？』",
    "T26n1525_002:0239b26_3": "故修道中餘殘煩惱自然漸盡。",
    "T26n1525_002:0239b27_4": "以是義故，聲聞不取無量世住，亦不修集無量善根。",
    "T26n1525_002:0239b28_5": "菩薩之人無量世來，為諸眾生作利益因，為諸眾生作利益事，得如是等畢竟之心。",
    "T26n1525_002:0239c01_6": "復見真如甘露法界，觀察一切諸眾生身，而實不異我所求處，是故菩薩見修道中一切煩惱能障利益眾生行故，即見道中一時俱斷。",
    "T26n1525_002:0239c04_7": "又以觀察利益一切諸眾生樂勝涅槃樂，是故菩薩取無量世住於世間修一切行，謂薩婆若智故能明見，修集無量菩提善根，得大菩提利，是故修集無量善根。」",
    "T26n1525_002:0239c08_0": "問曰：「菩薩若見修道煩惱能障利益諸眾生行，以是義故，於見道中即斷除者，以何義故，即見道中不以世間智伏修道煩惱？」",
    "T26n1525_002:0239c10_1": "答曰：「遠離一切煩惱名不退轉因，若離無漏道見法，離無漏道斷一切煩惱者，可如是難，何故世間道不伏修道煩惱？",
    "T26n1525_002:0239c13_2": "若世間道同世間道，無如是力，是故不得言不退轉；而此菩薩即見道時永斷一切所治之法，得大悲等生畢竟菩提心，名不退轉菩薩。",
    "T26n1525_002:0239c16_3": "應知！",
    "T26n1525_002:0239c16_4": "是故菩薩如實見法成就方便，不取聲聞、辟支佛地，如實知見一切世間種種過患，為欲利益一切眾生行世間行，不捨世間，不為世間過患所染。",
    "T26n1525_002:0239c20_0": "「是故聖者文殊師利告天子言：『諸天子！",
    "T26n1525_002:0239c20_1": "菩薩摩訶薩不住有為不住無為，是故菩薩名為福田。",
    "T26n1525_002:0239c22_2": "何以故？",
    "T26n1525_002:0239c22_3": "菩薩離有為法、不住無為法，知有為有過、知無為無過。",
    "T26n1525_002:0239c23_4": "知一切過故，不住有為；知無為法，不住無為。",
    "T26n1525_002:0239c24_5": "諸天子！",
    "T26n1525_002:0239c24_6": "如大力士仰射虛空，而彼射箭於虛空中無所依住，而不墮地。",
    "T26n1525_002:0239c26_7": "諸天子！",
    "T26n1525_002:0239c26_8": "此事為難，更有難者。』",
    "T26n1525_002:0239c26_9": "天子白文殊師利言：『如是之事希有最難，更無難者。』",
    "T26n1525_002:0239c28_0": "文殊師利告天子言：『菩薩摩訶薩所作難事復過於此，以菩薩摩訶薩不捨有為而證無為，不墮有為而能教化墮有為者。』」",
    "T26n1525_002:0240a02_0": "問曰：「畢竟定者，如來經說：『若畢竟定聲聞之人，遠離三結得須陀洹不墮惡道，人天七反永離諸苦，畢竟證得阿羅漢道。』",
    "T26n1525_002:0240a04_1": "菩薩亦爾斷三結等，以何義故，不同聲聞而無量世住？」",
    "T26n1525_002:0240a06_0": "答曰：「此義不然。",
    "T26n1525_002:0240a06_1": "何以故？",
    "T26n1525_002:0240a06_2": "言畢竟定者，依聲聞乘修多羅說，菩薩摩訶薩依無量行、依求一切種智，清淨出世間道能淨薩婆若。",
    "T26n1525_002:0240a08_3": "大乘修多羅中說：『以是義故，菩薩攝取無量世住。』」",
    "T26n1525_002:0240a10_0": "問曰：「此義不然。",
    "T26n1525_002:0240a10_1": "何以故？",
    "T26n1525_002:0240a10_2": "若初地菩薩摩訶薩遠離一切對治之法，得畢竟不退轉阿耨多羅三藐三菩提者，以何義故，文殊師利問菩提經中說：『初發心能過聲聞地，第二行發心能過辟支佛地，第三不退發心過不定地，第四一生補處發心安住定地。』」",
    "T26n1525_002:0240a15_3": "答曰：「彼經中依證勝進地、依遠中遠離所治法、依上上地說過不定地，是故此說不違彼經。",
    "T26n1525_002:0240a17_4": "此義云何？",
    "T26n1525_002:0240a18_0": "如初禪對治法。",
    "T26n1525_002:0240a18_1": "此明何義？",
    "T26n1525_002:0240a18_2": "如小乘人未來禪中斷不定因欲界修道煩惱，乃至第四禪中亦說斷修道煩惱，以遠中遠勝對治法而不相違。",
    "T26n1525_002:0240a21_3": "何以故？",
    "T26n1525_002:0240a21_4": "以對治因等故。",
    "T26n1525_002:0240a21_5": "菩薩摩訶薩亦復如是，於初地中斷菩提心相違退因，謂身見等一切煩惱，以得成就深心等修行，畢竟遠離退菩提心因故，乃至八地中得勝進遠中遠勝對治法，名為過不定地安住定地。",
    "T26n1525_002:0240a26_0": "以對治法等故、以定因故，言過不定地，義不相違。」",
    "T26n1525_002:0240a27_1": "「又言過不定地者，求佛菩提大涅槃心未斷絕故，所起諸行功用疲惓名不定因，是故八地以上始言過不定地。",
    "T26n1525_002:0240a29_2": "此義云何？",
    "T26n1525_002:0240a29_3": "如彼處過苦等。",
    "T26n1525_002:0240b01_4": "此明何義？",
    "T26n1525_002:0240b01_5": "如小乘中厭過欲界苦，雖厭過欲界苦，而初禪地未過識等苦因，以未過所治法，是故如來經中說第二禪中過苦。",
    "T26n1525_002:0240b04_6": "如經中說：『憂根何處滅？』",
    "T26n1525_002:0240b04_7": "佛言：『初禪中滅。』",
    "T26n1525_002:0240b05_0": "又問：『苦根何處滅？』",
    "T26n1525_002:0240b05_1": "佛言：『二禪中滅。』",
    "T26n1525_002:0240b05_2": "又問：『喜根何處滅？』",
    "T26n1525_002:0240b06_3": "佛言：『三禪中滅。』",
    "T26n1525_002:0240b06_4": "又問：『樂根何處滅？』",
    "T26n1525_002:0240b07_5": "佛言：『四禪中滅。』",
    "T26n1525_002:0240b07_6": "如是過一切色相等厭，初禪時即過一切色等諸相，而第四禪中厭過因故，說第四禪過。",
    "T26n1525_002:0240b09_7": "菩薩摩訶薩亦復如是，於初地中已過不定地，二地已上乃至七地以來，求佛菩提大涅槃心未斷絕故，所起因行疲惓功用名不定地，是故為彼未滿足心不定因故，八地中說過不定地，言不相違。",
    "T26n1525_002:0240b13_8": "「又得畢竟菩提心因緣具足和合故，言初發心過聲聞地。",
    "T26n1525_002:0240b15_9": "如《法印經》中如來說言：『彌勒！",
    "T26n1525_002:0240b15_10": "發菩提心有七種因。",
    "T26n1525_002:0240b16_11": "何等為七？",
    "T26n1525_002:0240b16_12": "一者、諸佛教化發菩提心；二者、見法欲滅發菩提心；三者、於諸眾生起大慈悲發菩提心；四者、菩薩教化發菩提心；五者、因布施故發菩提心；六者、學他發菩提心；七者、聞說如來三十二相八十種好發菩提心。",
    "T26n1525_002:0240b21_13": "彌勒！",
    "T26n1525_002:0240b21_14": "諸佛教化發菩提心、見法欲滅發菩提心、於諸眾生起大慈悲發菩提心，此三發心能護正法、速疾成就阿耨多羅三藐三菩提，餘四發心非真菩薩，不能護持諸佛正法、速疾成就阿耨多羅三藐三菩提。』",
    "T26n1525_002:0240b26_15": "此明何義？",
    "T26n1525_002:0240b26_16": "若菩薩成就深心畢竟不退，得大悲心大勇猛力，為諸世間一切眾生過箭所射，而觀眾生起大慈悲，攝諸善根聚集增長，故言初發心時過聲聞地。",
    "T26n1525_002:0240b29_17": "第二發心過辟支佛地者，辟支佛人、勝聲聞人畢竟不為他身，畢竟自為身求寂滅涅槃。",
    "T26n1525_002:0240c02_18": "若菩薩初觀察法性上上觀無生法忍時，未得過不定道，所有生心皆悉能過、聲聞辟支佛地故，言第二發心過辟支佛地。",
    "T26n1525_002:0240c05_19": "第三發心過不定地者，於初地中離不定因得定因故，所有生心過不定地故，言第三發心過不定地。",
    "T26n1525_002:0240c07_20": "第四發心安住定地者，二地已上遠離一切所治之法，是故安住畢竟定地故，言第四發心安住定地。",
    "T26n1525_002:0240c11_0": "「又不退轉阿耨多羅三藐三菩提者，所謂菩薩得離發菩提心相違法時，名不退轉菩薩。",
    "T26n1525_002:0240c13_0": "如《寶女經》中說：『寶女！",
    "T26n1525_002:0240c13_1": "菩薩摩訶薩有三十二罣礙塹路發菩提心相違之法。",
    "T26n1525_002:0240c14_2": "何等三十二？",
    "T26n1525_002:0240c15_0": "一者、求聲聞乘；二者、求辟支佛乘；三者、求釋梵處；四者、倚著所生淨修梵行；五者、專一德本言是我所；六者、若得財寶慳貪愛悋；七者、以偏黨心而施眾生；八者、輕易戒禁；九者、不念道心專精之行；十者、瞋恚之事以為名聞；十一者、其心放逸；十二者、馳騁；十三者、不求博聞；十四者、不察所造；十五者、貢高自大；十六者、不能清淨身口心行；十七者、不護正法；十八者、背捨師恩；十九者、不棄捨恩；二十者、離堅要法；二十一者、習諸惡友；二十二者、隨諸陰種；二十三者、不勤助道；二十四者、念不善本；二十五者、所發道意無權方便；二十六者、不以慇懃咨嗟三寶；二十七者、憎諸菩薩；二十八者、所未聞法聞之誹謗；二十九者、不覺事；三十者、習持俗典；三十一者、不肯勸化眾生類；三十二者、厭於生死。』",
    "T26n1525_002:0241a02_0": "「又復所以不退不轉，以諸菩薩畢竟受持不退轉法故。",
    "T26n1525_002:0241a03_1": "如《娑伽羅龍王經》中說：『龍王！",
    "T26n1525_002:0241a03_2": "菩薩摩訶薩畢竟成就八種法故，得名為入不退不轉菩薩之數。",
    "T26n1525_002:0241a05_3": "何等為八？",
    "T26n1525_002:0241a05_4": "所謂如說修行：一者、觀察自過不觀他過；二者、乃至不為自身命故施惡於人；三者、若得利養其心不高，若失利養心亦不下；四者、於諸眾生起福田想，不生惡心；五者、所有財物悉與一切眾生共之；六者、於諸法中不欲獨解令他不知；七者、見他得樂生歡喜心，不由自樂生歡喜心；八者、於愛不愛其心平等。",
    "T26n1525_002:0241a12_5": "菩薩具此八種法故，不退不轉阿耨多羅三藐三菩提。』」",
    "T26n1525_002:0241a14_0": "問曰：「應說不轉相，云何不轉相？」",
    "T26n1525_002:0241a14_1": "答曰：「我正欲說，而汝復問。",
    "T26n1525_002:0241a15_2": "菩薩成就不轉相者，如來處處修多羅中廣說，應知。",
    "T26n1525_002:0241a16_3": "如《智印三昧修多羅》中說言：『彌勒！",
    "T26n1525_002:0241a17_4": "有五種法名為菩薩畢竟不轉阿耨多羅三藐三菩提相。",
    "T26n1525_002:0241a18_5": "何等為五？",
    "T26n1525_002:0241a18_6": "一者、於諸眾生起平等心；二者、於他利養不生嫉心；三者、乃至自為身命，不說法師比丘諸惡過失；四者、終不貪著供養恭敬讚歎等事；五者、畢竟得甚深法智忍。",
    "T26n1525_002:0241a22_7": "彌勒！",
    "T26n1525_002:0241a22_8": "更有五法故，得名為不轉菩薩。",
    "T26n1525_002:0241a23_9": "何等為五？",
    "T26n1525_002:0241a23_10": "一者、不見自身；二者、不見他身；三者、心不分別妄說法界；四者、不見菩提；五者、不以相見如來。』",
    "T26n1525_002:0241a25_11": "如是等。",
    "T26n1525_002:0241a25_12": "「又《般若波羅蜜經》中廣說不轉之相，如彼經說應知。」",
    "T26n1525_002:0241a27_0": "問曰：「云何得異法菩提心？",
    "T26n1525_002:0241a27_1": "不退轉菩提心因，於異佛菩提名不退轉阿耨多羅三藐三菩提心。」",
    "T26n1525_002:0241a29_2": "答曰：「以得決定因故。",
    "T26n1525_002:0241a29_3": "此明何義？",
    "T26n1525_002:0241a29_4": "以初地菩薩成就畢竟因，以依此因畢竟證大菩提，是故言得不退轉阿耨多羅三藐三菩提。",
    "T26n1525_002:0241b02_5": "言阿耨多羅者，謂勝一切有為法故；言三藐三菩提者，謂離一切諸不善法煩惱習氣故，於一切處無障礙故，一切種一切法如實正知故。",
    "T26n1525_002:0241b06_6": "是故言三藐三菩提。」",
    "T26n1525_002:0241b07_0": "問曰：「應說不退不轉功德，云何不退不轉功德？」",
    "T26n1525_002:0241b08_1": "答曰：「不退不轉功德者，如來處處經中廣說，應知。",
    "T26n1525_002:0241b09_2": "如《十地經》說：『諸佛子！",
    "T26n1525_002:0241b09_3": "若有眾生厚集善根故、善集諸善行故、善集諸功德行故，善供養諸佛故、善集清白法故、善知識善護故、善清淨心故、入深廣心故、畢竟信樂大法故、現大慈悲故，如是眾生乃能發阿耨多羅三藐三菩提心。』",
    "T26n1525_002:0241b14_4": "「厚集善根者，菩薩從初發心已來能過聲聞、辟支佛性，是故能與不退不轉菩薩之位以為種子，貪等善根非正種子。",
    "T26n1525_002:0241b17_0": "久修無量諸功德行故，言厚集善根故。",
    "T26n1525_002:0241b17_1": "「善集諸善行者，菩薩正修諸行，名修諸善行，行修生起名異義一。",
    "T26n1525_002:0241b19_2": "又言行者，清淨身口意業正命自活，以諸菩薩離損害心，為起成就利益一切諸眾生行，一切聲聞、辟支佛等不能得度智慧大海，而菩薩能渡故，言善集諸善行故。",
    "T26n1525_002:0241b23_3": "「善集諸功德者，以布施忍辱不放逸等，四攝四家化眾生因，諸法種子增長正集故，言善集諸功德故。",
    "T26n1525_002:0241b25_4": "「善供養諸佛者，為增長他利益因力即是己事，正快無量種種供養、種種恭敬、聞正法等，生生供養恭敬諸佛故，言善供養諸佛故。",
    "T26n1525_002:0241b28_5": "「善集清白法者，以諸菩薩無量門集布施等行修諸白法，為取大菩提成就一味心正迴向故，能成就不退轉法故，言善集清白法故。",
    "T26n1525_002:0241c02_6": "「善知識善護者，唯佛如來為善知識，能護菩薩令發心增長，安住不退不轉法中故，言善知識善護故。",
    "T26n1525_002:0241c04_7": "「善清淨心者，以不求自樂、專一味心為他利益，長夜不為自愛等門煩惱所染故，言善清淨心故。",
    "T26n1525_002:0241c06_8": "「入深廣心者，大乘法中專念廣勝畢竟因成就故，言入深廣心故。",
    "T26n1525_002:0241c08_9": "「畢竟信樂大法者，以起大心不怯弱故，不畏世間一切諸苦，見求小乘諸眾生等起大悲心，欲與一切眾生樂，故知一切種智處，以方便力令眾生得故，言畢竟信樂大法故。",
    "T26n1525_002:0241c12_10": "「現大慈悲者，以見生死種種諸苦逼惱眾生，無舍無洲無有救者，為彼眾生滅諸苦惱，行捨大捨極難捨等，以方便力入大苦中故現慈悲。",
    "T26n1525_002:0241c15_11": "又言慈者，初發心菩薩以少力故，但願憐愍一切眾生，是故名慈。",
    "T26n1525_002:0241c16_12": "又言悲者，如是如是為於一切眾生修行，如是如是於勝法中起上上心，是故名悲，故言現大慈悲故。",
    "T26n1525_002:0241c20_0": "「又不退轉者，菩薩摩訶薩有八種法，能成不退轉地。",
    "T26n1525_002:0241c21_1": "何等為八？",
    "T26n1525_002:0241c21_2": "一者、大悲；二者、心安住；三者、智慧；四者、方便；五者、不放逸；六者、發精進；七者、善住念；八者、值善知識。",
    "T26n1525_002:0241c23_3": "初發心菩薩應速修行此八種法如救頭然，後方修集菩薩其餘不退轉法，依此八法修集其餘不退不轉一切功德。",
    "T26n1525_002:0241c26_4": "彼不退轉一切功德，處處經中廣說應知。」",
    "T26n1525_002:0241c28_0": "問曰：「但說不退阿耨多羅三藐三菩提便足，何故復言不轉？",
    "T26n1525_002:0241c29_1": "以得不退者即是不轉故。」",
    "T26n1525_002:0241c29_2": "答曰：「以得不退因畢竟成就深心，故名不退。",
    "T26n1525_002:0242a01_3": "言不轉者，依不退深心，起餘心行上上勝進，故名不轉。」",
    "T26n1525_002:0242a03_4": "問曰：「若爾，不退不轉更無異義，云何不轉於不退為勝？」",
    "T26n1525_002:0242a04_5": "答曰：「言不退者，依不損害心根本業道，起利益他行，證上上勝義故；言不轉者，修行成故。",
    "T26n1525_002:0242a06_6": "又不退者，永斷一切得勝法障身見等煩惱根本盡故；言不轉者，於修道中斷滅根本無明故。",
    "T26n1525_002:0242a08_7": "又不退者，善集具足功德故；言不轉者，善集具足智慧故。",
    "T26n1525_002:0242a09_8": "又不退者，成就方便故；言不轉者，成就般若故。",
    "T26n1525_002:0242a11_9": "又不退者，過聲聞辟支佛地因故；言不轉者，善集得菩提諸善根故。",
    "T26n1525_002:0242a12_10": "又不退者，成就大力故；言不轉者，成就修行故。",
    "T26n1525_002:0242a13_11": "又不退者，具足成就十力因故；言不轉者，具足成就四無畏因故。",
    "T26n1525_002:0242a15_12": "又不退者，依檀等白法為利益眾生故；言不轉者，檀等善根為眾生故迴向大菩提，常樂利益諸眾生故。",
    "T26n1525_002:0242a17_13": "又不退者，以得初地不失菩提心因，深心等成就故；言不轉者，二地已上起心十善業道所攝，異十善業道修行檀等數數增長故。」",
    "T26n1525_002:0242a21_0": "問曰：「勝進法者，其義云何？」",
    "T26n1525_002:0242a22_0": "答曰：「以諸菩薩心行增長，於先所得白淨法中上上勝進。",
    "T26n1525_002:0242a23_1": "以是義故，名勝進法。",
    "T26n1525_002:0242a24_0": "「降伏一切諸魔怨敵者，以降伏魔、降伏怨、降伏敵對，是故說言降伏一切諸魔怨敵。",
    "T26n1525_002:0242a25_1": "此義云何？",
    "T26n1525_002:0242a26_2": "菩薩降伏煩惱魔故，天魔伺求不得少過，故言降伏一切諸魔；以得聞思修慧力故，利益眾生相違怨等所不能障，故言降伏一切諸怨；一切外道諸論師等不能折伏，故言降伏一切敵對。",
    "T26n1525_002:0242b01_3": "是故說言降伏一切諸魔怨敵。",
    "T26n1525_002:0242b02_4": "又以般若力故，斷煩惱魔，故言降伏一切諸魔；以方便力故能修集菩提善根，過二乘所證涅槃怨敵，是故說言降伏一切諸魔怨敵。",
    "T26n1525_002:0242b05_5": "又復成就深心等法，過魔道因，故言降伏一切諸魔；求一切智地心未斷絕，伏所敵對疲惓等法，求一切智地心已斷絕，斷所敵對疲惓等法，故言降伏一切敵對。",
    "T26n1525_002:0242b08_6": "又得菩薩十種自在故，能降伏陰等四魔，故言降伏一切諸魔；以住正定聚過菩薩怨敵聲聞辟支佛地，是故名為降伏怨敵。",
    "T26n1525_002:0242b11_7": "又能善知諸魔業事，故言降伏一切諸魔；得諸菩薩善淨諸業，能過一切諸惡道因，故言降伏一切怨敵。",
    "T26n1525_002:0242b13_8": "又能善護所治等法諸魔怨敵，是故名為降伏一切諸魔怨敵。",
    "T26n1525_002:0242b15_9": "「如經中佛說：『龍王！",
    "T26n1525_002:0242b15_10": "菩薩摩訶薩成就八法故，能降伏諸魔怨敵。",
    "T26n1525_002:0242b16_11": "何等為八？",
    "T26n1525_002:0242b17_0": "所謂一者、知五陰法如幻化故；二者、離身見等一切煩惱，如實知空故；三者、如實知一切有為行，不生而生諸世間故；四者、常教化眾生，常不捨離菩提心故；五者、心常堅固修行精進，而常怖畏三界故；六者、入不應入者，而常求上智為眾生故；七者、常修集功德，而信無常相故；八者、常修集智慧功德，而不求聲聞辟支佛智故。』」",
    "T26n1525_002:0242b25_0": "問曰：「應說菩薩行，云何菩薩行？」",
    "T26n1525_002:0242b25_1": "答曰：「菩薩行者，菩薩深見世間過患涅槃利益，發起智慧方便所攝大慈悲心，常為利益眾生修行，是故名為行菩薩行。",
    "T26n1525_002:0242b29_0": "「如實知一切法自體相者，知一切法如彼法相如實知故。",
    "T26n1525_002:0242c01_1": "又自體相名為相，如彼一切法自體相相，如是如實知。」",
    "T26n1525_002:0242c03_0": "問曰：「應如是說知一切法相，不應說知一切法自體相？」",
    "T26n1525_002:0242c04_1": "答曰：「為明可見、能見法不二故，是故說如實知一切法自體相。",
    "T26n1525_002:0242c05_2": "此義云何？",
    "T26n1525_002:0242c05_3": "為明諸法自體相不離諸法更有相故。」",
    "T26n1525_002:0242c06_4": "問曰：「若爾，應如是說知諸法體，不應說知相。」",
    "T26n1525_002:0242c07_5": "答曰：「不然。",
    "T26n1525_002:0242c08_0": "若如是說，不離向所說過。",
    "T26n1525_002:0242c08_1": "此明何義？",
    "T26n1525_002:0242c08_2": "如諸法相離諸法更有體，恐如是取，為護彼過故二種說。",
    "T26n1525_002:0242c10_3": "此明何義？",
    "T26n1525_002:0242c10_4": "即自體相離體更無相，自體與相名異義一，是故說如實知一切法自體相，不如向難所說。」",
    "T26n1525_002:0242c13_0": "問曰：「何故名為自體相？」",
    "T26n1525_002:0242c13_1": "答曰：「若如實知一切諸法因緣，而有無實體相。",
    "T26n1525_002:0242c14_2": "此明何義？",
    "T26n1525_002:0242c14_3": "以諸菩薩隨順出世間智慧，能如實知彼諸法體。",
    "T26n1525_002:0242c15_4": "能如實知諸法體者，以見一切有為諸行依他因緣不常不斷。",
    "T26n1525_002:0242c17_5": "以是義故，不著斷常虛妄執著，有無不二成就中道。",
    "T26n1525_002:0242c18_6": "如實知見諸有為行虛妄不實，以得清淨心知有為行虛妄分別故，遠離破戒等垢因，清淨戒具足，乃至未成佛來修集善根，與一切眾生樂因，令得一切種智。」",
    "T26n1525_002:0242c23_0": "彌勒菩薩所問經論卷第二"
}