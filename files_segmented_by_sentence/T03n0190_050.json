{
    "T03n0190_050:0883b11_0": "佛本行集經卷第五十",
    "T03n0190_050:0883b13_0": "隋天竺三藏闍那崛多譯",
    "T03n0190_050:0883b14_0": "說法儀式品下",
    "T03n0190_050:0883b15_0": "爾時，諸比丘作如是念：「如來已許聽我等輩五日五日聚集大會，應當讚說諸佛功德，乃至讚歎說六神通諸功德等。」",
    "T03n0190_050:0883b17_1": "彼諸比丘，五日五日遂即集聚，同發一聲讚佛功德，乃至讚說六神通等功德之事。",
    "T03n0190_050:0883b19_2": "於時諸人各來聽法，是時即有談論毀呰，作如是言：「我等諸師，云何同出一音說法？",
    "T03n0190_050:0883b21_3": "譬如初學諸童子輩，合聲唱讀，無有異也。」",
    "T03n0190_050:0883b22_4": "時，諸比丘聞此諸人毀呰道說，來詣佛所，白如上事。",
    "T03n0190_050:0883b24_0": "爾時，世尊告諸比丘，作如是言：「汝諸比丘！",
    "T03n0190_050:0883b24_1": "從今已去，制諸弟子，不得同聲讚說法義，唯請辯才堪說法者。」",
    "T03n0190_050:0883b27_0": "爾時，諸比丘或復請彼諸根闇鈍及缺漏者，不具諸戒而演說法，乃至眾人更復毀呰，種種道說，情不喜樂，而口唱言：「是諸師輩，尚作如是，況非師者？」",
    "T03n0190_050:0883c01_1": "時，諸比丘聞是事已，具往白佛。",
    "T03n0190_050:0883c02_2": "爾時，佛告諸比丘言：「汝諸比丘！",
    "T03n0190_050:0883c02_3": "我從今日，制諸弟子，不得請於諸根闇鈍及以缺漏戒不具者而說其法。",
    "T03n0190_050:0883c04_4": "從今已後，若請說法，應請妙行具足之人，於諸眾內勝行成就。」",
    "T03n0190_050:0883c05_5": "乃至佛復唱其制言：「應當簡擇辯才知法，次第舊解阿含經等，請令說法，乃至眾中多解阿含。」",
    "T03n0190_050:0883c08_6": "佛復告彼諸比丘言：「非但唯解阿含經者須請說法，復解修多羅及解摩登伽者，應請是人為眾說法。",
    "T03n0190_050:0883c10_7": "若大眾中，有諸比丘，解修多羅及解毘尼、解摩登伽，又於是中應當選擇文字分明具足辯才。",
    "T03n0190_050:0883c12_8": "又於眾中，現在比丘，多解文字，分明辯才，悉具足者，我今當聽是等比丘，得從下座次第差遣為眾說法。",
    "T03n0190_050:0883c14_9": "若一乏者，更請第二，第二疲乏，應請第三，第三疲乏，應請第四，第四疲乏，應請第五，乃至若干堪說法者，次第應請為眾說法。",
    "T03n0190_050:0883c17_10": "有諸比丘，或在露地說法之時，或寒或熱，我許造堂，堂下說法。",
    "T03n0190_050:0883c19_11": "若雖有堂露無四壁，風吹塵草，污諸比丘，我今當聽起四壁障遮諸塵草。",
    "T03n0190_050:0883c20_12": "時，諸比丘在說法堂，若地不平，應以種種若麻若草，泥塗其地使令淨好。」",
    "T03n0190_050:0883c23_0": "爾時，諸比丘起說法堂泥地已訖，在說法堂，誦習經行，以塵污足；聽許比丘，應須洗足。",
    "T03n0190_050:0883c24_1": "是時比丘，數數洗足，脚足痛故，乃至佛告諸比丘言：「應以香湯灑地，滅去塵埃。」",
    "T03n0190_050:0883c26_2": "滅塵埃已，其地亦乾，還污其脚，乃至佛復告諸比丘：「我當聽許，牛糞香水，以塗堂地。」",
    "T03n0190_050:0883c28_3": "於時水乾，牛糞散壞，還復污足。",
    "T03n0190_050:0883c29_4": "佛復告諸比丘：「應取軟草，或復麻等，以敷地上。」",
    "T03n0190_050:0884a01_5": "爾時眾人，見彼法師辯才具足能演說法，即持香花而散其上。",
    "T03n0190_050:0884a02_6": "時，諸比丘不受其法，而生厭離。",
    "T03n0190_050:0884a03_7": "何以故？",
    "T03n0190_050:0884a03_8": "以佛斷故，出家之人，不得將持塗香末香及諸香鬘。",
    "T03n0190_050:0884a04_9": "時諸人輩，聞見此事，毀呰說言：「是等比丘，如是供養，尚不堪受，況復勝者？」",
    "T03n0190_050:0884a06_10": "時，諸比丘以如是事，具往白佛。",
    "T03n0190_050:0884a07_11": "爾時，佛告諸比丘言：「汝諸比丘！",
    "T03n0190_050:0884a08_0": "若其有諸白衣檀越，以歡喜心，以吉祥故，持種種香花塗香末香及諸華鬘，散法師上者，應當受之。」",
    "T03n0190_050:0884a10_1": "是時白衣諸檀越等，遂將種種資財寶物，及袈裟等供養法師。",
    "T03n0190_050:0884a11_2": "是諸比丘，恐懼慚愧，不受彼物。",
    "T03n0190_050:0884a12_3": "世諸人輩，毀呰談說：「是輩沙門，諸釋子等，若干輕物，尚不堪受，況復勝者？」",
    "T03n0190_050:0884a15_0": "爾時，諸比丘聞是事已，具往白佛。",
    "T03n0190_050:0884a15_1": "爾時，佛告諸比丘言：「汝諸比丘！",
    "T03n0190_050:0884a16_2": "若有俗人，持諸財物，及袈裟等，奉施法師，為歡喜故，我許捨施；若有須者，聽其受取；若不須者，我許送還。」",
    "T03n0190_050:0884a19_0": "爾時，諸比丘於說法時，取大部黨闇誦者多，或復一月不能得竟，止欲休罷，恐怖慚愧，止欲誦徹，身心疲殆。",
    "T03n0190_050:0884a21_1": "時，諸比丘具白上事。",
    "T03n0190_050:0884a22_2": "爾時，佛告諸比丘言：「為眾說法，應當知時。」",
    "T03n0190_050:0884a24_0": "爾時，諸比丘說法之時，以微妙音，演說法義。",
    "T03n0190_050:0884a25_0": "時有比丘，恐怖慚愧，具白世尊。",
    "T03n0190_050:0884a25_1": "爾時，佛告諸比丘言：「我今聽許，以微妙音而演說法。」",
    "T03n0190_050:0884a26_2": "於時比丘，取諸經中要略義味，而為他說，不依次第。",
    "T03n0190_050:0884a28_3": "於時比丘，慚愧恐怖，慮違經律，具以白佛。",
    "T03n0190_050:0884a29_4": "於時佛告諸比丘言：「我許隨便於諸經中擇取要義，安比文句為人說法，但取中義，莫壞經本。」",
    "T03n0190_050:0884b02_5": "於是法師說法之時，大眾集會其聲不顯，不能令眾愛樂歡喜。",
    "T03n0190_050:0884b03_6": "時，諸比丘具白世尊，佛告諸比丘：「我今已許，於大眾中，敷設高座，應請法師，昇座說法，令眾悉聞。」",
    "T03n0190_050:0884b05_7": "又時聚會，其眾更大，說法諸師聲猶不徹。",
    "T03n0190_050:0884b06_8": "時，諸比丘復往白佛。",
    "T03n0190_050:0884b07_9": "爾時，世尊告諸比丘：「當須更倍敷設高座，使說法者昇是座上。」",
    "T03n0190_050:0884b08_10": "爾時大眾，倍更增多，聲猶不徹。",
    "T03n0190_050:0884b09_11": "時，諸比丘復往白佛。",
    "T03n0190_050:0884b09_12": "佛言：「我已聽許，比丘或立或行，隨便說法。」",
    "T03n0190_050:0884b10_13": "時諸比丘集一堂內，有二比丘，演說經法，是故相妨，即造二堂；二堂之內，各別說法，猶故相妨，此堂之內，將引比丘往詣彼堂，彼堂之處，有諸比丘，迭相誘接，令詣此堂往來交雜，遂乃亂眾，人或去來法事斷絕；或有比丘，於此法門，不憙聞說。",
    "T03n0190_050:0884b16_14": "時，諸比丘具以白佛。",
    "T03n0190_050:0884b16_15": "佛告諸比丘：「自今已去，不得一堂二人說法，亦復不得二堂相近使聲相接，以相妨礙，亦復不得彼詣此眾此詣彼眾，亦復不得增惡法門，不喜聞說，若憎惡者，須如法治之。」",
    "T03n0190_050:0884b21_0": "是時，眾中無有法師，諸比丘等，具以白佛。",
    "T03n0190_050:0884b21_1": "佛告諸比丘：「若無法師，應請誦者昇座誦之。」",
    "T03n0190_050:0884b22_2": "是時眾中無誦經者，而諸比丘，具以白佛。",
    "T03n0190_050:0884b23_3": "佛告諸比丘：「我今聽許，次第誦之，或從上座，次第差誦，或從下座，次第差誦，乃至讀誦一四句偈。」",
    "T03n0190_050:0884b26_4": "爾時，諸法師讀誦經時，猶如俗歌而說其法，是故為人毀呰譏論：「如是說法，似我俗人歌詠無異。",
    "T03n0190_050:0884b28_5": "剃頭沙門，豈如歌詠而說法也？」",
    "T03n0190_050:0884b29_6": "時，諸比丘聞是事已，具將白佛。",
    "T03n0190_050:0884b29_7": "佛告諸比丘：「若有比丘，依世歌詠而說法者，而有五失。",
    "T03n0190_050:0884c02_8": "何等為五？",
    "T03n0190_050:0884c02_9": "一者自染歌聲；二者他聞生染而不受義；三者以聲出沒便失文句；四者俗人聞時毀呰譏論；五者將來世人聞此事已，即依俗行以為恒式。",
    "T03n0190_050:0884c05_10": "若有比丘，依附俗歌，而說法者，有此五失，是故不得依俗歌詠而說法也。",
    "T03n0190_050:0884c07_11": "汝諸比丘！",
    "T03n0190_050:0884c07_12": "其有未解如上法者，若所遊止，應先諮問和上阿闍梨等。」",
    "T03n0190_050:0884c08_13": "時有比丘，欲詣他方城邑聚落爾時，和上阿闍梨等語彼比丘：「如是長老！",
    "T03n0190_050:0884c10_14": "汝不須往。」",
    "T03n0190_050:0884c10_15": "時彼比丘，遂不取語，而詣彼去。",
    "T03n0190_050:0884c11_16": "至於中路，逢值劫賊，執捉比丘，以手及脚打蹈甚困，唯留殘命，劫奪衣鉢，然後放之。",
    "T03n0190_050:0884c13_17": "時彼比丘，既得迴還僧伽藍處，告諸比丘具陳此事。",
    "T03n0190_050:0884c14_18": "時，諸比丘將此白佛。",
    "T03n0190_050:0884c15_19": "爾時，世尊因是事故，召集眾僧，而告之言：「汝等比丘！",
    "T03n0190_050:0884c16_20": "和上阿闍梨，實不許汝詣遠聚落遊行以不？」",
    "T03n0190_050:0884c17_21": "時諸比丘白言：「如是，實不許也。」",
    "T03n0190_050:0884c18_22": "佛復告諸比丘：「汝等當知此事不善！",
    "T03n0190_050:0884c18_23": "和上阿闍梨既不許可，何故自專詣他聚落？",
    "T03n0190_050:0884c20_0": "「諸比丘！",
    "T03n0190_050:0884c20_1": "此有因緣。",
    "T03n0190_050:0884c20_2": "所以者何？",
    "T03n0190_050:0884c20_3": "我念往昔，此閻浮提內五百商人，是商人中有一商主，名曰慈者，最為導首。",
    "T03n0190_050:0884c22_4": "時諸商人，皆共集會，各相議言：『我等今可辦具資糧入海之具，詣彼大海，為求財故，必應當獲種種珍寶來還其家。",
    "T03n0190_050:0884c24_5": "所謂摩尼真珠珂玉、珊瑚金銀，如是等寶，使我等輩，七世已來家內大富，住持資物，養育眷屬，多作基業。』",
    "T03n0190_050:0884c28_0": "「爾時，彼等五百商人，具辦所須入海，貨物有三千萬，持一千萬，擬道路中資用糧食，又一千萬，與彼商人，以為本貨，第三千萬，擬治舟船及船師價。",
    "T03n0190_050:0885a02_1": "具辦是已，各各安心，受八關齋，既受齋已，各至己家，辭別父母妻子眷屬。",
    "T03n0190_050:0885a03_2": "於時慈者，遂詣母所，具諮是事。",
    "T03n0190_050:0885a04_3": "其母是時，在樓閣上，新洗沐髮，受八關齋，持法安靜。",
    "T03n0190_050:0885a05_4": "爾時，慈者至於母前，作如是言：『善哉父母！",
    "T03n0190_050:0885a06_5": "我欲入海求諸財寶，至於彼處，持種種貨，而來還歸。",
    "T03n0190_050:0885a08_6": "所謂摩尼真珠頗梨，乃至金銀，欲使我家如此財寶住持七世，資用無窮富饒具足，供養父母，及諸妻子，復用布施，營諸功德。』",
    "T03n0190_050:0885a11_0": "「爾時，慈者商主之母告慈者言：『兒今何用入大海中？",
    "T03n0190_050:0885a12_1": "汝今家內，大富豐饒，財物具足，凡有所須，皆應無闕，七世已來，堪得存濟以充供養，兼得行檀作諸功德。",
    "T03n0190_050:0885a14_2": "愛子愛子！",
    "T03n0190_050:0885a14_3": "大海之內，有諸恐怖，所謂潮波惡風之難，低彌羅魚海神縛怖，羅剎女怖。",
    "T03n0190_050:0885a16_4": "愛子慈者！",
    "T03n0190_050:0885a16_5": "大海多有如是等難。",
    "T03n0190_050:0885a17_6": "我今年老，衰暮已至，愛子若去，與汝相見此事實難，我今雖復少有殘命，死日至近。』",
    "T03n0190_050:0885a19_7": "如是再三慇懃切語。",
    "T03n0190_050:0885a19_8": "是時慈者，重白母言：『善哉阿母！",
    "T03n0190_050:0885a20_9": "我必詣海，為求財故，至於彼所，持種種寶，必望歸還，所謂摩尼真珠，乃至金銀，將來供養父母師長，行檀布施，廣修功德。』",
    "T03n0190_050:0885a23_10": "作是語已，即欲進發。",
    "T03n0190_050:0885a23_11": "爾時，慈者商主之母，從座而起，抱持慈者，而告之曰：『愛子慈者！",
    "T03n0190_050:0885a25_12": "我不許汝詣於大海而求財也。",
    "T03n0190_050:0885a25_13": "何以故？",
    "T03n0190_050:0885a25_14": "我今家內，多有資財，無所乏少。』",
    "T03n0190_050:0885a26_15": "爾時，慈者作如是念：『我母今者不憙於我益當損敗，而於今日，更不許我入海求財，我於今日，必作禍敗。』",
    "T03n0190_050:0885a29_0": "以是因緣，便生瞋恚，遂撲其母，置於地上，打其母頭即從家出，共諸商人，行到海岸。",
    "T03n0190_050:0885b01_1": "既到海已，祭祀海神，嚴整船舶，別雇五人，三倍與價，其五人者，所謂執尾、執棹、抒漏、能沈能浮、善行船者，共量所宜，遂乘船舶，入於大海，為求財故。",
    "T03n0190_050:0885b05_2": "彼等諸人，至於海內，其船破壞，五百商人悉皆沒水，唯有慈者商主一人得活。",
    "T03n0190_050:0885b07_3": "爾時，慈者於彼破船捉得一板，即依其板，運手動足，極盡筋力，因其風勢，從海濤波，落於一渚，其渚名曰毘尸波提婆(隋云化渚)。",
    "T03n0190_050:0885b10_0": "是時慈者，在彼化渚，食諸果子，及以藥草，少時活命。",
    "T03n0190_050:0885b11_1": "於後慈者，遊歷彼渚，至於南畔見有一路，遂從彼道，行至少地，便即遙望見一銀城，其城可憘，微妙希有，觀者無厭。",
    "T03n0190_050:0885b13_2": "樓櫓却敵，隍壍圍遶，天窗欄楯，及諸寶闕，臺殿宮舍，偏梁閣道，上覆寶帳，以種種寶，而莊嚴之。",
    "T03n0190_050:0885b16_3": "懸雜幡蓋，竪立寶幢，香案香爐，燒眾妙香。",
    "T03n0190_050:0885b17_4": "其城周匝，有諸園林泉池渠流，皆悉具足娛樂之處在，彼城內正處中央，有一寶殿，名曰喜樂，其殿微妙七寶所成，所謂金銀、琉璃、車璩、瑪瑙、虎珀、真珠等寶。",
    "T03n0190_050:0885b20_5": "爾時，彼城有四婦女，從城而出，端正可憘，觀者無厭，最勝最妙，以諸瓔珞，而莊嚴身，詣慈者所，而白言曰：『善來慈者！",
    "T03n0190_050:0885b23_6": "何能冒涉來至此城？",
    "T03n0190_050:0885b24_0": "此城無主，眾物具足，無所乏少，於此城內，有一寶殿，名曰憘樂，七寶所成。",
    "T03n0190_050:0885b25_1": "我等四女，居其殿內，早起夜臥，志意清潔，言語貞良，容儀婉媚，聲氣和雅。",
    "T03n0190_050:0885b27_2": "是故汝今，可入此城，昇於寶殿，共相娛樂，無男之處，共受慾樂，和合而行，隨意止住。",
    "T03n0190_050:0885b29_3": "我等於汝，持一切物，承事供養。』",
    "T03n0190_050:0885c01_0": "「爾時，慈者遂入彼城，詣向寶殿無男之處，共彼四女，以五慾樂隨意歡娛，經歷數年，經數百年，經數千年，縱情受樂。",
    "T03n0190_050:0885c03_1": "於彼後時，其四婦人，告慈者言：『善哉聖子！",
    "T03n0190_050:0885c04_2": "汝可住此莫向餘城。』",
    "T03n0190_050:0885c06_0": "「爾時，慈者即生疑慮：『云何此女，而語我言：「聖子今可在此城住，勿向餘城。」",
    "T03n0190_050:0885c07_1": "我今竊可違此婦人，伺其睡臥，乘依此路，至於別所，東西馳訪，當自證知，竟有何事，若善若惡。",
    "T03n0190_050:0885c09_2": "既覺知已，應如法行。』",
    "T03n0190_050:0885c11_0": "「爾時，慈者伺彼婦人睡眠著時，安徐而起，從寶殿下，巡歷而行，從東門出，圍繞是城，周匝繞已，至於南面，見有一道，即尋是道，漸行而進。",
    "T03n0190_050:0885c14_1": "遂復遙見有一金城，端正可憘，乃至周匝，有諸泉池渠流盈滿，於彼城中，有一寶殿，名曰常醉，微妙可觀，七寶所成，所謂金銀乃至車璩真珠等寶。",
    "T03n0190_050:0885c17_2": "爾時，彼城有八婦女，從城而出，可憙端正，最勝最妙，以諸瓔珞，莊嚴其身，來詣慈者商主之處。",
    "T03n0190_050:0885c19_3": "到已白言：『善哉慈者！",
    "T03n0190_050:0885c20_4": "何能遠至？』",
    "T03n0190_050:0885c20_5": "復言慈者：『此城都是真金所造，一切眾物，資財具足，其城中央，有一寶殿，名曰常醉，七寶所成，我等八女，早起晚眠。』",
    "T03n0190_050:0885c22_6": "乃至慈者，亦入彼城，昇於寶殿，共彼八女，無男之處，以諸五慾具足受樂，共相娛樂。",
    "T03n0190_050:0885c24_7": "經於數年數百千年，隨意而住。",
    "T03n0190_050:0885c25_8": "後時彼女，告慈者言：『聖子慈者！",
    "T03n0190_050:0885c26_9": "汝莫從此去至餘城。』",
    "T03n0190_050:0885c26_10": "爾時，慈者亦復驚疑，尋即盜出，處處遊觀，乃復遙見一頗梨城，可憙端正，觀者無厭。",
    "T03n0190_050:0885c28_11": "彼城處中，有一寶殿，名曰意樂，微妙可憙，七寶所成，金銀琉璃乃至真珠。",
    "T03n0190_050:0886a01_12": "爾時，彼城乃有婦女一十六人，從城而出，顏容端正觀者無厭，諸寶瓔珞莊嚴其身，乃至亦復白慈者言：『善來慈者！",
    "T03n0190_050:0886a03_13": "何能冒至？』",
    "T03n0190_050:0886a04_14": "又言：『慈者！",
    "T03n0190_050:0886a04_15": "此城純是頗梨所成，眾物具足，其城處中，有一寶殿，名曰意樂，亦以七寶之所成立。",
    "T03n0190_050:0886a06_16": "我等諸女一十六人，早起晚臥，如前請住。』",
    "T03n0190_050:0886a07_17": "爾時，慈者即入彼城，昇於寶殿，共十六女，無男之處，具受慾樂，以相娛樂，經於數年數百千年。",
    "T03n0190_050:0886a09_18": "爾時，諸女又語慈者：『慎莫東西。』",
    "T03n0190_050:0886a10_19": "慈者亦疑，即違彼出，遊歷漸進，又復遙見一琉璃城，可憙端正，四壁牢固，乃至周匝泉池流水溝渠盈滿。",
    "T03n0190_050:0886a13_0": "「爾時，彼處有一寶殿，名曰梵德，可憙微妙，七寶所成。",
    "T03n0190_050:0886a14_1": "城中復有三十二女，從城而出，端嚴可憙，觀者無厭，微妙殊特，以諸瓔珞莊嚴其身，語慈者曰：『善來聖者！",
    "T03n0190_050:0886a16_2": "冒能遠至。』",
    "T03n0190_050:0886a16_3": "又言：『慈者！",
    "T03n0190_050:0886a17_4": "此城皆是琉璃所成，眾物具有，我是清潔行無違失，常先啟白然後方為，心意和善言語風流，今來諮汝，願入此城，昇於寶殿，共相娛樂，具足五慾，和合受樂，凡所須者，我當諮奉。』",
    "T03n0190_050:0886a21_5": "爾時，慈者入彼城中，昇於寶殿，共於彼女三十二人，無男之處，具受慾樂，經於數年，經數百年數百千年，意喜而住。",
    "T03n0190_050:0886a24_0": "「爾時，彼諸三十二女，復白慈者：『善哉聖子！",
    "T03n0190_050:0886a24_1": "汝今慎莫從此城出詣於他城。』",
    "T03n0190_050:0886a25_2": "爾時，慈者便復生疑如是籌量：『此等諸女，云何語我作如是言：「聖子慎莫從此城出至餘城也。」",
    "T03n0190_050:0886a27_3": "我今可伺諸女睡時，乘依此路，安徐而去，若善若惡，到已應知，既知見已，如實應行。』",
    "T03n0190_050:0886b01_0": "「爾時，慈者伺彼諸女睡眠著時，徐徐緩起，下殿而去，出城東門，巡遶彼城，詣到城南，見一道路，見已遂復乘彼而去，須臾遙見有一鐵城，其城四面，皆各有門。",
    "T03n0190_050:0886b04_1": "時彼城中，無有一人，若男若女、童男童女，出迎慈者，唯聞是聲：『誰飢誰渴？",
    "T03n0190_050:0886b06_2": "誰裸露者？",
    "T03n0190_050:0886b06_3": "誰急走者？",
    "T03n0190_050:0886b06_4": "誰遠行來疲乏之者？",
    "T03n0190_050:0886b07_5": "我乘誰者？』",
    "T03n0190_050:0886b08_0": "「爾時，慈者便作是念：『我先已曾見於銀城，於其城內，有四女人，迎接於我。",
    "T03n0190_050:0886b09_1": "又詣金城時，彼城內有八女人，出迎於我。",
    "T03n0190_050:0886b10_2": "又於一時詣頗梨城，有十六女，出迎接我。",
    "T03n0190_050:0886b11_3": "我後一時，遇琉璃城，三十二女，出迎接我。",
    "T03n0190_050:0886b12_4": "而今此城，無有一人，或男或女，童男童女，迎接我者，唯有聞彼意所不憙如是等聲：「言誰飢者？",
    "T03n0190_050:0886b14_5": "言誰渴者？",
    "T03n0190_050:0886b15_0": "誰裸露者？",
    "T03n0190_050:0886b15_1": "誰急走者？",
    "T03n0190_050:0886b15_2": "誰從遠道疲乏來者？",
    "T03n0190_050:0886b16_0": "誰我乘者？」",
    "T03n0190_050:0886b16_1": "如我今者，若入此城，即知是聲誰所作也。』",
    "T03n0190_050:0886b18_0": "「爾時，慈者即入彼城，入彼城已，四門尋閉。",
    "T03n0190_050:0886b19_0": "爾時，慈者心懷恐懼，身毛皆竪，處處逃走，作如是言：『我今敗也，我今壞也。』",
    "T03n0190_050:0886b20_1": "而彼處處逃走之時，見有一人，頭戴鐵輪，其輪赫赤，狀如猛火，其火焰熾，甚可怖畏。",
    "T03n0190_050:0886b22_2": "遂詣彼所問言：『仁者！",
    "T03n0190_050:0886b23_3": "汝是誰也？",
    "T03n0190_050:0886b23_4": "汝頭上輪誰所轉也？",
    "T03n0190_050:0886b24_0": "何故焰赫熾燃可畏，猶如火聚？』",
    "T03n0190_050:0886b24_1": "時彼罪人報言：『仁者！",
    "T03n0190_050:0886b25_2": "汝今知不？",
    "T03n0190_050:0886b25_3": "我是商主，名瞿頻陀。』",
    "T03n0190_050:0886b25_4": "爾時慈者又問彼言：『汝於往昔作何罪業？",
    "T03n0190_050:0886b26_5": "以彼造罪業因緣故，有此鐵輪，如是熾猛，如是焰熱，轉在頭上。』",
    "T03n0190_050:0886b28_6": "彼人報言：『我於昔日，以瞋怒故，打蹋母頭，以如是業罪因緣故，受大鐵輪，如是猛熾，如是赫焰，轉在頭上。』",
    "T03n0190_050:0886c01_7": "爾時，慈者，聞此語已，悲啼號哭，悔過自責，憶省自業，口作是言：『今我被禁，如鹿入檻。』",
    "T03n0190_050:0886c04_0": "「爾時，彼城有一夜叉，業守彼城，名婆流迦，在彼城中。",
    "T03n0190_050:0886c05_1": "時彼夜叉，從彼商主瞿頻陀邊，取其頭上熾燃火輪，取已擐著慈者頭上。",
    "T03n0190_050:0886c07_0": "「爾時，慈者頭上鐵輪，甚大焰赫，極受大苦，極燒極燃，其苦難忍。",
    "T03n0190_050:0886c08_1": "即時以偈，問夜叉言：「『此城周匝四門所，　　常有光焰恐怖人，　　我今已被如此縛，　　猶如諸鹿入深檻。",
    "T03n0190_050:0886c11_0": "　　善哉乞問夜叉王，　　是輪何故與我著？",
    "T03n0190_050:0886c12_0": "　　熾然猛焰如火聚，　　今將令我身命斷。",
    "T03n0190_050:0886c13_0": "　　我先經於憙樂殿，　　復入金城常醉宮，　　又經頗梨意樂處，　　最後所過名梵德，　　先入銀城有四女，　　後至金郭復遇八，　　頗梨城女有十六，　　又至琉璃三十二，　　如是值彼復值此，　　次第值已轉更勝，　　既得值遇如是者，　　云何今值恐怖輪？",
    "T03n0190_050:0886c19_0": "　　由我貪欲不知足，　　今逢如此苦厄難，　　我昔為更作何業，　　值此鐵輪頭上旋？",
    "T03n0190_050:0886c21_0": "　　熾燃輝赫如火聚，　　今將令我身命斷。",
    "T03n0190_050:0886c22_0": "　　願夜叉王哀愍答，　　經幾歲數受斯輪？』",
    "T03n0190_050:0886c23_0": "「爾時，夜叉業守城者，即便以偈告慈者言：「『昔時汝母持淨戒，　　汝以脚足踏其頭，　　以如是等業因緣，　　今為鐵輪頭上轉，　　熾然猶如猛火聚，　　光輝炎赫甚可畏，　　輪轉在於汝頭上，　　令汝身命斷更斷。",
    "T03n0190_050:0886c28_0": "　　於斯滿足六萬年，　　終無歲數闕減者，　　此輪常在汝頭上，　　如是事實終不疑。』」",
    "T03n0190_050:0887a01_0": "爾時，世尊即說偈言：「若有知識與彼利，　　彼乃返更與其禍，　彼則後受如是殃。",
    "T03n0190_050:0887a03_1": "　　猶如慈者懷瞋恨，　不應與惡反與惡，　　不應與罪更與罪，　彼則後受如是殃。",
    "T03n0190_050:0887a05_2": "　　猶如慈者懷瞋恨，　若興慈心反覓便，　　於恩德處不報恩，　彼則後受如是殃。",
    "T03n0190_050:0887a07_3": "　　猶如慈者懷瞋恨，　業力從遠牽將來，　　業力自近牽將去。",
    "T03n0190_050:0887a09_0": "　業力將人處處經，　　隨其作業受苦樂，　非地非空非海中，　　亦非山間巖石裏，　一切無有地方處，　　能使脫之不受業。」",
    "T03n0190_050:0887a12_0": "佛告諸比丘：「汝等比丘！",
    "T03n0190_050:0887a12_1": "於意云何？",
    "T03n0190_050:0887a12_2": "是時慈者，豈異人乎？",
    "T03n0190_050:0887a13_3": "勿作異見，即我身是。",
    "T03n0190_050:0887a13_4": "我以彼時欲入海故，受八關齋戒，以彼業報因緣力故，得值如是四種寶城，一切諸物皆悉具足無所乏少。",
    "T03n0190_050:0887a16_5": "由於惡心瞋恨因緣蹹母頭故，具足經由六萬年歲，受大鐵輪熾然之苦。",
    "T03n0190_050:0887a17_6": "汝諸比丘！",
    "T03n0190_050:0887a18_0": "因業報應，非虛空受，但是眾生造善惡業，隨業因緣而受是報。",
    "T03n0190_050:0887a19_1": "是故諸比丘！",
    "T03n0190_050:0887a19_2": "應須受業，清淨身業，清淨口業，清淨意業。",
    "T03n0190_050:0887a20_3": "諸比丘！",
    "T03n0190_050:0887a20_4": "若有比丘，身自愚癡，不辯罪福、善不善等，應當諮問師長和上阿闍梨等，於後乃行城邑聚落、若和上阿闍梨而不許可自專去者，應當如法治其不敬不孝順罪。」",
    "T03n0190_050:0887a24_5": "◎◎佛本行集經尸棄佛本生地品第五十三上爾時，菩薩住在優婁頻蠡河岸之側，行其苦行，坐臥隨宜，著弊故衣，受隨用器，一日之內，唯食一粒。",
    "T03n0190_050:0887a29_6": "所謂胡麻，或一粳米，或一小豆，或一菉豆，或一大豆，或赤粳米，或一青豆。",
    "T03n0190_050:0887b02_7": "當於彼時，輸頭檀王訪覓菩薩，不知所在，借問他言：「我子今者住在何處？",
    "T03n0190_050:0887b03_8": "作何事業？」",
    "T03n0190_050:0887b03_9": "於是月日，私密遣使，訪問菩薩行坐之處，告使者曰：「卿今應當訪知我子所停之處，何所為作？",
    "T03n0190_050:0887b06_10": "應報我知。」",
    "T03n0190_050:0887b06_11": "時諸使者，承是勅已，即白王曰：「如王所勅，不敢違旨。」",
    "T03n0190_050:0887b07_12": "遂即馳訪，次第漸到優婁頻蠡所居之處，見其菩薩行難苦行，尋還往白輸頭檀王，作如是言：「善哉大王！",
    "T03n0190_050:0887b09_13": "今者童子，在優婁頻蠡所居之處，行難苦行，其所居停，皆悉隨宜，乃至日食一青豆等。」",
    "T03n0190_050:0887b11_14": "時輸頭檀王，聞是事已，心懷悵怏，愁憂不樂，即說是言：「嗚呼我子！",
    "T03n0190_050:0887b13_15": "身體軟弱，汝以何事，乃至如是？」",
    "T03n0190_050:0887b14_16": "次第六年，時，諸使者將其菩薩善惡消息，詣大王所，次第論說。",
    "T03n0190_050:0887b15_17": "當於爾時，耶輸陀羅釋種之女，聞諸使人論說童子在苦行處，行其苦行，所居行住，隨宜安止，乃至日食一青豆等。",
    "T03n0190_050:0887b18_18": "聞是事已，便即思惟：「我於今者，安然受樂，實非善也。",
    "T03n0190_050:0887b19_19": "何以故？",
    "T03n0190_050:0887b19_20": "我夫今者既在苦行，我亦應當順童子法行其苦行。」",
    "T03n0190_050:0887b20_21": "時耶輸陀羅作是念已，即脫瓔珞、金銀琉璃、真珠摩尼，種種諸寶，塗香末香諸花鬘等，皆悉棄捨，著純白衣，唯留一髻，臥凡惡鋪，所食麤澀，纔可活命，世人苦行，莫能及者。",
    "T03n0190_050:0887b25_0": "爾時，世尊得菩提已，時優陀夷而白佛言：「希有世尊！",
    "T03n0190_050:0887b26_1": "耶輸陀羅既見世尊在於山林行苦行時，云何善能隨順世尊而行苦行，諸餘世人，莫能及者？」",
    "T03n0190_050:0887b28_2": "佛告優陀夷言：「優陀夷！",
    "T03n0190_050:0887b28_3": "耶輸陀羅釋種之女，非但今世我在山林行大苦行能隨順我行於苦行，過去之世，我在厄難，亦能隨我入大苦難。」",
    "T03n0190_050:0887c02_4": "時，優陀夷白佛言：「世尊！",
    "T03n0190_050:0887c03_0": "其事云何？",
    "T03n0190_050:0887c03_1": "願為解說。」",
    "T03n0190_050:0887c03_2": "佛告優陀夷：「我念往昔，過久遠時，有一閑靜阿蘭若處，其處山林嵠壑之內，有一鹿王，領諸群鹿，食草而活。",
    "T03n0190_050:0887c05_3": "次第遊行於彼之時，有一獵師，張設木弶，羂彼鹿王。",
    "T03n0190_050:0887c07_4": "爾時群鹿，各各走散。",
    "T03n0190_050:0887c07_5": "當於爾時，有一母鹿，見彼鹿王為弶所羂即住不走。",
    "T03n0190_050:0887c08_6": "爾時諸鹿多解人語，而彼鹿母，即便說偈告鹿王言：「『鹿王當努力，　　奮迅足與頭，　　張設弶羂人，　　今猶未來此。』",
    "T03n0190_050:0887c12_0": "「爾時，鹿王即以偈句報母鹿言：「『我今雖用力，　　不能拔此弶，　　以皮作羂繩，　　縛束轉復急。",
    "T03n0190_050:0887c15_0": "　　微妙諸山林，　　甘泉水草美，　　願令未來世，　　永莫受此殃。』",
    "T03n0190_050:0887c17_0": "「而有偈說：「『是時彼二鹿，　　恐怖淚交流，　　以惡獵師來，　　執持刀仗故。』",
    "T03n0190_050:0887c20_0": "◎佛本行集經卷第五十"
}