{
    "T04n0202_011:0423b02_0": "賢愚經卷第十一",
    "T04n0202_011:0423b04_0": "元魏涼州沙門慧覺等在高昌郡譯",
    "T04n0202_011:0423b05_0": "（五二）無惱指鬘品第四十五(丹本為五十一)",
    "T04n0202_011:0423b06_0": "如是我聞：一時佛在舍衛國祇樹給孤獨園。",
    "T04n0202_011:0423b07_0": "於時國王名波斯匿。",
    "T04n0202_011:0423b07_1": "王有輔相，聰明巨富，其婦懷妊，生一男兒，形貌端正，容體殊絕。",
    "T04n0202_011:0423b09_0": "於時輔相，見兒歡喜，即召相師，令占相之。",
    "T04n0202_011:0423b10_1": "相師看見，懷喜而言：「是兒福相，人中挺特，聰明智辯，有踰人之德。」",
    "T04n0202_011:0423b11_2": "父聞遂喜，勅為作字。",
    "T04n0202_011:0423b12_3": "相師問言：「兒受胎來，有何異事？」",
    "T04n0202_011:0423b12_4": "輔相答言：「其母素性，不能良善，懷妊已來，倍更異常，心性恭順，樂宣人德，慈矜苦厄，不喜說過。」",
    "T04n0202_011:0423b15_5": "相師言曰：「此是兒志，當為立字，號阿舋賊奇，晉言無惱。」",
    "T04n0202_011:0423b16_6": "兒漸長大，雄壯絕倫，有力士之力，一人敵千，騰接飛鳥，走疾奔馬，其父輔相，甚愛念之。",
    "T04n0202_011:0423b18_7": "於是國中，有一婆羅門，聰明博達，多聞廣識，有五百弟子，追逐隨學。",
    "T04n0202_011:0423b20_8": "爾時輔相，即將其子，往囑及之，令其學問。",
    "T04n0202_011:0423b21_9": "婆羅門可之，受持教授。",
    "T04n0202_011:0423b21_10": "阿舋賊奇，夙夜勤業，一日諮受，勝餘終年，學未經久，普悉通達。",
    "T04n0202_011:0423b23_11": "婆羅門師，異常待遇，行來進止，每與是俱，及諸同學，傾意瞻敬。",
    "T04n0202_011:0423b25_12": "爾時婆羅門師婦，見其端正才姿挺邈過踰人表，懷情色著，愛不去意。",
    "T04n0202_011:0423b26_13": "然諸弟子，與共周迴，行止不獨，無緣與語，有心不遂，常以歎悒。",
    "T04n0202_011:0423b28_14": "會有檀越，來請其師及諸弟子，三月一時。",
    "T04n0202_011:0423b29_15": "婆羅門師內與婦議：「我今當行受請三月，當留一人經紀於後。」",
    "T04n0202_011:0423c01_16": "時婦內喜，密自懷計，白婆羅門：「是事應爾，後家理重，宜須才能，可留無惱囑以後事。」",
    "T04n0202_011:0423c03_17": "時婆羅門，即勅無惱：「我今赴彼檀越之請，後事總多，須人料理。",
    "T04n0202_011:0423c05_18": "卿著才能，為吾營後。」",
    "T04n0202_011:0423c06_0": "無惱受教，即住不行，師及徒眾，引導而去。",
    "T04n0202_011:0423c07_0": "其婦怡悅欣喜無量，極自莊飾，多作姿媚，與共談語，嬈動其意。",
    "T04n0202_011:0423c08_1": "無惱志固，無心相從。",
    "T04n0202_011:0423c08_2": "欲心轉盛，實意語之：「我相欽愛，由來有素，但逼眾人，有懷未發。",
    "T04n0202_011:0423c10_3": "汝師臨去，吾故相留，今既獨靜，當從我意。」",
    "T04n0202_011:0423c11_4": "無惱曉謝，語言：「我梵志法，不婬師婦，若當違犯非婆羅門。",
    "T04n0202_011:0423c12_5": "寧交取死，終不為此。」",
    "T04n0202_011:0423c13_6": "於時師婦，望重違心，慚愧瞋憤，復作密計。",
    "T04n0202_011:0423c14_7": "候師垂至，挽裂衣裳，爴破其面，塵土坌身，憔悴臥地，無所言語。",
    "T04n0202_011:0423c16_8": "時婆羅門師徒俱到，師即入內，見婦色狀，即問其故：「何緣乃爾？」",
    "T04n0202_011:0423c17_9": "婦垂泣言：「不足問也。」",
    "T04n0202_011:0423c18_10": "時婆羅門重更問之：「汝有何事？",
    "T04n0202_011:0423c18_11": "當相告語，云何不說？」",
    "T04n0202_011:0423c19_12": "婦啼而言：「汝所欽美，阿舋賊奇，自汝去後，常見侵凌，我適不從，抴裂我衣，壞我身首。",
    "T04n0202_011:0423c21_13": "汝畜弟子，云何乃爾？」",
    "T04n0202_011:0423c21_14": "婆羅門聞，甚懷恚忿，語其婦言：「此無惱者，力敵千人，輔相之子，種族強盛，雖欲治之，宜當以漸。」",
    "T04n0202_011:0423c24_15": "詮謀是已，往見無惱，隨宜方便，而慰喻言：「我去之後，苦汝營勞。",
    "T04n0202_011:0423c25_16": "又汝前後，奉事盡忠，常感汝意，思欲相酬。",
    "T04n0202_011:0423c26_17": "有一秘法，由來未說，若能成辦，直生梵天。」",
    "T04n0202_011:0423c27_18": "無惱長跪，問是何事？",
    "T04n0202_011:0423c28_19": "答言：「若持七日之中，斬千人首，而取一指，凡得千指，以為鬘飾。",
    "T04n0202_011:0423c29_20": "爾時梵天，便自來下，命終之後，定生梵天。」",
    "T04n0202_011:0424a01_21": "無惱聞此情懷猶豫，復白師言：「此事不應，殺害眾生，便生梵天。」",
    "T04n0202_011:0424a03_22": "師又告言：「汝我弟子，豈不信我至要之言？",
    "T04n0202_011:0424a04_23": "若汝不信則為義絕，隨爾道徑莫復此住。」",
    "T04n0202_011:0424a05_24": "又更作呪，竪刀在地。",
    "T04n0202_011:0424a05_25": "說呪已訖惡心轉生。",
    "T04n0202_011:0424a06_26": "師知其意，即授與刀。",
    "T04n0202_011:0424a06_27": "受刀走外，得人便殺，取指為鬘，人見便號鴦仇魔羅，晉言指鬘。",
    "T04n0202_011:0424a08_28": "周行斬害到七日頭，方得九百九十九指，唯少一指，殘殺一人，指數便滿。",
    "T04n0202_011:0424a10_0": "人皆藏竄，無敢行者，遍行求覓，更不能得。",
    "T04n0202_011:0424a11_0": "七日之中，不得飲食，其母憐愍，遣人為致，悉各懷懼，無敢往者。",
    "T04n0202_011:0424a12_1": "其母持食，躬自致往，兒遙見母，走趣欲殺。",
    "T04n0202_011:0424a13_2": "母時語言：「咄不孝物！",
    "T04n0202_011:0424a14_0": "云何懷逆欲危害我？」",
    "T04n0202_011:0424a14_1": "兒便語言：「我受師教，要七日中，滿得千指，便當得願生於梵天。",
    "T04n0202_011:0424a16_0": "日數已滿，更不能得，事不獲已，當殺於母。」",
    "T04n0202_011:0424a17_1": "母又語言：「事苟當爾，但取我指，莫見傷殺。」",
    "T04n0202_011:0424a18_2": "於時世尊具遙覩見，知其可度，化作比丘，行於彼邊。",
    "T04n0202_011:0424a19_3": "鴦仇摩羅已見比丘，捨母騰躍，走趣規殺。",
    "T04n0202_011:0424a20_4": "佛見其來，徐行捨去。",
    "T04n0202_011:0424a20_5": "指鬘極力走不能及，便遙喚言：「比丘小住。」",
    "T04n0202_011:0424a21_6": "佛遙答言：「我常自住，但汝不住。」",
    "T04n0202_011:0424a22_7": "指鬘復問：「云何汝住我不住耶？」",
    "T04n0202_011:0424a23_8": "佛即答言：「我諸根寂定，而得自在；汝從惡師，稟受邪倒，變易汝心，不得定住，晝夜殺害，造無邊罪。」",
    "T04n0202_011:0424a25_9": "指鬘聞此意欻開悟，投刀遠棄，遙禮自歸。",
    "T04n0202_011:0424a26_10": "於時如來爾乃待之，還現佛身，光明朗日，三十二相，昺著奇妙。",
    "T04n0202_011:0424a28_11": "指鬘見佛光相威儀，以身投地，悔過自責。",
    "T04n0202_011:0424a29_12": "佛粗說法，得法眼淨，心遂純信，求索出家。",
    "T04n0202_011:0424b01_13": "佛即可之。",
    "T04n0202_011:0424b01_14": "「善來比丘！」",
    "T04n0202_011:0424b01_15": "鬚髮自落，法衣著身，隨彼所應，重為說法，心垢都盡，得羅漢道。",
    "T04n0202_011:0424b03_16": "佛即將其，還祇陀林。",
    "T04n0202_011:0424b03_17": "爾時國中，人民之類，聞指鬘聲，皆各驚怖，人畜懷妊，怖不能生。",
    "T04n0202_011:0424b05_18": "時有一象，不能出子，佛勅指鬘，往說誠言：「我生已來，不殺一人。」",
    "T04n0202_011:0424b06_19": "指鬘白佛：「我由來殺多，云何不殺？」",
    "T04n0202_011:0424b07_20": "佛告之曰：「於聖法中，是為始生。」",
    "T04n0202_011:0424b08_21": "爾時指鬘便整衣服，奉教往說，如語尋生皆得安隱。",
    "T04n0202_011:0424b09_22": "還詣精舍，坐一房中。",
    "T04n0202_011:0424b10_23": "時波斯匿王，大合兵眾，躬欲往討鴦仇摩羅，路由祇洹，當往攻擊。",
    "T04n0202_011:0424b11_24": "時祇洹中，有一比丘，形極痤陋，音聲異妙，振聲高唄，音極和暢，軍眾傾耳，無有厭足，象馬竪耳，住不肯行。",
    "T04n0202_011:0424b14_25": "王怪，顧問御者：「何以乃爾？」",
    "T04n0202_011:0424b15_26": "御者答言：「由聞唄聲，是使象馬停足立聽。」",
    "T04n0202_011:0424b16_27": "王言：「畜生尚樂聞法，我曹人類，何不往聽？」",
    "T04n0202_011:0424b17_28": "即與群眾，暫還祇洹。",
    "T04n0202_011:0424b17_29": "到下象乘，解劍却蓋，直進佛所，敬禮問訊，彼唄比丘，唄聲已絕。",
    "T04n0202_011:0424b19_30": "王先問言：「向聞唄音，清妙和暢，情豫欽慕，願得見識，施十萬錢。」",
    "T04n0202_011:0424b20_31": "佛告之曰：「先與其錢，然後可見。",
    "T04n0202_011:0424b21_32": "若已見者，更不欲與一錢之心。」",
    "T04n0202_011:0424b22_33": "即將示之。",
    "T04n0202_011:0424b22_34": "見其形狀，倍復痤陋，不忍見之，意無欲與一錢之想。",
    "T04n0202_011:0424b23_35": "王從座起，長跪白佛言：「今此比丘，形極短醜，其音深遠聲徹乃爾。",
    "T04n0202_011:0424b25_36": "宿作何行，致得斯報？」",
    "T04n0202_011:0424b25_37": "佛告王曰：「善聽著心！",
    "T04n0202_011:0424b26_38": "過去有佛，名曰迦葉，度人周訖，便般涅槃。",
    "T04n0202_011:0424b27_39": "時彼國王，名機里毘，收取舍利，欲用起塔。",
    "T04n0202_011:0424b28_40": "時四龍王，化為人形，來見其王，問起塔事：『為用寶作？",
    "T04n0202_011:0424b29_41": "為用土耶？』",
    "T04n0202_011:0424b29_42": "王即答言：『欲令塔大，無多寶物，那得使成？",
    "T04n0202_011:0424c02_0": "今欲土作，令方五里高二十五里，極使高顯可觀。』",
    "T04n0202_011:0424c03_1": "龍王白言：『我非是人，皆是龍王，聞王作塔，故來相問，苟欲用寶，當相佐助。』",
    "T04n0202_011:0424c05_0": "王歡喜言：『能爾者快。』",
    "T04n0202_011:0424c05_1": "龍復語言：『四城門外，有四大泉，城東泉水，取用作墼，成紺琉璃。",
    "T04n0202_011:0424c07_0": "城南泉水，取用作墼，其墼成已，皆成黃金。",
    "T04n0202_011:0424c08_0": "城西泉水，取用作墼，墼成就已，變成為銀。",
    "T04n0202_011:0424c09_0": "城北泉水，取用作墼，其墼成已，變為白玉。』",
    "T04n0202_011:0424c10_0": "王聞是語，倍增踊躍，即立四監，各典一邊。",
    "T04n0202_011:0424c11_0": "其三監所作工向欲成，一監慢怠，工獨不就。",
    "T04n0202_011:0424c12_1": "王行看見，便以理責：『卿不用心，當加罰讁。』",
    "T04n0202_011:0424c13_2": "其人懷怨，便白王言：『此塔太大，當何時成？』",
    "T04n0202_011:0424c14_3": "王去之後，勅諸作人，晝夜勤作，一時都訖。",
    "T04n0202_011:0424c15_4": "塔極高峻，眾寶晃昱莊校雕飾，極有異觀。",
    "T04n0202_011:0424c16_5": "見已歡喜，懺悔前過，持一金鈴，著塔棖頭，即自求願：『令我所生音聲極好，一切眾生莫不樂聞，將來有佛，號釋迦牟尼，使我得見度脫生死。』",
    "T04n0202_011:0424c19_6": "如是大王！",
    "T04n0202_011:0424c20_0": "欲知爾時一監作遲怨塔大者，此比丘是。",
    "T04n0202_011:0424c21_0": "緣彼恨言嫌其塔大，五百世中，常極痤陋；由後歡喜施鈴塔頭，求索好聲及願見我，五百世中，極好音聲，今復見我，致得解脫。」",
    "T04n0202_011:0424c24_1": "王聞是已，便辭欲退。",
    "T04n0202_011:0424c24_2": "佛問大王：「欲何所至？」",
    "T04n0202_011:0424c25_3": "王白佛言：「國有惡賊鴦仇摩羅，傷殺人民，縱橫暴害，今欲率眾往攻伐之。」",
    "T04n0202_011:0424c26_4": "佛告王曰：「鴦仇摩羅，當如今者不能殺蟻，況復餘耶？」",
    "T04n0202_011:0424c28_5": "王心念言：「世尊已往已降伏之？」",
    "T04n0202_011:0424c28_6": "佛告王言：「指鬘今已出家入道得阿羅漢，諸惡永盡，今在其房，欲見之不？」",
    "T04n0202_011:0425a01_7": "王言：「思見。」",
    "T04n0202_011:0425a01_8": "即起到其房外，聞指鬘比丘謦欬之聲，憶其暴惡所傷彌廣，怖躃斷絕良久乃穌，還至佛所，以事白佛。",
    "T04n0202_011:0425a04_9": "佛告王言：「不但今日聞彼之聲墮地斷絕，過去世時聞其音聲亦爾斷絕。",
    "T04n0202_011:0425a06_10": "善聽大王！",
    "T04n0202_011:0425a06_11": "過去久遠，此閻浮提，有一大國，名波羅捺。",
    "T04n0202_011:0425a07_12": "爾時國中，有一毒鳥，捕諸毒蟲，恒以為食。",
    "T04n0202_011:0425a08_13": "其形極毒，不可觸近，所經歷下，眾生皆死，樹木悉枯。",
    "T04n0202_011:0425a09_14": "爾時此鳥，遇到一林，住一樹上，謦欬欲鳴。",
    "T04n0202_011:0425a10_15": "時彼林中，有白象王，在傍樹下，聞毒鳥聲，躃地斷絕不能動搖。",
    "T04n0202_011:0425a12_16": "如是大王！",
    "T04n0202_011:0425a12_17": "爾時毒鳥，今指鬘是。",
    "T04n0202_011:0425a12_18": "時白象王，今王身是。」",
    "T04n0202_011:0425a13_19": "王復白佛：「鴦仇摩羅，暴害滋甚，殺爾所人，賴蒙世尊降化修善。」",
    "T04n0202_011:0425a14_20": "佛告王曰：「鴦仇摩羅，不但今日殺此多人，蒙我降化；過去世時，亦殺此等，我亦降化，乃復思善。」",
    "T04n0202_011:0425a17_21": "王重白佛言：「不審此等先世被害，世尊降化，其事云何？",
    "T04n0202_011:0425a18_22": "願為解說。」",
    "T04n0202_011:0425a18_23": "佛告王曰：「善聽著心！",
    "T04n0202_011:0425a19_24": "過去久遠阿僧祇劫，此閻浮提，有一大國，名波羅捺，於時國王，名波羅摩達。",
    "T04n0202_011:0425a21_25": "爾時國王，將四種兵，入山林中，遊行獵戲。",
    "T04n0202_011:0425a22_26": "王到澤上，馳逐禽獸，單隻一乘，獨到深林，王時疲極，下馬小休。",
    "T04n0202_011:0425a23_27": "爾時林中，有[馬*字]師子，懷欲心盛，行求其偶，困不能得，值於林間，見王獨坐，婬意轉隆，思欲從王，近到其邊，舉尾背住。",
    "T04n0202_011:0425a26_28": "王知其意，而自思惟：『此是猛獸，力能殺我，若不從意，儻見危害。』",
    "T04n0202_011:0425a28_29": "王以怖故，即從師子，成欲事已，師子還去。",
    "T04n0202_011:0425a29_30": "諸兵群從，已復來到，王與人眾，即還宮城。",
    "T04n0202_011:0425b01_31": "爾時師子，從是懷胎，日月滿足，便生一子，形盡似人，唯足斑駮。",
    "T04n0202_011:0425b02_32": "師子憶識，知是王有，便銜擔來，著於王前。",
    "T04n0202_011:0425b03_33": "王亦思惟，自憶前事，知是己兒，即收取養，以足斑駮，字為迦摩沙波陀，晉言駮足。",
    "T04n0202_011:0425b05_34": "養之漸大，雄才志猛，父王崩亡，駮足繼治。",
    "T04n0202_011:0425b06_35": "「時駮足王，有二夫人，一王者種，二婆羅門種。",
    "T04n0202_011:0425b07_36": "時駮足王，一日出城，遊於園觀，勅二夫人：『隨我後往，誰先到者，當與一日，極相娛樂，其隨後者，吾不見之。』",
    "T04n0202_011:0425b10_37": "王去之後，其二夫人，極自莊飾，嚴駕車乘，一時俱往。",
    "T04n0202_011:0425b11_38": "到於道中，見於天祠，梵志種者，下車作禮，禮已急進，猶隨後到；王從本言，而不前之。",
    "T04n0202_011:0425b13_39": "於是夫人，瞋恚煩憤，怨責天神：『我由禮汝，使王見薄，若有天力，何不護我？』",
    "T04n0202_011:0425b15_40": "恚恨憤惱，密自懷計。",
    "T04n0202_011:0425b16_41": "王後還宮，加意奉事，復還待遇，從王求願：『聽我國中一日自在。』",
    "T04n0202_011:0425b17_42": "值王偏心，即聽可之。",
    "T04n0202_011:0425b18_43": "出外令人打壞天祠，令平如地，乃還宮中。",
    "T04n0202_011:0425b19_44": "守天祠神，悲苦懊惱，往至宮中，欲思傷害；王宮天神，遮不聽入。",
    "T04n0202_011:0425b20_45": "「有一仙人，住仙山中，時駮足王，恒常供養，日日食時，飛來入宮，不食餚饍，粗食麤供。",
    "T04n0202_011:0425b22_46": "偶值一日仙人不來，天神知之，化作其形，欲來入宮。",
    "T04n0202_011:0425b24_47": "宮神猶識，不聽前入。",
    "T04n0202_011:0425b24_48": "遙在門外，白王求通，王聞仙人在外索現，怪其所以，急勅聽入。",
    "T04n0202_011:0425b26_49": "是時宮神，聞王有教即休不遮。",
    "T04n0202_011:0425b27_50": "徑前得入，坐於仙人常坐之處，辦如常食，以用供養。",
    "T04n0202_011:0425b28_51": "時化仙人，不肯就食，即語王言：『此食麤惡，又無肉魚，云何可噉？』",
    "T04n0202_011:0425b29_52": "王即白言：『大仙自來，恒食清素，故令不辦肉魚餚饍。』",
    "T04n0202_011:0425c02_53": "化仙又告：『自今已後，莫設麤供，但肉為食。』",
    "T04n0202_011:0425c03_54": "即如語辦，食已還去。",
    "T04n0202_011:0425c03_55": "後到明日，舊仙飛來，為設餚饍種種諸肉，仙人瞋恚，怨憤於王。",
    "T04n0202_011:0425c05_56": "王言：『大仙昨日勅如是作。』",
    "T04n0202_011:0425c05_57": "仙人語言：『昨日有患，斷食一日，不來是間，誰語汝曹？",
    "T04n0202_011:0425c07_58": "但相輕試，故復爾耳。",
    "T04n0202_011:0425c07_59": "令王是後十二年中，恒食人肉。』",
    "T04n0202_011:0425c08_60": "作是語竟，飛還山中。",
    "T04n0202_011:0425c08_61": "「是後厨監，忘不辦肉，臨時無計，出外求肉，見死小兒肥白在地，念且稱急，即却頭足，擔至厨中，加諸美藥，作食與王。",
    "T04n0202_011:0425c11_62": "王得食之，覺美倍常，即問厨監：『由來食肉，未有斯美，此是何肉？』",
    "T04n0202_011:0425c13_63": "厨監惶怖，腹拍王前：『若王原罪，乃敢實說。』",
    "T04n0202_011:0425c14_64": "王答之言：『但實說之，不問汝罪。』",
    "T04n0202_011:0425c15_0": "厨監白王：『先日有緣，不及覓肉，得死小兒，以稱時要。",
    "T04n0202_011:0425c16_1": "不意大王，乃當覺之。』",
    "T04n0202_011:0425c16_2": "王言：『此肉甚美異常，自今已往，如是求索。』",
    "T04n0202_011:0425c17_3": "厨監白王：『前者偶值自死小兒，更求叵得。",
    "T04n0202_011:0425c18_4": "其作食者，畏懼國法。』",
    "T04n0202_011:0425c19_5": "王又語言：『汝但密取，設有覺者，斷處由我。』",
    "T04n0202_011:0425c20_6": "厨監受教，密捕得之，日日供王。",
    "T04n0202_011:0425c21_7": "於時城中人民之類，各各行哭云亡小兒，展轉相問：『何由乃爾？』",
    "T04n0202_011:0425c22_8": "諸臣聚議，當試微伺，即於街里，處處安人。",
    "T04n0202_011:0425c23_9": "見王厨監抴他小兒，伺捕得之，縛將詣王，具以前後所亡事白。",
    "T04n0202_011:0425c25_10": "王聞是語，默然不答。",
    "T04n0202_011:0425c26_0": "三重白王：『今捕得賊，罪釁彰露，事當斷決，云何默然？』",
    "T04n0202_011:0425c27_1": "王乃答言：『是我所教。』",
    "T04n0202_011:0425c27_2": "諸臣懷恨，各自罷去，於外共議：『王便是賊，食我等子，噉人之王云何共治？",
    "T04n0202_011:0425c29_3": "當共除之去此禍害。』",
    "T04n0202_011:0426a01_4": "一切同心咸共齊謀：『城外園中，有好池水，其王日日，至彼洗浴。",
    "T04n0202_011:0426a02_5": "諸臣儲兵，安伏園中。』",
    "T04n0202_011:0426a03_6": "王出洗浴已到池中，伏兵一時周匝四合，即圍其王，當取殺之。",
    "T04n0202_011:0426a04_7": "王見兵集，驚怖問言：『汝等何故而圍逼我？』",
    "T04n0202_011:0426a05_8": "諸臣答言：『夫為王者，養民為事。",
    "T04n0202_011:0426a06_9": "方臨厨子，殺人為食。",
    "T04n0202_011:0426a06_10": "眾民呼嗟，告情無處，不任苦酷，故欲殺王。』",
    "T04n0202_011:0426a08_0": "王語諸臣：『我實無狀，自今已後，更不復為，唯見恕放，當自改厲。』",
    "T04n0202_011:0426a09_1": "諸臣語曰：『終不相放，正使今日天雨黑雪，令汝頭上生黑毒蛇，猶不相聽，不須多云。』",
    "T04n0202_011:0426a11_2": "時王駮足聞臣語已，自知必死，得脫無路，即語諸臣：『雖當殺我，小緩須臾，聽我小住。』",
    "T04n0202_011:0426a13_3": "諸臣緩置，王即自誓：『我身由來，所修善行，為王正治，供養仙人，合集眾德，迴令今日我得變成飛行羅剎。』",
    "T04n0202_011:0426a16_4": "其語已訖，尋語而成，即飛虛空，告諸臣曰：『汝等合力，欲強殺我，賴我大幸，復能自拔。",
    "T04n0202_011:0426a18_5": "自今已後，汝等好忍，所愛妻兒，我次當食。』",
    "T04n0202_011:0426a19_6": "語訖飛去，止山林間，飛行摶人，擔以為食，人民之類，恐怖藏避。",
    "T04n0202_011:0426a20_7": "如是之後，殺噉多人。",
    "T04n0202_011:0426a21_8": "諸羅剎輩，附為翼從，徒眾漸多，所害轉廣。",
    "T04n0202_011:0426a22_9": "後諸羅剎，白駮足王：『我等奉事，為王翼從，願為我曹，作一宴會。』",
    "T04n0202_011:0426a23_10": "時駮足王，即許之言：『當取諸王令滿一千，與汝曹輩，以為宴會。』",
    "T04n0202_011:0426a25_11": "許之已訖，一一往取，閉著深山，已得九百九十九王，殘少一人，其數未足。",
    "T04n0202_011:0426a27_12": "諸王念言：『我曹窮急，當何所趣？",
    "T04n0202_011:0426a27_13": "若其捕得須陀素彌，須陀素彌有大方便，能濟我等。』",
    "T04n0202_011:0426a29_14": "作是計已，白羅剎王：『王欲作會，極令有異，純取諸王，不用凡細；須陀素彌，甚有高德，若能得來，王會乃好。』",
    "T04n0202_011:0426b02_15": "羅剎王言：『有何高德？』",
    "T04n0202_011:0426b03_16": "即時飛騰，往欲取之。",
    "T04n0202_011:0426b03_17": "「值須陀素彌，將諸婇女，晨欲出城至園洗浴，道見婆羅門，從其乞匂。",
    "T04n0202_011:0426b05_18": "王語婆羅門：『待我洗還，當相布施。』",
    "T04n0202_011:0426b06_19": "王既到園，入池中洗。",
    "T04n0202_011:0426b06_20": "時羅剎王，飛空來取，擔到山中。",
    "T04n0202_011:0426b07_21": "須陀素彌，愁憂悲泣！",
    "T04n0202_011:0426b08_22": "時駮足王，而問之曰：『聞汝名德殊勝第一，大丈夫志，當任窮達，云何特愁，啼如小兒？』",
    "T04n0202_011:0426b10_23": "須陀素彌白羅剎王：『我不愛身貪惜壽命，但念生來未曾妄語，朝出宮行，見一道士，當車駕前，從我乞匂。",
    "T04n0202_011:0426b12_24": "我許洗還，當相施與。",
    "T04n0202_011:0426b13_25": "出值大王擔我至此，念今妄語違失誠信，是以故愁，非惜身也。",
    "T04n0202_011:0426b14_26": "願見哀愍，假我七日，施彼道士，當歸就死。』",
    "T04n0202_011:0426b15_27": "駮足聞是，而語之言：『汝今得去，寧當自還來就死耶？』",
    "T04n0202_011:0426b17_28": "即復問言：『正使不還，我自能得。』",
    "T04n0202_011:0426b17_29": "尋放令去。",
    "T04n0202_011:0426b18_30": "王還到國，道士猶在，歡喜供養，施婆羅門。",
    "T04n0202_011:0426b19_31": "時婆羅門，見王不久欲還就死，懼其戀國而有愁憂，即為其王，而說偈言：「『劫數終極，　　乾坤洞然，　　須彌巨海，　　都為灰焬。",
    "T04n0202_011:0426b22_32": "　　天龍人鬼，　　於中彫喪，　　二儀尚殞，　　國有何常？",
    "T04n0202_011:0426b23_33": "　　生老病死，　　輪轉無際，　　事與願違，　　憂悲為害。",
    "T04n0202_011:0426b25_0": "　　欲深禍重，　　瘡疣無外，　　三界都苦，　　國有何賴？",
    "T04n0202_011:0426b26_1": "　　有本自無，　　因緣成諸，　　盛者必衰，　　實者必虛。",
    "T04n0202_011:0426b27_2": "　　眾生蠢蠢，　　都如幻居，　　三界皆空，　　國土亦如。",
    "T04n0202_011:0426b29_0": "　　識神無形，　　假乘四蛇，　　無眼寶養，　　以為樂車。",
    "T04n0202_011:0426c01_1": "　　形無常主，　　神無常家，　　形神尚離，　　豈有國耶？』",
    "T04n0202_011:0426c03_0": "「時須陀素彌，聞說此偈，思惟義理，歡喜無量，即立太子，自代為王，與諸臣別，當還赴信。",
    "T04n0202_011:0426c05_1": "諸臣同聲，白於王言：『願王但住，勿憂駮足，臣等思計，設備防慮，鍛鐵為舍，王且在中，駮足雖猛，何所能耶？』",
    "T04n0202_011:0426c07_2": "王告諸臣并諸人民：『夫人生世，誠信為本，虛妄苟存，情所未許，寧就信死，不妄語生。』",
    "T04n0202_011:0426c09_3": "復為種種說誠信之利，廣為分別虛妄之罪。",
    "T04n0202_011:0426c10_4": "諸臣悲咽，一更無言。",
    "T04n0202_011:0426c11_5": "王起出城，一切皆送，[口*睪]慕道次，斷絕復穌；王曉喻訖，涉道而去。",
    "T04n0202_011:0426c12_6": "時駮足王，自思惟言：『須陀素彌，今日應來。』",
    "T04n0202_011:0426c13_7": "坐於山頂，遙候望之，見其順道徑來趣已。",
    "T04n0202_011:0426c15_0": "既到見之，顏色怡悅，歡喜解釋，踰過於舊。",
    "T04n0202_011:0426c16_0": "羅剎王問：『快能來到，人生於世，靡不惜壽，汝今當死，歡喜倍常，還到本國，獲何善利？』",
    "T04n0202_011:0426c18_1": "須陀素彌答言：『大王寬恩假我七日布施，得遂誠言，又聞妙法，心用開解，當如今日，志願畢足，雖當就死，情欣猶生。』",
    "T04n0202_011:0426c20_2": "駮足王言：『汝聞何法？",
    "T04n0202_011:0426c21_3": "試為吾說。』",
    "T04n0202_011:0426c21_4": "須陀素彌，為說本偈，復更方便廣為說法，分別殺罪及其惡報，復說慈心不殺之福。",
    "T04n0202_011:0426c23_5": "駮足歡喜敬戴為禮，承用其教，無復害心，即放諸王，各還本國。",
    "T04n0202_011:0426c25_0": "須陀素彌，即收兵眾，還將駮足安置本國，前仙人誓，十二年滿，自是已後，更不噉人，遂還霸王，治民如舊。",
    "T04n0202_011:0426c27_1": "「如是大王！",
    "T04n0202_011:0426c27_2": "欲知爾時須陀素彌王者，今我身是。",
    "T04n0202_011:0426c28_3": "駮足王者，今鴦仇摩羅是。",
    "T04n0202_011:0426c29_4": "爾時諸人十二年中，為駮足王所食噉者，今此諸人，為鴦仇摩羅所殺者是。",
    "T04n0202_011:0427a02_5": "此諸人等，世世常為鴦仇摩羅之所殺害，我亦世世，降之以善。",
    "T04n0202_011:0427a03_6": "我念過去，為凡夫時，化令不殺；況我今日成為如來，眾德普備，諸惡永息，豈復不能降化之耶？」",
    "T04n0202_011:0427a05_7": "王復白佛：「今此諸人！",
    "T04n0202_011:0427a06_8": "宿有何緣，乃常世世，為其所殺？」",
    "T04n0202_011:0427a07_9": "佛告王曰：「善諦聽之！",
    "T04n0202_011:0427a07_10": "乃往過去久遠劫中，此閻浮提，有一大國，名波羅捺，於時國王，名波羅摩達。",
    "T04n0202_011:0427a09_11": "王有二子，各有雄才，端正殊妙，王甚愛念。",
    "T04n0202_011:0427a10_12": "於時小者，心自念言：『設我父崩，兄當繼治，我既年小，無望國位，生於一世，已不作王，處世何為？",
    "T04n0202_011:0427a12_13": "不如幽靜以求仙道。』",
    "T04n0202_011:0427a13_14": "作是念已，往白父王：『貪慕深山，求於仙道，願見聽放，得遂所志。』",
    "T04n0202_011:0427a14_15": "如是慇懃，志不可奪，父便聽之，即放入山。",
    "T04n0202_011:0427a15_16": "去經數年，父王崩亡，其兄繼位，統領人民。",
    "T04n0202_011:0427a16_17": "兄治不久，遇疾命終，未有子嗣，更無繼紹，諸臣集議，靡知所歸？",
    "T04n0202_011:0427a18_18": "有一臣言：『王有小子，前啟大王，入山學仙，當還往迎以續王位。』",
    "T04n0202_011:0427a20_19": "諸臣喜曰：『定有此事。』",
    "T04n0202_011:0427a20_20": "即相率合入山請喚，到以情狀具白其意：『唯願垂憐！",
    "T04n0202_011:0427a21_21": "撫接我國。』",
    "T04n0202_011:0427a22_22": "仙人答言：『此事可畏，我此靜樂，永無憂患。",
    "T04n0202_011:0427a23_23": "世人兇惡，好相斬戮，若我為王，儻見圖害。",
    "T04n0202_011:0427a24_24": "今甚樂此，不能為也。』",
    "T04n0202_011:0427a24_25": "諸臣重白：『王崩絕嗣，更無紹繼，唯有大仙是王之種。",
    "T04n0202_011:0427a25_26": "國土人民，不得無主。",
    "T04n0202_011:0427a26_27": "唯願垂愍！",
    "T04n0202_011:0427a26_28": "顧意臨覆。』",
    "T04n0202_011:0427a26_29": "如是致誠，慇懃求請，其意不忍，遂與還國。",
    "T04n0202_011:0427a27_30": "仙人少小，不習欲事，既來治國，漸近女色，婬事已深，奔逸放蕩，晨夜躭荒不能自制。",
    "T04n0202_011:0427a29_31": "遂勅國中，一切諸女，欲出行時，要先從我，爾乃然後，聽往從夫。",
    "T04n0202_011:0427b02_32": "及諸國中，端正婦女，入其意者，皆悉凌辱。",
    "T04n0202_011:0427b03_33": "「時一女人，於道陌上多人眾中，倮形立溺，人悉驚笑，來共呵之：『汝何無羞乃至若是？』",
    "T04n0202_011:0427b05_34": "女即答言：『女於女中，有何羞恥？",
    "T04n0202_011:0427b06_35": "汝等立溺，既亦不羞，我汝不異，有何羞耻？』",
    "T04n0202_011:0427b07_36": "諸人答言：『是語何謂？』",
    "T04n0202_011:0427b07_37": "女復言曰：『唯王一人，是男子耳，一國婦女，皆被其辱。",
    "T04n0202_011:0427b09_38": "汝等若男，當令爾耶？』",
    "T04n0202_011:0427b09_39": "於是諸人，更相慙愧，便共談論：『如此女言，實是其理。』",
    "T04n0202_011:0427b10_40": "陰持女言，轉密相語，同心合謀，欲共圖王。",
    "T04n0202_011:0427b11_41": "城外園中，有清涼池，王恒前後，至池洗浴，諸臣民輩，安伏園中，值王出洗，伏兵悉出，周匝圍遶，逼取欲殺。",
    "T04n0202_011:0427b14_42": "王乃驚曰：『欲作何等？』",
    "T04n0202_011:0427b14_43": "諸臣白言：『王為正治，婬荒過度，壞亂常俗，污辱諸家。",
    "T04n0202_011:0427b16_44": "臣等覩見，不能堪忍，故欲除王，更求賢能。』",
    "T04n0202_011:0427b17_45": "王聞遂驚，語諸臣言：『我實不是負累汝等，請自改厲，更不敢爾。",
    "T04n0202_011:0427b18_46": "願見寬放，與民更始。』",
    "T04n0202_011:0427b19_47": "諸臣復語：『正使今日，天雨黑雪，頂生毒蛇，終不相放，奚須多云。』",
    "T04n0202_011:0427b20_48": "王聞是已，自知必死，瞋恚感憤，語諸臣言：『我本在山，無豫世事，強來見逼，以我為王。",
    "T04n0202_011:0427b23_0": "未有大失，同心圖我。",
    "T04n0202_011:0427b23_1": "我今單弱，無力自拔，誓當來世當常殺汝，垂當得道，猶不相置。』",
    "T04n0202_011:0427b25_2": "雖作是誓，猶故殺之。",
    "T04n0202_011:0427b25_3": "如是大王！",
    "T04n0202_011:0427b25_4": "欲知爾時仙人王者，今鴦仇摩羅是。",
    "T04n0202_011:0427b26_5": "爾時臣民同心殺王者，今此諸人，為鴦仇摩羅所殺者是。",
    "T04n0202_011:0427b28_6": "從彼已來，常為所殺，乃至今日，猶害此等。」",
    "T04n0202_011:0427b29_7": "時王長跪，復白佛言：「指鬘比丘，殺此多人，今已得道，當受報不？」",
    "T04n0202_011:0427c01_8": "佛告大王：「行必有報，今此比丘，在於房中，地獄之火，從毛孔出，極患苦痛，酸切叵言。」",
    "T04n0202_011:0427c03_9": "于時如來，欲令眾會知作惡行必有罪報，勅一比丘：「汝持戶排，往指鬘房，刺戶孔中。」",
    "T04n0202_011:0427c05_10": "比丘即往，奉教為之，排入戶內，尋時融消。",
    "T04n0202_011:0427c06_11": "比丘驚愕，還來白佛，佛告比丘：「行報如是。」",
    "T04n0202_011:0427c07_12": "王及眾會，莫不信解。",
    "T04n0202_011:0427c08_13": "爾時阿難長跪白佛：「鴦仇摩羅，宿有何慶，身力雄壯，力士之力，健捷輕疾，走及飛鳥？",
    "T04n0202_011:0427c10_14": "復得值佛，越度生死？",
    "T04n0202_011:0427c10_15": "唯願垂哀！",
    "T04n0202_011:0427c11_16": "為眾會說。」",
    "T04n0202_011:0427c11_17": "佛告阿難：「汝等善聽！",
    "T04n0202_011:0427c11_18": "乃往過去迦葉佛時，有一比丘，為僧執事，將僧人畜，載致穀米，道中逢雨，隱避無處，穀米囊物，悉被澆浸。",
    "T04n0202_011:0427c14_19": "時彼比丘，思欲疾過，力少行遲，無方從意，心懷悒遲，即立誓言：『願我後生，力敵千人，身輕行速，走疾飛鳥，將來有佛釋迦牟尼，使我得見永脫生死。』",
    "T04n0202_011:0427c18_0": "如是阿難！",
    "T04n0202_011:0427c18_1": "爾時執事比丘者，今鴦仇摩羅是。",
    "T04n0202_011:0427c19_2": "由彼世時，出家持戒，因營僧事，立願之故，自從是來，世世端正猛力輕疾，悉如其願，復遇見我，得度生死。」",
    "T04n0202_011:0427c21_3": "爾時阿難，及諸比丘，王及臣民，一切會者，聞佛所說因緣行報，皆悉感厲，思惟四諦，有得須陀洹、斯陀含、阿那含、阿羅漢者，有種辟支佛善根本者，有發無上正真道意者，或有得住不退轉者，皆護身口剋心從善，聞佛所說，歡喜奉行。",
    "T04n0202_011:0427c28_0": "（五三）檀膩羈品第四十六(丹本為五十二)",
    "T04n0202_011:0427c29_0": "如是我聞：一時佛在舍衛國祇樹給孤獨園。",
    "T04n0202_011:0428a01_0": "爾時國內，有婆羅門賓頭盧埵闍，其婦醜惡，兩眼復青，純有七女，無有男兒，家自貧困，諸女亦窮。",
    "T04n0202_011:0428a03_1": "婦性弊惡，恒罵其夫，女等更互來求所須，比未稱給，瞋目啼哭。",
    "T04n0202_011:0428a04_2": "其七女夫臻集其舍，承待供給，恐失其意，田有熟穀，未見踐治，從他借牛，將往踐之，守牛不謹，於澤亡失。",
    "T04n0202_011:0428a07_3": "時婆羅門，坐自思惟：「我種何罪，酸毒兼至？",
    "T04n0202_011:0428a08_4": "內為惡婦所罵，七女所切，女夫來集，無以承當，復失他牛，不知所在。」",
    "T04n0202_011:0428a10_5": "廣行推覓，形疲心勞，愁悶惱悸，偶到林中，值見如來坐於樹下，諸根寂定，靜然安樂。",
    "T04n0202_011:0428a12_6": "時婆羅門，以杖拄頰，久住觀之，便生此念：「瞿曇沙門，今最安樂，無有惡婦罵詈鬪諍，諸女熬惱，貧女夫等，煩損愁苦，又復無有田中熟穀，不借他牛，無有失憂。」",
    "T04n0202_011:0428a16_0": "佛知其心，便語之曰：「如汝所念，如我今者，靜無眾患，實無惡婦呪詛罵詈，無有七女熬惱於我，亦無女夫競集我家，亦復不憂田中熟穀，不借他牛，無有亡憂。」",
    "T04n0202_011:0428a19_1": "佛告之曰：「欲出家不？」",
    "T04n0202_011:0428a20_2": "即白佛言：「如我今者觀家如塚，婦女眾緣如處怨賊，世尊慈愍，聽出家者，甚適鄙願。」",
    "T04n0202_011:0428a22_3": "佛即告曰：「善來比丘！」",
    "T04n0202_011:0428a22_4": "鬚髮自落，身所著衣，變成袈裟。",
    "T04n0202_011:0428a23_5": "佛為說法，即於坐處諸垢永盡，成阿羅漢。",
    "T04n0202_011:0428a24_6": "阿難聞之，歎言：「善哉！",
    "T04n0202_011:0428a25_7": "如來權導實難思議。",
    "T04n0202_011:0428a25_8": "此婆羅門，宿種何慶，得離眾患，獲茲善利？",
    "T04n0202_011:0428a26_9": "猶如淨[(畾/且)*毛]易染為色。」",
    "T04n0202_011:0428a27_10": "佛告阿難：「此婆羅門，非但今日蒙我恩澤離苦獲安；過去世時，亦賴我恩，免眾厄難，復獲安快。」",
    "T04n0202_011:0428a29_11": "阿難白佛：「不審，世尊！",
    "T04n0202_011:0428b01_12": "過去世時，云何免救令其脫苦？」",
    "T04n0202_011:0428b01_13": "佛告阿難：「諦聽諦聽！",
    "T04n0202_011:0428b02_14": "善思念之，吾當為汝廣分別說。」",
    "T04n0202_011:0428b03_15": "阿難白佛：「諾當善聽！」",
    "T04n0202_011:0428b03_16": "佛告阿難：「乃往過去阿僧祇劫，有大國王，名阿波羅提目佉，晉言端正，治以道化，不抂民物。",
    "T04n0202_011:0428b05_17": "時王國中，有婆羅門，名檀膩羈，家理空貧，食不充口，少有熟穀，不能治之，從他借牛，將往踐治。",
    "T04n0202_011:0428b08_18": "踐穀已竟，驅牛還主。",
    "T04n0202_011:0428b08_19": "驅到他門，忘不囑付，於是還歸。",
    "T04n0202_011:0428b09_20": "牛主雖見，謂用未竟，復不收攝。",
    "T04n0202_011:0428b10_21": "二家相棄，遂失其牛。",
    "T04n0202_011:0428b11_0": "後往從索，言已還汝，共相詆謾。",
    "T04n0202_011:0428b11_1": "爾時牛主，將檀膩羈，詣王債牛。",
    "T04n0202_011:0428b12_2": "適出到外，值見王家牧馬之人，時馬逸走，喚檀膩羈為我遮馬。",
    "T04n0202_011:0428b14_3": "時檀膩羈，下手得石，持用擲之，值脚即折；馬吏復捉，亦共詣王。",
    "T04n0202_011:0428b15_4": "次行到水，不知渡處，值一木工，口銜斵斤，褰衣垂越。",
    "T04n0202_011:0428b17_0": "時檀膩羈，問彼人曰：『何處可渡？』",
    "T04n0202_011:0428b17_1": "應聲答處，其口開已，斵斤墮水，求覓不得；復來捉之，共將詣王。",
    "T04n0202_011:0428b19_2": "時檀膩羈，為諸債主，所見催逼，加復飢渴，便於道次，從沽酒家，乞少白酒，上床飲之，不意被下有小兒臥，壓兒腹潰。",
    "T04n0202_011:0428b22_3": "爾時兒母，復捉不放：『汝之無道，枉殺我兒。』",
    "T04n0202_011:0428b23_4": "並共持著，將詣王宮。",
    "T04n0202_011:0428b23_5": "到一牆邊，內自思惟：『我之不幸，眾過橫集，若至王所，儻能殺我；我今逃走，或可得脫。』",
    "T04n0202_011:0428b25_6": "作是念已，自跳躑牆，下有織公，墮上即死。",
    "T04n0202_011:0428b26_7": "時織公兒，復捉得之，便與眾人，共將詣王。",
    "T04n0202_011:0428b27_8": "「次復前行，見有一雉住在樹上，遙問之曰：『汝檀膩羈！",
    "T04n0202_011:0428b29_9": "今欲那去？』",
    "T04n0202_011:0428b29_10": "即以上緣向雉說之，雉復報言：『汝到彼所，為我白王，我在餘樹，鳴聲不快，若在此樹，鳴聲哀好。",
    "T04n0202_011:0428c02_11": "何緣乃爾？",
    "T04n0202_011:0428c03_0": "汝若見王，為我問之。』",
    "T04n0202_011:0428c03_1": "次見毒蛇，蛇復問之：『汝檀膩羈！",
    "T04n0202_011:0428c04_2": "今欲何至？』",
    "T04n0202_011:0428c04_3": "即以上事，具向蛇說。",
    "T04n0202_011:0428c05_4": "蛇復報言：『汝到王所，為我白王，我常晨朝，初出穴時，身體柔軟，無有眾痛，暮還入時，身麤強痛，礙孔難前。』",
    "T04n0202_011:0428c07_5": "時檀膩羈，亦受其囑。",
    "T04n0202_011:0428c08_6": "復見母人，而問之言：『汝欲何趣？』",
    "T04n0202_011:0428c08_7": "復以上事，盡向說之。",
    "T04n0202_011:0428c09_8": "母人告曰：『汝到王所，為我白王，不知何故，我向夫家，思父母舍，父母舍住，思念夫家。』",
    "T04n0202_011:0428c11_9": "亦受其囑。",
    "T04n0202_011:0428c11_10": "「時諸債主，咸共圍守，將至王前。",
    "T04n0202_011:0428c12_11": "爾時牛主，前白王言：『此人借我牛去，我從索牛，不肯償我。』",
    "T04n0202_011:0428c13_12": "王問之曰：『何不還牛？』",
    "T04n0202_011:0428c14_13": "檀膩羈曰：『我實貧困，熟穀在田，彼有恩意，以牛借我，我用踐訖，驅還歸主，主亦見之，雖不口付，牛在其門，我空歸家，不知彼牛竟云何失？』",
    "T04n0202_011:0428c17_14": "王語彼人：『卿等二人，俱為不是，由檀膩羈口不付，汝當截其舌，由卿見牛不自收攝，當挑汝眼。』",
    "T04n0202_011:0428c20_15": "彼人白王：『請棄此牛，不樂剜眼、截他舌也。』",
    "T04n0202_011:0428c21_16": "即聽和解。",
    "T04n0202_011:0428c21_17": "馬吏復言：『彼之無道，折我馬脚。』",
    "T04n0202_011:0428c22_18": "王便為問檀膩羈言：『此王家馬，汝何以輙打折其脚？』",
    "T04n0202_011:0428c23_19": "跪白王言：『債主將我，從道而來，彼人喚我，令遮王馬，馬奔叵御，下手得石捉而擲之，誤折馬脚，非故爾也。』",
    "T04n0202_011:0428c25_20": "王語馬吏：『由汝喚他，當截汝舌；由彼打馬，當截其手。』",
    "T04n0202_011:0428c27_21": "馬吏白王：『自當備馬，勿得行刑。』",
    "T04n0202_011:0428c28_22": "各共和解。",
    "T04n0202_011:0428c28_23": "木工復前云：『檀膩羈失我斵斤。』",
    "T04n0202_011:0428c29_24": "王即問言：『汝復何以失他斵斤？』",
    "T04n0202_011:0428c29_25": "跪白王言：『我問渡處，彼便答我，口中斵斤失墮渠水，求覓不得，實不故爾。』",
    "T04n0202_011:0429a02_26": "王語木工：『由喚汝故，當截其舌，擔物之法，禮當用手，由卿口銜致使墮水，今當打汝前兩齒折。』",
    "T04n0202_011:0429a05_0": "木工聞是，前白王言：『寧棄斵斤，莫行此罰。』",
    "T04n0202_011:0429a06_1": "各共和解。",
    "T04n0202_011:0429a06_2": "時酒家母，復牽白王。",
    "T04n0202_011:0429a06_3": "王問檀膩羈：『何以乃爾抂殺他兒？』",
    "T04n0202_011:0429a07_4": "跪白王言：『債主逼我，加復飢渴，彼乞少酒，上床飲之，不意被下有臥小兒。",
    "T04n0202_011:0429a09_5": "飲酒已訖，兒已命終，非臣所樂。",
    "T04n0202_011:0429a10_6": "唯願大王！",
    "T04n0202_011:0429a10_7": "當見恕察。』",
    "T04n0202_011:0429a10_8": "王告母人：『汝舍沽酒，眾客猥多，何以臥兒置於坐處，覆令不現？",
    "T04n0202_011:0429a12_9": "汝今二人，俱有過罪。",
    "T04n0202_011:0429a12_10": "汝兒已死，以檀膩羈，與汝作婿，令還有兒，乃放使去。』",
    "T04n0202_011:0429a14_11": "爾時母人，便叩頭曰：『我兒已死，聽各和解，我不用此餓婆羅門用作夫也。』",
    "T04n0202_011:0429a15_12": "於是各了自得和解。",
    "T04n0202_011:0429a16_13": "時織工兒，復前白王：『此人狂暴，躡殺我公。』",
    "T04n0202_011:0429a17_14": "王問言曰：『汝以何故，抂殺他父？』",
    "T04n0202_011:0429a18_15": "檀膩羈曰：『眾債逼我，我甚惶怖，趒牆逃走，偶墮其上，實非所樂。』",
    "T04n0202_011:0429a19_16": "王語彼人：『二俱不是，卿父已死，以檀膩羈，與汝作公。』",
    "T04n0202_011:0429a20_17": "其人白王：『父已死了，我終不用此婆羅門以為父也。』",
    "T04n0202_011:0429a22_18": "聽各共解，王便聽之。",
    "T04n0202_011:0429a22_19": "「時檀膩羈，身事都了，欣踊無量，故在王前。",
    "T04n0202_011:0429a23_20": "見二母人，共諍一兒，詣王相言。",
    "T04n0202_011:0429a24_21": "時王明黠，以智權計，語二母言：『今唯一兒，二母召之，聽汝二人，各挽一手，誰能得者，即是其兒。』",
    "T04n0202_011:0429a26_22": "其非母者，於兒無慈，盡力頓牽，不恐傷損；所生母者，於兒慈深，隨從愛護，不忍抴挽。",
    "T04n0202_011:0429a28_23": "王鑒真偽，語出力者：『實非汝子，強挽他兒，今於王前，道汝事實。』",
    "T04n0202_011:0429b01_24": "即向王首：『我審虛妄，抂名他兒。",
    "T04n0202_011:0429b02_25": "大王聰聖！",
    "T04n0202_011:0429b02_26": "幸恕虛過。』",
    "T04n0202_011:0429b02_27": "兒還其母，各爾放去。",
    "T04n0202_011:0429b03_28": "復有二人，共諍白[(畾/且)*毛]，詣王紛紜，王復以智，如上斷之。",
    "T04n0202_011:0429b04_29": "時檀膩羈，便白王言：『此諸債主，將我來時，於彼道邊，有一毒蛇，慇懃倩我，寄意白王：「不知何故，從穴出時，柔軟便易，還入穴時，妨礙苦痛，我不自知何緣有是？」』",
    "T04n0202_011:0429b08_30": "王答之言：『所以然者，從穴出時，無有眾惱，心情和柔，身亦如是。",
    "T04n0202_011:0429b09_31": "蛇由在外，鳥獸諸事，觸嬈其身，瞋恚隆盛，身便麤大，是以入時，礙穴難前。",
    "T04n0202_011:0429b11_32": "卿可語之：「若汝在外，持心不瞋，如初出時則無此患。」』",
    "T04n0202_011:0429b12_33": "復白王言：『道見女人，倩我白王：「我在夫家，念父母舍，若在父舍，復念夫家，不知所以何緣乃爾？」』",
    "T04n0202_011:0429b15_34": "王復答言：『卿可語之：「由汝邪心，於父母舍更畜傍婿，汝在夫家念彼傍人；至彼小厭，還念正婿，是以爾耳。」",
    "T04n0202_011:0429b17_35": "卿可語之：「汝若持心，捨邪就正，則無此患。」』",
    "T04n0202_011:0429b18_36": "又白王言：『道邊樹上，見有一雉，倩我白王：「我在餘樹，鳴聲不好，若在此樹，鳴聲哀和，不知其故何緣如是？」』",
    "T04n0202_011:0429b21_37": "王告彼人：『所以爾者，由彼樹下有大釜金，是以於上，鳴聲哀好；餘處無金，是以住上，音聲不好。』",
    "T04n0202_011:0429b23_38": "王告檀膩羈：『卿之多過，吾已釋汝，汝家貧窮困苦理極，樹下釜金，應是我有，就用與汝，卿可掘取。』",
    "T04n0202_011:0429b26_39": "奉受王教，一一答報。",
    "T04n0202_011:0429b26_40": "掘取彼金，貿易田業，一切所須，皆無乏少，便為富人，盡世快樂。」",
    "T04n0202_011:0429b28_41": "佛告阿難：「爾時大王，阿婆羅提目佉者，豈異人乎？",
    "T04n0202_011:0429b29_42": "我身是也。",
    "T04n0202_011:0429b29_43": "爾時婆羅門檀膩羈者，今婆羅門賓頭盧埵闍是。",
    "T04n0202_011:0429c01_44": "我往昔時，免其眾厄，施以珍寶，令其快樂；吾今成佛，復拔彼苦，施以無盡法藏寶財。」",
    "T04n0202_011:0429c03_45": "尊者阿難，及諸眾會，聞佛所說，歡喜奉行。",
    "T04n0202_011:0429c05_0": "賢愚經卷第十一"
}