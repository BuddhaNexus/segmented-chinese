{
    "T12n0376_001:0853a03_0": "佛說大般泥洹經卷第一",
    "T12n0376_001:0853a05_0": "東晉平陽沙門法顯譯",
    "T12n0376_001:0853a06_0": "序品第一",
    "T12n0376_001:0853a07_0": "如是我聞：一時佛在拘夷城力士生地，熙連河側堅固林雙樹間，與八百億比丘前後圍繞。",
    "T12n0376_001:0853a09_1": "二月十五日臨般泥洹，時諸眾生各各悅樂，自計清淨無疑厭想，忽自覺悟：「今日如來、應供、等正覺，哀愍世間覆護世間為世間歸，等觀眾生如視一子，恬淡寂滅大牟尼尊，告諸眾生今當滅度，諸有疑難皆應來問，為最後問。」",
    "T12n0376_001:0853a14_2": "如是覺已各懷憂慼。",
    "T12n0376_001:0853a14_3": "爾時世尊從其面門放種種光，青黃赤白頗梨紅色，明耀殊特普照三千大千世界乃至十方一切佛土，六趣眾生其蒙光者，罪垢諸惱皆悉除滅，咸皆悲慟淚下如雨，更相謂言：「怪哉仁者世間虛空，怪哉仁者眾生福盡，怪哉仁者苦法增長，如來不久當般泥洹；一何駃哉世間虛空，一何駃哉世間眼滅，我等當共疾往詣佛禮拜供養，勸請世尊不般泥洹，住壽一劫若過一劫，若佛泥洹誰為我等親善慈導？",
    "T12n0376_001:0853a24_0": "誰為我等救諸厄難？",
    "T12n0376_001:0853a24_1": "是故仁等，有所不了當詣如來諮決所疑。」",
    "T12n0376_001:0853a25_2": "爾時大地六種震動，時八百億比丘皆阿羅漢心得自在，所作已辦離諸煩惱，降伏諸根譬如大龍，成就空慧逮得己利，如栴檀林以為眷屬，功德具足為佛真子。",
    "T12n0376_001:0853a29_3": "其名曰：尊者迦旃延，尊者薄拘羅，尊者優波難陀等，是諸比丘晨用楊枝澡漱清淨。",
    "T12n0376_001:0853b02_0": "時有妙光來照其身，如日初出照青樹葉赤脈悉現，此諸比丘亦復如是，舉身支節一切毛孔血流如雨心大苦痛，哀愍安樂諸眾生故，欲發大乘方便密教故，教化因緣故，疾澡漱訖來詣佛所，稽首禮足繞百千匝，恭敬問訊於一面住。",
    "T12n0376_001:0853b07_1": "復有二十五億比丘尼，皆阿羅漢心得自在，所作已辦離諸煩惱，降伏諸根譬如大龍，成就空慧逮得己利；其名曰：拘隣女須跋陀羅比丘尼，優婆難陀比丘尼，海智比丘尼等，如日初出照青樹葉赤脈悉現，此諸比丘尼亦復如是，舉身支節一切毛孔血流如雨心大苦痛，哀愍安樂諸眾生故，欲發大乘方便密教故，教化因緣故，來詣佛所稽首禮足繞百千匝，恭敬問訊於一面住。",
    "T12n0376_001:0853b16_2": "復有諸比丘尼，皆是菩薩人中雄猛得十地行，教化因緣故現為女身，遊四無量能現為佛種種變化。",
    "T12n0376_001:0853b18_3": "復有一恒河沙菩薩摩訶薩，人中雄猛一切功德皆已具足，以方便身深樂大乘，正向大乘飢虛大乘，貪求大乘渴仰大乘，善能隨順一切世間，未度者度未脫者脫，於無數劫修習淨戒度脫眾生，於無數劫修習淨戒安慰眾生，於無數劫修習淨戒興隆三寶，於無數劫修習淨戒轉正法輪，於無數劫修習淨戒成大莊嚴，於無數劫修習淨戒行處堅固，如是等無量功德皆悉成就，等觀眾生如視一子；其名曰：海德菩薩，無盡智菩薩等，如日初出照青樹葉赤脈悉現，此諸菩薩亦復如是，舉身支節一切毛孔血流如雨心大苦痛，愍念安樂諸眾生故，欲發大乘方便密教故，教化因緣故，來詣佛所稽首禮足繞百千匝，恭敬問訊於一面住。",
    "T12n0376_001:0853c04_4": "復有二恒河沙五戒優婆塞，深樂一切諸對治法，苦樂常無常，我非我空非空依無依，眾生非眾生，恒非恒吉非吉，有為無為泥洹非泥洹，深樂如是對治之法，欲聞妙義闡揚大法，於無數劫淨修梵行而無毀失，欲行大乘為人廣說，修習淨戒欲學堅固大乘，欲學隨順世間，欲學度脫世間，欲學興隆三寶，欲學轉法輪，欲學大莊嚴，如是無量功德具足，等觀眾生如視一子；其名曰：光無垢稱王優婆塞，善德優婆塞，如是等二恒河沙優婆塞，於晨朝時為供養如來故，人人各作五千栴檀床帳沈水床帳，眾寶床帳天香床帳，欝金香華床帳等，其諸床帳悉以牛頭栴檀香薰，莊嚴種種奇妙七寶，校飾金繩羅網以覆其上，青色青光、黃色黃光、赤色赤光、白色白光、紅色紅光、頗梨色頗梨光、如意珠色如意珠光，以如是等雜色莊嚴，殊勝希有周匝障幔，皆以七寶羅網羅覆其上，周迴四面懸眾寶幡，種種雜香以塗其上，金縷織成以為垂帶，其寶帳內種種異色莊嚴如上，七寶織成以為茵蓐，柔軟香薰以敷其內。",
    "T12n0376_001:0854a02_5": "一一床帳各載以寶車，其車嚴好七寶莊嚴，前後皆有寶幢幡蓋，一一幡蓋皆以七寶羅網，青黃赤白七寶莊嚴，及四種華優鉢羅鉢曇摩拘牟頭分陀利，亦以七寶校飾如前，結眾雜寶以為華鬘，鮮好白[疊*毛]圖畫如來本生之像，表現菩薩從初發意至于成佛，中間受身種種苦行無不記列。",
    "T12n0376_001:0854a08_6": "俠道兩邊作眾伎樂，其諸樂器皆用七寶，其音和雅皆出無常苦空之音，咸言怪哉世間虛空，悲號泣淚聲振天地，為供養故各齎名華細末雜香，又辦種種上味之食，用山澗水然以香薪，令食細軟香味具足。",
    "T12n0376_001:0854a13_7": "又於堅固林內外掃灑布七寶沙，香薰寶衣以覆其上，周迴敷置三十二行師子之座，皆以七寶莊嚴，雕文刻鏤五色晃曜，眾妙雜香用薰其座，七寶茵蓐以敷其上。",
    "T12n0376_001:0854a17_8": "眾事辦已而作是念：「一切眾生有所須欲我悉施與，衣服飲食財物珍寶國城妻子，頭目髓腦血肉肌體，貧富貴賤隨其所須各令充足，唯除色欲毒藥及害生等不淨之施。」",
    "T12n0376_001:0854a21_9": "是諸優婆塞發菩薩心而作是念：「我等持是床帳寶車眾物供具施佛及僧，是為最後供養大施。」",
    "T12n0376_001:0854a23_10": "各作是念：「佛及大眾受我供已，今日如來當般泥洹。」",
    "T12n0376_001:0854a24_11": "作是念已其心悲亂，譬如日出照青樹葉赤脈悉現。",
    "T12n0376_001:0854a25_12": "諸優婆塞亦復如是，舉身毛孔血流如雨，身心毒痛悲泣流淚。",
    "T12n0376_001:0854a27_13": "又於堅固林側施大帳幔七寶莊校，高廣嚴好上際虛空，於其帳內立七寶舍，饌具畢已，來詣佛所稽首佛足，幢蓋供養遍滿虛空，燒香散華猶如雲雨，咸皆悲慕哀動天地，撫臆號叫淚下如雨，更相謂言：「怪哉仁者世間虛空，一何駃哉世間眼滅。」",
    "T12n0376_001:0854b03_14": "頭面著地同聲請佛：「願佛及僧哀愍我等，與諸大眾俱受我請，受我請已當般泥洹，令我等飯佛大眾得最後施福。」",
    "T12n0376_001:0854b06_15": "世尊知時默然不受，如是三請佛亦默然。",
    "T12n0376_001:0854b07_16": "時諸優婆塞一切望絕愁憂苦惱，猶如慈父唯有一子，卒病命終送殯而還愁憂苦惱，諸優婆塞愁憂苦惱亦復如是，作禮而起於一面住。",
    "T12n0376_001:0854b10_17": "復有三恒河沙優婆夷，皆持五戒功德具足，現為女像化度眾生，呵責己身猶如四蛇，八萬戶蟲侵食其體，是身臭穢貪欲所惑，譬如死尸無一可樂，是身不淨九孔常漏，血肉筋骨共相依假以為偽城，手足支節以為却敵，爪齒耳目以為寮孔，幻偽心法以為寮障，放逸調慢以為樓觀，惡賊意王居其城內，貪利蕩逸馳騁六境，如此賊城諸佛所棄愚夫所樂，貪欲瞋恚愚癡羅剎依止其中，如伊蘭叢林無可愛樂，聚沫芭蕉無有堅固，電光野馬呼聲之響，水月幻化如海濤波，駃流立草須臾不住，丘塚叢林穢惡充滿，狐狼鵰鷲烏鵄餓狗，諸惡虫輩競止其中，如此穢身安可堪處？",
    "T12n0376_001:0854b23_18": "若以一毛渧大海水尚可知數，此毒樹身四百四病，無量眾穢不可稱計，如世尊說譬喻，天下草木斬以為籌，大地土石末為微塵，猶可知數。",
    "T12n0376_001:0854b27_0": "此身不淨無量雜惡，其數過是，是身暴害滅諸善法。",
    "T12n0376_001:0854b28_1": "是等優婆夷，能捨此身猶如棄唾，習行空行無相無作，深樂大乘常為人說。",
    "T12n0376_001:0854b29_2": "其名曰：耆婆尸利優婆夷，勝鬘優婆夷，毘舍佉優婆夷等，於晨朝時光明照已即覺斯瑞，便各疾辦眾供養具倍勝於前，來詣佛所頭面著地，請佛及僧。",
    "T12n0376_001:0854c04_3": "世尊不受。",
    "T12n0376_001:0854c04_4": "愁憂苦惱在一面住。",
    "T12n0376_001:0854c05_5": "復有四恒河沙諸離車童子，在毘舍離城內并外來者，及閻浮提邊國諸王大臣，俱樂正法淳修戒行，眾德成就，伏諸異學及亂法者，普能惠施無畏之法，為眾演說無盡法藏，悉能修習諸佛所說甘露妙法，摧伏眾魔外道邪論，自持律行令持戒僧得力安隱，自持律行樂聽大乘為人廣說，普慈愍傷一切眾生德皆如上。",
    "T12n0376_001:0854c12_6": "其名曰：淨離垢藏離車童子，常快淨離車童子，恒水離垢淨離車童子等，是諸離車各辦八十四億栴檀床帳，沈水床帳，欝金床帳，栢木床帳，兜樓香木床帳，亦各八十四億雕文刻鏤，七寶莊嚴五色光耀嚴飾如前，各辦八萬四千寶馬，八萬四千大象王，八萬四千四馬寶車，悉以神珠明寶絞絡莊飾，端嚴姝妙行如疾風；又辦八萬四千明月神珠晝夜常明，幢蓋幡華大寶帳幔，白疊圖像次第如前。",
    "T12n0376_001:0854c21_7": "其寶華蓋廣一由旬，彩畫細疊以為圖像三十二由旬，其幔高顯各百由旬，其幡各長一千由旬，七寶莊校嚴飾如前；其飯香氣薰一由旬。",
    "T12n0376_001:0854c24_8": "敷置床座於堅固林供具悉備，來詣佛所稽首請佛，頭面禮訖於一面住。",
    "T12n0376_001:0855a02_9": "復有閻浮提內大長者五恒河沙，深樂正法淳修戒行眾德成就，伏諸異學及亂法者，深樂大乘。",
    "T12n0376_001:0855a04_10": "其名日：月光王薝蔔華首長者，法首長者，如是等長者子及長者女五恒河沙，於晨朝時承佛威神，辦眾供具倍復勝前，來詣佛所稽首請佛，頭面禮足於一面住。",
    "T12n0376_001:0855a08_11": "復有毘舍離王內外眷屬，及閻浮提主大小城邑聚落野人君主，除阿闍世其餘諸王，月離垢藏王，日離垢王等六恒河沙，各將一百八十萬億眷屬，皆悉勇健力如龍象行如疾風，深樂正法淳修戒行，眾德成就伏諸異學及亂法者，所作供具轉倍勝前，來詣佛所稽首請佛，頭面禮足於一面住。",
    "T12n0376_001:0855a14_12": "復有閻浮提主大小諸王，夫人婇女七恒河沙，除阿闍世王，夫人婇女皆厭患女身，修行空行深樂大乘，廣為人說所修功德悉如前說，諸優婆夷其名曰：三界妙夫人，念德夫人等，所作供具倍復勝前，於晨朝時來詣佛所稽首請佛，頭面禮足於一面住。",
    "T12n0376_001:0855a21_0": "復有八恒河沙諸天眾俱，普明天子等，皆樂大乘廣為人說，修行淨戒渴仰大乘，諸眾生類樂大乘者，以大乘法斷其渴仰，修行淨戒貪樂大乘，堅固大乘覺悟大乘，於大乘法不起嫉慢，伏諸異學及亂法者，護持正法修行淨戒，隨順世間，未度者度未脫者脫，欲轉法輪欲興隆三寶永使不絕，欲建大莊嚴，如是等無量功德皆悉具足，等慈眾生猶如一子。",
    "T12n0376_001:0855a29_0": "是諸天等於晨朝時，光明照已覺斯瑞相，咸作是念：「如來不久當般泥洹。」",
    "T12n0376_001:0855b01_1": "來詣佛所見眾供具各相謂言：「汝等觀彼人間供養，莊嚴殊特與天無異，供養如來為最後供，種種飯食供佛及僧最後大施，而今世尊悉皆不受。",
    "T12n0376_001:0855b04_2": "諸仁者，我等今日亦當為佛及僧并諸眷屬，為最後施成大施度，如來及僧并諸眷屬，哀受我等最後供施當般泥洹，佛世難值最後施度倍復甚難。",
    "T12n0376_001:0855b08_3": "怪哉仁者世間虛空，一何駃哉世間眼滅。」",
    "T12n0376_001:0855b09_4": "是諸天眾咸作是念：「我等亦當供養如來。」",
    "T12n0376_001:0855b10_5": "即辦供具倍勝人間，床帳車乘幢幡華蓋圖像帳幔，悉以天香天繒天寶莊嚴校飾。",
    "T12n0376_001:0855b12_6": "供具辦已，來詣佛所稽首禮足繞百千匝，恭敬問訊於一面住。",
    "T12n0376_001:0855b13_7": "復有九恒河沙諸龍王從四方來；其名曰：和修吉龍王，難頭優鉢難陀龍王等，眾德具足哀愍世間，於晨朝時光明照已，各作是念：「如來不久當般泥洹。」",
    "T12n0376_001:0855b17_0": "辦眾供具倍勝人天，來詣佛所稽首請佛，繞百千匝於一面住。",
    "T12n0376_001:0855b18_1": "復有十恒河沙諸鬼神王，毘沙門等一切鬼王，所作供養悉皆如前，來詣佛所稽首請佛，繞百千匝於一面住。",
    "T12n0376_001:0855b20_2": "復有二十恒河沙伽留羅王，龍怨伽留羅王等；三十恒河沙揵闥婆王，那羅達揵闥婆王等；四十恒河沙緊那羅王，快見緊那羅王等；五十恒河沙摩睺羅伽王，大快見摩睺羅伽王等；六十恒河沙阿修羅王，遊空阿修羅王等；七十恒河沙陀那婆王，法水離垢勝王等；八十恒河沙羅剎王，廣怖畏羅剎王等；九十恒河沙叢林主王，樂香叢林主王等；千恒河沙持呪王，大幻持呪王等；一億恒河沙欲色，眾善現欲色等；百億恒河沙天女，眾藍婆天女等；千億恒河沙負多王，宿君坻負多王等；百千億恒河沙天子四天王等；百千億恒河沙風神王；一億恒河沙樂雲雨神王；一切世間寂靜雲雨王。",
    "T12n0376_001:0855c05_3": "是諸王等於晨朝時光明照已覺斯瑞相，各作是念：「如來不久當般泥洹。」",
    "T12n0376_001:0855c07_4": "雨眾供具倍勝人天，來詣佛所稽首請佛，繞百千匝於一面住。",
    "T12n0376_001:0855c08_5": "復有二十恒河沙香象王，金色紺眼象王等，是諸象王隨其力能於雪山中取眾香藥草，及諸名華優鉢羅、鉢曇摩、拘牟頭、分陀利華等大如車輪，及山川水陸所生諸華，以用莊嚴床帳供具，悲鳴號吼聲震天地：「一何駃哉世間虛空，一何駃哉世間眼滅。」",
    "T12n0376_001:0855c14_6": "來詣佛所頭面禮足於一面住。",
    "T12n0376_001:0855c14_7": "復有三恒河沙師子王，大震吼師子王等；皆於眾生普施無畏，及諸鳥王迦蘭陀鳥，迦陵頻伽鳥王等，所作供養悉如象王。",
    "T12n0376_001:0855c17_8": "復有諸牛羊王，詣堅固林出好香乳，一切坑池乳皆流溢。",
    "T12n0376_001:0855c18_9": "復有諸蜜蜂王皆以香蜜盈滿其中，如是等比數如恒河沙，悉詣佛所頭面禮足於一面住。",
    "T12n0376_001:0855c20_10": "復有萬恒河沙五通神仙，與四天下一切眾仙俱，忍辱仙人等，作種種神力，所作供養悉倍勝前，來詣佛所以髮布地，稽首佛足於一面住。",
    "T12n0376_001:0855c24_11": "爾時十六大國比丘比丘尼，唯除尊者大迦葉尊者、阿難二眾，餘者悉集滿一由旬悉皆如前。",
    "T12n0376_001:0855c26_12": "比丘比丘尼眾於晨朝時，來詣佛所稽首佛足，繞百千匝於一面住。",
    "T12n0376_001:0855c27_13": "復有萬恒河沙諸小山神王，大山神王，世界中間諸鬼神王，須彌山神王，食諸樹葉華果種種生類，皆有神力放大光明，來詣佛所稽首禮足於一面住。",
    "T12n0376_001:0856a02_14": "復有百千萬恒河沙八大河大海大地諸神天子，大小諸王皆有神力，放大光明蔽於日月，於堅固林出甘露水，滿熙連河微流清徹，處處皆作七寶階道，令諸會眾飲之無厭。",
    "T12n0376_001:0856a06_15": "爾時力士生地北面南向，有自然善法重閣講堂，文飾刻畫七寶莊嚴五色光耀，清泉浴池華果園林亦自化成，譬如忉利天歡喜之園甚可愛樂，其諸天人阿修羅悉覩如來泥洹之相，咸皆悲感愁憂歎息。",
    "T12n0376_001:0856a10_16": "復有一億阿僧祇四天王諸天子皆悉來會各相謂言：「汝等觀此天人阿修羅，為最後供養如來故，作此勝妙殊特供具種種飲食，佛與大眾受彼施已當般泥洹，我等亦當辦眾供具倍勝於彼。」",
    "T12n0376_001:0856a15_0": "皆用天華天香天食，曼陀羅華、摩訶曼陀羅華、迦拘羅花、摩訶迦拘羅華、曼殊沙花、摩訶曼殊沙花、散多那華、摩訶散多那華，如是等種種天花及諸天香，以成供具來詣佛所，稽首請佛於一面住。",
    "T12n0376_001:0856a19_1": "釋提桓因與阿僧祇三十三天眾所作供養，乃至第六天王與諸眷屬所作供養，轉倍勝前。",
    "T12n0376_001:0856a21_2": "除四無色及色有無想天，其餘諸天亦辦供具轉倍勝前。",
    "T12n0376_001:0856a22_3": "爾時娑婆世界主梵天王，與諸梵天子無量眷屬，各放身光遍四天下，欲界人天身諸光明皆蔽不現，普雨天衣及天名華供辦天食，一一天幢天幡天蓋，從堅固林上至梵天。",
    "T12n0376_001:0856a26_4": "辦眾具已來詣佛所，稽首請佛於一面住。",
    "T12n0376_001:0856a27_5": "復有毘摩質多羅阿修羅王，與無量阿修羅眷屬俱，放身光明遍四天下，釋提桓因及諸梵王身諸光明皆蔽不現，亦辦飯食及眾供具，其諸寶蓋悉皆彌覆小千世界。",
    "T12n0376_001:0856b02_6": "辦眾供已來詣佛所，稽首請佛於一面住。",
    "T12n0376_001:0856b03_7": "爾時天魔波旬與無量魔天女眾俱，即以神力普開一切諸地獄門，隨彼地獄眾生有所願樂皆給濟之，又復普告地獄眾生言：「汝等！",
    "T12n0376_001:0856b06_8": "當念如來、應供、等正覺作最後隨喜，此是汝等力所堪能修行福利，當令汝等長獲安樂，永得解脫地獄楚毒。」",
    "T12n0376_001:0856b08_9": "以如來威神故，令魔波旬心轉調伏，與眷屬俱皆悉莊嚴兵仗刀劍弓箭金鎚鉞斧羂索長鉤鬪戰眾具，地獄眾生長夜癡冥，遠離正法受諸苦痛，城郭門戶盛火熾然，興雲大雨令火悉滅。",
    "T12n0376_001:0856b13_0": "爾時地獄眾生離苦獲安，離苦獲安已一一諸魔與其眷屬，辦眾供具倍勝於前，來詣佛所稽首請佛：「唯願世尊，哀受我供，受我供已，其有善男子善女人，稱摩訶衍名者若真若偽，我等皆當為是人等作無畏之護。」",
    "T12n0376_001:0856b17_1": "而說是呪：「侘趐吒吒羅　侘趐魯樓麗　摩訶魯樓麗　阿邏　摩邏　多羅　悉波呵「是呪能令諸亂心者得深妙定，是呪能令諸恐怖者離諸恐怖，是呪能令為法師者辯才無斷，是呪悉能降伏外道，諸有能護正法者，為是呪所護如佩神劍，我此呪術所說誠諦，其有人能持此呪者，若在曠野凶害毒獸水火難等，若持若說眾難悉除如龜藏六。",
    "T12n0376_001:0856b25_2": "我等今日皆悉以離諸魔諂曲，惟願世尊哀受我供，願并印可所說神呪。」",
    "T12n0376_001:0856b27_3": "爾時世尊即告魔言：「我不受汝飯食供養，為安隱一切眾生故，今當受汝神呪法施。」",
    "T12n0376_001:0856b29_4": "如是三請，世尊亦三默然不受。",
    "T12n0376_001:0856c01_5": "時魔波旬及魔天女，稽首佛足於一面住。",
    "T12n0376_001:0856c02_6": "復有大自在天王，與無量大力諸天子俱，放大光明遍照三千大千世界，梵釋諸天乃至阿修羅眾身諸光明悉蔽不現，辦眾供具倍勝於前，華蓋光明遍照三千大千世界，百億日月悉如聚墨光明不現。",
    "T12n0376_001:0856c07_0": "大般泥洹經大身菩薩品第二",
    "T12n0376_001:0856c08_0": "東方去此無數阿僧祇恒河沙佛土微塵佛剎，有世界名意樂美音，佛號虛空等如來、應供、等正覺，在世教授，告第一聲聞菩薩名曰大身：「善男子！",
    "T12n0376_001:0856c11_1": "西方有世界名曰娑婆，佛號釋迦牟尼如來、應供、等正覺，臨當滅度；持此國土滿鉢香飯，香徹三千大千世界，并以我心現彼大眾，彼如來受我飯已當般泥洹。",
    "T12n0376_001:0856c15_0": "又持眾寶床帳供具獻彼如來，汝等并自請決所疑。」",
    "T12n0376_001:0856c16_1": "是時大身菩薩，稽首佛足右繞訖合掌受教，與無數阿僧祇菩薩摩訶薩俱，來向此娑婆世界。",
    "T12n0376_001:0856c18_2": "爾時三千大千世界地普大動，時會大眾，釋梵四天王魔王阿修羅及大力諸天，見此地動舉身毛竪，各自見身光明不現悉如聚墨。",
    "T12n0376_001:0856c21_3": "爾時大眾一切驚起。",
    "T12n0376_001:0856c21_4": "文殊師利童子告諸釋梵護世魔王諸天王言：「汝等勿怖，汝等勿怖！",
    "T12n0376_001:0856c23_5": "東方去此無數阿僧祇恒河沙國土微塵佛剎，有世界名意樂美音，佛號虛空等如來、應供、等正覺，告第一聲聞菩薩：『汝行詣娑婆世界，有佛號釋迦牟尼如來、應供、等正覺臨當滅度，供飯彼佛及比丘僧，汝等并自請決所疑。』",
    "T12n0376_001:0856c28_6": "即時大身菩薩稽首佛足右繞訖合掌受教，與無央數阿僧祇菩薩摩訶薩俱來詣此娑婆世界，放身光明故令汝等光明悉蔽不現。",
    "T12n0376_001:0857a02_7": "彼虛空等如來、應供、等正覺，供養世尊故遣菩薩來，汝等皆當一心隨喜。」",
    "T12n0376_001:0857a04_0": "時釋梵天王及諸大眾即復歎曰：「何其怪哉世間虛空，如來不久當般泥洹，一何駃哉世間眼滅。」",
    "T12n0376_001:0857a06_1": "皆悉舉聲哀號悲哭。",
    "T12n0376_001:0857a06_2": "時彼大身菩薩摩訶薩，與無量阿僧祇諸菩薩俱，從意樂美音佛土各各遍身放大光明來詣娑婆世界。",
    "T12n0376_001:0857a09_0": "其大身菩薩舉身毛孔光明，化為無量雜種蓮華，一一華上各有七百八十萬城，高廣嚴好其城七重，城各七寶閻浮檀金以為却敵，其却敵上列植寶樹，其樹悉生眾寶蓮果，皆以金繩連綿樹間，以七寶網重羅樹外，微風吹動作五音聲，其音和雅猶如天樂，人民安隱快樂自在；其城外有七寶池周匝圍繞，八功德水湛然充滿，不冷不熱微流清淨，皆生四種七寶蓮華大如車輪，青黃赤白五色光耀，乘七寶船遊戲其中；又其城內亦有浴池，四種蓮華大如車輪，五色嚴好其池四邊，以黃金白銀琉璃頗梨，面各一寶互相映發，玫瑰為底布以金沙，一一浴池各有十八黃金梯陛，種種雜寶校飾莊嚴梯陛，中間皆以閻浮檀金為芭蕉樹列植道側，天優鉢羅、鉢曇摩、拘牟頭、分陀利華，大如車輪遍覆池上，異類眾鳥遊戲其中。",
    "T12n0376_001:0857a25_1": "其浴池上悉有種種天香華樹，四方風吹遍散池上，其水香淨如天栴檀。",
    "T12n0376_001:0857a27_2": "其城內外有八萬四千大王，一一諸王各有無量夫人婇女五欲自娛，人民舍宅各四由旬，垣牆七重悉皆七寶，亦各自有園觀浴池，五欲快樂隨意遊居無有適主，其地柔軟散五色華薰以天香。",
    "T12n0376_001:0857b02_3": "又復彼處無有聲聞緣覺之名，淳一大乘，一一華上皆有大王，處師子座寶机承足，眾寶帳幔彌覆其上，以大乘法化度眾生。",
    "T12n0376_001:0857b05_4": "其諸眾生悉在華上聽受大乘，書持誦念如說修行。",
    "T12n0376_001:0857b06_5": "大身菩薩毛孔光明神通變化，其餘菩薩亦復如是。",
    "T12n0376_001:0857b08_6": "時諸眾生無有欲樂，但有憂惱悲泣，隨路漸漸行詣拘夷大城各相謂言：「汝等觀此天人供養殊特之事，諸來菩薩亦辦供具，眾味飯食鮮潔香美無可為喻。」",
    "T12n0376_001:0857b11_7": "大身菩薩與諸眷屬，從身毛孔出寶蓮華，所齎飯食供佛及僧，其飯香氣普薰三千大千世界，眾生聞者一切煩惱皆悉除滅，蓮華寶帳幢幡華蓋，一切供具無可為喻，從其本國來向此土，乘虛而至猶若高臺，一切眾生無不悉見。",
    "T12n0376_001:0857b16_8": "大身菩薩及諸眷屬設眾供養倍過諸天，唯除如來光明，梵釋諸天光蔽不現。",
    "T12n0376_001:0857b18_9": "彼諸菩薩其身毛孔皆雨蓮華，其花香薰普遍三千大千世界，諸聞香者罪垢消除發菩提心。",
    "T12n0376_001:0857b20_10": "大身菩薩身大無量遍滿虛空，自捨如來餘無能測，稽首奉獻飯食眾供於一面住。",
    "T12n0376_001:0857b22_11": "南方世界諸來菩薩，其身毛孔出寶蓮華，如閻浮提從蓮華上起七寶城倍勝東方。",
    "T12n0376_001:0857b24_12": "西方世界諸來菩薩，毛孔蓮花如四天下，城等眾具轉倍勝前。",
    "T12n0376_001:0857b25_13": "北方世界諸來菩薩，毛孔蓮華如小千世界，城郭浴池亦倍勝前。",
    "T12n0376_001:0857b27_14": "乃至十方世界無量阿僧祇諸來菩薩，皆如大身菩薩身滿虛空，毛孔蓮花猶如三千大千世界，雨種種花及眾供具，自捨如來其身光明悉蔽眾會，稽首奉獻於一面住。",
    "T12n0376_001:0857c02_15": "爾時堅固林側為大吉祥地，周迴敷座三十二行，其處狹小而諸菩薩身大無量，諸天世人皆悉雲集而不迫迮，有座如鍼鋒處者，有座如毛端處者，有座如豪鋩處者，有座如微塵處者，隨身大小各得安立而不苦患，乃至十方微塵數世界六種大動，神通變化現希有相，各各隨力設供如前。",
    "T12n0376_001:0857c08_16": "時閻浮提唯除尊者大迦葉眷屬、尊者阿難眷屬、阿闍世王眷屬，其餘眾生無不來會。",
    "T12n0376_001:0857c10_17": "爾時虺蛇毒螫諸惡蟲類，魔鬼羅剎雜呪蠱道，皆生慈心不相侵害如視一子，唯除一闡提輩。",
    "T12n0376_001:0857c12_18": "爾時佛威神故，此三千大千世界地皆柔軟，無有丘墟沙礫荊棘毒草，眾寶莊嚴猶如西方極樂國土，時會天人阿修羅眾，盡見十方微塵數世界，其中所有悉在目前如觀鏡像。",
    "T12n0376_001:0857c16_19": "爾時如來從其面門出種種光明耀殊特，諸來會者其身光明皆蔽不現，一切眾生稽首勸請，所應作已還從口入。",
    "T12n0376_001:0857c19_20": "時諸天人阿修羅等，即大恐怖身毛皆竪，各相謂言：「如來光明遍照十方無量世界，所應作已還從口入更無餘事，必是最後泥洹之相。",
    "T12n0376_001:0857c22_21": "天人奉獻皆悉不受，何其怪哉，四功德牙一旦廢捨，聖慧日光從今永滅，慈悲寶船於斯沈沒。",
    "T12n0376_001:0857c24_22": "嗚呼！",
    "T12n0376_001:0857c24_23": "痛哉！",
    "T12n0376_001:0857c24_24": "眾生望絕。」",
    "T12n0376_001:0857c25_25": "悲號啼哭血淚如雨，譬如大雲普雨世界，時諸大眾啼哭流淚，亦復如是。",
    "T12n0376_001:0857c27_0": "大般泥洹經長者純陀品第三",
    "T12n0376_001:0857c28_0": "爾時會中有拘夷城長者名曰純陀，與五百長者子俱威儀庠序，觀察眾會皆已來集，更整衣服為佛作禮心懷憂慼，如日初出照青樹葉赤脈悉現；時彼長者亦復如是，舉身血出淚下如雨，繞百千匝合掌白佛：「唯願世尊，與諸大眾哀受我等最後供養，當令我及一切眾生悉蒙解脫，譬如田家貧子仲春之節耕田下種仰悕天雨，今我如是身口意患煩惱眾垢，始蒙少習厭離之想。",
    "T12n0376_001:0858a07_1": "唯願世尊，當惠法雨與諸大眾，哀受我請，枯旱之田得蒙慈澤。」",
    "T12n0376_001:0858a09_2": "爾時世尊一切種智知一切時告淳陀言：「如來、應供、等正覺與諸大眾，當受汝請最後供養。」",
    "T12n0376_001:0858a11_3": "時諸天人阿修羅，聞如來、應供、等正覺受長者純陀最後供養，一切大眾內懷歡喜，異口同聲歎未曾有：「善哉！",
    "T12n0376_001:0858a13_4": "善哉！",
    "T12n0376_001:0858a13_5": "純陀長者！",
    "T12n0376_001:0858a14_6": "德願滿足。",
    "T12n0376_001:0858a14_7": "甚奇純陀！",
    "T12n0376_001:0858a14_8": "生人道中難得之利汝今已得，如優曇鉢華世間希有，佛出於世難值於此，信心難得聞法亦難，佛臨泥洹最後供養復難於彼。",
    "T12n0376_001:0858a17_9": "又復純陀！",
    "T12n0376_001:0858a17_10": "譬如春月十五日夜，純淨圓滿無諸雲翳，一切眾生莫不瞻仰，汝亦如是。",
    "T12n0376_001:0858a19_11": "如來、應供、等正覺與諸大眾，受汝最後檀波羅蜜。",
    "T12n0376_001:0858a20_12": "善哉純陀！",
    "T12n0376_001:0858a20_13": "是故說汝如月盛滿，一切眾生無不瞻仰。",
    "T12n0376_001:0858a21_14": "奇哉純陀！",
    "T12n0376_001:0858a21_15": "為佛真子，雖生人道今皆謂汝為天中天，是故我等當稽首禮。」",
    "T12n0376_001:0858a23_16": "咸共舉聲，而讚頌曰：「雖生人道中，　　天相悉具足。",
    "T12n0376_001:0858a25_0": "　我及一切眾，　　今當稽首請；　今若哀許者，　　當宣微心願。",
    "T12n0376_001:0858a27_0": "　若欲度眾生，　　唯應速勸請；　今日天中天，　　人中調御士；　圓應神通眼，　　無量功德相。",
    "T12n0376_001:0858b01_0": "　為眾生哀請，　　捨涅槃方便；　天中天住世，　　廣說甘露法；　久遠生死苦，　　從是獲安隱。」",
    "T12n0376_001:0858b04_0": "爾時純陀長者歡喜踊躍，猶如有人卒喪父母憂悲頓至，臨送墓所忽然還活，瞻奉悲喜倍增敬情；純陀長者及諸眷屬，歡喜踊躍亦復如是，五體投地叉手合掌，以偈頌曰：「快哉我今得大利，　　人中妙果悉已獲。",
    "T12n0376_001:0858b09_0": "　快哉我今得大利，　　永閉泥犁惡趣門。",
    "T12n0376_001:0858b10_0": "　快哉我今得大利，　　生世得值無上果；　猶如沙中求妙寶，　　忽遇金剛大歡喜。",
    "T12n0376_001:0858b12_0": "　快哉我今得善離，　　在在處處畜生惑；　快哉我今得大利，　　優曇鉢華堅固信。",
    "T12n0376_001:0858b14_0": "　快哉我今得善離，　　餓鬼慳貪飢渴苦；　快哉我今得大利，　　難得施度到彼岸。",
    "T12n0376_001:0858b16_0": "　從今永閉諸惡趣，　　阿修羅王究竟離。",
    "T12n0376_001:0858b17_0": "　快哉我今得大利，　　如來出世甚難遇；　優曇鉢華今得值，　　亦如芥子投針鋒。",
    "T12n0376_001:0858b19_0": "　快哉我今得善離，　　四天大王計常想；　快哉我今得大利，　　法王大寶今悉見；　乃至欲天十生處，　　諦了分明不染著。",
    "T12n0376_001:0858b22_0": "　快哉我今得大利，　　世雄難遇今奉覲；　猶如芥子投針鋒，　　值佛甚難復過是；　盡三界源二十五，　　針鋒為喻亦復然。",
    "T12n0376_001:0858b25_0": "　快哉我今得大利，　　值遇如來願滿足；　摧滅一切諸凶惡，　　無量癡冥無知賊。",
    "T12n0376_001:0858b27_0": "　快哉我今得大利，　　生值離垢蓮華尊；　快哉我今永得離，　　彌淪濤波生死海。",
    "T12n0376_001:0858b29_0": "　快哉生世值如來，　　如海盲龜遇浮木；　快哉我今永得離，　　生死大海盲龜惑。",
    "T12n0376_001:0858c02_0": "　快哉我今得大利，　　世未曾有無倫匹；　天人哀請悉不受，　　難請之寶我今得。",
    "T12n0376_001:0858c04_0": "　快哉我今得大利，　　天人修羅所尊奉；　快哉今得現法果，　　大仙受我最後請；　快哉我今得大利，　　與諸天人俱勸請。",
    "T12n0376_001:0858c07_0": "　捨彼天人上妙饌，　　哀愍受我麁澁供；　快哉我今得大利，　　天人獻供願不果。",
    "T12n0376_001:0858c09_0": "　我供麁澁如伊蘭，　　如來大慈哀愍受；　諸天人民阿修羅，　　愁憂號泣稽首請。",
    "T12n0376_001:0858c11_0": "　如來大悲普慈愍，　　等視眾生如一子；　假令不受眾飯供，　　願哀天人不滅度。",
    "T12n0376_001:0858c13_0": "　彼諸天人無餘求，　　唯願如來永住世；　猶如須彌處大海，　　跱金剛輪安不動。",
    "T12n0376_001:0858c15_0": "　山水映發端嚴好，　　如來如是處大會；　法王威光曜四眾，　　猶如重雲舉世闇，　日光顯出除眾冥。",
    "T12n0376_001:0858c17_1": "　　今諸天人亦如是，　久遠憂悲癡冥闇；　　唯願如來久住世，　聖慧日光悉除滅。",
    "T12n0376_001:0858c19_2": "　　願長住世大智尊，　願長住世大雄士；　　令我等心離憂怖，　猶若須彌安不動。」",
    "T12n0376_001:0858c22_0": "爾時世尊告純陀曰：「如是，純陀！",
    "T12n0376_001:0858c22_1": "佛興於世甚難得值，猶如海沙一金剛粟；人身難得又復過是，具足信心亦復甚難，猶如盲龜值浮木孔，得遇如來臨般泥洹，最後所供檀波羅蜜復難於彼，如優曇鉢華時一現耳。",
    "T12n0376_001:0858c26_2": "汝今純陀，莫生憂惱應大歡喜。",
    "T12n0376_001:0858c27_3": "所以者何？",
    "T12n0376_001:0858c27_4": "當作是念：『今日如來與諸大眾受我最後大施供養，以是善利故應歡喜。』",
    "T12n0376_001:0858c29_5": "汝今純陀，勿請如來長住此世，當觀世間皆悉無常，一切眾行性亦如是。」",
    "T12n0376_001:0859a02_6": "爾時世尊即為純陀而說偈言：「正使久在世，　　終歸會當滅；　雖生長壽天，　　命亦要之盡。",
    "T12n0376_001:0859a05_0": "　事成皆當敗，　　有者悉磨滅；　壯為老所壞，　　強者病所困。",
    "T12n0376_001:0859a07_0": "　人生皆有死，　　無常安可久；　無色無強力，　　亦無有壽命。",
    "T12n0376_001:0859a09_0": "　妻子及象馬，　　錢財悉復然；　世間諸親戚，　　眷屬皆別離。",
    "T12n0376_001:0859a11_0": "　三界大恐怖，　　乃至惡道苦；　斯等悉歸滅，　　安可不厭患？",
    "T12n0376_001:0859a13_0": "　有有生老相，　　所謂慚恥法；　計常所侵欺，　　而謂為長存。",
    "T12n0376_001:0859a15_0": "　清涼殊勝法，　　遠離於恐怖；　亦得離生老，　　病死之大患。",
    "T12n0376_001:0859a17_0": "　亂心愚癡垢，　　此等謂皆度；　無量無有餘，　　妙勝之寂滅。",
    "T12n0376_001:0859a19_0": "　其義實無常，　　亦非蔭護法；　但是眾苦聚，　　虛偽非堅固。",
    "T12n0376_001:0859a21_0": "　無堪無所忍，　　亦非可常保；　斯等如蠶虫，　　結網而自纏。",
    "T12n0376_001:0859a23_0": "　輪迴三界中，　　無一可樂處；　唯有生老苦，　　病死之大患。",
    "T12n0376_001:0859a25_0": "　知義者能見，　　壽命日夜流；　衰減欺誑法，　　恐怖無暫歡。",
    "T12n0376_001:0859a27_0": "　疾病憂悲惱，　　諸非義盈滿；　欲火輪熾然，　　眾難競來集。",
    "T12n0376_001:0859a29_0": "　智者永不住，　　受斯大苦痛；　曉了五欲患，　　是非功德利。",
    "T12n0376_001:0859b02_0": "　離欲無所貪，　　明了見真實，　是為解脫觀，　　捨除諸生者；　呵責害結怨，　　究竟棄諸有。",
    "T12n0376_001:0859b05_0": "　從此疾離一切數，　　猶如薪盡盛火滅；　妙色湛然常安隱，　　不為衰老所滅磨。",
    "T12n0376_001:0859b07_0": "　無量疾苦不逼迫，　　壽命長存無終極；　無邊苦海悉已度，　　不隨時節劫數遷。",
    "T12n0376_001:0859b09_0": "　快哉如來超三界，　　生死輪迴不復惑；　汝莫觀我永滅度，　　猶如須彌跱大海。",
    "T12n0376_001:0859b11_0": "　純陀我今當泥洹，　　平等正法永安樂；　諸明智者聞斯義，　　諦了分明不憂慼。",
    "T12n0376_001:0859b13_0": "　莫以生死危脆身，　　微淺智慧測量佛；　我身真實處安隱，　　唯是天尊能諦了。」",
    "T12n0376_001:0859b15_0": "爾時純陀白佛言：「善哉！",
    "T12n0376_001:0859b15_1": "善哉！",
    "T12n0376_001:0859b15_2": "世尊！",
    "T12n0376_001:0859b15_3": "我等凡劣得知如來泥洹不可思議，世尊！",
    "T12n0376_001:0859b16_4": "我今便得與彼大人諸菩薩眾及諸羅漢等無有異，如文殊師利童子及阿羅漢，此等眾中若有最初受戒，即受戒曰得在僧數；我今凡劣亦復如是，蒙佛威神得同斯等大賢眾數。",
    "T12n0376_001:0859b20_5": "唯然世尊！",
    "T12n0376_001:0859b21_6": "願使如來長存於世，不願泥洹如燋敗種。」",
    "T12n0376_001:0859b22_0": "文殊師利語純陀言：「莫作是願。",
    "T12n0376_001:0859b22_1": "所以者何？",
    "T12n0376_001:0859b22_2": "當作是觀，有為行法性自如是，如是觀者空慧具足，欲求正法當作是覺。」",
    "T12n0376_001:0859b24_3": "純陀答曰：「文殊師利！",
    "T12n0376_001:0859b25_4": "夫如來者是人中尊為天中天，名為應供，豈是行耶？",
    "T12n0376_001:0859b26_5": "若是行者為生滅法，譬如水泡速起速滅，往來流轉猶如車輪；若使如來是行數者，終不得出人天之上，非天中天亦非應供。",
    "T12n0376_001:0859b29_6": "「復次，文殊師利！",
    "T12n0376_001:0859b29_7": "汝豈不聞有天長壽，而今如來不滿百歲，云何生死之法，稱人天上為天中天名曰應供？",
    "T12n0376_001:0859c02_8": "文殊師利！",
    "T12n0376_001:0859c02_9": "譬如有人作聚落主，隨其功勳漸漸遷轉得為高位，眾人所敬財力自在，受福既盡還為貧賤人不齒錄；若使如來是行數者，亦復如是，非人中上非天中天，亦非應供，轉為下劣。",
    "T12n0376_001:0859c06_10": "所以者何？",
    "T12n0376_001:0859c07_0": "起滅法故。",
    "T12n0376_001:0859c07_1": "是故文殊師利！",
    "T12n0376_001:0859c07_2": "莫作是觀如來、應供、等正覺是行數也。",
    "T12n0376_001:0859c08_3": "「復次，文殊師利！",
    "T12n0376_001:0859c08_4": "為知而說？",
    "T12n0376_001:0859c09_5": "為不知而說？",
    "T12n0376_001:0859c09_6": "如何妄想而謂如來是行數耶？",
    "T12n0376_001:0859c10_7": "若如來是行數者，不名三界自在法王。",
    "T12n0376_001:0859c10_8": "所以者何？",
    "T12n0376_001:0859c11_9": "譬如有王勇猛多力一人當千，時人號名千力士王，以能降伏千力士故；如來、應供、等正覺亦復如是，降伏煩惱魔、陰魔、死魔、自在天魔，如是諸魔力士憍慢悉伏，是故如來、應供、等正覺得為三界自在法王，若使如來是死法者，無實功德如千力士王也。",
    "T12n0376_001:0859c17_0": "是故，文殊師利！",
    "T12n0376_001:0859c17_1": "汝莫於如來起行數妄想。",
    "T12n0376_001:0859c17_2": "「復次，文殊師利！",
    "T12n0376_001:0859c18_3": "譬如巨富長者唯生一子，相師占子有短壽相，父母聞之心大愁慼，我等薄相居門不吉，生短壽子不復愛重。",
    "T12n0376_001:0859c20_4": "所以者何？",
    "T12n0376_001:0859c21_5": "夫天人婆羅門中有短壽者，斯等同輩自不愛敬以短壽故。",
    "T12n0376_001:0859c22_6": "如是，文殊師利！",
    "T12n0376_001:0859c22_7": "若當如來同世人壽者，亦如世人不為父母之所愛敬，如來、應供、等正覺是行數者，亦復不為人天阿修羅之所愛敬，現見轉變故。",
    "T12n0376_001:0859c25_8": "所以者何？",
    "T12n0376_001:0859c25_9": "同一切法退敗知見，而為眾生說解脫教，如是義者何名正覺？",
    "T12n0376_001:0859c27_10": "是故，文殊師利！",
    "T12n0376_001:0859c27_11": "莫於如來起行數妄想也。",
    "T12n0376_001:0859c28_12": "「復次，文殊師利！",
    "T12n0376_001:0859c28_13": "如貧女人無有居止加復疾病，遊行乞匃止他客舍寄生一子，其客舍主驅遣令出，抱兒隨道向豐樂國，於路困乏蚊虻毒虫唼食其身，經由恒水抱子而渡，水流漂急不放其子，遂至沒溺母子俱死。",
    "T12n0376_001:0860a04_14": "由是慈心救子功德，身壞命終生淨妙天。",
    "T12n0376_001:0860a05_15": "所以者何？",
    "T12n0376_001:0860a05_16": "以不惜命救護子故。",
    "T12n0376_001:0860a05_17": "文殊師利！",
    "T12n0376_001:0860a06_18": "菩薩如是欲護正法者，不於如來而造行觀，造行觀者當知是人盲無慧眼，於世尊所應正觀察不可思議，當知如來非有為法，以是現化安樂眾生，彼貧女人救護其子，不惜身命故生淨妙天；護法菩薩亦復如是，能知如來非有為法，是長存法是久住法，因此護法得現法果速成解脫。",
    "T12n0376_001:0860a12_19": "「復次，文殊師利！",
    "T12n0376_001:0860a12_20": "譬如丈夫遠行寄止他舍疲極而臥，大火卒起焚燒此家，驚覺見火燒逼其身欲出火難，衣服燒盡自愧裸身，不出火宅遂至燒死。",
    "T12n0376_001:0860a15_21": "以慚愧功德故，身壞命終，八十千返為三十三天王，復百千返為梵天王，來生人中常為轉輪聖王，不墮惡趣永處安樂，因慚愧故如是。",
    "T12n0376_001:0860a18_22": "文殊師利！",
    "T12n0376_001:0860a19_23": "當知如來是方便行，應如彼丈夫慚愧而死，寧同外道翫習邪見，不為持戒比丘於無為如來作有為想知而妄語。",
    "T12n0376_001:0860a21_24": "若於如來作有為想者，當知是人阿鼻地獄常為室宅；是故莫於如來作有為數，能於如來作無為想者，從是得度智慧大海，不為死尸之所迷惑，是為甚深智度成就，以此智果疾逮如來具足相好。」",
    "T12n0376_001:0860a27_0": "爾時文殊師利謂純陀言：「善哉！",
    "T12n0376_001:0860a27_1": "善男子！",
    "T12n0376_001:0860a27_2": "應如是知，如來常住無為非變易法。",
    "T12n0376_001:0860a28_3": "汝善男子！",
    "T12n0376_001:0860a28_4": "有是智者亦能如佛隱覆有為方便示現，汝今不久當成佛道，如此勝妙奇特功德，唯佛世尊乃能歎說。",
    "T12n0376_001:0860b02_5": "復次，純陀！",
    "T12n0376_001:0860b02_6": "應時施及法施，出於一切眾施之上。",
    "T12n0376_001:0860b03_7": "應時施者，若比丘、比丘尼、優婆塞、優婆夷，若遠行來若在道路，隨其力能疾應所須，是檀波羅蜜種子生大果報。",
    "T12n0376_001:0860b05_8": "純陀！",
    "T12n0376_001:0860b06_9": "汝今隨其力能為佛及僧施最後供，宜知是時，世尊滅度垂至。」",
    "T12n0376_001:0860b07_10": "純陀答曰：「文殊師利！",
    "T12n0376_001:0860b08_0": "何煩催此垢穢食為？",
    "T12n0376_001:0860b08_1": "如來寧當待此食耶？",
    "T12n0376_001:0860b08_2": "如來六年在道樹下難行苦行，日食麻米猶自支持，況今須臾豈不能耶？",
    "T12n0376_001:0860b10_3": "汝謂如來食此食乎？",
    "T12n0376_001:0860b11_4": "如來法身非穢食身。」",
    "T12n0376_001:0860b11_5": "爾時世尊告文殊師利：「純陀所說，真實說也。」",
    "T12n0376_001:0860b12_6": "又語純陀：「汝成大智，明解大乘。」",
    "T12n0376_001:0860b13_7": "文殊師利謂純陀言：「汝今便為稱可如來為佛所念。」",
    "T12n0376_001:0860b14_8": "純陀答言：「如來豈偏念耶？",
    "T12n0376_001:0860b15_9": "一切眾生悉平等念。",
    "T12n0376_001:0860b15_10": "汝莫作此顛倒想說，念可念者是二悉無，當作是行。",
    "T12n0376_001:0860b16_11": "夫愛念者，譬如乳牛雖復飢渴行求水草，若足未足忽念其子便疾還歸；諸佛世尊無此苦念，視一切眾生皆如一子，是智慧念諸佛境界。",
    "T12n0376_001:0860b19_12": "又，文殊師利！",
    "T12n0376_001:0860b20_13": "譬如象馬寶車遲速不同，如是我等九部之乘，不能等問如來智慧。",
    "T12n0376_001:0860b21_14": "又，文殊師利！",
    "T12n0376_001:0860b22_0": "譬如金翅鳥王陵虛而飛，經由大海影現水中其身長大，水性之類莫能測量其形大小，如嬰兒病不堪大藥。」",
    "T12n0376_001:0860b24_1": "文殊師利言：「如純陀所說然，我為諸菩薩故，於甚深功德而立此論。」",
    "T12n0376_001:0860b26_0": "爾時世尊從其面門復放種種色光，文殊師利童子見此光明知如來泥洹時至，便告長者純陀言：「汝為如來臨般泥洹施最後供，其時已到宜應速設。",
    "T12n0376_001:0860b29_1": "純陀！",
    "T12n0376_001:0860b29_2": "當知如來不以無事而放光明，其義有以，宜速宜速，莫令失時如過採之華。」",
    "T12n0376_001:0860c02_3": "長者純陀默然而住。",
    "T12n0376_001:0860c02_4": "佛告純陀：「如來須臾泥洹，汝供養僧今正是時。」",
    "T12n0376_001:0860c03_5": "如是再三。",
    "T12n0376_001:0860c04_6": "純陀悵悢舉聲歎曰：「何其怪哉世間虛空，如來長逝悲號流淚。」",
    "T12n0376_001:0860c05_7": "而復啟請願哀久住。",
    "T12n0376_001:0860c06_8": "世尊告曰：「純陀！",
    "T12n0376_001:0860c06_9": "汝莫啼哭自亂其心，當正思惟修野馬觀，芭蕉夢幻電光坏器等無有堅實，當知有為為災患宅。」",
    "T12n0376_001:0860c08_10": "純陀白佛：「如來！",
    "T12n0376_001:0860c09_11": "不哀住世，世間虛空，我等焉得而不啼哭？」",
    "T12n0376_001:0860c10_12": "佛言：「純陀！",
    "T12n0376_001:0860c10_13": "今我哀汝及一切眾生而般泥洹，諸佛法爾，有為之法性亦復然。",
    "T12n0376_001:0860c11_14": "汝於一切諸有為行，當思我昔說無常偈、苦偈、空偈、非我之偈，我說此身為災患偈，如水上泡生滅之偈，莫但憂悲如凡人法。」",
    "T12n0376_001:0860c14_15": "純陀白佛：「如是，世尊！",
    "T12n0376_001:0860c15_16": "誠知如來方便泥洹，我故悲惱不能自持。」",
    "T12n0376_001:0860c16_17": "佛告純陀：「善哉！",
    "T12n0376_001:0860c16_18": "善哉！",
    "T12n0376_001:0860c16_19": "善男子！",
    "T12n0376_001:0860c16_20": "應知如來方便泥洹，當知佛經如涉大海，長壽非長壽，起法滅法幻法方便法，時非時性非性，如是等盡應知。",
    "T12n0376_001:0860c19_21": "純陀！",
    "T12n0376_001:0860c19_22": "汝欲疾度三有海者，可速設供，諸天人阿修羅所齎供具，今當得為最後供養，令一切眾生從我得不動快樂，汝及餘人值良福田，汝於如來等正覺所設檀波羅蜜，不留難者亦當自成如來福田。」",
    "T12n0376_001:0860c24_0": "時純陀長者欲度一切眾生故，低頭泣淚猶如雨下，譬如日出照青樹葉赤脈悉現，純陀長者亦復如是，血淚俱下而白佛言：「唯然世尊！",
    "T12n0376_001:0860c27_1": "今當從教。",
    "T12n0376_001:0860c27_2": "然如來泥洹甚深之義，非我凡細所能測量，亦非聲聞緣覺所知，唯佛世尊智慧境界。」",
    "T12n0376_001:0861a01_0": "爾時純陀與諸眷屬，為度一切眾生故，稽首佛足右繞畢，燒香散華供養世尊，并復供養文殊師利，以供辦飯故還歸其家。",
    "T12n0376_001:0861a04_0": "大般泥洹經卷第一"
}