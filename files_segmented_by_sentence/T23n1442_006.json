{
    "T23n1442_006:0652c04_0": "根本說一切有部毘奈耶卷第六",
    "T23n1442_006:0652c06_0": "三藏法師義淨奉　制譯",
    "T23n1442_006:0652c07_0": "斷人命學處第三",
    "T23n1442_006:0652c08_0": "總攝頌曰：　初緣馱索迦，　　內身等行殺，　毒害起屍鬼，　　後論浴室事。",
    "T23n1442_006:0652c11_0": "別攝頌曰：　馱索迦波洛，　　善語及吉祥，　鉢衣并墮胎，　　長者鹿梵志。",
    "T23n1442_006:0652c14_0": "爾時薄伽梵在室羅伐城逝多林給孤獨園。",
    "T23n1442_006:0652c15_0": "時此城中有二苾芻：一名馱索迦、二名波洛迦，得意相親共為交友。",
    "T23n1442_006:0652c16_1": "彼於異時波洛迦染患，馱索迦為看病人。",
    "T23n1442_006:0652c17_2": "時波洛迦忽於夜中大聲啼泣，馱索迦問曰：「具壽！",
    "T23n1442_006:0652c18_3": "何意啼泣？」",
    "T23n1442_006:0652c18_4": "報言：「我患飢渴所逼。」",
    "T23n1442_006:0652c19_5": "馱索迦報曰：「具壽！",
    "T23n1442_006:0652c19_6": "於出家法當可抑之，假令有食無授與人，況復今時無食可得！」",
    "T23n1442_006:0652c21_7": "彼便啼泣，迄至天明，云：「我飢渴。」",
    "T23n1442_006:0652c21_8": "馱索迦曰：「具壽！",
    "T23n1442_006:0652c22_9": "且嚼齒木，我問醫人。」",
    "T23n1442_006:0652c22_10": "至醫人處報云：「賢首！",
    "T23n1442_006:0652c23_11": "今有少年勿嬰時患，彼所宜者當為處方。」",
    "T23n1442_006:0652c24_12": "醫人報曰：「聖者！",
    "T23n1442_006:0652c24_13": "彼之苾芻應與如是如是藥。」",
    "T23n1442_006:0652c25_14": "時波洛迦於馱索迦去後，便從床起，整衣服著革屣，取君持執齒木出門外澡漱已，有餘苾芻問曰：「具壽波洛迦！",
    "T23n1442_006:0652c27_15": "何意通宵困苦啼泣？」",
    "T23n1442_006:0652c28_16": "報言：「我極飢渴。」",
    "T23n1442_006:0652c28_17": "問言：「我有水粥何不噉之！」",
    "T23n1442_006:0652c29_18": "答言：「極善！",
    "T23n1442_006:0652c29_19": "我今須噉。」",
    "T23n1442_006:0652c29_20": "既噉足已，復有苾芻問言：「具壽！",
    "T23n1442_006:0653a01_21": "我今有乳酪粥餅及肉羹，何不食之！」",
    "T23n1442_006:0653a02_22": "報言：「欲得。」",
    "T23n1442_006:0653a02_23": "即便就房貪餮食之，遂便太飽側脇而臥。",
    "T23n1442_006:0653a03_24": "時馱索迦問醫人已疾疾而還，醫所說藥兼亦持至，告言：「具壽波洛迦！",
    "T23n1442_006:0653a04_25": "宜可起嚼齒木。」",
    "T23n1442_006:0653a05_26": "報言：「已了。」",
    "T23n1442_006:0653a05_27": "馱索迦言：「善好。」",
    "T23n1442_006:0653a05_28": "即為作壇揩拭銅器喚起可食，護彼意故即便起坐。",
    "T23n1442_006:0653a06_29": "時馱索迦令人持食而授與之，取兩三匙食而便臥。",
    "T23n1442_006:0653a08_30": "馱索迦曰：「具壽！",
    "T23n1442_006:0653a08_31": "何意不食？」",
    "T23n1442_006:0653a08_32": "報言：「我情不欲。」",
    "T23n1442_006:0653a09_0": "告言：「汝於通夜極相惱亂啼哭稱飢，今我與食而云不欲，汝於今者定死不疑。」",
    "T23n1442_006:0653a10_1": "時餘苾芻報言：「具壽馱索迦！",
    "T23n1442_006:0653a11_2": "無勞見逼，已於我處噉水乳酪粥薄餅及肉，並皆飽足。」",
    "T23n1442_006:0653a12_3": "馱索迦問波洛迦曰：「具壽！",
    "T23n1442_006:0653a13_4": "汝實餐噉美飲食耶？」",
    "T23n1442_006:0653a13_5": "即便徐徐緩聲愧而言曰：「我已噉訖。」",
    "T23n1442_006:0653a14_6": "時馱索迦便告之曰：「我為汝故衣鉢罄盡，廢修善業而為給侍。",
    "T23n1442_006:0653a15_7": "汝自於身不善將慎寧噉毒藥，不應如是餐所忌食。」",
    "T23n1442_006:0653a17_8": "時波洛迦聞此語已，深懷愧恥便作是念：「同梵行者善哉此言，責及於我，乃至寧噉毒藥不餐忌物，我今實可服於毒藥。」",
    "T23n1442_006:0653a19_9": "即從座起，於雜藥囊中撿得毒藥遂便噉之。",
    "T23n1442_006:0653a20_10": "藥發瞑眩幾將欲死，兩眼翻戴口中嘔沫，啼泣唱言：「馱索迦！",
    "T23n1442_006:0653a22_11": "我死！",
    "T23n1442_006:0653a22_12": "我死！」",
    "T23n1442_006:0653a22_13": "時馱索迦聞已驚怖而至，問言：「具壽波洛迦！",
    "T23n1442_006:0653a23_14": "何不忍疾而啼泣耶？」",
    "T23n1442_006:0653a23_15": "波洛迦曰：「聞汝為我求藥辛苦，不自將慎寧服毒藥，不應如是噉所忌食。",
    "T23n1442_006:0653a25_16": "我便生念：『同梵行者為我劬勞，不能自慎，我今當可服其毒藥。』",
    "T23n1442_006:0653a26_17": "遂於囊中撿見毒藥即便噉之。」",
    "T23n1442_006:0653a27_18": "時馱索迦聞是語已，悲淚盈目而告之曰：「具壽！",
    "T23n1442_006:0653a28_19": "汝今何故作不善事？」",
    "T23n1442_006:0653a29_20": "即便疾走往問醫人。",
    "T23n1442_006:0653a29_21": "其藥毒烈勢不可持，遂便命過。",
    "T23n1442_006:0653b01_22": "時馱索迦醫處得藥馳走而還，見波洛迦命已終歿，便生追悔作如是念：「豈非我今是勸死耶？」",
    "T23n1442_006:0653b03_23": "以此因緣告諸苾芻，諸苾芻白佛。",
    "T23n1442_006:0653b04_24": "佛告諸苾芻：「彼馱索迦無殺心故無犯。",
    "T23n1442_006:0653b05_25": "然諸苾芻不應於病人前作是言說，令彼病者聞已求死。",
    "T23n1442_006:0653b06_26": "若作是語者得越法罪。」",
    "T23n1442_006:0653b06_27": "此是緣起，然而世尊尚未為諸聲聞弟子於毘奈耶制其學處。",
    "T23n1442_006:0653b09_0": "佛在室羅伐城給孤獨園。",
    "T23n1442_006:0653b09_1": "時此城中有二苾芻：一名善語、一名吉祥，情義相得共為親友。",
    "T23n1442_006:0653b11_0": "善語苾芻捨畋獵出家，吉祥苾芻捨長者出家。",
    "T23n1442_006:0653b12_1": "有二童子是善語[外*男]甥，父母俱亡流離巡歷，至逝多林門外而住。",
    "T23n1442_006:0653b13_2": "是時善語出門遇見，審觀顏貌知是宿親，即便告曰：「汝之父母今在何處？」",
    "T23n1442_006:0653b15_3": "童子答曰：「並已身亡。」",
    "T23n1442_006:0653b15_4": "善語聞已不覺流淚。",
    "T23n1442_006:0653b16_5": "時諸苾芻見而問曰：「此二童子是何人耶？」",
    "T23n1442_006:0653b17_6": "答曰：「是我[外*男]甥。」",
    "T23n1442_006:0653b17_7": "苾芻告曰：「既是舅親何不收養？」",
    "T23n1442_006:0653b18_8": "答曰：「我行乞食尚不自供，況復於他而能存養。」",
    "T23n1442_006:0653b19_9": "苾芻告曰：「令此二子供給苾芻樹葉花果及以齒木，苾芻當與鉢中餘食令得充濟。」",
    "T23n1442_006:0653b21_10": "時善語聞已即便收養。",
    "T23n1442_006:0653b21_11": "是二童子稟性恭勤善為給侍，為諸苾芻取樹葉花果及供齒木，時諸苾芻惠以餘食并給衣資。",
    "T23n1442_006:0653b23_12": "既經多時年漸長大容貌充滿，曾於一時在寺門前遊戲而住。",
    "T23n1442_006:0653b25_13": "有餘親屬，手執弓箭於逝多林前逐鹿而過，問童子曰：「汝等何緣得住於此？」",
    "T23n1442_006:0653b27_0": "童子報曰：「我舅於此釋子中出家，我依而住。」",
    "T23n1442_006:0653b28_0": "獵人告曰：「汝舅為人不自存活，於釋子中而求出家，汝等豈復不存活耶？",
    "T23n1442_006:0653b29_1": "應可立志習其父業。」",
    "T23n1442_006:0653c01_2": "童子即便報親屬曰：「舅於我等實有深恩，今可詣彼諮決其事。」",
    "T23n1442_006:0653c02_3": "便往舅所白言：「聖者！",
    "T23n1442_006:0653c03_4": "我今奉辭欲習父業。」",
    "T23n1442_006:0653c03_5": "舅便報曰：「我以信施養汝二人，云何於今還修惡行？」",
    "T23n1442_006:0653c04_6": "二子白曰：「設令頂繫金鬘我尚須棄，孰能捨置祖父業乎？」",
    "T23n1442_006:0653c06_7": "遂不用舅言俱捨而去，作畋獵事以自活命。",
    "T23n1442_006:0653c07_8": "後時吉祥身嬰重患，善語為看病人，于時吉祥為病苦所逼，便自生念：「我今持戒不造眾惡，天堂解脫如隔輕幔，今宜捨棄苦所依身當生勝處。」",
    "T23n1442_006:0653c10_9": "復作是念：「我今苦逼，誰當行殺斷我命耶？」",
    "T23n1442_006:0653c11_10": "遂憶善語有二[外*男]甥稟性麁暴。",
    "T23n1442_006:0653c11_11": "「彼能殺我，何假餘人！」",
    "T23n1442_006:0653c12_12": "作是念已告善語曰：「具壽！",
    "T23n1442_006:0653c13_0": "仁之[外*男]甥今在何處？」",
    "T23n1442_006:0653c13_1": "報曰：「彼二名字我不憙聞，皆以信施而為存養，彼於今時得行惡業，同其祖父為捕獵事，斷諸生命以自存活。」",
    "T23n1442_006:0653c16_0": "吉祥曰：「勿於彼二生嫌恨心，然彼二子在逝多林，乃至蜫蟲未曾見害，惡人勸誘今為殺業，仁今特宜於彼惡黨勸令捨離。",
    "T23n1442_006:0653c18_1": "仁行出外我病獨居，更無餘人能相供侍，仁若見者可喚將來令看侍我。」",
    "T23n1442_006:0653c20_2": "是時善語出行乞食，便見二子販肉屠肆，[外*男]甥見舅俱來禮足。",
    "T23n1442_006:0653c21_3": "善語于時恨而告曰：「我與汝等是何親屬？」",
    "T23n1442_006:0653c22_4": "答言：「是舅。」",
    "T23n1442_006:0653c23_5": "「彼具壽吉祥！",
    "T23n1442_006:0653c23_6": "復是何親？」",
    "T23n1442_006:0653c23_7": "答曰：「彼亦是舅。」",
    "T23n1442_006:0653c23_8": "便告之曰：「自汝去後彼嬰疾患，曾不重來暫與相見。」",
    "T23n1442_006:0653c25_9": "答言：「我實不知，今即往看欲何所作？」",
    "T23n1442_006:0653c25_10": "報言：「彼有教者，汝當為作。」",
    "T23n1442_006:0653c26_11": "語已而去。",
    "T23n1442_006:0653c26_12": "時彼二子便詣吉祥，禮雙足已在一面坐。",
    "T23n1442_006:0653c27_13": "吉祥見已告二子曰：「聖者善語與汝何親？」",
    "T23n1442_006:0653c28_14": "答言：「是舅。」",
    "T23n1442_006:0653c28_15": "「我今與汝復是何親？」",
    "T23n1442_006:0653c29_16": "答：「亦是舅。」",
    "T23n1442_006:0653c29_17": "吉祥告言：「我比嬰患汝曾不來暫看於我。」",
    "T23n1442_006:0654a01_18": "答言：「阿舅，我實不知，纔始聞說我等即至。」",
    "T23n1442_006:0654a02_19": "吉祥告曰：「汝等願我生天堂不？」",
    "T23n1442_006:0654a03_20": "答言：「願生。」",
    "T23n1442_006:0654a03_21": "告言：「若如是者，我向他方豐樂之所，天堂解脫如隔輕幔，我願捨棄苦所依身當生樂處，汝今宜可斷我命根。」",
    "T23n1442_006:0654a05_22": "彼便答曰：「何有是事？",
    "T23n1442_006:0654a06_23": "假使餘人來害舅者我當殺彼，寧容我等共斷舅命！」",
    "T23n1442_006:0654a07_24": "告曰：「善語豈不已告汝等，彼有教者汝當為作。」",
    "T23n1442_006:0654a08_25": "報曰：「聞說。」",
    "T23n1442_006:0654a08_26": "「若聞說者宜相用語，與我斷此煩惱命根。」",
    "T23n1442_006:0654a09_27": "彼時二子共相議曰：「豈非我舅先有籌量，故喚我來作如是事？」",
    "T23n1442_006:0654a11_28": "時二子中一極麁獷，即持利刀割斷喉命，便以白[疊*毛]通覆死屍。",
    "T23n1442_006:0654a12_29": "時善語還而告之曰：「汝等看守病人豈得令睡。」",
    "T23n1442_006:0654a13_30": "答言：「阿舅！",
    "T23n1442_006:0654a14_0": "此舅今睡更無起期。」",
    "T23n1442_006:0654a14_1": "善語聞說驚怪異常，便自思曰：「我今宜應更審尋問。」",
    "T23n1442_006:0654a15_2": "是時二子具述事緣。",
    "T23n1442_006:0654a16_3": "是時善語心生惶怖，便去白疊見其被殺，心即追悔：「豈非我是求持刀者斷他命耶？」",
    "T23n1442_006:0654a18_4": "時彼善語親愛別離轉增悔恨，具以此事告諸苾芻，諸苾芻白佛。",
    "T23n1442_006:0654a19_5": "佛告諸苾芻：「彼苾芻無殺心故無犯。",
    "T23n1442_006:0654a20_6": "然諸苾芻不應令無智人為看病者，必有他緣須自出外，於不善解看病之人當可教示：『勿令病者非理損害，墮水火食諸毒，持刀斧墮崖塹，或昇高樹食所忌食，皆應遮止，無令因此而致傷害。』",
    "T23n1442_006:0654a24_7": "若苾芻令無智人瞻視病者，又不善教棄而出去，得越法罪。」",
    "T23n1442_006:0654a26_8": "此是緣起，未制學處。",
    "T23n1442_006:0654a27_0": "佛在室羅伐城給孤獨園。",
    "T23n1442_006:0654a27_1": "於此城中有一苾芻，所用之鉢色壞有孔，餘苾芻告言：「具壽！",
    "T23n1442_006:0654a28_2": "汝所用鉢有孔色壞，何不熏治？」",
    "T23n1442_006:0654a29_3": "報曰：「若熏治者多有所須，瓦籠牛糞及油麻滓等。」",
    "T23n1442_006:0654b01_4": "苾芻告言：「具壽！",
    "T23n1442_006:0654b02_5": "汝若無鉢豈得存耶？」",
    "T23n1442_006:0654b02_6": "報曰：「我無鉢者寧復得存？",
    "T23n1442_006:0654b03_7": "然於某處有一苾芻，身嬰重患不久命終。",
    "T23n1442_006:0654b04_8": "彼有一鉢光淨圓好堪得受用，彼若死者我當取之。」",
    "T23n1442_006:0654b05_9": "諸苾芻聞而告曰：「具壽！",
    "T23n1442_006:0654b05_10": "汝為鉢故生此極惡旃荼羅心。」",
    "T23n1442_006:0654b06_11": "彼聞慚恥復生追悔，默爾而住：「將非我今有犯罪耶？」",
    "T23n1442_006:0654b07_12": "即以此緣告諸苾芻，諸苾芻白佛。",
    "T23n1442_006:0654b08_13": "佛告諸苾芻：「彼苾芻無願死心故無犯。",
    "T23n1442_006:0654b09_14": "然諸苾芻不應為鉢生此極惡旃荼羅心，起此心者得越法罪。",
    "T23n1442_006:0654b10_15": "然諸苾芻護持其鉢當如眼睛，應綴者綴、應熏者熏。",
    "T23n1442_006:0654b12_16": "若苾芻有鉢，應合熏綴而不為者，得越法罪。」",
    "T23n1442_006:0654b13_17": "此是緣起，未制學處。",
    "T23n1442_006:0654b14_0": "佛在室羅伐城給孤獨園。",
    "T23n1442_006:0654b14_1": "於此城中有一苾芻，僧伽胝衣破弊塵垢，有餘苾芻告言：「具壽！",
    "T23n1442_006:0654b16_0": "汝僧伽胝破弊塵垢，何不浣染縫治？」",
    "T23n1442_006:0654b16_1": "報曰：「若修補者多有所須，柴薪染汁針線盆等。」",
    "T23n1442_006:0654b17_2": "苾芻告曰：「汝若無衣得存濟耶？」",
    "T23n1442_006:0654b18_3": "答言：「我若無衣寧得存濟？",
    "T23n1442_006:0654b19_4": "然於某處有一苾芻，身嬰重病不久命終，彼有僧伽胝衣新染赤色堪得受用，我當取之。」",
    "T23n1442_006:0654b21_5": "諸苾芻聞而告曰：「具壽！",
    "T23n1442_006:0654b21_6": "汝為衣故生此極惡旃荼羅心。」",
    "T23n1442_006:0654b22_7": "彼聞慚恥便生追悔，默爾而住：「將非我今有犯罪耶？」",
    "T23n1442_006:0654b23_8": "即以此緣告諸苾芻，諸苾芻白佛。",
    "T23n1442_006:0654b24_9": "佛告諸苾芻：「彼苾芻無願死心故無犯。",
    "T23n1442_006:0654b25_10": "然諸苾芻不應為衣生此極惡旃荼羅心，起此心者得越法罪。",
    "T23n1442_006:0654b26_11": "然諸苾芻護惜衣服當如身皮，應浣染縫治者當隨事作，若不作者得越法罪。」",
    "T23n1442_006:0654b28_12": "此是緣起，未制學處。",
    "T23n1442_006:0654b29_0": "佛在室羅伐城給孤獨園。",
    "T23n1442_006:0654b29_1": "於此城中有一長者名曰勝軍，大富多財受用豐足，於同類族娶女為妻。",
    "T23n1442_006:0654c02_2": "未久之間婦便懷妊，經於九月遂誕一男，色相端嚴人所樂見。",
    "T23n1442_006:0654c03_3": "經三七日歡會宗親，其父以兒告諸親曰：「此兒今者欲作何名？」",
    "T23n1442_006:0654c05_4": "眾人議曰：「此是長者勝軍之子，應與立字名曰大軍。」",
    "T23n1442_006:0654c06_5": "未經多時復生一子，顏貌奇特倍勝於兄，人相圓滿乃至廣說如前詳議，大軍之弟名曰小軍。",
    "T23n1442_006:0654c08_6": "後時勝軍其妻亡歿，禮送林野以火焚之。",
    "T23n1442_006:0654c09_7": "日月既淹憂懷漸捨，便自思惟：「我更娶妻恐惱二子。」",
    "T23n1442_006:0654c10_8": "大軍成立即為娶妻，長者不久便遭衰疾，雖加藥物羸頓日增，慰喻二子而說頌曰：「積聚皆銷散，　　崇高必墮落，　合會終別離，　　有命咸歸死。」",
    "T23n1442_006:0654c15_0": "說此語已即便命終，備具凶儀焚之郊外。",
    "T23n1442_006:0654c15_1": "大軍為父廣修福業，自念：「慈父在日供我衣資，今既身亡，宜自求覓無墜家業，我今應可持諸財貨，往詣他方求利取活。」",
    "T23n1442_006:0654c18_2": "作是念已告小軍曰：「弟今知不？",
    "T23n1442_006:0654c19_3": "慈父在日衣食無乏，棄背之後須自營求。",
    "T23n1442_006:0654c20_4": "汝宜在家勤心撿校，我欲求利暫往他方，隨有所得以存生計。」",
    "T23n1442_006:0654c21_5": "弟答兄曰：「善哉！」",
    "T23n1442_006:0654c22_6": "是時大軍多齎貨物往詣他方，凡所經求無不諧偶，書報弟曰：「我甚安隱多獲財利，汝宜歡慰善知家業。」",
    "T23n1442_006:0654c24_7": "因貪利故更詣遠方，後於異時重以書報，如有頌曰：「由貪故求利，　　得利轉生貪，　應作不應作，　　為貪皆忘失。」",
    "T23n1442_006:0654c28_0": "展轉求利遠趣邊方，經歷多年音信無繼。",
    "T23n1442_006:0654c28_1": "其大軍婦豐衣美食欲念便生，即於小軍現婬染相。",
    "T23n1442_006:0655a01_2": "小軍不許，欲念更增，告曰：「仁何不念？」",
    "T23n1442_006:0655a01_3": "小軍聞之掩耳告曰：「勿作此言，長嫂如母。」",
    "T23n1442_006:0655a02_4": "女人情偽，不學而知，遂著弊衣歸父母舍，現憂惱相臥麁惡床。",
    "T23n1442_006:0655a04_5": "母及家人俱告之曰：「有何憂苦而至此耶？」",
    "T23n1442_006:0655a05_6": "白言：「女人苦事可不共知，我被欲心之所纏逼。」",
    "T23n1442_006:0655a06_7": "母以種種方便而誨喻之。",
    "T23n1442_006:0655a06_8": "然於弊床寢臥不起，重白母曰：「我被欲心所逼，母應為我求別丈夫。」",
    "T23n1442_006:0655a08_9": "其母俛仰而告之曰：「汝之小郎容貌端正，何不求之？」",
    "T23n1442_006:0655a09_10": "答言：「我已苦求，彼不相許。」",
    "T23n1442_006:0655a10_11": "母便告曰：「汝豈不見諸餘婦人，夫壻遠行專守貞操，汝今何意獨懷憂苦？」",
    "T23n1442_006:0655a11_12": "報曰：「彼之夫主，時有信來可有希望，我夫信絕定是身亡。」",
    "T23n1442_006:0655a13_13": "母雖誘喻仍臥不起，復白母曰：「且置餘語，宜可為我求覓丈夫，若違我情必私逃竄，二家門族招大惡聲。」",
    "T23n1442_006:0655a15_14": "于時父母宗親共相議曰：「觀此女意鄙見不移，宜應具諸飲食以命小軍。」",
    "T23n1442_006:0655a17_15": "小軍蒙召便來赴席，食已告小軍曰：「今有私事故令相屈，仁之長嫂為欲所逼，可留心眷納勿使私奔。」",
    "T23n1442_006:0655a19_16": "小軍聞已便自思惟：「此嫂幼年來入我舍，無宜輒遣別適異人，又恐二宗惡聲彰露。」",
    "T23n1442_006:0655a21_17": "作是念已開意相從，便共歸家以備妻室，同居未久遂便有娠。",
    "T23n1442_006:0655a22_18": "女伴見怪而問之曰：「汝腹是何從何而得？」",
    "T23n1442_006:0655a23_19": "報曰：「我從夫去決志孀居，汝等何因妄相點污？」",
    "T23n1442_006:0655a24_20": "復有親密女人私相謂曰：「汝雖欲隱相貌已彰。」",
    "T23n1442_006:0655a26_0": "遂報有娠。",
    "T23n1442_006:0655a26_1": "問言：「誰許？」",
    "T23n1442_006:0655a26_2": "答：「是小軍。」",
    "T23n1442_006:0655a26_3": "女伴告曰：「若是小郎，此復何過？」",
    "T23n1442_006:0655a27_4": "腹既漸大，兄有書來報小軍曰：「我比興易遂至遠方，所有經求悉皆遂意，汝勿憂惱不久當還。」",
    "T23n1442_006:0655a29_5": "小軍聞已深生悔恨，私自念曰：「我憶大兄如旱思雨，久絕音信身復不來，我本無心作斯惡行，鄙事彰露方始言歸。",
    "T23n1442_006:0655b03_6": "世有言曰：『怨家之重，無越侵妻。』",
    "T23n1442_006:0655b03_7": "兄來若知必害於我，今宜逃避竄跡遠方。」",
    "T23n1442_006:0655b04_8": "又更思量：「家鄉難捨，今勝光王以釋迦子同王太子自在無礙，我當就彼而為出家。",
    "T23n1442_006:0655b06_9": "兄縱迴還欲何所作？」",
    "T23n1442_006:0655b07_10": "即便詣彼逝多林中，就一苾芻白言：「聖者！",
    "T23n1442_006:0655b08_11": "我欲出家，願垂矜許。」",
    "T23n1442_006:0655b08_12": "答曰：「財命非久，能捨出家斯為甚善！」",
    "T23n1442_006:0655b09_13": "遂與剃髮令服法衣，并受圓具略教儀式，告言：「賢首！",
    "T23n1442_006:0655b10_14": "鹿不養鹿，相濟極難，室羅伐城其處寬廣，汝宜乞食以自資身。」",
    "T23n1442_006:0655b12_15": "小軍白言：「鄔波馱耶！",
    "T23n1442_006:0655b12_16": "我今奉教。」",
    "T23n1442_006:0655b12_17": "即於晨旦執持衣鉢，入城乞食遂至本家，其妻遙見椎胸告曰：「小軍何意棄我出家？」",
    "T23n1442_006:0655b14_18": "報曰：「勿為此語。",
    "T23n1442_006:0655b15_19": "爾豈不知，我憶大兄如旱思雨，書信既絕身復不來，我遂與汝作斯惡事，兄來定知必害於我。」",
    "T23n1442_006:0655b17_20": "彼便報曰：「仁欲自免，我復如何？」",
    "T23n1442_006:0655b18_0": "小軍曰：「我被他逼元無本心，汝為欲纏自當勉力。」",
    "T23n1442_006:0655b19_1": "言已捨去。",
    "T23n1442_006:0655b19_2": "是時小軍有舊親識，先解醫方，詣其本家問：「小軍所在？」",
    "T23n1442_006:0655b20_3": "其妻報曰：「我被欺辱，棄我出家。」",
    "T23n1442_006:0655b21_4": "問曰：「何在？」",
    "T23n1442_006:0655b21_5": "答曰：「在逝多林沙門住處，如不信者可往尋求。」",
    "T23n1442_006:0655b22_6": "依言往求見苾芻眾，形服相似不知誰是小軍。",
    "T23n1442_006:0655b23_7": "詢問苾芻：「小軍何在？」",
    "T23n1442_006:0655b24_8": "時有苾芻指示其處，亦既見已問小軍曰：「何不相語來此出家？」",
    "T23n1442_006:0655b25_9": "答曰：「不應責我輒爾出家，具述兄書兼陳己過，事不獲已而作沙門。」",
    "T23n1442_006:0655b27_10": "友人報曰：「我本解醫頗練方藥，若懷胎者有藥能銷。」",
    "T23n1442_006:0655b28_11": "小軍聞之默然而住。",
    "T23n1442_006:0655b28_12": "時彼知識即為合藥，令女送去與小軍婦，囑曰：「此之散藥，是小軍苾芻遣我送來，暖水和服必得平善。」",
    "T23n1442_006:0655c02_13": "其女至彼具以事告。",
    "T23n1442_006:0655c02_14": "婦聞取藥依教服之，胎便墮落無妊娠相。",
    "T23n1442_006:0655c03_15": "人共覺知，諸女問曰：「胎今何在？」",
    "T23n1442_006:0655c04_16": "報曰：「我先已言：『夫壻行後孀居守志。』",
    "T23n1442_006:0655c05_0": "勿以惡事來相塵黷。」",
    "T23n1442_006:0655c05_1": "時親密女私告之曰：「汝先所云：『是小軍許。』",
    "T23n1442_006:0655c06_2": "何因今日云：『我先無。』」",
    "T23n1442_006:0655c06_3": "答曰：「從彼而來，還從彼去。」",
    "T23n1442_006:0655c07_4": "又問：「如何？」",
    "T23n1442_006:0655c07_5": "報曰：「小軍與我毒藥，服已胎銷。」",
    "T23n1442_006:0655c08_6": "諸女相告各起譏嫌：「諸釋迦子能為惡事非真沙門，與人毒藥令彼墮胎。」",
    "T23n1442_006:0655c10_7": "此之惡聲遍滿城邑，皆云：「小軍苾芻作斯罪業。」",
    "T23n1442_006:0655c11_8": "諸苾芻聞便往白佛。",
    "T23n1442_006:0655c11_9": "佛告小軍：「汝豈實作如是事耶？」",
    "T23n1442_006:0655c12_10": "白言：「不也。",
    "T23n1442_006:0655c12_11": "世尊！",
    "T23n1442_006:0655c12_12": "我但隨喜。」",
    "T23n1442_006:0655c12_13": "爾時世尊告諸苾芻：「由彼小軍無殺心故無犯。",
    "T23n1442_006:0655c14_0": "然諸苾芻不應於如是事心生隨喜，若隨喜者得越法罪。」",
    "T23n1442_006:0655c15_1": "不久之間大軍得利歡喜而還，去城不遠且暫停住。",
    "T23n1442_006:0655c16_2": "凡世間人聞善助喜，見惡相憂，有人報彼婦曰：「大軍來到財利豐盈，應生歡喜。」",
    "T23n1442_006:0655c18_3": "婦人巧詐不學而知，既聞此言心甚憂懼，著麁弊服臥在惡床。",
    "T23n1442_006:0655c19_4": "時彼大軍既入城已，於廛肆處安置貨物，即便還家見其所居無吉祥相，問僕使曰：「家主在何？」",
    "T23n1442_006:0655c21_5": "答云：「在室中臥。」",
    "T23n1442_006:0655c22_6": "聞已往就告言：「賢首！",
    "T23n1442_006:0655c22_7": "汝聞我來，豈不欣慶？」",
    "T23n1442_006:0655c23_8": "答言：「今聞仁至，實生歡喜，但仁所留小軍令守護我，彼便壞我。」",
    "T23n1442_006:0655c24_9": "問曰：「何為？」",
    "T23n1442_006:0655c24_10": "答曰：「小軍非理，強見陵逼。」",
    "T23n1442_006:0655c25_11": "大軍報云：「彼不欺汝，是欺於我。",
    "T23n1442_006:0655c26_12": "汝宜速起，我能治之。",
    "T23n1442_006:0655c26_13": "小軍今何所在？」",
    "T23n1442_006:0655c26_14": "答曰：「聞君將至，私走出家。」",
    "T23n1442_006:0655c27_15": "問：「在何處？」",
    "T23n1442_006:0655c27_16": "「在逝多林釋子之處。」",
    "T23n1442_006:0655c28_17": "報其妻曰：「彼處豈是施無畏城，我當於彼以法治罰。」",
    "T23n1442_006:0655c29_18": "時有別人往告之曰：「小軍知不？",
    "T23n1442_006:0656a01_19": "爾兄來至。」",
    "T23n1442_006:0656a01_20": "問曰：「兄有何言？」",
    "T23n1442_006:0656a01_21": "報言：「汝兄作如是語：『彼逝多林豈是施無畏城，我今當以苦法治罰。』」",
    "T23n1442_006:0656a03_22": "時弟聞已生大憂怖。",
    "T23n1442_006:0656a03_23": "作如是念：「我由懼彼而來出家，豈於此處還遭彼害？",
    "T23n1442_006:0656a04_24": "雖知苾芻同王太子無有障礙，然我有過，若來相見必害於我，我今宜應逃避而去。」",
    "T23n1442_006:0656a06_25": "是時小軍作是念已，便白師曰：「鄔波馱耶！",
    "T23n1442_006:0656a07_26": "我由怖彼而求出家，聞彼欲來苦害於我。」",
    "T23n1442_006:0656a08_27": "本師問曰：「彼是何人？」",
    "T23n1442_006:0656a09_28": "白言：「彼是我兄，今從遠來擬相屠害，作如是語：『豈逝多林是無畏城，當以苦法而欲治我。』",
    "T23n1442_006:0656a11_29": "雖知國法同王太子安隱無礙，然我有過必害於我，今宜避去。」",
    "T23n1442_006:0656a12_30": "其師告曰：「汝欲何之？」",
    "T23n1442_006:0656a13_31": "小軍曰：「我今欲詣王舍城。」",
    "T23n1442_006:0656a13_32": "師曰：「彼處有我知識苾芻，可齎我書投彼而住，必以恩慈護念於汝。」",
    "T23n1442_006:0656a15_33": "白言：「甚善！」",
    "T23n1442_006:0656a15_34": "時彼親教即便作書與彼苾芻曰：「此之小軍是我弟子，今欲往彼。",
    "T23n1442_006:0656a16_35": "遠相投寄，仁可流恩，願垂覆護，令安樂住。」",
    "T23n1442_006:0656a17_36": "時彼小軍既得書已禮師而出，左右顧瞻情懷怖懼，漸次而進到王舍城，訪彼苾芻。",
    "T23n1442_006:0656a19_37": "見已禮足，以親教書而授於彼。",
    "T23n1442_006:0656a20_38": "時彼苾芻披讀書已，告言：「善來具壽！",
    "T23n1442_006:0656a21_39": "我如汝舊師，汝如我弟子，宜於我邊受學佛法。",
    "T23n1442_006:0656a22_40": "汝有所須衣鉢絡囊水羅絛帶，我皆資給令無闕乏。",
    "T23n1442_006:0656a23_41": "然世尊說：『苾芻有二種所應作事：所謂禪思、讀誦。』",
    "T23n1442_006:0656a24_42": "汝今樂何？」",
    "T23n1442_006:0656a24_43": "白言：「我樂靜慮。」",
    "T23n1442_006:0656a25_44": "答言：「甚善！」",
    "T23n1442_006:0656a25_45": "依法而教。",
    "T23n1442_006:0656a25_46": "時彼便往至寒林中棄屍之處，策勵勤修斷諸結惑，證無生法得阿羅漢果離三界染，觀金與土平等不殊，刀割香塗了無二想，如手撝空心無罣礙，能以大智破無明[穀-禾+卵]，三明六通四無礙辯悉皆具足，諸有愛著利養恭敬無不棄捨，帝釋諸天所共讚歎。",
    "T23n1442_006:0656b02_47": "後於異時大軍往詣逝多林中，問諸苾芻曰：「聖者！",
    "T23n1442_006:0656b03_48": "頗有此城長者之子名曰小軍，於此出家不？」",
    "T23n1442_006:0656b04_49": "答言：「有與汝何親？」",
    "T23n1442_006:0656b04_50": "曰：「是弟，今在何處？」",
    "T23n1442_006:0656b05_51": "「彼已遠去詣王舍城。」",
    "T23n1442_006:0656b05_52": "時彼大軍禮足而去，便作是念：「設令往彼，彼亦非是施無畏城，我當至彼以法治罰。」",
    "T23n1442_006:0656b07_53": "大軍即多齎路糧，到王舍城往竹林中，問諸苾芻曰：「聖者！",
    "T23n1442_006:0656b09_0": "頗有室羅伐城長者之子名曰小軍，先已出家，來至此不？」",
    "T23n1442_006:0656b10_1": "報言：「彼與汝何親？」",
    "T23n1442_006:0656b10_2": "答言：「是弟。」",
    "T23n1442_006:0656b10_3": "又問：「今在何處？」",
    "T23n1442_006:0656b11_4": "「在寒林中棄屍之處。」",
    "T23n1442_006:0656b11_5": "聞已即往，而彼林內多有苾芻同修梵行，大軍與弟離別既久，有昧形容於眾人中卒未能識，良久細察方始識知。",
    "T23n1442_006:0656b14_6": "大軍思念：「彼若識我必起害心，應且潛形別為謀計。」",
    "T23n1442_006:0656b15_7": "便出林中四顧而望，見有獵人執持弓箭欲求禽獸，就而問曰：「仁今執持弓箭欲何所為？」",
    "T23n1442_006:0656b17_8": "獵者報言：「我欲畋遊。」",
    "T23n1442_006:0656b18_0": "問曰：「汝之所獲得利多少？」",
    "T23n1442_006:0656b18_1": "答曰：「或時得利、或不得利。」",
    "T23n1442_006:0656b19_2": "問曰：「如若得利其數幾何？」",
    "T23n1442_006:0656b19_3": "答曰：「可得五、六金錢。」",
    "T23n1442_006:0656b20_4": "即便報曰：「我今與汝五百金錢，汝能為我殺一怨家苾芻不？」",
    "T23n1442_006:0656b21_5": "時彼獵人由貪利故便取其物，取已念曰：「此諸苾芻國王恩許，事同太子自在無礙，我於朝夕常此往來，若殺苾芻我之妻孥必當獄死。」",
    "T23n1442_006:0656b24_6": "又念：「我於晝日曾入此林，心生恐怖身毛皆竪，此諸大德無問晝夜，常在此林得安隱住，豈非成辦殊勝行耶？",
    "T23n1442_006:0656b27_7": "然而此人如白胡椒不知生處，我既得物可返殺之。」",
    "T23n1442_006:0656b28_8": "即便彎弓形如吒字，彀以毒箭洞貫心胸，既遭苦毒便起惡心：「今此獵人反害我者，必是小軍先為謀計。",
    "T23n1442_006:0656c01_9": "我今雖死，於當生處誓害小軍。」",
    "T23n1442_006:0656c02_10": "發惡願已即便捨命，遂於小軍門樞之下而作毒蛇。",
    "T23n1442_006:0656c03_11": "雖阿羅漢，若不豫觀不知其事。",
    "T23n1442_006:0656c04_12": "是時小軍因開門扇碾殺其蛇，毒心不息後受蛇身於門上樞，同前碾殺。",
    "T23n1442_006:0656c05_13": "於床脚下復作毒蛇，如是四返於床脚下皆被壓殺。",
    "T23n1442_006:0656c07_14": "其蛇每死轉更受生，身漸微細毒心增甚，後於異時在衣笐間受毒蛇身。",
    "T23n1442_006:0656c08_15": "是時小軍獨於靜室默然而坐，是時毒蛇由宿怨心，擲墮身上以毒螫彼。",
    "T23n1442_006:0656c10_16": "是時小軍遂便大叫告諸苾芻：「具壽！",
    "T23n1442_006:0656c11_17": "有異毒蛇猛熾可畏，小如鐵筯長四寸許，墮我身上以毒相螫。",
    "T23n1442_006:0656c12_18": "汝等俱來共捉我身舁出房外，勿令於此身肉潰裂，如把塵砂開手便散。」",
    "T23n1442_006:0656c14_19": "是時具壽舍利子去此不遠，於一樹下宴坐思惟，聞彼叫聲即便往就，問小軍曰：「我不見汝顏容有異，何故汝今作如是說：『有異毒蛇猛熾可畏，小如鐵筯長四寸許，墮我身上。",
    "T23n1442_006:0656c18_20": "汝等俱來共捉我身舁出房外，勿令於此身肉潰裂，如把塵砂開手便散。』」",
    "T23n1442_006:0656c19_21": "是時小軍白舍利子言：「大德！",
    "T23n1442_006:0656c20_22": "若於眼耳鼻舌身意有我我所，於色聲香味觸法有我我所，於地水火風空識有我我所，於色受想行識有我我所者，如是之人可使諸根容色變異。",
    "T23n1442_006:0656c23_23": "大德！",
    "T23n1442_006:0656c23_24": "我今不然，於諸根境六界五蘊無我我所，豈使我今容色變異。",
    "T23n1442_006:0656c25_25": "大德舍利子！",
    "T23n1442_006:0656c25_26": "我於長夜所有我我所、我慢執著、隨眠煩惱，已知已斷永拔根栽，如斷多羅樹頭不復增長，於未來世不復更生。",
    "T23n1442_006:0656c28_27": "豈使我今容色變異。」",
    "T23n1442_006:0656c28_28": "時具壽舍利子與眾多苾芻，共舁小軍而出房外，纔舁出已小軍之身百片潰爛，如把砂塵開手便散。",
    "T23n1442_006:0657a02_0": "是時尊者舍利子說伽他曰：「梵行已成立，　　聖道已善修，　壽盡時歡喜，　　猶如捨眾病。",
    "T23n1442_006:0657a05_0": "　梵行已成立，　　聖道已善修，　壽盡時歡喜，　　猶如捨毒器。",
    "T23n1442_006:0657a07_0": "　梵行已成立，　　聖道已善修，　死時無恐懼，　　猶如出火宅。",
    "T23n1442_006:0657a09_0": "　梵行已成立，　　聖道已善修，　以智觀世間，　　猶如於草木。",
    "T23n1442_006:0657a11_0": "　所作事已辦，　　不住於生死，　於諸後有中，　　其身不相續。」",
    "T23n1442_006:0657a13_0": "爾時小軍既涅槃已，尊者舍利子共諸苾芻，收其骨肉焚燒供養，往世尊所禮佛足已在一面住，白言：「世尊！",
    "T23n1442_006:0657a15_1": "小軍苾芻毒蛇墮身猛熾可畏，細如鐵筯長四寸許，螫以害毒其身潰裂，如把塵砂開手便散，今已涅槃。」",
    "T23n1442_006:0657a17_2": "世尊告曰：「舍利子！",
    "T23n1442_006:0657a18_3": "若小軍苾芻，當爾之時誦此伽他及禁呪者，不為蛇毒之所中害，身不潰裂散若塵砂。」",
    "T23n1442_006:0657a20_4": "時舍利子請世尊曰：「何謂伽他及以禁呪？",
    "T23n1442_006:0657a21_5": "唯願世尊為我宣說，我等聞已咸共受持。」",
    "T23n1442_006:0657a22_0": "爾時世尊為諸苾芻說伽他及禁呪曰：「我於持國主，　　及曷羅末泥，　緝婆金跋羅，　　咸悉生慈念。",
    "T23n1442_006:0657a25_0": "　喬答摩醜目，　　難陀小難陀，　無足二足等，　　亦起於慈念。",
    "T23n1442_006:0657a27_0": "　於一切諸龍，　　依水而居者，　行住有情類，　　我悉起慈心。",
    "T23n1442_006:0657a29_0": "　一切人天眾，　　神鬼及傍生，　咸皆獲利安，　　無病常歡喜。",
    "T23n1442_006:0657b02_0": "　所見皆賢善，　　不遇諸怨惡，　我悉興慈念，　　毒害勿相侵。",
    "T23n1442_006:0657b04_0": "　我於崖谷險，　　一切處遊行，　齧毒及害毒，　　常勿相忓嬈。",
    "T23n1442_006:0657b06_0": "　世尊大慈父，　　所有真實言，　我說佛語故，　　諸毒勿侵我。",
    "T23n1442_006:0657b08_0": "　貪欲瞋恚癡，　　為世間大毒，　由佛真實語，　　諸毒自銷亡。",
    "T23n1442_006:0657b10_0": "　貪欲瞋恚癡，　　為世間大毒，　由法真實語，　　諸毒自銷亡。",
    "T23n1442_006:0657b12_0": "　貪欲瞋恚癡，　　為世間大毒，　由僧真實語，　　諸毒自銷亡。",
    "T23n1442_006:0657b14_0": "　滅除諸毒害，　　擁護而攝受，　佛除一切毒，　　蛇毒汝銷亡。",
    "T23n1442_006:0657b16_0": "「怛姪他菴　敦鼻麗敦鼻麗　敦薜　鉢利敦薜　[木*奈]帝蘇[木*奈]帝　雞[木*奈]帝　牟柰裔　蘇牟柰裔　彈帝尼攞雞世　遮盧計薜　嗢毘盈具麗莎訶」佛告舍利子：「若小軍苾芻當時若自、若他說此伽他及神呪者，必免毒蛇之所侵害，不令其身潰爛分裂，如把塵砂開手皆散。」",
    "T23n1442_006:0657b23_0": "時諸苾芻咸皆有疑，白言：「世尊！",
    "T23n1442_006:0657b23_1": "唯願斷我疑念。",
    "T23n1442_006:0657b24_2": "今欲請問：小軍苾芻曾作何業？",
    "T23n1442_006:0657b24_3": "由彼業力，而於今身生大富家多饒財寶。",
    "T23n1442_006:0657b25_4": "復作何業？",
    "T23n1442_006:0657b25_5": "由彼業力，於世尊所而為出家，斷諸煩惱得阿羅漢果。",
    "T23n1442_006:0657b27_6": "復作何業？",
    "T23n1442_006:0657b27_7": "由彼業力，雖得聖果被毒蛇螫，逼惱身心而入涅槃。」",
    "T23n1442_006:0657b28_8": "爾時世尊告諸苾芻曰：「此小軍苾芻曾所作業必須自受，而彼小軍自所作業增長時熟，緣變現前如影隨形，必定感報無餘代受。",
    "T23n1442_006:0657c02_9": "汝諸苾芻！",
    "T23n1442_006:0657c02_10": "若人所作善惡之業，不於外界地水火風令其受報，皆於自身蘊界處中而招異熟。」",
    "T23n1442_006:0657c04_11": "即說頌曰：「假令經百劫，　　所作業不亡：　因緣會遇時，　　果報還自受。",
    "T23n1442_006:0657c07_0": "「汝諸苾芻！",
    "T23n1442_006:0657c07_1": "於往昔時無佛出世，有獨覺聖者出現世間，哀愍貧窮自常受用弊惡衣食，猶如麟角唯一福田。",
    "T23n1442_006:0657c09_2": "時有一村獵師居住，去村不遠有大林池，於彼池邊多諸禽獸之所棲集。",
    "T23n1442_006:0657c11_0": "時彼獵人多置機弶黐膠羂索，於日日中多獲鳥獸。",
    "T23n1442_006:0657c12_1": "是時獨覺遇至彼村，在天祠中依止而住。",
    "T23n1442_006:0657c13_2": "於日初分執持衣鉢入村乞食，既得食已已便作是念：『此之天祠人多諠雜，於聚落外有寂靜林，我當乞食在彼而住。』",
    "T23n1442_006:0657c15_3": "漸次求覓遂到池邊，見有靜林堪得居住，便以衣鉢置在一邊，濾水觀蟲以洗手足，取諸落葉布地而坐。",
    "T23n1442_006:0657c18_4": "飯食已訖洗手及鉢，安置鉢已即便洗足，於一樹下加趺而坐，威儀寂定猶如龍王蟠身而住，即於是日聞人氣故禽獸不來。",
    "T23n1442_006:0657c20_5": "時彼獵人晨朝早起詣陂池邊，遍觀機弶一無所獲，便作是念：『我於他日機弶不空，何故今時一無所得？』",
    "T23n1442_006:0657c23_6": "即於池邊四望觀察遂覩人跡，尋蹤而至便見獨覺，威儀寂靜加趺而坐。",
    "T23n1442_006:0657c24_7": "見已生念：『我今觀此出家之人，威儀寂靜似愛住處。",
    "T23n1442_006:0657c26_8": "若我今者不斷其命，能令於我衣食斷絕。』",
    "T23n1442_006:0657c27_0": "以毒害意不觀未來，即便彎弓彀其毒箭中彼要處。",
    "T23n1442_006:0657c28_1": "時彼聖者作如是念：『豈得令此無識獵師，長於惡趣受大苦惱，我應授手拔濟令出。』",
    "T23n1442_006:0658a01_2": "猶如鵝王飛騰空界，身出水火現大神通。",
    "T23n1442_006:0658a02_0": "諸異生類見神通者，速即歸依如摧大樹，遙禮彼足而白之曰：『真實福田，唯願速下！",
    "T23n1442_006:0658a03_1": "唯願速下！",
    "T23n1442_006:0658a04_2": "我癡無識沈沒欲泥，願見慈悲哀憐濟拔。』",
    "T23n1442_006:0658a05_3": "是時獨覺為愍彼故縱身而下，獵師悲感跪拔毒箭以物繫之，白言：『聖者！",
    "T23n1442_006:0658a06_4": "願至我家為辦瘡藥，若須金泥用塗瘡上亦為求覓。』",
    "T23n1442_006:0658a07_5": "于時獨覺便作是念：『今我此身臭爛膿血，所應得者今已得之，我今當可入無餘依妙涅槃界。』",
    "T23n1442_006:0658a10_6": "還昇虛空現諸神變而入涅槃。",
    "T23n1442_006:0658a10_7": "時彼獵師多財大富，以諸香木焚聖者身，復持牛乳而滅於火，便將餘骨盛置金瓶，四衢道邊起舍利羅塔，并持種種繒蓋幢幡花香伎樂申供養已，至心禮塔而發願言：『我實愚迷不識善惡，遂於如是真實福田造極重罪，願於後世勿招惡報。",
    "T23n1442_006:0658a16_8": "所有供養善根，於當來身，常處富樂豐饒受用，顏容端正見者歡喜，具足如是殊勝福德，當得承事最勝大師不生厭倦。』",
    "T23n1442_006:0658a18_9": "諸苾芻！",
    "T23n1442_006:0658a19_10": "汝等當知，彼獵師者即小軍是。",
    "T23n1442_006:0658a19_11": "由於昔時以毒藥箭射彼獨覺要害之處，此惡業力便於無間大地獄中，滿足一劫受燒燃苦。",
    "T23n1442_006:0658a21_12": "有餘殘業於五百生中常被毒害，雖復今身得阿羅漢果，還遭毒害而入涅槃。",
    "T23n1442_006:0658a23_13": "由彼發願生富樂家顏容端正，乃至今時莫不備受，廣說如上。",
    "T23n1442_006:0658a25_14": "乃至於我法中而為出家，斷諸結惑證阿羅漢果，我於百千俱胝獨覺之中為最勝師，彼承事我不生厭倦。",
    "T23n1442_006:0658a27_15": "是故苾芻！",
    "T23n1442_006:0658a27_16": "汝等應知，若純白業得純白異熟，若純黑業得純黑異熟，若黑白雜業得雜異熟。",
    "T23n1442_006:0658a29_17": "汝諸苾芻當捨純黑業及以雜業，於純白業當勤修學。」",
    "T23n1442_006:0658b01_18": "此是緣起，仍未制學處。",
    "T23n1442_006:0658b03_0": "根本說一切有部毘柰耶卷第六"
}