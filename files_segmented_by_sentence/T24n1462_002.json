{
    "T24n1462_002:0682a02_0": "善見律毘婆沙卷第二",
    "T24n1462_002:0682a04_0": "蕭齊外國三藏僧伽跋陀羅譯",
    "T24n1462_002:0682a05_0": "「眾僧已受，即推目揵連子帝須為和尚；摩呵提婆為阿闍梨，授十戒；大德末闡提為阿闍梨，與具足戒。",
    "T24n1462_002:0682a07_1": "是時摩哂陀年滿二十，即受具足戒，於戒壇中得三達智，具六神通漏盡羅漢。",
    "T24n1462_002:0682a09_2": "僧伽蜜多，阿闍梨名阿由波羅，和尚名曇摩波羅。",
    "T24n1462_002:0682a10_3": "是時僧伽蜜多年十八歲，度令出家，於戒壇中即與六法。",
    "T24n1462_002:0682a12_4": "王登位以來，已經六年，二子出家。",
    "T24n1462_002:0682a12_5": "於是摩哂陀於師受經及毘尼藏，摩哂陀於三藏中，一切佛法皆悉總持，同學一千，摩哂陀最大。",
    "T24n1462_002:0682a15_6": "「爾時阿育王登位九年，有比丘拘多子，名帝須，病困劇，持鉢乞藥得酥一撮，其病增長命將欲斷，向諸比丘言：『三界中慎勿懈怠。』",
    "T24n1462_002:0682a18_7": "語已飛騰虛空，於虛空中而坐，即化作火自焚燒身，入於涅盤。",
    "T24n1462_002:0682a19_8": "是時，阿育王聞人宣傳，為作供養，王念言：『我國中比丘，求藥而不能得。』",
    "T24n1462_002:0682a21_9": "王於四城門邊起作藥藏，付藥滿藏中。",
    "T24n1462_002:0682a22_10": "時，波咤利弗國四方城門邊，有四千客堂，堂日得錢五千，以供王用。",
    "T24n1462_002:0682a24_11": "爾時，王以錢一千供大德泥瞿陀，一千供養塔像華香直，取一千供給法堂，一千供諸律師，一千供眾僧。",
    "T24n1462_002:0682a26_12": "四城門邊藥藏，日一萬以用買藥直。",
    "T24n1462_002:0682a27_13": "「爾時，佛法興隆，諸外道等衰殄失供養利，周遍乞食都無所得，為飢渴所逼，託入佛法而作沙門，猶自執本法，教化人民，此是律、此是法。",
    "T24n1462_002:0682b01_14": "既不用佛法律威儀進止，悉不得法，來入寺住，至布薩日來入僧中，諸善比丘不與其同。",
    "T24n1462_002:0682b03_15": "爾時，目揵連子帝須自念言：『諍法起已，不久當盛，我若住僧眾，諍法不滅。』",
    "T24n1462_002:0682b05_16": "即以弟子付摩哂陀已，目揵連子帝須入阿烋河山中，隱靜獨住。",
    "T24n1462_002:0682b07_17": "「諸外道比丘，欲以己典，雜亂佛法，遂成垢濁。",
    "T24n1462_002:0682b08_18": "外道猶行己法，或事火者，或五熱炙身，或大寒入水，或破壞佛法者，是故諸善比丘不與同布薩、自恣及諸僧事。",
    "T24n1462_002:0682b10_19": "如是展轉，乃至七年不得說戒。",
    "T24n1462_002:0682b11_20": "「阿育王知已，遣一大臣，來入阿育僧伽藍，白眾僧，教滅鬪諍，和合說戒。",
    "T24n1462_002:0682b13_21": "大臣受王勅已入寺，以王命白眾僧，都無應對者。",
    "T24n1462_002:0682b14_22": "臣便還，更諮傍臣：『王有勅令，眾僧滅諍，而不順從。",
    "T24n1462_002:0682b15_23": "卿意云何？』",
    "T24n1462_002:0682b16_24": "傍臣答言：『我見大王往伏諸國，有不順從，王即斬殺，此法亦應如此。』",
    "T24n1462_002:0682b17_25": "傍臣語已，使臣往至寺中，白上座言：『王有勅令，眾僧和合說戒，而不順從。』",
    "T24n1462_002:0682b19_26": "上座答言：『諸善比丘不與外道比丘共布薩，非不順從。』",
    "T24n1462_002:0682b20_27": "於是，臣從上座次第斬殺，次及王弟帝須而止。",
    "T24n1462_002:0682b21_28": "帝須見殺諸比丘，即自念言：『此臣受取王勅，辟故殺諸眾僧也。』」",
    "T24n1462_002:0682b23_29": "問曰：「帝須是誰？」",
    "T24n1462_002:0682b23_30": "答曰：「是王弟同生。",
    "T24n1462_002:0682b24_31": "爾時，阿育王登位，立弟為太子，太子一日入林遊戲，見諸群鹿陰陽和合。",
    "T24n1462_002:0682b25_32": "太子作是念：『此諸群鹿噉草飲水，尚復如此，豈況比丘在寺房舍，床褥細軟飲食適口，當無是事！』",
    "T24n1462_002:0682b28_33": "太子遊還到王所，白王言：『我向出遊，見諸群鹿陰陽和合，畜生噉草飲水，尚有此事，諸比丘僧在寺房舍供養備足，豈無此事？』",
    "T24n1462_002:0682c02_34": "王聞語已，即自念言：『非狐疑處而生狐疑。』",
    "T24n1462_002:0682c03_35": "一日太子帝須，觸忤王意，王忿而語太子帝須：『我今以王位別汝，七日作王訖已，我當殺汝。』",
    "T24n1462_002:0682c05_36": "是時太子帝須，雖受王位，七日之中，日夜妓樂、飲食種種供養，心不染著，形體羸瘦，憂惱轉劇。",
    "T24n1462_002:0682c07_37": "所以爾者，猶畏死故。",
    "T24n1462_002:0682c07_38": "七日已滿，王喚帝須問：『何意羸瘦，飲食、妓樂不稱意耶？』",
    "T24n1462_002:0682c09_39": "帝須答言：『死法逼迫，心不甘樂。』",
    "T24n1462_002:0682c10_0": "王聞語已，語帝須言：『汝已知命七日當死，猶尚惶怖，況諸比丘出息入息，恒懼無常，心有何染著？』",
    "T24n1462_002:0682c12_1": "王語已，帝須於佛法中即生信心。",
    "T24n1462_002:0682c13_2": "「又復一日，太子帝須出遊行獵，漸漸前行至阿練若處。",
    "T24n1462_002:0682c14_3": "見一比丘坐，名曇無德，有一象，折取木枝遙拂比丘。",
    "T24n1462_002:0682c15_4": "太子見已，心發歡喜，而作願言：『我何時得如彼比丘？』",
    "T24n1462_002:0682c16_5": "曇無德比丘自逆知帝須心願，比丘即以神力飛騰虛空，於虛空中而坐，令帝須得見，從虛空飛往阿育僧伽藍大池中，於水上而坐立，脫僧伽梨欝多羅僧置虛空中，入池洗浴。",
    "T24n1462_002:0682c21_6": "是時太子帝須，見大德有如是神力，心大歡喜而言：『今日我當出家！』",
    "T24n1462_002:0682c22_7": "即還宮中白王言：『我欲出家，王必哀念，聽我出家！』",
    "T24n1462_002:0682c24_8": "王聞帝須求出家，心大驚怪，答言：『宮中妓女，百味餚饍娛樂快樂，何以出家？』",
    "T24n1462_002:0682c25_9": "王種種方便令其心止。",
    "T24n1462_002:0682c26_10": "志意堅固，永不肯住，而答王言：『宮中婇女歡樂暫有，會當別離。』",
    "T24n1462_002:0682c27_11": "大王嘆言：『善哉！』",
    "T24n1462_002:0682c28_12": "即遣諸臣，使平治道路，掃灑清淨，竪立幢幡，種種莊嚴。",
    "T24n1462_002:0682c29_13": "莊嚴竟已，臣白王言：『裝束已辦。』",
    "T24n1462_002:0683a01_14": "王取太子公服天冠瓔珞，莊嚴太子，千乘萬騎圍遶，奉送往至寺中。",
    "T24n1462_002:0683a02_15": "「眾僧見太子帝須出家，心大歡喜，有辦僧伽梨者、欝多羅僧者、安陀會者、鉢盂者，擬待太子，即出家已。",
    "T24n1462_002:0683a05_16": "是時太子往到禪房，至曇無德比丘所，求欲出家。",
    "T24n1462_002:0683a06_17": "國中豪貴諸長者兒一千童子，隨太子出家。",
    "T24n1462_002:0683a07_18": "國中人民見太子出家，各自念言：『太子如此尊貴，尚捨王位出家修道。",
    "T24n1462_002:0683a09_19": "我等貧窮，何所戀慕？』",
    "T24n1462_002:0683a09_20": "念已，無數人眾，悉隨出家。",
    "T24n1462_002:0683a10_21": "阿育王登位四年，太子出家。",
    "T24n1462_002:0683a10_22": "復有王外甥阿嗜婆羅門，是僧伽蜜多知已，有一男兒阿嗜，聞太子出家，心中驚喜，往至王所，即白王言：『我今欲隨太子出家，願王聽許。』",
    "T24n1462_002:0683a14_23": "王答：『善哉！』",
    "T24n1462_002:0683a14_24": "即與太子俱日出家。",
    "T24n1462_002:0683a15_0": "如是於佛法中，多有剎利出家，佛法興隆。",
    "T24n1462_002:0683a16_0": "「時，帝須言：『當知此臣僻取王意，殺諸比丘。』",
    "T24n1462_002:0683a17_0": "臣殺未已，帝須比丘便前遮護。",
    "T24n1462_002:0683a17_1": "臣不得殺，臣即置刀，往白王言：『我受王勅，令諸比丘和合說戒，而不順從，我已依罪，次第斬殺。",
    "T24n1462_002:0683a20_0": "殺猶未盡，帝須比丘即便遮護，不能得殺。』",
    "T24n1462_002:0683a21_0": "臣白王言：『帝須比丘為殺以不？』",
    "T24n1462_002:0683a21_1": "王聞臣言殺諸比丘，即大驚愕，心中懊惱，悶絕躄地，以冷水灑面，良久乃穌，即語臣言：『咄咄！",
    "T24n1462_002:0683a23_2": "我遣汝入寺，欲令眾僧和合說戒，何以專輒而殺眾僧？』",
    "T24n1462_002:0683a25_3": "「王往寺中白諸眾僧：『我前遣一臣教令和合說戒，不使殺諸比丘；此臣專輒，枉殺眾僧。",
    "T24n1462_002:0683a27_4": "不審此事，誰獲罪耶？』",
    "T24n1462_002:0683a27_5": "有比丘答言：『由王故殺，此是王罪。』",
    "T24n1462_002:0683a28_6": "或有比丘言：『兩俱得罪。』",
    "T24n1462_002:0683a29_7": "有一比丘即問王言：『王心云何，有殺心不？』",
    "T24n1462_002:0683b01_8": "王答言：『我本以功德意遣，無殺心也。』",
    "T24n1462_002:0683b02_9": "『若王如此，王自無罪，殺者得罪。』",
    "T24n1462_002:0683b02_10": "王聞如是言已，心生狐疑，問諸比丘：『有能斷我狐疑者不？",
    "T24n1462_002:0683b04_11": "若能斷我狐疑心者，我當更竪立佛法。』",
    "T24n1462_002:0683b05_12": "諸比丘答言：『有目揵連子帝須，能斷狐疑竪立佛法。』",
    "T24n1462_002:0683b06_13": "於是即遣法師四人，人各有比丘一千侍從而去；復遣大臣四人，人各有一千人將從，往迎大德目揵連子帝須，須得而歸。",
    "T24n1462_002:0683b09_14": "「是時二部眾，往至阿烋河山中，迎取目揵連子帝須，到已而言：『王喚帝須！』",
    "T24n1462_002:0683b11_15": "帝須不去。",
    "T24n1462_002:0683b11_16": "王復更遣法師八人，人各有比丘一千侍從；大臣八人，人各一千侍從。",
    "T24n1462_002:0683b13_17": "到已復言：『王喚帝須！』",
    "T24n1462_002:0683b13_18": "帝須不去。",
    "T24n1462_002:0683b13_19": "王遲望二使，經久未反，王心狐疑。",
    "T24n1462_002:0683b14_20": "王復問諸大德：『大德！",
    "T24n1462_002:0683b15_21": "我已遣二使，往迎目揵連子帝須，使已經久而不見至？』",
    "T24n1462_002:0683b16_22": "眾僧答言：『恐迎者僻宣王意，言喚帝須！",
    "T24n1462_002:0683b17_23": "是故不來。』",
    "T24n1462_002:0683b17_24": "王復問言：『云何作請語而得來耶？』",
    "T24n1462_002:0683b18_25": "眾僧答王，當作是言：『「佛法已沒，願屈大德來，更共竪立。」",
    "T24n1462_002:0683b19_26": "乃可得來。』",
    "T24n1462_002:0683b20_27": "「王聞是言，更遣法師十六人，人各比丘一千侍從；大臣十六人，人各將一千人。",
    "T24n1462_002:0683b21_28": "王復問：『彼法師為老為少？』",
    "T24n1462_002:0683b22_29": "眾僧答言：『老。』",
    "T24n1462_002:0683b22_30": "『若其老者，當用輿迎。』",
    "T24n1462_002:0683b23_31": "眾僧答言：『不得乘輿。』",
    "T24n1462_002:0683b24_0": "王復問言：『彼大德者住在何處？』",
    "T24n1462_002:0683b24_1": "答言：『阿烋河山中。』",
    "T24n1462_002:0683b25_2": "『若爾，當遣舫乘往迎。』",
    "T24n1462_002:0683b25_3": "勅使者言：『汝若到已，當請大德住大舫中，可使四邊帶仗防護。』",
    "T24n1462_002:0683b27_4": "「是時大眾、使者發去，到阿烋河山中，即以王命白大德言：『今佛法已沒，仰屈大德來共竪立。』",
    "T24n1462_002:0683b29_5": "於是大德聞使語已，言：『我出家正為佛法，今時至矣！』",
    "T24n1462_002:0683c01_6": "即取坐具而起。",
    "T24n1462_002:0683c02_0": "帝須自念言：『明當至波咤利弗國。』",
    "T24n1462_002:0683c02_1": "是時阿育王，夜夢見如是相貌，有一白象而來，以鼻摩娑王頭捉王右手。",
    "T24n1462_002:0683c04_2": "明旦王召相師曰：『我夜夢如是相貌，為吉為凶？』",
    "T24n1462_002:0683c05_3": "有一相師，即答王言：『捉王手者是沙門像也。』",
    "T24n1462_002:0683c06_4": "大王聞相師語已，即得信來白王：『大德帝須今日已至。』",
    "T24n1462_002:0683c08_5": "王聞至已，即出往迎。",
    "T24n1462_002:0683c08_6": "王自入水至膝，大德帝須欲上，王以右手捧接大德，大德帝須便捉王手。",
    "T24n1462_002:0683c10_7": "左右拔劍，欲斫大德帝須。",
    "T24n1462_002:0683c11_8": "何以故？",
    "T24n1462_002:0683c11_9": "阿育王法，若人捉王頭及手，即便斫頭，是故拔劍欲斫。",
    "T24n1462_002:0683c12_10": "爾時，王見水中拔劍影，王迴顧言：『咄咄！",
    "T24n1462_002:0683c13_11": "我昔勅臣，往至寺中令眾僧和合說戒，而僻取我意，殺諸比丘，而汝今者復欲殺耶？",
    "T24n1462_002:0683c15_12": "止止！",
    "T24n1462_002:0683c15_13": "莫作我罪。』」",
    "T24n1462_002:0683c15_14": "法師問曰：「比丘不得捉白衣手，云何得捉？」",
    "T24n1462_002:0683c16_15": "答曰：「王為欲聞法，故往請來。",
    "T24n1462_002:0683c17_16": "王即是大德弟子，故得捉手。",
    "T24n1462_002:0683c18_17": "於是王將大德，往園林中住，三重防衛。",
    "T24n1462_002:0683c19_18": "王自為大德洗脚，以油磨之，磨竟於一邊而坐。",
    "T24n1462_002:0683c20_19": "王自念言：『此大德能斷我疑不？",
    "T24n1462_002:0683c21_20": "若能斷我疑者，亦能斷諍法，然後佛法竪立。』",
    "T24n1462_002:0683c22_21": "王念：『我且當試大德。』",
    "T24n1462_002:0683c22_22": "『我欲見大德神通力，願為示現。』",
    "T24n1462_002:0683c23_23": "帝須答言：『汝今樂見何等神力？』",
    "T24n1462_002:0683c24_24": "王言：『我欲見大地震動。』",
    "T24n1462_002:0683c24_25": "帝須問曰：『為欲使一邊動？",
    "T24n1462_002:0683c25_26": "一切動耶？』",
    "T24n1462_002:0683c25_27": "王復問言：『於此二種何者為難？』",
    "T24n1462_002:0683c26_28": "帝須答言：『譬如銅盤盛滿中水，有人動盤水悉動難？",
    "T24n1462_002:0683c27_29": "半動、半不動難？』",
    "T24n1462_002:0683c28_30": "王言：『半動半不動甚難。』",
    "T24n1462_002:0683c28_31": "帝須答言：『如是，大王！』",
    "T24n1462_002:0683c29_32": "王言：『欲見半動半不動。』",
    "T24n1462_002:0683c29_33": "帝須語王：『周迴四方四由旬，彈繩作界，東方安車，南方安馬，西方安人，北方安銅盤水，使各騎界上，一脚在內一脚在外，銅盤水當安界上，半入界內半在界外。』",
    "T24n1462_002:0684a04_34": "王即隨教作已。",
    "T24n1462_002:0684a05_35": "於是帝須即入第四禪，從禪定起，而向王言：『善見，大王！』",
    "T24n1462_002:0684a06_36": "大德帝須即以神力，能使四方四由旬外悉大震動，界內不動；車馬及人外脚悉動，內脚不動；水半動、半不動。",
    "T24n1462_002:0684a08_37": "於是大王，見大德神力如此，即大歡喜：『我先所疑今得斷也，於佛法中惡法得滅。』",
    "T24n1462_002:0684a10_38": "「王即問大德帝須：『我先遣一臣到寺，令僧和合說戒；而臣專輒殺諸比丘。",
    "T24n1462_002:0684a12_39": "此罪誰得耶？』",
    "T24n1462_002:0684a12_40": "帝須答言：『大王！",
    "T24n1462_002:0684a13_41": "有殺心不？』",
    "T24n1462_002:0684a13_42": "王即答言：『我無殺心。』",
    "T24n1462_002:0684a14_0": "『若無殺心，王無罪也。』",
    "T24n1462_002:0684a14_1": "即便為王說《本生經》：『佛語諸比丘：「先籌量心然後作業，一切作業皆由心也。」』",
    "T24n1462_002:0684a16_2": "帝須欲演《本生經》：『大王！",
    "T24n1462_002:0684a16_3": "往昔有一鷓鴣鳥，為人籠繫在地，愁怖便大鳴喚。",
    "T24n1462_002:0684a18_0": "同類雲集，為人所殺。",
    "T24n1462_002:0684a18_1": "鷓鴣問道士：「我有罪不？」",
    "T24n1462_002:0684a19_2": "道士答言：「汝鳴聲時有殺心不？」",
    "T24n1462_002:0684a19_3": "鷓鴣鳥言：「我鳴伴來，無殺心也。」",
    "T24n1462_002:0684a20_4": "道士即答：「若無殺心，汝無罪也。」",
    "T24n1462_002:0684a21_5": "而說偈言：「『不因業而觸，　　必因心而起，　　善人攝心住，　　罪不橫加汝。』",
    "T24n1462_002:0684a24_0": "「如是大德帝須，方便令王知已，七日在園林中，帝須教王，是律、是非律，是法、是非法，是佛說、是非佛說。",
    "T24n1462_002:0684a26_1": "七日竟，王勅：『以步障作隔，所見同者集一隔中，不同見者各集異隔。』",
    "T24n1462_002:0684a28_2": "處處隔中，出一比丘，王自問言：『大德！",
    "T24n1462_002:0684a28_3": "佛法云何？』",
    "T24n1462_002:0684a29_4": "有比丘答言常，或言斷，或言非想，或言非想非非想，或言世間涅槃。",
    "T24n1462_002:0684b02_0": "王聞諸比丘言已，『此非比丘，即是外道也。』",
    "T24n1462_002:0684b03_0": "王既知已，王即以白衣服與諸外道，驅令罷道。",
    "T24n1462_002:0684b04_1": "其餘隔中六萬比丘，王復更問：『大德！",
    "T24n1462_002:0684b05_0": "佛法云何？』",
    "T24n1462_002:0684b05_1": "答言：『佛分別說也。』",
    "T24n1462_002:0684b05_2": "諸比丘如是說已，王更問大德帝須：『佛分別說不？』",
    "T24n1462_002:0684b06_3": "答言：『如是，大王！』",
    "T24n1462_002:0684b07_4": "知佛法淨已，王白：『諸大德！",
    "T24n1462_002:0684b07_5": "願大德布薩說戒。』",
    "T24n1462_002:0684b08_6": "王遣人防衛眾僧，王還入城。",
    "T24n1462_002:0684b09_0": "「王去之後，眾僧即集眾六萬比丘。",
    "T24n1462_002:0684b09_1": "於集眾中，目揵連子帝須為上座，能破外道邪見徒眾。",
    "T24n1462_002:0684b11_2": "眾中選擇知三藏、得三達智者一千比丘，如昔第一大德迦葉集眾，亦如第二須那拘集眾，出毘尼藏無異，一切佛法中清淨無垢。",
    "T24n1462_002:0684b14_3": "第三集法藏九月日竟，大地六種震動，所以一千比丘說，名為第三集也。」",
    "T24n1462_002:0684b15_4": "法師問曰：「三集眾誰為律師？」",
    "T24n1462_002:0684b16_5": "「於閻浮利地，我當次第說名字：第一、優波離，第二、馱寫拘，第三、須那拘，第四、悉伽婆，第五、目揵連子帝須。",
    "T24n1462_002:0684b19_6": "此五法師於閻浮利地，以律藏次第相付不令斷絕，乃至第三集律藏。",
    "T24n1462_002:0684b20_7": "從第三之後，目揵連子帝須臨涅槃，付弟子摩哂陀，摩哂陀是阿育王兒也，持律藏至師子國。",
    "T24n1462_002:0684b23_8": "摩哂陀臨涅槃，付弟子阿栗咤。",
    "T24n1462_002:0684b23_9": "從爾已來，更相傳授至于今日，應當知之。",
    "T24n1462_002:0684b24_10": "我今說往昔師名，從閻浮利地五人持律藏至師子國：第一、名摩哂陀，第二、名一地臾，第三、名欝帝臾，第四、名參婆樓，第五、名拔陀沙。",
    "T24n1462_002:0684b28_11": "此五法師智慧無比，神通無礙得三達智，於師子國各教授弟子。",
    "T24n1462_002:0684b29_12": "「摩哂陀臨涅槃，付弟子阿栗咤，阿栗咤付弟子帝須達多，帝須達多付弟子伽羅須末那，伽羅須末那付弟子地伽那，地伽那付須末那，須末那付伽羅須末那，伽羅須末那付曇無德，曇無德付帝須，帝須付提婆，提婆付須末那，須末那付專那伽，專那伽付曇無婆離，曇無婆離付企摩，企摩付優波帝須，優波帝須付法叵，法叵付阿婆耶，阿婆耶付提婆，提婆付私婆。",
    "T24n1462_002:0684c09_13": "如此諸律師，智慧第一，神通無礙，得三達智，愛盡羅漢，如是師師相承至今不絕。」",
    "T24n1462_002:0684c11_14": "法師曰：「我今更說根本因緣。",
    "T24n1462_002:0684c12_15": "爾時，於波咤利弗國，集第三毘尼藏竟。",
    "T24n1462_002:0684c13_16": "往昔目揵連子帝須，作如是念：『當來佛法何處久住？』",
    "T24n1462_002:0684c14_17": "即以神通力觀看閻浮利地，當於邊地中興。",
    "T24n1462_002:0684c15_18": "於是目揵連子帝須，集諸眾僧，語諸長老：『汝等各持佛法，至邊地中竪立。』",
    "T24n1462_002:0684c17_19": "諸比丘答言：『善哉！』",
    "T24n1462_002:0684c17_20": "即遣大德：『末闡提！",
    "T24n1462_002:0684c18_21": "汝至罽賓、揵陀羅咤國中。",
    "T24n1462_002:0684c18_22": "摩呵提婆！",
    "T24n1462_002:0684c19_0": "至摩醯婆末陀羅國。",
    "T24n1462_002:0684c19_1": "勒棄多！",
    "T24n1462_002:0684c19_2": "至婆那婆私國。",
    "T24n1462_002:0684c20_3": "曇無德！",
    "T24n1462_002:0684c20_4": "至阿波蘭多迦國。",
    "T24n1462_002:0684c20_5": "摩訶曇無德！",
    "T24n1462_002:0685a01_6": "至摩訶勒咤國。",
    "T24n1462_002:0685a01_7": "摩呵勒棄多！",
    "T24n1462_002:0685a01_8": "至臾那世界國(是漢地也)。",
    "T24n1462_002:0685a02_9": "末示摩！",
    "T24n1462_002:0685a02_10": "至雪山邊國。",
    "T24n1462_002:0685a02_11": "須那迦欝多羅！",
    "T24n1462_002:0685a03_12": "至金地國。",
    "T24n1462_002:0685a03_13": "摩哂陀、欝帝夜參婆樓拔陀！",
    "T24n1462_002:0685a04_14": "至師子國。",
    "T24n1462_002:0685a04_15": "各竪立佛法。』",
    "T24n1462_002:0685a04_16": "於是諸大德各各眷屬五人，而往諸國竪立佛法。",
    "T24n1462_002:0685a05_17": "「爾時，罽賓國中有龍王，名阿羅婆樓，國中種禾稻，始欲結秀，而龍王注大洪雨，禾稻沒死流入海中。",
    "T24n1462_002:0685a08_18": "爾時大德末闡提比丘等五人，從波咤利弗國飛騰虛空，至雪山邊阿羅婆樓池中下，即於水上行住坐臥。",
    "T24n1462_002:0685a10_19": "龍王眷屬童子入白龍王言：『不知何人，身著赤衣居在水上，侵犯我等。』",
    "T24n1462_002:0685a12_20": "龍王聞已即大瞋忿，從宮中出，見大德末闡提，龍王忿心轉更增盛，於虛空中作諸神力，種種非一，令末闡提比丘恐怖，復作暴風疾雨、雷電霹靂，山巖崩倒、樹木摧折，猶如虛空崩敗。",
    "T24n1462_002:0685a16_21": "龍王眷屬童子，復集一切諸龍童子，身出烟竟，起大猛火、雨大礫石，欲令大德末闡提恐怖。",
    "T24n1462_002:0685a19_0": "既不恐怖，而便罵言：『禿頭人，君為是誰，身著赤衣？』",
    "T24n1462_002:0685a20_1": "如是罵詈，大德顏色不異，龍王復更作是罵言：『捉取打殺！』",
    "T24n1462_002:0685a21_2": "語已更喚兵眾，現種種神變，猶不能伏。",
    "T24n1462_002:0685a22_3": "「大德末闡提以神通力蔽龍王神力，向龍王說：『若汝能令諸天世人一切悉來恐怖，我者一毛不動；汝今更取須彌山王及諸小山擲置我上，亦不能至。』",
    "T24n1462_002:0685a26_4": "大德作是語已，龍王思念：『我作神力便已疲倦，無所至到。』",
    "T24n1462_002:0685a27_5": "心含忿怒而便停住。",
    "T24n1462_002:0685a27_6": "是時大德知龍王心，以甘露法味教化示之，令其歡喜歸伏。",
    "T24n1462_002:0685a29_7": "龍王受甘露法已，即受三歸五戒，與其眷屬八萬四千俱受五戒。",
    "T24n1462_002:0685b01_8": "復有雪山鬼、夜叉、揵撻婆、鳩盤茶鬼等，聞大德末闡提說法已，即受三歸五戒。",
    "T24n1462_002:0685b03_9": "復有夜叉五人，與眷屬俱，呵梨帝耶夜叉尼有五百子，得須陀洹道。",
    "T24n1462_002:0685b05_10": "「於是大德末闡提，喚一切夜叉及龍王，從今以後莫生瞋恚，莫殘害人民禾稻，於諸眾生生慈悲心，令得安樂。",
    "T24n1462_002:0685b08_11": "一切諸龍鬼等答言：『善哉！",
    "T24n1462_002:0685b08_12": "如大德教，即當順從。』",
    "T24n1462_002:0685b09_13": "即日龍王作大供養，龍王遣取己七寶床與末闡提，末闡提坐於床上，龍王立近末闡提邊，以扇扇末闡提。",
    "T24n1462_002:0685b11_14": "是時，罽賓揵陀勒叉國人民，常以節日集，往祠會龍王。",
    "T24n1462_002:0685b13_15": "到已，見大德末闡提，各相謂言：『此比丘神力乃勝龍王。』",
    "T24n1462_002:0685b14_16": "於是人民悉禮末闡提，禮已而坐。",
    "T24n1462_002:0685b15_17": "末闡提為諸人民說讀《譬喻經》，說已，八萬眾生即得道果，千人出家。」",
    "T24n1462_002:0685b17_0": "法師言：「從昔至今，罽賓國皆著袈裟，光飾其境。」",
    "T24n1462_002:0685b18_1": "而說偈言：「罽賓揵陀國，　　爾時末闡提，　瞋恚大龍王，　　教化令受法。",
    "T24n1462_002:0685b21_0": "　復有餘大眾，　　從繫縛得解，　八萬得天眼，　　出家一千眾。",
    "T24n1462_002:0685b23_0": "「大德摩訶提婆，往至摩醯娑慢陀羅國。",
    "T24n1462_002:0685b23_1": "至已，為說《天使經》，說竟，四萬人得道果，皆悉隨出家。」",
    "T24n1462_002:0685b25_2": "而說偈言：「摩訶提婆，　　有大神力，　　得三達智，　到摩醯娑。",
    "T24n1462_002:0685b28_0": "　為說《天使經》，　　度脫諸眾生，　四萬得天眼，　　皆悉隨出家。",
    "T24n1462_002:0685c01_0": "「大德勒棄多，往婆那婆私國，於虛空中而坐。",
    "T24n1462_002:0685c02_1": "坐已，為說《無始經》。",
    "T24n1462_002:0685c02_2": "說已，六萬人得天眼，七千人出家，即起五百寺。」",
    "T24n1462_002:0685c03_3": "而說偈言：「大德勒棄多，　　有大神通力，　到婆那婆私，　　於虛空中坐。",
    "T24n1462_002:0685c06_0": "　為說《無始經》，　　眾生得天眼，　出家七千人，　　五百僧伽藍。",
    "T24n1462_002:0685c08_0": "「大德曇無德，往阿波蘭多國。",
    "T24n1462_002:0685c08_1": "到已，為諸人民說《火聚譬經》。",
    "T24n1462_002:0685c09_2": "說已，令人歡喜，三萬人得天眼，令服甘露法，從剎利種男女，各一千人出家，如是佛法流布。」",
    "T24n1462_002:0685c11_3": "而說偈言：「大德曇無德，　　有大神通力，　往阿婆蘭多，　　說《火聚經》法。",
    "T24n1462_002:0685c14_0": "　令服甘露法，　　眾生得天眼，　一千比丘僧，　　比丘尼如是。",
    "T24n1462_002:0685c16_0": "「大德摩訶曇無德，往至摩訶勒咤國。",
    "T24n1462_002:0685c16_1": "到已，為說《摩訶那羅陀迦葉本生經》。",
    "T24n1462_002:0685c17_2": "說已，八萬四千人得道，三千人出家，如是佛法流通。」",
    "T24n1462_002:0685c18_3": "而說偈言：「大德摩訶曇，　　有大神通力，　往摩訶勒咤，　　說《迦葉本經》，　眾生得道果，　　出家三千人。",
    "T24n1462_002:0685c23_0": "「大德摩訶勒棄多，往臾那世界國。",
    "T24n1462_002:0685c23_1": "到已，為說《迦羅羅摩經》。",
    "T24n1462_002:0685c24_2": "說已，臾那世界國七萬三千人得道果，千人出家，臾那世界佛法通流。」",
    "T24n1462_002:0685c25_3": "而說偈言：「摩訶勒棄多，　　有大神通力，　往臾那世界。",
    "T24n1462_002:0686a03_4": "　　說《摩迦羅經》，　眾生得道果，　　出家一千人。",
    "T24n1462_002:0686a05_0": "「大德末示摩、大德迦葉、大德提婆純毘帝須，復大德提婆，往雪山邊。",
    "T24n1462_002:0686a06_1": "到已，說《初轉法輪經》。",
    "T24n1462_002:0686a07_2": "說法已，八億人得道。",
    "T24n1462_002:0686a07_3": "大德五人，各到一國教化，五千人出家，如是佛法流通雪山邊。」",
    "T24n1462_002:0686a09_4": "而說偈言：「大德末示摩，　　有大神通力，　往到雪山邊，　　說《初法輪經》，　眾生得道果，　　出家五千人。",
    "T24n1462_002:0686a13_0": "「大德須那迦那欝多羅，往至金地國。",
    "T24n1462_002:0686a13_1": "到已，於金地中，有一夜叉尼，從海中出，往到王宮中，夫人若生兒已，夜叉即奪取而食。",
    "T24n1462_002:0686a15_2": "爾時，王夫人生一男兒，見大德須那迦來，即大恐怖，而作念言：『此是夜叉尼伴也。』",
    "T24n1462_002:0686a17_3": "即取器仗往欲殺須那迦。",
    "T24n1462_002:0686a18_4": "須那迦問言：『何以持器仗而來？』",
    "T24n1462_002:0686a19_5": "諸人答言：『王宮中生兒，而夜叉尼伴奪取而食。",
    "T24n1462_002:0686a20_6": "君將非其伴耶？』",
    "T24n1462_002:0686a20_7": "須那迦答言：『我非夜叉尼伴，我等名為沙門，斷殺生法，護持十善勇猛精進，我有善法。』",
    "T24n1462_002:0686a22_8": "「是時夜叉尼聞王宮生兒，相與圍遶從海中出，作如是言：『今王生兒，我當往取食。』",
    "T24n1462_002:0686a24_9": "王宮中國人，見夜叉眾來，皆大驚怖，往白大德。",
    "T24n1462_002:0686a25_10": "是時須那迦，即化作夜叉大眾，倍於彼眾而圍遶之。",
    "T24n1462_002:0686a27_11": "夜叉尼等見化夜叉，而作念言：『彼夜叉者當已得國，今將欲來害食我等。』",
    "T24n1462_002:0686a28_12": "作是念已，即各走去不得迴顧。",
    "T24n1462_002:0686a29_13": "於是化夜叉眾，隨後而逐，不見而止。",
    "T24n1462_002:0686b01_14": "大德須那迦，即誦呪防護國土，使諸夜叉斷不得入，即為國人民說《梵網經》，說已，六萬人皆得道果，復有受三歸五戒者，三千五百人為比丘僧，一千五百人為比丘尼，於是佛法流通。」",
    "T24n1462_002:0686b05_15": "法師言：「從昔至今，王若生兒，悉皆取名名須欝多羅。」",
    "T24n1462_002:0686b07_16": "而說偈言：「大德須那迦，　　欝多羅比丘，　有大神通力，　　往到金地國，　為說《梵網經》，　　眾生得道果，　三千五百僧，　　一千五百尼。」",
    "T24n1462_002:0686b12_0": "「大德目揵連子帝須，與眾僧遣摩哂陀往師子洲。",
    "T24n1462_002:0686b13_1": "摩哂陀即作是念：『此時可去以不？』",
    "T24n1462_002:0686b14_0": "摩哂陀即入定觀。",
    "T24n1462_002:0686b14_1": "『師子阿[少/兔]羅陀國王，名聞茶私婆，年已老耄，不堪受化，若往化者，佛法亦不久住。",
    "T24n1462_002:0686b16_2": "我今且止，去時未至。",
    "T24n1462_002:0686b16_3": "若王命終，太子代位，我當共往建立佛法。",
    "T24n1462_002:0686b17_4": "我今且往外家，欲問訊母。』",
    "T24n1462_002:0686b18_5": "復更自念：『到母國已，當還此不？",
    "T24n1462_002:0686b19_6": "仍往師子洲也。』",
    "T24n1462_002:0686b19_7": "摩哂陀往師所，頭面禮足及比丘僧，從阿育王僧伽藍出，摩哂陀為上座，僧伽蜜多兒沙彌，須末那等六人，及一優婆塞，名盤頭迦，與共俱去，過王舍城至南山村，從此次第而去至母國也。」",
    "T24n1462_002:0686b24_8": "法師曰：「何以故？",
    "T24n1462_002:0686b24_9": "昔阿育王封欝支國，初往至國次第而去，即到南山，山下有村，名卑提寫。",
    "T24n1462_002:0686b26_10": "大富長者以女與阿育王為婦，到國而生一男兒，名摩哂陀。",
    "T24n1462_002:0686b27_11": "摩哂陀年已十四，後阿育王便登王位，留婦置欝支國，在卑提寫村住。",
    "T24n1462_002:0686b29_12": "是以經文注言：『摩哂陀經六月日而至母所。』",
    "T24n1462_002:0686c01_13": "「爾時摩哂陀，次第到母國已，母出頭面作禮，作禮已竟，為設中食，即立大寺，名卑地寫。",
    "T24n1462_002:0686c03_14": "時摩哂陀少時住寺，而作是念：『此間所作已訖，時可去不？』",
    "T24n1462_002:0686c05_0": "摩哂陀復自思念：『我今且當待阿育王遣使往師子洲，授太子天愛帝須為王竟，然後我往。",
    "T24n1462_002:0686c07_1": "使彼太子若登位者，得阿育王拜授為王，并聞如來功德，必大歡喜。",
    "T24n1462_002:0686c08_2": "我伺其出遊眉沙迦山，是時我與相見。",
    "T24n1462_002:0686c09_3": "過一月已，當往到彼。』",
    "T24n1462_002:0686c10_4": "四月十五日眾僧集布薩時，便共籌量，於是眾僧各各答言：『時可去矣。』」",
    "T24n1462_002:0686c11_5": "法師曰：「往昔說偈讚言：「上座摩哂陀，　　大德欝地臾，　大德欝帝臾，　　大德跋陀多，　大德參婆樓，　　沙彌脩摩那，　皆得三達智；　　婆塞槃頭迦，　已得見道跡，　　此諸大士等。」",
    "T24n1462_002:0686c18_0": "「爾時天帝釋，知聞茶私婆王便已終沒，即下白摩哂陀言：『師子阿[少/兔]羅陀國王命已壽終，今太子天愛帝須已登為王。",
    "T24n1462_002:0686c20_1": "我念往昔佛在世時，已記摩哂陀比丘當在師子土中，興隆佛法。",
    "T24n1462_002:0686c22_2": "是故大德！",
    "T24n1462_002:0686c22_3": "今應當去，我亦侍從，俱往至彼。』",
    "T24n1462_002:0686c23_4": "天帝釋即作是言：『爾時佛在菩提樹下，以天眼遍觀世間，即見師子洲中，佛法興盛，勅語我言：「可與大德摩哂陀，俱往師子洲中，竪立佛法。」",
    "T24n1462_002:0686c26_5": "是故我今作如是言。』",
    "T24n1462_002:0686c27_6": "大德摩哂陀，已受天帝釋語已，即從卑地象山，與大眾俱飛騰虛空，到師子阿[少/兔]羅陀國，往至東方眉沙迦山下，是故從古至今，名為象山。」",
    "T24n1462_002:0687a01_7": "法師曰：「今說往昔偈言：「住卑地寫村，　　已經三十日，　時至宜應去，　　往到師子洲。",
    "T24n1462_002:0687a05_0": "　從閻浮利地，　　次第飛騰往，　譬如虛空雁，　　羅列不失次。",
    "T24n1462_002:0687a07_0": "　如是諸大德，　　根本因緣起，　國東眉沙山，　　靉靆如黑雲，　即到山頂上，　　徘徊而來下。」",
    "T24n1462_002:0687a10_0": "「爾時諸大德，到師子洲中已，摩哂陀為上座。",
    "T24n1462_002:0687a11_1": "於時佛涅槃已，二百三十六歲，佛法通流至師子洲中，應當知之。",
    "T24n1462_002:0687a12_2": "爾時阿闍世王，登王位八年佛涅槃，此年師子童子，而於彼洲初立作王。",
    "T24n1462_002:0687a14_3": "又有童子，名毘闍耶，往師子洲中，安立人民，住止處竟。",
    "T24n1462_002:0687a15_4": "爾時閻浮地王，名欝陀耶跋陀羅，登王位已十四年，此毘闍耶，於師子洲中命終，欝陀耶跋陀羅已十五年，半頭婆脩提婆，於師子洲登王位。",
    "T24n1462_002:0687a19_0": "爾時閻浮利地，若那迦逐寫迦，登王位二十年，半頭婆脩提婆王，於彼命終，阿婆耶即代為王。",
    "T24n1462_002:0687a21_1": "閻浮利地王，名脩脩佛那迦，作王十七年，阿婆耶王二十年，有波君茶迦婆耶，起兵伐阿婆耶王得，仍即立代為王。",
    "T24n1462_002:0687a24_2": "閻浮利地王，名迦羅育，在位已十六年，波君茶迦婆耶已十八年。",
    "T24n1462_002:0687a25_3": "閻浮利地王，名栴陀掘多，作已十四年，波君茶迦婆耶命終，聞茶私婆代。",
    "T24n1462_002:0687a27_4": "閻浮利地王，名阿育，已在位十七年，聞茶私婆命終，天愛帝須代。",
    "T24n1462_002:0687a28_5": "爾時佛涅槃後，阿[少/兔]樓陀王閔蹰王，在位各八年，那迦逮婆迦作王十四年，脩脩佛那迦作王十八年，其兒代，名阿育，作王二十八年。",
    "T24n1462_002:0687b03_6": "阿育王有十兒，並登為王二十二年。",
    "T24n1462_002:0687b04_7": "次玫難陀代，作王二十二年。",
    "T24n1462_002:0687b04_8": "復有栴陀掘多，作王二十四年。",
    "T24n1462_002:0687b05_9": "賓頭沙羅王代，在位二十八年，阿育王代位已十八年，摩哂陀到師子洲中，即是王種次第，應當知。",
    "T24n1462_002:0687b07_10": "「是時天愛帝須王，有星宿惡忌避出，使臣打鼓，宣令王當出。",
    "T24n1462_002:0687b09_11": "使臣打鼓，宣令王當出避，與四萬眾圍遶出城，到眉沙迦山，王欲行獵。",
    "T24n1462_002:0687b10_12": "爾時山中有一樹神，欲令王得見大德摩哂陀，樹神化作一鹿，去王不遠，示現噉草而便徐行。",
    "T24n1462_002:0687b13_13": "王見化鹿，即張弓捻箭引弓欲射。",
    "T24n1462_002:0687b14_0": "王復念言：『我當諦射此鹿。』",
    "T24n1462_002:0687b14_1": "鹿仍迴向闍婆陀羅路而走。",
    "T24n1462_002:0687b15_2": "王即逐後，到闍婆陀羅。",
    "T24n1462_002:0687b15_3": "化鹿知去摩哂陀不遠而滅。",
    "T24n1462_002:0687b16_4": "「於是摩哂陀見王已近，而作是念：『今以神力，令王正見我一人，不見餘人。』",
    "T24n1462_002:0687b18_5": "大德摩哂陀，即喚：『帝須！",
    "T24n1462_002:0687b18_6": "帝須！",
    "T24n1462_002:0687b19_0": "汝當善來。』",
    "T24n1462_002:0687b19_1": "王聞喚已，而便念言：『今此國中誰敢喚我名者？",
    "T24n1462_002:0687b20_2": "此何等人，著赤衣服割截而成，喚我名字？』",
    "T24n1462_002:0687b21_3": "生狐疑心：『此是何等？",
    "T24n1462_002:0687b21_4": "為是人乎？",
    "T24n1462_002:0687b22_5": "為是神鬼耶？』",
    "T24n1462_002:0687b22_6": "於是大德摩哂陀，即答言：『我等沙門，釋種法王之子，為哀愍大王，從閻浮利地故來到此。』",
    "T24n1462_002:0687b24_7": "「爾時天愛帝須王，與阿育王以有書信，遙作知識。",
    "T24n1462_002:0687b25_8": "是時天愛帝須王，功德瑞相，有山名車多迦，山邊生一竹林，林中有三竹，大如轅，一名藤杖，二名華杖，三名鳥杖。",
    "T24n1462_002:0687b28_9": "藤杖者，其色白如銀，金藤遶纏。",
    "T24n1462_002:0687b29_10": "華杖者，黃碧絳黑白華，種種雜華瓔珞華杖。",
    "T24n1462_002:0687c01_11": "鳥杖者，鷹鷂耆婆鳥，耆毘迦鳥，如是種種眾鳥。",
    "T24n1462_002:0687c02_12": "復有四足眾生，如生氣無異。」",
    "T24n1462_002:0687c03_13": "法師曰：「今說往昔偈讚：「車多迦山邊，　　忽生一竹林，　林中有三竹，　　其色白如銀，　黃白絳碧黑，　　金藤圍遶纏，　眾鳥及四足，　　種種雜華照。」",
    "T24n1462_002:0687c08_0": "「海中復出珊瑚真珠摩尼金銀種種雜寶，復有八種真珠：馬珠、象珠、車珠、婆羅迦珠、婆羅耶珠、纏指珠、迦鳩陀婆羅珠、世間珠。",
    "T24n1462_002:0687c10_1": "如是天愛帝須王，遣信齎上三竹及眾寶物并八真珠，獻阿育王。",
    "T24n1462_002:0687c12_2": "到已，阿育王見大歡喜，即答餉以五種服飾、傘、拂、劍、天冠、七寶革屣及眾寶物，不可計數。",
    "T24n1462_002:0687c14_3": "何謂為眾物？",
    "T24n1462_002:0687c14_4": "檀陀迦蝝及常滿河水、騰沙迦華，頻伽色髮衣一雙、手巾、青栴檀，有土如平旦時色、阿羅勒果、阿摩勒果王女。」",
    "T24n1462_002:0687c17_5": "法師曰：「今說往昔偈言：「天冠拂傘劍，　　七寶裝革屣，　頻伽檀陀蝝，　　色髮衣一雙，　金鉢儀一具，　　阿耨達池水，　鮮白貴手巾，　　無價青栴檀，　平旦色白土，　　龍王名眼藥，　菴摩阿梨勒，　　無上甘露藥，　鸚鵡所獻米，　　其數五百擔，　此諸眾妙物，　　阿育王功德。」",
    "T24n1462_002:0688a07_0": "「如是諸妙物，是世間餉也。",
    "T24n1462_002:0688a07_1": "復有三寶餉，阿育王言：『我已歸依佛、歸依法、歸依僧，作優婆塞，此是釋種子法，於三寶中，汝當至心，信受佛法。』",
    "T24n1462_002:0688a10_2": "阿育王遣信，答天愛帝須王餉，并授王位。",
    "T24n1462_002:0688a11_3": "天愛帝須王，以三月十五日受拜王位。",
    "T24n1462_002:0688a12_4": "經一月日，摩哂陀等來到。",
    "T24n1462_002:0688a12_5": "復聞摩哂陀說：『我是釋種子。』",
    "T24n1462_002:0688a13_6": "天愛帝須王，於獵場中即復思憶阿育王書，言有釋種子，即投弓放箭，却坐一面，各相問訊。」",
    "T24n1462_002:0688a15_7": "法師曰：「今說往昔偈讚言：「投弓放箭，　　却坐一面。",
    "T24n1462_002:0688a17_8": "　　大王坐已，　問訊大德，　　句次有義。",
    "T24n1462_002:0688a18_9": "　　時四萬人，　往到王所，　　各自圍遶。」",
    "T24n1462_002:0688a20_0": "「是時軍眾到已，大德摩哂陀即現六人。",
    "T24n1462_002:0688a20_1": "王時見已而問：『大德！",
    "T24n1462_002:0688a21_2": "此六人者何時來也？』",
    "T24n1462_002:0688a21_3": "答言：『與我俱來。』",
    "T24n1462_002:0688a22_4": "王復問：『於閻浮利地，有餘如此沙門不？』",
    "T24n1462_002:0688a23_5": "答言：『彼國土者沙門眾多，袈裟之服晃曜國內，皆三達智神通無礙，懸知人心，漏盡羅漢，佛弟子聲聞眾多。』",
    "T24n1462_002:0688a25_6": "王復問言：『諸大德等乘何來此？』",
    "T24n1462_002:0688a26_7": "答言：『我等不用水陸而來。』",
    "T24n1462_002:0688a27_0": "王自念言：『當從虛空來也。』",
    "T24n1462_002:0688a27_1": "摩哂陀復作是念：『王有智慧？",
    "T24n1462_002:0688a28_2": "無智慧耶？",
    "T24n1462_002:0688a28_3": "我當試之。』",
    "T24n1462_002:0688a28_4": "有一菴羅樹，王坐近樹。",
    "T24n1462_002:0688a29_5": "摩哂陀因樹而問：『大王！",
    "T24n1462_002:0688b01_0": "此是菴羅樹耶？』",
    "T24n1462_002:0688b01_1": "王即答言：『是菴羅樹。』",
    "T24n1462_002:0688b01_2": "『置此菴羅樹，更有樹無？』",
    "T24n1462_002:0688b02_3": "答言：『更有。』",
    "T24n1462_002:0688b02_4": "『復置此樹，更有樹無？』",
    "T24n1462_002:0688b03_5": "答言：『更有。』",
    "T24n1462_002:0688b03_6": "『復置此樹，更有餘樹無？』",
    "T24n1462_002:0688b04_0": "即答言：『有。』",
    "T24n1462_002:0688b04_1": "復問：『置餘樹更有樹無？』",
    "T24n1462_002:0688b04_2": "答：『此是菴羅樹耶？』",
    "T24n1462_002:0688b05_3": "摩哂陀答：『善哉，大王！",
    "T24n1462_002:0688b05_4": "有大智慧。』",
    "T24n1462_002:0688b05_5": "摩哂陀言：『王有宗親無？』",
    "T24n1462_002:0688b06_6": "答：『甚多。",
    "T24n1462_002:0688b06_7": "大德！』",
    "T24n1462_002:0688b06_8": "『置王宗親，餘人有宗親無？』",
    "T24n1462_002:0688b07_9": "答言：『極多。』",
    "T24n1462_002:0688b07_10": "『置王宗親，置餘人宗親，更有餘人無？』",
    "T24n1462_002:0688b08_11": "王便答言：『我即是也。』",
    "T24n1462_002:0688b09_12": "摩哂陀答：『善哉，善哉！",
    "T24n1462_002:0688b09_13": "大王聰明！",
    "T24n1462_002:0688b09_14": "自知己身非親、非餘人親。』",
    "T24n1462_002:0688b10_15": "「於是大德摩哂陀言：『此王智慧能竪立佛法。』",
    "T24n1462_002:0688b11_16": "即為說《呪羅訶象譬經》。",
    "T24n1462_002:0688b12_17": "說已，王與四萬大眾，一時俱受三歸。",
    "T24n1462_002:0688b12_18": "是時王聽法已，遣信還國，欲取飲食。",
    "T24n1462_002:0688b13_19": "王復念言：『即今非時，非沙門食也。』",
    "T24n1462_002:0688b14_20": "飲食到已，王自欲獨食，意復疑而問：『諸大德！",
    "T24n1462_002:0688b15_21": "大德食不？』",
    "T24n1462_002:0688b15_22": "答言：『此非我等沙門食時。』",
    "T24n1462_002:0688b16_23": "王問：『何時得淨也？』",
    "T24n1462_002:0688b17_0": "答曰：『從旦至中得應淨法。』",
    "T24n1462_002:0688b17_1": "王曰：『諸大德！",
    "T24n1462_002:0688b17_2": "今可共還國？』",
    "T24n1462_002:0688b18_3": "答言：『不隨，我等住此。』",
    "T24n1462_002:0688b18_4": "『若諸大德住此，請童子隨去？』",
    "T24n1462_002:0688b19_5": "答言：『此童子者已得道果，通知佛法，今欲出家。』",
    "T24n1462_002:0688b20_6": "王言：『若爾者，我明當遣車來奉迎。』",
    "T24n1462_002:0688b21_7": "語已，即頭頂禮足而便還去。",
    "T24n1462_002:0688b22_8": "「王去不久，摩哂陀喚沙彌脩摩那：『今應說法，時汝可唱轉法輪。』",
    "T24n1462_002:0688b23_9": "脩摩那白師言：『我今唱，令聲至何處？』",
    "T24n1462_002:0688b24_10": "答言：『使聲滿師子國。』",
    "T24n1462_002:0688b24_11": "脩摩那答言：『善哉大德！』",
    "T24n1462_002:0688b25_12": "即入第四禪已，從禪定起，自勅心已，令師子國一切人民俱聞我聲，仍便三唱，三唱已竟。",
    "T24n1462_002:0688b27_13": "王聞此聲，即遣人往到諸大德所，問：『有何等觸犯諸大德，令聲驚大乃至如是？』",
    "T24n1462_002:0688b29_14": "大德答言：『無所驚動，此是唱聲，欲演佛法。』",
    "T24n1462_002:0688c01_15": "是時地神聞沙彌聲，即大叫歡喜，聲徹虛空中，虛空諸神展轉相承，聲至于梵天，梵天聞已一切來集。",
    "T24n1462_002:0688c03_16": "是時摩哂陀，即說《平等心經》。",
    "T24n1462_002:0688c04_17": "說已，諸天無數皆得道跡；摩睺羅伽、迦樓羅等，皆受三歸。",
    "T24n1462_002:0688c05_18": "如昔大德舍利弗說《平等經》，無數人得道，摩哂陀今說亦復如是。",
    "T24n1462_002:0688c07_19": "「過夜至明旦，王遣車來迎。",
    "T24n1462_002:0688c08_20": "到已，使者白諸大德：『今車已至，願屈而去。』",
    "T24n1462_002:0688c09_21": "答使者言：『我等不乘車也。",
    "T24n1462_002:0688c09_22": "汝但先還，今當隨後。』",
    "T24n1462_002:0688c10_23": "作是答已，即飛騰虛空，往阿[少/兔]羅國城東而住——是往昔諸佛住處而下，摩哂陀等既初下此處，即名初住處。",
    "T24n1462_002:0688c12_24": "「王遣使者迎諸大德，即召諸臣共料理屋舍。",
    "T24n1462_002:0688c13_25": "諸臣聞王語已，心中歡喜。",
    "T24n1462_002:0688c14_26": "王復念言：『昨所說法，沙門法者，不得高廣大床。』",
    "T24n1462_002:0688c15_27": "王籌量未竟，迎使者還已到城門。",
    "T24n1462_002:0688c16_28": "使者見諸大德，已先在城東，衣服儼然。",
    "T24n1462_002:0688c17_29": "心大驚喜，入白王言：『大德已至。』",
    "T24n1462_002:0688c18_30": "王問使者：『諸大德為乘車不？』",
    "T24n1462_002:0688c18_31": "使者答言：『不肯乘車。』",
    "T24n1462_002:0688c19_32": "使者復言：『我在前還，諸大德在後來，今已先至住在城門。』",
    "T24n1462_002:0688c20_33": "王聞使者語已，勅言：『不須安高廣床。』",
    "T24n1462_002:0688c21_34": "王教諸臣，令敷地敷上安茵褥。",
    "T24n1462_002:0688c22_35": "教已，王即出迎諸大德，諸臣即取氍氀重敷褥上。",
    "T24n1462_002:0688c23_36": "國中相師見王以席敷地，而自念：『此諸沙門便令此地永不移轉。』",
    "T24n1462_002:0688c25_37": "「王迎諸大德到已，頭頂禮足，以種種供養迎入國內。",
    "T24n1462_002:0688c26_38": "於是大德摩哂陀等，見席敷地，各自念言：『我等輩法，於此地中不復移轉，而各就坐。』",
    "T24n1462_002:0688c28_39": "王以餚饍飲食種種甘味，自手斟酌供設備足，王遣信喚宮中大夫人，名阿[少/兔]羅，與五百夫人，使各齎華香供養王，仍却坐一面。",
    "T24n1462_002:0689a02_40": "於是大德摩哂陀，即為大眾雨大法雨，說《餓鬼本生經》、《宮殿本經》，開演四諦。",
    "T24n1462_002:0689a04_41": "說已，五百夫人皆得道果。",
    "T24n1462_002:0689a04_42": "「國中人民，先隨王到眉沙迦山中者，各相宣傳，稱嘆諸大德巍巍功德，一切國中遠近悉來，到國眾數填塞，不得看諸大德，作大叫聲。",
    "T24n1462_002:0689a08_0": "王問何物叫聲？",
    "T24n1462_002:0689a08_1": "答言：『國中民人，不得見諸大德比丘，故大叫耳。』",
    "T24n1462_002:0689a09_2": "王自念言：『此中迮狹不得悉入。』",
    "T24n1462_002:0689a10_3": "王語諸臣：『可更料理大象屋中，以白沙覆地，五色華散上，懸施帳幔，諸大德等在象王處坐。』",
    "T24n1462_002:0689a12_4": "諸臣敷施已竟，入白王言。",
    "T24n1462_002:0689a13_5": "於是諸比丘，往象屋中。",
    "T24n1462_002:0689a13_6": "到已各坐，為說《天使經》，說已，千人得道。",
    "T24n1462_002:0689a14_7": "「於象屋中人眾轉多，復移於城南門外，園林名難陀，於中敷施薦席，諸大德比丘往到，為眾說《讀譬經》，千人得道。",
    "T24n1462_002:0689a17_8": "從初日到第三日說法，二千五百人皆得道跡。",
    "T24n1462_002:0689a18_9": "「諸大德住難陀園，國中長者婦女來到。",
    "T24n1462_002:0689a19_10": "到已，作禮問訊，從旦至冥。",
    "T24n1462_002:0689a20_11": "諸比丘即從坐而起，諸臣驚怪而問：『諸大德！",
    "T24n1462_002:0689a21_12": "今欲何去？』",
    "T24n1462_002:0689a21_13": "答言：『我等欲還所住。』",
    "T24n1462_002:0689a22_0": "臣即白大王：『諸法師欲去，大王許不？』",
    "T24n1462_002:0689a22_1": "王即白言：『大德！",
    "T24n1462_002:0689a23_2": "今日已冥，云何得去？』",
    "T24n1462_002:0689a23_3": "且停住此。",
    "T24n1462_002:0689a24_4": "時諸比丘答言：『不住。』",
    "T24n1462_002:0689a24_5": "王復請言：『我父王有園，名曰眉伽，去此不遠不近，可在中住，往來便易。』",
    "T24n1462_002:0689a26_6": "於是諸大德隨王請住。",
    "T24n1462_002:0689a26_7": "明旦，大王復往問訊。",
    "T24n1462_002:0689a27_8": "到已，作禮而便白言：『夜來得安眠不？",
    "T24n1462_002:0689a28_9": "起居何如？",
    "T24n1462_002:0689a28_10": "此園可住以不？』",
    "T24n1462_002:0689a28_11": "諸大德答言：『可住。』",
    "T24n1462_002:0689b01_12": "仍說脩多羅偈，佛言：『我聽諸比丘園林中住。』",
    "T24n1462_002:0689b02_13": "王聞說已，心大歡喜，即以金瓶水授摩哂陀手，水下著手。",
    "T24n1462_002:0689b03_14": "是時國土地大震動，王即驚怖，白大德言：『大德！",
    "T24n1462_002:0689b04_15": "何以如此地皆大動？』",
    "T24n1462_002:0689b05_16": "摩哂陀答：『大王！",
    "T24n1462_002:0689b05_17": "勿有恐懼，此國土者十力法興，欲造大寺在此園地，是故地為先瑞，故現此耳。』",
    "T24n1462_002:0689b07_18": "王聞語已，倍增踊躍。",
    "T24n1462_002:0689b08_19": "於是摩哂陀，明日與眾俱，往王宮中食，食訖還住難陀園中。",
    "T24n1462_002:0689b10_0": "善見律毘婆沙卷第二"
}