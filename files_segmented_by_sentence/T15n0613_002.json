{
    "T15n0613_002:0251c02_0": "禪祕要法經卷中",
    "T15n0613_002:0251c04_0": "後秦弘始年鳩摩羅什等",
    "T15n0613_002:0251c05_0": "於長安逍遙園譯",
    "T15n0613_002:0251c06_0": "佛告阿難：「汝今至心受持此四大觀法，慎勿忘失，為未來世一切眾生當廣演說。」",
    "T15n0613_002:0251c07_1": "爾時阿難聞佛所說，歡喜奉行。",
    "T15n0613_002:0251c08_2": "「作此觀時，以學觀空故，身虛心勞，應服酥及諸補藥，於深禪定應作補想觀。",
    "T15n0613_002:0251c10_3": "補想觀者，先自觀身，使皮皮相裹猶如芭蕉，然後安心自開頂上想。",
    "T15n0613_002:0251c11_4": "復當勸進釋梵護世諸天，使持金瓶盛天藥。",
    "T15n0613_002:0251c12_5": "釋提桓因在左、護世諸天在右，持天藥灌頂，舉身盈滿。",
    "T15n0613_002:0251c14_6": "晝夜六時恒作此想。",
    "T15n0613_002:0251c14_7": "若出定時，求諸補藥，食好飲食，恒坐安隱，快樂倍常。",
    "T15n0613_002:0251c15_8": "修是補身經三月已，然後更念其餘境界。",
    "T15n0613_002:0251c16_9": "禪定力故，諸天歡喜。",
    "T15n0613_002:0251c17_10": "時釋提桓因為說甚深空無我法，讚歎行者，頭面敬禮。",
    "T15n0613_002:0251c18_11": "以服天藥故，出定之時顏色和悅，身體潤澤如膏油塗。",
    "T15n0613_002:0251c19_12": "見此事者，名第十六四大觀竟。」",
    "T15n0613_002:0251c21_0": "佛告阿難：「此想成已，復當更教繫念住意，令觀外色。",
    "T15n0613_002:0251c22_1": "一切色者從何處生？",
    "T15n0613_002:0251c22_2": "作此觀時，見外五色如五色光，圍繞己身。",
    "T15n0613_002:0251c23_3": "此想現時，自觀身胸，胸骨漸漸明淨如頗梨鏡，明顯可愛。",
    "T15n0613_002:0251c24_4": "復見外色，一一眾色明如日光。",
    "T15n0613_002:0251c25_5": "得此觀時，四方自然生四黑象，黑象大吼踏眾色滅。",
    "T15n0613_002:0251c26_6": "如是眾色，在地者滅；於虛空中，玄黃可愛倍復過常。",
    "T15n0613_002:0251c27_7": "爾時大象以鼻繞樹，四象四邊欲拔此樹不能傾動。",
    "T15n0613_002:0251c29_8": "復有四象以鼻繞樹，亦不能動。",
    "T15n0613_002:0251c29_9": "爾時行者見此事已，出定之時應於靜處，若在塚間、若在樹下、若阿練若處，覆身令密。",
    "T15n0613_002:0252a02_10": "應當靜寂更求好藥以補己身。",
    "T15n0613_002:0252a03_11": "如上修習補身藥法復經三月，一心精進，如救頭然，心不放逸。",
    "T15n0613_002:0252a05_12": "於所受戒不起犯心，晝夜六時懺悔諸罪。",
    "T15n0613_002:0252a06_13": "復更思惟身無我空，如前境界一一諦觀極令明了。",
    "T15n0613_002:0252a07_14": "此想成時，胸骨漸明，猶如神珠內外映徹。",
    "T15n0613_002:0252a08_15": "心內毒蛇復更踊身騰住空中，口中有火，欲吸摩尼珠，了不能得。",
    "T15n0613_002:0252a09_16": "如前失捨，自撲於地，身心迷悶望見四方。",
    "T15n0613_002:0252a10_17": "爾時諸象復更奔競來至樹所。",
    "T15n0613_002:0252a11_18": "時諸夜叉羅剎、惡獸諸龍蛇等俱時吐毒，與黑象戰。",
    "T15n0613_002:0252a12_19": "爾時黑象以鼻繞樹，聲吼而挽。",
    "T15n0613_002:0252a13_20": "象挽樹時，諸龍夜叉吐毒前戰不肯休息。",
    "T15n0613_002:0252a14_21": "爾時地下有一師子，兩眼明顯似如金剛，忽然踊出與諸龍戰，爾時諸龍踊住空中。",
    "T15n0613_002:0252a16_22": "象故挽樹終不休息，地漸漸動。",
    "T15n0613_002:0252a16_23": "是時行者地動之時，當觀此地從空而有，非堅實法。",
    "T15n0613_002:0252a18_24": "如此地者，如乾闥婆城、如野馬行，從虛妄出，何緣而動？",
    "T15n0613_002:0252a19_25": "作是思惟時，自見己身胸骨乃至面骨漸漸明淨，見諸世間一切所有皆悉明了。",
    "T15n0613_002:0252a21_26": "得此觀時，如執明鏡自觀面像。",
    "T15n0613_002:0252a21_27": "行者爾時見諸身外一切眾色及諸不淨，亦見身內一切不淨。",
    "T15n0613_002:0252a23_28": "此想成時，名第十七身念處觀。」",
    "T15n0613_002:0252a24_0": "佛告阿難：「汝好受持此身念處灌頂章句，慎勿忘失，開甘露法門，為未來世一切眾生當廣演說。」",
    "T15n0613_002:0252a26_1": "爾時阿難聞佛所說，歡喜奉行。",
    "T15n0613_002:0252a27_0": "佛告阿難：「此想成已，復當更教繫念思惟諦觀面骨。",
    "T15n0613_002:0252a28_1": "自見面骨如白玉鏡，內外俱淨，淨如明鏡。",
    "T15n0613_002:0252a29_2": "漸漸廣大，見舉身骨白如頗梨鏡，內外俱淨，一切眾色皆於中現。",
    "T15n0613_002:0252b01_3": "須臾見身如白玉人，復見澄清如毘琉璃，表裏俱空，一切眾色皆於中現。",
    "T15n0613_002:0252b03_4": "復見己身如白銀人，唯薄皮在，皮極微薄，薄於天劫貝，內外映徹。",
    "T15n0613_002:0252b04_5": "復見己身如閻浮檀那金人，內外俱空。",
    "T15n0613_002:0252b05_6": "復見己身如金剛人。",
    "T15n0613_002:0252b06_7": "見此地時，黑象倍多，以鼻繞樹，盡己身力不能令動。",
    "T15n0613_002:0252b07_8": "爾時眾象吼聲震烈，驚動大地。",
    "T15n0613_002:0252b08_9": "大地動時，有金剛山從下方地出，住行者前。",
    "T15n0613_002:0252b09_10": "爾時行者，見已四邊有金剛山，復見前地猶如金剛，復見諸龍尋樹上下，吐金剛珠，樹遂堅固，象不能動。",
    "T15n0613_002:0252b11_11": "唯五色水從樹上出，仰流樹枝，從於樹端下流葉間乃至樹莖，亦流金剛山間，布散彌漫滿於大地、金剛地下乃至金剛山。",
    "T15n0613_002:0252b14_12": "此五色水放五色光，或上或下遊行無常。",
    "T15n0613_002:0252b15_13": "爾時黑象從金剛山出，欲吸此水。",
    "T15n0613_002:0252b16_14": "諸龍吐毒與大象戰。",
    "T15n0613_002:0252b16_15": "爾時諸蛇入龍耳中，并力作勢共黑象戰。",
    "T15n0613_002:0252b17_16": "爾時黑象盡力蹴掣，亦無奈何。",
    "T15n0613_002:0252b18_17": "見此事時，諸水光明皆作伎樂，或有變化狀如天女，歌詠作伎甚可愛樂。",
    "T15n0613_002:0252b20_18": "此女端正，天上人間無有比類，其所作樂及妙音聲，忉利天上亦無此比。",
    "T15n0613_002:0252b21_19": "如是化女作諸技術，數億千萬不可具說。",
    "T15n0613_002:0252b22_20": "見此事時慎勿隨著，應當繫心念前不淨。",
    "T15n0613_002:0252b23_21": "出定之時，應詣智者問甚深空義。",
    "T15n0613_002:0252b24_22": "爾時智者應為行者說無我空。",
    "T15n0613_002:0252b25_23": "爾時行者復應繫念如前，自觀身骨，自見胸骨明淨可愛，一切不淨皆於中現。",
    "T15n0613_002:0252b27_24": "見此事已當自思惟：『如我今者，髮是我耶？",
    "T15n0613_002:0252b28_25": "骨是我耶？",
    "T15n0613_002:0252b28_26": "爪是我耶？",
    "T15n0613_002:0252b28_27": "齒是我耶？",
    "T15n0613_002:0252b28_28": "色是我耶？",
    "T15n0613_002:0252b29_29": "受是我耶？",
    "T15n0613_002:0252b29_30": "想是我耶？",
    "T15n0613_002:0252b29_31": "識是我耶？",
    "T15n0613_002:0252b29_32": "一一諦觀，無明是我耶？",
    "T15n0613_002:0252c01_33": "行是我耶？",
    "T15n0613_002:0252c01_34": "識是我耶？",
    "T15n0613_002:0252c01_35": "名色是我耶？",
    "T15n0613_002:0252c02_36": "六入是我耶？",
    "T15n0613_002:0252c02_37": "觸是我耶？",
    "T15n0613_002:0252c02_38": "受是我耶？",
    "T15n0613_002:0252c03_0": "愛是我耶？",
    "T15n0613_002:0252c03_1": "取是我耶？",
    "T15n0613_002:0252c03_2": "有是我耶？",
    "T15n0613_002:0252c03_3": "生是我耶？",
    "T15n0613_002:0252c04_0": "老死是我耶？",
    "T15n0613_002:0252c04_1": "若死是我者，諸蟲唼食、散滅壞時，我是何處？",
    "T15n0613_002:0252c05_2": "若生是我者，念念不住，於此生中無常住想，當知此生亦非是我。",
    "T15n0613_002:0252c06_3": "若頭是我，頭骨八段，解解各異，腦中生蟲。",
    "T15n0613_002:0252c07_4": "觀此頭中而實無我。",
    "T15n0613_002:0252c08_5": "若眼是我，眼中無實，地與水合，假火為明、假風動轉，散滅壞時，烏鵲等鳥皆來食之，瘭蛆諸蟲所共唼食。",
    "T15n0613_002:0252c10_6": "諦觀此眼，若心是我，風力所轉無暫停時。",
    "T15n0613_002:0252c11_7": "亦有六龍舉此心中，有無量毒心為根本。",
    "T15n0613_002:0252c12_8": "推此諸毒及與心性，皆從空有，妄想名我。",
    "T15n0613_002:0252c13_9": "如是諸法，地水火風、色香味觸及十二緣，一一諦推，何處有我？",
    "T15n0613_002:0252c15_10": "觀身無我，云何有我所？",
    "T15n0613_002:0252c15_11": "我所者，為青色是我？",
    "T15n0613_002:0252c16_12": "黃色是我？",
    "T15n0613_002:0252c16_13": "赤色是我？",
    "T15n0613_002:0252c16_14": "白色是我？",
    "T15n0613_002:0252c16_15": "黑色是我。",
    "T15n0613_002:0252c17_16": "此五色者，從可愛有，隨縛著生、欲水所染，從老死河生、從恩愛賊起、從癡惑見。",
    "T15n0613_002:0252c19_17": "如此眾色，實非是我。",
    "T15n0613_002:0252c19_18": "惑著眾生橫言是我，虛見眾生復稱我所。",
    "T15n0613_002:0252c20_19": "一切如幻，何處有我？",
    "T15n0613_002:0252c21_20": "於幻法中，豈有我所？』",
    "T15n0613_002:0252c21_21": "作是思惟時，自見身骨明淨可愛，一切世間所希見事皆於中現。",
    "T15n0613_002:0252c23_22": "復見己身如毘琉璃人，內外俱空。",
    "T15n0613_002:0252c23_23": "如人戴琉璃幢仰看空中，一切皆見。",
    "T15n0613_002:0252c24_24": "爾時行者於自身內及與身外，以觀空故，學無我法。",
    "T15n0613_002:0252c25_25": "自見己身兩足如琉璃筒，亦見下方一切世間所希見事。",
    "T15n0613_002:0252c27_26": "此想成時，行者前地明淨可愛，如毘琉璃極為映徹。",
    "T15n0613_002:0252c28_27": "持戒具者，見地清淨如梵王宮。",
    "T15n0613_002:0252c29_28": "威儀不具，雖見淨地，猶如水精。",
    "T15n0613_002:0252c29_29": "此想成時，有無量百千無數夜叉羅剎皆從地出，手執白羊角龜甲白石打金剛山。",
    "T15n0613_002:0253a02_30": "復有諸鬼，手執鐵槌打金剛山。",
    "T15n0613_002:0253a03_31": "是時山上有五鬼神，千頭千手，手執千劍與羅剎戰。",
    "T15n0613_002:0253a04_32": "毒蛇毒龍皆悉吐毒圍繞此山。",
    "T15n0613_002:0253a05_33": "復有諸女作[女*(犮乂+又)]歌詠，作諸變動護助此山。",
    "T15n0613_002:0253a06_34": "若見此事，當一心觀。",
    "T15n0613_002:0253a07_35": "諸女現時，當觀此女猶如畫瓶中盛臭處不淨之器，從虛妄出，來無所因、去亦無處。",
    "T15n0613_002:0253a09_36": "如此相貌，是我宿世惡業罪緣故見此女。",
    "T15n0613_002:0253a10_0": "此女人者，是我妄想，無數世時貪愛因緣，從虛妄見。",
    "T15n0613_002:0253a11_1": "應當至心觀無我法，我身無我、他身亦然，今此所見屬諸因緣，我不願求。",
    "T15n0613_002:0253a12_2": "我觀此身，無常敗壞亦無我所，何處有人及與眾生？",
    "T15n0613_002:0253a14_0": "作此思惟已，一心諦觀空無我法。",
    "T15n0613_002:0253a14_1": "觀無我時，下方琉璃地際，有四大鬼神自然來至，負金剛山，時諸夜叉羅剎亦助此鬼破金剛山。",
    "T15n0613_002:0253a16_2": "時金剛山漸漸頹毀，經於多時泓然都盡，唯金剛地在。",
    "T15n0613_002:0253a18_3": "爾時諸象及諸惡鬼并力挽樹，樹堅難動。",
    "T15n0613_002:0253a19_4": "見此事已復更歡喜，懺悔諸罪。",
    "T15n0613_002:0253a19_5": "懺悔罪已，如前繫念觀琉璃人。",
    "T15n0613_002:0253a20_6": "琉璃地上，於四方面生四蓮華。",
    "T15n0613_002:0253a21_7": "其華金色，亦有千葉，金剛為臺。",
    "T15n0613_002:0253a22_8": "有一金像結加趺坐，身相具足，光明無缺，在於東方；南西北方亦復如是。",
    "T15n0613_002:0253a23_9": "復自見琉璃身益更明淨，內外洞徹無諸障礙，身內身外滿中化佛。",
    "T15n0613_002:0253a25_10": "是諸化佛各放光明，其光微妙如億千日顯赫端嚴。",
    "T15n0613_002:0253a26_11": "遍滿一切三千大千世界滿中化佛，一一化佛有三十二相八十種隨形好，一一相好各放千光，其光明盛如和合百千日月。",
    "T15n0613_002:0253a29_12": "一一光間有無數佛，如是漸漸復更增廣，數不可知。",
    "T15n0613_002:0253b01_13": "一一焰間復更倍有無數化佛，是諸化佛迴旋宛轉入琉璃人身中。",
    "T15n0613_002:0253b03_14": "爾時自見己身如七寶山，高顯可觀，復更嚴顯如雜寶須彌山。",
    "T15n0613_002:0253b04_15": "山映顯在金剛地上，時金剛地復更明顯，如焰摩天紫紺摩尼珠。",
    "T15n0613_002:0253b06_16": "身轉復明淨，如無數諸佛光明，化成寶臺亦入琉璃人頂。",
    "T15n0613_002:0253b07_17": "復見前地，在鐵圍山，滿中諸佛結加趺坐，處蓮華臺地及虛空，中間無缺。",
    "T15n0613_002:0253b09_18": "一一化佛身滿世界，是諸化佛不相妨礙。",
    "T15n0613_002:0253b10_19": "復見鐵圍諸山淨如琉璃，無障礙想。",
    "T15n0613_002:0253b10_20": "見閻浮提，山河石壁、樹木荊棘，一切悉是諸妙化佛。",
    "T15n0613_002:0253b12_21": "心漸廣大，見三千大千世界，虛空及地一切悉是微妙佛像。",
    "T15n0613_002:0253b13_22": "是時行者但觀無我，慎勿起心隨逐佛像。",
    "T15n0613_002:0253b14_23": "復當思惟：『我聞佛說，諸佛如來有二種身：一者生身、二者法身。",
    "T15n0613_002:0253b15_24": "今我所見，既非法身又非生身。",
    "T15n0613_002:0253b16_25": "是假想見，從虛妄起。",
    "T15n0613_002:0253b17_26": "諸佛不來，我亦不去。",
    "T15n0613_002:0253b17_27": "云何此處忽生佛像？』",
    "T15n0613_002:0253b18_28": "說是語時，但當自觀己身無我，慎勿隨逐諸化佛像。",
    "T15n0613_002:0253b19_29": "復當諦觀，今我此身，前時不淨，九孔膿流，筋纏血塗，生藏熟藏，大小便利，八萬戶蟲，一一蟲復有八十億小蟲以為眷屬。",
    "T15n0613_002:0253b22_0": "如此之身，當有何淨？",
    "T15n0613_002:0253b22_1": "作是思惟時，自見己身猶如皮囊。",
    "T15n0613_002:0253b23_2": "出定亦見身內無骨、身皮如囊，亦觀他身猶如皮囊。",
    "T15n0613_002:0253b24_3": "見此事時，當詣智者問諸苦法。",
    "T15n0613_002:0253b25_4": "聞苦法已，諦觀此身屬諸因緣，當有生苦。",
    "T15n0613_002:0253b26_5": "既受生已，憂悲苦惱、恩愛別離、與怨憎會，如是種種是世間苦法。",
    "T15n0613_002:0253b27_6": "今我此身不久敗壞，在苦網中，屬生死種。",
    "T15n0613_002:0253b28_7": "風刀諸賊隨從我身，阿鼻地獄猛火熾然當焚燒我，駝驢猪狗一切畜生及諸禽獸，我悉當經受諸惡形。",
    "T15n0613_002:0253c02_8": "如此諸苦名為外苦。",
    "T15n0613_002:0253c02_9": "今我身內自有四大毒龍無數毒蛇，一一蛇有九十九頭，羅剎惡鬼及鳩槃荼諸惡鬼等集在我心。",
    "T15n0613_002:0253c04_10": "如此身心極為不淨，是弊惡聚，三界種子萌芽不斷，云何我今於不淨中而生淨想？",
    "T15n0613_002:0253c06_11": "於虛妄物作金剛想？",
    "T15n0613_002:0253c07_12": "於無佛處作佛像想？",
    "T15n0613_002:0253c07_13": "一切世間諸行性相，悉皆無常不久磨滅。",
    "T15n0613_002:0253c08_14": "如我此身，如彈指頃亦當敗壞，用此虛想於不淨中假偽見淨。",
    "T15n0613_002:0253c10_15": "作是思惟時，自見己身淨如琉璃，皮囊諸相自然變滅，觀身及我了不能得。",
    "T15n0613_002:0253c11_16": "但見四方有諸黑象踐踏前地，前地金剛一切摧碎。",
    "T15n0613_002:0253c13_17": "見地樹荄，乃至下方，眾荄甚多不可稱數。",
    "T15n0613_002:0253c14_18": "爾時黑象如前以鼻繞樹，無量諸龍及諸夜叉與黑象共戰。",
    "T15n0613_002:0253c15_19": "狂象蹴踏是諸鬼神，悶絕躄地。",
    "T15n0613_002:0253c16_20": "於虛空中有諸鬼神，其數眾多，手捉刀輪，佐助黑象欲拔此樹。",
    "T15n0613_002:0253c17_21": "如是多時，樹一根動。",
    "T15n0613_002:0253c18_22": "此樹動時，行者自見繩床下地自然震動。",
    "T15n0613_002:0253c19_23": "日日如是，滿九十日，如是應當乞好美食及諸補藥。",
    "T15n0613_002:0253c20_24": "以補身體。",
    "T15n0613_002:0253c20_25": "安隱端坐，復如前法。",
    "T15n0613_002:0253c21_0": "如前所見，從初境界一一諦觀，往復反覆經十六反，極令明淨。",
    "T15n0613_002:0253c22_1": "既明淨已，復還繫念，觀身苦空無常無我，悉亦皆空。",
    "T15n0613_002:0253c23_2": "作是思惟時，觀身不見身、觀我不見我、觀心不見心。",
    "T15n0613_002:0253c24_3": "爾時忽然見此大地，山河石壁一切悉無。",
    "T15n0613_002:0253c25_4": "出定之時，如癡醉人，應當至心修懺悔法，禮拜塗地，放捨此觀。",
    "T15n0613_002:0253c27_5": "禮拜之時，未舉頭頃，自然得見如來真影，以手摩頭，讚言：『法子！",
    "T15n0613_002:0253c28_6": "善哉善哉！",
    "T15n0613_002:0253c28_7": "汝今善觀諸佛空法。』",
    "T15n0613_002:0253c29_8": "以見佛影故，心大歡喜，還得醒悟。",
    "T15n0613_002:0254a01_9": "爾時尊者摩訶賓頭盧，與五百阿羅漢，飛至其前，廣為宣說甚深空法。",
    "T15n0613_002:0254a02_10": "以見五百聲聞比丘故，心大歡喜，頭頂懺悔。",
    "T15n0613_002:0254a03_11": "復見尊者舍利弗、摩訶目揵羅夜那，及千二百五十聲聞影，爾時復見釋迦牟尼佛影。",
    "T15n0613_002:0254a05_12": "見釋迦牟尼佛影已，復得見過去六佛影。",
    "T15n0613_002:0254a06_13": "是時諸佛影，如頗梨鏡明顯可觀，各伸右手摩行者頂。",
    "T15n0613_002:0254a07_14": "諸佛如來自說名字，第一佛言：『我是毘婆尸。』",
    "T15n0613_002:0254a08_15": "第二佛言：『我是尸棄。』",
    "T15n0613_002:0254a09_16": "第三佛言：『我是毘舍。』",
    "T15n0613_002:0254a09_17": "第四佛言：『我是拘樓孫。』",
    "T15n0613_002:0254a10_18": "第五佛言：『我是迦那含牟尼。』",
    "T15n0613_002:0254a11_19": "第六佛言：『我是迦葉毘。』",
    "T15n0613_002:0254a11_20": "第七佛言：『我是釋迦牟尼佛，是汝和上。",
    "T15n0613_002:0254a12_21": "汝觀空法，我來為汝作證；六佛世尊現前證知。』",
    "T15n0613_002:0254a13_22": "見佛說是語時，見佛色身了了分明，亦見六佛了了分明。",
    "T15n0613_002:0254a14_23": "爾時七佛各放眉間白毫大人相光，光明大盛，照娑婆世界及琉璃身皆令明顯。",
    "T15n0613_002:0254a16_24": "爾時諸佛現此相時，身諸毛孔放大光明，化佛無數，遍滿三千大千世界，地及虛空純黃金色。",
    "T15n0613_002:0254a19_25": "是諸世尊，中有飛行者、中有作十八變者、中有經行者、中有入深禪定者、中有默然安住者、中有放大光明者，唯大和上釋迦牟尼佛，為於行者說四真諦，分別苦空無常無我諸法空義。",
    "T15n0613_002:0254a23_26": "過去六佛亦復分別十二因緣，或復演說三十七道品，讚歎聖行。",
    "T15n0613_002:0254a24_27": "爾時行者見佛聞法，心生歡喜。",
    "T15n0613_002:0254a25_28": "應時自思惟：『諸佛世尊有二種身。",
    "T15n0613_002:0254a26_29": "今我所見，見佛色身，不見如來解脫知見五分法身。』",
    "T15n0613_002:0254a27_30": "作是思惟時，復更懺悔慇懃不懈，晝夜六時恒修三昧，應作是念：『此色身，如幻、如夢、如焰、如旋火輪、如乾闥婆城、如呼聲響。",
    "T15n0613_002:0254a30_31": "是故佛說一切有為法，如夢幻泡影，如露亦如電。",
    "T15n0613_002:0254b01_32": "如是諸法等，我今一一應當諦觀極令了了。』",
    "T15n0613_002:0254b02_33": "作是觀時，化佛不現；若有少在復更觀空，以觀空故化佛即滅，唯七佛在。",
    "T15n0613_002:0254b04_34": "爾時七佛與諸聲聞眷屬大眾，廣為行者說三十七助聖道法。",
    "T15n0613_002:0254b05_35": "聞此法已，身心歡喜，復更諦觀苦空無常無我等法。",
    "T15n0613_002:0254b06_36": "作是觀時，狂象大吼挽樹令動。",
    "T15n0613_002:0254b07_37": "樹初動時，見一房地六變震動。",
    "T15n0613_002:0254b08_38": "復有夜叉刺黑象殺，眾多黑象死臥在地，不久爛潰，白膿黑膿、青膿黃膿、綠膿紫膿、赤膿赤血，流污在地。",
    "T15n0613_002:0254b10_39": "復有蜣蜋諸蟲遊集其上，復有諸蟲眼中出火燒蜣蜋殺。",
    "T15n0613_002:0254b11_40": "爾時下方金剛地際有五金剛輪，有五金剛人在其輪間，右手執金剛劍、左手執金剛杵，以杵擣地、以劍斫樹。",
    "T15n0613_002:0254b14_41": "見此事時，大地漸動，見城內地六種震動。",
    "T15n0613_002:0254b15_42": "見一城已，復見二城。",
    "T15n0613_002:0254b15_43": "漸漸廣大，見一踰闍那。",
    "T15n0613_002:0254b16_44": "見一踰闍那已，復更廣大，普見三千大千世界一切地動。",
    "T15n0613_002:0254b17_45": "動時東踊西沒、西踊東沒、南踊北沒、北踊南沒、中踊邊沒、邊踊中沒。",
    "T15n0613_002:0254b19_46": "此地動時，見大樹荄，乃至金剛際。",
    "T15n0613_002:0254b20_47": "時金剛人以刀斫之，令樹荄絕。",
    "T15n0613_002:0254b20_48": "樹荄絕時，諸龍諸蛇皆悉吐焰尋樹而上。",
    "T15n0613_002:0254b21_49": "爾時復有眾多羅剎積薪樹上。",
    "T15n0613_002:0254b22_50": "時金剛人，以金剛杵擣樹枝折。",
    "T15n0613_002:0254b23_51": "擣此樹時，一杵乃至八萬四千杵，樹枝方折。",
    "T15n0613_002:0254b24_52": "爾時杵端自然出火，燒此樹盡，唯有樹心。",
    "T15n0613_002:0254b25_53": "如金剛錐，從三界頂，下至金剛際，不可傾動。",
    "T15n0613_002:0254b26_54": "是時行者得此觀時，出定安樂。",
    "T15n0613_002:0254b27_55": "出定入定，心恒靜寂，無憂喜想。",
    "T15n0613_002:0254b27_56": "復懃精進晝夜不息。",
    "T15n0613_002:0254b28_57": "以精進故，世尊釋迦牟尼與過去六佛當現其前，為說甚深空三昧、無願三昧、無作三昧。",
    "T15n0613_002:0254c01_58": "聞已歡喜，隨順佛教，諦觀空法，如大水流，不久當得阿羅漢道。」",
    "T15n0613_002:0254c02_59": "佛告阿難：「此不淨想觀，是大甘露，滅貪婬欲，能除眾生結使心病。",
    "T15n0613_002:0254c04_60": "汝好受持，慎勿忘失。",
    "T15n0613_002:0254c04_61": "若佛滅度後，比丘、比丘尼、優婆塞、優婆夷，聞此甘露灌頂聖法，能攝諸根，至心繫念，諦觀身分，心不分散，斂心使住經須臾間。",
    "T15n0613_002:0254c07_62": "此人命終，得生天上。",
    "T15n0613_002:0254c08_63": "若復有人隨順佛教，繫念諦觀一爪一指，令心安住，當知此人終不墮落三惡道中。",
    "T15n0613_002:0254c09_64": "若復有人，繫念諦觀，見舉身白骨。",
    "T15n0613_002:0254c10_65": "此人命終，生兜率陀天，值遇一生補處菩薩號曰彌勒。",
    "T15n0613_002:0254c12_0": "見彼天已，隨從受樂。",
    "T15n0613_002:0254c12_1": "彌勒成佛，最初聞法，得阿羅漢果，三明六通，具八解脫。",
    "T15n0613_002:0254c13_2": "若復有人，觀此不淨得具足者，於此身上見佛真影，聞佛說法，得盡諸苦。」",
    "T15n0613_002:0254c15_3": "爾時阿難即從坐起，整衣服，為佛作禮，叉手長跪白佛言：「世尊！",
    "T15n0613_002:0254c16_4": "此法之要，云何受持？",
    "T15n0613_002:0254c17_5": "當何名此法？」",
    "T15n0613_002:0254c17_6": "佛告阿難：「此名『觀身不淨雜穢想』，亦名『破我法觀無我空』。",
    "T15n0613_002:0254c19_0": "汝好受持，為未來世濁苦眾生貪婬多者，當廣分別。」",
    "T15n0613_002:0254c20_1": "佛說是語時，釋梵護世、無數天子，持天曼陀羅華、摩訶曼陀羅華、曼殊沙華、摩訶曼殊沙華，而散佛上及諸大眾，頂禮佛足，讚歎佛言：「如來出世甚為希有，乃能降伏驕慢邪見迦絺羅難陀，亦為未來貪婬眾生說甘露藥，增長天種、不斷三寶。",
    "T15n0613_002:0254c25_2": "善哉世尊！",
    "T15n0613_002:0254c25_3": "快說是法。」",
    "T15n0613_002:0254c26_4": "龍神、夜叉、乾闥婆等，亦同諸天讚歎於佛。",
    "T15n0613_002:0254c27_5": "尊者阿難，迦絺羅難陀及千比丘，無量諸天、八部之眾，聞佛所說，歡喜奉行，禮佛而退。",
    "T15n0613_002:0254c29_6": "得此觀者，名十色不淨，亦名分別諸蟲境界。",
    "T15n0613_002:0255a01_7": "是最初不淨門。",
    "T15n0613_002:0255a01_8": "有十八方便，諸境界性不可具說。",
    "T15n0613_002:0255a02_9": "入三昧時，當自然得此第十八一門觀竟。",
    "T15n0613_002:0255a04_0": "如是我聞：一時佛住舍衛國祇樹給孤獨園。",
    "T15n0613_002:0255a05_0": "爾時世尊與千二百五十比丘俱。",
    "T15n0613_002:0255a05_1": "是時會中有一比丘名禪難提——於深禪定久已通達，成阿羅漢，三明六通，具八解脫——即從坐起，正衣服，叉手長跪而白佛言：「如來今者現在世間利安一切。",
    "T15n0613_002:0255a09_2": "佛滅度後，佛不現在，諸四部眾有業障者，若繫念時境界不現在前，如是煩惱及一切罪，犯突吉羅乃至重罪，欲懺悔者，當云何滅是諸罪相？",
    "T15n0613_002:0255a12_3": "若復有人殺生邪見、欲修正念、當云何滅邪見殺生惡煩惱障？」",
    "T15n0613_002:0255a14_0": "作是語已，如大山崩，五體投地頂禮佛足，復白佛言：「唯願世尊為我解說，令未來世一切眾生，恒得正念、不離賢聖。」",
    "T15n0613_002:0255a16_1": "爾時世尊猶如慈父安慰其子，告言：「善哉善哉！",
    "T15n0613_002:0255a17_2": "善男子！",
    "T15n0613_002:0255a17_3": "汝行慈心與慈俱生，今具大悲無漏根力覺道成就。",
    "T15n0613_002:0255a19_4": "汝於今日為未來世一切眾生問除罪法，諦聽諦聽，善思念之。」",
    "T15n0613_002:0255a20_5": "爾時世尊即放頂光。",
    "T15n0613_002:0255a20_6": "此光金色，有五百化佛，繞佛七匝，照祇陀林亦作金色。",
    "T15n0613_002:0255a22_7": "現此相已，還從佛枕骨入。",
    "T15n0613_002:0255a22_8": "爾時世尊告禪難提及勅阿難：「汝等當教未來眾生罪業多者，為除罪故，教使念佛。",
    "T15n0613_002:0255a24_9": "以念佛故，除諸業障、報障、煩惱障。",
    "T15n0613_002:0255a25_10": "念佛者當先端坐，叉手閉眼、舉舌向齶，一心繫念，心心相注使不分散。",
    "T15n0613_002:0255a27_0": "心既定已，先當觀像。",
    "T15n0613_002:0255a27_1": "觀像者，當起想念，觀於前地極使白淨，取相長短壁方二丈，益使明淨猶如明鏡。",
    "T15n0613_002:0255a29_2": "見前地已，見左邊地亦使明淨，見右邊地亦使明淨，及見後地亦使明淨，使四方地悉平如掌。",
    "T15n0613_002:0255b02_3": "其一一方各作二丈地想，極使明淨。",
    "T15n0613_002:0255b03_4": "地既明已，還當攝心觀於前地，作蓮華想。",
    "T15n0613_002:0255b04_5": "其華千葉，七寶莊嚴。",
    "T15n0613_002:0255b04_6": "復當作一丈六金像想，令此金像結加趺坐，坐蓮華上。",
    "T15n0613_002:0255b06_0": "見此像已，應當諦觀頂上肉髻。",
    "T15n0613_002:0255b06_1": "見頂上肉髻髮紺青色，一一髮舒長丈三，還放之時右旋宛轉。",
    "T15n0613_002:0255b08_2": "有琉璃光住佛頂上。",
    "T15n0613_002:0255b08_3": "如是一一孔一毛旋生，觀八萬四千毛皆使了了。",
    "T15n0613_002:0255b09_4": "見此事已，次觀像面，像面圓滿如十五日月，威光益顯，分齊分明。",
    "T15n0613_002:0255b11_5": "復觀額廣平正眉間毫相，白如珂雪、如頗梨珠，右旋宛轉。",
    "T15n0613_002:0255b12_6": "復觀像鼻，如鑄金鋌、似鷹王[口*(隹/乃)]，當于面門。",
    "T15n0613_002:0255b13_7": "復觀像口，脣色赤好，如頻婆羅菓。",
    "T15n0613_002:0255b14_8": "次觀像齒，口四十齒，方白齊平。",
    "T15n0613_002:0255b15_9": "齒上有印，印中出光，如白真珠。",
    "T15n0613_002:0255b15_10": "齒間紅色，流出紅光。",
    "T15n0613_002:0255b16_11": "次觀像頸，如琉璃筒，顯發金顏。",
    "T15n0613_002:0255b17_12": "次觀像胸德字萬字，眾相印中極令分明，印印出光五色具足。",
    "T15n0613_002:0255b18_13": "次觀佛像，臂如象王鼻，柔軟可愛。",
    "T15n0613_002:0255b19_14": "次觀像手，十指參差，不失其所。",
    "T15n0613_002:0255b20_15": "手內外握，手上生毛，如琉璃光。",
    "T15n0613_002:0255b20_16": "毛悉上靡，如赤銅爪，爪上金色。",
    "T15n0613_002:0255b21_17": "爪內紅色，如赤銅山與紫金合。",
    "T15n0613_002:0255b22_18": "次觀合曼掌，猶如鵝王，舒時則現，似真珠網；攝手不見。",
    "T15n0613_002:0255b23_19": "觀像手已，次觀像身，方坐安隱如真金山，不前不却，中坐得所。",
    "T15n0613_002:0255b25_20": "復觀像脛，如鹿王腨，傭直圓滿。",
    "T15n0613_002:0255b25_21": "次觀足趺，平滿安庠，足下蓮華千輻具足，足上生毛如紺琉璃，毛皆上靡。",
    "T15n0613_002:0255b27_22": "脚指齊整，參差得中。",
    "T15n0613_002:0255b28_23": "爪色赤銅，於脚指端亦有千輻相輪，脚指網間猶如羅文，似鴈王脚。",
    "T15n0613_002:0255b29_24": "如是諸事，及與身光、圓光、項光，光有化佛、諸大比丘、眾化菩薩。",
    "T15n0613_002:0255c02_25": "如是化人如旋火輪，旋逐光走。",
    "T15n0613_002:0255c02_26": "如是逆觀者，從足逆觀乃至頂髻；順觀者，從頂至足。",
    "T15n0613_002:0255c04_27": "如是觀像，使心分明，專見一佛像。",
    "T15n0613_002:0255c04_28": "見一像已，復當更觀得見二像。",
    "T15n0613_002:0255c05_29": "見二佛像時，使佛像身成瑠璃出眾色光，焰焰相次如燒金山，化像無數。",
    "T15n0613_002:0255c07_30": "見二像已，復見三像。",
    "T15n0613_002:0255c07_31": "見三像已，復見四像。",
    "T15n0613_002:0255c08_32": "見四像已，復見五像。",
    "T15n0613_002:0255c08_33": "見五像已，乃至見十像。",
    "T15n0613_002:0255c09_34": "見十像已，心轉明利，見閻浮提齊四海內。",
    "T15n0613_002:0255c10_35": "凡夫心狹不得令廣，若廣大者，攝心令還，齊四海內，以鐵圍山為界。",
    "T15n0613_002:0255c11_36": "見此海內滿中佛像，三十二相八十隨形好皆使分明。",
    "T15n0613_002:0255c13_37": "一一相好有無數光。",
    "T15n0613_002:0255c13_38": "若於眾光見一一境界雜穢不淨，從罪報得。",
    "T15n0613_002:0255c14_39": "復應更起掃兜婆塗地，造作淨籌，謙卑下下，修諸懺悔。",
    "T15n0613_002:0255c16_40": "復當安心正念一處，如前觀像，不緣餘事，諦觀像眉間。",
    "T15n0613_002:0255c17_41": "觀像眉間已，次第觀其餘諸相，一一相好皆使分明。",
    "T15n0613_002:0255c18_42": "若不分明，更復懺悔作諸苦役，然後攝心如前觀像。",
    "T15n0613_002:0255c19_43": "見諸佛像身色端嚴，三十二相皆悉具足，滿四海內皆坐華上。",
    "T15n0613_002:0255c21_44": "見坐像已，復更作念：『世尊在世，執鉢持錫，入里乞食，處處遊化，以福度眾生。",
    "T15n0613_002:0255c23_0": "我於今日，但見坐像、不見行像。",
    "T15n0613_002:0255c23_1": "宿有何罪？』",
    "T15n0613_002:0255c23_2": "作是念已，復更懺悔。",
    "T15n0613_002:0255c24_3": "既懺悔已，如前攝心繫念觀像。",
    "T15n0613_002:0255c25_4": "觀像時，見諸坐像一切皆起，巨身丈六，方正不傾，身相光明皆悉具足。",
    "T15n0613_002:0255c26_5": "見像立已，復見像行，執鉢持錫，威儀庠序，諸天人眾皆亦圍繞。",
    "T15n0613_002:0255c28_6": "復有眾像，飛騰虛空放金色光滿虛空中，猶如金雲、復似金山，相好無比。",
    "T15n0613_002:0256a01_7": "復見眾像，於虛空中作十八變，身上出水、身下出火，或現大身滿虛空中，大復現小如芥子許，履地如水、履水如地，於虛空中，東踊西沒、西踊東沒、南踊北沒、北踊南沒、中踊邊沒、邊踊中沒、上踊下沒、下踊上沒，行住坐臥隨意自在。",
    "T15n0613_002:0256a06_8": "見此事已，復當作念：『世尊在世，教諸比丘右脇而臥。",
    "T15n0613_002:0256a07_9": "我今亦當觀諸像臥。』",
    "T15n0613_002:0256a08_10": "尋見諸像牒僧伽梨，枕右肘，右脇而臥。",
    "T15n0613_002:0256a09_11": "脇下自然生金色床，金光栴檀、種種雜色眾妙蓮華以為敷具，上有寶帳垂諸瓔珞。",
    "T15n0613_002:0256a11_12": "佛放大光滿寶帳內，猶如金華、復似星月，無量寶光猶如團雲處空明顯，中有化佛彌滿虛空。",
    "T15n0613_002:0256a13_13": "見臥像已，復當作念：『過去有佛名釋迦牟尼，唯獨一身教化眾生，住在此世四十九年，入大涅槃而般涅槃，猶如薪盡火滅永滅無餘。",
    "T15n0613_002:0256a16_14": "我今心想，以想心故見是多像。",
    "T15n0613_002:0256a17_15": "此多像者，來無所從、去無所至，從我心想妄見此耳。』",
    "T15n0613_002:0256a18_16": "作是念時，漸漸消滅，眾像皆盡，唯見一像獨坐華臺結加趺坐。",
    "T15n0613_002:0256a19_17": "諦觀此像，三十二相八十種好皆使明了。",
    "T15n0613_002:0256a20_18": "見此像已，名觀像法。」",
    "T15n0613_002:0256a21_19": "佛告禪難提及勅阿難：「佛滅度後，若比丘、比丘尼、優婆塞、優婆夷，欲懺悔者、欲滅罪者，佛雖不在，繫念諦觀形像者，諸惡罪業速得清淨。",
    "T15n0613_002:0256a24_20": "觀此像已，復當更觀從像臍中便放一光。",
    "T15n0613_002:0256a25_21": "其光金色，分為五支：一光照左、一光照右、一光照前、一光照後、一光照上。",
    "T15n0613_002:0256a27_22": "如是五光，光光之上皆有化佛，佛相次第滿虛空中。",
    "T15n0613_002:0256a28_23": "見此相時，極使明了。",
    "T15n0613_002:0256a28_24": "復見化佛，上至梵世，彌滿三千大千世界。",
    "T15n0613_002:0256a29_25": "於三千大千世界中見金色光，如紫金山，內外無妨。",
    "T15n0613_002:0256b01_26": "見此事時，心意快然，見前坐像如佛真影。",
    "T15n0613_002:0256b02_27": "見佛影已，復當作念：『此是影耳。",
    "T15n0613_002:0256b03_28": "世尊威力、智慧自在，現作此事。",
    "T15n0613_002:0256b04_29": "我今應當諦觀真佛。』",
    "T15n0613_002:0256b04_30": "◎爾時尋見佛身微妙如淨琉璃，內有金剛。",
    "T15n0613_002:0256b05_31": "於金剛內有紫金光，共相映發，成眾相好。",
    "T15n0613_002:0256b06_32": "三十二相八十種好猶如印文，炳然明顯，微妙清淨不可具說。",
    "T15n0613_002:0256b08_33": "手執澡瓶住立空中，瓶內盛水狀如甘露，其水五色，五光清淨，如琉璃珠柔軟細滑，灌行者頂滿於身中。",
    "T15n0613_002:0256b10_34": "自見身內水所觸處，八十戶蟲漸漸萎落。",
    "T15n0613_002:0256b11_35": "蟲既萎已，身體柔軟，心意悅樂。",
    "T15n0613_002:0256b12_36": "當自念言：『如來慈父以此法水上味甘露而灌我頂。",
    "T15n0613_002:0256b13_37": "此灌頂法，必定不虛。』",
    "T15n0613_002:0256b14_38": "爾時復當更起想念：『唯願世尊為我說法。』",
    "T15n0613_002:0256b15_39": "罪業除者，聞佛說法。",
    "T15n0613_002:0256b15_40": "佛說法者，說四念處、說四正勤，說四如意足、五根、五力，說七覺、說八聖道，此三十七法一一分別為行者說。",
    "T15n0613_002:0256b18_41": "說此法已，復教觀苦空無常無我。",
    "T15n0613_002:0256b18_42": "教此法已，以見佛故，得聞妙法，心意開解如水順流，不久亦成阿羅漢道。",
    "T15n0613_002:0256b20_43": "業障重者，見佛動口，不聞說法，猶如聾人無所聞知。",
    "T15n0613_002:0256b21_44": "爾時復當更行懺悔。",
    "T15n0613_002:0256b22_45": "既懺悔已，五體投地，對佛啼泣，經歷多時修諸功德，然後方聞佛所說法。",
    "T15n0613_002:0256b24_0": "雖聞說法，於義不了。",
    "T15n0613_002:0256b24_1": "復見世尊以澡瓶水灌行者頂，水色變異，純金剛色從頂上入，其色各異，青黃赤白，眾穢雜相亦於中現。",
    "T15n0613_002:0256b26_2": "水從頂上入，直下身中，從足跟出，流入地中。",
    "T15n0613_002:0256b27_3": "其地即時變為光明，大如丈許，下入地中，如是漸深直到水際。",
    "T15n0613_002:0256b29_4": "到水際已，復當作意，隨此光去。",
    "T15n0613_002:0256c01_5": "復觀此水，水下淳空。",
    "T15n0613_002:0256c01_6": "復更當觀空下有紺琉璃地，琉璃地下有金色地，金色地下有金剛地，金剛地下復見虛空。",
    "T15n0613_002:0256c03_7": "見此虛空，豁然大空都無所有。",
    "T15n0613_002:0256c04_8": "見此事已，復還攝心，如前觀一佛像。",
    "T15n0613_002:0256c05_9": "爾時彼佛，光明益顯不可具說，復持澡瓶水灌行者頂，水相光明亦如上說。",
    "T15n0613_002:0256c07_0": "如是七遍。」",
    "T15n0613_002:0256c07_1": "佛告禪難提：「此名觀像三昧，亦名念佛定，復名除罪業，次名救破戒。",
    "T15n0613_002:0256c08_2": "令毀禁戒者不失禪定。」",
    "T15n0613_002:0256c09_3": "佛告阿難：「汝好受持此觀佛三昧灌頂之法，為未來世一切眾生當廣分別。」",
    "T15n0613_002:0256c11_4": "佛說是語時，尊者禪難提，及諸天眾、千二百五十比丘，皆作是言：「如來世尊於今日為諸眾生亂心多者說除罪法。",
    "T15n0613_002:0256c13_5": "唯願世尊更開甘露，令諸眾生於佛滅後得涅槃道。」",
    "T15n0613_002:0256c14_6": "禪難提比丘，聞佛說此觀佛三昧，身心歡喜，應時即得無量三昧門，豁然意解，成阿羅漢，三明六通，皆悉具足。",
    "T15n0613_002:0256c17_7": "佛告阿難：「此想成者，名第十九觀佛三昧，亦名灌頂法。",
    "T15n0613_002:0256c18_8": "汝好受持，慎勿忘失，為未來世一切眾生分別廣說。」",
    "T15n0613_002:0256c20_0": "佛說此語時，諸比丘眾聞佛所說，歡喜奉行。",
    "T15n0613_002:0256c22_0": "佛告阿難：「貪婬多者，雖得如此觀佛三昧，於事無益，不能獲得賢聖道果。",
    "T15n0613_002:0256c23_1": "次當更教自觀己身，令如前法還作骨人，使皎然大白猶如雪山。",
    "T15n0613_002:0256c25_2": "復當繫念住意在臍中、或在腰中，隨息出入，一數二隨、或二數三隨、或三數四隨、或四數五隨、或五數六隨、或六數七隨、或七數八隨、或八數九隨、或九數十隨，終而復始，隨息往反至十復捨數而止。",
    "T15n0613_002:0256c29_3": "爾時心意恬靜無為，自見身皮猶如練囊。",
    "T15n0613_002:0257a01_4": "見此事已，不見身骨、不知心處。",
    "T15n0613_002:0257a02_5": "爾時復當更教起想，還使身內，心意身體支節如白玉人。",
    "T15n0613_002:0257a03_6": "既見此已，復當繫念在腰中脊骨大節上，令心不散。",
    "T15n0613_002:0257a04_7": "爾時復當自然見身上有一明相，大如錢許，漸漸廣大，如摩伽大魚耳，周遍雲集。",
    "T15n0613_002:0257a06_8": "復似白雲，於白雲內有白光明，如頗梨鏡，光明漸盛舉體明顯。",
    "T15n0613_002:0257a08_9": "復有白光，團圓正等，猶如車輪，內外俱明，明過於日。",
    "T15n0613_002:0257a09_10": "見此事時，復更如前，一數二隨、或二數三隨、或三數四隨、或四數五隨、或五數六隨、或六數七隨、或七數八隨、或八數九隨、或九數十隨，或單或複，修短隨意。",
    "T15n0613_002:0257a12_11": "如是繫念在於密處，使心不散。",
    "T15n0613_002:0257a13_12": "復當繫念，如前更觀腰中大節。",
    "T15n0613_002:0257a14_13": "觀大節時，定心不動，復自見身更益明盛，勝前數倍，如大錢許。",
    "T15n0613_002:0257a15_14": "倍復精進，遂更見身明倍增長，如澡罐口，世間明物無以為譬。",
    "T15n0613_002:0257a17_15": "見此明已，倍懃精進心不懈退，復見此明當於胸前如明鏡許。",
    "T15n0613_002:0257a18_16": "見此明時，當懃精進如救頭然慇懃不止，遂見此明益更增盛，諸天寶珠無以為譬。",
    "T15n0613_002:0257a20_17": "其明清淨無諸瑕穢，有七種色光，光七寶色，從胸而出入於明中。",
    "T15n0613_002:0257a22_18": "此相現時，遂大歡喜自然悅樂心極安隱，無物可譬。",
    "T15n0613_002:0257a23_19": "復更精進心不懈息，見光如雲繞身七匝，其一一光化成光輪，於光輪中自然當見十二因緣根本相貌。",
    "T15n0613_002:0257a25_20": "若不精進懈怠懶惰、犯於輕戒乃至突吉羅罪，見光即黑猶如牆壁，或見此光猶如灰炭，復見此光似敗故衲，由意縱逸輕小罪故，障蔽賢聖無漏光明。」",
    "T15n0613_002:0257a29_21": "佛告阿難：「此不淨觀灌頂法門，諸賢聖種勅諸比丘、比丘尼、優婆塞、優婆夷，若有欲修諸賢聖法，諦觀諸法苦空無常無我因緣，如學數息使心不亂，當勤持戒一心攝持，於小罪中應生慇重慚愧懺悔，乃至小罪慎勿覆藏。",
    "T15n0613_002:0257b05_22": "若覆藏罪，見諸光明如朽敗木。",
    "T15n0613_002:0257b06_23": "見此事時即知犯戒，復更慚愧懺悔自責，掃兜婆塗地、作諸苦役，復當供養恭敬師長父母，於師父母視如佛想極生恭敬，復從師父母求弘誓願而作是言：『我今供養師長父母。",
    "T15n0613_002:0257b10_24": "以此功德，願我世世恒得解脫。』",
    "T15n0613_002:0257b10_25": "如是慚愧修功德已，如前數息，還見此光明顯可愛，如前無異。",
    "T15n0613_002:0257b12_26": "復當更繫念，諦觀腰中大節，念心安定無分散意。",
    "T15n0613_002:0257b13_27": "設有亂心，復當自責慚愧懺悔。",
    "T15n0613_002:0257b14_28": "既懺悔已，復見臍光七色具足猶如七寶，當令此光合為一光鮮白可愛。",
    "T15n0613_002:0257b15_29": "見此事已，如前還教繫念思惟，觀白骨人白如珂雪。",
    "T15n0613_002:0257b17_30": "既見白骨人已，復當更教繫念住意在骨人頂，見骨人頂自然放光，其光大盛似如火色，長短麁細正共矟等，從其頂上顛倒下垂，入頂骨中從頂骨出，入頸骨中從頸骨出，入胸骨中從胸骨出，還入臍中從臍中出，即入脊骨大節中，入大節中已光明即滅。",
    "T15n0613_002:0257b23_0": "光明滅已，應時即有一自然大光明雲，眾寶莊嚴、寶華清淨、色中上者，中有一佛，名釋迦牟尼，光相具足，三十二相八十種隨形好。",
    "T15n0613_002:0257b26_1": "一一相好放千光明，此光大盛，如億千萬日明赫炎炎。",
    "T15n0613_002:0257b27_2": "彼佛亦說四真諦法，光相炳然住行者前，以手摩頭。",
    "T15n0613_002:0257b28_3": "化佛復教言：『汝前身時，貪欲瞋恚愚癡因緣，隨逐諸惡，無明覆故令汝世世受生死身。",
    "T15n0613_002:0257c01_4": "汝今應當觀汝身內諸萎悴事、身外諸火一切變滅。』",
    "T15n0613_002:0257c02_5": "作是語已，如前還教不淨觀法，觀身諸蟲一切萎落。",
    "T15n0613_002:0257c03_6": "見此事已，復當起火燒諸蟲殺。",
    "T15n0613_002:0257c04_7": "蟲既不死，復自見身如白頗梨自然鮮白。",
    "T15n0613_002:0257c05_8": "見白骨已，從頭出光，其光大小麁細如矟，令長丈五，復當作念使頭却向，復當作意使頭却向，令身皆倒，以頭拄脊骨，對臍大節。",
    "T15n0613_002:0257c08_9": "見此事已，復當諦觀，使白骨人與光同色。",
    "T15n0613_002:0257c09_10": "既同色已，見其光端有種種色菓。",
    "T15n0613_002:0257c10_11": "見是菓已，復見眾光從菓頭出。",
    "T15n0613_002:0257c11_12": "有白色光，其光大盛，如白寶雲。",
    "T15n0613_002:0257c11_13": "是諸骨人其色鮮白，與光無異。",
    "T15n0613_002:0257c12_14": "復見諸骨摧折墮落，或有頭落地者、或有骨節各各分散，或有全身白骨，猶如猛風吹於雨雪聚散不定、譬如掣電隨現隨滅。",
    "T15n0613_002:0257c15_15": "此諸骨人，墮地成聚猶如堆阜，似腐木屑集聚一處。",
    "T15n0613_002:0257c16_16": "行者自觀見於阜上有自然氣出，至於虛空，猶如烟雲，其色鮮白，彌滿虛空。",
    "T15n0613_002:0257c18_17": "右旋宛轉，復還雲集併在一處。",
    "T15n0613_002:0257c19_18": "見此事時，復當教作一骨人想。",
    "T15n0613_002:0257c19_19": "見此骨人身有九色，九畫分明，一一畫中有九色骨人，其色鮮明不可具說。",
    "T15n0613_002:0257c21_20": "一一骨人復當皆使身體具足映顯前骨人中，使不妨礙。",
    "T15n0613_002:0257c23_0": "作是觀已，復當自觀一一色中猶如琉璃，無諸障蔽。",
    "T15n0613_002:0257c24_1": "於其色中九十九色，一一色復有九色眾多骨人。",
    "T15n0613_002:0257c25_2": "是諸骨人有種種相，其性不同，不相妨礙。",
    "T15n0613_002:0257c26_3": "見此事已，應勤精進滅一切惡。",
    "T15n0613_002:0257c27_0": "見此事已，前聚光明雲猶如坏器來入其身，從臍中入。",
    "T15n0613_002:0257c28_1": "既入臍已，入脊骨中。",
    "T15n0613_002:0257c28_2": "入脊骨已，自見己身與本無異，平復如故。",
    "T15n0613_002:0257c29_3": "出定入定，以數息故，恒見上事。",
    "T15n0613_002:0258a01_4": "見此事時，復當還教繫心住意在本臍光中，不令心散，爾時心意極大安隱。",
    "T15n0613_002:0258a03_5": "既安隱已，復當自學審諦分別諸聖解脫，爾時復當見過去七佛為其說法。",
    "T15n0613_002:0258a04_6": "說法者，說四真諦、說五受陰空無我所。",
    "T15n0613_002:0258a05_7": "是時諸佛與諸賢聖恒至行者前，教種種法，亦教觀空無我無作無願三昧，告言：『法子！",
    "T15n0613_002:0258a07_8": "汝今應當諦觀色聲香味觸，皆悉無常不得久立，恍忽如電即時變滅，亦復如幻，猶如野馬、如熱時焰、如乾闥婆城、如夢所見覺不知處、如鑿石見光須臾變滅、如鳥飛空跡不可尋、如呼聲響無有應者。",
    "T15n0613_002:0258a12_9": "汝今亦當作如是觀，三界如幻亦如變化。』",
    "T15n0613_002:0258a13_10": "於此即見一切身內及與身外，空無所有，如鳥飛空無所依止，心超三界。",
    "T15n0613_002:0258a14_11": "觀諸世間須彌巨海，皆不久停，亦如幻化。",
    "T15n0613_002:0258a15_12": "自觀己身不見身相，便作是念：『世界無常，三界不安，一切都空。",
    "T15n0613_002:0258a17_13": "何處有身？",
    "T15n0613_002:0258a17_14": "及眼所對此諸色欲及諸女人，從顛倒起，橫見可愛，實是速朽敗壞之法。",
    "T15n0613_002:0258a19_15": "夫女色者，猶如枷鎻，勞人識神。",
    "T15n0613_002:0258a20_0": "愚夫戀著，不知厭足、不能自拔，不免杻械、不絕枷鎻。』",
    "T15n0613_002:0258a21_1": "行者既識法相、知法空寂，此諸色欲猶如怨賊，何可戀惜？",
    "T15n0613_002:0258a22_2": "復似牢獄堅密難捨。",
    "T15n0613_002:0258a23_3": "我今觀空，厭離三界，觀見世間如水上泡斯須磨滅，心無眾想。",
    "T15n0613_002:0258a24_4": "得知世法是重患累，凡夫迷惑至死不覺，不知眾苦戀著難免，縱情狂惑無所不至。",
    "T15n0613_002:0258a26_5": "我今觀此狂惑女色，如呼聲響亦似鏡像，求覓叵得。",
    "T15n0613_002:0258a27_6": "觀此女色為在何處？",
    "T15n0613_002:0258a28_7": "妄見衰害欺諸凡夫，為害滋多。",
    "T15n0613_002:0258a29_8": "今觀此色，猶如狂華隨風零落，出無所從、去亦無所至，幻惑無實，愚夫樂著。",
    "T15n0613_002:0258b01_9": "今觀此色，一切無常，如癩病人良醫治差。",
    "T15n0613_002:0258b02_10": "我今觀苦空無常，見此色相皆無堅實。",
    "T15n0613_002:0258b03_11": "念諸凡夫甚可愍傷，愛著此色，敬重無厭，耽愚惑著甘樂無窮，為諸恩愛而作奴僕，欲矟刺己痛徹心髓，恩愛枷鎻撿繫其身。",
    "T15n0613_002:0258b06_12": "如是念已，復觀一切都皆空寂。",
    "T15n0613_002:0258b07_13": "此諸婬欲、諸色情態皆從五陰四大而生。",
    "T15n0613_002:0258b08_14": "五陰無主、四大無我，性相俱空，何由而有？",
    "T15n0613_002:0258b09_15": "作是觀時，智慧明顯，見身大明如摩尼珠無有妨礙，似金剛精青白明顯，如鹿突圍得免獵師危害之苦。",
    "T15n0613_002:0258b11_16": "觀於五陰性相皆淨，觀六大如鳥高翔身無所寄，以吞色鉤俛仰得度，離諸女色更不起情，自然超出諸婬欲海。",
    "T15n0613_002:0258b14_17": "一切結使，猶如眾魚競走隨逐墮黑闇坑。",
    "T15n0613_002:0258b15_18": "無明老死，為智慧火之所焚燒。",
    "T15n0613_002:0258b16_19": "觀色雜穢陋惡不淨，猶如幻惑無有暫停，永離色染不為色縛。」",
    "T15n0613_002:0258b18_0": "佛告阿難：「若有比丘、比丘尼、優婆塞、優婆夷，貪婬多者，先教觀佛令離諸罪，然後方當更教繫念，令心不散。",
    "T15n0613_002:0258b20_1": "心不散者，所謂數息。",
    "T15n0613_002:0258b20_2": "此數息法是貪婬藥，無上法王之所行處，汝好受持，慎勿忘失。",
    "T15n0613_002:0258b22_3": "此想成者，名第二十數息觀竟。」",
    "T15n0613_002:0258b23_0": "爾時尊者阿難，及禪難提并諸比丘，聞佛所說，歡喜奉行。",
    "T15n0613_002:0258b25_0": "如是我聞：一時佛在舍衛國遊行教化，至多羅聚落。",
    "T15n0613_002:0258b26_1": "至聚落已，與千二百五十比丘入村乞食。",
    "T15n0613_002:0258b27_2": "乞食還已，止於樹下，洗足訖收衣鉢，敷尼師壇結加趺坐。",
    "T15n0613_002:0258b28_3": "爾時眾中有一比丘名迦栴延，有一弟子名槃直迦，出家多時，經八百日讀誦一偈不能通利，晝夜六時恒誦此言，止惡行善修不放逸，但誦此語終不能得。",
    "T15n0613_002:0258c03_4": "爾時尊者迦栴延，盡其道力教授弟子不能令得，即至佛所，為佛作禮，繞佛三匝，而白佛言：「如來出世，多所利益，利安天人，普度一切。",
    "T15n0613_002:0258c06_5": "唯我弟子，獨未蒙潤。",
    "T15n0613_002:0258c06_6": "唯願天尊為我開悟，令得解脫。」",
    "T15n0613_002:0258c07_7": "佛告迦栴延：「諦聽諦聽，善思念之。",
    "T15n0613_002:0258c08_8": "如來今者當為汝說往昔因緣。」",
    "T15n0613_002:0258c08_9": "迦栴延白言：「世尊！",
    "T15n0613_002:0258c09_10": "願樂欲聞。」",
    "T15n0613_002:0258c09_11": "佛告迦栴延：「乃往過去九十一劫，有佛世尊，名毘婆尸如來、應供、正遍知、明行足、善逝、世間解、無上士、調御丈夫、天人師、佛、世尊。",
    "T15n0613_002:0258c12_12": "彼佛出世，教化眾生度人周訖，於般涅槃而取滅度。",
    "T15n0613_002:0258c13_13": "佛滅度後，有一比丘，聰明多智讀誦三藏，自恃憍慢散亂放逸，有從學者不肯教授，專愚貢高不修正念。",
    "T15n0613_002:0258c16_14": "命終之後，墮黑闇地獄，經九十劫，恒在闇處愚蒙無智。",
    "T15n0613_002:0258c17_15": "由前出家功德力故，從地獄出，得生天上。",
    "T15n0613_002:0258c18_16": "雖生天上，天宮光明及諸供具，一切黑闇，卑於諸天。",
    "T15n0613_002:0258c19_17": "誦三藏故，天上命終生閻浮提，得值佛世。",
    "T15n0613_002:0258c20_18": "因前貢高，雖遇於佛，不解法相。",
    "T15n0613_002:0258c21_19": "我今當為說諸方便，教繫念法。」",
    "T15n0613_002:0258c22_0": "爾時迦栴延白佛言：「世尊！",
    "T15n0613_002:0258c22_1": "唯願如來為此愚癡槃直迦比丘，及未來世一切愚癡亂想眾生，說正觀法。」",
    "T15n0613_002:0258c24_2": "佛告槃直迦：「汝從今日，常止靜處，一心端坐，叉手閉目，攝身口意，慎勿放逸。",
    "T15n0613_002:0258c26_3": "汝因放逸，多劫之中久受勤苦。",
    "T15n0613_002:0258c26_4": "汝隨我語，諦觀諸法。」",
    "T15n0613_002:0258c27_5": "時槃直迦隨順佛語，端坐繫心。",
    "T15n0613_002:0258c28_6": "佛告槃直迦：「汝今應當諦觀脚大指節，令心不移。",
    "T15n0613_002:0258c29_7": "使指節上漸漸疱起，復令膖脹，復當以意令此膖脹漸大如豆。",
    "T15n0613_002:0259a01_8": "復當以意使膖脹爛壞，皮肉兩披，黃膿流出，於黃膿間血流滂滂。",
    "T15n0613_002:0259a03_9": "一節之上，肌膚爛盡，唯見右脚指節白如珂雪。",
    "T15n0613_002:0259a04_10": "見一節已，從右脚漸漸廣大乃至半身，膖脹爛壞，黃膿流血。",
    "T15n0613_002:0259a05_11": "令半身肌皮皆兩向披，唯半身骨皎然大白。",
    "T15n0613_002:0259a06_12": "見半身已，復見全身一切膖脹，都已爛壞，膿血可惡，見諸雜蟲遊戲其中。",
    "T15n0613_002:0259a08_13": "如是種種亦如上者。",
    "T15n0613_002:0259a09_14": "觀見一已，復見二。",
    "T15n0613_002:0259a09_15": "見二已，復見三。",
    "T15n0613_002:0259a09_16": "見三已，復見四。",
    "T15n0613_002:0259a10_17": "見四已，復見五。",
    "T15n0613_002:0259a10_18": "見五已，乃至見十。",
    "T15n0613_002:0259a11_19": "見十已，心漸廣大，見一房中。",
    "T15n0613_002:0259a11_20": "見一房中已，乃至見一天下。",
    "T15n0613_002:0259a12_21": "見一天下已，若廣者，復攝令還如前觀。",
    "T15n0613_002:0259a13_22": "一觀已，復當移想繫念，諦觀鼻頭。",
    "T15n0613_002:0259a14_23": "觀鼻頭已，心不分散。",
    "T15n0613_002:0259a14_24": "若不分散，如前觀骨。",
    "T15n0613_002:0259a15_25": "復當自想身肉肌皮，皆父母和合不淨精氣所共合成，如此身者種子不淨。",
    "T15n0613_002:0259a16_26": "復當次教繫念觀齒，人身中唯此齒白，我此身骨白如此齒。",
    "T15n0613_002:0259a18_27": "心想利故，見齒長大猶如身體。",
    "T15n0613_002:0259a18_28": "爾時復當移想，更觀額上，使額上白骨白如珂雪。",
    "T15n0613_002:0259a20_0": "若不白者，復當易觀教作九想，廣說如九想觀法。",
    "T15n0613_002:0259a21_1": "作此觀時，若鈍根者，過一月已至九十日諦觀此事，然後方見；若利根者，一念即見。",
    "T15n0613_002:0259a23_2": "見此事已，復更教觀腰中大節白骨。",
    "T15n0613_002:0259a23_3": "見已即如前應觀種種色骨人。",
    "T15n0613_002:0259a24_4": "此法不成，復當教慈心觀。",
    "T15n0613_002:0259a25_5": "慈心觀者，廣說如慈三昧。",
    "T15n0613_002:0259a25_6": "教慈心已，復教更觀白骨。",
    "T15n0613_002:0259a26_7": "若見餘事，慎勿隨逐，但令此心了了分明，見白骨人如白雪山。",
    "T15n0613_002:0259a27_8": "若見餘物，起心滅除，當作是念：『如來世尊教我觀骨。",
    "T15n0613_002:0259a29_9": "云何乃有餘想境界？",
    "T15n0613_002:0259a29_10": "我今應當一心觀骨。』",
    "T15n0613_002:0259b01_0": "見白骨已，令心澄靜無諸外想，普見三千大千世界滿中骨人。",
    "T15n0613_002:0259b02_1": "見此骨人已，一一皆滅，如前觀苦。」",
    "T15n0613_002:0259b04_0": "爾時槃直迦比丘聞佛說此語，一一諦觀，心不分散，了了分明，應時即得阿羅漢道，三明六通，具八解脫。",
    "T15n0613_002:0259b06_1": "自念宿命所習三藏，了了分明亦無錯謬。",
    "T15n0613_002:0259b07_2": "爾時世尊因此愚癡貢高槃直迦比丘，制此清淨觀白骨法。",
    "T15n0613_002:0259b08_3": "佛告迦栴延：「此槃直迦愚癡比丘，尚以繫念成阿羅漢。",
    "T15n0613_002:0259b09_4": "何況智者而不修禪？」",
    "T15n0613_002:0259b10_5": "爾時世尊見此事已，為說偈言：「禪為甘露法，　　定心滅諸惡，　慧殺諸愚癡，　　永不受後有。",
    "T15n0613_002:0259b14_0": "　愚癡槃直迦，　　尚以定心得，　何況諸智者，　　不勤修繫念！」",
    "T15n0613_002:0259b16_0": "爾時世尊告迦栴延及勅阿難：「汝今應當受持佛語，以此妙法普濟群生。",
    "T15n0613_002:0259b17_1": "若有後世愚癡眾生、憍慢貢高邪惡眾生，欲坐禪者，從初迦絺羅難陀觀法，及禪難提觀像之法，復當學此槃直迦比丘所觀之法。",
    "T15n0613_002:0259b20_2": "然後自觀己身，見諸白骨白如珂雪。",
    "T15n0613_002:0259b21_3": "時諸骨人還來入身，悉見白骨流光散滅。",
    "T15n0613_002:0259b22_4": "見此事已，行者自然心意和悅恬靜無為。",
    "T15n0613_002:0259b23_5": "出定之時，頂上溫暖，身毛孔中恒出諸香。",
    "T15n0613_002:0259b24_6": "出定入定恒聞妙法。",
    "T15n0613_002:0259b24_7": "續復自見身體溫暖、悅豫快樂、顏貌熙怡、恒少睡眠、身無苦患。",
    "T15n0613_002:0259b26_8": "得此暖法，恒自覺知，心下溫暖、心常安樂。",
    "T15n0613_002:0259b27_9": "若後世人欲學禪者，從初不淨乃至此法。",
    "T15n0613_002:0259b28_10": "得此觀者，名和暖法。」",
    "T15n0613_002:0259b28_11": "佛告阿難：「佛滅度後，若有比丘、比丘尼、優婆塞、優婆夷，於濁世中欲學正受思惟者，從初繫念觀於不淨乃至此法，是名暖法。",
    "T15n0613_002:0259c02_12": "若得此法，名第二十一暖法觀竟。」",
    "T15n0613_002:0259c04_0": "佛告阿難：「汝今持此迦栴延子所問暖法，慎勿忘失。」",
    "T15n0613_002:0259c05_1": "爾時阿難白佛言：「世尊！",
    "T15n0613_002:0259c05_2": "後世眾生若有能受持是三昧者，一心安隱得於暖法，此人云何當自覺知？」",
    "T15n0613_002:0259c07_3": "佛告阿難：「若有諦觀諸結使相，從初不淨乃至此法，自覺身心皆悉溫暖，心心相續，無諸惱恚、顏色和悅，此名暖法。",
    "T15n0613_002:0259c10_4": "復次阿難！",
    "T15n0613_002:0259c10_5": "若有行者得暖法已，次當更教繫念在諸白骨間皆有白光。",
    "T15n0613_002:0259c11_6": "見白光時，白骨散滅。",
    "T15n0613_002:0259c12_7": "若餘境界現在前者，復當攝心還觀白光，見諸白光炎炎相次遍滿世界。",
    "T15n0613_002:0259c13_8": "自觀己身復更明淨，頗梨雪山不得為比。",
    "T15n0613_002:0259c14_9": "自見骨人各各離散。",
    "T15n0613_002:0259c15_10": "作此觀時，定心令久。",
    "T15n0613_002:0259c15_11": "心既久已，當自見頂上有大光明猶如火光，從腦處出。」",
    "T15n0613_002:0259c17_12": "佛告阿難：「若見此事，便當更教，從頭至足反覆往復凡十四遍。",
    "T15n0613_002:0259c18_13": "作此觀已，出定入定恒見頂上火出如真金光，身毛孔中亦出金光如散粟金，身心安樂，如紫金光明。",
    "T15n0613_002:0259c21_0": "還從頂入。",
    "T15n0613_002:0259c21_1": "此名頂法。",
    "T15n0613_002:0259c21_2": "若有行者得此觀時，能得頂觀。」",
    "T15n0613_002:0259c22_3": "佛告阿難：「汝好受持是頂觀法，廣為未來一切眾生說。」",
    "T15n0613_002:0259c23_4": "爾時阿難聞佛所說，歡喜奉行。",
    "T15n0613_002:0259c24_5": "得此觀者，名第二十二觀頂法竟。",
    "T15n0613_002:0259c25_0": "佛告阿難：「此想成已，復當更教繫念觀諸白骨，令諸散骨如風吹雪聚在一處，自然成[卄/積]白如雪山。",
    "T15n0613_002:0259c27_1": "若見此事，得道不難。",
    "T15n0613_002:0259c27_2": "若有先身犯戒者、今身犯戒者，見散骨[卄/積]猶如灰土，或於其上見諸黑物，復當懺悔，向於智者自說己過。",
    "T15n0613_002:0260a01_3": "既懺悔已，見骨[卄/積]上有大白光，乃至無色界。",
    "T15n0613_002:0260a02_4": "出定入定恒得安樂，本所愛樂漸漸微薄。",
    "T15n0613_002:0260a03_5": "復當更觀，如前覆尋，九孔膿流不淨之物皆令了了，心無疑悔。",
    "T15n0613_002:0260a04_6": "復當如上骨間生火燒諸不淨，不淨已盡，金光流出還入於頂。",
    "T15n0613_002:0260a06_7": "此光入頂時，身體快樂，無以為譬。",
    "T15n0613_002:0260a07_8": "得此觀者，名第二十三觀助頂法方便竟。",
    "T15n0613_002:0260a08_0": "復當更教繫念住意，自觀己身猶如草束。",
    "T15n0613_002:0260a08_1": "出定之時，亦見己身猶如芭蕉皮皮相裹，復當自觀眾芭蕉葉，猶如皮囊。",
    "T15n0613_002:0260a10_2": "身內如氣，亦不見骨。",
    "T15n0613_002:0260a11_3": "出定入定恒見此事身體羸劣，復當更教令自觀身還聚成一，如乾草束，見身堅強。",
    "T15n0613_002:0260a13_0": "既見堅強，復當服酥，飲食調適。",
    "T15n0613_002:0260a13_1": "然後觀身還似空囊，有火從內燒此身盡。",
    "T15n0613_002:0260a14_2": "燒身盡已，入定之時恒見火光。",
    "T15n0613_002:0260a15_3": "觀見火已，見於四方一切火起。",
    "T15n0613_002:0260a16_4": "出定入定身熱如火，見此火大從支節起，一切毛孔火從中出。",
    "T15n0613_002:0260a17_5": "出定之時，亦自見身如大火聚，身體烝熱不能自持。",
    "T15n0613_002:0260a18_6": "爾時四方有大火山，皆來合集在行者前。",
    "T15n0613_002:0260a19_7": "自見己身與眾火合。",
    "T15n0613_002:0260a20_8": "此名火想。",
    "T15n0613_002:0260a20_9": "復當令火燒身都盡。",
    "T15n0613_002:0260a21_10": "火既燒已，入定之時，觀身無身，見身悉為火所燒盡。",
    "T15n0613_002:0260a22_11": "火燒盡已，自然得知身中無我，一切結使皆悉同然，不可具說。",
    "T15n0613_002:0260a23_12": "此名火想真實火大第二十四火大觀竟。」",
    "T15n0613_002:0260a25_0": "佛告阿難：「汝好受持是火大無我觀。",
    "T15n0613_002:0260a25_1": "此火大觀，名智慧火燒諸煩惱。",
    "T15n0613_002:0260a26_2": "汝好受持，為未來世一切眾生當廣敷演。」",
    "T15n0613_002:0260a27_3": "爾時阿難聞佛所說，歡喜奉行。",
    "T15n0613_002:0260a29_0": "佛告阿難：「若有行者得火大觀已，復當更教繫念思惟，令繫念鼻端，更觀此火從何處起？",
    "T15n0613_002:0260b02_1": "觀此火時，自觀己身悉無有我，既無有我，火自然滅。",
    "T15n0613_002:0260b03_2": "復當作念：『我身無我，四大無主。",
    "T15n0613_002:0260b04_3": "此諸結使及使根本，從顛倒起，顛倒亦空。",
    "T15n0613_002:0260b05_4": "云何於此空法之中橫見身火？』",
    "T15n0613_002:0260b05_5": "作是觀時，火及與我求覓無所。",
    "T15n0613_002:0260b06_6": "此名火大無我觀。」",
    "T15n0613_002:0260b06_7": "佛告阿難：「汝好受持此火大觀，為未來世一切眾生當廣分別敷演解說。」",
    "T15n0613_002:0260b08_8": "阿難聞佛所說，歡喜奉行。",
    "T15n0613_002:0260b09_9": "是名第二十五觀竟。",
    "T15n0613_002:0260b10_0": "佛告阿難：「我見火滅時先從鼻滅，然後身體一時俱滅身內心火，八十八結亦俱得滅。",
    "T15n0613_002:0260b11_1": "身中清涼，調和得所，深自覺悟，了了分明決定無我。",
    "T15n0613_002:0260b13_2": "出定入定恒知身中無有吾我。",
    "T15n0613_002:0260b13_3": "此名滅無我觀竟。」",
    "T15n0613_002:0260b15_0": "佛告阿難：「復當更教觀灌頂法。",
    "T15n0613_002:0260b15_1": "觀灌頂者，自見己身如琉璃光超出三界。",
    "T15n0613_002:0260b16_2": "見有真佛，以澡瓶水從頂而灌，彌滿身中。",
    "T15n0613_002:0260b17_3": "身彌滿已，支節亦滿，從臍中流出。",
    "T15n0613_002:0260b18_4": "在於前地，佛常灌水，爾時世尊灌頂已即滅不現。",
    "T15n0613_002:0260b19_5": "臍中水出，猶如琉璃，其色如紺琉璃光，光氣遍滿三千大千世界。",
    "T15n0613_002:0260b21_6": "水出盡已，復當更教繫念：『願佛世尊更為我灌頂。』",
    "T15n0613_002:0260b22_7": "爾時自然見身如氣，麁大甚廣超出三界。",
    "T15n0613_002:0260b23_8": "見水從頂入，見身麁大與水正等，滿於水中。",
    "T15n0613_002:0260b24_9": "復自見臍猶如蓮華，涌泉流出，彌滿其身，繞身如池。",
    "T15n0613_002:0260b25_10": "有諸蓮華，一一蓮華七色光明，其光演說苦空無常無我等法，聲如梵音悅可耳根。",
    "T15n0613_002:0260b27_11": "此相現時，復當更教，叉手閉目一心端坐，從於頂上自觀身內不見骨想。",
    "T15n0613_002:0260b28_12": "出定入定，自見己身如琉璃甖。",
    "T15n0613_002:0260b29_13": "復當起念，使自己心四大毒龍想。",
    "T15n0613_002:0260c01_14": "見己心內如毛孔開，有六種龍，一一龍有六頭，其頭吐毒，猶如風火彌漫池中。",
    "T15n0613_002:0260c03_15": "在蓮華上一一華光，流入龍頂，光入頂時龍毒自歇，唯有大水滿其身內。",
    "T15n0613_002:0260c05_16": "此想成時，名觀七覺華。",
    "T15n0613_002:0260c05_17": "雖見此想，於深禪定猶未通達，復當更教如上數息，使心安隱恬然無念。",
    "T15n0613_002:0260c07_18": "此想成時，名四大相應觀。」",
    "T15n0613_002:0260c07_19": "佛告阿難：「汝好受持是七覺意四大相應觀，慎莫忘失，普為未來一切眾生當廣分別，為諸四眾敷演解說。」",
    "T15n0613_002:0260c10_20": "爾時阿難聞佛所說，歡喜奉行。",
    "T15n0613_002:0260c11_21": "「復當更教繫念住意，諦觀水大，從毛孔出彌漫其身。",
    "T15n0613_002:0260c12_22": "出定入定見身如池，其水綠色。",
    "T15n0613_002:0260c13_0": "如此綠水，似山頂泉，從頂而出、從頂而入。",
    "T15n0613_002:0260c13_1": "見有七華，純金剛色，放金色光。",
    "T15n0613_002:0260c14_2": "其金色光中有金剛人，手執利劍斬前六龍。",
    "T15n0613_002:0260c15_3": "復見眾火從龍口出，遍身火然。",
    "T15n0613_002:0260c16_4": "眾水枯竭，火即滅盡。",
    "T15n0613_002:0260c16_5": "水火滅盡已，自見己身漸漸大白猶如金剛。",
    "T15n0613_002:0260c17_6": "出定入定，心意快樂猶如酥灌，如服醍醐身心安樂。",
    "T15n0613_002:0260c19_7": "復當更教繫念觀他觀外境界。",
    "T15n0613_002:0260c19_8": "以外想故，自然見有一樹生奇甘菓，其菓四色，四光具足。",
    "T15n0613_002:0260c21_9": "如此菓樹如琉璃樹，彌漫一切。",
    "T15n0613_002:0260c22_10": "見此樹已，普見一切四生眾生，飢火所逼，一切來乞。",
    "T15n0613_002:0260c23_11": "見已歡喜，生憐愍心，即起慈心。",
    "T15n0613_002:0260c24_12": "見此乞者，如己父母受大苦惱：『我今云何當救拔之？』",
    "T15n0613_002:0260c25_13": "作是念已，即自觀身如前還為膿血、復為肉段，持施飢者。",
    "T15n0613_002:0260c26_14": "是諸餓鬼爭取食之。",
    "T15n0613_002:0260c27_15": "食之既飽，四散馳走。」",
    "T15n0613_002:0260c28_0": "禪祕要法經卷中"
}