{
    "T11n0310_005:0025c11_0": "大寶積經卷第五",
    "T11n0310_005:0025c13_0": "大唐三藏菩提流志奉　制譯",
    "T11n0310_005:0025c14_0": "第二無邊莊嚴會無上陀羅尼品第一",
    "T11n0310_005:0025c15_0": "之二",
    "T11n0310_005:0025c16_0": "爾時佛告無邊莊嚴菩薩言：「我當說彼陀羅尼門理趣差別智慧善巧，令諸菩薩得陀羅尼善巧方便，由證此故，當能了知隨法祕密善巧理趣。",
    "T11n0310_005:0025c19_1": "云何了知？",
    "T11n0310_005:0025c19_2": "無邊莊嚴！",
    "T11n0310_005:0025c19_3": "於眼所見色陀羅尼，乃至意所知法陀羅尼門。",
    "T11n0310_005:0025c20_4": "無邊莊嚴！",
    "T11n0310_005:0025c21_0": "云何六內諸法所取外法陀羅尼門？",
    "T11n0310_005:0025c21_1": "無邊莊嚴！",
    "T11n0310_005:0025c22_2": "若諸菩薩眼見色已，而由不可映奪智力及念善巧不迷忘故，了知遍持色是無常生滅不住，皆盡離滅。",
    "T11n0310_005:0025c24_3": "由此復能於內眼界而不執著我及非我，善巧安住眼處清淨。",
    "T11n0310_005:0025c25_4": "於色攀緣不攝受故，而能清淨陀羅尼門，善能觀見盡厭離滅則無戲論。",
    "T11n0310_005:0025c27_5": "由不戲論總持善巧，住無妄念無有積集，所行道中而能捨離眼與眼識及所知法無有分別。",
    "T11n0310_005:0025c29_6": "由如實見得清淨故，亦能隨念諸法如幻，於能所識清淨善巧得總持時，善能攝取不共世間廣大智蘊。",
    "T11n0310_005:0026a02_7": "如是略說，乃至意所知法陀羅尼門，菩薩以意了知法已，而由不可映奪智力及念善巧不迷忘故，而能總持諸法無常生滅不住盡厭離滅。",
    "T11n0310_005:0026a06_8": "於內意處安住總持，亦不執著我及非我，善於內住意識地者，隨能妙觀總持善巧，次善安住意處清淨。",
    "T11n0310_005:0026a08_9": "於外法處不攝受故，能得清淨陀羅尼門。",
    "T11n0310_005:0026a09_10": "由內外法及餘結使不相應故，能隨觀見盡厭離滅，不作戲論。",
    "T11n0310_005:0026a10_11": "由不戲論總持善巧，住無妄念無有積集，趣行之道而能捨離。",
    "T11n0310_005:0026a12_12": "意及意識并所知法，無有戲論不起分別，以如實見得清淨故，而能隨念諸法如幻，亦能總持於識所識清淨善巧，而能攝取不共世間殊勝福慧。",
    "T11n0310_005:0026a15_13": "又能如是於去來今及諸內外一切法中，由隨義覺攝取方便善巧智力，不於少法起無因見。",
    "T11n0310_005:0026a17_14": "而不於因起於緣見，亦不於緣而起因見，了一切法各不相應，如實隨入諸法本性，此一切法本性清淨展轉寂靜。",
    "T11n0310_005:0026a20_15": "若一切法展轉依持隨種類持，由於遍持共相應故得安住者，應知彼法不由依持共相應故而得安住，不生不起而不流轉，亦非言說之所能得彼所有義。",
    "T11n0310_005:0026a23_16": "一切諸法各不同分非共相應非不相應，以一切法無有作者令作者故，無有壽者、無有眾生、無補特伽羅，此說法句非如其實非不如實，一切諸法不攝受故，同於涅槃，無有執著、斷於執著、遠離執著。",
    "T11n0310_005:0026a28_17": "無邊莊嚴！",
    "T11n0310_005:0026a28_18": "此是諸菩薩演說陀羅尼差別善巧。",
    "T11n0310_005:0026a29_19": "如內外法，於一切法應當了知。",
    "T11n0310_005:0026b01_20": "如是說時，彼諸菩薩捨離內句亦不取外，及能觀察無有始終，乘生死輪墮在世間，入無明室處無明[穀-禾+卵]，周遍流轉。",
    "T11n0310_005:0026b03_21": "彼雖如是生死輪轉，於中亦無生死可得，亦無真實生死之輪。",
    "T11n0310_005:0026b05_22": "雖復隨順生死輪轉，墮在世間於中可得，然諸眾生不能了知此諸法故，於生死中遊行馳走周遍馳走，又不能了虛妄顛倒，於非眾生起眾生想。",
    "T11n0310_005:0026b08_23": "若眾生想所繫縛者，彼於諸法不能了知，隨入破壞極破壞法，為虛空執之所執著。」",
    "T11n0310_005:0026b11_0": "佛告無邊莊嚴：「若諸菩薩於此法中能解了者，速疾獲得智慧光明隨證法門，辯才清淨修習忍辱，而能精勤起大慈悲，志無懈倦善能安住，祕密言詞演說方便，亦能了知一切諸法異名差別最勝語言。",
    "T11n0310_005:0026b15_1": "隨所憶念，往昔住處能善讚說無少相違，令諸眾生住無諍論，能壞一切外道諸論。",
    "T11n0310_005:0026b17_2": "為破眾生諸黑闇故宣說法時，而為十方無量世界諸佛如來之所稱歎，放法光明作不思議法之施主，善能開示諸佛法藏無有迷惑，及能攝取殊勝大願，如其所願皆令滿足，得不思議方便善巧。",
    "T11n0310_005:0026b21_3": "令諸眾生意樂開發，及能示現前後際因，亦能示現去來方便。",
    "T11n0310_005:0026b23_4": "無邊莊嚴，是中菩薩於能發起三摩地門應勤修習，既修習已而能證入陀羅尼門。",
    "T11n0310_005:0026b25_5": "於陀羅尼門得自在已，於諸祕密廣大異名而能演說，及能入於異名之智，能隨順入甚深理趣，善能了知言說示現，令無少處而生疑惑，不由他教住於忍地。",
    "T11n0310_005:0026b28_6": "無邊莊嚴！",
    "T11n0310_005:0026b29_7": "若諸菩薩能善發起勇猛精進，為欲哀愍諸眾生故，求諸法智證入通達，無有餘乘而不成就，得佛大智，超過一切世間之智、究竟清淨一切智智，未足為難。",
    "T11n0310_005:0026c03_8": "「無邊莊嚴！",
    "T11n0310_005:0026c03_9": "於此演說陀羅尼門甚深方便法品之中所有諸法，為欲攝取諸菩薩故開示發起，我今當說，令諸菩薩普遍開悟，善能攝取祕密言教，凡有所作皆能了知一切語言音聲之義，復能證入差別覺慧善巧之智。",
    "T11n0310_005:0026c08_10": "何者是彼所有之法？",
    "T11n0310_005:0026c09_11": "無邊莊嚴！",
    "T11n0310_005:0026c09_12": "是諸菩薩具淨尸羅，安住實諦加持之力，則能增長布施方便，求無我所無攝受法，修習方便證一切法真實理趣，得不退法及善安住不退轉地，速疾具足無礙辯才，智慧增廣猶如大海。",
    "T11n0310_005:0026c13_13": "無邊莊嚴！",
    "T11n0310_005:0026c13_14": "當於後時，無有餘人頗能恭敬受持此法，唯除菩薩希求甚深如實法者、為欲開示如來法藏希求樂欲增上心者、調善意樂正思惟者，彼等於此甚深法中精勤修學入此理趣，則能了知異名演說，亦能了知一切諸法自性本性。",
    "T11n0310_005:0026c18_15": "「無邊莊嚴！",
    "T11n0310_005:0026c19_16": "假使如來以種種名演說諸法，然於諸法本性自性亦不相違。",
    "T11n0310_005:0026c20_17": "如來開示諸法本性不相違法，說一切法無所造作。",
    "T11n0310_005:0026c21_18": "凡所演說，無有所說及能說者。",
    "T11n0310_005:0026c22_19": "無邊莊嚴！",
    "T11n0310_005:0026c22_20": "如來已得演說善巧勝波羅蜜，如來亦無少法可得，亦無隨得亦不遍得。",
    "T11n0310_005:0026c24_21": "如來不為少法安住故、不捨離故、不為生故而能說法。",
    "T11n0310_005:0026c25_22": "亦不為得少分法故亦非不得故，如來行無所得。",
    "T11n0310_005:0026c26_23": "如來不行亦非不行，亦不應說諸佛如來行如實行。",
    "T11n0310_005:0026c27_24": "何以故？",
    "T11n0310_005:0026c28_25": "無有少法說名如來。",
    "T11n0310_005:0026c28_26": "此是如來住如是住、行如是行。",
    "T11n0310_005:0026c29_27": "若彼如來以名字故名如來者，如來與名非異非不異。",
    "T11n0310_005:0027a01_28": "非異非不異故，不應說言如來若來若去。",
    "T11n0310_005:0027a02_29": "如來非戲論者，超過戲論亦無超過。",
    "T11n0310_005:0027a03_30": "如來無有超過，超過亦無如來。",
    "T11n0310_005:0027a04_0": "如是如來與如來性，非即非離，不虛妄性、不變異性亦復如是。",
    "T11n0310_005:0027a05_1": "如是稱揚如來體性，無有少法開示演說亦無示現。",
    "T11n0310_005:0027a06_2": "如來證得一切諸法如實本性，然一切法所有本性不可宣說，一切諸法無所有故。",
    "T11n0310_005:0027a08_3": "如是如來說一切法，無有所作亦無變異，不生不滅不出不離，一切諸法究竟清淨故。",
    "T11n0310_005:0027a10_4": "非得非遍得，於一切法無有所得，無所得故無有可證，如是無有少法可得。",
    "T11n0310_005:0027a12_5": "若法可得，於諸法中應有受者。",
    "T11n0310_005:0027a12_6": "既無受者，是故當知一切諸法由不生故無有得者。",
    "T11n0310_005:0027a14_0": "如來名號亦由聖教假名施設，如是言說性清淨故，聖者於中不得少法。",
    "T11n0310_005:0027a15_1": "然於聖者亦無有法及與非法，亦無有法名為聖者及非聖者，無有少法與彼相應或當相應。",
    "T11n0310_005:0027a17_2": "於此如來所有演說皆應了知，亦復不應隨俗而轉。",
    "T11n0310_005:0027a18_3": "如來能說法及非法，亦不建立有法非法。",
    "T11n0310_005:0027a19_4": "如來能說善不善法，亦不建立有善不善。",
    "T11n0310_005:0027a20_5": "如來能說一切諸法，亦不建立有一切法。",
    "T11n0310_005:0027a21_6": "如來能說法無表示，亦不建立有無表示。",
    "T11n0310_005:0027a22_7": "「無邊莊嚴！",
    "T11n0310_005:0027a22_8": "如來所說此甚深法，無淨業者不能了知。",
    "T11n0310_005:0027a23_9": "若有樂求無上菩提、於生死中求解脫者，應當覺了諸佛如來所演說法。",
    "T11n0310_005:0027a25_10": "無邊莊嚴！",
    "T11n0310_005:0027a25_11": "若諸菩薩於此法中能解了者，應無猶豫不取不捨，亦不見有少法生滅，無有戲論非無戲論，則能演說此真實法。",
    "T11n0310_005:0027a28_12": "於此演說真實法中，亦不執著。",
    "T11n0310_005:0027a29_13": "無邊莊嚴！",
    "T11n0310_005:0027a29_14": "譬如須彌山王，與諸福德善根眾生所用宮殿作依止處，眾生於彼而受歡樂。",
    "T11n0310_005:0027b02_15": "如是如是，作善根者諸菩薩等，於此法寶積集教中而能聽受，由此法寶菩薩能得一切智智。",
    "T11n0310_005:0027b04_16": "無邊莊嚴！",
    "T11n0310_005:0027b04_17": "此契經法能隨順入無上法智，為欲開示如來法藏陀羅尼故，如是流布此陀羅尼，能攝一切所有廣大真實之法。",
    "T11n0310_005:0027b07_0": "諸佛如來所說之法，皆悉從此無邊陀羅尼門之所流出，此陀羅尼為欲清淨一切法門，是故如來開示演說。",
    "T11n0310_005:0027b09_1": "此陀羅尼能攝一切契經等法，不成不壞、無初中後。",
    "T11n0310_005:0027b10_2": "此陀羅尼如來護念，遍於十方諸佛世界，能作無量無邊佛事。",
    "T11n0310_005:0027b12_3": "無邊莊嚴！",
    "T11n0310_005:0027b12_4": "於此最初陀羅尼品說義品理趣品中而能攝受一切諸法，無邊莊嚴！",
    "T11n0310_005:0027b13_5": "彼中諸菩薩等欲隨覺了此教法者，欲流注法令不斷者，欲入諸法無住印者，欲隨覺了無有障礙祕密門者，欲隨發起趣向加行大精進者，欲隨覺了諸法性相說此法者，應當受持諸佛如來所演言教。",
    "T11n0310_005:0027b18_6": "既受持已，隨應了知一切所有祕密言詞。",
    "T11n0310_005:0027b19_7": "欲隨趣入總相演說文字智者，欲隨覺了演說諸法差別理趣者，欲隨憶念一切諸法簡擇智者，為欲利益安樂一切諸眾生故施設勝義，善隨機根授與眾生令得利益。",
    "T11n0310_005:0027b23_8": "若稱揚法、若流傳法、若演說法，以資糧心哀愍利益求佛之智，不於少法而生執著。",
    "T11n0310_005:0027b25_9": "由不執著無有所取，亦不觀察無二法智，亦不示現內智外智，不於少法而生厭足，亦不應以下劣精進希求上智。",
    "T11n0310_005:0027b27_10": "勤修一切甚深之法，所有難問隨義而說。",
    "T11n0310_005:0027b28_11": "應住自利及以利他，應善觀察自他之想，入一切法皆悉無我。",
    "T11n0310_005:0027c01_12": "我清淨已，隨入一切諸法清淨，愛樂開示演說言教，若問不問乃至少法不生慳悋。",
    "T11n0310_005:0027c02_13": "菩薩應作如是四無量心。",
    "T11n0310_005:0027c03_14": "我為利益諸眾生故，隨與勝施、最上之施，所謂無上法寶之藏。",
    "T11n0310_005:0027c04_15": "我今當令一切眾生與不可說法寶相應，假令眾生作諸重惡，終不於彼生慳法心，離諸慳惜，能為捨施為法施主。",
    "T11n0310_005:0027c07_16": "我今當作如來之事一切智事，令諸眾生捨離重擔。",
    "T11n0310_005:0027c08_17": "於大瀑流，當以法船運度群品，能令眾生得於一切安樂資具。",
    "T11n0310_005:0027c10_18": "菩薩當以如是悲心發生覺慧，速疾證於殊勝之法，於此契經陀羅尼門，演說諸法差別總持，當得成就捨離生死，不為他論之所攝受，能破一切外道諸論、降伏魔軍，為欲滅壞諍論法故應如是住。",
    "T11n0310_005:0027c14_19": "「無邊莊嚴！",
    "T11n0310_005:0027c14_20": "此陀羅尼門一切如來之所攝受，善作憶念。",
    "T11n0310_005:0027c15_21": "譬如後身菩薩住於三十三天、夜摩天、兜率陀天、樂變化天、他化自在天中，兜率陀宮一切諸天承事供養，一切眾生咸生愛樂，成熟善根攝諸勝福。",
    "T11n0310_005:0027c19_22": "餘有一生，施戒福蘊具足清淨，成就一切殊勝智蘊，於此三千大千世界一切眾生所不能及，而能映蔽一切有情所有善根，亦為一切諸有情等恭敬讚歎，現前獲得一切智智。",
    "T11n0310_005:0027c23_23": "若彼菩薩從兜率宮下閻浮時，即於中國無怖畏地最勝妙處，在大城內一切眾生眾會之中降生出現，為諸眾生瞻仰禮拜供養恭敬。",
    "T11n0310_005:0027c26_24": "此陀羅尼契經之門亦復如是，入於一切諸法之中而得安住，一切諸法皆從此生亦從此滅。",
    "T11n0310_005:0027c28_25": "菩薩於此得安住已，成熟增長於一切法而得安住，一切法中而得自在，為其主故。",
    "T11n0310_005:0028a01_26": "菩薩最後受身生於人中，以無觀視一切法印三摩地力，普遍觀察一切有情，及遍觀察一切三千大千世界。",
    "T11n0310_005:0028a03_27": "由得法陀羅尼醍醐之味，以廣大心善住廣大智慧境界，終不貪愛一切欲樂玩好資具，亦不希求一切染法端嚴相續。",
    "T11n0310_005:0028a06_28": "由住彼空三摩地覺，能善觀察一切諸法，隨得無相方便善巧，而於一切無所執著。",
    "T11n0310_005:0028a08_29": "能善了知一切三界有為之法，無非過患、安可貪著、應求出離，速得寂靜極寂靜界，及勝解脫勝出離界。",
    "T11n0310_005:0028a10_30": "然於彼識不住不著，觀察生滅積集散壞，於諸有情起大慈悲，為成熟故生出離覺，以覺理趣隨宜方便，能隨順入最勝智慧。",
    "T11n0310_005:0028a13_31": "隨念一切有情，善巧方便而得自在，隨得諸法無有障礙陀羅尼善巧理趣。",
    "T11n0310_005:0028a15_32": "以善巧智簡擇觀察一切有情，及善觀察不思議法決定理趣。",
    "T11n0310_005:0028a16_33": "雖復少年端嚴美麗，於諸欲境曾不愛樂。",
    "T11n0310_005:0028a17_34": "捨離所有一切資財珍玩眾具親戚眷屬，思惟觀察，以厭離心希求寂靜，從家出已趣於非家。",
    "T11n0310_005:0028a19_35": "既出家已，而能成就不思議覺甚深方便，隨所作業積集資糧，趣向無上菩提道場，隨願莊嚴獲得無上陀羅尼印甚深方便最勝尊頂。",
    "T11n0310_005:0028a22_36": "由是清淨陀羅尼門善巧理趣，得一切法自然之智，及無障礙一切智智遍持善巧。",
    "T11n0310_005:0028a24_37": "彼既得於一切智智陀羅尼門，隨得決定一切智智善清淨已，安住無上一切智智加持之力，能轉無上清淨法輪，亦能隨得一切法智巧妙言詞諸法。",
    "T11n0310_005:0028a28_0": "譬如盛日光明照曜，如是法聲光明遍示一切天人之類。",
    "T11n0310_005:0028a29_1": "無邊莊嚴！",
    "T11n0310_005:0028a29_2": "菩薩住於一切智智陀羅尼已，得阿耨多羅三藐三菩提。",
    "T11n0310_005:0028b01_3": "彼陀羅尼門句義差別，諸餘菩薩所不能知。",
    "T11n0310_005:0028b02_4": "若一生補處菩薩坐於道場，以清淨覺無師自悟，此陀羅尼而得現前。",
    "T11n0310_005:0028b04_5": "亦猶菩薩為菩提故，無量劫中積集善根，於其長夜久修梵行得深法忍，哀愍一切諸眾生故，大慈悲心方得現前。",
    "T11n0310_005:0028b07_0": "「無邊莊嚴！",
    "T11n0310_005:0028b07_1": "菩薩由是陀羅尼故坐於道場，當證阿耨多羅三藐三菩提。",
    "T11n0310_005:0028b08_2": "我今於汝不可示說，汝得菩薩智慧現前能證彼法。",
    "T11n0310_005:0028b09_3": "當於爾時，諸菩薩等自應解了。",
    "T11n0310_005:0028b10_4": "爾時菩薩得無邊門、無量門、因門、無譬喻門，悉皆現前。",
    "T11n0310_005:0028b11_5": "而得門者不可宣說，超過世間，不共一切天人魔梵及諸沙門婆羅門等，逮得最上清淨之法，一切智智及自然智。",
    "T11n0310_005:0028b14_6": "菩薩由是能入清淨自然之智，能轉無上清淨法輪，漸次為於無量眾生攝取無上一切智智。",
    "T11n0310_005:0028b16_7": "於諸法門及涅槃門得清淨故，開示演說無量種種善巧理趣，而能發生持蘊善巧，亦能示現持蘊清淨善巧之智，界處緣起亦復如是。",
    "T11n0310_005:0028b19_8": "又令眾生發生趣入聖諦法門，亦能示現聖諦清淨善巧之智。",
    "T11n0310_005:0028b20_9": "又能發生三十七品菩提分法差別善巧，亦能示現菩提分法清淨之智。",
    "T11n0310_005:0028b22_10": "而能發起持奢摩他、毘鉢舍那善巧之智，亦能示現持奢摩他、毘鉢舍那清淨善巧。",
    "T11n0310_005:0028b24_11": "又能發起持三摩地三摩鉢底善巧之智，亦能示現禪三摩地三摩鉢底清淨善巧。",
    "T11n0310_005:0028b26_12": "又能發起持無迷惑功不唐捐善巧之智，亦能示現持無迷惑功不唐捐清淨智慧。",
    "T11n0310_005:0028b28_13": "又能發起持厭離盡無生之智，亦能示現持厭離盡無生清淨善巧之智。",
    "T11n0310_005:0028b29_14": "又能發起持明解脫善巧之智，亦能示現持明解脫清淨善巧。",
    "T11n0310_005:0028c02_15": "而能演說大涅槃門，亦能住持一切句義，捨離清淨善巧方便，於有為無為、有漏無漏、世出世法，以無量名表示宣說，法門清淨故。",
    "T11n0310_005:0028c05_16": "為諸眾生開示無上決定之法，及持清淨微妙智因。",
    "T11n0310_005:0028c06_17": "「無邊莊嚴！",
    "T11n0310_005:0028c06_18": "如來說此大陀羅尼遍持方便，為一切智陀羅尼善巧之力得安住故，隨諸眾生一切本願示如是行，令入隨覺理趣差別。",
    "T11n0310_005:0028c09_19": "善能開示陀羅尼威力無上法藏，而能流注降灑法雨，潤洽一切枯槁有情，施以妙法咸令滿足。",
    "T11n0310_005:0028c11_20": "汝等應當隨如來學，於此甚深決定之法不應違逆。",
    "T11n0310_005:0028c12_21": "汝等於此一切智智大陀羅尼，不久當得遍持自在住陀羅尼，為諸眾生當作如是無量義利，如我今者。",
    "T11n0310_005:0028c15_22": "汝等當以無量異名開示演說此陀羅尼決定諸法甚深智慧。",
    "T11n0310_005:0028c16_23": "「無邊莊嚴！",
    "T11n0310_005:0028c16_24": "此中應當希求勝解，不應捨離菩提資糧。",
    "T11n0310_005:0028c17_25": "云何應當希求勝解？",
    "T11n0310_005:0028c18_26": "謂諸菩薩應當解了一切諸法，不生不滅、不動不住、不來不去、自性空寂，於彼空性亦不執著，何況於相起執著想。",
    "T11n0310_005:0028c20_27": "彼空性中無有相想。",
    "T11n0310_005:0028c21_28": "若彼空中無有相者，能入如來說有為空、無我我所、一切我人眾生壽者。",
    "T11n0310_005:0028c22_29": "如是空性非染著非不染著，非污非不污，非迷惑非不迷惑，非愛非不愛，不住於空亦不遍住亦不建立。",
    "T11n0310_005:0028c25_30": "若空厭離，彼即寂滅無有分別，無遍分別、無勝分別、無普分別、無有功用，乃至無有少法可取。",
    "T11n0310_005:0028c27_31": "自性清淨，彼即諸法本性自性，一切有為本性皆空，乃至一切善不善法、有為無為、世出世間亦復如是。",
    "T11n0310_005:0028c29_32": "菩薩攝受如是勝解，得入解脫解脫智見，及能攝受普淨無垢解脫之處菩提資糧。",
    "T11n0310_005:0029a02_33": "云何名為菩提資糧？",
    "T11n0310_005:0029a03_0": "謂戒清淨、智慧清淨、三昧清淨、解脫清淨、解脫智見清淨，施波羅蜜清淨、戒波羅蜜清淨、忍波羅蜜清淨、精進波羅蜜清淨、禪波羅蜜清淨、慧波羅蜜清淨。",
    "T11n0310_005:0029a06_1": "若彼清淨即普清淨，若普清淨即無垢法門。",
    "T11n0310_005:0029a07_2": "性淨之心光明照耀無有煩惱，彼心常住本性空寂亦無照曜，客隨煩惱三種染污，彼皆不實空無所有。",
    "T11n0310_005:0029a09_3": "如是心性不與煩惱清淨相應。",
    "T11n0310_005:0029a10_4": "何以故？",
    "T11n0310_005:0029a10_5": "是心無二亦無二分，本性清淨。",
    "T11n0310_005:0029a11_6": "若能如是了知心性，非煩惱染之所染污，非內非外不在中間皆不可得，唯除妄想因緣和合。",
    "T11n0310_005:0029a13_7": "雖有心生亦不可見，十方推求了不可得，亦無有心能見於心。",
    "T11n0310_005:0029a14_8": "如是攀緣非心和合，心亦不與攀緣和合。",
    "T11n0310_005:0029a15_9": "亦非因緣與心相應，心亦不與因緣相應。",
    "T11n0310_005:0029a16_10": "唯由心故，彼一切法與心相應。",
    "T11n0310_005:0029a17_11": "凡所有法與心相應，非互相知亦不可見，何況諸法非心相應。",
    "T11n0310_005:0029a18_12": "以第一義思惟觀察，無有少物可相應者及不相應。",
    "T11n0310_005:0029a20_13": "何以故？",
    "T11n0310_005:0029a20_14": "無有少法與少法相應及不相應，一切諸法自性寂靜。",
    "T11n0310_005:0029a21_15": "自性亦不與少物相應及不相應，一切諸法所有自性即是本性，若是本性彼無自性。",
    "T11n0310_005:0029a23_16": "汝今當知，若以言說得一切法本性自性，無有是處。",
    "T11n0310_005:0029a24_17": "於諸法中無有少法名為諸法本性自性，一切諸法本性皆空，一切諸法自性無性，若空無性彼則一相所謂無相，以無相故彼得清淨。",
    "T11n0310_005:0029a27_18": "若空無性，彼即不可以相表示，如空無性不可以相表示，乃至一切諸法亦復如是。",
    "T11n0310_005:0029a29_19": "是空無性非染非淨，然是一切諸法本性。",
    "T11n0310_005:0029b01_20": "若是一切諸法本性，非由染淨之所建立，無住無起。",
    "T11n0310_005:0029b02_21": "「無邊莊嚴！",
    "T11n0310_005:0029b02_22": "汝今當觀一切諸法，無住無起、無所建立、本性清淨。",
    "T11n0310_005:0029b04_23": "云何眾生於中迷惑？",
    "T11n0310_005:0029b04_24": "此由世間乘虛妄輪，為虛妄輪之所迷惑。",
    "T11n0310_005:0029b05_25": "所言乘者，亦無有乘亦非無乘，而此世間乘虛空輪，為虛空輪之所繫縛，然虛空輪亦無所有。",
    "T11n0310_005:0029b07_26": "此諸眾生為大愚癡之所迷惑，而於其中無有愚癡亦無迷惑。",
    "T11n0310_005:0029b09_27": "無邊莊嚴！",
    "T11n0310_005:0029b09_28": "汝觀眾生以愚癡故，於此法中不能了知，住於諍論。",
    "T11n0310_005:0029b10_29": "無邊莊嚴！",
    "T11n0310_005:0029b10_30": "住諍論者即為非住。",
    "T11n0310_005:0029b11_31": "然諸世間以迷惑故，不能了知彼即清淨。",
    "T11n0310_005:0029b12_32": "若不住者即名為住，是則不住清淨善根。",
    "T11n0310_005:0029b13_33": "無邊莊嚴！",
    "T11n0310_005:0029b13_34": "如是如來祕密法門難解難入，唯除汝等能於長夜修行善法而得了知。",
    "T11n0310_005:0029b14_35": "「無邊莊嚴！",
    "T11n0310_005:0029b15_36": "如來嘗說住諍論者則為非住。",
    "T11n0310_005:0029b15_37": "云何為住？",
    "T11n0310_005:0029b16_38": "所謂不善。",
    "T11n0310_005:0029b16_39": "然不善者是無所有，若有於此無所有中，不能了知住與不住無有別異，是則名為住於諍論。",
    "T11n0310_005:0029b18_40": "若復有住清淨善根則不名住，若不住者無有過失。",
    "T11n0310_005:0029b19_41": "無過失故則能了知，如是法門若不清淨，無有是處。",
    "T11n0310_005:0029b20_42": "若諸眾生無有智慧，為大煩惱之所覆蔽無智慧故，假使少有明了順說尚不能解，何況祕密非隨順說，若不住者是則清淨。",
    "T11n0310_005:0029b23_43": "云何不住？",
    "T11n0310_005:0029b23_44": "謂不住善法及出離界。",
    "T11n0310_005:0029b24_45": "何以故？",
    "T11n0310_005:0029b24_46": "無出離界及界施設。",
    "T11n0310_005:0029b25_47": "於涅槃界若不住者，名得涅槃。",
    "T11n0310_005:0029b25_48": "此涅槃名但假施設，如是涅槃無有所得，亦復無有得涅槃者。",
    "T11n0310_005:0029b27_49": "若有得者則應滅後更有如來，若無得者則應滅後無有如來。",
    "T11n0310_005:0029b28_50": "若滅度後，言有如來及無如來，俱不可說，此不可說亦是如來假施設句。",
    "T11n0310_005:0029c01_51": "有諸眾生於甚深法不勤修行而生疑惑，若有說言如來有色，滅度之後應有如來；若有說言如來無色，滅度之後應無如來；乃至滅後非有如來非無如來，亦復如是。",
    "T11n0310_005:0029c05_0": "若法不生不滅，彼法滅後不應說有說無。",
    "T11n0310_005:0029c05_1": "如是如來不生不滅，彼亦滅後不應說有說無。",
    "T11n0310_005:0029c07_0": "乃至邊無邊等，如來說彼俱不可說。",
    "T11n0310_005:0029c07_1": "若說有邊則無有中，若說有中則無有邊，所言中者非有非無。",
    "T11n0310_005:0029c09_2": "若復於中實有實無，是則便與緣起相違。",
    "T11n0310_005:0029c10_3": "若復有法非從緣起及非緣起，彼法不滅，若有若無俱不相違。",
    "T11n0310_005:0029c11_4": "所有一切從緣起法及緣起法，此無中邊非有非無。",
    "T11n0310_005:0029c12_5": "若非有無云何可說？",
    "T11n0310_005:0029c13_6": "「無邊莊嚴！",
    "T11n0310_005:0029c13_7": "如來以大方便安住彼中，為諸眾生破無明[穀-禾+卵]，開示演說不違緣起。",
    "T11n0310_005:0029c15_0": "一切諸法皆入緣起，若入緣起是則無有中邊之說，若離言說，乃至無有少法可得。",
    "T11n0310_005:0029c16_1": "無邊莊嚴！",
    "T11n0310_005:0029c17_2": "汝今當觀，無所有法、無有邊法說名中道，以於方便說有覺慧能持諸法，然持法者亦不可得，不可得故無有言說。",
    "T11n0310_005:0029c19_3": "無邊莊嚴！",
    "T11n0310_005:0029c19_4": "汝等智者應如是知，一切諸法真實之相，不來不去、無分無斷、不一性不異性，到一切法第一彼岸，無有少法不到彼岸，到彼岸者即是涅槃。",
    "T11n0310_005:0029c23_5": "一切諸法悉涅槃相，是故當知不可宣說，唯除世俗說為中道。",
    "T11n0310_005:0029c24_6": "如是中道彼即趣向大涅槃路，亦無涅槃是彼所趣。",
    "T11n0310_005:0029c25_7": "若有涅槃是彼所趣，而於諸法應有去來。",
    "T11n0310_005:0029c26_8": "一切諸法性皆平等，是故涅槃名無所趣。",
    "T11n0310_005:0029c27_9": "無邊莊嚴！",
    "T11n0310_005:0029c27_10": "此名中道。",
    "T11n0310_005:0029c28_11": "然此中道即非中道。",
    "T11n0310_005:0029c28_12": "何以故？",
    "T11n0310_005:0029c28_13": "無增無減故、無邊無取故。",
    "T11n0310_005:0029c29_14": "法若無邊，云何有邊？",
    "T11n0310_005:0029c29_15": "謂無處所是無邊法。",
    "T11n0310_005:0030a01_16": "凡夫眾生於無處所執為邊處，見邊處故不得解脫，以於真實無處所故。",
    "T11n0310_005:0030a02_17": "「無邊莊嚴！",
    "T11n0310_005:0030a03_18": "汝觀如來以善方便決定覺慧，乃能演說如是中道。",
    "T11n0310_005:0030a04_19": "無邊莊嚴！",
    "T11n0310_005:0030a04_20": "諸佛如來於一切法無有疑惑、無忘失念，諸佛世尊心常在定，得三摩地無礙自在，常善觀察，安住最勝三摩呬多而說語言，無量知見不住非處，說清淨法、說究竟法、說寂靜法，如來所說無有遺餘。",
    "T11n0310_005:0030a09_0": "無邊莊嚴！",
    "T11n0310_005:0030a09_1": "如有寶珠名種種色，在大海中，雖有無量眾多駃流入於大海，以珠火力令水銷滅而不盈溢。",
    "T11n0310_005:0030a11_2": "如是如來、應、正等覺證菩提已，由智火力能令眾生煩惱銷滅，亦復如是。",
    "T11n0310_005:0030a13_0": "無邊莊嚴！",
    "T11n0310_005:0030a13_1": "若復有人於日日中稱說如來名號功德，是諸眾生能離黑闇，漸次當得燒諸煩惱。",
    "T11n0310_005:0030a15_2": "如是稱念南無佛者語業不空，如是語業名執大炬能燒煩惱。",
    "T11n0310_005:0030a16_3": "若復有人得聞如來及佛名號，離諸黑闇，與彼眾生為涅槃因。",
    "T11n0310_005:0030a17_4": "無邊莊嚴！",
    "T11n0310_005:0030a18_5": "我為信於如來、眾生及諸眾生煩惱滅故，降澍法雨。",
    "T11n0310_005:0030a19_6": "無邊莊嚴！",
    "T11n0310_005:0030a19_7": "如來所說是法真實，以真實故無有少法開示演說，而於是法無實無虛。",
    "T11n0310_005:0030a21_8": "無邊莊嚴！",
    "T11n0310_005:0030a21_9": "如來是實語者，住真實法，能演說此陀羅尼門。",
    "T11n0310_005:0030a22_10": "無邊莊嚴！",
    "T11n0310_005:0030a22_11": "此真實法誰當能了？",
    "T11n0310_005:0030a23_12": "唯除菩薩如實見者、具足見者、作善業者，於甚深法餘無能了。",
    "T11n0310_005:0030a24_13": "「無邊莊嚴！",
    "T11n0310_005:0030a24_14": "於此義中應當隨順。",
    "T11n0310_005:0030a25_15": "自於此法繫念現前，不信樂餘、從他生智。",
    "T11n0310_005:0030a26_16": "為欲利益安樂眾生，於此法中應生隨順。",
    "T11n0310_005:0030a27_17": "若於此中生隨順忍，是則不住不隨順中。",
    "T11n0310_005:0030a28_18": "無邊莊嚴！",
    "T11n0310_005:0030a28_19": "無聞眾生無隨順忍，於此法教不能了知。",
    "T11n0310_005:0030a29_20": "或復有餘異見所行，乘異路者、趣惡道者、不作善者、親近諸餘行異行者，彼等不能入此法門。",
    "T11n0310_005:0030b02_21": "無邊莊嚴！",
    "T11n0310_005:0030b02_22": "汝今當觀，若有說此無障礙藏法光明時，所有一切無聞眾生，未善調伏凡夫心故無有威儀，由此遠離如是法教。",
    "T11n0310_005:0030b05_23": "若有眾生能修習身，於此法中假使無有能隨順忍尚不遠離，何況有能生無漏忍、無有執著，於此眾會能轉無障無礙法輪。",
    "T11n0310_005:0030b08_24": "何以故？",
    "T11n0310_005:0030b08_25": "此等皆住無障礙地。",
    "T11n0310_005:0030b08_26": "無邊莊嚴！",
    "T11n0310_005:0030b09_27": "我為成就善根眾生，及為如來加持眾生，於無礙法見清淨故，亦欲利益哀愍一切故，演說此陀羅尼門。",
    "T11n0310_005:0030b11_28": "無邊莊嚴！",
    "T11n0310_005:0030b11_29": "若有於此法門能悟入者，應知彼已住菩薩地，能速疾證無生法忍，不久當得授菩提記。",
    "T11n0310_005:0030b13_30": "無邊莊嚴！",
    "T11n0310_005:0030b13_31": "汝等於此甚深法門應生勝解。",
    "T11n0310_005:0030b14_32": "「無邊莊嚴！",
    "T11n0310_005:0030b14_33": "汝今當知如是法門，無執著者、無得忍者以之為地，若有供養往昔諸佛，能於長夜勤心修習，善身威儀、善護語業、善調伏心，平等智慧隨憶念者，心無所住於此法中善受持者，不顧身命，彼人則能流傳此經。",
    "T11n0310_005:0030b19_34": "當於後時，若有眾生於此法中為聽聞故，勤修習者尚難可得，何況有能書寫受持、讀誦通利、開示流布、為他廣說，是人不久獲得清淨陀羅尼門，速疾逮得清淨智慧，當能入於一切智智。",
    "T11n0310_005:0030b23_35": "無邊莊嚴！",
    "T11n0310_005:0030b23_36": "汝觀如來為諸菩薩得一切智智故，開示演說如是法藏，然於其中無有少法而不演說。",
    "T11n0310_005:0030b25_37": "如是所說無說而說，能生清淨及能開示清淨法門，一切諸法等虛空相。",
    "T11n0310_005:0030b27_38": "云何為等？",
    "T11n0310_005:0030b27_39": "以一切法與虛空等，而是虛空非等不等，一切諸法亦復如是。",
    "T11n0310_005:0030b29_40": "如空無邊諸法亦爾，一切諸法邊不可得，不可得故無有邊際，無邊際故說為無邊。",
    "T11n0310_005:0030c02_41": "若能於中如是住者，是即名為住如來法。",
    "T11n0310_005:0030c03_42": "住如來法則無所說。",
    "T11n0310_005:0030c03_43": "若無所說，於一切法以假名相隨應了知，不應於中而起執著。",
    "T11n0310_005:0030c04_44": "若不執著即不墮邊，若不墮邊則不墮中，若墮於邊則墮於中，是故應當離於中邊。",
    "T11n0310_005:0030c06_45": "若離中邊即離一切，若離一切則無所說，由此獲得清淨智慧，於一切法無所取著，無有所取及能取者。",
    "T11n0310_005:0030c09_46": "何以故？",
    "T11n0310_005:0030c09_47": "諸法無我我、無所得故，我性自性無所有故。",
    "T11n0310_005:0030c10_48": "如是如是，無邊莊嚴！",
    "T11n0310_005:0030c10_49": "如佛所說諸行無常，如是演說無變異義、不相應義。",
    "T11n0310_005:0030c12_0": "如佛所說諸有苦義，如是演說涅槃義、厭離義。",
    "T11n0310_005:0030c13_1": "如佛所說涅槃寂靜，如是演說一切有為皆捨離義，或無常故、或諸苦故、或無我故、或涅槃故。",
    "T11n0310_005:0030c15_2": "如是等門，此是如來之所演說，此亦開示一切諸法本性自性。",
    "T11n0310_005:0030c16_3": "「無邊莊嚴！",
    "T11n0310_005:0030c16_4": "如來以種種名、以種種門、種種語言演說諸法，如來亦不異於諸法本性施設非一性非異性，一切諸法非一非異，不可見故，速疾證入虛空自性，趣一切法無所有相。",
    "T11n0310_005:0030c20_5": "「無邊莊嚴！",
    "T11n0310_005:0030c20_6": "此陀羅尼門，為諸菩薩本性清淨自性調伏，是故發起。",
    "T11n0310_005:0030c22_7": "言調伏者，為欲調伏貪瞋癡故、調無明故，及令趣入如是平等，以貪瞋癡能調伏者亦不可得，若不可得即是調伏。",
    "T11n0310_005:0030c24_8": "無邊莊嚴！",
    "T11n0310_005:0030c24_9": "或貪瞋癡，如理推求亦不可得，以貪瞋癡空無所有虛妄不實，誑惑愚夫無所安住，彼亦如是無有住處亦不可得。",
    "T11n0310_005:0030c27_10": "是貪瞋癡，從於彼生即於彼滅，本性空寂應如是知。",
    "T11n0310_005:0030c28_11": "云何應知？",
    "T11n0310_005:0030c28_12": "如其不生彼則不實亦不顛倒，是貪瞋癡皆以無明黑闇為首，從彼所生、由彼所生，一切皆悉虛妄不實。",
    "T11n0310_005:0031a02_13": "是貪瞋癡本性清淨，如是見者，能生清淨不思議門，及能獲得陀羅尼門。",
    "T11n0310_005:0031a03_14": "若有能於如是法中思惟觀察，是名獲得陀羅尼業及智慧業，是名平等了知之智，是名清淨菩提資糧，是名精進不放逸地，是名調伏憍放逸地，是名不壞戒見威儀，是名清淨身語意業，是名隨順無我智相，是名能斷能滅離想，是名出生無量無邊善巧方便。",
    "T11n0310_005:0031a09_15": "「無邊莊嚴！",
    "T11n0310_005:0031a10_16": "汝今當觀，於此信解出離法中，開示演說一切諸法本性自相，及能開示此諸法門，說一切法等虛空性，能說法者亦不可說，所為說者亦不可得。",
    "T11n0310_005:0031a13_17": "無邊莊嚴！",
    "T11n0310_005:0031a13_18": "我今說此諸菩薩等悟入句門，若諸菩薩於此學已，能得甚深如海智慧，一切他論無能摧伏。",
    "T11n0310_005:0031a15_19": "隨得一切智所趣行，善說法要不由他教。",
    "T11n0310_005:0031a16_20": "得不思議平等智慧，由智慧故無有所著，能演說此無名無相一切法門，能得隣近諸佛如來一切智智及自然智所有名號，逮得一切名相清淨，隨證速疾普遍音聲，得悅意聲、得殊妙聲、得清淨聲，為諸眾生信受語言親近諮問，以決定慧能善巧答。",
    "T11n0310_005:0031a22_21": "所謂時語、如理語、利益語、柔軟語、義決定語，以一義說，能令眾生了知多義。",
    "T11n0310_005:0031a24_0": "無邊莊嚴！",
    "T11n0310_005:0031a24_1": "汝今當觀，諸菩薩等於此修行，而能覺了諸佛菩提，能得如是無量功德，斷諸愛恚憂惱愚癡，能辦所作得差別智。",
    "T11n0310_005:0031a26_2": "於一切處已善修學，獲具足忍不退失法，意樂清淨住於大願，於諸眾生善言問訊。",
    "T11n0310_005:0031a28_3": "「無邊莊嚴！",
    "T11n0310_005:0031a28_4": "若諸菩薩於此法中，已不勤修、今不勤修、當不勤修，於諸如來殊勝功德無有少分。",
    "T11n0310_005:0031b01_5": "無邊莊嚴！",
    "T11n0310_005:0031b02_6": "若有菩薩於此法中，能勤修習志求一切，如其所願、如其所行、如所發趣、如所意樂，當滿足者少極少難得極難得。",
    "T11n0310_005:0031b04_7": "若有於此甚深法中能住能忍觀察簡擇者，當得證於無盡神通大神通智，超過一切世間智、自然智、無邊智、無量智。",
    "T11n0310_005:0031b07_8": "無邊莊嚴！",
    "T11n0310_005:0031b07_9": "此出離法陀羅尼門，若有於此勤修學者，當得近於菩提道場，為諸眾生安住發起大慈大悲，作諸佛事。」",
    "T11n0310_005:0031b10_0": "大寶積經卷第五"
}