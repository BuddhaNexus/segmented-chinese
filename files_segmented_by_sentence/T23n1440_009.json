{
    "T23n1440_009:0558c16_0": "續薩婆多毘尼毘婆沙序",
    "T23n1440_009:0558c18_0": "西京東禪定沙門智首撰",
    "T23n1440_009:0558c19_0": "世雄息化、律藏枝分，遂使天竺聖人隨部別釋。",
    "T23n1440_009:0558c20_1": "自佛教東流年代綿久，西土律論頗傳此方，然此薩婆多即解其十誦。",
    "T23n1440_009:0558c21_2": "智首宿緣積善、早預緇門，始進戒品，即為毘尼藏學。",
    "T23n1440_009:0558c22_3": "至於諸律諸論每備披尋，常慨斯論要妙而文義闕少。",
    "T23n1440_009:0558c24_4": "乃至江左淮右爰及關西，諸有藏經皆親檢閱，悉同彫落罕有具者。",
    "T23n1440_009:0558c25_5": "雖復求之彌懇，而緣由莫測，每恨殘缺、滯於譯人，靜言思此恒深悲歎。",
    "T23n1440_009:0558c27_6": "比奉詔旨來居禪定，幸逢西蜀寶玄律師共談此論，闕義玄言本鄉備有。",
    "T23n1440_009:0558c29_7": "非意聞之，不勝慶躍，於是慇懃三覆問其所由，方知此典譯在於蜀，若依本翻有其九卷。",
    "T23n1440_009:0559a02_8": "往因魏世道武殄滅法門，乃令茲妙旨首末零落，遂使四方皆傳闕本，其真言圓備尚蘊成都。",
    "T23n1440_009:0559a04_9": "智首乃託卭僰行人、井絡良信，經涉三周所願方果。",
    "T23n1440_009:0559a05_10": "以皇隋之馭天下二十六載大業二年歲次丙寅冬十二月，躬獲此本，傳之京邑。",
    "T23n1440_009:0559a07_11": "智首深願流茲覺水、散此慧燈，悟彼學徒、補其法寶。",
    "T23n1440_009:0559a08_12": "已有一本，附齊州神通寺僧沙禪師，令於海岱之間諸藏傳寫。",
    "T23n1440_009:0559a10_13": "猶恨晉魏燕趙未獲流布，相州靜洪律師毘尼匠主，復是智首生年躬蒙訓導，今謹附一本屈傳之河朔。",
    "T23n1440_009:0559a12_14": "故具述由序標之卷初，願尋覽諸賢無猜惑也。",
    "T23n1440_009:0559a16_0": "薩婆多毘尼毘婆沙卷第九",
    "T23n1440_009:0559a18_0": "失譯人名今附秦錄",
    "T23n1440_009:0559a19_0": "九十事第六十九",
    "T23n1440_009:0559a20_0": "謗人犯重，偷蘭遮。",
    "T23n1440_009:0559a20_1": "犯突吉羅向一人謗，亦犯。",
    "T23n1440_009:0559a21_0": "九十事第七十",
    "T23n1440_009:0559a22_0": "女人同道行者，上制尼，此制白衣女也。",
    "T23n1440_009:0559a22_1": "義如上尼中無異也。",
    "T23n1440_009:0559a23_2": "若共多女，犯多也。",
    "T23n1440_009:0559a24_0": "九十事第七十一",
    "T23n1440_009:0559a25_0": "賊共行者，袈裟，秦言染也；結愛等亦名染。",
    "T23n1440_009:0559a26_0": "著此服者，在獸不令其畏，是故獵師喜假服之。",
    "T23n1440_009:0559a27_1": "後令獸遠見比丘便生畏心，遠而避之。",
    "T23n1440_009:0559a27_2": "與賊行亦爾，是以人見比丘共賊行便生不信，是故佛制。",
    "T23n1440_009:0559b01_0": "九十事第七十二",
    "T23n1440_009:0559b02_0": "不滿二十年中人，若不滿二十、自想不滿，不得戒者，真實不滿乃至無十九故，所以不得戒也。",
    "T23n1440_009:0559b04_1": "胡本十九得戒者，不如秦也，要數日滿，為年下不滿得戒者，以母胎足故也。",
    "T23n1440_009:0559b05_2": "共事者，說戒羯磨等。",
    "T23n1440_009:0559b06_3": "共住得罪者，以過二宿也，若歲滿日少亦得也。",
    "T23n1440_009:0559b07_4": "若人滿二十、自想滿二十，僧中問云不滿者，有二種：一誤若忘此人得戒；二意不欲受，師強與故說不滿，此人不得戒。",
    "T23n1440_009:0559b10_0": "年六十不得受大戒，設師僧強授亦不得，以其人不任堪苦行道。",
    "T23n1440_009:0559b11_1": "又心智鈍弱，唯聽為沙彌。",
    "T23n1440_009:0559b12_2": "七歲以下亦不聽度，度受戒，俱突吉羅。",
    "T23n1440_009:0559b13_0": "僧祇家有觀相貌義。",
    "T23n1440_009:0559b13_1": "年未滿二十不聽者，以其輕躁不耐寒苦，若受大戒人多呵責。",
    "T23n1440_009:0559b14_2": "若是沙彌，人則不呵故也。",
    "T23n1440_009:0559b15_3": "尼十二得者，為夫家所使，任忍眾苦，加厭本事也。",
    "T23n1440_009:0559b17_0": "九十事第七十三",
    "T23n1440_009:0559b18_0": "掘地中生地者，胡本云實地。",
    "T23n1440_009:0559b18_1": "不生者，云不實地。",
    "T23n1440_009:0559b19_2": "四月及八月此是雨時，地相連著潤勢相淹，能生草木故，義名生地。",
    "T23n1440_009:0559b20_3": "餘無雨時，日炙乾燥風吹土起，而不生草故，義名不生地也。",
    "T23n1440_009:0559b22_0": "若觸此上乾土，犯突吉羅。",
    "T23n1440_009:0559b22_1": "下侵濕地，犯墮。",
    "T23n1440_009:0559b22_2": "牆根齊築處，不犯，以異於地故。",
    "T23n1440_009:0559b23_3": "地雖築治，若濕相淹，發犯墮。",
    "T23n1440_009:0559b24_4": "凡欲取菜草土，當遙言某處有好者淨來，若到邊指示，犯也。",
    "T23n1440_009:0559b25_5": "蟻封雨時犯突吉羅，以非根本實地故。",
    "T23n1440_009:0559b26_6": "若中生草，觸草犯墮，封土犯突吉羅。",
    "T23n1440_009:0559b27_7": "所以犯突者，有少相連分故。",
    "T23n1440_009:0559b28_8": "泥下地，犯墮。",
    "T23n1440_009:0559b28_9": "屋上牆上生草，如蟻封通覆處地若土，起犯突及下地犯墮。",
    "T23n1440_009:0559c01_0": "九十事第七十四",
    "T23n1440_009:0559c02_0": "四月請中，佛遮非時非親里乞。",
    "T23n1440_009:0559c02_1": "六群以釋摩男是親故，四月竟已從乞，以非時非法呵責，強索故制之。",
    "T23n1440_009:0559c04_2": "以數數請者，或請主官事怱懅，不如所請後更請；或二月已盡，後有財，更請二月；或多財人數數請故。",
    "T23n1440_009:0559c06_3": "事不一同。",
    "T23n1440_009:0559c06_4": "三時之中隨請，若夏初請夏中受，若夏半來請不盡四月則并入冬分受，餘時亦爾。",
    "T23n1440_009:0559c08_5": "別請者，私請大德人，不犯也。",
    "T23n1440_009:0559c10_0": "九十事第七十五",
    "T23n1440_009:0559c11_0": "結同戒者，若二部同戒，必於大僧中結，後令大比丘告尼，以女人賤當從大僧受故。",
    "T23n1440_009:0559c12_1": "若獨結尼戒，就二部中也，或因尼起同、或因比丘起同、或俱因起不同。",
    "T23n1440_009:0559c14_2": "修多羅者，四阿含及二百五十戒。",
    "T23n1440_009:0559c15_3": "毘尼者，言折伏，以能折伏貪恚癡故，諸律是也。",
    "T23n1440_009:0559c16_4": "摩多勒伽者，善擇諸法相義，有似阿毘曇也。",
    "T23n1440_009:0559c17_5": "毘婆沙者，云阿毘曇及戒僧一，是以明義相、論色非色、教非教等故也。",
    "T23n1440_009:0559c19_6": "及入毘尼經者，餘經中諸說戒處是。",
    "T23n1440_009:0559c20_0": "云若以此經中戒向未受大戒說，犯突，要心口輕其人不來聽戒，犯；若有餘事不來，無苦。",
    "T23n1440_009:0559c23_0": "九十事第七十六",
    "T23n1440_009:0559c24_0": "往聽鬪諍犯者，以能破佛法令僧為二部，是故制諍後聽者犯。",
    "T23n1440_009:0559c25_1": "所以在高下處聽犯者，以諍事重故，故不同說戒布薩羯磨等也。",
    "T23n1440_009:0559c26_2": "此中諍人及餘不諍人來聽，及向人說不說，皆犯。",
    "T23n1440_009:0559c29_0": "九十事第七十七",
    "T23n1440_009:0560a01_0": "僧斷事時默然起去中，若但明白白二白四羯磨者，以百一羯磨入此三中故。",
    "T23n1440_009:0560a02_1": "輕事白羯磨、中事白二、重事白四，說此三羯磨時，若起去犯墮，餘非羯磨事起去犯突。",
    "T23n1440_009:0560a05_0": "九十事第七十八",
    "T23n1440_009:0560a06_0": "不恭敬者，胡云惱他也。",
    "T23n1440_009:0560a06_1": "凡四事惱他：與記識已、師及於已是上座，語令莫作是事，初順言不作，後作一也。",
    "T23n1440_009:0560a08_2": "二逆言當作犯墮。",
    "T23n1440_009:0560a08_3": "惱下坐犯突。",
    "T23n1440_009:0560a09_4": "未與記時有二事，唯犯突也。",
    "T23n1440_009:0560a10_0": "九十事第七十九",
    "T23n1440_009:0560a11_0": "飲酒中，凡有酒香、酒味、醉，此三中若飲一，犯墮也。",
    "T23n1440_009:0560a12_1": "噉麴犯者，云此麴以麥及藥草以酒和，臥之後乾持行，和水飲之，能令人醉者也。",
    "T23n1440_009:0560a14_0": "餘麴無犯也。",
    "T23n1440_009:0560a14_1": "若過是罪者，此酒極重，飲之者能作四逆，除破僧逆，以破僧要當自稱為佛故。",
    "T23n1440_009:0560a16_2": "亦能破一切戒及餘眾惡也。",
    "T23n1440_009:0560a17_0": "九十事第八十",
    "T23n1440_009:0560a18_0": "非時入聚落中，明在阿練若處者，有檀越近聚落外作住處、學問處及阿練若處。",
    "T23n1440_009:0560a19_1": "有遠阿練若住畏賊故，近聚落作僧藏也。",
    "T23n1440_009:0560a20_2": "若寺在聚落外，不白出寺至城門，犯突。",
    "T23n1440_009:0560a21_3": "又云，入聚落內時，若總白入聚落，後到隨意所至也。",
    "T23n1440_009:0560a23_0": "若別相白、若先不白隨見異寺比丘白，無犯。",
    "T23n1440_009:0560a25_0": "九十事第八十一",
    "T23n1440_009:0560a26_0": "食前後者，此為檀越家比丘結也。",
    "T23n1440_009:0560a26_1": "緣跋難陀出百兩金錢、百兩貯畜、百兩飲食。",
    "T23n1440_009:0560a27_2": "此施主所以請佛及僧，欲在僧中從其乞生。",
    "T23n1440_009:0560a28_3": "然知其欲乞故先至已，餘行晚來，因制戒也。",
    "T23n1440_009:0560a29_4": "檀越道人設食，日晨白，僧往不犯。",
    "T23n1440_009:0560b01_5": "不白，往者犯墮。",
    "T23n1440_009:0560b01_6": "若白，往於道中至餘家索食，食得正食墮，助食突。",
    "T23n1440_009:0560b03_7": "若與僧一時去不白，先入者墮。",
    "T23n1440_009:0560b03_8": "主人明日當作食，今日自往者墮，除主人喚。",
    "T23n1440_009:0560b04_9": "食後主人不留，輒自住者墮。",
    "T23n1440_009:0560b05_10": "作經勞主人，僧先至而方後到者墮，食後未嚫去者墮。",
    "T23n1440_009:0560b06_11": "餘道人欲私行，直報同學，得犯與不犯，與上同。",
    "T23n1440_009:0560b07_12": "雖大界內近寺白衣家，不白亦犯墮也。",
    "T23n1440_009:0560b08_13": "入城突。",
    "T23n1440_009:0560b09_0": "若白而還晚，令僧惱者突。",
    "T23n1440_009:0560b10_0": "九十事第八十二",
    "T23n1440_009:0560b11_0": "門者，王宮外門也。",
    "T23n1440_009:0560b11_1": "門閫者，宮門前一限木也，過此木犯。",
    "T23n1440_009:0560b12_2": "未藏寶者，王已出外、夫人未起。",
    "T23n1440_009:0560b12_3": "其進御時，所著寶衣輕明照徹內身外現，以發欲意未藏此衣，名未藏寶。",
    "T23n1440_009:0560b14_4": "又女為男寶，夫人未以餘衣覆身，亦名未藏寶。",
    "T23n1440_009:0560b15_5": "夜未曉者，胡本有二義：一未曉、二夫人未起。",
    "T23n1440_009:0560b16_6": "王及夫人未出、寶衣未藏，入限木內犯。",
    "T23n1440_009:0560b17_7": "已出已藏，入限不犯。",
    "T23n1440_009:0560b18_8": "及王夫人大臣太子勢力強將入，不犯。",
    "T23n1440_009:0560b19_0": "或未藏寶夫人無突。",
    "T23n1440_009:0560b19_1": "有夫人無寶，突。",
    "T23n1440_009:0560b19_2": "入天龍鬼神宮門，突。",
    "T23n1440_009:0560b20_3": "入空宮門，不犯。",
    "T23n1440_009:0560b20_4": "王者，取聚落主已上也。",
    "T23n1440_009:0560b22_0": "九十事第八十三",
    "T23n1440_009:0560b23_0": "我今始知是法者，云經心聽、亂心聽戒故犯。",
    "T23n1440_009:0560b24_0": "云初至眾學犯突，說竟犯墮。",
    "T23n1440_009:0560b24_1": "實先知、言始知，犯妄語墮。",
    "T23n1440_009:0560b25_2": "此中正結不專心聽罪也。",
    "T23n1440_009:0560b26_0": "九十事第八十四",
    "T23n1440_009:0560b27_0": "針筒者，以是小物故，所以不入三十事故。",
    "T23n1440_009:0560b28_0": "又應破故，若還主主不受，若與他則主惱。",
    "T23n1440_009:0560b29_0": "施僧則非法，唯毀棄。",
    "T23n1440_009:0560b29_1": "骨者，象馬龍骨。",
    "T23n1440_009:0560b29_2": "牙者，象及猪牙。",
    "T23n1440_009:0560c01_3": "齒者，象馬猪齒。",
    "T23n1440_009:0560c01_4": "角者，牛羊鹿角也。",
    "T23n1440_009:0560c02_5": "貪好故、不淨故犯也。",
    "T23n1440_009:0560c02_6": "現餘鉢支等亦爾也。",
    "T23n1440_009:0560c04_0": "九十事第八十五",
    "T23n1440_009:0560c05_0": "高廣床者，以生憍慢故，木床高大悉犯，俗人八戒同是也。",
    "T23n1440_009:0560c06_1": "八指者，一指二寸也。",
    "T23n1440_009:0560c06_2": "隨得者，明用時隨坐臥得罪。",
    "T23n1440_009:0560c07_3": "所以不入捨墮者，以截斷故。",
    "T23n1440_009:0560c08_4": "截使應量，入僧中悔，若下濕處聽八寸，支過悉犯。",
    "T23n1440_009:0560c10_0": "九十事第八十六",
    "T23n1440_009:0560c11_0": "兜羅者，草木華綿之總稱也。",
    "T23n1440_009:0560c11_1": "以是貴人所畜故。",
    "T23n1440_009:0560c12_2": "又人所慊故、喜生蟲故。",
    "T23n1440_009:0560c12_3": "又若臥軟暖上，後得寒及麁[革*卬]時不堪忍故，乞時犯突，隨貯至成犯墮。",
    "T23n1440_009:0560c14_4": "凡施佛即得其福，無從用生。",
    "T23n1440_009:0560c15_0": "今佛不用故，僧則常用，福則常生故，應護作臥具也。",
    "T23n1440_009:0560c17_0": "九十事第八十七",
    "T23n1440_009:0560c18_0": "覆瘡衣者，先未聽畜涅槃僧。",
    "T23n1440_009:0560c18_1": "有一比丘，病癰膿血流出，污安多衛。",
    "T23n1440_009:0560c19_2": "佛見，聽畜覆瘡衣，乃至瘡差後十日內畜，不犯。",
    "T23n1440_009:0560c20_3": "既聽涅槃僧，患瘡時涅槃僧內著之，量如涅槃僧。",
    "T23n1440_009:0560c22_0": "九十事第八十八",
    "T23n1440_009:0560c23_0": "尼師檀者，本佛在時不臥故小作，後因難陀聽益，縷際從織邊，唯於一頭更益一搩手，凡長六尺廣三尺，令比丘臥故。",
    "T23n1440_009:0560c25_1": "僧臥具量四八尺也。",
    "T23n1440_009:0560c26_2": "今若欲作尼師檀，量故如本作也。",
    "T23n1440_009:0560c27_0": "云以此先制故，所以在此中也。",
    "T23n1440_009:0560c27_1": "後以結三十捨墮，則入捨墮。",
    "T23n1440_009:0560c28_2": "今作不如法，便入捨墮也。",
    "T23n1440_009:0560c29_0": "九十事第八十九",
    "T23n1440_009:0561a01_0": "雨浴衣中求願，佛不與過願者，云過願如王大人法，有從求願所索，禮必不違，若求妻妾奴婢田宅悉與。",
    "T23n1440_009:0561a03_1": "佛以過此不如法與，故云不與過願，唯與如法願也。",
    "T23n1440_009:0561a04_2": "云今凡比丘浴，若露覆室，要不共白衣及覆上身，要當著竭支，一當有羞媿、二喜生他欲想故。",
    "T23n1440_009:0561a06_3": "昔有羅漢比丘浴，有一比丘見其身體鮮淨細軟，便欲心生。",
    "T23n1440_009:0561a08_4": "後不久男根墮落即有女根，則休道為俗生子。",
    "T23n1440_009:0561a09_5": "後還遇見即便識之，知本所因即歸情求，及羅漢教令悔過，用心純至還得男根。",
    "T23n1440_009:0561a11_6": "故宜不露形也。",
    "T23n1440_009:0561a11_7": "云婬持戒大比丘及沙彌罪，同破七寶塔，勸人令出家精進，斯福同塔也。",
    "T23n1440_009:0561a14_0": "九十事第九十",
    "T23n1440_009:0561a15_0": "云佛衣量，佛身丈六，常人半之，衣量廣長皆應半也。",
    "T23n1440_009:0561a16_1": "佛弟難陀短佛四指，衣應減長中一尺、廣中四寸。",
    "T23n1440_009:0561a17_2": "難陀先著上衣，佛著中衣，今不聽過等，聽著下衣，常人則下中下也。",
    "T23n1440_009:0561a18_3": "佛衣色如金詰施，[疊*毛]色亦爾，故難陀衣宜當覆沙。",
    "T23n1440_009:0561a20_0": "覆沙者，秦言壞色也，令同比丘衣也。",
    "T23n1440_009:0561a21_0": "四悔過第一",
    "T23n1440_009:0561a22_0": "此是不共戒，比丘尼、式叉摩尼、沙彌尼無犯，沙彌突吉羅。",
    "T23n1440_009:0561a23_1": "此戒體無罪名，一人邊一說悔過。",
    "T23n1440_009:0561a24_2": "是中犯者，若比丘不病入聚落中，非親比丘尼邊自手取根食，得波羅提提舍尼罪。",
    "T23n1440_009:0561a25_3": "若一時取十五種食，一波羅提提舍尼。",
    "T23n1440_009:0561a26_4": "若一一取，十五波羅提提舍尼。",
    "T23n1440_009:0561a27_5": "不犯者，若病、若親里比丘尼、若天祠中多人聚中與、若沙門住處與、聚落外若比丘尼坊舍中與，不犯。",
    "T23n1440_009:0561b01_0": "第二事",
    "T23n1440_009:0561b02_0": "此是不共戒，比丘尼、式叉摩尼、沙彌尼無犯，沙彌突吉羅。",
    "T23n1440_009:0561b03_1": "是中犯者，若比丘受比丘尼所教與食，得波羅提提舍尼罪，隨受得爾所波羅提提舍尼。",
    "T23n1440_009:0561b05_2": "若二部僧共坐，一部僧中若有一人語是比丘尼者，第二部僧亦名為語。",
    "T23n1440_009:0561b07_0": "若別入別坐別食別出者，是中入檀越門比丘應問出比丘：「何比丘尼是中教檀越與比丘食？」",
    "T23n1440_009:0561b09_1": "答言：「某。」",
    "T23n1440_009:0561b09_2": "應問：「約勅未？」",
    "T23n1440_009:0561b09_3": "答言：「已約勅。」",
    "T23n1440_009:0561b09_4": "是入比丘亦名約勅。",
    "T23n1440_009:0561b10_5": "有諸比丘出城門時，有比丘入者，應問出者。",
    "T23n1440_009:0561b11_6": "若出未約勅，入者應約勅。",
    "T23n1440_009:0561b12_0": "若出約勅，入者亦名約勅。",
    "T23n1440_009:0561b13_0": "第三事",
    "T23n1440_009:0561b14_0": "此戒與比丘尼共，三眾不共。",
    "T23n1440_009:0561b14_1": "是中犯者，若比丘學家中，僧作學家羯磨已，先不請後來自手取根食，得波羅提提舍尼。",
    "T23n1440_009:0561b16_2": "若一時取十五種食，得一罪。",
    "T23n1440_009:0561b17_3": "若異時各各取，得十五波羅提提舍尼。",
    "T23n1440_009:0561b19_0": "第四事",
    "T23n1440_009:0561b20_0": "此是不共戒，四眾無犯。",
    "T23n1440_009:0561b20_1": "是中犯者，若比丘僧未差，是人不僧坊外自手取根食，僧坊內取，得波羅提提舍尼罪。",
    "T23n1440_009:0561b22_2": "若比丘受僧羯磨已，是比丘知是中有賊入，應將淨人是中立。",
    "T23n1440_009:0561b23_3": "若是中見人有似賊者，應取是食，語諸持食人：「汝莫來入，是中有人似賊。」",
    "T23n1440_009:0561b25_4": "若是持食人強來者，不犯。",
    "T23n1440_009:0561b26_5": "律師云：所羯磨人必使勇健多力能却賊者。",
    "T23n1440_009:0561b27_6": "若不能却，一切僧盡應至有賊處。",
    "T23n1440_009:0561b28_7": "若復不能，應語聚落檀越令多人防護也。",
    "T23n1440_009:0561c01_0": "眾學初",
    "T23n1440_009:0561c02_0": "此是共戒。",
    "T23n1440_009:0561c02_1": "諸比丘極高著泥洹僧者，非是五比丘，非是優為迦葉等，亦非舍利弗、目揵連等，又非善來比丘，多是白四羯磨受具戒者。",
    "T23n1440_009:0561c05_2": "如釋種千人同時出家者，此諸人等多壞威儀。",
    "T23n1440_009:0561c06_3": "如釋種比丘本出豪族，以先習故，下著泥洹僧。",
    "T23n1440_009:0561c07_4": "諸婆羅門外道在佛法中出家，高著泥洹僧。",
    "T23n1440_009:0561c08_5": "諸六群比丘參差著泥洹僧。",
    "T23n1440_009:0561c08_6": "問曰：「五篇戒中佛何以正制著泥洹僧著三衣，觀去來現佛及淨居天耶？」",
    "T23n1440_009:0561c10_7": "答曰：「佛結五篇戒，皆應觀三世諸佛及淨居天。",
    "T23n1440_009:0561c11_8": "但年歲久遠，文字漏落，餘篇盡無此中獨有。",
    "T23n1440_009:0561c12_9": "復次結五篇戒，此最在初，結後集藏者銓次在後，以此篇貫初故，餘篇不說。",
    "T23n1440_009:0561c14_10": "復次此戒於餘篇是輕者，將來弟子不生重心，是故如來以佛眼觀去來諸佛及淨居天也而後結也，使來世眾生不生慢罪。",
    "T23n1440_009:0561c17_11": "復次三世諸佛結戒有同不同，於五篇戒中不必盡同，此著泥洹僧袈裟，三世諸佛一切盡同，是故此戒觀諸佛及淨居天，餘篇不觀也。」",
    "T23n1440_009:0561c20_12": "問曰：「此眾學戒結既在初，而在後耶？」",
    "T23n1440_009:0561c21_13": "答曰：「佛在初結，後集法藏者銓次在後。",
    "T23n1440_009:0561c22_14": "何以故？",
    "T23n1440_009:0561c22_15": "罪名雖一而輕重有五，以重戒在先、輕戒在後，此戒於五篇中最輕，是故在後。",
    "T23n1440_009:0561c24_16": "又以一是實罪、二是遮罪，以實在初、遮罪在後。",
    "T23n1440_009:0561c25_17": "又以一是無殘、二是有殘。",
    "T23n1440_009:0561c25_18": "又以如焦敗種、又以如多羅葉，是故重者在初、輕者在後。」",
    "T23n1440_009:0561c27_19": "問曰：「餘篇戒不言應當學，而此戒獨爾？」",
    "T23n1440_009:0561c28_20": "答曰：「餘戒易持而罪重，犯則成罪，或眾中悔或對首悔。",
    "T23n1440_009:0561c29_21": "此戒難持而罪輕，脫爾有犯，心悔念學，罪即滅也。",
    "T23n1440_009:0562a01_22": "以戒難持易犯故，常慎心念學，不結罪名，直言應當學也。」",
    "T23n1440_009:0562a03_0": "高下著內衣者，踝上一搩手，上下過名高下。",
    "T23n1440_009:0562a04_1": "若比丘沙彌遠行來時，聽踝上二搩手上至膝下。",
    "T23n1440_009:0562a05_2": "比丘尼、式叉摩尼、沙彌尼，一切時踝上一搩手，正使行來不得高也。",
    "T23n1440_009:0562a06_3": "三、不參差。",
    "T23n1440_009:0562a07_4": "四、不如釿頭。",
    "T23n1440_009:0562a07_5": "五、不如多羅葉。",
    "T23n1440_009:0562a07_6": "六、不如象鼻。",
    "T23n1440_009:0562a08_7": "七、不如麨揣。",
    "T23n1440_009:0562a08_8": "八、不細襵。",
    "T23n1440_009:0562a08_9": "九、不著茸。",
    "T23n1440_009:0562a08_10": "十、不并襵兩邊。",
    "T23n1440_009:0562a09_11": "十一、不著細縷內衣。",
    "T23n1440_009:0562a09_12": "十二、周齊著三衣。",
    "T23n1440_009:0562a10_13": "有四事：高下者，在泥洹僧上四指；三不參差；四周齊也。",
    "T23n1440_009:0562a12_0": "入白衣舍有四十一事，受食有二十七事：一、一心受飯。",
    "T23n1440_009:0562a13_1": "二、一心受羹。",
    "T23n1440_009:0562a13_2": "三、不溢鉢受羹飯。",
    "T23n1440_009:0562a13_3": "四、羹飯等食。",
    "T23n1440_009:0562a14_4": "五、不拘飯食。",
    "T23n1440_009:0562a14_5": "六、不搆飯食。",
    "T23n1440_009:0562a14_6": "七、不大揣飯食。",
    "T23n1440_009:0562a15_7": "八、不手捉食。",
    "T23n1440_009:0562a15_8": "九、不豫張口待食。",
    "T23n1440_009:0562a15_9": "十、不含食語。",
    "T23n1440_009:0562a16_10": "十一、不齧半食。",
    "T23n1440_009:0562a16_11": "十二、不吸食作聲。",
    "T23n1440_009:0562a17_0": "十三、不嚼食作聲。",
    "T23n1440_009:0562a17_1": "十四、不味咽食。",
    "T23n1440_009:0562a17_2": "十五、不吐舌食。",
    "T23n1440_009:0562a18_3": "十六、不縮鼻食。",
    "T23n1440_009:0562a18_4": "十七、不舐手食。",
    "T23n1440_009:0562a18_5": "十八、不指抆鉢食。",
    "T23n1440_009:0562a19_6": "十九、不振手食。",
    "T23n1440_009:0562a19_7": "二十、不棄箸半飯。",
    "T23n1440_009:0562a20_8": "二十一、不膩手捉飲器。",
    "T23n1440_009:0562a20_9": "二十二、不病不得自為索羹飯。",
    "T23n1440_009:0562a21_10": "二十三、不飯覆羹更望得。",
    "T23n1440_009:0562a21_11": "二十四、不相看比坐鉢。",
    "T23n1440_009:0562a22_12": "二十五、端視鉢。",
    "T23n1440_009:0562a22_13": "二十六、次第噉食盡。",
    "T23n1440_009:0562a23_14": "二十七、洗鉢水有飯，不問主人不應棄舍內。",
    "T23n1440_009:0562a24_15": "為人說法有十九事，大小便唾涕有三事，上樹有一事。",
    "T23n1440_009:0562a26_0": "七滅諍第一",
    "T23n1440_009:0562a27_0": "自言滅諍法。",
    "T23n1440_009:0562a27_1": "五眾有事，及五篇犯有犯不犯事，盡自言滅諍法滅也。",
    "T23n1440_009:0562a28_2": "自言滅諍，有十種非法、十種如法。",
    "T23n1440_009:0562a29_3": "十非法者，若比丘犯波羅夷罪，自言不犯。",
    "T23n1440_009:0562b01_4": "眾僧問言：「汝自說犯不？」",
    "T23n1440_009:0562b01_5": "自言不犯，是名非法。",
    "T23n1440_009:0562b02_6": "又比丘犯僧殘、波逸提、波羅提提舍尼、突吉羅，自言不犯。",
    "T23n1440_009:0562b03_7": "眾僧問言：「汝自說犯不？」",
    "T23n1440_009:0562b04_8": "自言不犯，是名五非法也。",
    "T23n1440_009:0562b04_9": "又比丘不犯波羅夷罪，自言我犯。",
    "T23n1440_009:0562b05_10": "眾僧問言：「汝自說犯不？」",
    "T23n1440_009:0562b06_11": "自言我犯，是名非法。",
    "T23n1440_009:0562b06_12": "有比丘不犯僧殘、波夜提、波羅提提舍尼、突吉羅，自言我犯。",
    "T23n1440_009:0562b07_13": "眾僧問言：「汝自說犯不？」",
    "T23n1440_009:0562b08_14": "自言我犯，是名十非法。",
    "T23n1440_009:0562b08_15": "十如法者，有比丘犯波羅夷，自言我犯。",
    "T23n1440_009:0562b09_16": "眾僧問言：「汝自說犯不？」",
    "T23n1440_009:0562b10_17": "自言我犯，是名如法。",
    "T23n1440_009:0562b10_18": "有比丘犯僧殘、波夜提、波羅提提舍尼、突吉羅，自言我犯。",
    "T23n1440_009:0562b12_19": "眾僧問言：「汝自說犯不？」",
    "T23n1440_009:0562b12_20": "自言我犯，是名五如法。",
    "T23n1440_009:0562b13_21": "又比丘不犯波羅夷、僧殘、波夜提、波羅提提舍尼、突吉羅，自言不犯。",
    "T23n1440_009:0562b14_22": "眾僧問言：「汝自說犯不？」",
    "T23n1440_009:0562b15_23": "自言不犯，是名十如法。",
    "T23n1440_009:0562b16_0": "第二事",
    "T23n1440_009:0562b17_0": "現前滅諍，有二種非法、二種如法。",
    "T23n1440_009:0562b17_1": "二非法者，有非法僧，約勅非法僧令折伏，與現前滅諍。",
    "T23n1440_009:0562b19_2": "有非法僧，約勅非法三人、二人、一人令折伏，與現前毘尼。",
    "T23n1440_009:0562b20_3": "乃至不如法一人，約勅不如法一人、僧、三人、二人令折伏，與現前毘尼，是名一非法現前毘尼。",
    "T23n1440_009:0562b22_4": "有不如法僧，約勅如法僧令折伏，與現前毘尼。",
    "T23n1440_009:0562b23_5": "有不如法僧，約勅如法三人、二人、一人令折伏，與現前毘尼。",
    "T23n1440_009:0562b25_0": "乃至不如法一人，約勅如法一人、僧、三人、二人令折伏，與現前毘尼。",
    "T23n1440_009:0562b26_1": "是名二非法現前毘尼。",
    "T23n1440_009:0562b27_2": "二種如法現前毘尼者，有如法僧，約勅如法僧令折伏，與現前毘尼。",
    "T23n1440_009:0562b28_3": "又如法僧，約勅如法三人、二人、一人令折伏，與現前毘尼。",
    "T23n1440_009:0562c01_0": "乃至如法一人，約勅如法一人、僧、三人、二人令折伏，與現前毘尼，是名一如法現前毘尼。",
    "T23n1440_009:0562c03_1": "又如法僧，約勅不如法僧令折伏，與現前毘尼。",
    "T23n1440_009:0562c04_2": "又如法僧，約勅不如法三人、二人、一人令折伏，與現前毘尼。",
    "T23n1440_009:0562c05_3": "乃至如法一人，約勅不如法一人、僧、三人、二人令折伏，與現前毘尼。",
    "T23n1440_009:0562c07_4": "是名二種如法現前毘尼。",
    "T23n1440_009:0562c08_0": "第三事",
    "T23n1440_009:0562c09_0": "此是守護毘尼，三眾盡與憶念毘尼，五篇戒盡與憶念毘尼。",
    "T23n1440_009:0562c10_1": "與憶念毘尼，必白四羯磨與，或現前或不現前，比丘比丘尼現前、三眾不現前。",
    "T23n1440_009:0562c12_2": "若比丘得憶念已，若下戒作沙彌，即先憶念。",
    "T23n1440_009:0562c13_3": "若反戒還俗後更出家，若作沙彌若受具戒，即先憶念。",
    "T23n1440_009:0562c14_4": "若根變作比丘尼，即先憶念。",
    "T23n1440_009:0562c15_5": "若沙彌得憶念已，若受具戒，即先憶念。",
    "T23n1440_009:0562c16_0": "若返戒還俗後更出家，若作沙彌若受具戒，即先憶念。",
    "T23n1440_009:0562c17_1": "若根變作沙彌尼，亦即先憶念。",
    "T23n1440_009:0562c17_2": "若比丘尼、式叉摩尼、沙彌尼得憶念已，展轉次第如比丘、沙彌法。",
    "T23n1440_009:0562c19_3": "有三種非法憶念毘尼、有三種如法憶念毘尼。",
    "T23n1440_009:0562c20_4": "三種非法者，有比丘犯無殘罪，自言犯有殘罪。",
    "T23n1440_009:0562c21_5": "是比丘從僧乞憶念毘尼，若僧與是比丘憶念毘尼，是名非法。",
    "T23n1440_009:0562c23_0": "何以故？",
    "T23n1440_009:0562c23_1": "是人應滅擯故。",
    "T23n1440_009:0562c23_2": "又如施越比丘，狂癡心故，多作不清淨非法不隨順道非沙門法。",
    "T23n1440_009:0562c25_3": "是人還得本心，先所作罪，若僧、三人、二人、一人常說是事。",
    "T23n1440_009:0562c26_4": "是人從僧乞憶念毘尼，若僧與是人憶念毘尼，是名非法。",
    "T23n1440_009:0562c27_5": "何以故？",
    "T23n1440_009:0562c27_6": "是人應與不癡毘尼故。",
    "T23n1440_009:0562c28_7": "又如呵多比丘，無慚無愧破戒見聞疑罪，是人自言我有是罪，後言我無是罪。",
    "T23n1440_009:0563a01_8": "若僧與是人憶念毘尼，是名非法。",
    "T23n1440_009:0563a02_0": "何以故？",
    "T23n1440_009:0563a02_1": "是人應與實覓毘尼故。",
    "T23n1440_009:0563a02_2": "是名三非法憶念毘尼。",
    "T23n1440_009:0563a03_3": "三如法者，又如陀驃比丘，為慈地比丘尼無根波羅夷謗故，若僧、三人、二人、一人常說是事。",
    "T23n1440_009:0563a05_4": "是比丘從僧乞憶念毘尼，若僧與是人憶念毘尼，是名如法。",
    "T23n1440_009:0563a06_5": "何以故？",
    "T23n1440_009:0563a06_6": "是人應與憶念毘尼故。",
    "T23n1440_009:0563a07_7": "又如一比丘犯罪，是罪發露如法悔過除滅。",
    "T23n1440_009:0563a08_8": "若僧、三人、二人、一人猶說是事。",
    "T23n1440_009:0563a09_9": "是比丘從僧乞憶念毘尼，若僧與憶念毘尼，是名如法。",
    "T23n1440_009:0563a10_10": "何以故？",
    "T23n1440_009:0563a10_11": "是人應與憶念毘尼故。",
    "T23n1440_009:0563a11_12": "又如比丘未犯是罪、將必當犯，以是事故，若僧、三人、二人、一人說是犯罪。",
    "T23n1440_009:0563a12_13": "是比丘從僧乞憶念毘尼，若僧與是人憶念毘尼，是名如法。",
    "T23n1440_009:0563a14_14": "何以故？",
    "T23n1440_009:0563a14_15": "是人應與憶念毘尼故。",
    "T23n1440_009:0563a14_16": "是名三如法憶念毘尼。",
    "T23n1440_009:0563a15_17": "憶念毘尼行法者，餘比丘不應出其罪過、不應令憶念、不應乞聽亦不應受餘比丘乞聽，若彼從乞聽突吉羅，若受他乞聽亦突吉羅。",
    "T23n1440_009:0563a18_18": "若彼不聽若出過罪、若令憶念，得波夜提。",
    "T23n1440_009:0563a20_0": "第四事",
    "T23n1440_009:0563a21_0": "此是守護毘尼，五眾盡與不癡毘尼。",
    "T23n1440_009:0563a21_1": "與不癡毘尼，必白四羯磨，或與現前或不現前，比丘比丘尼現前、三眾不現前。",
    "T23n1440_009:0563a23_2": "若比丘得不癡毘尼已，若下戒作沙彌，即先不癡毘尼。",
    "T23n1440_009:0563a24_3": "若反戒還俗後更出家，若作沙彌若受具戒，即先不癡毘尼。",
    "T23n1440_009:0563a26_4": "若根變作比丘尼，即先不癡毘尼。",
    "T23n1440_009:0563a26_5": "若沙彌得不癡毘尼已，若受具戒，即先不癡毘尼。",
    "T23n1440_009:0563a28_6": "若反戒還俗後更出家，若作沙彌若受具戒，即先不癡毘尼。",
    "T23n1440_009:0563a29_7": "若根變作沙彌尼，亦即先不癡毘尼。",
    "T23n1440_009:0563b01_8": "若比丘尼、式叉摩尼、沙彌尼得不癡毘尼已，展轉次第如比丘、沙彌法。",
    "T23n1440_009:0563b02_9": "不癡毘尼有四種非法、四種如法。",
    "T23n1440_009:0563b03_10": "四種非法者，有比丘不癡狂現狂癡相貌，諸比丘僧中問：「汝狂癡時所作今憶念不？」",
    "T23n1440_009:0563b05_11": "答言：「長老！",
    "T23n1440_009:0563b05_12": "我憶念癡故作。」",
    "T23n1440_009:0563b06_13": "他人教我，使作二憶。",
    "T23n1440_009:0563b06_14": "夢中，作三憶。",
    "T23n1440_009:0563b06_15": "裸形、東西走、立大小便，四也。",
    "T23n1440_009:0563b07_16": "是人從僧乞不癡毘尼，若僧與是人不癡毘尼，是名四非法。",
    "T23n1440_009:0563b09_0": "四如法者，有比丘實狂癡心顛倒現狂癡相貌，諸比丘問：「汝憶念狂癡時所作不？」",
    "T23n1440_009:0563b10_1": "答言：「不憶念他不教我作、不憶念夢中作、不憶裸形東西走、不憶立大小便。」",
    "T23n1440_009:0563b12_2": "是人從僧乞不癡比尼，若僧與是人不癡毘尼，是名四如法不癡毘尼。",
    "T23n1440_009:0563b14_3": "得不癡毘尼行法者，餘比丘不應出其過罪、不應令憶念、不應從乞聽亦不應受他比丘乞聽。",
    "T23n1440_009:0563b16_4": "若從彼乞聽得突吉羅，若受他乞聽亦得突吉羅。",
    "T23n1440_009:0563b17_5": "若彼不聽便出過罪、若令憶念，得波夜提罪。",
    "T23n1440_009:0563b19_0": "第五事",
    "T23n1440_009:0563b20_0": "此是折伏毘尼，一切五篇戒盡與實覓毘尼，一切五眾盡與此毘尼。",
    "T23n1440_009:0563b21_1": "比丘比丘尼現前、三眾不現前，白四羯磨與。",
    "T23n1440_009:0563b22_2": "實覓毘尼有五種非法、五種如法。",
    "T23n1440_009:0563b23_3": "五種非法者，有比丘犯波羅夷罪，先言不犯、後言犯。",
    "T23n1440_009:0563b24_4": "若僧與是人實覓毘尼，是名非法。",
    "T23n1440_009:0563b25_5": "何以故？",
    "T23n1440_009:0563b25_6": "是人應與滅擯故。",
    "T23n1440_009:0563b25_7": "有比丘犯僧殘、波夜提、波羅提提舍尼、突吉羅，先言不犯、後言犯。",
    "T23n1440_009:0563b27_8": "若僧與是人實覓毘尼，是名非法。",
    "T23n1440_009:0563b28_9": "何以故？",
    "T23n1440_009:0563b28_10": "是人隨所犯應治故。",
    "T23n1440_009:0563b28_11": "五如法者，有比丘犯波羅夷，先言犯、後言不犯。",
    "T23n1440_009:0563b29_12": "若僧與是人實覓毘尼，是名如法。",
    "T23n1440_009:0563c01_13": "何以故？",
    "T23n1440_009:0563c01_14": "是人應與實覓故。",
    "T23n1440_009:0563c02_15": "若比丘犯僧殘、波夜提、波羅提提舍尼、突吉羅，先言犯、後言不犯。",
    "T23n1440_009:0563c03_16": "若僧與是比丘實覓毘尼，是名如法。",
    "T23n1440_009:0563c04_17": "何以故？",
    "T23n1440_009:0563c04_18": "是人應與實覓毘尼故。",
    "T23n1440_009:0563c05_19": "實覓毘尼行法者，是比丘不應與他受大戒，不得受他依止，不應畜新舊沙彌，不得教比丘尼法，若僧羯磨教化比丘尼不應受，僧所與作實覓毘尼罪更不應犯，若似是罪及過是罪亦不應作，不應呵僧羯磨亦不應呵作羯磨人，不應從他乞聽，不應遮說戒，不應遮受戒，不應遮自恣，不應出無罪比丘過罪，不應共同事。",
    "T23n1440_009:0563c12_20": "應調伏心行隨順比丘僧意。",
    "T23n1440_009:0563c13_21": "若不如是行法者，盡形不得離是羯磨。",
    "T23n1440_009:0563c15_0": "第六事",
    "T23n1440_009:0563c16_0": "多覓毘尼者，多求因緣斷，多處未斷，從多人斷故，名多覓毘尼。",
    "T23n1440_009:0563c17_1": "行籌時、斷事時，一切僧集，不得取欲。",
    "T23n1440_009:0563c18_2": "何以故？",
    "T23n1440_009:0563c18_3": "或多比丘說非法故。",
    "T23n1440_009:0563c19_0": "是名一切行籌。",
    "T23n1440_009:0563c19_1": "此中一切比丘不應取欲，如行鉢法也。",
    "T23n1440_009:0563c20_2": "若不能斷，乃至彼處僧坊中，若有三人二人一人比丘持三藏四眾所重者，應到彼處，應語彼一比丘，如前次第事具足向說。",
    "T23n1440_009:0563c23_3": "是大德比丘應作是語：「不可二人相言俱得勝也，是中必一勝一負。」",
    "T23n1440_009:0563c24_4": "如是語者，是名如法說。",
    "T23n1440_009:0563c25_5": "若不如是語者，是名非法說。",
    "T23n1440_009:0563c25_6": "是諸相言比丘若如法斷事已，還更發起，波逸提。",
    "T23n1440_009:0563c27_7": "若但訶責，言是斷事不如法，犯突吉羅。",
    "T23n1440_009:0563c28_0": "闥賴吒利者，闥賴名地、吒利名住，智勝自在於正法不動，如人住地無傾覆也。",
    "T23n1440_009:0563c29_1": "應滅期者，恐事纏難斷，當云受語有偏故，亦恐前人求及於己故也。",
    "T23n1440_009:0564a02_2": "應捨付僧者，以從僧中來，既不能滅，宜還付本故也。",
    "T23n1440_009:0564a03_3": "僧現前者，明僧既集，中有能遮者而不遮，則僧和合，名現前也。",
    "T23n1440_009:0564a05_0": "烏迴鳩羅者，烏迴名二、鳩羅名平等，心無二其平如秤。",
    "T23n1440_009:0564a06_1": "今必以二人有五法。",
    "T23n1440_009:0564a06_2": "五法者，不隨愛故捨有罪、不隨瞋故罰無過、不畏彼故而違法、不癡故不畏罪非法輕斷事也、知斷不斷，故名烏迴鳩羅。",
    "T23n1440_009:0564a09_3": "與欲以小遠去者，恐僧中有相佐助事，必叵斷故也。",
    "T23n1440_009:0564a10_4": "所以取欲者，令有相助者後更無言故。",
    "T23n1440_009:0564a11_5": "更立烏迴鳩羅者，諍事逐增，恐有破僧之由妨行道故。",
    "T23n1440_009:0564a13_6": "故更差多方能善斷事者，不必具五法也。",
    "T23n1440_009:0564a14_7": "遣使近處僧者，若就他處事必增多難斷，故遣使也。",
    "T23n1440_009:0564a15_8": "彼既來已，若彼中能者云七日盡已破安居者，以未開三十九夜故也。",
    "T23n1440_009:0564a16_9": "開某處乃至持摩多勒伽者，佛法有二柱能持佛法，謂坐禪、學問，故求此人輩。",
    "T23n1440_009:0564a18_10": "亦中有大德人，令諍事羞難故也。",
    "T23n1440_009:0564a19_11": "傳事人斷者，恐至他處難滅，亦望其人向他處，僧有愧，受諫故。",
    "T23n1440_009:0564a21_0": "又坐禪道遠之勞故、亦惡事得滅為善故。",
    "T23n1440_009:0564a21_1": "作期者，以事起從夏故，除夏三月，取餘九月明事。",
    "T23n1440_009:0564a23_2": "若叵斷，其當作方宜令斷，莫令還至夏分也。",
    "T23n1440_009:0564a24_3": "若能者，付以傳事便還。",
    "T23n1440_009:0564a24_4": "所以界外令滿眾者，明差四人使界外滅。",
    "T23n1440_009:0564a25_5": "若事可斷，必令後不起故、以重故也。",
    "T23n1440_009:0564a26_6": "為五事故，立行籌人也、疾滅也。",
    "T23n1440_009:0564a27_7": "強者有三：一其人身有力、二倚有力人、三有錢力往來。",
    "T23n1440_009:0564a28_8": "從一住處至一住處者，明事久，既經多處不斷，事纏堅結。",
    "T23n1440_009:0564a29_9": "其人無慚無愧心轉姦巧故。",
    "T23n1440_009:0564b01_10": "所以行籌者，事既難斷，若說一是一非，必增其惡心，故行籌於眾人前，好惡自伏、理亦無偏。",
    "T23n1440_009:0564b03_11": "藏行籌者，行籌人心為非法人故，望取非法者多。",
    "T23n1440_009:0564b04_12": "若在明處助非法者，著取非法籌故也。",
    "T23n1440_009:0564b05_13": "期行者，要共，相親者，作要也。",
    "T23n1440_009:0564b06_14": "一切僧取籌者，以此事重故，一切悉集說戒自恣。",
    "T23n1440_009:0564b07_15": "雖要猶有不來，此將欲令相助者後無語故，亦恐受欲人多取非法籌故。",
    "T23n1440_009:0564b09_16": "四眾所尊重者，以上取二種籌、停等叵斷故，就有德人，眾所歸伏無不用語故，有不隨者羞亦為諸人所笑，必受語，傳事人多說事不說人，大德比丘亦直說事是非不說人。",
    "T23n1440_009:0564b13_17": "有事二人各自內知而伏，則勝負相現也。",
    "T23n1440_009:0564b14_18": "還發起波逸提者，以二罪印之，令彼此後更無言，故結罪也。",
    "T23n1440_009:0564b16_0": "第七事",
    "T23n1440_009:0564b17_0": "何以名布草毘尼？",
    "T23n1440_009:0564b17_1": "或有一住處，諸比丘喜鬪諍相言。",
    "T23n1440_009:0564b18_2": "是諸比丘應和合一處已，應作是念：「諸長老！",
    "T23n1440_009:0564b19_3": "我等大失非得、大衰非利、大惡不善。",
    "T23n1440_009:0564b20_0": "我等以信故，佛法中出家求道，然今喜鬪諍相言。",
    "T23n1440_009:0564b21_1": "若我等求是事根本者，僧中或未起事便起、已起事不可滅。」",
    "T23n1440_009:0564b22_2": "作是念故白僧：「若僧時到僧忍聽，是事以布草毘尼滅。",
    "T23n1440_009:0564b23_3": "是名白。」",
    "T23n1440_009:0564b23_4": "諸比丘應分作二部，是中若有上座大長老，應語此一部言：「我等大失非得、大衰非利、大惡非善。",
    "T23n1440_009:0564b26_5": "我等信故，佛法中出家求道，然今喜鬪諍相言。",
    "T23n1440_009:0564b27_6": "若我當自屈意，我等所作罪，除偷蘭罪、除白衣相應罪，是汝等現前發露悔過不覆藏。」",
    "T23n1440_009:0564b29_7": "是中若無一比丘遮是事者，應到第二部眾所，是中若有長老上座，應語言：「我等大失非得、大衰非利、大惡非善。",
    "T23n1440_009:0564c02_8": "我等信故，佛法中出家求道，今喜鬪諍相言。",
    "T23n1440_009:0564c03_9": "若我等求是事根本者，僧中或有未起事便起、已起事不可滅。",
    "T23n1440_009:0564c05_10": "今汝等當自屈意，我等所作罪，除偷蘭遮、除白衣相應罪，今自為及為彼故，當現前發露悔過不覆藏。」",
    "T23n1440_009:0564c07_11": "諸比丘言：「汝自見罪不？」",
    "T23n1440_009:0564c07_12": "答言：「見罪。」",
    "T23n1440_009:0564c08_13": "「如法悔過莫復更起。」",
    "T23n1440_009:0564c08_14": "第二部眾亦如是說。",
    "T23n1440_009:0564c09_15": "是名如布草毘尼法。",
    "T23n1440_009:0564c10_0": "一切鬪諍誹謗犯罪和合事，現前毘尼所攝。",
    "T23n1440_009:0564c11_0": "唯有下四事，用上七毘尼滅無餘也。",
    "T23n1440_009:0564c12_0": "一切善不善無記，及十四破僧、六諍本生，通名諍事(在人名諍、在僧名事)，用三毘尼滅(現前、多覓、布草)。",
    "T23n1440_009:0564c13_1": "從見聞疑根生，作不作俱言犯，通名出事(在人名出、在僧名事)，用四毘尼滅(現前、憶念、不癡、實覓)。",
    "T23n1440_009:0564c15_2": "從身作口作身心作口作生，通名犯事(方便名犯事、成名破、不悔名越)，用二毘尼滅(現前、自言)。",
    "T23n1440_009:0564c16_3": "從白白二白四布薩自恣差十四人，從僧至僧為事本，通名作事，用一毘尼(現前)。",
    "T23n1440_009:0564c19_0": "薩婆多毘尼毘婆沙卷第九"
}