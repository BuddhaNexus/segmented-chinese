{
    "T33n1717_003:0830b02_0": "法華玄義釋籤卷第三",
    "T33n1717_003:0830b04_0": "天台沙門湛然述",
    "T33n1717_003:0830b05_0": "次解四悉中列章別釋，初標列十章通亘一代，於中為二：前七章通約諸經，後之三章獨今經意。",
    "T33n1717_003:0830b07_1": "前七又四：初二正明悉檀，次二名義同異，次二所起功能，次一自證與利他得失。",
    "T33n1717_003:0830b09_2": "初二者，前總名、次別相，次二名義同異中，初一名有同異，義一向同，次一名一向，異而義同。",
    "T33n1717_003:0830b11_3": "次二初凡夫起觀，聖人起教，次唯聖人說默，次一凡聖得失。",
    "T33n1717_003:0830b12_4": "次後三中初二明今經意，後一明今經文，於前二中初一判權實，次一開權實。",
    "T33n1717_003:0830b14_5": "得此意已，方知一代悉檀不同。",
    "T33n1717_003:0830b15_6": "雖前七門義及今經妙未獨顯，別明當部故有後三。",
    "T33n1717_003:0830b16_7": "思之思之！",
    "T33n1717_003:0830b16_8": "初釋名中三：初汎引古師，次引論破，三引南嶽正解。",
    "T33n1717_003:0830b18_0": "初如文。",
    "T33n1717_003:0830b18_1": "次文者先引《地持》證謬，次正破謬。",
    "T33n1717_003:0830b19_0": "初引《地持》四優檀那者，彼第十七〈菩提分品〉云：「餘之一切所行所學悉入三三昧門，所謂聲聞所行所學有四優檀那法，諸佛菩薩為眾生故亦說此四，謂一切行苦是優檀那法，乃至涅槃寂滅是優檀那法。",
    "T33n1717_003:0830b23_1": "諸佛菩薩具足此法，復以此法轉授眾生是名優檀那。",
    "T33n1717_003:0830b24_2": "過去寂默諸牟尼尊展轉相傳，是名優檀那。",
    "T33n1717_003:0830b25_3": "增上涌出乃至具足出第一有，是名優檀那。」",
    "T33n1717_003:0830b26_4": "論文無經字，但題云「地持經」，故今引云經也。",
    "T33n1717_003:0830b28_0": "《地持》此四名為印者，如下所引《大論》所明法印不同，大乘一印、小乘三印，此《地持》文雖是大乘，欲明所攝之法，及為初行菩薩且脩此四，四秖是三，更立苦印故為四也。",
    "T33n1717_003:0830c02_1": "二印印生死，一印印涅槃，生死以無常為初印，無我為後印，又名為宗，故知此與四悉名義全別。",
    "T33n1717_003:0830c05_2": "「印是」下釋印義，教行兩文不同。",
    "T33n1717_003:0830c05_3": "說屬世智故云「世智所說」。",
    "T33n1717_003:0830c06_4": "問：約教約行俱云傳授，有何差別？",
    "T33n1717_003:0830c07_5": "答：教是所傳之法，故云佛菩薩具此法行；是能傳之功，故云經過去寂默諸牟尼，秖是佛佛皆有化他傳教之行。",
    "T33n1717_003:0830c10_6": "「增上」等者，並是歎釋宗義故也。",
    "T33n1717_003:0830c10_7": "言「第一有」者，謂三界頂，此有難出，故云「第一」；居極頂，故復云「第一」。",
    "T33n1717_003:0830c12_8": "次「彼明文」下正破。",
    "T33n1717_003:0830c12_9": "「如此」下例破。",
    "T33n1717_003:0830c13_10": "「南嶽」下正釋，可見。",
    "T33n1717_003:0830c13_11": "二辨相中二：先引大師釋，次私釋。",
    "T33n1717_003:0830c14_12": "初文四悉自為四段。",
    "T33n1717_003:0830c14_13": "初文二：初釋、次料簡。",
    "T33n1717_003:0830c15_14": "初文中言「世界」者，謂五陰差別，界入亦然。",
    "T33n1717_003:0830c16_15": "次文者「若無」下問，「人者」下答，「第一義」下問，「答」下答也。",
    "T33n1717_003:0830c17_16": "「外人」下因釋。",
    "T33n1717_003:0830c17_17": "外人橫計，不名世界、不達差別，但總計我，無因謂自然，邪因謂梵天等。",
    "T33n1717_003:0830c19_18": "此四悉文全出《大論》。",
    "T33n1717_003:0830c20_19": "為人中三：標、釋、結。",
    "T33n1717_003:0830c20_20": "釋中二：初正釋，次「如雜業」下立傍正相以釋疑。",
    "T33n1717_003:0830c21_21": "初文云「或聽不聽」者，「聽」謂聽許，雖復雙舉，意在於聽；聽是所宜，宜即生善。",
    "T33n1717_003:0830c23_22": "次釋疑者，恐引此為疑：生善文中復有破惡者何耶？",
    "T33n1717_003:0830c24_23": "於中先出相狀，次正判。",
    "T33n1717_003:0830c25_24": "初文言「如雜業」等者，文引二經云：如經中說，以雜業故雜生世間，及更有破群那經。",
    "T33n1717_003:0830c27_25": "問：此二經云何通？",
    "T33n1717_003:0830c27_26": "答：有人不信罪福墮於斷見，斷彼疑故說雜業等。",
    "T33n1717_003:0830c28_27": "若計有神我墮於常見，如破群那來問佛言誰受？",
    "T33n1717_003:0831a01_28": "若佛說言某受。",
    "T33n1717_003:0831a01_29": "更增其邪，是故不說受者觸者，但說無觸無受。",
    "T33n1717_003:0831a02_30": "此之二人雖有此疑，機在生善。",
    "T33n1717_003:0831a03_31": "次「此意」下正判，傍為二人不信罪福破其斷常，正為二人令生善根，故為人中非無破惡，但有傍正，故云正為生善，傍為破惡。",
    "T33n1717_003:0831a06_32": "三對治中亦標、釋、結。",
    "T33n1717_003:0831a06_33": "釋中二：初辨有無，次「對治」下正釋相。",
    "T33n1717_003:0831a07_34": "初文中云「有法對治則有」等者，有能治所治，故名為「有」。",
    "T33n1717_003:0831a09_0": "第一義中既無能所，故云「則無」。",
    "T33n1717_003:0831a09_1": "此中實性伹是對辨，為顯對治有能所耳。",
    "T33n1717_003:0831a10_2": "次結中云「說此法藥」等者，通論四悉無非法藥。",
    "T33n1717_003:0831a11_3": "今從別說，從對治邊立名便故且作此說。",
    "T33n1717_003:0831a12_4": "次第一義中亦標、釋、結。",
    "T33n1717_003:0831a13_5": "釋中二：初立二種不同，次「不可」下釋二種相。",
    "T33n1717_003:0831a14_6": "初文言「有二」者，意說今文言第一義者，從教法邊正當可說，不可說者當內證邊，非今文意，故須辨異。",
    "T33n1717_003:0831a16_7": "初釋不可說中，初正出相，次引論證。",
    "T33n1717_003:0831a17_8": "初文者，證法無憑須寄人辨，故云「諸佛等所得之法」，所引偈者亦是論第一義文中引之。",
    "T33n1717_003:0831a19_9": "初之二句明證法功能，能離言說妄想故也。",
    "T33n1717_003:0831a20_10": "次二句者明所證法體，上句正明法體，次句引例況釋，如過去諸佛所得涅槃不生滅法在我身中。",
    "T33n1717_003:0831a23_11": "「說諸」下一偈與世界互辨，前明世界亦與第一義互辨，故今亦然。",
    "T33n1717_003:0831a24_12": "次可說者，正明今意四句皆實，故無非第一義也。",
    "T33n1717_003:0831a25_13": "「佛於」下引證。",
    "T33n1717_003:0831a26_14": "「此亦是一家明四門入實」者，判也。",
    "T33n1717_003:0831a26_15": "謂一切實等四句，次第以對有等四門，上皆名「等」者，入實也。",
    "T33n1717_003:0831a28_16": "「故中論」下證入實意，謂為利根故也。",
    "T33n1717_003:0831a29_17": "「快馬見鞭影」如《止觀》第二記。",
    "T33n1717_003:0831a29_18": "「若聞」下結，反以無結有，故云「豈第一義耶」。",
    "T33n1717_003:0831b01_19": "十五番者，又二：初正釋，次「問」下料簡。",
    "T33n1717_003:0831b02_20": "初文者，總十五番，謂一事理，二假實，三善惡人，四善惡陰，五善惡法，六三世，七內外凡，八見脩聖，九凡及聖，非學非無學即凡位也。",
    "T33n1717_003:0831b05_21": "十至十三四悉各為一番，十四以四悉通為一番，十五別約四諦。",
    "T33n1717_003:0831b07_0": "此十五番為欲令人了四悉義遍一切法，若得此意觸境皆成自行化他法皆具足，然須細釋此十五番，皆使順於歡喜生善破惡入真。",
    "T33n1717_003:0831b10_1": "又此十五番雖趣舉一法，不無次第。",
    "T33n1717_003:0831b10_2": "於中為四：初之六番約所觀人法，次內外凡下三番約能觀凡聖，三五番約所施方法，四一番約所觀諦，非所觀法無以成能觀人，非能觀人無以用所施法，非上三故不成於諦，諦是所觀，義通能所人法迷悟故也。",
    "T33n1717_003:0831b15_3": "今略出相狀，不可具記。",
    "T33n1717_003:0831b16_4": "初事理者，名通迷悟因果等法，今且在迷為迷說於事中有理而理異於事，直聞此法心生歡喜屬世界，聞能生善破惡入真即屬後三。",
    "T33n1717_003:0831b19_5": "假實異故聞復歡喜即屬世界。",
    "T33n1717_003:0831b20_6": "輪等譬實法，車即譬假名，五陰及人共譬和合有人也。",
    "T33n1717_003:0831b21_7": "從人邊說即為人。",
    "T33n1717_003:0831b22_8": "論既云「或說有人無人」，人能生善故也。",
    "T33n1717_003:0831b23_9": "單說實法，實法虛幻，可以觀治。",
    "T33n1717_003:0831b23_10": "「雙非」下明第一義，論中既云「言語道斷」，故云雙非即第一義，故一一悉並引論證。",
    "T33n1717_003:0831b25_11": "此假實相對為一番。",
    "T33n1717_003:0831b26_12": "次單約假人，次單約實法。",
    "T33n1717_003:0831b26_13": "從外凡陰生內凡陰，以內外凡陰破三界陰，無漏即初果等，陰雖有內外等不同，然陰終是所觀之境。",
    "T33n1717_003:0831b29_14": "次「問」下略料簡。",
    "T33n1717_003:0831b29_15": "初問者，人名既通，何故生善獨得人名？",
    "T33n1717_003:0831c01_16": "答意者，惡是所破，非所為故不立人名，人能生善，非無惡人。",
    "T33n1717_003:0831c02_17": "次問者，生善唯在為人，何故令人破惡？",
    "T33n1717_003:0831c03_18": "答意者，有傍正故得名不同。",
    "T33n1717_003:0831c04_19": "次約三世中來世是為人者，為人本生其宿善，現種微善當來可生，以當望現故現名宿。",
    "T33n1717_003:0831c06_20": "若治現惡名為對治，可見。",
    "T33n1717_003:0831c07_21": "次約凡位者，以四善根內用對於外凡，名內外異。",
    "T33n1717_003:0831c08_22": "煗法已去，善陰漸生，義當生善。",
    "T33n1717_003:0831c09_23": "總別念中以無常等治，故云對治。",
    "T33n1717_003:0831c10_24": "以第一義通初後故，凡位中亦得通用。",
    "T33n1717_003:0831c11_25": "次約聖位者，見道生理善，脩道治事惡，既純約聖位，故聖位中極方名第一義。",
    "T33n1717_003:0831c12_26": "次凡聖共立雙非即是內外凡位。",
    "T33n1717_003:0831c13_27": "次「世界」下料簡釋疑，非十五番數，由前文云世界中無第一義。",
    "T33n1717_003:0831c15_28": "今問：為人、對治為有第一義，第一義有三耶？",
    "T33n1717_003:0831c16_29": "故今文云展轉相生，由觀世界故生善，由生善故破惡，由惡破故見理，理中則無世界等也。",
    "T33n1717_003:0831c18_30": "是則善生惡滅，若互有無終不見理。",
    "T33n1717_003:0831c19_31": "次約四悉。",
    "T33n1717_003:0831c19_32": "各立四悉者，還引前《大論》本文，文自各具，故作此釋。",
    "T33n1717_003:0831c20_33": "次通以四悉作者。",
    "T33n1717_003:0831c21_34": "問：今四悉相異，以為世界容可異前，下三通三與前何別？",
    "T33n1717_003:0831c22_35": "答：前一悉各四逗十六人，今四通四但對四人，法相雖爾在人不定或通或別，或一人具四，或三二一，或多人共一或二三四。",
    "T33n1717_003:0831c25_36": "若隨所宜始終而論何人不假聞法歡喜生善破惡見第一義耶？",
    "T33n1717_003:0831c27_37": "俱根有利鈍，或超或次耳。",
    "T33n1717_003:0831c27_38": "約諦中能治屬人故，料簡如文。",
    "T33n1717_003:0831c28_39": "三釋成者。",
    "T33n1717_003:0831c28_40": "問：大師《淨名疏》中云：世人多以經釋論，令人謂論富經貧；今以論釋經，令知經富論貧。",
    "T33n1717_003:0832a01_41": "此中何以將經釋論？",
    "T33n1717_003:0832a02_42": "答：言釋成者，以義同故引來相成，令論意可識，非謂將經解釋論也。",
    "T33n1717_003:0832a04_0": "況復此是申經別論，於理無傷。",
    "T33n1717_003:0832a04_1": "於中為三：初來意，次列經，三「樂欲」下正釋成。",
    "T33n1717_003:0832a05_2": "初、二如文。",
    "T33n1717_003:0832a06_3": "正釋成中前二名異義同須會，後二名義俱同不會。",
    "T33n1717_003:0832a07_4": "初二為二，初世界為三：初明得名不同，即是名異。",
    "T33n1717_003:0832a08_5": "次引證。",
    "T33n1717_003:0832a08_6": "三「佛經」下正明相成。",
    "T33n1717_003:0832a09_7": "初如文。",
    "T33n1717_003:0832a09_8": "引證二文，文雖似因，意兼因果。",
    "T33n1717_003:0832a10_0": "善惡果也，欲即因也。",
    "T33n1717_003:0832a10_1": "果以因為本，佛道果也。",
    "T33n1717_003:0832a11_2": "《淨名》本文謂「行於非道」，今以欲名通於深淺，道體無欲，欲能為因。",
    "T33n1717_003:0832a12_3": "三釋成中因必得果，故以因成果。",
    "T33n1717_003:0832a13_4": "次為人中四：初名異，次「論云」下引證，文似單證化主，意兼行者所宜，聽不聽屬化主，宜不宜屬行者。",
    "T33n1717_003:0832a15_5": "三「如金師」下引事，「金師之子」等如《止觀》第五記。",
    "T33n1717_003:0832a16_6": "四「經舉」下應必待機故以機釋應。",
    "T33n1717_003:0832a17_7": "四對諦中二：先別，次總。",
    "T33n1717_003:0832a18_8": "別中二：先略、次廣。",
    "T33n1717_003:0832a18_9": "略中言「如前」者，如前私釋。",
    "T33n1717_003:0832a19_10": "次廣者，前不分教故略，今教教具故廣。",
    "T33n1717_003:0832a20_11": "總者，以一一悉同對四諦。",
    "T33n1717_003:0832a20_12": "五起觀教中二：先觀，次教。",
    "T33n1717_003:0832a21_13": "觀中二：先敘意，次正起。",
    "T33n1717_003:0832a21_14": "初文者，觀假悉成理由觀顯。",
    "T33n1717_003:0832a22_15": "次文者又二：先次第，次一心。",
    "T33n1717_003:0832a23_16": "次第中三觀為三，初空觀廣，餘二觀略。",
    "T33n1717_003:0832a24_17": "初中二：先釋、次結。",
    "T33n1717_003:0832a24_18": "釋四悉為四。",
    "T33n1717_003:0832a24_19": "初世界中六：初標。",
    "T33n1717_003:0832a25_20": "次「先觀」下觀境。",
    "T33n1717_003:0832a25_21": "三「此法」下明用世界所以。",
    "T33n1717_003:0832a26_22": "因內緣外，因親緣疎，親疎隔別即顯世界意也。",
    "T33n1717_003:0832a27_23": "四「若不」下正明觀意。",
    "T33n1717_003:0832a27_24": "五「必須」下勸忻，「斁」字音易，亦音度也；厭也。",
    "T33n1717_003:0832a28_25": "六結，如文。",
    "T33n1717_003:0832a29_26": "為人中三：初明為人意。",
    "T33n1717_003:0832a29_27": "次「若宜」下正明生善，止觀各三隨一可辦。",
    "T33n1717_003:0832b01_28": "三「是為」下結。",
    "T33n1717_003:0832b01_29": "三對治中三：初明治意。",
    "T33n1717_003:0832b02_30": "次正明用治，亦隨一可辦。",
    "T33n1717_003:0832b03_31": "三「若善用」下與為人對辨。",
    "T33n1717_003:0832b03_32": "四第一義中二：初正明第一義，不得三悉之相故云「如失」，此是證前第一義相。",
    "T33n1717_003:0832b05_33": "次「即依」下由此是證前第一義相，故云「發真」，餘二觀及一心並略。",
    "T33n1717_003:0832b07_34": "次起教中二：先不可說約理，理即向來脩觀所證，故不可說。",
    "T33n1717_003:0832b08_35": "次「又」下明可說，說即教也。",
    "T33n1717_003:0832b09_36": "初不可說中二：先通，次「大經」下別。",
    "T33n1717_003:0832b09_37": "先通文中初引《大論》義通諸教，次「淨名」下彼經義在於圓，雖有此義，以不分對諸教直言不可說，故屬通也。",
    "T33n1717_003:0832b12_38": "「生生」等十因緣，如《止觀》第五記。",
    "T33n1717_003:0832b13_39": "次可說者為二：先明說因，即十因緣所成眾生。",
    "T33n1717_003:0832b14_40": "次正明說，又二：先經、次論。",
    "T33n1717_003:0832b14_41": "先經中復二：先四教，次十二部。",
    "T33n1717_003:0832b15_42": "初四教者，起教秖是轉法輪耳。",
    "T33n1717_003:0832b16_43": "即是四佛當分各轉當教法輪，亦應對於頓漸祕密不定，伹是文略。",
    "T33n1717_003:0832b18_0": "次約十二部中三：先標，次釋，三「大論」下指論證成。",
    "T33n1717_003:0832b19_1": "釋中先四教、次五時。",
    "T33n1717_003:0832b19_2": "先四教中文相可見，細論不可具盡。",
    "T33n1717_003:0832b20_3": "前別教中言「仰覆世界」等者，具如《華嚴》。",
    "T33n1717_003:0832b21_4": "「常寂光」者，《普賢觀》云：「有佛世界名常寂光，毘盧遮那之所住處」。",
    "T33n1717_003:0832b22_5": "「眼耳鼻舌皆是寂靜門」，如《止觀》第二記。",
    "T33n1717_003:0832b23_6": "次起論中四：初明所依三昧，次「菩薩」下造論意，三「天親」下正出論相，四「又五通」下明論所攝。",
    "T33n1717_003:0832b25_7": "初文云「摩得勒伽」，此云智母，菩薩入此智母三昧作論申經令法久住，故云「正法得久住禪」，故《地持》九種大禪中第八此世他世禪復有九種，第七造不顛倒論微妙讚頌摩得勒伽為令正法得久住禪。",
    "T33n1717_003:0832c01_8": "次造論意，可見。",
    "T33n1717_003:0832c01_9": "《地持》釋《華嚴．十地品》，此下一代四時皆有論申，唯方等部未有別論，可以唯識通用申之，無性之文全同敗種故也。",
    "T33n1717_003:0832c04_10": "「五百羅漢造毘婆沙」，如《止觀》第六記。",
    "T33n1717_003:0832c05_11": "通攝世間有漏法輪中云「五通」等者，明服餌長生等，釋居欲界唯說十善，梵居色天故說出欲，此且據迹文，依《華嚴》等經本是菩薩(云云)。",
    "T33n1717_003:0832c08_12": "「文行誠信」者，孔子四德也。",
    "T33n1717_003:0832c09_13": "定禮樂刪詩書，「裕」猶益也、饒也。",
    "T33n1717_003:0832c09_14": "「昆」者，《爾雅》云「後也。」",
    "T33n1717_003:0832c10_15": "周人謂兄弟為昆季，昆兄、季弟。",
    "T33n1717_003:0832c11_16": "裕字亦作[褒-保+谷]。",
    "T33n1717_003:0832c11_17": "有德者賞，義同生善。",
    "T33n1717_003:0832c11_18": "背叛者罰，義同斷惡。",
    "T33n1717_003:0832c12_19": "君臣道合，似第一義。",
    "T33n1717_003:0832c12_20": "六說默中二：初明默，次問答料簡。",
    "T33n1717_003:0832c13_21": "初文又二：先明來意，次正釋。",
    "T33n1717_003:0832c14_22": "初文三：初引教雙立，次「聖說」下簡示，三「假令」下明默意，以自證法不可為他說故。",
    "T33n1717_003:0832c16_23": "次正說中具約五時，並約當部具教多少，以大經四不可說而帖釋之。",
    "T33n1717_003:0832c18_0": "初文可解。",
    "T33n1717_003:0832c18_1": "次三藏中云「陳如」等者，《大集》云：「甚深之理不可說，第一義諦無聲字」，陳如比丘於諸法獲得真實之知見。",
    "T33n1717_003:0832c20_2": "「大集無言菩薩」者，第十三云「王舍城中師子將軍產生一子，尋有天來作如是言：善男子！",
    "T33n1717_003:0832c22_3": "常應念法，守口慎言。",
    "T33n1717_003:0832c23_4": "童子聞已不復啼泣，無嬰兒相，乃至七日眼不視瞬。",
    "T33n1717_003:0832c24_5": "是時有人語父母言：是兒不祥瘂不能言。",
    "T33n1717_003:0832c25_6": "父母答言：是兒雖復瘂不能言，身相具足，當知是兒必有福德。",
    "T33n1717_003:0832c27_0": "因為立字名曰無言。",
    "T33n1717_003:0832c27_1": "年至八歲，人所樂見，以佛力故與父母眷屬往至欲色二界中間寶坊之中，見釋迦牟尼，并見十方一切諸佛。",
    "T33n1717_003:0833a01_2": "因身子問，廣現神變說偈讚佛」等。",
    "T33n1717_003:0833a01_3": "今謂此之無言即是契理。",
    "T33n1717_003:0833a02_4": "《大品》「不可得」者，第十經「憍尸迦白佛言：菩薩行般若時，知一切眾生心不可得，乃至知者見者、色乃至無上菩提悉不可得。",
    "T33n1717_003:0833a05_5": "何以故？",
    "T33n1717_003:0833a05_6": "般若不為得法故。」",
    "T33n1717_003:0833a06_0": "一一文中皆云諦者，諸佛所說無不依諦，以四諦中世出世間因果具故，縱長途散說四諦之中必在一諦。",
    "T33n1717_003:0833a08_1": "料簡中二問答。",
    "T33n1717_003:0833a08_2": "初問可知。",
    "T33n1717_003:0833a09_3": "由前文云並是三乘所證之法，以自利利他俱有默故，故須問起。",
    "T33n1717_003:0833a10_4": "答中具出四悉，「脇比丘對破馬鳴」者，相傳釋云：「馬鳴未有大信之時來至脇比丘所，自立宗云：有言者屈，斬首以謝。",
    "T33n1717_003:0833a13_5": "比丘便默。",
    "T33n1717_003:0833a13_6": "馬鳴久久乃至云：比丘於我有屈，故默不言。",
    "T33n1717_003:0833a14_7": "比丘猶默。",
    "T33n1717_003:0833a15_0": "於是馬鳴便出其門，自思惟曰：本我立默，彼竟不言，而我有言乃成我屈。",
    "T33n1717_003:0833a16_1": "却至比丘所求自斬首。",
    "T33n1717_003:0833a17_2": "比丘曰：我法仁慈不斬汝首，汝當剃髮為我弟子。」",
    "T33n1717_003:0833a18_3": "若準《付法藏傳》，脇比丘法付富那奢，奢論勝馬鳴剃髮為弟子。",
    "T33n1717_003:0833a19_4": "馬鳴初於閑林之中自思惟言：智慧殊絕有難能通。",
    "T33n1717_003:0833a21_5": "計實有我，甚自貢高來至奢所。",
    "T33n1717_003:0833a21_6": "奢言：諸法無我。",
    "T33n1717_003:0833a22_7": "馬鳴言：所有言論我皆能破，此言若虛要當斬首。",
    "T33n1717_003:0833a23_8": "奢言：佛法之中凡有二諦，世諦有我，第一義諦無我。",
    "T33n1717_003:0833a24_9": "鳴猶未伏。",
    "T33n1717_003:0833a24_10": "奢云：汝諦思惟，無出虛言，定為誰勝？",
    "T33n1717_003:0833a25_11": "鳴思惟二諦然後乃伏，欲自斬首。",
    "T33n1717_003:0833a26_12": "奢令剃髮以為弟子。",
    "T33n1717_003:0833a27_13": "若準傳意，但以二諦破非默破也。",
    "T33n1717_003:0833a27_14": "若《婆沙》中云：「曾聞有大論師，名奢提羅，至罽賓國。",
    "T33n1717_003:0833a29_15": "於時佛跡林中有阿羅漢，名婆夷秀羅，具足三明，通達三藏。",
    "T33n1717_003:0833b01_16": "時奢提羅聞彼林中有大論師，即往其所，到已慰問在一面坐。",
    "T33n1717_003:0833b03_0": "時奢提羅語尊者曰：誰先立論？",
    "T33n1717_003:0833b03_1": "答：我是舊應先立論。",
    "T33n1717_003:0833b04_2": "奢提羅言：一切論有報。",
    "T33n1717_003:0833b04_3": "時婆夷秀羅默然而坐。",
    "T33n1717_003:0833b05_4": "婆夷秀羅諸弟子輩唱言：汝師若是奢提羅者自當知。",
    "T33n1717_003:0833b06_5": "從林起去展轉前行。",
    "T33n1717_003:0833b07_6": "其師作是思惟：沙門釋子何故作是言，汝師若是奢提羅者自當知。",
    "T33n1717_003:0833b08_7": "即便自憶我作是言，一切論有報。",
    "T33n1717_003:0833b09_8": "彼沙門默然，便是我論無報，沙門已勝。",
    "T33n1717_003:0833b10_9": "即報弟子言：我還往彼。",
    "T33n1717_003:0833b10_10": "弟子曰：已於眾中得勝，何故更往？",
    "T33n1717_003:0833b11_11": "師言：我寧於智者邊負，不於愚者邊勝。",
    "T33n1717_003:0833b12_12": "即時詣彼作如是言：汝是勝者，我是負者。",
    "T33n1717_003:0833b13_13": "汝是我師，我是弟子。」",
    "T33n1717_003:0833b14_14": "此婆夷秀羅正當默破，但與今文名字不同。",
    "T33n1717_003:0833b15_15": "次問者，準《大論》云：「四悉攝八萬四千法藏十二部經」，攝十二部已如上說，攝八萬四千其相如何？",
    "T33n1717_003:0833b17_16": "答中引經具出數相，既云初心乃至舍利，故知四悉攝一期教，故云八萬四千也。",
    "T33n1717_003:0833b19_17": "於中初引《賢劫經》，次引異說。",
    "T33n1717_003:0833b20_0": "初文二：初引《賢劫》通難，次「若作」下廣集諸教別對四悉。",
    "T33n1717_003:0833b21_1": "《止觀》文中用對四諦，今對四悉者，以四悉義同四諦，故具如對諦中說。",
    "T33n1717_003:0833b23_0": "餘諸八萬四千更有不同之相，如《止觀》第一記。",
    "T33n1717_003:0833b24_1": "「度無極」者，《賢劫經》中列三百五十度無極，然後對六度四分煩惱為八萬四千法門，亦在《止觀》第一記。",
    "T33n1717_003:0833b26_2": "又《大纓珞經》六度皆云度無極，故晉宋譯經皆翻波羅蜜為度無極。",
    "T33n1717_003:0833b27_3": "七得用不得用者，「得」謂自證，「用」利他也。",
    "T33n1717_003:0833b28_4": "於中為二：先標、次釋。",
    "T33n1717_003:0833b29_5": "釋中又二：初舉極果，次舉因人。",
    "T33n1717_003:0833c01_6": "因人中二：先標列四句，次解釋。",
    "T33n1717_003:0833c01_7": "釋中凡夫及四教不同，初藏通兩教各分二乘與菩薩別釋。",
    "T33n1717_003:0833c03_8": "初三藏二乘中先聲聞、次支佛。",
    "T33n1717_003:0833c03_9": "初聲聞中二：初明得而不能用，次「假令」下明用而不當同不能用。",
    "T33n1717_003:0833c05_10": "初文可解。",
    "T33n1717_003:0833c05_11": "次文具明不能用四悉之相。",
    "T33n1717_003:0833c06_12": "能稱機故方名能用，聲聞借使欲利於他而差機故不能用，故云「假令」。",
    "T33n1717_003:0833c08_13": "於中初舉滿願通明差機。",
    "T33n1717_003:0833c08_14": "次「如富樓那」下約四悉，一一皆先出入，次結不能用。",
    "T33n1717_003:0833c10_0": "初文云「如富樓那九旬化外道」，如《止觀》第六記。",
    "T33n1717_003:0833c11_1": "身子差機，如《止觀》第七記。",
    "T33n1717_003:0833c11_2": "迦絺那，如《止觀》第九記。",
    "T33n1717_003:0833c12_3": "「如身子不度福增」者，論云：「此比丘宿生為魚，身長七百由旬，宿曾聞法，雖墮魚中宿種猶在。",
    "T33n1717_003:0833c14_4": "時有商主將諸商人入海採寶，忽見流急船向白山，兼見三日並現，即白海師。",
    "T33n1717_003:0833c16_5": "海師曰：禍哉非三日也，二是魚目，一是天日，白山者魚齒也；必入魚腹。",
    "T33n1717_003:0833c17_6": "船中諸人各稱所事，中有優婆塞稱南謨佛。",
    "T33n1717_003:0833c18_7": "魚聞佛名即自念言：此佛弟子，我昔亦佛弟子。",
    "T33n1717_003:0833c19_8": "即忍死合口，水流便退。",
    "T33n1717_003:0833c20_9": "魚因捨命，風吹屍上岸。",
    "T33n1717_003:0833c21_10": "神生值佛，身子及五百皆不度，佛度得果。",
    "T33n1717_003:0833c22_11": "佛令按行海畔，見骨山高七千由旬，山北日所不照，迴來白佛。",
    "T33n1717_003:0833c23_12": "佛言：是汝身骨。」",
    "T33n1717_003:0833c23_13": "問曰：魚身長七百由旬，所見骨山高七千由旬，何故身小而骨山大耶？",
    "T33n1717_003:0833c25_14": "答：或恐字誤，應是七十耳。",
    "T33n1717_003:0833c26_15": "「大醫」等者，身子為大醫，五百為小醫。",
    "T33n1717_003:0833c27_0": "「支佛亦然」者，據理既不知機，明知不能用四，雖有部行但是悲心，如身子云「我非知機，但憐愍故而為說法」，可以比聲聞知也。",
    "T33n1717_003:0834a01_1": "次明三藏菩薩未得滅諦，名未得一，具能用四。",
    "T33n1717_003:0834a02_2": "「所以者何」下釋。",
    "T33n1717_003:0834a02_3": "不斷煩惱，稱「病導師」。",
    "T33n1717_003:0834a03_4": "通教菩薩六地未巧者，與羅漢齊，雖亦說法，不能稱機，故云「未巧」。",
    "T33n1717_003:0834a04_5": "別教十向既進脩中道，故相似中道其用勝前，登地已去任運真應。",
    "T33n1717_003:0834a06_6": "八明權實者，先標，次釋。",
    "T33n1717_003:0834a06_7": "釋中二：先正釋，次料簡。",
    "T33n1717_003:0834a07_8": "先正釋中二：初重指前對諦未判權實，故云「通途」。",
    "T33n1717_003:0834a08_9": "次正釋中二：初四教，次五味。",
    "T33n1717_003:0834a09_10": "初文自四：初三藏中又四：初引論總判，言「釋論云諸經多說三悉檀」等者，此是大小相對而說，即指三藏經為諸經，般若為第一義，各有其意。",
    "T33n1717_003:0834a12_11": "次「三藏」下示教觀體。",
    "T33n1717_003:0834a12_12": "非無空理，但非即空，故云「少」耳。",
    "T33n1717_003:0834a13_13": "三「就三藏菩薩」下且許當教以論三四。",
    "T33n1717_003:0834a14_14": "言「約三悉以明四」者，非但無中道第一義諦，亦無真諦第一義諦，且據緣真伏惑邊說立第一義名耳，故云「約三明四」。",
    "T33n1717_003:0834a17_15": "又明四者能為他說四，故云「明四」；自行但得三耳。",
    "T33n1717_003:0834a18_16": "四「雖爾」下正判屬權。",
    "T33n1717_003:0834a19_17": "次通教中亦四：初形前立名。",
    "T33n1717_003:0834a19_18": "次「故」下引論證巧，且約即空明第一義。",
    "T33n1717_003:0834a20_19": "三「就佛」下當教判得。",
    "T33n1717_003:0834a21_20": "四「而約」下正判屬權。",
    "T33n1717_003:0834a21_21": "次別教中三：初形前，次「而猶」下望後，三「教道」下正判屬權。",
    "T33n1717_003:0834a23_22": "次圓教中二：初亦形前，次「故四悉」下正判是妙，次約五味中可見。",
    "T33n1717_003:0834a24_23": "次料簡中五重問答。",
    "T33n1717_003:0834a25_24": "初問中云：菩薩雖得四，此亦約三論四，如前。",
    "T33n1717_003:0834a26_25": "答中通教既無中道，義當無第一義。",
    "T33n1717_003:0834a27_26": "三藏菩薩不斷惑者，若以二乘望通即同得四。",
    "T33n1717_003:0834a28_27": "言從證則四從教則權，而不云從教則三者，教道證道俱說有四，但權實不同故不云三。",
    "T33n1717_003:0834b01_28": "若取地前為教道者，既有「若取」之言，當知初地以去仍有教道之義，具如《止觀》第三記。",
    "T33n1717_003:0834b03_29": "九開顯中二：初標、次釋。",
    "T33n1717_003:0834b04_30": "釋中二：初正開、次料簡。",
    "T33n1717_003:0834b04_31": "初正開中二：初明施開之意，次正約前四時論開以會法華。",
    "T33n1717_003:0834b06_32": "初文又三：初通明諸法本實，次「大悲」下施權，三「今開」下顯實。",
    "T33n1717_003:0834b07_33": "初文者，法既本妙，麁由物情，故知但開其情理自復本。",
    "T33n1717_003:0834b08_34": "施權中二：初正施，次「無量義」下引證，三「今開」下正開。",
    "T33n1717_003:0834b09_35": "開中又二：初約法通開明施化本意，次「除滅」下寄二乘難開以明開相，麁既即是妙，化城即是寶所故也。",
    "T33n1717_003:0834b12_36": "次「若乳」下正約四時明開又二：初正開，次「方等」下明開分齊。",
    "T33n1717_003:0834b13_37": "乳及二蘇中別教四悉雖有第一義，並約教道，故云「唯決四權、生蘇十二權、熟蘇八權皆得入妙」。",
    "T33n1717_003:0834b15_38": "生熟蘇中決權引證但云「千二百羅漢及決了聲聞法」者，前證乳教已引菩薩，菩薩義同，不繁文故不重引之。",
    "T33n1717_003:0834b18_39": "既云菩薩亦除疑網，驗知菩薩亦須會三。",
    "T33n1717_003:0834b19_40": "「方等般若」至「在此」者，開分齊中亦應云華嚴，文無者略。",
    "T33n1717_003:0834b20_41": "驗彼三部圓教無殊法華之圓，判頓獨在華嚴，信是妄生疣贅。",
    "T33n1717_003:0834b22_42": "況法本妙隔在物情，法華已開翻降為漸，十如實境妙却為麁，佛之知見貶歸菩薩，藥王十譬歎教聖說成虛，法師三世校量通為不實，分身佛集寶塔涌空徒屈來儀。",
    "T33n1717_003:0834b26_0": "證斯漸教，同異之相不可具論，一家教門足堪搜撿，如何獨異黜茲妙經？",
    "T33n1717_003:0834b27_1": "次料簡中「問決諸權悉檀」至「不爾」者，問意者，若決麁入妙為決諸麁四悉同入妙第一義悉，為自決世界入世界，乃至決第一義入第一義耶？",
    "T33n1717_003:0834c02_2": "云「不爾」者，若不如此為如後意耶？",
    "T33n1717_003:0834c02_3": "亦有本云「為當爾不」，恐人誤改耳。",
    "T33n1717_003:0834c03_4": "答意者，二意俱通故云「自在」。",
    "T33n1717_003:0834c04_5": "言「假令」者，如初問意縱令盡入妙第一義，妙第一義既不隔三，與第二義亦何別？",
    "T33n1717_003:0834c06_6": "故云一三自在。",
    "T33n1717_003:0834c06_7": "今文且作一種解者，順第二意對開五章，名義順故；若唯入第一義，但得對體，餘義則闕。",
    "T33n1717_003:0834c08_8": "「若決」下用第二意，一一別對。",
    "T33n1717_003:0834c09_9": "初世界中二：初正會，次「亦是」下示相會入。",
    "T33n1717_003:0834c10_10": "世界秖是諸法，決彼諸麁同入此妙故成妙名。",
    "T33n1717_003:0834c11_11": "次示相會入中二：初約法說周意，次譬說周意。",
    "T33n1717_003:0834c12_12": "初法說中七方便同成佛乘，譬說中二乘之名同稱菩薩，「汝等所行是菩薩道」，所行既成菩薩之道，行人豈獨猶名二乘？",
    "T33n1717_003:0834c15_13": "次決第一義中以四悉義隨於五章，故第一義居次，佛所知見及所至寶所並屬理故。",
    "T33n1717_003:0834c17_14": "次會為人中引證云「大車」者，車方為因，道場為果。",
    "T33n1717_003:0834c18_15": "次會對治中引證云「以此寶珠用貿所須」者，方便教中法有限量，非即非妙，是故艱難；如勤力求索，實理無竭疑盡信全，如寶珠無價貿物無盡，究除貧苦莫若如意。",
    "T33n1717_003:0834c22_16": "「此良藥」等，思之可知。",
    "T33n1717_003:0834c22_17": "是故貿麁病差，並是對治之別名。",
    "T33n1717_003:0834c23_18": "此中判教以辨同異，本顯於同，故本迹二門爾前未說，因茲開廢莫不咸聞。",
    "T33n1717_003:0834c25_19": "十通經者又二：初問、次答。",
    "T33n1717_003:0834c26_20": "答中二：先總舉、次別釋。",
    "T33n1717_003:0834c26_21": "釋中，先釋、次結。",
    "T33n1717_003:0834c27_0": "釋中二，先迹、次本。",
    "T33n1717_003:0834c27_1": "迹中二：先列經、次釋。",
    "T33n1717_003:0834c27_2": "本文亦然。",
    "T33n1717_003:0834c28_3": "迹之與本俱以性為生善，善性在往故也。",
    "T33n1717_003:0834c29_4": "俱以進力及行為對治，並舉能治行也。",
    "T33n1717_003:0835a01_5": "根舉能悟之人，想舉能見之心，此少異耳。",
    "T33n1717_003:0835a02_6": "故同有四悉。",
    "T33n1717_003:0835a02_7": "「兩處」下結，可知。",
    "T33n1717_003:0835a03_0": "◎次第二別解者，初重略標五章，前已列竟。",
    "T33n1717_003:0835a04_0": "今於五中初廣釋名中二：初開章、次解釋。",
    "T33n1717_003:0835a05_0": "釋中自四：初釋初門中為三：初於今經自立，次「立此」下明立名意，三「問」下料簡。",
    "T33n1717_003:0835a06_1": "初文者，雖在今經與他對辨不無通別，若妙法蓮華名之與義俱異他經，經之一字名與他同、義與他異，今從名通故云通耳。",
    "T33n1717_003:0835a09_2": "次立名意者，以何緣故立此經名？",
    "T33n1717_003:0835a10_3": "名既該乎一部，一部意不逾三，故名既通別不同，三意亦隨名通別，故釋此三意：麁妙甄分、教行理殊、通別異轍。",
    "T33n1717_003:0835a13_4": "今釋此三，又為四意：初標、次列、三釋、四結。",
    "T33n1717_003:0835a14_5": "初二如文，三釋中二：先通解通別，次別解通別。",
    "T33n1717_003:0835a15_6": "通謂通於諸經教行及理，別謂別在圓詮之教。",
    "T33n1717_003:0835a16_7": "初通釋中二：先略、次廣。",
    "T33n1717_003:0835a16_8": "初略者，一代聖教諸名之下，無不具此教行理三，無不以別而契於通，無不以通而應於別，故此三中通攝佛法，故教則機應相對，行則因果相對，理則名實相對，亦是事理相對，若無此三雙，通別虛設。",
    "T33n1717_003:0835a21_9": "次廣釋中自三：初約教中二：釋、結。",
    "T33n1717_003:0835a22_10": "釋中二：初明別，次「金口」下通，次「故通」下結也。",
    "T33n1717_003:0835a23_11": "次約行中亦二：釋、結、釋中初別，次「大論」下引小以例。",
    "T33n1717_003:0835a24_12": "初別中又二：先立、次引證。",
    "T33n1717_003:0835a25_13": "並是約通論別，且從別以明別，如云「法寶」即通種種故別。",
    "T33n1717_003:0835a26_14": "次引證中先寄小，各說即別俱正故通。",
    "T33n1717_003:0835a27_15": "言「各說身因」者，《涅槃》三十二釋隨自意語中云：「如五百比丘問身子云：佛說身因，何者是耶？",
    "T33n1717_003:0835a29_16": "身子答云：汝等亦各得正解脫，自應知之。",
    "T33n1717_003:0835b01_17": "何緣方更作如是問？",
    "T33n1717_003:0835b02_18": "有比丘言：我等未得正解脫時，意謂無明即是身因，作是觀時得阿羅漢果。",
    "T33n1717_003:0835b04_19": "有說愛、有說行乃至飲食五欲，如是五百各各說己所解已，共往佛所，稽首右遶而坐，各說己解。",
    "T33n1717_003:0835b06_20": "身子曰：誰為正說？",
    "T33n1717_003:0835b06_21": "佛言：無非正說。」",
    "T33n1717_003:0835b07_22": "次寄大中各入故別、不二故通。",
    "T33n1717_003:0835b07_23": "「三十二菩薩入不二法門」者，既有能入之門，門皆趣理，準例五百，三十二亦無非正說，此舉大小兩乘能趣之行。",
    "T33n1717_003:0835b10_24": "次例中不可得即是理也。",
    "T33n1717_003:0835b11_25": "舉劣況勝，觀息尚即是理，況大小兩乘能趣之行？",
    "T33n1717_003:0835b12_26": "「當知」下結，又二：先結、次引證。",
    "T33n1717_003:0835b12_27": "次理中三：初立、次引證、三結。",
    "T33n1717_003:0835b13_28": "初文不二故通、非一故別。",
    "T33n1717_003:0835b14_29": "證中二文例立可知。",
    "T33n1717_003:0835b14_30": "先引《大論》，次引《大經》中言「解脫亦爾，多諸名字」者，大師在靈石寺，一夏講百句解脫，每於一句作百句解釋，是則解脫有萬名字。",
    "T33n1717_003:0835b17_31": "「如天帝釋有千種名」者，亦名憍尸迦，亦名婆蹉婆，亦名婆佉婆，亦名因陀羅，亦名千眼天，亦名舍脂夫，亦名金剛寶頂，亦名寶幢等。",
    "T33n1717_003:0835b20_32": "「名異」下結，名異故別，禮一故通。",
    "T33n1717_003:0835b21_33": "別中云「今稱」等者，妙法是別，異餘經故；經即是通，通名經故。",
    "T33n1717_003:0835b22_34": "故知今經通別始自如是，終乎而退，莫非佛說，俱是妙法，從始至終咸別並通。",
    "T33n1717_003:0835b24_35": "於此教通別中詮於行理通別，故知本迹無非因果及名實故，不可遍引，故略示方隅，麁引譬喻以示行之通別，及方便中實相等為理通別。",
    "T33n1717_003:0835b28_36": "譬喻中者，諸子習因不同即是行別，等賜大車直至道場即是行通，大車是所乘通，理道場是所契實相，乃至大慧之名亦是名別，一一別名咸從理立即是理通。",
    "T33n1717_003:0835c02_37": "此是今經理之通別，具如下釋中更廣明之。",
    "T33n1717_003:0835c03_38": "四「約此」下結。",
    "T33n1717_003:0835c04_39": "次料簡中先問、次答。",
    "T33n1717_003:0835c04_40": "問中所以但問教者，教行理三展轉互通，教既居初，但從教問，餘之二種憑教自顯。",
    "T33n1717_003:0835c06_41": "初廣略二解汎通諸教，是故通以一佛為通；今即離為四佛不同，佛佛自有諸門教別，故云「教主不同設教亦異」。",
    "T33n1717_003:0835c09_42": "「云何」下難者，以前通途難今四別。",
    "T33n1717_003:0835c09_43": "次答中意者，即具當分、跨節兩義，應知兩義即與待絕二妙不殊。",
    "T33n1717_003:0835c11_44": "又前二釋亦具二義。",
    "T33n1717_003:0835c11_45": "何者？",
    "T33n1717_003:0835c12_46": "若依施權即當分義，若據佛意即跨節義，雖具二義不譚其意而以此意汎釋，復未甄衡二途，其意以通而未灼然開顯，以是義故，故須分於二義而答：當分通於一代，於今便成相待；跨節唯在今經，佛意非適今也。",
    "T33n1717_003:0835c17_47": "釋此二義，先標、次列、三釋。",
    "T33n1717_003:0835c18_0": "釋中先當分、次跨節，一一皆約教行理三。",
    "T33n1717_003:0835c18_1": "初當分者，順前問意，為顯跨節，以當分難四教當分皆具三意。",
    "T33n1717_003:0835c20_2": "於中先正釋、次融會，不可即具，故與後義俱立難易。",
    "T33n1717_003:0835c21_3": "初文三藏廣，餘三例。",
    "T33n1717_003:0835c22_4": "初三藏中三：初正釋相，次「經言」下引證，三「此則」下明當分意。",
    "T33n1717_003:0835c23_5": "初文可見。",
    "T33n1717_003:0835c23_6": "引證中言「即脫瓔珞等」者，報身四十一地，戒定慧陀羅尼以為瓔珞，寂滅忍為柔軟上服，大小相海為嚴飾之具，丈六相好為麁，生空法空為弊，現有煩惱有為有漏，為塵土坌身，實無生死煩惱，似有生死煩惱，為狀有所畏。",
    "T33n1717_003:0835c28_7": "如《成論．無畏品》云：「如經云，善來比丘，隨順我法，我則歡喜者，此似有貪。",
    "T33n1717_003:0836a01_8": "如語調達：汝為癡人，食人涕唾。",
    "T33n1717_003:0836a02_9": "此似有瞋。",
    "T33n1717_003:0836a02_10": "自言：我是人中師子。",
    "T33n1717_003:0836a03_11": "此似有慢。",
    "T33n1717_003:0836a03_12": "善持我法，如擎油鉢。",
    "T33n1717_003:0836a03_13": "又如語調達言：我尚不以法付舍利弗等，況當與汝？",
    "T33n1717_003:0836a05_14": "此似有見也。」",
    "T33n1717_003:0836a05_15": "文中但略舉垢衣一句耳。",
    "T33n1717_003:0836a06_16": "「語言勤作」等者，即是小乘，七科道品即除見思糞之法器也。",
    "T33n1717_003:0836a07_17": "「語言」即念處，「勤作」即正勤，「咄男子」等即如意，「好自安意」即五根，「所以者何」等即五力，「更與作字」即八正，「雖忻此遇」即七覺，「當加汝價」即煗法不能發真，如意能發，故云「加價」。",
    "T33n1717_003:0836a11_18": "今文甚略。",
    "T33n1717_003:0836a11_19": "言「塗足油」者，下偈文中得如意足觀，如油塗足則能履水，能得神通。",
    "T33n1717_003:0836a13_20": "又油能除風，如定除亂，廣如〈信解品〉疏釋。",
    "T33n1717_003:0836a14_21": "此則唯譬三藏說教行理可知。",
    "T33n1717_003:0836a15_22": "次三教例中云「通別圓等亦爾」者，具如下本門果妙中釋四種身相不同，融會可知。",
    "T33n1717_003:0836a17_0": "次跨節中四：先斥當分，次「若開」下立跨節相，三「如此」下結意，四「作如此」下融會。",
    "T33n1717_003:0836a18_1": "初文又二：初正斥，次「秖隱」下明當分意。",
    "T33n1717_003:0836a19_2": "立當分者以施權竟，權實相對故有四主，各各不同。",
    "T33n1717_003:0836a20_3": "故明意者無別當分，秖是隱實施權且云當分。",
    "T33n1717_003:0836a22_4": "初至「金輝」現當分身也。",
    "T33n1717_003:0836a22_5": "「不說」下說當分法也。",
    "T33n1717_003:0836a23_6": "略語身法，餘二略無。",
    "T33n1717_003:0836a23_7": "「不說甘甜常樂之味，說於醎酢無常辛辣」者，《大經》第四云：「苦為酢味，無常鹹味，無我苦味，樂為甜味，我為辛味，常為淡味；煩惱為薪，智慧為火，以是因緣，成涅槃食。",
    "T33n1717_003:0836a27_8": "彼破三脩，故但三味，勝劣相對，故成六味，故略不說淨及不淨。」",
    "T33n1717_003:0836a28_9": "今文從劣，故云「不說甘甜」等也。",
    "T33n1717_003:0836a29_10": "「棄王者服飾」重語隱妙現麁，亦與前隱功德現丈六意同。",
    "T33n1717_003:0836b02_11": "如窮子見父豪貴尊嚴等，無量功德莊嚴纓珞為王者服飾，當知秖是一種身口行理更無別途。",
    "T33n1717_003:0836b04_12": "今棄此服飾，即當分義施權意也。",
    "T33n1717_003:0836b05_13": "言「糞器」者，生滅道品。",
    "T33n1717_003:0836b05_14": "「若開方便」下正明跨節相，此句總開。",
    "T33n1717_003:0836b06_15": "即向身向法向行等者，指前方便身口行理等也。",
    "T33n1717_003:0836b07_16": "三結意中歷三意結，初言「通是一音之教，而小大差別」者，今此是法華跨節一音，不同小乘當分一音，具如《止觀》第一記。",
    "T33n1717_003:0836b10_17": "故依《婆沙》但三藏佛一音耳。",
    "T33n1717_003:0836b11_18": "準例通別，皆應有當分一音。",
    "T33n1717_003:0836b11_19": "前當分義中分四教主，各有所說所行理體，故義易解。",
    "T33n1717_003:0836b13_20": "理無種種，何故四教各有所詮？",
    "T33n1717_003:0836b13_21": "所詮異故理不應異，故云難融。",
    "T33n1717_003:0836b14_22": "跨節義中不分四教各別詮理，故云易明。",
    "T33n1717_003:0836b15_23": "諸經所說因果各別，今越彼別義唯論一理，故相難解。",
    "T33n1717_003:0836b16_24": "若二義相成則理相俱易，若二義隔越則二俱難明，是故二義相須，當分乃成今經相待義邊，跨節乃成今經開權義邊。",
    "T33n1717_003:0836b19_25": "又若方等般若及華嚴等當分義者，仍是施權；若來至法華，當分義邊成判權實，判已即廢，廢已即開，開廢相即不可異時。",
    "T33n1717_003:0836b22_26": "二定妙法先後，中四：初標，次「若從義」下辨先後，三「從今題」下正明今意，四「雖復」下融通二途。",
    "T33n1717_003:0836b24_27": "初如文。",
    "T33n1717_003:0836b24_28": "次文者，從義從名各有其致。",
    "T33n1717_003:0836b25_29": "從義中先立，次引證。",
    "T33n1717_003:0836b25_30": "從名中亦先立，次引事。",
    "T33n1717_003:0836b26_31": "事中二：先證從名，次「篤論」下復順從義。",
    "T33n1717_003:0836b27_32": "言「篤」者，《爾雅》云：「固也。」",
    "T33n1717_003:0836b27_33": "《老子》云：「守靜曰篤」，「篤」貞正也。",
    "T33n1717_003:0836b28_34": "三明今意者，應知題名須從名便，故先妙、次法，已如題中。",
    "T33n1717_003:0836c01_0": "今欲解義故須從義，「所以」下正釋中先法、次妙。",
    "T33n1717_003:0836c02_1": "四融通者，秖緣前後無乖，故解釋中則從義便，故知前後並不乖理。",
    "T33n1717_003:0836c03_2": "舊解中二：初出諸師，次今家難。",
    "T33n1717_003:0836c04_3": "初文中前三師大師不破者，以下文云「餘者望風故」也。",
    "T33n1717_003:0836c05_4": "若欲薄知得失者，例光宅意破，無非不遣。",
    "T33n1717_003:0836c06_5": "如道場觀云：三非真實。",
    "T33n1717_003:0836c07_6": "不知何教之三為非真實？",
    "T33n1717_003:0836c07_7": "既不知三外別有菩薩，歸一與無上，顯妙未彰。",
    "T33n1717_003:0836c09_8": "若引今經以證妙者，理稍可然，其如所證，無妙可論，餘皆不了。",
    "T33n1717_003:0836c10_9": "「無上故妙」者，引經「是乘微妙，清淨第一」，具足應云於諸世間為無有上。",
    "T33n1717_003:0836c12_10": "有本無第三句。",
    "T33n1717_003:0836c12_11": "并前二句，方可證無上故妙也。",
    "T33n1717_003:0836c13_12": "又云「寄言譚於像外」等者，意云：妙理無形言譚託像，寄有形言以譚像表，像表為妙，有形為麁，但像表之理精麁是亡，亡精麁故故名為妙。",
    "T33n1717_003:0836c16_13": "亦不知像表絕精絕麁為何所詣？",
    "T33n1717_003:0836c17_14": "引經文證義亦如前。",
    "T33n1717_003:0836c18_15": "「會稽基」即法華寺基也。",
    "T33n1717_003:0836c18_16": "言「表同」者，不知昔何教三為異，表會何教令同？",
    "T33n1717_003:0836c19_17": "亦不知指何為昔三因？",
    "T33n1717_003:0836c20_18": "故亦令妙不成。",
    "T33n1717_003:0836c20_19": "北地師三，意趣亦爾。",
    "T33n1717_003:0836c21_20": "三師之三並不出光宅之見，故云「望風」。",
    "T33n1717_003:0836c22_21": "如順風破陣，陣首既破，餘者望風。",
    "T33n1717_003:0836c22_22": "次光宅師者，所感天華志公尚云嚙蚤。",
    "T33n1717_003:0836c23_23": "武帝欲請雨，問志公。",
    "T33n1717_003:0836c24_24": "志公云：雲能致雨。",
    "T33n1717_003:0836c24_25": "便請雲公講《法華經》，至其雨普等四方俱下，降雨便足。",
    "T33n1717_003:0836c26_26": "又雲法師未生之前有人於水中得《法華疏》，題云「寄與雲法師」，廣如別傳。",
    "T33n1717_003:0836c27_27": "感應若斯猶不稱理，況他人乎？",
    "T33n1717_003:0836c28_28": "驗靈山親承理無差忒，然三師稍同光宅，而不及光宅菩薩用三僧祇，故知光宅有三可會，但無一可歸，無一可歸故破不成妙，指昔通漫故破麁非麁，所以招於二十四難，良有以也。",
    "T33n1717_003:0837a04_0": "於中先總立，次廣釋。",
    "T33n1717_003:0837a04_1": "釋中先釋昔日因果各有三麁，次釋今日因果各有三妙。",
    "T33n1717_003:0837a05_2": "初文者，先因、次果。",
    "T33n1717_003:0837a06_3": "初因中先標、次釋、次結。",
    "T33n1717_003:0837a06_4": "初如文。",
    "T33n1717_003:0837a07_0": "釋中體則具列三乘位，用則但舉菩薩者，舉勝兼劣，以三祇菩薩不斷惑因與二乘凡位似同，故名因同。",
    "T33n1717_003:0837a09_1": "並是初明諦等為體。",
    "T33n1717_003:0837a09_2": "位中言「第九無礙」者，三祇之內伏惑時長，乃至非想第九品並伏而未斷，位未出界況復變易，故名為下。",
    "T33n1717_003:0837a12_3": "用短，可知。",
    "T33n1717_003:0837a12_4": "當知二乘位用下短，比此可知。",
    "T33n1717_003:0837a13_5": "昔果三義者，初標列、次釋、後結。",
    "T33n1717_003:0837a14_6": "釋中體者，縱至佛果亦但有餘無餘，故與二乘其體是狹，佛果亦同位在化城，佛果亦同止除四住。",
    "T33n1717_003:0837a16_7": "「又」下重釋用耳。",
    "T33n1717_003:0837a16_8": "「八十」等者，以壽量意用斥昔果。",
    "T33n1717_003:0837a17_9": "本行菩薩道時所成壽命為前過恒沙，今猶未盡復倍上數，名之為後。",
    "T33n1717_003:0837a19_10": "八十年佛無此壽故，故名為短。",
    "T33n1717_003:0837a19_11": "次明今因果各三義者，為二：先釋、次結。",
    "T33n1717_003:0837a20_12": "釋中二：先因、次果。",
    "T33n1717_003:0837a21_13": "因中三：列、釋、結。",
    "T33n1717_003:0837a21_14": "釋中言「界外行菩薩道」者，若自行者必在界外，若兼化物則自在受生。",
    "T33n1717_003:0837a23_15": "次果中亦先標列、次釋、三結。",
    "T33n1717_003:0837a23_16": "言「神通」者，在因則以伏斷為用，在果則以利物為用，光宅意以〈壽量品〉為神通延壽利益眾生。",
    "T33n1717_003:0837a26_17": "「即是」下總結。",
    "T33n1717_003:0837a26_18": "次「今古」下破，中三：先舉難例易，次「因體」下正破，三「彼作」下結成難勢。",
    "T33n1717_003:0837a28_19": "初文中「南方」者，南朝即江東是，舊總云南朝，後分兩道，故云江東。",
    "T33n1717_003:0837a29_20": "「承肇什」者，取語便耳。",
    "T33n1717_003:0837b01_21": "關中四子即生、肇、融、叡，後人承用四子之義，故時人語曰「生肇發天真」，若以今意望之，多附於通，不必全是，故云「多附」。",
    "T33n1717_003:0837b03_22": "「附」謂附近，光宅亦附近肇什，故云「寧遠」。",
    "T33n1717_003:0837b04_23": "時人以為光宅得旨，故抑云不遠，先破得旨之難，餘易自啟。",
    "T33n1717_003:0837b06_24": "次正破中二：先因、次果。",
    "T33n1717_003:0837b06_25": "因中三重，謂體、位、用，一一各以四一難之。",
    "T33n1717_003:0837b07_26": "初破因體中先通責光宅，昔言通漫復汎許之，故云「可然」。",
    "T33n1717_003:0837b09_27": "「何者」下正破，中三：初舉昔有四一，次舉今無四一，三結難。",
    "T33n1717_003:0837b10_28": "初昔中二：先列、次結。",
    "T33n1717_003:0837b10_29": "初文者，般若舉乘，乘即是教，故云「運載」。",
    "T33n1717_003:0837b11_30": "既言一切靡不遍行及法界等，當知體廣。",
    "T33n1717_003:0837b12_31": "《般若》有教一、《思益》有行一、《華嚴》有人一、《淨名》有理一。",
    "T33n1717_003:0837b14_32": "「昔因如此」下結。",
    "T33n1717_003:0837b14_33": "「若言」下責今經無四一，又二：先列、次釋，列中並是光宅疏意，下去例知。",
    "T33n1717_003:0837b16_34": "「當知」下難勢，還以彼義而難於彼。",
    "T33n1717_003:0837b16_35": "次難位中四：先來意、次標、三釋、四結。",
    "T33n1717_003:0837b17_36": "初二可知。",
    "T33n1717_003:0837b18_0": "釋中亦二：先昔、次今。",
    "T33n1717_003:0837b18_1": "昔中亦先釋、次結。",
    "T33n1717_003:0837b18_2": "釋中初文云「無上」是法，舉法取人。",
    "T33n1717_003:0837b19_3": "言「般若是無上明呪」者，《大論》「問釋提桓因，何故以般若為無上明呪？",
    "T33n1717_003:0837b21_4": "答：諸外道聖人有種種呪術利益人民，誦是呪者能隨意所欲使諸鬼神，諸僊有呪得大名聲，人民歸伏，貴是呪故，故名般若以之為呪。",
    "T33n1717_003:0837b24_5": "帝釋白佛：是般若呪常與眾生道德樂故，餘諸呪術能增長惡，般若神呪能滅諸禪涅槃之著，何況貪等？",
    "T33n1717_003:0837b26_6": "是故名為大明呪也。」",
    "T33n1717_003:0837b27_7": "「無上明」者，大或有上，故次名無上。",
    "T33n1717_003:0837b28_8": "「無等等」者，等此無等，名無等等。",
    "T33n1717_003:0837b28_9": "皆破無明，故並云「明」。",
    "T33n1717_003:0837b29_10": "又外道有呪能知他心，有呪能飛變，有呪能住壽；於諸呪中，般若出過無量無邊，故云「無等」。",
    "T33n1717_003:0837c02_11": "又諸佛於一切眾生中無等，故般若名「無等」。",
    "T33n1717_003:0837c03_12": "又「無等等」者，妙覺位也。",
    "T33n1717_003:0837c04_13": "無能等此無等之位，故云「無等等」。",
    "T33n1717_003:0837c04_14": "故《淨名》中所歎菩薩皆是等覺，位隣妙覺，故云「近無等等佛自在慧」，此呪無上義同妙覺，故云「無等等」。",
    "T33n1717_003:0837c07_15": "是為呪義無等等故也。",
    "T33n1717_003:0837c07_16": "次引《大論》中應云「因行」而言「位」者，恐誤。",
    "T33n1717_003:0837c08_17": "受法性身，行菩薩行，如前釋。",
    "T33n1717_003:0837c09_18": "引《淨名》中「近無等等」者，佛名無等，無等中最，故云「等等」。",
    "T33n1717_003:0837c10_19": "等覺近之，舉彼所近，故云「佛自在慧」。",
    "T33n1717_003:0837c11_20": "「十方魔王」者，〈不思議品〉文，入地菩薩能作魔王，魔王不盡是彼入地菩薩，故但云「多」，以實行者不能惱於深位菩薩，故云「非驢所堪」。",
    "T33n1717_003:0837c14_21": "所以今云「皆是」等也。",
    "T33n1717_003:0837c15_22": "次「淨名文」者，初住八相未是極位故名為「雖」，是故仍須行菩薩道，自行化他以進後位，此由初住見理故也。",
    "T33n1717_003:0837c17_23": "故舉理以顯德，祕藏正當所見之理。",
    "T33n1717_003:0837c18_24": "「如是」下結。",
    "T33n1717_003:0837c18_25": "次「若言」下明今經中亦應云「行」亦但云「位」者，應是以位顯行，前文亦然。",
    "T33n1717_003:0837c20_26": "「當知」下結。",
    "T33n1717_003:0837c20_27": "次明用中三：謂標、釋、結。",
    "T33n1717_003:0837c21_28": "釋中二：先昔、次今。",
    "T33n1717_003:0837c21_29": "先昔者又二：釋、結，初，教。",
    "T33n1717_003:0837c22_30": "次明行長中初云「無明」舉失顯得，「一切種智」正明能知之行，「一切法」即兼舉所觀以顯能觀，「明無明」下出觀相。",
    "T33n1717_003:0837c25_31": "「若知」下釋觀相，「是為」下結觀相者，並是中道觀故，亦應合有用字，但是文略。",
    "T33n1717_003:0837c26_32": "次明人一中云「一日」等者，並是斥奪之辭，舉能奪所以明人勝。",
    "T33n1717_003:0837c28_33": "初云「一日行般若如日照世」等者，《大品．習應品》云：「菩薩行般若一日，出過二乘之上。",
    "T33n1717_003:0838a01_34": "二乘如螢火蟲，不作是念：我力能照閻浮提，普令大明。",
    "T33n1717_003:0838a02_35": "二乘亦爾，不作是念：我行六度乃至菩提。",
    "T33n1717_003:0838a03_36": "菩薩照世，洞照法界如照三千，故云如日照世。",
    "T33n1717_003:0838a04_37": "故勝二乘一切智光。」",
    "T33n1717_003:0838a05_38": "拙度菩薩尚未見空，故如螢火。",
    "T33n1717_003:0838a06_0": "「若入薝蔔」等者，若入淨名常寂光土之室，故唯聞諸佛法界萬德之香，尚不嗅地前教道之香，豈樂拙度小行功德？",
    "T33n1717_003:0838a08_1": "故法身菩薩立種智之身，如實相之座，不假燈王之威，見思塵沙諸習先盡，故分段方便二土五塵不能染於實報法身，故知此等皆是法身念不退類，故云「阿越」。",
    "T33n1717_003:0838a12_2": "理一中云「色無邊故」等者，五陰是理故，即陰是實相般若，故皆無邊。",
    "T33n1717_003:0838a13_3": "以由理故令法無邊。",
    "T33n1717_003:0838a14_4": "「當知」下結。",
    "T33n1717_003:0838a14_5": "次「若謂」下破，今教無四一故麁，文闕人一，以行兼之，行必有人故也。",
    "T33n1717_003:0838a16_6": "言「覆相」者，覆却常住真實之相而用於權，亦略用字，如前可知。",
    "T33n1717_003:0838a17_7": "次果體廣狹四難者，亦標、釋、結。",
    "T33n1717_003:0838a18_8": "釋中二：先昔、次今。",
    "T33n1717_003:0838a18_9": "初又二：初難、次結。",
    "T33n1717_003:0838a19_10": "初難中全具四一，文且引《般若》、《淨名》，但是理一教一，餘二比於上下諸文，類之可知，故略不說。",
    "T33n1717_003:0838a21_11": "次從「若謂今果」去難今經果上四一不成。",
    "T33n1717_003:0838a22_12": "初不滿不了教一不成，光宅疏中云「明一乘故滿了，不明佛性故不滿不了」。",
    "T33n1717_003:0838a24_13": "從「何故復言」去行一不成。",
    "T33n1717_003:0838a24_14": "從「若體廣」去人一不成。",
    "T33n1717_003:0838a25_15": "此等並是光宅疏意。",
    "T33n1717_003:0838a25_16": "言「七百阿僧祇」者，《首楞嚴》下卷「堅首菩薩白佛言：世尊！",
    "T33n1717_003:0838a27_17": "佛壽幾何？",
    "T33n1717_003:0838a27_18": "何時入滅？",
    "T33n1717_003:0838a27_19": "佛告堅首：東方去此三萬二千佛土國名莊嚴，佛號照明莊嚴自在王，十號具足，今現說法，如彼佛所有壽量，我壽亦爾。",
    "T33n1717_003:0838b01_20": "又問：彼佛壽命幾何？",
    "T33n1717_003:0838b02_0": "佛言：汝自往問，彼自當答。",
    "T33n1717_003:0838b02_1": "堅首承佛神力，於一念頃即往彼國，頂禮遶佛白佛言：世尊！",
    "T33n1717_003:0838b04_2": "壽命幾何？",
    "T33n1717_003:0838b04_3": "幾時入滅？",
    "T33n1717_003:0838b04_4": "彼佛答言：如釋迦壽，我亦如是。",
    "T33n1717_003:0838b05_5": "汝欲知者，我壽七百阿僧祇劫，釋迦亦爾。",
    "T33n1717_003:0838b06_6": "堅首還白佛竟。",
    "T33n1717_003:0838b06_7": "阿難言：如我解佛所說，彼佛是釋迦異名。",
    "T33n1717_003:0838b07_8": "佛告阿難：汝承佛力，乃知是事。",
    "T33n1717_003:0838b08_9": "乃至上方有土名一燈明等，並釋迦分身。」",
    "T33n1717_003:0838b09_10": "從「若言」去理一不成。",
    "T33n1717_003:0838b09_11": "言應備五眼見佛性者，據不見佛性則無佛眼。",
    "T33n1717_003:0838b10_12": "「當知」下結。",
    "T33n1717_003:0838b11_13": "次果位中亦三：標、釋、結。",
    "T33n1717_003:0838b11_14": "釋中亦應先舉昔有，次斥今無，文中從略直舉今無，準前諸釋，驗知昔破。",
    "T33n1717_003:0838b13_15": "次果用中亦三：標、釋、結。",
    "T33n1717_003:0838b13_16": "釋中亦不出昔直舉今文，準前可知。",
    "T33n1717_003:0838b14_17": "於中二：先正破無四一，次廣破神通。",
    "T33n1717_003:0838b15_18": "初文二：先破、次結，可知。",
    "T33n1717_003:0838b16_19": "◎法華玄義釋籤卷第三"
}