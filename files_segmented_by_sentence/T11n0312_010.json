{
    "T11n0312_010:0726b15_0": "佛說如來不思議祕密大乘經卷",
    "T11n0312_010:0726b16_0": "第十",
    "T11n0312_010:0726b18_0": "譯經三藏朝散大夫試光祿卿光梵",
    "T11n0312_010:0726b19_0": "大師賜紫沙門臣惟淨等奉　詔譯",
    "T11n0312_010:0726b20_0": "菩薩詣菩提場品第十二",
    "T11n0312_010:0726b21_0": "「爾時菩薩既澡沐已，復受飲食身力充實，即時往詣大菩提場。",
    "T11n0312_010:0726b22_1": "到已告語善地天子并諸地居天子眾等，說伽陀曰：「『任持大地不動搖，　　菩薩離愛斷害者，　　今此樹下證菩提，　　汝等莊嚴於此地。』",
    "T11n0312_010:0726b26_0": "　「善哉地居天歡喜，　　普遍清淨三千界，　　廣散最上妙香花，　　遍灑香水皆清淨。",
    "T11n0312_010:0726b28_0": "　　所有堅手及持鬘，　　常憍天等至空居，　　歡喜瞻仰菩薩尊，　　散眾妙花伸供養。",
    "T11n0312_010:0726c01_0": "　　四護世天并眾會，　　乃至一切四大洲，　　遍三千界金網嚴，　　覆以供養人中勝。",
    "T11n0312_010:0726c03_0": "　　三千界中帝釋主，　　供養菩薩大威德，　　如廣勝殿天妙嚴，　　三千界嚴亦如是。",
    "T11n0312_010:0726c05_0": "　　夜摩天眾咸欣悅，　　覆瑠璃網以嚴治，　　廣三千界寶珍奇，　　為人中仙伸供養。",
    "T11n0312_010:0726c07_0": "　　兜率天眾咸欣悅，　　布真珠網作嚴飾，　　珠瓔其猶半月形，　　復散真珠廣如雨。",
    "T11n0312_010:0726c09_0": "　　化樂天王并天眾，　　閻浮檀金為寶網，　　金網寶鐸出妙聲，　　遍三千界聞皆喜。",
    "T11n0312_010:0726c11_0": "　　諸有天中淨妙寶，　　無邊照曜淨光明，　　他化自在天所嚴，　　供養一切義無畏。",
    "T11n0312_010:0726c13_0": "　　所有龍及乾闥婆，　　摩睺羅伽修羅等，　　各於自宮廣莊嚴，　　及以妙嚴於欲界。",
    "T11n0312_010:0726c15_0": "「復次寂慧！",
    "T11n0312_010:0726c15_1": "是時大梵天王見是菩薩詣菩提場殊勝相已，即告一切梵眾天子言：『汝諸仁者！",
    "T11n0312_010:0726c17_2": "知是事不？",
    "T11n0312_010:0726c17_3": "今此菩薩摩訶薩於大誓願、廣大甲冑而不棄捨，復於堅固甲冑無懈退意，能善成辦諸菩薩行，修諸波羅蜜多善住彼岸，於一切菩薩地中善得自在，一切菩薩意樂悉能清淨，復善通達一切眾生種種根性，深入一切如來祕密分位，諸魔業道已悉超越，於一切善根得不壞信，諸佛威神共所建立，普示一切眾生正解脫道，為大導師摧破一切魔外境界，三千大千界中一勇猛尊，積集法藥為大醫王，覆以解脫繒帛為大法王，放大慧光建大法幢；世間八法皆不能染，真實清淨大蓮花生，於一切法總持無忘，大海出生離諸增損，不動不搖如須彌山，妙善無垢妙善清淨，自淨妙慧大摩尼寶之所出生，一切法中而得無礙，大梵所生心業調暢。",
    "T11n0312_010:0727a02_4": "具如是等功德菩薩今詣大菩提場，欲證阿耨多羅三藐三菩提果，降諸魔軍，為令圓滿如來十力、四無所畏、十八不共佛法，普為一切轉大法輪、作獅子吼，於諸眾生廣行法施，令諸眾生法眼清淨，以其正法攝伏一切邪異外論，為欲圓滿往昔誓願，為欲親近諸佛世尊，於諸法中得富饒自在。",
    "T11n0312_010:0727a09_5": "汝諸仁者！",
    "T11n0312_010:0727a09_6": "當發勤勇之心於菩薩所親近供養。』",
    "T11n0312_010:0727a11_0": "「時大梵天王以清淨心復告一切梵眾天子言：『諸仁者！",
    "T11n0312_010:0727a12_1": "今此菩薩於多百千劫中精修禁戒，是即最上清淨大士。",
    "T11n0312_010:0727a13_2": "今詣大菩提場，將成正覺。",
    "T11n0312_010:0727a14_3": "汝等宜應於一切三千大千世界廣作殊妙莊嚴等事。』",
    "T11n0312_010:0727a16_0": "「爾時大梵天王說伽陀曰：「『清淨大士戒決定，　　廣為人天作利益，　　人中天供天中天，　　詣菩提場大寂默。",
    "T11n0312_010:0727a19_0": "　　降伏一切魔軍眾，　　一切智智真覺了，　　一切佛法悉圓明，　　轉正法輪行利樂。",
    "T11n0312_010:0727a21_0": "　　大智一振獅子吼，　　一切眾生聞皆喜，　　令開法眼清淨因，　　人中尊詣菩提樹。",
    "T11n0312_010:0727a23_0": "　　邪異外論皆攝伏，　　往昔誓願悉周圓，　　正覺事業現令成，　　人中尊詣菩提樹。",
    "T11n0312_010:0727a25_0": "　　善哉和合皆專志，　　普遍地方作莊嚴，　　三千大千世界中，　　普見莊嚴於欲界。",
    "T11n0312_010:0727a27_0": "　　如其欲界所嚴事，　　色界莊嚴亦復然，　　善哉梵眾清淨心，　　廣作莊嚴三千界。",
    "T11n0312_010:0727a29_0": "　　欲界所現供養事，　　上界亦現諸供養，　　遍散最上妙香花，　　寶嚴眾樂皆吹擊。",
    "T11n0312_010:0727b02_0": "　　三千世界諸天眾，　　見聞欣躍伸敬禮，　　乃至色究竟天中，　　各各自宮廣嚴飾。",
    "T11n0312_010:0727b04_0": "　　上中復上勝中勝，　　普現莊嚴眾天宮，　　天女六十百俱胝，　　建菩提場金剛座。",
    "T11n0312_010:0727b06_0": "　　一切遍灑於香水，　　復散種種殊妙花，　　遍列眾寶此地方，　　大菩提場廣嚴好。",
    "T11n0312_010:0727b08_0": "　　語不能讚諸功德，　　此有無量種莊嚴，　　大士決定戒精修，　　世間善利大威德，　　將詣菩提樹王下，　　降伏魔軍諸惡慧，　　一切和合聖者行，　　廣作三千界嚴飾。",
    "T11n0312_010:0727b12_0": "　　天人中尊法自在，　　供養彼得無邊福，　　梵眾聞彼人中尊，　　殊妙莊嚴三千界，　　妙花寶幢作嚴事，　　變化世界寶所成。",
    "T11n0312_010:0727b15_0": "　　俱胝妙蓋化空中，　　如日月光極嚴麗，　　娑羅樹花眾最上，　　化現悉如歡喜園。",
    "T11n0312_010:0727b17_0": "　　大仙循道歡喜行，　　變化莊嚴七車量，　　寶成金蓮華密覆，　　七重界道而圍繞。",
    "T11n0312_010:0727b19_0": "　　帝釋天主作莊嚴，　　人天希有昔未見，　　如忉利天廣勝殿，　　四大洲嚴亦復然。",
    "T11n0312_010:0727b21_0": "　　夜摩兜率化樂天，　　他化嚴同色究竟，　　勇發勤力皆迅疾，　　共嚴最上菩提場。",
    "T11n0312_010:0727b23_0": "　　如欲界中勝莊嚴，　　天龍等眾亦如是，　　於剎那間皆化現，　　菩薩於中所行詣。",
    "T11n0312_010:0727b25_0": "　　四方天女數俱胝，　　詣菩提樹眾圍繞，　　塗香末香眾妙花，　　一切處灑妙香水。",
    "T11n0312_010:0727b27_0": "　　大菩提樹本妙嚴，　　如忉利天園生樹，　　所有一切莊嚴事，　　語不能讚諸功德，　　那庾多數彼諸天，　　彼彼莊嚴皆殊妙。』",
    "T11n0312_010:0727c01_0": "「復次寂慧！",
    "T11n0312_010:0727c01_1": "菩薩既至菩提場已，始下雙足千輻輪相按彼地時，即有廣大光明出現。",
    "T11n0312_010:0727c02_2": "是光普照一切地獄、傍生、餓鬼趣中，諸眾生類蒙光照觸，所受諸苦暫得停息。",
    "T11n0312_010:0727c04_3": "迦梨迦龍王宮中大光普照。",
    "T11n0312_010:0727c06_0": "「爾時迦梨迦龍王見是菩薩光明照已，心生歡喜踴躍慶快，即時為彼自宮眷屬及諸龍眾說伽陀曰：「『如金色光極晃曜，　　大明照我龍王宮，　　我蒙光照適其身，　　亦復心生大歡喜。",
    "T11n0312_010:0727c11_0": "　　如我於彼先佛所，　　昔曾見此瑞光明，　　而今所覩定無疑，　　佛大無畏當出世。",
    "T11n0312_010:0727c13_0": "　　汝等各持妙香花，　　塗香末香花鬘等，　　真金及彼摩尼珠，　　以為瓔珞并上服；　　復持種種妙樂具，　　珠寶所嚴眾幡蓋，　　及寶所成妙高幢，　　為天人師伸供養。",
    "T11n0312_010:0727c17_0": "　　所有龍王妙宮殿，　　廣大莊嚴悉清淨，　　汝等應生歡喜心，　　皆同親詣於佛所。』",
    "T11n0312_010:0727c19_0": "「爾時迦梨迦龍王與自宮人眷屬并諸龍眾，各持種種上妙香花衣服幢蓋，及眾樂具鼓吹歌音，上踴空中，香水如雲遍灑一切，復雨龍華龍真珠等。",
    "T11n0312_010:0727c22_1": "如是廣以龍王威神、龍王通力現諸化事，詣菩薩所。",
    "T11n0312_010:0727c23_2": "到已即時與諸眷屬禮菩薩足，鼓妙音樂虔伸供養。",
    "T11n0312_010:0727c24_3": "作供養已，是時龍王右繞而住，說妙伽陀伸讚歎曰：「『人中尊放大光明，　　普照一切佛剎土，　　剎那惡趣苦皆停，　　我等龍宮俱照曜。",
    "T11n0312_010:0727c28_0": "　　龍眾蒙光照觸已，　　咸生歡喜作是言：　「菩薩成佛定無疑，　　金色光明乃如是。」",
    "T11n0312_010:0728a01_0": "　　有那庾多龍女眾，　　恭敬捧持妙香花，　　及勝衣服眾幡幢，　　詣菩薩所伸供養。",
    "T11n0312_010:0728a03_0": "　　今此地方花蓋等，　　一切殊妙廣莊嚴，　　又復藥草諸樹林，　　低垂悉向菩提樹；　　江河停流而寂靜，　　風止搖擊悉安然。",
    "T11n0312_010:0728a06_0": "　　菩薩今日證菩提，　　世間最勝降魔者，　　梵王帝釋諸光明，　　日月光等悉映蔽，　　蒙光照者得清涼，　　佛出世故咸歡喜。",
    "T11n0312_010:0728a09_0": "　　復有諸妙吉祥瓶，　　右旋宛轉在空中，　　仙眾龍眾等居空，　　右旋其狀亦如是，　　世間若天若人等，　　各各至誠伸供養。",
    "T11n0312_010:0728a12_0": "　　菩薩今日證菩提，　　為求慧者開正道，　　我等今日於佛所，　　增益威光得善利。",
    "T11n0312_010:0728a14_0": "　　我昔供養拘留孫，　　及迦諾迦大聖主，　　迦葉最上人中勝，　　乃至今供釋迦仙，　　此求菩提大神通，　　最勝希有昔未見，　　具德最上人中尊，　　出大梵音獅子吼，　　堅求菩提決定心，　　是心超勝無比等。",
    "T11n0312_010:0728a19_0": "　　而彼日月可墮落，　　須彌山王可破壞，　　今日不圓十力尊，　　世間無復有是處。』",
    "T11n0312_010:0728a21_0": "「復次寂慧！",
    "T11n0312_010:0728a21_1": "時迦梨迦龍王上首之妃名曰金光，與諸龍女恭敬圍繞，持以種種殊妙寶蓋、種種妙衣及天花鬘、種種巧嚴真珠瓔珞、種種上妙摩尼珠寶，及彼種種眾妙香瓶，奏妙歌音詣菩薩所。",
    "T11n0312_010:0728a25_2": "到已禮敬，散諸寶花而伸供養，住菩薩前說伽陀曰：「『心無動亂無恐畏，　　無貪無瞋亦無癡，　　能調難調無染尊，　　能離諸惡無所著。",
    "T11n0312_010:0728a29_0": "　　我今頂禮淨解脫，　　大仙拔除諸疑箭，　　以大智光破無明，　　能度世間諸苦惱。",
    "T11n0312_010:0728b02_0": "　　世間無依無救者，　　菩薩善為作依救，　　光明普照三界中，　　天人歡喜心清淨。",
    "T11n0312_010:0728b04_0": "　　空中遍雨眾妙華，　　及散妙衣廣嚴飾，　　如是勝相我所知，　　今日大仙成正覺。",
    "T11n0312_010:0728b06_0": "　　勝者勇詣菩提樹，　　降伏諸魔無染尊，　　煩惱黑闇網蠲除，　　證大菩提心寂靜。",
    "T11n0312_010:0728b08_0": "　　汝經多俱胝劫中，　　於先佛所求菩提，　　難行能行為世間，　　今時圓滿勝意樂。』",
    "T11n0312_010:0728b10_0": "「復次寂慧！",
    "T11n0312_010:0728b10_1": "爾時菩薩將成正覺，有諸賢聖以威神力而為警發。",
    "T11n0312_010:0728b11_2": "即時有一刈草之人名曰吉祥，自然住立菩薩之右，持以淨草。",
    "T11n0312_010:0728b12_3": "是草柔軟如孔雀項，復如迦左隣那衣，色香具足一一右旋。",
    "T11n0312_010:0728b14_4": "時刈草人即持其草，詣菩薩前奉上菩薩，深發最勝阿耨多羅三藐三菩提心。",
    "T11n0312_010:0728b16_0": "「復次寂慧！",
    "T11n0312_010:0728b16_1": "彼時吉祥刈草人者，以宿願深固昔發願言：『願我悉於賢劫之中諸菩薩眾成正覺所，大菩提場皆布淨草。』",
    "T11n0312_010:0728b18_2": "何以故？",
    "T11n0312_010:0728b18_3": "寂慧！",
    "T11n0312_010:0728b18_4": "我念過去於此賢劫之前九十一劫中，有佛出世，號毘婆尸如來、應供、正等正覺、明行足、善逝、世間解、無上士、調御丈夫、天人師、佛、世尊。",
    "T11n0312_010:0728b22_0": "彼佛法中，圓滿一千大菩薩眾修持梵行，時彼世尊為賢劫中諸大菩薩授阿耨多羅三藐三菩提記。",
    "T11n0312_010:0728b24_1": "是時有一長者名曰具慧，在大會中，聞彼世尊授諸菩薩菩提記已，即發阿耨多羅三藐三菩提心。",
    "T11n0312_010:0728b26_2": "時彼長者發是願言：『願我於此賢劫諸佛如來菩提場中，悉布勝妙師子之座，或施淨草。』",
    "T11n0312_010:0728b28_3": "寂慧當知，無復疑念，彼時具慧長者豈異人乎？",
    "T11n0312_010:0728b29_4": "即是釋迦菩薩成正覺時奉淨草者，吉祥刈草之人。",
    "T11n0312_010:0728c01_5": "以是緣故，汝今應知，彼吉祥刈草之人隨宿願力，於諸佛所，或施淨草、或布妙好師子之座。",
    "T11n0312_010:0728c03_6": "隨諸眾生信解智力善根成熟，其事如是。",
    "T11n0312_010:0728c05_0": "「復次寂慧！",
    "T11n0312_010:0728c05_1": "是時菩薩既至菩提樹已，彼菩提樹神及十千天女，皆悉捧持諸上妙花及塗香等，詣菩薩前。",
    "T11n0312_010:0728c07_2": "各以所持諸妙香花用散供養，各各頭面禮菩薩足，異口同音說伽陀曰：「『歸命威德大無畏，　　善寂善調破諸惡，　　離過勇猛大威光，　　清淨導師無染者。",
    "T11n0312_010:0728c11_0": "　　能救無依諸苦惱，　　唯一聖尊施諸樂，　　世間煩惱病能除，　　為大醫王普救療。",
    "T11n0312_010:0728c13_0": "　　歸命清淨大名稱，　　天歡喜散花如雨，　　決定今速證菩提，　　起大慈心攝一切。",
    "T11n0312_010:0728c15_0": "　　往詣樹王登勝座，　　摧破一切諸魔闇，　　覺悟寂靜證菩提，　　亦如先佛所證悟。",
    "T11n0312_010:0728c17_0": "　　俱胝劫修清淨行，　　難作能作利世間，　　大仙意樂今已圓，　　安坐樹王成正覺。』",
    "T11n0312_010:0728c19_0": "「復次寂慧！",
    "T11n0312_010:0728c19_1": "是時菩薩持以淨草詣菩提場，到已即於金剛座上自布其草，然後乃向菩提樹王恭敬頂禮右繞七匝。",
    "T11n0312_010:0728c21_2": "菩薩布草之後，是時即有八萬四千天子，持以八萬四千妙好莊嚴師子之座，奉上菩薩。",
    "T11n0312_010:0728c23_3": "其座高廣嚴好殊麗眾寶莊飾，覆以寶網及真珠網，復垂珠瓔而為交絡，妙巧施設無數百千上妙衣服。",
    "T11n0312_010:0728c25_4": "菩薩爾時即現其身，各各安處八萬四千師子座上。",
    "T11n0312_010:0728c27_5": "彼諸天子互不相見，皆謂菩薩在我所施師子座中。",
    "T11n0312_010:0728c28_6": "菩薩坐已，成證阿耨多羅三藐三菩提果。",
    "T11n0312_010:0728c29_7": "是諸天子咸生歡喜清淨之心，皆悉不退轉於阿耨多羅三藐三菩提。",
    "T11n0312_010:0729a02_0": "佛說如來不思議祕密大乘經卷第十"
}