{
    "T22n1428_034:0803a22_0": "四分律卷第三十四(二分之十三)",
    "T22n1428_034:0803a24_0": "姚秦罽賓三藏佛陀耶舍",
    "T22n1428_034:0803a25_0": "共竺佛念等譯",
    "T22n1428_034:0803a26_0": "受戒揵度之四",
    "T22n1428_034:0803a27_0": "時諸新受戒比丘，和尚命終，無人教授。",
    "T22n1428_034:0803a27_1": "以不被教授故，不按威儀，著衣不齊整、乞食不如法、處處受不淨食、或受不淨鉢食、在大食小食上高聲大喚，如婆羅門聚會法無異。",
    "T22n1428_034:0803b02_2": "時諸比丘往白世尊，世尊言：「自今已去聽有阿闍梨、聽有弟子。",
    "T22n1428_034:0803b03_3": "阿闍梨於弟子當如兒想，弟子於阿闍梨如父想，展轉相教、展轉相奉事，如是於佛法中倍增益廣流布。",
    "T22n1428_034:0803b06_4": "當作是請阿闍梨，偏露右臂、脫革屣、右膝著地、合掌作是言：『大德一心念！",
    "T22n1428_034:0803b08_5": "我某甲，今求大德為依止，願大德與我依止，我依止大德住。』",
    "T22n1428_034:0803b09_6": "第二、第三亦如是說。",
    "T22n1428_034:0803b10_0": "彼當言：『可爾！",
    "T22n1428_034:0803b10_1": "與汝依止，汝等莫放逸！』」",
    "T22n1428_034:0803b10_2": "時諸比丘聞世尊制戒聽作依止，彼新受戒比丘與他依止，不知教授。",
    "T22n1428_034:0803b12_3": "以不教授故，不案威儀，著衣不齊整、乞食不如法、處處受不淨食、受不淨鉢食、在大食小食上高聲大喚，如婆羅門聚會法。",
    "T22n1428_034:0803b15_4": "時諸比丘聞，其中有少欲知足、行頭陀、樂學戒、知慚愧者，呵責彼比丘言：「世尊制戒聽受人依止，而汝等新受戒比丘，云何受他依止而不知教授？",
    "T22n1428_034:0803b19_5": "以不教授故，不按威儀，著衣不齊整、乞食不如法、處處受不淨食、受不淨鉢食、在大食小食上高聲大喚，如婆羅門聚會法。」",
    "T22n1428_034:0803b22_6": "呵責已往世尊所，頭面禮足在一面坐，以此因緣具白世尊。",
    "T22n1428_034:0803b23_7": "世尊以此因緣集比丘僧，呵責彼比丘言：「汝所為非，非威儀、非沙門法、非淨行、非隨順行，所不應為。",
    "T22n1428_034:0803b26_0": "云何比丘，世尊制戒聽受人依止，汝等新受戒比丘受他依止，不知教授。",
    "T22n1428_034:0803b27_1": "以不教授故，不按威儀著，衣不齊整、乞食不如法、處處受不淨食、受不淨鉢食、在大小食上高聲大喚，如婆羅門聚會法？」",
    "T22n1428_034:0803c01_2": "時世尊以無數方便呵責已，告諸比丘：「自今已去聽十歲比丘與人依止。」",
    "T22n1428_034:0803c03_3": "彼諸比丘聞世尊制戒聽十歲比丘與人依止，彼十歲比丘愚癡無智慧，便與人依止，不知教授。",
    "T22n1428_034:0803c05_4": "以不教授故，不按威儀、著衣不齊整、乞食不如法、處處受不淨食、受不淨鉢食、在大小食上高聲大喚，如婆羅門聚會法。",
    "T22n1428_034:0803c08_5": "時諸比丘聞，其中有少欲知足、行頭陀、樂學戒、知慚愧者，嫌責彼比丘：「云何世尊制戒，聽十歲比丘與人依止，而汝等雖十歲，愚癡，與人依止不知教授。",
    "T22n1428_034:0803c12_6": "以不教授故，不按威儀，著衣不齊整、乞食不如法、處處受不淨食、受不淨鉢食、在大小食上高聲大喚，如婆羅門聚會法？」",
    "T22n1428_034:0803c15_7": "呵責已往白世尊。",
    "T22n1428_034:0803c15_8": "世尊以此因緣集比丘僧，呵責彼比丘言：「汝所為非，非威儀、非沙門法、非淨行、非隨順行，所不應為。",
    "T22n1428_034:0803c18_9": "云何我制戒，聽十歲比丘受人依止。",
    "T22n1428_034:0803c19_10": "汝等雖十歲，愚癡，受人依止，不知教授。",
    "T22n1428_034:0803c20_11": "以不教授故，著衣不齊整，乃至如婆羅門聚會法耶？」",
    "T22n1428_034:0803c21_12": "時世尊以無數方便呵責已，告諸比丘：「自今已去聽十歲智慧比丘與人依止。」",
    "T22n1428_034:0803c23_13": "時諸比丘聞世尊制戒聽十歲智慧比丘與人依止，彼自稱言：「我十歲有智慧。」",
    "T22n1428_034:0803c25_14": "便與人依止。",
    "T22n1428_034:0803c25_15": "然彼與依止已，不教授。",
    "T22n1428_034:0803c26_16": "以不教授故，著衣不齊整、乞食不如法、處處受不淨食、受不淨鉢食、在大小食上高聲大喚，如婆羅門聚會法。",
    "T22n1428_034:0803c28_17": "時諸比丘聞，其中有少欲知足、行頭陀、樂學戒、知慚愧者，呵責彼比丘：「云何世尊制戒聽十歲有智慧比丘應與人依止，而汝輒自言：『我有智慧。』",
    "T22n1428_034:0804a03_18": "便與人依止，既與已而不教授。",
    "T22n1428_034:0804a04_19": "以不教授故，不按威儀，著衣不齊整、乞食不如法、處處受不淨食、受不淨鉢食、在大小食上高聲大喚，如婆羅門聚會法？」",
    "T22n1428_034:0804a07_20": "時諸比丘往世尊所，頭面禮足在一面坐，以此因緣具白世尊。",
    "T22n1428_034:0804a08_21": "世尊以此因緣集比丘僧，呵責彼比丘：「汝所為非，非威儀、非沙門法、非淨行、非隨順行，所不應為。",
    "T22n1428_034:0804a11_22": "云何我制戒聽十歲有智慧比丘與人依止，而汝自言：『有智慧。』",
    "T22n1428_034:0804a12_23": "與人依止。",
    "T22n1428_034:0804a12_24": "既與依止，而不教授。",
    "T22n1428_034:0804a13_25": "以不教授故，不按威儀，著衣不齊整、乞食不如法、處處受不淨食、受不淨鉢食、在大小食上高聲大喚，如婆羅門聚會法？」",
    "T22n1428_034:0804a16_26": "爾時世尊以無數方便呵責已，告諸比丘：「自今已去，當制阿闍梨法，使行阿闍梨法。",
    "T22n1428_034:0804a18_27": "阿闍梨於弟子所，當作如是法，應如是行。」",
    "T22n1428_034:0804a19_28": "(阿闍梨於弟子所行阿闍梨法，一一如上和尚於弟子所行和尚法。",
    "T22n1428_034:0804a20_29": "弟子於阿闍梨所行弟子法，一一亦如上弟子於和尚所一一行弟子法，文同不異，故不出耳)爾時諸弟子，不承事恭敬和尚，亦不順弟子法。",
    "T22n1428_034:0804a23_30": "時諸比丘往白世尊。",
    "T22n1428_034:0804a23_31": "世尊言：「自今已去當與作呵責。」",
    "T22n1428_034:0804a24_32": "彼不知云何呵責，佛言：「聽以五事呵責，和尚當作如是語：『我今呵責汝，汝去！",
    "T22n1428_034:0804a26_33": "汝莫入我房，汝莫為我作使，汝亦莫至我所，不與汝語。』",
    "T22n1428_034:0804a27_34": "是謂和尚呵責弟子五事。",
    "T22n1428_034:0804a28_35": "阿闍梨呵責弟子，亦有五事，語言：『我今呵責汝，汝去！",
    "T22n1428_034:0804a29_36": "汝莫入我房，莫為我作使，汝莫依止我住，不與汝語。』",
    "T22n1428_034:0804b01_37": "是謂阿闍梨呵責弟子五事。」",
    "T22n1428_034:0804b02_38": "世尊既聽呵責，不知當以何事呵責。",
    "T22n1428_034:0804b03_39": "諸比丘往白佛，佛言：「弟子有五事，和尚阿闍梨應與作呵責：無慚、無愧、不受教、作非威儀、不恭敬。",
    "T22n1428_034:0804b05_40": "弟子有如是五事，和尚阿闍梨應與作呵責。",
    "T22n1428_034:0804b06_41": "復有五事：無慚、無愧、難與語、與惡人為友、好往婬女家。",
    "T22n1428_034:0804b08_42": "復有五事：無慚、無愧、難與語、與惡人為友、好往婦女家。",
    "T22n1428_034:0804b09_43": "復有五事：無慚、無愧、難與語、與惡人為友、好往大童女家。",
    "T22n1428_034:0804b10_44": "復有五事：無慚、無愧、難與語、與惡人為友、好往黃門家。",
    "T22n1428_034:0804b12_45": "復有五事：無慚、無愧、難與語、與惡人為友、好往比丘尼精舍。",
    "T22n1428_034:0804b13_46": "復有五事：無慚、無愧、難與語、與惡人為友、好往式叉摩那沙彌尼精舍。",
    "T22n1428_034:0804b15_47": "復有五事：無慚、無愧、難與語、與惡人為友、好往看捕龜鼈。",
    "T22n1428_034:0804b16_48": "弟子有如是五事，和尚阿闍梨應與作呵責。」",
    "T22n1428_034:0804b17_49": "世尊既聽呵責弟子，彼盡形壽呵責，佛言：「不應盡形壽呵責。」",
    "T22n1428_034:0804b19_50": "彼竟安居呵責，佛言：「不應爾。」",
    "T22n1428_034:0804b20_51": "彼呵責病者，和尚阿闍梨不看，餘比丘亦不看，病者困篤，佛言：「不得呵責病者。」",
    "T22n1428_034:0804b22_0": "彼不在前呵責，餘比丘語言：「汝已被呵責。」",
    "T22n1428_034:0804b23_0": "彼言：「我不被呵責。」",
    "T22n1428_034:0804b23_1": "佛言：「不應不現前呵責。」",
    "T22n1428_034:0804b24_0": "彼不與出過而呵責，時諸弟子言：「我犯何過而見呵責耶？」",
    "T22n1428_034:0804b25_1": "佛言：「不應不出其過而呵責。",
    "T22n1428_034:0804b26_2": "當出其過言：『汝犯如是如是罪！』」",
    "T22n1428_034:0804b26_3": "彼既被呵責已便供給作使，佛言：「不應爾。」",
    "T22n1428_034:0804b27_4": "彼與作呵責已，便受供給作使，佛言：「不應爾。」",
    "T22n1428_034:0804b29_0": "彼被呵責已故依止，佛言：「不應爾。」",
    "T22n1428_034:0804b29_1": "彼與作呵責已與依止，佛言：「不應爾。」",
    "T22n1428_034:0804c01_2": "彼被呵責已不懺悔，和尚阿闍梨便去，佛言：「不應爾。」",
    "T22n1428_034:0804c03_3": "彼被呵責已，便於餘比丘邊住，不與和尚阿闍梨執事，亦復不與餘比丘執事，佛言：「不應爾。」",
    "T22n1428_034:0804c05_4": "彼被呵責已，無人為將順、或遠行、或休道、或不樂佛法，佛言：「聽餘人作如是意受，為其和尚阿闍梨，欲令懺悔和合故受。」",
    "T22n1428_034:0804c08_5": "爾時六群比丘，誘將他弟子去，諸比丘往白佛，佛言：「不應誘將他弟子去，若將去應如法治。」",
    "T22n1428_034:0804c10_6": "彼和尚阿闍梨，或破戒、破見、破威儀、若被舉、若滅擯、若應滅擯，於沙門法無利益時，諸比丘往白佛，佛言：「聽作如是意：『所以誘進將去，欲令其長益沙門法故。』」",
    "T22n1428_034:0804c14_7": "彼被呵責已，不向和尚阿闍梨懺悔，佛言：「被呵責已，應向和尚阿闍梨懺悔。",
    "T22n1428_034:0804c16_8": "當如是懺悔，偏露右臂、脫革屣、右膝著地合掌，作如是語：『大德！",
    "T22n1428_034:0804c17_9": "我今懺悔，更不復作。』",
    "T22n1428_034:0804c18_10": "若聽懺悔者善；若不聽者，當更日三時懺悔，早起日中日暮。",
    "T22n1428_034:0804c19_11": "若聽懺悔者善；若不聽者，當下意隨順，求方便解其所犯。",
    "T22n1428_034:0804c20_12": "若彼下意隨順無有違逆求解過，師當受，若不受當如法治。」",
    "T22n1428_034:0804c22_13": "時有新受戒樂靜比丘，當須依止。",
    "T22n1428_034:0804c23_14": "彼觀看房舍，見阿蘭若處有窟，彼作是念：「我若得依止，當於此處住。」",
    "T22n1428_034:0804c24_15": "語諸比丘，諸比丘往白佛，佛言：「自今已去，新受戒比丘，樂閑靜須依止者，聽餘處依止即日得往還。",
    "T22n1428_034:0804c27_16": "若不得，新受戒比丘樂靜處者，聽無依止而住。」",
    "T22n1428_034:0804c28_17": "爾時新受戒舊住比丘須依止，彼作是念：「世尊有制，不得無依止而住。」",
    "T22n1428_034:0805a01_18": "彼輒捨所住處去，住處壞。",
    "T22n1428_034:0805a01_19": "時諸比丘，以此事往白佛，佛言：「自今已去，有新受戒舊住比丘須依止，聽無依止住，為護住處故。」",
    "T22n1428_034:0805a04_20": "時有比丘，決意出界外去，不作還意。",
    "T22n1428_034:0805a05_21": "而彼出界外，即其日還。",
    "T22n1428_034:0805a05_22": "諸比丘白佛言：「此失依止不？」",
    "T22n1428_034:0805a06_23": "佛言：「此失依止。」",
    "T22n1428_034:0805a06_24": "彼和尚阿闍梨決意出界外去，作不還意而出界外，即其日還。",
    "T22n1428_034:0805a08_25": "諸比丘白佛言：「此失依止不？」",
    "T22n1428_034:0805a08_26": "佛言：「失依止。」",
    "T22n1428_034:0805a09_27": "時有比丘白和尚阿闍梨，暫出界外，出界外，即日還。",
    "T22n1428_034:0805a10_28": "諸比丘白佛言：「為失依止不？」",
    "T22n1428_034:0805a11_29": "佛言：「不失依止。」",
    "T22n1428_034:0805a11_30": "時和尚阿闍梨念言：「暫出界外。」",
    "T22n1428_034:0805a12_31": "出界外即其日還。",
    "T22n1428_034:0805a12_32": "諸比丘白佛言：「為失依止不？」",
    "T22n1428_034:0805a13_33": "佛言：「不失依止。」",
    "T22n1428_034:0805a13_34": "爾時諸比丘，將受戒人出界外，喚六群比丘來授戒。",
    "T22n1428_034:0805a15_35": "彼六群比丘不來，不得受戒。",
    "T22n1428_034:0805a15_36": "時諸比丘以此事往白佛，佛言：「自今已去，若作波利婆沙、本日治、摩那埵、阿浮呵那、作羯磨。",
    "T22n1428_034:0805a18_37": "若立制、若受戒、若眾差人、若有所解，如此眾事，喚應赴。",
    "T22n1428_034:0805a19_38": "不赴，當如法治。」",
    "T22n1428_034:0805a19_39": "爾時諸比丘，將欲受戒者出界外，語上座言：「作白羯磨。」",
    "T22n1428_034:0805a21_40": "報言：「我不誦。」",
    "T22n1428_034:0805a21_41": "復語中座下座言：「作白。」",
    "T22n1428_034:0805a22_42": "亦言：「不誦。」",
    "T22n1428_034:0805a22_43": "便留難不得受戒。",
    "T22n1428_034:0805a22_44": "諸比丘以此因緣往白佛，佛言：「自今已去，五歲比丘當誦白羯磨，若不者當如法治。」",
    "T22n1428_034:0805a24_45": "時有比丘，將受戒者出界外，語上座言：「作白。」",
    "T22n1428_034:0805a25_46": "上座報言：「我曾誦，今不利。」",
    "T22n1428_034:0805a26_47": "復語中下座言：「作白。」",
    "T22n1428_034:0805a27_48": "亦言：「我曾誦，今不利。」",
    "T22n1428_034:0805a27_49": "便不得受戒。",
    "T22n1428_034:0805a27_50": "時諸比丘以此事往白佛，佛言：「自今已去，聽五歲比丘當誦白羯磨使利，不者當如法治。」",
    "T22n1428_034:0805b01_51": "爾時有比丘將受戒者出界外，聞有賊來皆恐怖，從坐起去不得受戒。",
    "T22n1428_034:0805b02_52": "諸比丘以此因緣往白佛，佛言：「自今已去有八難事及餘因緣，二人、三人聽一時作羯磨，不得過。",
    "T22n1428_034:0805b05_53": "所謂難處者，一王、二賊、三火、四水、五病、六人、七非人、八失梨[沙/虫]虫。",
    "T22n1428_034:0805b06_54": "所謂餘因緣者，有大眾集坐具少、若多病人，聽二人三人一時作羯磨。",
    "T22n1428_034:0805b08_55": "若有大眾集房舍少，若天雨漏，聽二人三人一時作羯磨。」",
    "T22n1428_034:0805b09_56": "爾時尊者優波離即從坐起，偏露右臂、脫革屣、右膝著地，合掌白佛言：「若有諸重事，得過二人、三人一時作羯磨不？」",
    "T22n1428_034:0805b12_57": "佛言：「不得過。」",
    "T22n1428_034:0805b12_58": "彼遣使受依止，佛言：「不應爾。」",
    "T22n1428_034:0805b13_59": "彼遣使與依止，佛言：「不應爾。」",
    "T22n1428_034:0805b14_60": "時和尚阿闍梨出界外行，弟子念言：「和尚阿闍梨行不久當還，我即依止而住。」",
    "T22n1428_034:0805b15_61": "便無依止而住。",
    "T22n1428_034:0805b16_62": "諸比丘以此因緣往白佛，佛言：「自今已去聽和尚阿闍梨出界外行日，即日應受依止。",
    "T22n1428_034:0805b18_63": "若不受當如法治。」",
    "T22n1428_034:0805b18_64": "彼諸弟子出界外遠行，彼自念言：「我等行不久還，即以此依止和尚阿闍梨住。」",
    "T22n1428_034:0805b20_65": "便無依止而住。",
    "T22n1428_034:0805b21_66": "時諸比丘以此因緣往白佛，佛言：「自今已去，聽新受戒客比丘須依止者，不得先洗足、不得先飲水，先當受依止。」",
    "T22n1428_034:0805b23_67": "爾時客新受戒比丘須依止，彼作是念：「世尊制言：『新受戒客比丘須依止，不得先洗足、不得先飲水，當先受依止。』」",
    "T22n1428_034:0805b26_68": "當受依止時迷悶倒地便得病。",
    "T22n1428_034:0805b27_69": "爾時諸比丘，以此因緣往白佛，佛言：「自今已去，聽客新受戒比丘須依止，先洗足、先飲水、小停息已受依止。」",
    "T22n1428_034:0805b29_70": "彼不選擇人受依止，而師破戒、破見、破威儀、若作呵責、作依止、作擯、若作遮不至白衣家、若被舉，無有長益沙門行，佛言：「自今已去，不得不選擇師受依止。」",
    "T22n1428_034:0805c04_71": "彼不選擇與依止，而弟子或破戒、破見、破威儀、若被作呵責、若擯作依止、作遮不至白衣家作舉。",
    "T22n1428_034:0805c07_0": "佛言：「不得不選擇與依止。」",
    "T22n1428_034:0805c07_1": "爾時新受戒比丘病，須依止，彼作是念：「世尊制言：『不依止不得住。』」",
    "T22n1428_034:0805c09_2": "即日捨住處去，病增劇。",
    "T22n1428_034:0805c09_3": "時諸比丘往白世尊。",
    "T22n1428_034:0805c10_4": "世尊言：「自今已去，新受戒比丘病，須依止，聽無依止得住。」",
    "T22n1428_034:0805c11_5": "時瞻視新受戒病比丘者須依止，彼作是念：「世尊制言：『無依止不得住。』」",
    "T22n1428_034:0805c13_6": "彼捨病人去，病者命終。",
    "T22n1428_034:0805c13_7": "諸比丘往白世尊，世尊言：「自今已去，聽瞻視新受戒病比丘者，無依止得住。」",
    "T22n1428_034:0805c15_8": "彼諸比丘和尚阿闍梨，眾僧與作羯磨，與作呵責、作擯、作依止，作遮不至白衣家、作舉。",
    "T22n1428_034:0805c17_9": "諸比丘念言：「為失依止不？」",
    "T22n1428_034:0805c18_10": "佛言：「不失依止。」",
    "T22n1428_034:0805c18_11": "彼諸弟子眾，僧與作羯磨，作呵責乃至遮不至白衣家、作舉羯磨。",
    "T22n1428_034:0805c20_12": "諸比丘念言：「為失依止不？」",
    "T22n1428_034:0805c21_0": "佛言：「不失依止。」",
    "T22n1428_034:0805c21_1": "彼和尚阿闍梨，眾僧為作滅擯羯磨，諸比丘念言：「為失依止不？」",
    "T22n1428_034:0805c22_2": "佛言：「失依止。」",
    "T22n1428_034:0805c23_3": "彼諸弟子，眾僧為作滅擯羯磨，諸比丘念言：「為失依止不？」",
    "T22n1428_034:0805c24_4": "佛言：「失依止。」",
    "T22n1428_034:0805c24_5": "爾時世尊遊羅閱城。",
    "T22n1428_034:0805c25_6": "時欝毘羅迦葉將諸徒眾捨家學道，刪若弟子將二百五十弟子捨家學道，羅閱城中有大富豪貴家子亦出家學道，如此大眾等住羅閱城。",
    "T22n1428_034:0805c28_7": "時諸大臣自相謂言：「今諸外道出家學道，春秋冬夏人間遊行；此沙門釋子，聚住此間不餘處遊行，將由此處為最勝故。」",
    "T22n1428_034:0806a02_8": "爾時諸比丘聞已，以此因緣具白世尊。",
    "T22n1428_034:0806a03_9": "世尊爾時告阿難：「汝往房房勅諸比丘言：『世尊今欲至南方人間遊行，若有欲侍從者各隨意。』」",
    "T22n1428_034:0806a05_10": "阿難受教，往房房語諸比丘言：「世尊今欲往南方遊行，諸比丘若有欲侍從者各隨意。」",
    "T22n1428_034:0806a07_11": "時有信樂新受戒比丘，白阿難言：「若我等和尚阿闍梨去我當去，若不去我等不去。",
    "T22n1428_034:0806a09_12": "何以故？",
    "T22n1428_034:0806a10_0": "我等新受戒比丘，若去須依止，還此復當受依止，人當謂我輕躁無志。」",
    "T22n1428_034:0806a11_1": "爾時世尊，將少比丘遊行南方，後還王舍城。",
    "T22n1428_034:0806a12_2": "時世尊觀南方遊行比丘眾少，知而故問阿難：「諸比丘何以故少？」",
    "T22n1428_034:0806a14_3": "阿難具以上事白世尊。",
    "T22n1428_034:0806a14_4": "世尊爾時以此因緣集比丘僧告言：「自今已去，聽五歲有智慧比丘，十歲有智慧比丘。",
    "T22n1428_034:0806a16_5": "五歲比丘應從十歲比丘受依止。",
    "T22n1428_034:0806a17_6": "若愚癡無智慧者，盡形壽依止。",
    "T22n1428_034:0806a18_7": "有五法失依止：一師呵責、二去、三休道、四不與依止、五入戒場上。",
    "T22n1428_034:0806a20_0": "復有五事：一者死、二者去、三休道、四不與依止、五若五歲若過五歲。",
    "T22n1428_034:0806a21_1": "復有五事：若死、若去、若休道、若不與依止、若見本和尚。",
    "T22n1428_034:0806a22_2": "復有五事：若死、若去、若休道、若不與依止、若和尚阿闍梨休道。",
    "T22n1428_034:0806a24_3": "復有五法：若死、若去、若休道、若不與依止、若弟子休道。",
    "T22n1428_034:0806a25_4": "復有五事：若死、若去、若休道、若不與依止、若和尚阿闍梨命終。",
    "T22n1428_034:0806a27_5": "復有五事：若死、若去、若休道、若不與依止、若弟子命終。",
    "T22n1428_034:0806a28_6": "復有五事：若死、若去、若休道、若不與依止、若還在和尚目下住。",
    "T22n1428_034:0806b01_0": "是為五事失依止。",
    "T22n1428_034:0806b01_1": "有五法不成就，不得授人具足戒：戒不成就、定不成就、智慧不成就、解脫不成就、解脫知見不成就，此五法不成就，不得授人具足戒。",
    "T22n1428_034:0806b04_2": "若成就五法者，得授人具足戒(即反上句是)。",
    "T22n1428_034:0806b05_3": "復有五法成就，不得授人具足戒：自身戒不成就、不能教人堅住於戒、自身定智慧解脫解脫知見不成就、不能教人堅住於定智慧解脫解脫知見，成就此五法，不得授人具足戒。",
    "T22n1428_034:0806b10_0": "五法成就，得授人具足戒(即反上句是)。",
    "T22n1428_034:0806b10_1": "復有五法成就，不得授人具足戒：無信、無慚、無愧、嬾墮、多忘，成就此五法，不得授人具足戒。",
    "T22n1428_034:0806b13_0": "有五法成就，得授人具足戒(即反上句是)。",
    "T22n1428_034:0806b13_1": "復有五法成就，不得授人具足戒：破增上戒、破增上見、破增上威儀、少聞、無智慧，成就此五法，不得授人具足戒。",
    "T22n1428_034:0806b16_2": "有五法成就，得授人具足戒(即反上句是)。",
    "T22n1428_034:0806b17_3": "復有五法成就，不得授人具足戒：不能瞻視病弟子、不能使人瞻視乃至差若命終、若弟子不樂住處方便當移異處、若有生疑事不能開解其意如法如律如佛所教如法除之、不能教使捨惡見住善見、若減十歲，成就此五法，不得授人具足戒。",
    "T22n1428_034:0806b23_4": "有五法成就，得授人具足戒(即反上句是)。",
    "T22n1428_034:0806b24_5": "復有五法成就，不得授人具足戒：不知犯、不知不犯、不知若輕若重、減十歲，成就此五法者，不得授人具足戒。",
    "T22n1428_034:0806b27_6": "若成就五法，得授人具足戒(即反上句是)。",
    "T22n1428_034:0806b28_7": "復有五法成就，不得授人具足戒：不知教授弟子、增上威儀、增上淨行、增上波羅提木叉、白羯磨，成就此五法者，不得授人具足戒。",
    "T22n1428_034:0806c02_8": "成就五法，得授人具足戒(即反上句是)。",
    "T22n1428_034:0806c03_9": "復有五法成就，不得授人具足戒：不知增戒、增心、增智慧、不知白、不知羯磨，成就此五法，不得授人具足戒。",
    "T22n1428_034:0806c05_10": "成就五法，得授人具足戒：知增戒、增心、增智慧、知白羯磨，成就此五法者，得授人具足戒。」",
    "T22n1428_034:0806c08_11": "如是不得與依止、得與依止，不得畜沙彌、得畜沙彌，盡如上。",
    "T22n1428_034:0806c10_0": "爾時佛在羅閱城。",
    "T22n1428_034:0806c10_1": "時城中有裸形外道，名布薩，善能論議，常自稱說言：「此間若有沙門釋子，能與我論者來。」",
    "T22n1428_034:0806c12_2": "時舍利弗言：「我堪與汝論。」",
    "T22n1428_034:0806c13_3": "時諸比丘以此事往白佛，佛言：「論有四種：或有論者，義盡文不盡、或有文盡義不盡、或有文義俱盡、或有文義俱不盡。",
    "T22n1428_034:0806c16_0": "有四辯：法辯、義辯、了了辯、辭辯。",
    "T22n1428_034:0806c16_1": "若論師有此四辯者，而言文義俱盡，無有是處。",
    "T22n1428_034:0806c17_2": "今舍利弗成就此四辯，而言文義俱盡，無有是處。」",
    "T22n1428_034:0806c19_3": "彼裸形即難問舍利弗義，舍利弗即還答遣。",
    "T22n1428_034:0806c20_4": "時彼裸形以五百迫難難舍利弗，舍利弗即稱彼五百迫難，而更以深義難問，而彼裸形得難問不解。",
    "T22n1428_034:0806c22_5": "時彼裸形即生念言：「甚奇！",
    "T22n1428_034:0806c23_6": "甚特！",
    "T22n1428_034:0806c23_7": "沙門釋子極為智慧聰明，我今寧可從彼出家學道耶？」",
    "T22n1428_034:0806c24_8": "即往僧伽藍中，遙見跋難陀釋子生此念：「沙門釋子少知識者，猶智慧乃爾，況多知識者，豈得不多耶？」",
    "T22n1428_034:0806c27_0": "前至跋難陀釋子所白言：「我欲出家學道。」",
    "T22n1428_034:0806c28_0": "時跋難陀即度為弟子，授具足戒。",
    "T22n1428_034:0806c28_1": "後於異時，問跋難陀義，而不能答。",
    "T22n1428_034:0806c29_2": "時彼裸形復生此念：「沙門釋子愚闇無所知，我今宜可休道。」",
    "T22n1428_034:0807a02_3": "即著袈裟入外道眾中。",
    "T22n1428_034:0807a02_4": "時諸比丘，以此因緣往白佛，佛言：「自今已去，聽與外道眾僧中四月共住白二羯磨，當作如是與。",
    "T22n1428_034:0807a04_5": "先剃髮已，著袈裟脫革屣，右膝著地合掌，教作如是言：『大德僧聽！",
    "T22n1428_034:0807a06_6": "我某甲外道，歸依佛歸依法歸依僧，我於世尊所求出家為道，世尊即是我如來、至真、等正覺。』",
    "T22n1428_034:0807a08_7": "如是第二、第三說。",
    "T22n1428_034:0807a09_8": "『我某甲外道，歸依佛法僧已，從如來出家學道，如來是我至真等正覺。』",
    "T22n1428_034:0807a10_9": "如是第二、第三說。",
    "T22n1428_034:0807a11_10": "當教受戒，『盡形壽不殺生是沙彌戒，乃至盡形壽不畜金銀寶物是沙彌戒，此是沙彌十戒，盡形壽不得犯。』",
    "T22n1428_034:0807a13_11": "彼外道應先至眾僧中，偏露右臂脫革屣禮僧足已，右膝著地合掌教作如是說：『大德僧聽！",
    "T22n1428_034:0807a16_12": "我某甲外道，從眾僧乞四月共住，願僧慈愍故，與我四月共住。』",
    "T22n1428_034:0807a17_13": "如是第二、第三說已，安彼外道著眼見耳不聞處，眾中應差堪能作羯磨者如上，作如是白：『大德僧聽！",
    "T22n1428_034:0807a20_0": "彼某甲外道，今從眾僧乞四月共住。",
    "T22n1428_034:0807a20_1": "若僧時到僧忍聽，與彼某甲外道四月共住。",
    "T22n1428_034:0807a21_2": "白如是。』",
    "T22n1428_034:0807a22_3": "『大德僧聽！",
    "T22n1428_034:0807a22_4": "彼某甲外道，從眾僧乞四月共住，僧今與彼四月共住。",
    "T22n1428_034:0807a23_5": "誰諸長老忍僧與彼四月共住者默然，誰不忍者說。』",
    "T22n1428_034:0807a24_6": "『僧已忍與彼外道四月共住竟，僧忍，默然故，是事如是持。』",
    "T22n1428_034:0807a26_7": "彼外道行共住竟，令諸比丘心喜悅，然後當於眾僧中受具足戒白四羯磨。",
    "T22n1428_034:0807a28_0": "云何外道，不能令諸比丘心喜悅？",
    "T22n1428_034:0807a28_1": "彼外道心故執持外道白衣法，不親比丘親外道，不隨順比丘誦習異論；若聞人說外道不好事便起瞋恚，若聞人毀呰外道師教亦起瞋恚；聞說佛法僧非法事便踊躍歡喜；若有異外道來，讚歎外道好事，歡喜踊躍；若有外道師來，聞讚歎外道事，亦歡喜踊躍；若聞說佛法僧非法事，亦歡喜踊躍。",
    "T22n1428_034:0807b06_2": "是謂外道不能令諸比丘喜悅。",
    "T22n1428_034:0807b07_3": "云何外道能令比丘喜悅？",
    "T22n1428_034:0807b08_4": "即反上句是，是謂外道共住和調心意令諸比丘喜悅。」",
    "T22n1428_034:0807b09_5": "爾時有一外道，眾僧與四月共住，當與共住時，得正決定心。",
    "T22n1428_034:0807b11_0": "時諸比丘以此因緣往白佛，佛言：「若得正決定心者，當白四羯磨與授具足。」",
    "T22n1428_034:0807b12_1": "時裸形布薩聞此語，便作是念：「沙門釋子智慧聰明，我今寧可還彼出家學道耶？」",
    "T22n1428_034:0807b14_2": "即詣僧伽藍中語諸比丘言：「我欲出家學道。」",
    "T22n1428_034:0807b15_3": "時諸比丘以此事白佛，佛言：「此壞內外道者，於我法中無所長益，若未受具足戒者，不應與授具足。",
    "T22n1428_034:0807b18_4": "已受者當滅擯。」",
    "T22n1428_034:0807b18_5": "爾時世尊遊羅閱城。",
    "T22n1428_034:0807b19_6": "時摩竭王瓶沙告語國人言：「欲於沙門釋子中能出家學道者，聽如來法中善修梵行盡諸苦際。」",
    "T22n1428_034:0807b21_7": "時有一奴來詣僧伽藍中，語諸比丘言：「我欲出家作比丘。」",
    "T22n1428_034:0807b23_8": "時諸比丘即與出家為道，漸漸人間乞食，為本主所捉，舉聲喚言：「止莫捉我！",
    "T22n1428_034:0807b24_9": "止莫捉我！」",
    "T22n1428_034:0807b25_10": "左右諸居士問言：「何故喚耶？」",
    "T22n1428_034:0807b25_11": "報言：「此人捉我」。",
    "T22n1428_034:0807b26_12": "即問彼人言：「何故捉耶？」",
    "T22n1428_034:0807b26_13": "報言：「是我家奴。」",
    "T22n1428_034:0807b27_14": "諸居士語言：「汝放去，不應捉！",
    "T22n1428_034:0807b27_15": "汝或不能得此人，或為官所罰。",
    "T22n1428_034:0807b28_16": "何以故知？",
    "T22n1428_034:0807b28_17": "摩竭王瓶沙先有教令，若有能於沙門釋子中出家學道者，聽如來法中善修梵行得盡苦際，莫有留難。」",
    "T22n1428_034:0807c02_18": "其主即放，大喚瞋恚言：「禍哉，是我奴而不得自由。",
    "T22n1428_034:0807c03_19": "如今觀之，沙門釋子盡是奴聚。」",
    "T22n1428_034:0807c04_20": "時諸比丘以此事往白佛，佛言：「自今已去不得度奴，若度者當如法治。」",
    "T22n1428_034:0807c06_21": "爾時有賊囚，突獄逃走，來至園中語諸比丘言：「我欲出家學道。」",
    "T22n1428_034:0807c07_22": "時諸比丘輒度出家與受具足。",
    "T22n1428_034:0807c08_23": "時監獄官，撿挍名簿問守獄者言：「某甲賊囚今為所在。」",
    "T22n1428_034:0807c09_24": "守獄者報言：「某甲賊囚突獄逃走，從沙門釋子出家。」",
    "T22n1428_034:0807c11_0": "時監獄官皆嫌言：「沙門釋子！",
    "T22n1428_034:0807c11_1": "不知慚愧，外自稱言：『我知正法。』",
    "T22n1428_034:0807c12_2": "如是何有正法？",
    "T22n1428_034:0807c12_3": "今觀此沙門釋子！",
    "T22n1428_034:0807c13_4": "盡是賊聚。」",
    "T22n1428_034:0807c13_5": "爾時諸比丘以此事往白佛，佛言：「自今已去不得度賊，若度者當如法治。」",
    "T22n1428_034:0807c15_6": "爾時有負債人，逃避債主，來至園中語諸比丘言：「度我出家為道。」",
    "T22n1428_034:0807c16_7": "時諸比丘輒與出家，受具足已人間乞食，為財主所捉，高聲喚言：「止莫捉我！",
    "T22n1428_034:0807c18_8": "止莫捉我！」",
    "T22n1428_034:0807c18_9": "左右諸居士聞，即問言：「何故喚耶？」",
    "T22n1428_034:0807c19_10": "報言：「此人捉我。」",
    "T22n1428_034:0807c20_11": "問其人言：「汝何故捉耶？」",
    "T22n1428_034:0807c20_12": "報言：「負我財物。」",
    "T22n1428_034:0807c21_13": "諸人語言：「汝放去莫捉，汝既不得財，或為官所罰。",
    "T22n1428_034:0807c22_14": "何以故？",
    "T22n1428_034:0807c22_15": "摩竭國王瓶沙先有教令，若有能出家學道者，聽善修梵行得盡苦際，隨意莫有留難。」",
    "T22n1428_034:0807c24_16": "財主即便放之，而生瞋恚言：「負我財物而不能得，以此推之，沙門釋子盡是負債人。」",
    "T22n1428_034:0807c26_17": "時諸比丘，以此事往白佛，佛言：「自今已去不得度負債人出家，若度者當如法治。」",
    "T22n1428_034:0807c28_18": "爾時佛遊羅閱城迦蘭陀竹園。",
    "T22n1428_034:0807c29_19": "時有十七群童子共為親厚，最大者年十七，最小者年十二；最富者八十百千，最貧者八十千。",
    "T22n1428_034:0808a02_20": "中有一童子，名優波離，父母唯有此一子，愛之未曾離目前，父母念言：「我當教此兒學何等技術？",
    "T22n1428_034:0808a04_21": "我等死後，快得生活無所乏短。」",
    "T22n1428_034:0808a05_22": "即自念言：「當教先學書，我等死後，快得生活，無所乏短，不令身力疲苦。」",
    "T22n1428_034:0808a07_23": "復作是念：「教兒學書亦有身力疲苦耳！",
    "T22n1428_034:0808a08_24": "更教學何等技術？",
    "T22n1428_034:0808a08_25": "我等死後，快得生活無所乏短，身力不疲苦。」",
    "T22n1428_034:0808a10_0": "念言：「今當教此兒學算數技術，我等死後，快得生活，無所乏短，身力不疲苦。」",
    "T22n1428_034:0808a11_1": "父母念言：「今教兒學算數亦有身力疲苦耳！",
    "T22n1428_034:0808a12_2": "今當更教此兒學何等技術？",
    "T22n1428_034:0808a13_3": "我等死後，快得生活，無所乏短，身力不疲苦。",
    "T22n1428_034:0808a14_4": "今當教此兒學畫像技術，我等死後，快得生活，無所乏短。」",
    "T22n1428_034:0808a16_5": "復念言：「今教此兒學畫像技術，恐兒眼力疲苦。",
    "T22n1428_034:0808a17_6": "當教此兒更學何等技術？",
    "T22n1428_034:0808a17_7": "我等死後，快得生活，無所乏短，眼力不疲苦。」",
    "T22n1428_034:0808a18_8": "即念言：「沙門釋子善自養身，安樂無眾苦惱。",
    "T22n1428_034:0808a20_9": "若當教此兒於沙門釋子法中出家為道，我等死後，快得生活，無所乏短，身不疲苦。」",
    "T22n1428_034:0808a22_10": "後於異時，十七群童子語優波離童子言：「汝可隨我等出家為道。」",
    "T22n1428_034:0808a23_11": "答言：「我何用出家為？",
    "T22n1428_034:0808a24_12": "汝自出家。」",
    "T22n1428_034:0808a24_13": "十七群童子，第二、第三語優波離言：「可共出家為道。",
    "T22n1428_034:0808a25_14": "何以故？",
    "T22n1428_034:0808a25_15": "我等今共相娛樂，於彼亦當如是嬉戲，共相娛樂。」",
    "T22n1428_034:0808a27_16": "時優波離童子語諸童子言：「汝等小待！",
    "T22n1428_034:0808a28_17": "須我白父母。」",
    "T22n1428_034:0808a28_18": "優波離童子即往父母所白言：「我今欲出家為道，願見聽許。」",
    "T22n1428_034:0808a29_19": "父母報言：「我等唯有汝一子，心甚愛念，乃至不欲令死別，況當生別。」",
    "T22n1428_034:0808b02_20": "優波離童子如是再三白父母言：「願聽我出家。」",
    "T22n1428_034:0808b03_21": "父母亦如是報言：「我等唯有汝一子，心甚愛念，乃至不欲令死別，況當生別。」",
    "T22n1428_034:0808b05_22": "爾時父母得優波離童子再三慇懃，作如是念：「我等先已有此意：『當教此兒學何技術？",
    "T22n1428_034:0808b07_23": "我等死後，令兒快得生活，無所乏短，令身力不疲苦。』",
    "T22n1428_034:0808b08_24": "即作是念：『若教學書乃至畫像，我等死後快得生活無所乏短，令身力不疲苦，而恐勞兒身力眼力以致疲苦。』",
    "T22n1428_034:0808b11_25": "念言：『唯有沙門釋子！",
    "T22n1428_034:0808b11_26": "善自養身無眾苦惱，若令此兒在中出家，快得生活無有眾苦。』」",
    "T22n1428_034:0808b13_27": "時父母報兒言：「今正是時，聽汝出家。」",
    "T22n1428_034:0808b14_28": "時優波離還至十七群童子所語言：「我父母已聽我出家，汝等欲去者今正是時。」",
    "T22n1428_034:0808b16_29": "時諸童子即往僧伽藍中，白諸比丘言：「大德！",
    "T22n1428_034:0808b17_30": "我欲出家學道，願諸大德！",
    "T22n1428_034:0808b17_31": "見與出家為道。」",
    "T22n1428_034:0808b18_32": "爾時諸比丘即與出家受具足戒。",
    "T22n1428_034:0808b19_33": "諸童子小來習樂，不堪一食，至於中夜患飢，高聲大喚言：「與我食！",
    "T22n1428_034:0808b20_34": "與我食！」",
    "T22n1428_034:0808b20_35": "諸比丘語言：「汝小待須天明，若眾僧有食，當共汝食。",
    "T22n1428_034:0808b22_36": "若無當共汝乞食。",
    "T22n1428_034:0808b22_37": "何以故？",
    "T22n1428_034:0808b22_38": "此中先都無作食處。」",
    "T22n1428_034:0808b23_39": "爾時世尊，夜在靜處思惟，聞小兒啼聲，知而故問阿難：「中夜何等小兒啼聲？」",
    "T22n1428_034:0808b25_0": "阿難以此因緣具白世尊，世尊告阿難：「不應授年未滿二十者具足戒。",
    "T22n1428_034:0808b26_1": "何以故？",
    "T22n1428_034:0808b26_2": "若年未滿二十，不堪忍寒熱、飢渴、風雨、蚊虻、毒虫，及不忍惡言，若身有種種苦痛不堪忍，又不堪持戒及一食，若度令出家受具足戒者，當如法治。",
    "T22n1428_034:0808c01_3": "阿難當知，年滿二十者，堪忍如上眾事。」",
    "T22n1428_034:0808c02_4": "爾時摩竭國界五種病出：一者癩，二者癰，三者白癩，四者乾痟，五者顛狂。",
    "T22n1428_034:0808c04_5": "彼國人有此病者，皆詣耆婆童子所語言：「唯願見為治，我等當與如是如是財物。」",
    "T22n1428_034:0808c06_0": "耆婆童子報言：「我不能治汝。」",
    "T22n1428_034:0808c06_1": "時病者復語言：「唯願救濟，我等當以家一切所有，身及妻子供給使令。」",
    "T22n1428_034:0808c08_2": "耆婆報言：「我不能療治汝患。」",
    "T22n1428_034:0808c09_0": "時諸病者自相謂言：「此人意正必不與我等治病，我曹當往至彼所欲樂治處。」",
    "T22n1428_034:0808c10_1": "時諸病者，來至僧伽藍中，語諸比丘言：「我欲出家學道。」",
    "T22n1428_034:0808c12_2": "時諸比丘輒度出家。",
    "T22n1428_034:0808c12_3": "時耆婆童子療治佛及比丘僧，給與吐下藥，或可與羹者作與，不可與者不與作，或與野鳥肉作羹，隨病者所食，蒙此轉得除差，既得除差已，皆還休道。",
    "T22n1428_034:0808c16_4": "時耆婆童子在道行，見罷道道人在道而來，見已語言：「汝先不出家耶？」",
    "T22n1428_034:0808c18_5": "報言：「曾出家。」",
    "T22n1428_034:0808c18_6": "問言：「汝何故休道？」",
    "T22n1428_034:0808c18_7": "報言：「我先有患，詣汝所求治言：『當與汝如是如是財物。』",
    "T22n1428_034:0808c20_8": "而汝報我言：『我不能治。』",
    "T22n1428_034:0808c20_9": "我復重求汝治，當以家一切所有及身妻子供給使令，而汝猶意正不見為治。",
    "T22n1428_034:0808c22_10": "我等自相謂言：『此人意正必不為我等治病，我曹當更往至彼所樂治處，而必為我治。』",
    "T22n1428_034:0808c24_11": "我等為此病故，往僧伽藍中，權求出家治病，本無信心於佛法眾所出家。」",
    "T22n1428_034:0808c26_12": "時耆婆聞已不悅，即往世尊所，頭面禮足在一面坐，白世尊言：「昔我先療治眾僧病故捨王事，而諸比丘度五種病者：癩、癰、白癩、乾痟、顛狂。",
    "T22n1428_034:0808c29_13": "唯願世尊見愍，為勅諸比丘，自今已去勿復度此五種病者為道。」",
    "T22n1428_034:0809a02_14": "爾時世尊默然可之。",
    "T22n1428_034:0809a02_15": "時耆婆知世尊默然可已，從坐起頭面禮足遶三匝而去。",
    "T22n1428_034:0809a04_16": "爾時世尊以此因緣集比丘僧，告諸比丘：「汝等當知！",
    "T22n1428_034:0809a05_17": "耆婆童子先療治眾僧病苦故捨於王事，而諸比丘輒度五種病人。",
    "T22n1428_034:0809a07_18": "自今已去，不得度五種病人授具足戒，若度者當如法治。」",
    "T22n1428_034:0809a08_19": "爾時佛在羅閱城。",
    "T22n1428_034:0809a09_0": "城中有一比丘，字難提，常樂坐禪得世俗定心解脫。",
    "T22n1428_034:0809a10_1": "彼從四禪起，時魔女來在前立，彼比丘捉欲犯，魔即出外，比丘亦隨出外。",
    "T22n1428_034:0809a12_0": "彼魔出屋欄外，比丘亦隨出屋欄外。",
    "T22n1428_034:0809a12_1": "彼出中庭，比丘亦至中庭。",
    "T22n1428_034:0809a13_2": "魔復出至寺外，比丘亦至寺外。",
    "T22n1428_034:0809a14_3": "寺外有死騲馬，時魔至死馬所即滅，天身不現。",
    "T22n1428_034:0809a15_4": "時難提比丘即於此死馬所作不淨行，行不淨已，都無覆藏心，便作是念：「世尊與比丘制戒，若比丘作不淨行，波羅夷不共住。",
    "T22n1428_034:0809a18_5": "我今犯不淨行，無有覆藏心，將不犯波羅夷耶？",
    "T22n1428_034:0809a19_6": "我今當云何？」",
    "T22n1428_034:0809a19_7": "即語親友比丘言：「世尊與比丘結戒，若犯不淨行者，得波羅夷不共住。",
    "T22n1428_034:0809a21_8": "今我犯婬不淨行，都無覆藏心，將無犯波羅夷耶？",
    "T22n1428_034:0809a22_9": "善哉長老！",
    "T22n1428_034:0809a23_10": "與我白世尊。",
    "T22n1428_034:0809a23_11": "若有教勅，我當奉行。」",
    "T22n1428_034:0809a24_0": "時諸比丘以此因緣具白世尊，世尊以此因緣集比丘僧，告言：「僧今與難提比丘波羅夷戒白四羯磨。",
    "T22n1428_034:0809a26_1": "作如是與，使難提比丘到僧中，偏露右臂、脫革屣、禮僧足、右膝著地，合掌作如是白：『大德僧聽！",
    "T22n1428_034:0809a28_2": "我難提比丘，犯不淨行都無覆藏心。",
    "T22n1428_034:0809a29_3": "今從僧乞波羅夷戒，願僧與我波羅夷戒，慈愍故。』",
    "T22n1428_034:0809b01_4": "如是第二、第三說。",
    "T22n1428_034:0809b02_5": "眾中應差堪能羯磨者如上，作如是白：『大德僧聽！",
    "T22n1428_034:0809b03_6": "此難提比丘，犯不淨行無覆藏心，今從僧乞波羅夷戒。",
    "T22n1428_034:0809b04_7": "若僧時到僧忍聽，僧今與難提比丘波羅夷戒。",
    "T22n1428_034:0809b05_8": "白如是。』",
    "T22n1428_034:0809b06_9": "『大德僧聽！",
    "T22n1428_034:0809b06_10": "此難提比丘犯不淨行無覆藏心，今從僧乞波羅夷戒。",
    "T22n1428_034:0809b07_11": "僧今與難提比丘波羅夷戒。",
    "T22n1428_034:0809b08_12": "誰諸長老忍僧與難提比丘波羅夷戒者默然，誰不忍者說。",
    "T22n1428_034:0809b09_13": "是初羯磨。』",
    "T22n1428_034:0809b10_0": "第二、第三亦如是說。",
    "T22n1428_034:0809b10_1": "『僧已忍與難提比丘波羅夷戒竟，僧忍，默然故，是事如是持。』",
    "T22n1428_034:0809b12_0": "與波羅夷戒已，當事事隨順行之。",
    "T22n1428_034:0809b12_1": "隨順行法者，不得授人具足戒、不得與人依止、不得畜沙彌、若差教誡比丘尼不得受、設差不應往教誡、不應為僧說戒、不應在僧中問答毘尼、不應受僧差使作知事人、不應受僧差別處斷事、不應受僧差使命、不應早入聚落暮還，當親近比丘、不得親近外道白衣、當順從比丘法、不得說餘俗語、不得眾中誦律若無能誦者聽；不得更犯此罪，餘亦不應，若相似、若從此生、若惡於此者；不得非僧羯磨及作羯磨者，不得受清淨比丘敷座、洗足、水拭革屣、揩摩身，及禮拜迎逆問訊，不應受清淨比丘捉衣鉢，不得舉清淨比丘為作憶念作自言治、不應證正人事，不得遮清淨比丘說戒自恣、不得與清淨比丘共諍。",
    "T22n1428_034:0809b27_2": "與波羅夷比丘，僧說戒及羯磨時，來與不來，眾僧無犯。」",
    "T22n1428_034:0809b29_3": "諸比丘作是言：「若與波羅夷戒比丘，彼比丘重犯婬不淨行，復得更與波羅夷戒不？」",
    "T22n1428_034:0809c02_4": "佛言：「不應爾，應滅擯。」",
    "T22n1428_034:0809c03_0": "爾時佛在釋翅搜迦維羅衛城尼拘律園。",
    "T22n1428_034:0809c04_0": "時世尊時到著衣持鉢入迦維羅衛城乞食，乞食已還出城。",
    "T22n1428_034:0809c05_1": "於時羅睺羅母，與羅睺羅在高閣上見佛來，語羅睺羅言：「彼來者是汝父。」",
    "T22n1428_034:0809c07_2": "爾時羅睺羅疾疾下樓至如來所，頭面禮足在一面立。",
    "T22n1428_034:0809c08_3": "時世尊以手摩羅睺羅頭，羅睺羅自念：「從生已來未曾得如是細滑柔軟樂。」",
    "T22n1428_034:0809c10_4": "佛問言：「汝能出家學道不？」",
    "T22n1428_034:0809c11_5": "答言：「我能出家。」",
    "T22n1428_034:0809c11_6": "爾時佛舒一指與羅睺羅捉，將至僧伽藍中，告舍利弗言：「汝度此羅睺羅童子。",
    "T22n1428_034:0809c13_7": "當如是度，與剃髮、教著袈裟，偏露右肩、脫革屣、右膝著地、合掌，當如是說：『我羅睺羅，歸依佛、歸依法、歸依比丘僧，我於如來所出家學道，如來是我至真等正覺。』",
    "T22n1428_034:0809c17_8": "如是第二、第三說。",
    "T22n1428_034:0809c17_9": "『我羅睺羅，歸依佛法僧竟，於如來所出家學道，如來即是我至真等正覺。』",
    "T22n1428_034:0809c19_10": "如是第二、第三說。",
    "T22n1428_034:0809c20_11": "當教受戒言：『盡形壽不得殺，是謂沙彌戒，乃至不促金銀寶物，是謂沙彌戒，此是沙彌十戒，盡形壽不得犯。』」",
    "T22n1428_034:0809c22_12": "時舍利弗答言：「如是。」",
    "T22n1428_034:0809c23_13": "受教度羅睺羅童子已，將至如來所，頭面禮足已在一面立。",
    "T22n1428_034:0809c24_14": "時舍利弗白世尊言：「我已度羅睺羅竟。",
    "T22n1428_034:0809c25_15": "云何與沙彌房舍臥具？」",
    "T22n1428_034:0809c26_16": "佛言：「自今已去從大比丘下次第與。」",
    "T22n1428_034:0809c27_0": "時小沙彌等大小便吐污泥織繩床座臥具。",
    "T22n1428_034:0809c28_0": "諸比丘往白佛，佛言：「自今已去，不得令沙彌坐臥此織繩床上。",
    "T22n1428_034:0809c29_1": "若能愛護不污聽坐臥。」",
    "T22n1428_034:0810a01_2": "舍利弗白佛言：「若眾僧得施物時，云何與沙彌分？」",
    "T22n1428_034:0810a02_3": "佛告舍利弗：「若眾僧和合應等與，若不和合當與半。",
    "T22n1428_034:0810a03_4": "若復不和合，當三分與一分。",
    "T22n1428_034:0810a04_5": "若不爾眾僧不得分，若分當如法治。」",
    "T22n1428_034:0810a05_6": "舍利弗白佛言：「小食大食，云何與沙彌？」",
    "T22n1428_034:0810a06_7": "佛言：「隨大僧次第與。」",
    "T22n1428_034:0810a06_8": "爾時輸頭檀那王聞佛度羅睺羅出家，悲泣來僧伽藍中至世尊所，到已頭面禮足在一面坐，一面坐已白世尊言：「世尊出家，我有少望心，而難陀童子當為家業，而世尊復度令出家。",
    "T22n1428_034:0810a10_9": "難陀既出家已，我復有少望心，羅睺羅當為家業紹嗣不絕，而今世尊復度出家。",
    "T22n1428_034:0810a12_10": "父母於子多所饒益，乳養瞻視逮其成長，世人所觀。",
    "T22n1428_034:0810a14_11": "而諸比丘，父母不聽輒便度之。",
    "T22n1428_034:0810a15_0": "唯願世尊，自今已去勅諸比丘，父母不聽不得度令出家。」",
    "T22n1428_034:0810a16_1": "爾時世尊，默然受王語。",
    "T22n1428_034:0810a16_2": "王見世尊默然受語已，即從坐起，頭面禮足遶三匝而去。",
    "T22n1428_034:0810a18_3": "爾時世尊以此因緣集比丘僧，告諸比丘：「父母於子多所饒益，養育乳哺冀其長大，世人所觀。",
    "T22n1428_034:0810a20_4": "而諸比丘，父母不聽輒便度之。",
    "T22n1428_034:0810a21_5": "自今已去，父母不聽不得度令出家，若度當如法治。」",
    "T22n1428_034:0810a22_6": "爾時佛遊拘睒毘瞿師羅園中。",
    "T22n1428_034:0810a23_7": "時有巧師家兒，來至僧伽藍中，求諸比丘出家為道。",
    "T22n1428_034:0810a24_8": "諸比丘輒與出家度為道。",
    "T22n1428_034:0810a25_9": "時其父母啼泣來僧伽藍中，問諸比丘：「頗見如是小兒來不？」",
    "T22n1428_034:0810a26_10": "不見者報言：「不見。」",
    "T22n1428_034:0810a27_11": "即便於諸房中求覓得。",
    "T22n1428_034:0810a27_12": "時諸長者皆共譏嫌言：「沙門釋子！",
    "T22n1428_034:0810a28_13": "不知慚愧，而作妄語，外自稱言：『我修正法。』",
    "T22n1428_034:0810a29_14": "如是有何正法？",
    "T22n1428_034:0810a29_15": "今度我小兒已，皆言不見。」",
    "T22n1428_034:0810b01_16": "時諸比丘，以此因緣往白世尊，世尊言：「汝等善聽！",
    "T22n1428_034:0810b02_17": "自今已去，若欲在僧伽藍中剃髮，當白一切僧。",
    "T22n1428_034:0810b03_18": "若不得和合，房房語令知已與剃髮；僧若和合當作白，白已然後與剃髮。",
    "T22n1428_034:0810b05_19": "當作如是白：『大德僧聽！",
    "T22n1428_034:0810b06_20": "此某甲，欲求某甲剃髮。",
    "T22n1428_034:0810b06_21": "若僧時到僧忍聽，與某甲剃髮。",
    "T22n1428_034:0810b07_22": "白如是。』",
    "T22n1428_034:0810b07_23": "若欲僧伽藍中度令出家，當白一切僧，白已聽與出家。",
    "T22n1428_034:0810b08_24": "當作如是白：『大德僧聽！",
    "T22n1428_034:0810b09_25": "此某甲，從某甲出家。",
    "T22n1428_034:0810b10_26": "若僧時到僧忍聽，與某甲出家。",
    "T22n1428_034:0810b10_27": "白如是。』",
    "T22n1428_034:0810b11_0": "作如是白已與出家，教使著袈裟，偏露右臂、脫革屣、右膝著地合掌，教作如是語：『我某甲，歸依佛、歸依法、歸依僧，隨如來出家，某甲為和尚，如來、至真、等正覺是我世尊。』",
    "T22n1428_034:0810b15_1": "如是第二、第三說。",
    "T22n1428_034:0810b15_2": "『我某甲，歸依佛法僧，隨如來出家竟，某甲為和尚，如來、至真、等正覺是我世尊。』",
    "T22n1428_034:0810b17_3": "如是第二、第三說。",
    "T22n1428_034:0810b17_4": "當受戒：『盡形壽不殺生，是謂沙彌戒。",
    "T22n1428_034:0810b18_5": "能者報言：「能。」』",
    "T22n1428_034:0810b19_6": "『盡形壽不盜，是謂沙彌戒。",
    "T22n1428_034:0810b19_7": "能者報言：「能。」』",
    "T22n1428_034:0810b20_0": "『盡形壽不婬，是謂沙彌戒。",
    "T22n1428_034:0810b20_1": "能者報言：「能。」』",
    "T22n1428_034:0810b20_2": "『盡形壽不妄語，是謂沙彌戒。",
    "T22n1428_034:0810b21_3": "能者報言：「能。」』",
    "T22n1428_034:0810b21_4": "『盡形壽不飲酒，是謂沙彌戒。",
    "T22n1428_034:0810b22_5": "能者報言：「能。」』",
    "T22n1428_034:0810b23_0": "『盡形壽不得著花鬘香塗身，是謂沙彌戒。",
    "T22n1428_034:0810b24_0": "能者報言：「能。」』",
    "T22n1428_034:0810b24_1": "『盡形壽不得歌舞倡伎及往觀聽，是謂沙彌戒。",
    "T22n1428_034:0810b25_2": "能者報言：「能。」』",
    "T22n1428_034:0810b25_3": "『盡形壽不得高廣大床上坐，是謂沙彌戒。",
    "T22n1428_034:0810b26_4": "能者報言：「能。」』",
    "T22n1428_034:0810b27_5": "『盡形壽不得非時食，是謂沙彌戒。",
    "T22n1428_034:0810b27_6": "能者報言：「能。」』",
    "T22n1428_034:0810b28_7": "『盡形壽不得執持生像金銀寶物，是謂沙彌戒。",
    "T22n1428_034:0810b29_8": "能持者報言：「能。」』",
    "T22n1428_034:0810b29_9": "『此是沙彌十戒，盡形壽不得犯。",
    "T22n1428_034:0810c01_10": "能持者報言：「能。」』」",
    "T22n1428_034:0810c01_11": "時有小沙彌，眾僧不聽入近村寺及阿蘭若處住，沙彌遂為豹所害。",
    "T22n1428_034:0810c03_12": "諸比丘以此事往白佛，佛言：「不得兩邊遮小沙彌。」",
    "T22n1428_034:0810c04_13": "彼時或村邊寺無阿蘭若處遮沙彌，佛言：「不應爾。」",
    "T22n1428_034:0810c05_14": "彼阿蘭若處無村邊寺彼遮沙彌，佛言：「不應爾。」",
    "T22n1428_034:0810c07_0": "彼復遮沙彌不聽至多人處、溫室、食堂、經行堂，沙彌無有止宿處，佛言：「不應遮入多人處，乃至經行堂處。",
    "T22n1428_034:0810c09_1": "若閣上多人宿處、閣下多人行處、閣下多人宿處、閣上多人行處，聽語言：『莫入我宿處。』」",
    "T22n1428_034:0810c11_2": "時沙彌不為和尚阿闍梨作使，亦不為餘人作使，而彼遮不與沙彌僧中利養物。",
    "T22n1428_034:0810c13_3": "佛言：「不應遮，此是施主物。」",
    "T22n1428_034:0810c14_4": "佛言：「自今已去應語沙彌言：『汝應如法供給和尚阿闍梨及眾僧。",
    "T22n1428_034:0810c15_5": "若僧作使次至應作。』」",
    "T22n1428_034:0810c16_6": "爾時有長老比丘，將兒出家已，將入村乞食。",
    "T22n1428_034:0810c17_7": "若到諸市肆前，見有餅飯舒手言：「與我餅，與我飯。」",
    "T22n1428_034:0810c18_8": "時諸長者見已，皆共嫌之：「沙門釋子！",
    "T22n1428_034:0810c19_9": "不知慚愧，犯梵行，外自稱言：『我知正法。』",
    "T22n1428_034:0810c20_10": "云何出家，故生兒而將自隨，如是有何正法？」",
    "T22n1428_034:0810c21_11": "時諸比丘以此因緣往白世尊。",
    "T22n1428_034:0810c22_12": "世尊言：「自今已去不得度年減十二者。」",
    "T22n1428_034:0810c23_13": "◎爾時阿難，有檀越家死盡，唯有一小兒在，將至佛所頭面禮足在一面坐。",
    "T22n1428_034:0810c25_14": "佛知而故問：「此是何等小兒？」",
    "T22n1428_034:0810c26_15": "阿難以此因緣具白世尊。",
    "T22n1428_034:0810c27_16": "世尊告言：「何故不度令出家？」",
    "T22n1428_034:0810c27_17": "答言：「世尊先有制，不得度年減十二者，是以不度。」",
    "T22n1428_034:0810c29_0": "佛問阿難：「此小兒能驅烏、能持戒、能一食不？",
    "T22n1428_034:0811a01_1": "若能如是者，聽令出家。」",
    "T22n1428_034:0811a01_2": "阿難報言：「此小兒能驅烏、能持戒、能一食。」",
    "T22n1428_034:0811a02_3": "佛告阿難：「若此小兒盡能爾者，聽度令出家。」",
    "T22n1428_034:0811a03_4": "爾時跋難陀，有二沙彌：一名罽那，二名摩佉。",
    "T22n1428_034:0811a04_5": "無慚無愧，更互犯不淨行。",
    "T22n1428_034:0811a05_6": "時諸比丘白佛，佛爾時呵責跋難陀已，告諸比丘：「自今已去，不得畜二沙彌。」",
    "T22n1428_034:0811a07_7": "爾時有一比丘兒，來至僧伽藍中看。",
    "T22n1428_034:0811a08_8": "時比丘即為說法言：「當知地獄苦、畜生苦、餓鬼苦，佛出世難值，如優曇鉢花時乃一出耳，汝何不出家為道？」",
    "T22n1428_034:0811a10_9": "彼報言：「若大德即為作和尚者，我當出家。」",
    "T22n1428_034:0811a11_10": "而彼比丘先有沙彌，念言：「世尊制戒，不得畜二沙彌。」",
    "T22n1428_034:0811a12_11": "彼疑不畜二沙彌。",
    "T22n1428_034:0811a13_12": "時諸比丘以此因緣往白佛，佛言：「若能教持戒、增心、增慧、學問、諷誦，聽畜。」",
    "T22n1428_034:0811a15_13": "爾時有年不滿二十者，受具足已後便生疑，諸比丘往問佛，佛言：「自今已去，若受具足已，有如是疑，聽數胎月、若數閏月、若數十四日說戒日，若得阿羅漢，即名為出家受具足。」",
    "T22n1428_034:0811a19_14": "時有欲受戒者至界外，六群比丘往遮受戒。",
    "T22n1428_034:0811a20_15": "諸比丘以此因緣往白佛，佛言：「汝等善聽！",
    "T22n1428_034:0811a21_16": "自今已去，不同意未出界，在界外疾疾一處集結小界，作白二羯磨已授戒。",
    "T22n1428_034:0811a23_17": "眾中當差堪能羯磨者，如上作如是白：『大德僧聽！",
    "T22n1428_034:0811a24_18": "僧集一處結小界。",
    "T22n1428_034:0811a24_19": "若僧時到僧忍聽，結小界。",
    "T22n1428_034:0811a25_20": "白如是。』",
    "T22n1428_034:0811a25_21": "『大德僧聽！",
    "T22n1428_034:0811a25_22": "今此僧一處集結小界。",
    "T22n1428_034:0811a26_23": "誰諸長老忍僧一處集結小界者默然，誰不忍者說。』",
    "T22n1428_034:0811a27_24": "『僧已忍結小界竟，僧忍，默然故，是事如是持。』」",
    "T22n1428_034:0811a28_25": "若不同意者在界外遮不成遮，彼不解界便去，餘比丘疑白佛，佛言：「自今已去，應解界去，不應不解界而去。",
    "T22n1428_034:0811b02_26": "作白二羯磨解，眾中當差堪能羯磨者如上，作如是白：『大德僧聽！",
    "T22n1428_034:0811b04_0": "今眾僧集解界。",
    "T22n1428_034:0811b04_1": "若僧時到僧忍聽，解界。",
    "T22n1428_034:0811b04_2": "白如是。』",
    "T22n1428_034:0811b05_3": "『大德僧聽！",
    "T22n1428_034:0811b05_4": "今眾僧集解界。",
    "T22n1428_034:0811b05_5": "誰諸長老忍僧集解界者默然，誰不忍者說。』",
    "T22n1428_034:0811b06_6": "『僧已忍解界竟，僧忍，默然故，是事如是持。』」",
    "T22n1428_034:0811b07_7": "爾時無和尚受具足戒，佛言：「不得受戒。」",
    "T22n1428_034:0811b08_8": "「二和尚得受戒不？」",
    "T22n1428_034:0811b09_9": "佛言：「不得受戒。」",
    "T22n1428_034:0811b09_10": "「三和尚得受戒不？」",
    "T22n1428_034:0811b10_0": "佛言：「不得受具足。」",
    "T22n1428_034:0811b10_1": "「眾多和尚得受戒不？」",
    "T22n1428_034:0811b11_0": "佛言：「不得受具足戒。」",
    "T22n1428_034:0811b11_1": "爾時和尚九歲受戒，得名受具足戒，而眾僧有罪。",
    "T22n1428_034:0811b12_2": "爾時佛遊波羅[木*奈]國，時國土飢儉米穀勇貴，乞求難得人民飢色。",
    "T22n1428_034:0811b14_3": "時佛及眾僧多得供養，有一年少外道，見佛眾僧多得供養，見已便自剃髮，著袈裟出家受戒，後僧供養斷。",
    "T22n1428_034:0811b16_4": "諸比丘語言：「汝往入村乞食。」",
    "T22n1428_034:0811b17_5": "問言：「眾僧無食耶？」",
    "T22n1428_034:0811b17_6": "報言：「無。」",
    "T22n1428_034:0811b18_7": "彼言：「我當云何？」",
    "T22n1428_034:0811b18_8": "比丘報言：「汝當乞食。」",
    "T22n1428_034:0811b19_9": "彼言：「若乞食，此亦乞，彼亦乞。",
    "T22n1428_034:0811b19_10": "我當彼間乞食。」",
    "T22n1428_034:0811b20_11": "其人即休道。",
    "T22n1428_034:0811b20_12": "爾時諸比丘以此因緣往白佛，佛言：「自今已去聽先與四依。」",
    "T22n1428_034:0811b21_13": "爾時復有一年少外道，來詣僧伽藍中，語諸比丘言：「我欲出家。」",
    "T22n1428_034:0811b23_14": "諸比丘即與出家，先與四依法。",
    "T22n1428_034:0811b24_15": "彼外道報言：「大德！",
    "T22n1428_034:0811b24_16": "我堪受二：依乞食、依樹下坐，我堪此二事。",
    "T22n1428_034:0811b25_17": "納衣、腐爛藥，我不堪此二事。",
    "T22n1428_034:0811b26_18": "何以故？",
    "T22n1428_034:0811b26_19": "誰能自觸己物。」",
    "T22n1428_034:0811b26_20": "即便休道不出家。",
    "T22n1428_034:0811b27_21": "諸比丘以此因緣往白佛，佛言：「此外道不出家，大有所失。",
    "T22n1428_034:0811b28_22": "若出家者當得道證。」",
    "T22n1428_034:0811b29_23": "佛言：「自今已去，先受戒已，後受四依。」",
    "T22n1428_034:0811c01_24": "爾時佛在舍衛國祇樹給孤獨園，時有一勇健大將，來至僧伽藍中，語諸比丘言：「我欲出家為道。」",
    "T22n1428_034:0811c03_25": "時諸比丘即與出家受具足戒。",
    "T22n1428_034:0811c04_26": "於異時波斯匿王土界人民反叛，即遣軍往伐，逆為彼所破，重遣軍往，復為彼所破，王即問言：「我健將某甲，今為所在？」",
    "T22n1428_034:0811c07_27": "報言：「從沙門釋子出家為道。」",
    "T22n1428_034:0811c07_28": "時王即譏嫌言：「沙門釋子！",
    "T22n1428_034:0811c08_29": "不知慚愧，多欲無厭外自稱言：『我知正法。』",
    "T22n1428_034:0811c09_30": "云何度我勇健大將出家為道，如是何有正法？",
    "T22n1428_034:0811c10_31": "以此推之，沙門釋子盡是官人。」",
    "T22n1428_034:0811c11_32": "時諸比丘以此因緣具白佛，佛言：「自今已去，不得度官人，若度者當如法治。」",
    "T22n1428_034:0811c13_33": "爾時與無衣鉢者出家受具足戒，諸比丘語言：「汝入村乞食。」",
    "T22n1428_034:0811c14_34": "彼言：「我無衣鉢。」",
    "T22n1428_034:0811c14_35": "時諸比丘，以此事往白佛，佛言：「自今已去無衣鉢者，不得受具足戒。」",
    "T22n1428_034:0811c16_36": "時有借他衣鉢受具足戒，受戒已其主還取，裸形蹲羞慚。",
    "T22n1428_034:0811c17_37": "時諸比丘以此因緣往白佛，佛言：「自今已去不得借他衣鉢受具足戒，若與衣者當令乞與，不與者當與價直。」",
    "T22n1428_034:0811c20_38": "爾時眾多比丘，從拘薩羅國道路行，往黑闇河側。",
    "T22n1428_034:0811c21_39": "其中一比丘言：「此中曾有白衣，與著袈裟者共行婬。」",
    "T22n1428_034:0811c23_40": "眾人問言：「汝云何知？」",
    "T22n1428_034:0811c23_41": "答曰：「我即彼之一數。」",
    "T22n1428_034:0811c24_42": "爾時諸比丘以此因緣白佛，佛言：「若犯比丘尼者，於我法律中無所長益，不應與出家受大戒；若出家受大戒者應滅擯。」",
    "T22n1428_034:0811c27_43": "爾時佛在波羅[木*奈]國，時國界米穀勇貴，乞求難得人皆飢色。",
    "T22n1428_034:0811c28_44": "時佛及比丘僧多得供養。",
    "T22n1428_034:0811c29_45": "時有一年少外道，見佛及僧多得供養，便生此念：「當以何方便得此食而不出家？」",
    "T22n1428_034:0812a02_46": "彼即自剃髮著袈裟手執鉢入眾中食，諸比丘問言：「汝為幾歲？」",
    "T22n1428_034:0812a03_47": "彼不知。",
    "T22n1428_034:0812a03_48": "復問：「汝何時出家？」",
    "T22n1428_034:0812a04_49": "彼言：「不知。」",
    "T22n1428_034:0812a04_50": "「汝和尚誰？",
    "T22n1428_034:0812a04_51": "阿闍梨誰？」",
    "T22n1428_034:0812a05_0": "亦言：「不知。」",
    "T22n1428_034:0812a05_1": "復問言：「汝是誰耶？」",
    "T22n1428_034:0812a05_2": "答言：「我是某甲外道，見佛及僧大得供養。",
    "T22n1428_034:0812a06_3": "見已便生此念：『以何方便得此食而不出家？』",
    "T22n1428_034:0812a07_4": "是故我便輒自剃鬚髮著袈裟入眾中求食。」",
    "T22n1428_034:0812a08_5": "時諸比丘以此因緣具白佛，佛言：「自今已去，賊心入道者，於我法中無所長益，不應與出家受具足戒；若出家受具足戒應滅擯。",
    "T22n1428_034:0812a12_0": "是中賊心入道者，或至一比丘、二比丘、三比丘眾僧所共羯磨說戒，或至一比丘、二比丘、三比丘眾僧所共羯磨不說戒，或至一比丘、二比丘、三比丘眾僧所不共羯磨說戒，或至一比丘、二比丘、三比丘所，不至眾僧所，不共羯磨說戒。",
    "T22n1428_034:0812a17_1": "或至一比丘二比丘所，不至三比丘眾僧所，不共羯磨說戒。",
    "T22n1428_034:0812a18_2": "或至一比丘所，不至二比丘、三比丘眾僧所，不共羯磨說戒。",
    "T22n1428_034:0812a20_3": "是中賊心入道者，至一比丘所，不至二比丘三比丘眾僧所，不共羯磨說戒。",
    "T22n1428_034:0812a22_4": "如是人若未出家受具足戒，不應與出家受具足戒；若已與出家受具足戒，聽即名出家受具足戒。",
    "T22n1428_034:0812a24_5": "是中賊心入道者，至一比丘、二比丘所，不至三比丘若眾僧所，不共羯磨說戒，若未出家受具足戒，不得與出家受具足戒；若已與出家受具足戒，聽即名為出家受具足戒。",
    "T22n1428_034:0812a28_6": "是中賊心入道者，至一比丘、二比丘、三比丘所，不至眾僧所，不共羯磨說戒，若未出家受具足戒，不得與出家受具足戒；若已與出家受具足戒，聽即名出家受具足戒。",
    "T22n1428_034:0812b03_7": "是中賊心入道者，至一比丘、二比丘、三比丘若眾僧所，不共羯磨說戒，若未出家受具足戒者，不得與出家受具足戒；若已與出家受具足戒，聽即名出家受具足戒。",
    "T22n1428_034:0812b07_8": "是中賊心入道者，至一比丘、二比丘、三比丘眾僧所，共羯磨不共說戒，若未出家受具足戒，不得與出家受具足戒；若已與出家受具足戒者應滅擯。",
    "T22n1428_034:0812b11_9": "是中賊心入道者，至一比丘、二比丘、三比丘眾僧所羯磨說戒，若未出家受具足戒者，不得與出家受具足戒；若已與出家受具足戒者，應滅擯。」",
    "T22n1428_034:0812b15_0": "四分律卷第三十四"
}