{
    "T14n0472_001:0514c03_0": "佛說大乘善見變化文殊師利問",
    "T14n0472_001:0514c04_0": "法經",
    "T14n0472_001:0514c06_0": "西天中印度，惹爛馱囉國密林寺，三藏明教大師，賜紫沙門臣天息災奉　詔譯如是我聞：一時世尊，在王舍城鷲峯山中，與大比丘眾，并大菩薩文殊師利等大眾圍遶。",
    "T14n0472_001:0514c10_0": "爾時，佛告文殊師利童子言：「佛子，我今為諸眾生於四聖諦，心生顛倒，恒處輪迴不能免離，說此真實四聖諦法。」",
    "T14n0472_001:0514c12_1": "文殊師利白佛言：「世尊！",
    "T14n0472_001:0514c13_2": "如來、應、正等覺，云何因緣，而諸眾生不能遠離如是虛妄輪迴之中，不覺不知？」",
    "T14n0472_001:0514c14_3": "佛言：「文殊師利！",
    "T14n0472_001:0514c15_4": "我見眾生受如是虛妄輪迴，何以故？",
    "T14n0472_001:0514c16_5": "善男子！",
    "T14n0472_001:0514c16_6": "皆因無始已來妄生計執，分別彼我。",
    "T14n0472_001:0514c17_7": "文殊師利！",
    "T14n0472_001:0514c17_8": "以是因緣，受此愚癡業報，虛妄輪迴。",
    "T14n0472_001:0514c18_9": "何以故？",
    "T14n0472_001:0514c18_10": "是諸愚癡眾生，不聞、不知最上一切寂靜法故，不自思惟警悟三業，恣身口意造眾煩惱，我貪、我瞋、我癡等；我今於彼如來法中，得此出家，受清淨戒，修持淨行，遠離輪迴，得涅盤道，解脫苦輪。",
    "T14n0472_001:0514c22_11": "「復自思惟，此煩惱性即善法故，即有漏法故，即無漏法故，即輪迴法故，即世間、即出世間，即智、即蠲除法，即決定法，即觀法圓滿智，即觀苦集滅決定道，乃至決定法界故。",
    "T14n0472_001:0514c26_12": "「又復思惟，一切行虛假故，一切行苦惱故，一切行即無相故。",
    "T14n0472_001:0514c28_13": "我若得此，即能遠離一切虛假，得隨意生。",
    "T14n0472_001:0514c29_14": "若觀我見，不離道諦，即得彼法，所作隨意。",
    "T14n0472_001:0515a01_15": "復於彼法，憶念無惑，於一切法，心無差別，能如是知，即得遠離不信、疑惑、毀謗、讚歎，得此解脫一切我苦。",
    "T14n0472_001:0515a03_16": "我於是時，無有少分，而難作者。",
    "T14n0472_001:0515a04_17": "若阿羅漢能知此我，彼臨命終時，自見所生，棄捨本心得佛菩提，隨意所樂自在而往，即得至於無為界故，彼得此苦智、法智。",
    "T14n0472_001:0515a07_18": "若了知我集一切法，生不信心，疑惑、誹謗、種種怖畏。",
    "T14n0472_001:0515a08_19": "若不信此法，盡此集故，彼作是思惟，決定滅諦。",
    "T14n0472_001:0515a09_20": "「彼復思惟，此法應如是作，得滅諦故。",
    "T14n0472_001:0515a10_21": "是法若作此，決定滅作，是決定彼意，心生疑惑，命終之後墮大地獄中，云何名如實思惟？",
    "T14n0472_001:0515a12_22": "生一切法故。」",
    "T14n0472_001:0515a13_0": "爾時文殊師利童子白佛言：「世尊！",
    "T14n0472_001:0515a13_1": "云何見四聖諦心？」",
    "T14n0472_001:0515a14_2": "佛告文殊師利：「若見一切法即不生故，即見苦諦；若見出生一切法消除故，即是集諦；若見最上涅盤一切寂靜法相，即是滅諦；若見究竟一切法性即是道諦。",
    "T14n0472_001:0515a17_3": "文殊師利！",
    "T14n0472_001:0515a18_0": "若彼見此四聖諦非實、非虛，是善法、是不善法，是有漏、是無漏，是世間、是出世間，是有為智、是無為智，是無變異法，是觀苦集了別智法，即決定滅諦，乃至決定法界道諦，不可改變。",
    "T14n0472_001:0515a22_1": "何故一切愚迷眾生耽著欲樂，於此實相法中，而生迷惑？",
    "T14n0472_001:0515a23_2": "彼諸眾生，於寂滅法，不諦思惟，乃至一切法，寂靜自性，不得現前。",
    "T14n0472_001:0515a25_0": "不知此法非取、非捨、非離取捨，在彼貪界，顯現涅盤，瞋界、癡界乃至輪迴界，悉能現彼涅盤寂靜界故。",
    "T14n0472_001:0515a27_1": "若於一切法，能現如是自性平等，當得一切法中自在無礙。",
    "T14n0472_001:0515a28_2": "云何不知彼真實法？",
    "T14n0472_001:0515a29_3": "若於不生、不滅法，心同虛空，即佛平等不可得故，法平等不可得故，僧平等不可得故，乃至涅盤寂靜平等亦不可得故。",
    "T14n0472_001:0515b02_4": "如是於一切未曾有法，不生疑惑，即得離疑。",
    "T14n0472_001:0515b03_5": "不生、不出，至一切最勝涅盤寂靜界故。",
    "T14n0472_001:0515b04_6": "文殊師利！",
    "T14n0472_001:0515b05_7": "如是真諦一切法不可見，是故須菩提而不往詣禮如來足。",
    "T14n0472_001:0515b06_8": "如須菩提尚得無我，況復如來云何而見？",
    "T14n0472_001:0515b07_9": "勿作是解。",
    "T14n0472_001:0515b07_10": "文殊師利！",
    "T14n0472_001:0515b07_11": "如是一切不生法中有所見故，即非見四聖諦。」",
    "T14n0472_001:0515b09_0": "爾時文殊師利法王子白佛言：「世尊！",
    "T14n0472_001:0515b09_1": "云何見四念處？」",
    "T14n0472_001:0515b10_2": "佛告文殊師利：「彼須菩提，當得觀身不淨，見身念處；觀受是苦，見受念處；觀心無常，見心念處；觀法無我，見法念處。」",
    "T14n0472_001:0515b12_3": "文殊師利復白佛言：「世尊！",
    "T14n0472_001:0515b13_4": "如是實相云何而說？",
    "T14n0472_001:0515b13_5": "復云何見真實四念處？」",
    "T14n0472_001:0515b14_6": "佛告文殊師利：「止，此真實諦如來所說，難解難知。」",
    "T14n0472_001:0515b15_7": "文殊師利言：「唯願說之，廣演分別，彼真實四念處故」佛言：「文殊師利！",
    "T14n0472_001:0515b17_8": "汝若見等虛空身，即見此身中身念處。",
    "T14n0472_001:0515b18_0": "又，文殊師利！",
    "T14n0472_001:0515b18_1": "若於受中內外中間有所得故，即見受念處。",
    "T14n0472_001:0515b19_2": "又，文殊師利！",
    "T14n0472_001:0515b19_3": "若見此心智有方圓大小，即見此心中心念處。",
    "T14n0472_001:0515b20_4": "又，文殊師利！",
    "T14n0472_001:0515b21_0": "若於善、不善，有漏、無漏，乃至煩惱世出世間法中有所得故，即非見此法中法念處。",
    "T14n0472_001:0515b22_1": "文殊師利！",
    "T14n0472_001:0515b23_2": "此真實四念處應如是解。」",
    "T14n0472_001:0515b23_3": "文殊師利白世尊言：「云何見四正勤？」",
    "T14n0472_001:0515b24_4": "佛告文殊師利：「若觀十二緣生，究竟空寂乃至無性，一切法彼不可得，當起精進心，稱法滅除所生不善一切業故；為未生不善法，令不起故；未生善法，起精進心令出生故；所生善法，令得久住，不廢忘故，當起圓滿精進心故。",
    "T14n0472_001:0515b29_5": "如一切法離取、離捨、非離取捨，若得如是正憶念故，彼不復起心，即得此三摩地行。",
    "T14n0472_001:0515c02_6": "彼云何思惟？",
    "T14n0472_001:0515c02_7": "得神足故。",
    "T14n0472_001:0515c03_8": "云何住平等一切法？",
    "T14n0472_001:0515c03_9": "文殊師利，應當如是見四正勤。」",
    "T14n0472_001:0515c05_0": "文殊師利又復白言：「世尊！",
    "T14n0472_001:0515c05_1": "云何見五根？」",
    "T14n0472_001:0515c05_2": "佛言：「文殊師利！",
    "T14n0472_001:0515c06_3": "若見究竟一切法不生，即解信根。",
    "T14n0472_001:0515c07_4": "何以故？",
    "T14n0472_001:0515c07_5": "文殊師利！",
    "T14n0472_001:0515c07_6": "此究竟不生信根，於一切法中，心不可得故，本離此名。",
    "T14n0472_001:0515c08_7": "又，文殊師利！",
    "T14n0472_001:0515c09_8": "若於一切法離憶念故，無有趣求，不住方所，是為精進根。",
    "T14n0472_001:0515c10_9": "文殊師利！",
    "T14n0472_001:0515c10_10": "若於一切法，離現前明了故，遠離差別，心不起故，是為念根。",
    "T14n0472_001:0515c12_11": "又，文殊師利！",
    "T14n0472_001:0515c12_12": "若於諸法，能離生滅，能覺所覺，性空性非空性故，是為定根。",
    "T14n0472_001:0515c13_13": "文殊師利！",
    "T14n0472_001:0515c14_0": "若性孰有孰無，一切法中不可得故，是為慧根。",
    "T14n0472_001:0515c15_1": "文殊師利！",
    "T14n0472_001:0515c15_2": "應如是解，了知五根故。」",
    "T14n0472_001:0515c16_0": "文殊師利言：「世尊！",
    "T14n0472_001:0515c16_1": "云何見五力？」",
    "T14n0472_001:0515c16_2": "佛言：「文殊師利！",
    "T14n0472_001:0515c17_3": "若能見此離性、離相一切廣大心法，是為信力。",
    "T14n0472_001:0515c18_4": "文殊師利！",
    "T14n0472_001:0515c18_5": "若於菩提進求功德，能離取捨，非離取捨，是為進力。",
    "T14n0472_001:0515c19_6": "文殊師利！",
    "T14n0472_001:0515c19_7": "若於一切法離諸憶念，無有計執，是為念力。",
    "T14n0472_001:0515c20_8": "文殊師利！",
    "T14n0472_001:0515c21_0": "若至一切法無相故，是為定力。",
    "T14n0472_001:0515c21_1": "文殊師利！",
    "T14n0472_001:0515c22_0": "若能遠離一切所見，乃至涅盤，是為慧力。",
    "T14n0472_001:0515c22_1": "文殊師利！",
    "T14n0472_001:0515c23_2": "應如是解，了知五力故。」",
    "T14n0472_001:0515c24_0": "文殊師利言：「世尊！",
    "T14n0472_001:0515c24_1": "云何見七覺分？」",
    "T14n0472_001:0515c24_2": "佛言：「文殊師利！",
    "T14n0472_001:0515c25_3": "若見一切無自性法，不憶念故，是為念覺分。",
    "T14n0472_001:0515c26_4": "文殊師利！",
    "T14n0472_001:0515c26_5": "若於一切法，心不可測度，說善、不善及得受記，是為擇法覺分。",
    "T14n0472_001:0515c27_6": "文殊師利！",
    "T14n0472_001:0515c28_0": "若於一切法，能離取捨、非離取捨，又於諸法捨離思慮，是為精進覺分。",
    "T14n0472_001:0515c29_1": "文殊師利！",
    "T14n0472_001:0515c29_2": "若於一切法，不生愛著，解一切法即無生故，是為喜覺分。",
    "T14n0472_001:0516a02_3": "文殊師利！",
    "T14n0472_001:0516a02_4": "若於一切法，心生信樂，解一切法不可得故，是為輕安覺分。",
    "T14n0472_001:0516a03_5": "文殊師利！",
    "T14n0472_001:0516a04_0": "若於一切法，心無掉舉，是為定覺分。",
    "T14n0472_001:0516a04_1": "文殊師利！",
    "T14n0472_001:0516a05_2": "若於一切法無住、無著、不可覺知，於一切法不生貪著，若得此捨，是為捨覺分。",
    "T14n0472_001:0516a06_3": "文殊師利！",
    "T14n0472_001:0516a07_4": "七菩提分，應如是解而能了知。」",
    "T14n0472_001:0516a08_0": "文殊師利言：「世尊！",
    "T14n0472_001:0516a08_1": "云何見八正道？」",
    "T14n0472_001:0516a08_2": "佛告文殊師利：「若不見正，乃至不見一切無性、法無二相，心無罣礙，是為正見。",
    "T14n0472_001:0516a10_3": "文殊師利！",
    "T14n0472_001:0516a10_4": "若見一切法，離諸罣礙、非離罣礙，心無所著，是為正思惟。",
    "T14n0472_001:0516a12_5": "文殊師利！",
    "T14n0472_001:0516a12_6": "若見一切法，無有邊際，稱無邊際，平等善說，是為正語。",
    "T14n0472_001:0516a13_7": "文殊師利！",
    "T14n0472_001:0516a13_8": "若見一切法，無有動作，離悲[(每*殳)/心]心，本不生故，是為正業。",
    "T14n0472_001:0516a15_9": "文殊師利！",
    "T14n0472_001:0516a15_10": "若於一切法，無喜、無瞋，諸法不生，是為正命。",
    "T14n0472_001:0516a16_11": "文殊師利！",
    "T14n0472_001:0516a16_12": "若於一切法，無有起滅、無有力用，是為正精進。",
    "T14n0472_001:0516a17_13": "文殊師利！",
    "T14n0472_001:0516a17_14": "若於一切法，念念不生、無有知覺，離諸思惟，是為正念。",
    "T14n0472_001:0516a19_15": "文殊師利！",
    "T14n0472_001:0516a19_16": "若於一切法，自性、非性而能遠離，無有所著，是為正定。",
    "T14n0472_001:0516a20_17": "文殊師利！",
    "T14n0472_001:0516a20_18": "此八正道，應如是解即能了知。」",
    "T14n0472_001:0516a22_0": "「文殊師利！",
    "T14n0472_001:0516a22_1": "若有見如是四聖諦心，即得見於四念處、四正勤、四神足、五根、五力、七菩提分、八聖道分，真實心故。",
    "T14n0472_001:0516a24_2": "是求彼岸，至實際地，得大安樂，悉捨重擔，遠塵離垢，觀身無相至無生忍。",
    "T14n0472_001:0516a26_3": "阿羅漢、沙門、婆羅門，至淨彼岸名曰多聞，是真佛子，是能仁子；能敵冤家，棄擲煩惱，得大堅固，無老、無怖，無有疑惑亦無戲論，無彼無此，名此比丘為聖法幢。",
    "T14n0472_001:0516a29_4": "文殊師利！",
    "T14n0472_001:0516b01_5": "若得如是法忍，得大善利，應得一切世間天、人、阿修羅而為供養。",
    "T14n0472_001:0516b02_6": "文殊師利！",
    "T14n0472_001:0516b02_7": "是故得一切國土無空過者，悉受清淨飲食供養，為離輪迴、得涅盤岸，脫諸苦輪，乃至一切正遍知正等菩提，起此心法所求皆得。」",
    "T14n0472_001:0516b06_0": "爾時世尊說是法時，三萬二千天子皆得此法，彼諸天眾於如來、世尊、應、正等覺，并文殊師利菩薩摩訶薩，散曼陀羅花、摩訶曼陀羅花而以供養，作如是言：「彼等於如來佛法中，當得出家受清淨戒。",
    "T14n0472_001:0516b10_1": "若說此法，一心聽受，得菩提道。」",
    "T14n0472_001:0516b11_2": "復有八千一百比丘眾，心得漏盡無生解脫；復有四萬二千菩薩，得無生法忍。",
    "T14n0472_001:0516b13_3": "于時三千大千世界，一切魔王宮殿、山林曠野、大地，六種振動，於虛空中雨眾天花，讚言：「善哉，善哉！",
    "T14n0472_001:0516b15_4": "善說此法，甚為希有！」",
    "T14n0472_001:0516b15_5": "出是音聲，十方普聞。",
    "T14n0472_001:0516b16_6": "佛說此經已，文殊師利法王子及大菩薩、諸比丘眾，一切世間諸天、人民、阿修羅、乾達婆等，聞佛所說，各各歡喜，禮佛而退。",
    "T14n0472_001:0516b20_0": "佛說文殊師利問法經"
}