{
    "T08n0223_010:0290b06_0": "摩訶般若波羅蜜經卷第十",
    "T08n0223_010:0290b08_0": "◎後秦龜茲國三藏鳩摩羅什譯",
    "T08n0223_010:0290b09_0": "◎法稱品第三十七",
    "T08n0223_010:0290b10_0": "佛告釋提桓因言：「憍尸迦！",
    "T08n0223_010:0290b10_1": "若滿閻浮提佛舍利作一分，復有人書般若波羅蜜經卷作一分。",
    "T08n0223_010:0290b12_2": "二分之中，汝取何所？」",
    "T08n0223_010:0290b12_3": "釋提桓因白佛言：「世尊！",
    "T08n0223_010:0290b13_4": "若滿閻浮提佛舍利作一分，般若波羅蜜經卷作一分。",
    "T08n0223_010:0290b14_5": "二分之中，我寧取般若波羅蜜經卷。",
    "T08n0223_010:0290b15_6": "何以故？",
    "T08n0223_010:0290b15_7": "世尊！",
    "T08n0223_010:0290b15_8": "我於佛舍利非不恭敬、非不尊重。",
    "T08n0223_010:0290b16_9": "世尊！",
    "T08n0223_010:0290b16_10": "以是舍利從般若波羅蜜中生，般若波羅蜜修熏故，是舍利得供養恭敬尊重讚歎。」",
    "T08n0223_010:0290b18_11": "爾時舍利弗問釋提桓因：「憍尸迦！",
    "T08n0223_010:0290b19_12": "是般若波羅蜜不可取，無色無形無對，一相所謂無相。",
    "T08n0223_010:0290b20_13": "汝云何欲取？",
    "T08n0223_010:0290b21_14": "何以故？",
    "T08n0223_010:0290b21_15": "是般若波羅蜜不為取故出，不為捨故出，不為增減聚散、損益垢淨故出。",
    "T08n0223_010:0290b23_0": "是般若波羅蜜不與諸佛法，不捨凡人法；不與辟支佛法、阿羅漢法學法，不捨凡人法；不與無為性，不捨有為性；不與內空乃至無法有法空，不與四念處乃至一切種智，不捨凡人法。」",
    "T08n0223_010:0290b27_1": "釋提桓因語舍利弗：「如是，如是！",
    "T08n0223_010:0290b28_2": "舍利弗！",
    "T08n0223_010:0290b28_3": "若有人知是般若波羅蜜，不與諸佛法、不捨凡人法，乃至不與一切種智、不捨凡人法。",
    "T08n0223_010:0290c01_4": "是菩薩摩訶薩能行般若波羅蜜、能修般若波羅蜜。",
    "T08n0223_010:0290c02_5": "何以故？",
    "T08n0223_010:0290c02_6": "般若波羅蜜不行二法相故。",
    "T08n0223_010:0290c03_7": "不二法相是般若波羅蜜，不二法相是禪那波羅蜜乃至檀那波羅蜜。」",
    "T08n0223_010:0290c05_8": "爾時佛讚釋提桓因言：「善哉，善哉！",
    "T08n0223_010:0290c05_9": "憍尸迦！",
    "T08n0223_010:0290c06_10": "如汝所說，般若波羅蜜不行二法相故。",
    "T08n0223_010:0290c07_11": "不二法相是般若波羅蜜，不二法相是禪那波羅蜜乃至檀那波羅蜜。",
    "T08n0223_010:0290c08_12": "憍尸迦！",
    "T08n0223_010:0290c08_13": "若人欲得法性二相者，是人為欲得般若波羅蜜二相。",
    "T08n0223_010:0290c10_14": "何以故？",
    "T08n0223_010:0290c10_15": "憍尸迦！",
    "T08n0223_010:0290c10_16": "法性、般若波羅蜜無二無別，乃至檀那波羅蜜亦如是。",
    "T08n0223_010:0290c11_17": "若人欲得實際不可思議性二相者，是人為欲得般若波羅蜜二相。",
    "T08n0223_010:0290c13_18": "何以故？",
    "T08n0223_010:0290c13_19": "般若波羅蜜、不可思議性無二無別。」",
    "T08n0223_010:0290c14_20": "釋提桓因白佛言：「世尊！",
    "T08n0223_010:0290c15_21": "一切世間人及諸天、阿修羅，應禮拜供養般若波羅蜜。",
    "T08n0223_010:0290c16_22": "何以故？",
    "T08n0223_010:0290c16_23": "諸菩薩摩訶薩般若波羅蜜中學得阿耨多羅三藐三菩提。",
    "T08n0223_010:0290c18_0": "世尊！",
    "T08n0223_010:0290c18_1": "我常在善法堂上坐，若我不在座時，諸天子來供養我故，為我坐處作禮，繞竟還去。",
    "T08n0223_010:0290c20_2": "諸天子作是念：『釋提桓因在是處坐，為諸三十三天說法故。』",
    "T08n0223_010:0290c21_3": "如是，世尊！",
    "T08n0223_010:0290c21_4": "在所處書是般若波羅蜜經卷，受持讀誦、為他演說，是處十方世界中諸天、龍、夜叉、揵闥婆、阿修羅、迦樓羅、緊那羅、摩睺羅伽，皆來禮拜般若波羅蜜，供養已去。",
    "T08n0223_010:0290c25_5": "何以故？",
    "T08n0223_010:0290c25_6": "是般若波羅蜜中生諸佛，及生一切眾生樂具故。",
    "T08n0223_010:0290c26_7": "諸佛舍利亦是一切種智住處因緣。",
    "T08n0223_010:0290c27_8": "以是故，世尊！",
    "T08n0223_010:0290c28_0": "二分中我取般若波羅蜜。",
    "T08n0223_010:0290c28_1": "「復次，世尊。",
    "T08n0223_010:0290c28_2": "我若受持讀誦般若波羅蜜，心深入法中。",
    "T08n0223_010:0290c29_3": "我是時不見怖畏相。",
    "T08n0223_010:0291a01_4": "何以故？",
    "T08n0223_010:0291a01_5": "世尊！",
    "T08n0223_010:0291a01_6": "是般若波羅蜜無相無貌、無言無說。",
    "T08n0223_010:0291a02_7": "世尊！",
    "T08n0223_010:0291a02_8": "無相無貌、無言無說，是般若波羅蜜，乃至是一切種智。",
    "T08n0223_010:0291a04_0": "世尊！",
    "T08n0223_010:0291a04_1": "般若波羅蜜若當有相非無相者，諸佛不應知一切法無相無貌、無言無說，得阿耨多羅三藐三菩提。",
    "T08n0223_010:0291a06_2": "為弟子說諸法亦無相無貌、無言無說。",
    "T08n0223_010:0291a07_3": "世尊！",
    "T08n0223_010:0291a07_4": "以般若波羅蜜實是無相無貌、無言無說故。",
    "T08n0223_010:0291a08_5": "諸佛知一切諸法無相無貌、無言無說，得阿耨多羅三藐三菩提，為弟子說諸法亦無相無貌、無言無說。",
    "T08n0223_010:0291a11_6": "以是故，世尊！",
    "T08n0223_010:0291a11_7": "是般若波羅蜜，一切世間諸天、人、阿修羅，應恭敬供養尊重讚歎，香華瓔珞乃至幡蓋。",
    "T08n0223_010:0291a13_8": "「復次，世尊！",
    "T08n0223_010:0291a13_9": "若有人受持般若波羅蜜，親近讀誦說、正憶念及書，供養華香乃至幡蓋，是人不墮地獄、畜生、餓鬼道中，不墮聲聞、辟支佛地，乃至得阿耨多羅三藐三菩提常見諸佛，從一佛國至一佛國供養諸佛，恭敬尊重讚歎，華香乃至幡蓋。",
    "T08n0223_010:0291a19_0": "「復次，世尊！",
    "T08n0223_010:0291a19_1": "滿三千大千世界佛舍利作一分，書般若波羅蜜經卷作一分。",
    "T08n0223_010:0291a20_2": "是二分中，我故取般若波羅蜜。",
    "T08n0223_010:0291a21_3": "何以故？",
    "T08n0223_010:0291a21_4": "世尊！",
    "T08n0223_010:0291a21_5": "是般若波羅蜜中生諸佛舍利。",
    "T08n0223_010:0291a22_6": "以是故，舍利得供養恭敬尊重讚歎。",
    "T08n0223_010:0291a23_7": "是善男子、善女人供養恭敬舍利故，受天上、人中福樂，常不墮三惡道，如所願，漸以三乘法入涅槃。",
    "T08n0223_010:0291a25_8": "是故，世尊！",
    "T08n0223_010:0291a25_9": "若有見現在佛、若見般若波羅蜜經卷，等無異。",
    "T08n0223_010:0291a27_0": "何以故？",
    "T08n0223_010:0291a27_1": "世尊！",
    "T08n0223_010:0291a27_2": "是般若波羅蜜與佛無二無別故。",
    "T08n0223_010:0291a28_3": "「復次，世尊！",
    "T08n0223_010:0291a28_4": "如佛住三事示現說十二部經——修多羅、祇夜乃至優波提舍。",
    "T08n0223_010:0291a29_5": "復有善男子、善女人受持誦說是般若波羅蜜，等無異。",
    "T08n0223_010:0291b02_0": "何以故？",
    "T08n0223_010:0291b02_1": "世尊！",
    "T08n0223_010:0291b02_2": "是般若波羅蜜中生三事示現及十二部經——修多羅乃至優波提舍——故。",
    "T08n0223_010:0291b03_3": "「復次，世尊！",
    "T08n0223_010:0291b04_4": "十方諸佛住三事示現說十二部經——修多羅乃至優波提舍。",
    "T08n0223_010:0291b05_5": "復有人受般若波羅蜜為他人說，等無有異。",
    "T08n0223_010:0291b06_6": "何以故？",
    "T08n0223_010:0291b06_7": "般若波羅蜜中生諸佛，亦生十二部經——修多羅乃至優波提舍。",
    "T08n0223_010:0291b08_8": "「復次，世尊！",
    "T08n0223_010:0291b08_9": "若有供養十方如恒河沙等世界中諸佛！",
    "T08n0223_010:0291b09_10": "恭敬尊重讚歎！",
    "T08n0223_010:0291b09_11": "華香乃至幡蓋。",
    "T08n0223_010:0291b10_12": "復有人書般若波羅蜜經卷！",
    "T08n0223_010:0291b10_13": "恭敬尊重讚歎！",
    "T08n0223_010:0291b11_14": "華香乃至幡蓋。",
    "T08n0223_010:0291b11_15": "其福正等。",
    "T08n0223_010:0291b11_16": "何以故？",
    "T08n0223_010:0291b12_0": "十方諸佛皆從般若波羅蜜中生。",
    "T08n0223_010:0291b12_1": "「復次，世尊！",
    "T08n0223_010:0291b13_0": "善男子、善女人聞是般若波羅蜜，受持讀誦、正憶念，亦為他人說。",
    "T08n0223_010:0291b14_1": "是人不墮地獄道，畜生、餓鬼道，亦不墮聲聞、辟支佛地。",
    "T08n0223_010:0291b15_2": "何以故？",
    "T08n0223_010:0291b16_0": "當知是善男子、善女人正住阿惟越致地中故。",
    "T08n0223_010:0291b17_1": "是般若波羅蜜遠離一切苦惱衰病。",
    "T08n0223_010:0291b17_2": "「復次，世尊！",
    "T08n0223_010:0291b18_3": "若有善男子、善女人書是般若波羅蜜經卷，受持親近供養，恭敬尊重讚歎。",
    "T08n0223_010:0291b19_4": "是人離諸恐怖。",
    "T08n0223_010:0291b20_5": "世尊！",
    "T08n0223_010:0291b20_6": "譬如負債人親近國王供給左右，債主反更供養恭敬是人，是人不復畏怖。",
    "T08n0223_010:0291b22_7": "何以故？",
    "T08n0223_010:0291b22_8": "世尊！",
    "T08n0223_010:0291b22_9": "此人依近於王，憑恃有力故。",
    "T08n0223_010:0291b23_10": "如是，世尊！",
    "T08n0223_010:0291b23_11": "諸佛舍利，般若波羅蜜修熏故，得供養恭敬。",
    "T08n0223_010:0291b24_12": "世尊！",
    "T08n0223_010:0291b24_13": "當知般若波羅蜜如王，舍利如負債人。",
    "T08n0223_010:0291b25_14": "負債人依王故得供養，舍利亦依般若波羅蜜修熏故得供養。",
    "T08n0223_010:0291b27_0": "世尊！",
    "T08n0223_010:0291b27_1": "當知諸佛一切種智亦以般若波羅蜜修熏故得成就。",
    "T08n0223_010:0291b28_2": "以是故，世尊！",
    "T08n0223_010:0291b28_3": "二分中我取般若波羅蜜。",
    "T08n0223_010:0291b29_4": "何以故？",
    "T08n0223_010:0291b29_5": "世尊！",
    "T08n0223_010:0291b29_6": "般若波羅蜜中生諸佛舍利三十二相，般若波羅蜜中亦生佛十力、四無所畏、四無礙智、十八不共法、大慈大悲。",
    "T08n0223_010:0291c03_7": "世尊！",
    "T08n0223_010:0291c03_8": "般若波羅蜜中生五波羅蜜，使得波羅蜜名字。",
    "T08n0223_010:0291c04_9": "般若波羅蜜中生諸佛一切種智。",
    "T08n0223_010:0291c05_10": "「復次，世尊！",
    "T08n0223_010:0291c05_11": "所在三千大千世界中，若有受持供養，恭敬尊重讚歎般若波羅蜜，是處若人若非人不能得其便，是人漸漸得入涅槃。",
    "T08n0223_010:0291c08_12": "世尊！",
    "T08n0223_010:0291c08_13": "般若波羅蜜為大利益如是，於三千大千世界中能作佛事。",
    "T08n0223_010:0291c09_14": "世尊！",
    "T08n0223_010:0291c10_0": "在所處有般若波羅蜜則為有佛。",
    "T08n0223_010:0291c10_1": "世尊！",
    "T08n0223_010:0291c10_2": "譬如無價摩尼珠寶，在所住處非人不得其便。",
    "T08n0223_010:0291c12_3": "若男子、女人有熱病，以是寶著身上，熱病即時除愈。",
    "T08n0223_010:0291c13_4": "若有風病、若有冷病、若有雜熱風冷病，以寶著身上，皆悉除愈。",
    "T08n0223_010:0291c15_0": "若闇中，是寶能令明。",
    "T08n0223_010:0291c15_1": "熱時能令涼，寒時能令溫。",
    "T08n0223_010:0291c16_2": "寶所住處，其地不寒不熱，時節和適。",
    "T08n0223_010:0291c17_0": "其處亦無諸餘毒螫。",
    "T08n0223_010:0291c17_1": "若男子、女人為毒蛇所螫，以寶示之，毒即除滅。",
    "T08n0223_010:0291c18_2": "「復次，世尊！",
    "T08n0223_010:0291c18_3": "若男子、女人眼痛膚瞖盲瞽，以寶近之，即時除愈。",
    "T08n0223_010:0291c20_4": "若有癩瘡惡腫，以寶著身上，病即除愈。",
    "T08n0223_010:0291c21_5": "「復次，世尊！",
    "T08n0223_010:0291c21_6": "是摩尼寶所在水中，水隨作一色。",
    "T08n0223_010:0291c22_7": "世尊！",
    "T08n0223_010:0291c22_8": "是寶若以青物裹著水中，水色則為青。",
    "T08n0223_010:0291c23_9": "若黃赤白紅縹物裹著水中，水隨作黃赤白紅縹色。",
    "T08n0223_010:0291c24_10": "如是等種種色物裹著水中，水隨作種種色。",
    "T08n0223_010:0291c25_11": "世尊！",
    "T08n0223_010:0291c25_12": "若水濁，以寶著中水，即為清。",
    "T08n0223_010:0291c26_13": "是寶其德如是。」",
    "T08n0223_010:0291c26_14": "爾時阿難問釋提桓因言：「憍尸迦！",
    "T08n0223_010:0291c27_15": "是摩尼寶，為是天上寶？",
    "T08n0223_010:0291c28_16": "為是閻浮提寶？」",
    "T08n0223_010:0291c28_17": "釋提桓因語阿難：「是天上寶。",
    "T08n0223_010:0291c29_18": "閻浮提人亦有是寶，但功德相少不具足。",
    "T08n0223_010:0292a01_19": "天上寶清淨輕妙，不可以譬喻為比。」",
    "T08n0223_010:0292a02_20": "「復次，世尊！",
    "T08n0223_010:0292a02_21": "是摩尼寶若著篋中，舉寶出，其功德薰篋故，人皆愛敬。",
    "T08n0223_010:0292a03_22": "如是，世尊！",
    "T08n0223_010:0292a04_0": "在所在處有書般若波羅蜜經卷，是處則無眾惱之患，亦如摩尼寶所著處則無眾難。",
    "T08n0223_010:0292a06_1": "世尊！",
    "T08n0223_010:0292a06_2": "佛般涅槃後舍利得供養，皆是般若波羅蜜力。",
    "T08n0223_010:0292a07_3": "禪那波羅蜜乃至檀那波羅蜜，內空乃至無法有法空，四念處乃至十八不共法，一切智，法相、法住、法位、法性、實際、不可思議性、一切種智是諸功德力。",
    "T08n0223_010:0292a10_4": "善男子、善女人作是念：『是佛舍利，一切智、一切種智、大慈大悲、斷一切結使及習、常捨、行不錯謬法等諸佛功德住處。』",
    "T08n0223_010:0292a13_5": "以是故，舍利得供養。",
    "T08n0223_010:0292a14_0": "世尊！",
    "T08n0223_010:0292a14_1": "舍利是諸功德寶波羅蜜住處，不垢不淨波羅蜜住處，不生不滅波羅蜜、不入不出波羅蜜、不增不損波羅蜜、不來不去不住波羅蜜。",
    "T08n0223_010:0292a17_2": "是佛舍利是諸法相波羅蜜住處，以是諸法相波羅蜜修薰故，舍利得供養。",
    "T08n0223_010:0292a19_0": "「復次，世尊！",
    "T08n0223_010:0292a19_1": "置三千大千世界滿中舍利。",
    "T08n0223_010:0292a19_2": "如恒河沙等諸世界滿其中舍利作一分，有人書般若波羅蜜經卷作一分。",
    "T08n0223_010:0292a21_3": "二分之中我取般若波羅蜜。",
    "T08n0223_010:0292a22_4": "何以故？",
    "T08n0223_010:0292a22_5": "是般若波羅蜜中生諸佛舍利，是般若波羅蜜修薰故，舍利得供養。",
    "T08n0223_010:0292a24_6": "世尊！",
    "T08n0223_010:0292a24_7": "若有善男子、善女人供養舍利，恭敬尊重讚歎，其功德報不可得邊。",
    "T08n0223_010:0292a25_8": "受人中、天上福樂，所謂剎利大姓、婆羅門大姓、居士大家，四天王天處乃至他化自在天中受福樂。",
    "T08n0223_010:0292a28_9": "亦以是福德因緣故當得盡苦。",
    "T08n0223_010:0292a28_10": "若受是般若波羅蜜，讀誦解說、正憶念，是人能具足禪那波羅蜜乃至能具足檀那波羅蜜，能具足四念處，乃至能具足十八不共法，過聲聞、辟支佛地，住菩薩位。",
    "T08n0223_010:0292b03_11": "住菩薩位已，得菩薩神通，從一佛國至一佛國。",
    "T08n0223_010:0292b04_12": "是菩薩為眾生故受身，隨其所應成就眾生，若作轉輪聖王、若作剎利大姓、若作婆羅門大姓成就眾生。",
    "T08n0223_010:0292b07_13": "以是故，世尊！",
    "T08n0223_010:0292b07_14": "我不為輕慢不恭敬故不取舍利，以善男子、善女人供養般若波羅蜜則為供養舍利故。",
    "T08n0223_010:0292b09_15": "「復次，世尊！",
    "T08n0223_010:0292b10_16": "有人欲見十方無量阿僧祇諸世界中現在佛法身、色身，是人應聞受持般若波羅蜜，讀誦、正憶念、為他人演說。",
    "T08n0223_010:0292b12_17": "如是善男子、善女人，當見十方無量阿僧祇世界中諸佛法身、色身。",
    "T08n0223_010:0292b14_18": "是善男子、善女人行般若波羅蜜，亦應以法相修念佛三昧。",
    "T08n0223_010:0292b15_19": "復次，善男子、善女人欲見現在諸佛，應當受是般若波羅蜜乃至正憶念。",
    "T08n0223_010:0292b17_20": "「復次，世尊！",
    "T08n0223_010:0292b17_21": "有二種法相：有為諸法相、無為諸法相。",
    "T08n0223_010:0292b18_22": "云何有為諸法相？",
    "T08n0223_010:0292b19_0": "所謂內空中智慧乃至無法有法空中智慧，四念處中智慧乃至八聖道分中智慧，佛十力、四無所畏、四無礙智、十八不共法中智慧，善法中不善法中、有漏法中無漏法中、世間法中出世間法中智慧，是名有為諸法法相。",
    "T08n0223_010:0292b24_1": "云何名無為諸法法相？",
    "T08n0223_010:0292b24_2": "若法無生無滅、無住無異、無垢無淨、無增無減諸法自性。",
    "T08n0223_010:0292b25_3": "云何名諸法自性？",
    "T08n0223_010:0292b26_4": "諸法無所有性是諸法自性。",
    "T08n0223_010:0292b27_0": "是名無為諸法相。」",
    "T08n0223_010:0292b27_1": "爾時佛告釋提桓因：「如是，如是！",
    "T08n0223_010:0292b28_2": "憍尸迦！",
    "T08n0223_010:0292b28_3": "過去諸佛因是般若波羅蜜得阿耨多羅三藐三菩提，過去諸佛弟子亦因般若波羅蜜得須陀洹道乃至阿羅漢、辟支佛道，未來現在世十方無量阿僧祇諸佛，因是般若波羅蜜得阿耨多羅三藐三菩提。",
    "T08n0223_010:0292c04_4": "未來現在諸佛弟子，亦因是般若波羅蜜得須陀洹道乃至辟支佛道。",
    "T08n0223_010:0292c05_5": "何以故？",
    "T08n0223_010:0292c05_6": "般若波羅蜜中廣說三乘義，以無相法故；無生無滅法故；無垢無淨法故；無作無起、不入不出、不增不損、不取不捨法故。",
    "T08n0223_010:0292c08_7": "以俗法故非第一義。",
    "T08n0223_010:0292c09_8": "何以故？",
    "T08n0223_010:0292c09_9": "是般若波羅蜜非此非彼、非高非下、非等非不等、非相非無相、非世間非出世間、非有漏非無漏、非有為非無為、非善非不善、非過去非未來非現在。",
    "T08n0223_010:0292c13_10": "何以故？",
    "T08n0223_010:0292c13_11": "憍尸迦！",
    "T08n0223_010:0292c13_12": "般若波羅蜜不取聲聞、辟支佛法，亦不捨凡人法。」",
    "T08n0223_010:0292c14_13": "釋提桓因白佛言：「世尊！",
    "T08n0223_010:0292c15_14": "菩薩摩訶薩行般若波羅蜜，知一切眾生心，亦不得眾生，乃至知者、見者亦不得。",
    "T08n0223_010:0292c17_15": "是菩薩不得色、不得受想行識，不得眼乃至意，不得色乃至法，不得眼觸因緣生受乃至意觸因緣生受，不得四念處乃至十八不共法，不得阿耨多羅三藐三菩提，不得諸佛法，不得佛。",
    "T08n0223_010:0292c21_16": "何以故？",
    "T08n0223_010:0292c21_17": "般若波羅蜜不為得法故出。",
    "T08n0223_010:0292c22_18": "何以故？",
    "T08n0223_010:0292c22_19": "般若波羅蜜性無所有、不可得。",
    "T08n0223_010:0292c23_20": "所用法不可得，處亦不可得。」",
    "T08n0223_010:0292c24_0": "佛告釋提桓因言：「如是，如是！",
    "T08n0223_010:0292c24_1": "憍尸迦！",
    "T08n0223_010:0292c24_2": "如汝所說，菩薩摩訶薩長夜行般若波羅蜜，阿耨多羅三藐三菩提不可得，何況菩薩及菩薩法。」",
    "T08n0223_010:0292c27_3": "爾時釋提桓因白佛言：「世尊！",
    "T08n0223_010:0292c27_4": "菩薩摩訶薩但行般若波羅蜜，不行餘波羅蜜耶？」",
    "T08n0223_010:0292c29_5": "佛告釋提桓因言：「憍尸迦！",
    "T08n0223_010:0292c29_6": "菩薩盡行六波羅蜜法，以無所得故，行檀那波羅蜜不得施者、不得受者、不得財物，行尸羅波羅蜜不得戒、不得持戒人、不得破戒人，乃至行般若波羅蜜不得智慧、不得智慧人、不得無智慧人。",
    "T08n0223_010:0293a05_7": "憍尸迦！",
    "T08n0223_010:0293a05_8": "菩薩摩訶薩行布施時，般若波羅蜜為作明導，能具足檀那波羅蜜。",
    "T08n0223_010:0293a07_9": "菩薩摩訶薩行持戒時，般若波羅蜜為作明導，能具足尸羅波羅蜜。",
    "T08n0223_010:0293a08_10": "菩薩摩訶薩行忍辱時，般若波羅蜜為作明導，能具足羼提波羅蜜。",
    "T08n0223_010:0293a10_11": "菩薩摩訶薩行精進時，般若波羅蜜為作明導，能具足毘梨耶波羅蜜。",
    "T08n0223_010:0293a12_12": "菩薩摩訶薩行禪那時，般若波羅蜜為作明導，能具足禪那波羅蜜。",
    "T08n0223_010:0293a13_13": "菩薩摩訶薩觀諸法時，般若波羅蜜為作明導，能具足般若波羅蜜。",
    "T08n0223_010:0293a15_14": "一切法以無所得故，所謂色乃至一切種智。",
    "T08n0223_010:0293a16_15": "憍尸迦！",
    "T08n0223_010:0293a16_16": "譬如閻浮提諸樹，種種葉、種種華、種種果、種種色，其蔭無差別。",
    "T08n0223_010:0293a18_17": "諸波羅蜜入般若波羅蜜中，至薩婆若無差別亦如是，以無所得故。」",
    "T08n0223_010:0293a19_18": "釋提桓因白佛言：「世尊！",
    "T08n0223_010:0293a20_19": "般若波羅蜜大功德成就。",
    "T08n0223_010:0293a20_20": "世尊！",
    "T08n0223_010:0293a21_21": "般若波羅蜜一切功德成就。",
    "T08n0223_010:0293a21_22": "世尊！",
    "T08n0223_010:0293a21_23": "般若波羅蜜無量功德成就、無邊功德成就、無等功德成就。",
    "T08n0223_010:0293a23_24": "世尊！",
    "T08n0223_010:0293a23_25": "若有善男子、善女人書是般若波羅蜜經卷，恭敬供養尊重讚歎，華香乃至幡蓋，如般若波羅蜜所說正憶念。",
    "T08n0223_010:0293a25_26": "復有善男子、善女人書般若波羅蜜經卷與他人。",
    "T08n0223_010:0293a27_27": "其福何所為多？」",
    "T08n0223_010:0293a27_28": "佛告釋提桓因：「憍尸迦！",
    "T08n0223_010:0293a28_29": "我還問汝，隨汝意報我。",
    "T08n0223_010:0293a28_30": "若有善男子善女人供養諸佛舍利，恭敬尊重讚歎華香乃至幡蓋。",
    "T08n0223_010:0293b01_31": "若復有人分舍利如芥子許與他人，令供養恭敬尊重讚歎，華香乃至幡蓋。",
    "T08n0223_010:0293b02_32": "其福何所為多？」",
    "T08n0223_010:0293b03_33": "釋提桓因白佛言：「世尊！",
    "T08n0223_010:0293b03_34": "如我從佛聞法中義，有善男子、善女人自供養舍利乃至幡蓋。",
    "T08n0223_010:0293b05_35": "若復有人分舍利如芥子許與他人令供養，其福甚多。",
    "T08n0223_010:0293b06_36": "世尊！",
    "T08n0223_010:0293b06_37": "佛見是福利眾生故，入金剛三昧中碎金剛身作末舍利。",
    "T08n0223_010:0293b08_38": "何以故？",
    "T08n0223_010:0293b08_39": "有人佛滅度後供養佛舍利乃至如芥子許，其福報無邊乃至盡苦。」",
    "T08n0223_010:0293b10_40": "佛告釋提桓因言：「如是，如是！",
    "T08n0223_010:0293b10_41": "憍尸迦！",
    "T08n0223_010:0293b11_42": "若善男子、善女人書般若波羅蜜經卷，供養恭敬，香花乃至幡蓋。",
    "T08n0223_010:0293b12_43": "若復有人書般若波羅蜜經卷與他人令學，是善男子、善女人其福甚多。",
    "T08n0223_010:0293b14_44": "復次，憍尸迦！",
    "T08n0223_010:0293b14_45": "善男子、善女人如般若波羅蜜中義為他人說，開示分別令易解。",
    "T08n0223_010:0293b16_46": "是善男子、善女人，勝於前善男子、善女人功德所從聞般若波羅蜜，當視其人如佛，亦如高勝梵行人。",
    "T08n0223_010:0293b18_47": "何以故？",
    "T08n0223_010:0293b18_48": "當知般若波羅蜜即是佛，般若波羅蜜不異佛，佛不異般若波羅蜜。",
    "T08n0223_010:0293b20_49": "過去未來現在諸佛，皆從般若波羅蜜中學，得阿耨多羅三藐三菩提及高勝梵行人。",
    "T08n0223_010:0293b22_50": "高勝梵行人者，所謂阿惟越致菩薩摩訶薩，亦學是般若波羅蜜，當得阿耨多羅三藐三菩提。",
    "T08n0223_010:0293b24_51": "聲聞人學是般若波羅蜜，得阿羅漢道。",
    "T08n0223_010:0293b25_52": "求辟支佛道人學是般若波羅蜜，得辟支佛道。",
    "T08n0223_010:0293b26_53": "菩薩學是般若波羅蜜，得入菩薩位。",
    "T08n0223_010:0293b27_54": "以是故，憍尸迦！",
    "T08n0223_010:0293b27_55": "善男子、善女人欲供養現在佛，恭敬尊重讚歎，花香乃至幡蓋，當供養般若波羅蜜。",
    "T08n0223_010:0293b29_56": "我見是利益，初得阿耨多羅三藐三菩提時作是念：『誰有可供養恭敬尊重讚歎依止住者？』",
    "T08n0223_010:0293c02_57": "憍尸迦！",
    "T08n0223_010:0293c03_58": "我於一切世間中，若天若魔若梵、若沙門婆羅門中，不見與我等者，何況有勝者。",
    "T08n0223_010:0293c05_0": "我又自思念：『我所得法自致作佛。",
    "T08n0223_010:0293c05_1": "我供養是法，恭敬尊重讚歎，當依止住。",
    "T08n0223_010:0293c06_2": "何等是法？",
    "T08n0223_010:0293c07_0": "所謂般若波羅蜜。』",
    "T08n0223_010:0293c07_1": "憍尸迦！",
    "T08n0223_010:0293c07_2": "我自供養是般若波羅蜜，恭敬尊重讚歎已，依止住。",
    "T08n0223_010:0293c08_3": "何況善男子、善女人欲得阿耨多羅三藐三菩提，而不供養般若波羅蜜，恭敬尊重讚歎，花香瓔珞乃至幡蓋？",
    "T08n0223_010:0293c11_4": "何以故？",
    "T08n0223_010:0293c11_5": "般若波羅蜜中生諸菩薩摩訶薩，諸菩薩摩訶薩中生諸佛。",
    "T08n0223_010:0293c12_6": "以是故，憍尸迦！",
    "T08n0223_010:0293c13_7": "善男子、善女人，若求佛道、若求辟支佛道、若求聲聞道，皆應供養般若波羅蜜，恭敬尊重讚歎，花香乃至幡蓋。」",
    "T08n0223_010:0293c15_8": "◎摩訶般若波羅蜜經法施品第三十八(丹十善品)佛告釋提桓因言：「憍尸迦！",
    "T08n0223_010:0293c17_9": "若有善男子、善女人，教一閻浮提人行十善道。",
    "T08n0223_010:0293c18_10": "於汝意云何，以是因緣故得福多不？」",
    "T08n0223_010:0293c19_11": "答言：「甚多，世尊！」",
    "T08n0223_010:0293c20_0": "佛言：「不如是善男子、善女人書持般若波羅蜜經卷，與他人令讀誦說，得福多。",
    "T08n0223_010:0293c21_1": "何以故？",
    "T08n0223_010:0293c22_2": "是般若波羅蜜中廣說諸無漏法，善男子、善女人從是中學，已學今學當學，入正法位中，已入今入當入，得須陀洹果，已得今得當得，乃至阿羅漢果。",
    "T08n0223_010:0293c25_3": "求辟支佛道亦如是。",
    "T08n0223_010:0293c26_4": "諸菩薩摩訶薩求阿耨多羅三藐三菩提，入正法位中，已入今入當入，得阿耨多羅三藐三菩提，已得今得當得。",
    "T08n0223_010:0293c28_5": "憍尸迦！",
    "T08n0223_010:0293c28_6": "何等是無漏法？",
    "T08n0223_010:0293c29_7": "所謂四念處乃至八聖道分、四聖諦，內空乃至無法有法空，佛十力乃至十八不共法。",
    "T08n0223_010:0294a02_8": "善男子、善女人學是法，得阿耨多羅三藐三菩提，已得今得當得。",
    "T08n0223_010:0294a03_9": "憍尸迦！",
    "T08n0223_010:0294a03_10": "若有善男子、善女人，教一人令得須陀洹果，是人得福德勝教一閻浮提人行十善道。",
    "T08n0223_010:0294a05_11": "何以故？",
    "T08n0223_010:0294a06_12": "憍尸迦！",
    "T08n0223_010:0294a06_13": "教一閻浮提人行十善道，不離地獄、畜生、餓鬼苦。",
    "T08n0223_010:0294a07_14": "憍尸迦！",
    "T08n0223_010:0294a07_15": "教一人令得須陀洹果，離三惡道故。",
    "T08n0223_010:0294a08_16": "乃至阿羅漢果、辟支佛道亦如是。",
    "T08n0223_010:0294a09_17": "憍尸迦！",
    "T08n0223_010:0294a09_18": "若善男子、善女人，教一閻浮提人令得須陀洹果，斯陀含、阿那含、阿羅漢、辟支佛道。",
    "T08n0223_010:0294a11_19": "不如善男子、善女人教一人令得阿耨多羅三藐三菩提得福多。",
    "T08n0223_010:0294a13_20": "何以故？",
    "T08n0223_010:0294a13_21": "憍尸迦！",
    "T08n0223_010:0294a13_22": "以菩薩因緣故，生須陀洹乃至阿羅漢、辟支佛。",
    "T08n0223_010:0294a14_23": "以菩薩因緣故，生諸佛。",
    "T08n0223_010:0294a15_24": "以是因緣故，憍尸迦！",
    "T08n0223_010:0294a15_25": "當知善男子、善女人書般若波羅蜜經卷，與他人令書持讀誦說，得福多。",
    "T08n0223_010:0294a17_26": "何以故？",
    "T08n0223_010:0294a17_27": "是般若波羅蜜中廣說諸善法。",
    "T08n0223_010:0294a18_28": "是善法中學，便出生剎利大姓、婆羅門大姓、居士大家，四天王天乃至非有想非無想天，便有四念處乃至一切種智，便有須陀洹乃至阿羅漢、辟支佛，便有諸佛。",
    "T08n0223_010:0294a21_29": "憍尸迦！",
    "T08n0223_010:0294a22_30": "置一閻浮提人。",
    "T08n0223_010:0294a22_31": "若有善男子、善女人教四天下國土中眾生令行十善道。",
    "T08n0223_010:0294a23_32": "於汝意云何，是人以是因緣故，得福多不？」",
    "T08n0223_010:0294a24_33": "答言：「甚多，世尊！」",
    "T08n0223_010:0294a25_34": "佛言：「不如善男子、善女人書般若波羅蜜經卷與他人，令書持讀誦說，得福多。",
    "T08n0223_010:0294a27_35": "餘如上說。",
    "T08n0223_010:0294a27_36": "憍尸迦！",
    "T08n0223_010:0294a27_37": "置四天下國土中眾生。",
    "T08n0223_010:0294a28_38": "若教小千國土中眾生令行十善道，亦如是。",
    "T08n0223_010:0294a29_39": "憍尸迦！",
    "T08n0223_010:0294a29_40": "置小千國土中眾生。",
    "T08n0223_010:0294a29_41": "若教二千中國土中眾生令行十善道。",
    "T08n0223_010:0294b01_42": "若有善男子、善女人書般若波羅蜜經卷，與他人令書持讀誦說，是人得福多。",
    "T08n0223_010:0294b03_43": "餘如上說。",
    "T08n0223_010:0294b04_0": "憍尸迦！",
    "T08n0223_010:0294b04_1": "置二千中國土中眾生。",
    "T08n0223_010:0294b04_2": "若教三千大千國土中所有眾生令行十善道。",
    "T08n0223_010:0294b05_3": "復有人書般若波羅蜜經卷，與他人令書持讀誦說，是人福德多。",
    "T08n0223_010:0294b07_4": "憍尸迦！",
    "T08n0223_010:0294b07_5": "置三千大千國土中眾生。",
    "T08n0223_010:0294b08_6": "若教如恒河沙等國土中所有眾生令行十善道。",
    "T08n0223_010:0294b09_7": "若復有人書般若波羅蜜經卷，與他人令書持讀誦說，其福多。",
    "T08n0223_010:0294b11_0": "餘如上說。",
    "T08n0223_010:0294b11_1": "「復次，憍尸迦！",
    "T08n0223_010:0294b11_2": "有人教一閻浮提眾生，令立四禪、四無量心、四無色定、五神通。",
    "T08n0223_010:0294b13_0": "於汝意云何，是善男子、善女人福德多不？」",
    "T08n0223_010:0294b14_0": "釋提桓因言：「甚多，世尊！」",
    "T08n0223_010:0294b14_1": "佛言：「不如是善男子、善女人書般若波羅蜜經卷與他人，令書持讀誦說，得福多。",
    "T08n0223_010:0294b16_2": "何以故？",
    "T08n0223_010:0294b16_3": "是般若波羅蜜中廣說諸善法。",
    "T08n0223_010:0294b17_4": "餘如上說。",
    "T08n0223_010:0294b17_5": "憍尸迦！",
    "T08n0223_010:0294b17_6": "置閻浮提中眾生。",
    "T08n0223_010:0294b18_7": "復置四天下國土中眾生、小千國土中眾生、二千中國土中眾生、三千大千國土中眾生。",
    "T08n0223_010:0294b20_8": "憍尸迦！",
    "T08n0223_010:0294b20_9": "若有人教十方如恒河沙等國土中眾生，令立四禪、四無量心、四無色定、五神通。",
    "T08n0223_010:0294b22_10": "於汝意云何？",
    "T08n0223_010:0294b22_11": "是人福德多不？」",
    "T08n0223_010:0294b23_12": "答言：「甚多，世尊！」",
    "T08n0223_010:0294b23_13": "佛言：「不如是善男子、善女人書般若波羅蜜經卷與他人，令書持讀誦說，得福多。",
    "T08n0223_010:0294b25_14": "何以故？",
    "T08n0223_010:0294b25_15": "是般若波羅蜜中廣說諸善法。",
    "T08n0223_010:0294b26_16": "餘如上說。",
    "T08n0223_010:0294b26_17": "「復次，憍尸迦！",
    "T08n0223_010:0294b27_18": "若有善男子、善女人受是般若波羅蜜，持讀誦說、正憶念。",
    "T08n0223_010:0294b28_19": "是人福德勝教閻浮提人行十善道，立四禪、四無量心、四無色定、五神通。",
    "T08n0223_010:0294c01_20": "正憶念者，受持親近般若波羅蜜乃至正憶念，不以二法不以不二法；受持親近禪那波羅蜜、毘梨耶波羅蜜、羼提波羅蜜、尸羅波羅蜜、檀那波羅蜜乃至正憶念，不以二法不以不二法；為阿耨多羅三藐三菩提，正憶念內空乃至一切種智，不以二法不以不二法。",
    "T08n0223_010:0294c07_21": "「復次，憍尸迦！",
    "T08n0223_010:0294c07_22": "若有善男子、善女人，為他人種種因緣演說般若波羅蜜義，開示分別令易解。",
    "T08n0223_010:0294c09_23": "憍尸迦！",
    "T08n0223_010:0294c09_24": "何等是般若波羅蜜義？",
    "T08n0223_010:0294c10_25": "憍尸迦！",
    "T08n0223_010:0294c10_26": "般若波羅蜜義者，不應以二相觀、不應以不二相觀，非有相非無相，不入不出、不增不損、不垢不淨、不生不滅、不取不捨，不住非不住，非實非虛、非合非散，非著非不著、非因非不因、非法非不法、非如非不如、非實際非不實際。",
    "T08n0223_010:0294c16_27": "憍尸迦！",
    "T08n0223_010:0294c16_28": "若善男子、善女人能以是般若波羅蜜義為他人種種因緣演說，開示分別令易解，是善男子、善女人所得福德甚多，勝自受持般若波羅蜜，親近讀誦說、正憶念。",
    "T08n0223_010:0294c20_29": "「復次，憍尸迦！",
    "T08n0223_010:0294c20_30": "善男子、善女人自受持般若波羅蜜，親近讀誦說、正憶念，亦為他人種種因緣演說般若波羅蜜義，開示分別令易解。",
    "T08n0223_010:0294c23_31": "是善男子、善女人所得功德甚多。」",
    "T08n0223_010:0294c23_32": "釋提桓因白佛言：「世尊！",
    "T08n0223_010:0294c24_33": "善男子、善女人應如是演說般若波羅蜜義，開示分別令易解。」",
    "T08n0223_010:0294c26_0": "佛語釋提桓因言：「如是，憍尸迦！",
    "T08n0223_010:0294c26_1": "是善男子、善女人應如是演說般若波羅蜜義，開示分別令易解。",
    "T08n0223_010:0294c28_2": "憍尸迦！",
    "T08n0223_010:0294c28_3": "善男子、善女人如是演說般若波羅蜜義，開示分別令易解，得無量無邊阿僧祇福德。",
    "T08n0223_010:0295a01_4": "若有善男子、善女人供養十方無量阿僧祇諸佛，盡其壽命隨其所須，恭敬尊重讚歎，花香乃至幡蓋供養。",
    "T08n0223_010:0295a03_5": "若復有善男子、善女人，種種因緣為他人廣說般若波羅蜜義，開示分別令易解。",
    "T08n0223_010:0295a05_6": "是善男子、善女人功德甚多。",
    "T08n0223_010:0295a06_7": "何以故？",
    "T08n0223_010:0295a06_8": "諸過去未來現在佛，皆於是般若波羅蜜中學，得阿耨多羅三藐三菩提，已得今得當得。",
    "T08n0223_010:0295a08_9": "復次，憍尸迦！",
    "T08n0223_010:0295a08_10": "若善男子、善女人於無量無邊阿僧祇劫行檀那波羅蜜。",
    "T08n0223_010:0295a10_11": "不如是善男子、善女人以般若波羅蜜為他人演說其義，開示分別令易解，其福甚多，以無所得故。",
    "T08n0223_010:0295a12_12": "云何名有所得？",
    "T08n0223_010:0295a13_0": "憍尸迦！",
    "T08n0223_010:0295a13_1": "若菩薩摩訶薩用有所得故布施，布施時作是念：『我與彼受所施者物。』",
    "T08n0223_010:0295a14_2": "是名得檀那，不得波羅蜜；『我持戒此是戒。』",
    "T08n0223_010:0295a15_3": "是名得戒，不得波羅蜜；『我忍辱，為是人忍辱。』",
    "T08n0223_010:0295a16_4": "是名得忍辱，不得波羅蜜；『我精進，為是事勤精進。』",
    "T08n0223_010:0295a18_5": "是名得精進，不得波羅蜜；『我修禪那，所修是禪那。』",
    "T08n0223_010:0295a19_6": "是名得禪那，不得波羅蜜；『我修慧，所修是慧。』",
    "T08n0223_010:0295a20_7": "是名得慧，不得波羅蜜。",
    "T08n0223_010:0295a20_8": "憍尸迦！",
    "T08n0223_010:0295a21_9": "是善男子、善女人如是行者，不得具足檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜。」",
    "T08n0223_010:0295a23_10": "釋提桓因白佛言：「世尊！",
    "T08n0223_010:0295a24_11": "菩薩摩訶薩云何修具足檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜？」",
    "T08n0223_010:0295a26_12": "佛告釋提桓因言：「菩薩摩訶薩布施時，不得與者、不得受者、不得所施物，是人得具足檀那波羅蜜。",
    "T08n0223_010:0295a29_13": "乃至修般若波羅蜜時，不得智、不得所修智，是人得具足般若波羅蜜。",
    "T08n0223_010:0295b01_14": "憍尸迦！",
    "T08n0223_010:0295b02_15": "是為菩薩摩訶薩具足檀那波羅蜜乃至般若波羅蜜。",
    "T08n0223_010:0295b03_16": "善男子、善女人如是行般若波羅蜜，當為他人演說其義，開示分別令易解。",
    "T08n0223_010:0295b05_17": "禪那波羅蜜、毘梨耶波羅蜜、羼提波羅蜜、尸羅波羅蜜、檀那波羅蜜，演說其義，開示分別令易解。",
    "T08n0223_010:0295b07_18": "何以故？",
    "T08n0223_010:0295b07_19": "憍尸迦！",
    "T08n0223_010:0295b07_20": "未來世當有善男子、善女人，欲說般若波羅蜜而說相似般若波羅蜜。",
    "T08n0223_010:0295b09_21": "有善男子、善女人發阿耨多羅三藐三菩提心，聞是相似般若波羅蜜，失正道。",
    "T08n0223_010:0295b11_22": "善男子、善女人應為是人具足演說般若波羅蜜義，開示分別令易解。」",
    "T08n0223_010:0295b12_23": "釋提桓因白佛言：「世尊！",
    "T08n0223_010:0295b13_24": "何等是相似般若波羅蜜？」",
    "T08n0223_010:0295b14_25": "◎佛言：「有善男子、善女人說有所得般若波羅蜜，是為相似般若波羅蜜。」",
    "T08n0223_010:0295b15_26": "釋提桓因白佛言：「世尊！",
    "T08n0223_010:0295b16_27": "云何善男子、善女人說有所得般若波羅蜜，是為相似般若波羅蜜？」",
    "T08n0223_010:0295b17_28": "佛言：「善男子、善女人說有所得般若波羅蜜，是為相似般若波羅蜜。",
    "T08n0223_010:0295b19_29": "相似般若波羅蜜者，說色無常。",
    "T08n0223_010:0295b20_30": "作是言：『能如是行，是行般若波羅蜜。』",
    "T08n0223_010:0295b21_31": "行者求色無常，是為行相似般若波羅蜜。",
    "T08n0223_010:0295b22_32": "說受想行識無常，作是言：『能如是行，是行般若波羅蜜。』",
    "T08n0223_010:0295b23_33": "行者求受想行識無常，是為行相似般若波羅蜜。",
    "T08n0223_010:0295b24_34": "說眼無常乃至說意無常，說色無常乃至說法無常。",
    "T08n0223_010:0295b25_35": "說眼界無常，色界、眼識界無常，乃至說意界、法界、意識界無常。",
    "T08n0223_010:0295b27_36": "說地種無常乃至說識種無常。",
    "T08n0223_010:0295b28_37": "說眼識界無常乃至說意識界無常。",
    "T08n0223_010:0295b29_38": "說眼觸無常乃至說意觸無常。",
    "T08n0223_010:0295b29_39": "說眼觸因緣生受無常乃至說意觸因緣生受無常。",
    "T08n0223_010:0295c02_40": "廣說如五陰。",
    "T08n0223_010:0295c02_41": "說色苦乃至說意觸因緣生受苦。",
    "T08n0223_010:0295c03_42": "說色無我乃至說意觸因緣生受無我。",
    "T08n0223_010:0295c04_43": "皆如五陰說。",
    "T08n0223_010:0295c04_44": "行者行檀那波羅蜜時，為說色無常、苦、無我，乃至意觸因緣生受說無常、苦、無我。",
    "T08n0223_010:0295c06_45": "尸羅波羅蜜乃至般若波羅蜜亦如是。",
    "T08n0223_010:0295c07_46": "行四禪、四無量心、四無色定，為說無常、苦、無我。",
    "T08n0223_010:0295c08_47": "行四念處，為說無常、苦、無我。",
    "T08n0223_010:0295c09_48": "乃至行薩婆若時，為說無常、苦、無我。",
    "T08n0223_010:0295c09_49": "作如是教：『能如是行者，是為行般若波羅蜜。』",
    "T08n0223_010:0295c11_0": "憍尸迦！",
    "T08n0223_010:0295c11_1": "是名相似般若波羅蜜。",
    "T08n0223_010:0295c11_2": "「復次，憍尸迦！",
    "T08n0223_010:0295c12_3": "若是善男子、善女人當來世說相似般若波羅蜜，作是言：『汝善男子、善女人修行般若波羅蜜，汝修行般若波羅蜜時當得初地乃至當得十地。』",
    "T08n0223_010:0295c15_4": "禪那波羅蜜乃至檀那波羅蜜亦如是。",
    "T08n0223_010:0295c16_5": "行者以相似有所得、以總相修是般若波羅蜜。",
    "T08n0223_010:0295c17_6": "憍尸迦！",
    "T08n0223_010:0295c17_7": "是名相似般若波羅蜜。",
    "T08n0223_010:0295c18_8": "「復次，憍尸迦！",
    "T08n0223_010:0295c18_9": "善男子、善女人欲說般若波羅蜜，作是言：『汝善男子、善女人修行般若波羅蜜已，當過聲聞、辟支佛地。』",
    "T08n0223_010:0295c20_10": "是名相似般若波羅蜜。",
    "T08n0223_010:0295c21_11": "「復次，憍尸迦！",
    "T08n0223_010:0295c21_12": "善男子、善女人為求佛道者如是說：『汝善男子、善女人修行般若波羅蜜已，入菩薩位得無生法忍，得無生忍已便住菩薩神通，從一佛國至一佛國，供養諸佛，恭敬尊重讚歎。』",
    "T08n0223_010:0295c26_0": "如是說者，是名相似般若波羅蜜。",
    "T08n0223_010:0295c26_1": "「復次，憍尸迦！",
    "T08n0223_010:0295c27_2": "善男子、善女人為求佛道者如是說：『汝善男子、善女人學是般若波羅蜜，受持讀誦說、正憶念，當得無量無邊阿僧祇功德。』",
    "T08n0223_010:0295c29_3": "如是說者，是名相似般若波羅蜜。",
    "T08n0223_010:0296a01_4": "復次，善男子、善女人為求佛道者如是說：『如過去未來現在諸佛功德善本，從初發心至成得佛，都合集迴向阿耨多羅三藐三菩提。』",
    "T08n0223_010:0296a04_5": "如是說者，是名相似般若波羅蜜。」",
    "T08n0223_010:0296a05_6": "釋提桓因白佛言：「世尊！",
    "T08n0223_010:0296a06_7": "云何善男子、善女人為求佛道者不說相似般若波羅蜜？」",
    "T08n0223_010:0296a07_8": "佛言：「若善男子、善女人為求佛道者說般若波羅蜜：『善男子！",
    "T08n0223_010:0296a08_9": "汝修行般若波羅蜜，莫觀色無常。",
    "T08n0223_010:0296a09_10": "何以故？",
    "T08n0223_010:0296a09_11": "色色性空。",
    "T08n0223_010:0296a10_12": "是色性非法若非法，即名為般若波羅蜜。",
    "T08n0223_010:0296a11_13": "般若波羅蜜中色非常非無常。",
    "T08n0223_010:0296a11_14": "何以故？",
    "T08n0223_010:0296a12_15": "是中色尚不可得，何況常無常。』",
    "T08n0223_010:0296a12_16": "憍尸迦！",
    "T08n0223_010:0296a13_0": "善男子、善女人如是說者，是名不說相似般若波羅蜜。",
    "T08n0223_010:0296a14_1": "受想行識亦如是。",
    "T08n0223_010:0296a14_2": "「復次，憍尸迦！",
    "T08n0223_010:0296a15_0": "善男子、善女人為求佛道者說：『汝，善男子！",
    "T08n0223_010:0296a16_0": "修行般若波羅蜜，於諸法莫有所過、莫有所住。",
    "T08n0223_010:0296a17_1": "何以故？",
    "T08n0223_010:0296a17_2": "般若波羅蜜中無有法可過可住。",
    "T08n0223_010:0296a18_3": "所以者何？",
    "T08n0223_010:0296a18_4": "一切法自性空。",
    "T08n0223_010:0296a18_5": "自性空是非法，若非法即是般若波羅蜜。",
    "T08n0223_010:0296a19_6": "般若波羅蜜中無有法可入可出、可生可滅。』",
    "T08n0223_010:0296a20_7": "憍尸迦！",
    "T08n0223_010:0296a21_0": "是善男子、善女人如是說，是名不說相似般若波羅蜜。",
    "T08n0223_010:0296a22_1": "廣說如上。",
    "T08n0223_010:0296a22_2": "與相似相違，是名不說相似般若波羅蜜。",
    "T08n0223_010:0296a23_3": "如是，憍尸迦！",
    "T08n0223_010:0296a23_4": "善男子、善女人應如是演說般若波羅蜜義。",
    "T08n0223_010:0296a24_5": "若如是說般若波羅蜜義，所得功德勝於前者。",
    "T08n0223_010:0296a26_0": "「復次，憍尸迦！",
    "T08n0223_010:0296a26_1": "閻浮提中所有眾生皆教令得須陀洹。",
    "T08n0223_010:0296a27_2": "於汝意云何，是人得福多不？」",
    "T08n0223_010:0296a27_3": "答言：「甚多，世尊！」",
    "T08n0223_010:0296a28_4": "佛言：「不如是善男子、善女人以般若波羅蜜為他人種種因緣演說其義，開示分別令易解，如是言：『善男子、善女人！",
    "T08n0223_010:0296b02_5": "汝來受是般若波羅蜜，勤誦讀說、正憶念，如般若波羅蜜中所說行。",
    "T08n0223_010:0296b03_6": "何以故？",
    "T08n0223_010:0296b03_7": "是般若波羅蜜中出生諸須陀洹。』",
    "T08n0223_010:0296b04_8": "憍尸迦！",
    "T08n0223_010:0296b04_9": "置閻浮提中眾生，復置四天下眾生，小千國土、二千中國土、三千大千國土眾生。",
    "T08n0223_010:0296b06_10": "若有人教十方如恒河沙國土中眾生，盡教令得須陀洹。",
    "T08n0223_010:0296b08_11": "於汝意云何，是人得福多不？」",
    "T08n0223_010:0296b08_12": "答言：「甚多，世尊！」",
    "T08n0223_010:0296b09_13": "佛言：「不如是善男子、善女人以般若波羅蜜為他人種種因緣演說其義，開示分別令易解，如是言：『善男子！",
    "T08n0223_010:0296b11_14": "汝來受是般若波羅蜜，勤誦讀說、正憶念，如般若波羅蜜中所說行？",
    "T08n0223_010:0296b13_15": "何以故。",
    "T08n0223_010:0296b13_16": "般若波羅蜜中出生諸須陀洹。』",
    "T08n0223_010:0296b14_17": "「復次，憍尸迦！",
    "T08n0223_010:0296b14_18": "若有善男子、善女人教閻浮提中人令得斯陀含、阿那含、阿羅漢。",
    "T08n0223_010:0296b16_19": "於汝意云何，是人得福多不？」",
    "T08n0223_010:0296b16_20": "答言：「甚多，世尊！」",
    "T08n0223_010:0296b17_21": "佛言：「不如是善男子、善女人以般若波羅蜜為他人種種因緣演說其義，開示分別令易解，如是言：『善男子！",
    "T08n0223_010:0296b20_0": "汝來受是般若波羅蜜，勤誦讀說、正憶念，如般若波羅蜜中所說行。",
    "T08n0223_010:0296b21_1": "何以故？",
    "T08n0223_010:0296b21_2": "般若波羅蜜中出生諸斯陀含、阿那含、阿羅漢故。』",
    "T08n0223_010:0296b23_0": "乃至十方如恒河沙等國土中眾生，亦如是。",
    "T08n0223_010:0296b24_0": "「復次，憍尸迦！",
    "T08n0223_010:0296b24_1": "若善男子、善女人教一閻浮提中眾生令得辟支佛道。",
    "T08n0223_010:0296b25_2": "於汝意云何，是人得福多不？」",
    "T08n0223_010:0296b26_3": "答言：「甚多，世尊！」",
    "T08n0223_010:0296b26_4": "佛言：「不如是善男子、善女人以般若波羅蜜為他人種種因緣演說其義，開示分別令易解，如是言：『善男子！",
    "T08n0223_010:0296b29_5": "汝來受是般若波羅蜜，勤讀誦解說、正憶念，如般若波羅蜜中所說行。",
    "T08n0223_010:0296c01_6": "何以故？",
    "T08n0223_010:0296c02_7": "般若波羅蜜中出生諸辟支佛道故。』",
    "T08n0223_010:0296c03_0": "四天下乃至十方如恒河沙等國土中眾生，亦如是。",
    "T08n0223_010:0296c04_1": "「復次，憍尸迦！",
    "T08n0223_010:0296c04_2": "善男子、善女人教一閻浮提中眾生，令發阿耨多羅三藐三菩提心。",
    "T08n0223_010:0296c06_3": "於汝意云何，是人得福多不？」",
    "T08n0223_010:0296c06_4": "答言：「甚多，世尊！」",
    "T08n0223_010:0296c07_5": "佛言：「不如是善男子、善女人以般若波羅蜜為他人種種因緣演說其義，開示分別令易解，亦如是言：『汝當隨般若波羅蜜中學，當得一切智法。",
    "T08n0223_010:0296c10_6": "汝若得一切智法，汝便得修行般若波羅蜜增益具足。",
    "T08n0223_010:0296c11_7": "若得修行般若波羅蜜增益具足，汝當得阿耨多羅三藐三菩提。』",
    "T08n0223_010:0296c13_8": "何以故？",
    "T08n0223_010:0296c13_9": "憍尸迦！",
    "T08n0223_010:0296c13_10": "般若波羅蜜中生諸初發意菩薩摩訶薩故。",
    "T08n0223_010:0296c14_11": "乃至十方如恒河沙等國土，亦如是。",
    "T08n0223_010:0296c15_12": "「復次，憍尸迦！",
    "T08n0223_010:0296c16_0": "善男子、善女人教一閻浮提中眾生令住阿惟越致地。",
    "T08n0223_010:0296c17_1": "於汝意云何，是人福德多不？」",
    "T08n0223_010:0296c17_2": "答言：「甚多，世尊！」",
    "T08n0223_010:0296c18_3": "佛言：「不如是善男子、善女人以般若波羅蜜為他人種種因緣演說其義，開示分別令易解，亦如是言：『汝來，善男子！",
    "T08n0223_010:0296c21_4": "受是般若波羅蜜，乃至如般若波羅蜜中所說行，汝便得一切智法。",
    "T08n0223_010:0296c22_5": "得一切智法已，乃至便得阿耨多羅三藐三菩提。』",
    "T08n0223_010:0296c23_6": "何以故？",
    "T08n0223_010:0296c24_7": "般若波羅蜜中生諸菩薩摩訶薩阿惟越致地故。",
    "T08n0223_010:0296c25_8": "乃至十方如恒河沙等國土，亦如是。",
    "T08n0223_010:0296c26_9": "「復次，憍尸迦！",
    "T08n0223_010:0296c26_10": "一閻浮提中眾生發意求阿耨多羅三藐三菩提，若有善男子、善女人為是人廣說般若波羅蜜及其義解，開示分別，如是言：『汝來，善男子！",
    "T08n0223_010:0296c29_11": "受是般若波羅蜜，乃至如般若波羅蜜中所說行，學已汝當得阿耨多羅三藐三菩提。』",
    "T08n0223_010:0297a02_12": "復有人為一阿惟越致菩薩演說般若波羅蜜及其義解，開示分別：『汝來受是般若波羅蜜，乃至如般若波羅蜜中所說行，學已汝當得阿耨多羅三藐三菩提。』",
    "T08n0223_010:0297a06_13": "是善男子所得功德甚多。",
    "T08n0223_010:0297a06_14": "乃至十方如恒河沙等國土中，亦如是。",
    "T08n0223_010:0297a07_15": "「復次，憍尸迦！",
    "T08n0223_010:0297a08_16": "若有一閻浮提中眾生皆得阿惟越致、阿耨多羅三藐三菩提。",
    "T08n0223_010:0297a09_17": "復有善男子、善女人以般若波羅蜜為是人演說其義，於是中有一菩薩疾欲得阿耨多羅三藐三菩提。",
    "T08n0223_010:0297a12_18": "若有善男子、善女人為此菩薩說般若波羅蜜及其義解，是人功德最多。",
    "T08n0223_010:0297a13_19": "乃至十方如恒河沙等國土，亦如是。」",
    "T08n0223_010:0297a14_20": "釋提桓因白佛言：「世尊！",
    "T08n0223_010:0297a15_21": "如菩薩摩訶薩轉轉近阿耨多羅三藐三菩提者，如是應轉轉教行檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜，應教內空乃至無法有法空，四念處乃至八聖道分，佛十力、四無所畏、四無礙智、十八不共法，亦應供養衣服、臥具、飲食、湯藥，隨其所須。",
    "T08n0223_010:0297a21_22": "是善男子、善女人，法施、財施供養是菩薩，所得功德勝於前者。",
    "T08n0223_010:0297a23_23": "何以故？",
    "T08n0223_010:0297a23_24": "世尊！",
    "T08n0223_010:0297a23_25": "是菩薩摩訶薩疾得阿耨多羅三藐三菩提故。」",
    "T08n0223_010:0297a24_26": "爾時慧命須菩提語釋提桓因言：「善哉，善哉！",
    "T08n0223_010:0297a25_27": "憍尸迦！",
    "T08n0223_010:0297a25_28": "汝為聖弟子，安慰諸菩薩摩訶薩，為阿耨多羅三藐三菩提者，以法施、財施利益，法應爾。",
    "T08n0223_010:0297a27_29": "何以故？",
    "T08n0223_010:0297a28_30": "菩薩中生諸佛聖眾。",
    "T08n0223_010:0297a28_31": "若菩薩不發阿耨多羅三藐三菩提心者，是菩薩不能學六波羅蜜乃至十八不共法。",
    "T08n0223_010:0297b01_32": "若不學六波羅蜜乃至十八不共法，不能得阿耨多羅三藐三菩提。",
    "T08n0223_010:0297b03_33": "若不能得阿耨多羅三藐三菩提者，則無聲聞、辟支佛。",
    "T08n0223_010:0297b04_34": "以是故，憍尸迦！",
    "T08n0223_010:0297b04_35": "諸菩薩摩訶薩學六波羅蜜乃至十八不共法。",
    "T08n0223_010:0297b05_36": "學六波羅蜜乃至十八不共法時，得阿耨多羅三藐三菩提。",
    "T08n0223_010:0297b07_37": "得阿耨多羅三藐三菩提故，斷地獄、畜生、餓鬼道，世間便有剎利大姓、婆羅門大姓、居士大家，四天王天乃至非有想非無想天，乃至檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜，內空乃至無法有法空，四念處乃至十八不共法出現於世，聲聞乘、辟支佛乘、佛乘皆現於世。」",
    "T08n0223_010:0297b14_38": "◎摩訶般若波羅蜜經卷第十"
}