{
    "T09n0278_003:0407a11_0": "大方廣佛華嚴經卷第三",
    "T09n0278_003:0407a13_0": "東晉天竺三藏佛馱跋陀羅譯",
    "T09n0278_003:0407a14_0": "盧舍那佛品第二之二",
    "T09n0278_003:0407a15_0": "◎此世界海下方，次有世界海，名蓮華妙香勝藏；中有佛剎，名寶師子光，佛號明照法界；於彼如來大眾海中，有菩薩名光照分別法界，為佛光明所開發已，與世界海塵數菩薩眷屬圍遶，來向佛所；興十種一切寶光明雲，悉皆彌覆，充滿虛空，十種一切香光明雲、十種諸佛師子吼雲、十種一切佛剎功德莊嚴雲、十種一切華樓閣雲、十種一切座莊嚴雲，悉皆彌覆，充滿虛空，來詣佛所，在於下方寶藏師子座上，結跏趺坐。",
    "T09n0278_003:0407a24_1": "此世界海上方，次有世界海，名雜寶光海莊嚴；中有佛剎，名樂行清淨，佛號無礙功德稱離闇光王；於彼如來大眾海中，有菩薩名無障礙力精進慧，為佛光明所開發已，與世界海塵數菩薩眷屬圍遶，來向佛所；興十種一切無量妙色寶照雲，悉皆彌覆，充滿虛空，十種無量光普照雲、十種一切莊嚴照明雲、十種香焰雲、十種一切莊嚴雲、十種佛光焰雲、十種寶樹華焰雲、十種一切寶樹堅固光明雲、十種一切勝光明雲、十種一切菩薩所行示現雲、十種一切解脫光明雲，悉皆彌覆，充滿虛空，來詣佛所，供養、恭敬、禮拜已，在於上方妙音勝蓮華藏師子座上，結跏趺坐。",
    "T09n0278_003:0407b08_2": "如是等十億佛剎塵數世界海中，有十億佛剎微塵數等大菩薩來，一一菩薩各將一佛世界塵數菩薩以為眷屬，一一菩薩各興一佛世界微塵數等妙莊嚴雲，悉皆彌覆，充滿虛空，隨所來方，結跏趺坐。",
    "T09n0278_003:0407b14_0": "彼諸菩薩次第坐已，一切毛孔各出十佛世界微塵數等一切妙寶淨光明雲，一一光中，各出十佛世界微塵數菩薩，一一菩薩、一切法界方便海充滿一切微塵數道；一一塵中，有十佛世界塵數佛剎；一一佛剎中，三世諸佛皆悉顯現。",
    "T09n0278_003:0407b19_1": "念念中，於一一世界各化一佛剎塵數眾生，以夢自在示現法門教化、一切諸天化生法門教化、一切菩薩行處音聲法門教化、震動一切佛剎建立諸佛法門教化、一切願海法門教化、一切眾生言辭入佛音聲法門教化、一切佛法雲雨法門教化、法界自在光明法門教化、建立一切大眾海於普賢菩薩法門教化，以如是等一切法門，隨其所樂而教化之，於一念頃，能滅一切世界中，各如須彌山塵數眾生諸惡道苦；各如須彌山塵數眾生，令離邪定，立正定聚；各如須彌山塵數眾生，令立聲聞、緣覺之地；各如須彌山塵數眾生，立無上道；各如須彌山塵數眾生，立一切不可盡功德智慧地；各如須彌山塵數眾生，令立盧舍那佛願性海中。",
    "T09n0278_003:0407c05_2": "爾時，諸菩薩光明中，以偈頌曰：「一切光明出妙音，　　說諸菩薩具足行，　佛子功德悉成滿，　　普遍一切十方界。",
    "T09n0278_003:0407c08_0": "　無量劫海修行道，　　欲令眾生離苦故，　不自計己生死苦，　　佛子善入大方便。",
    "T09n0278_003:0407c10_0": "　無量無邊無有餘，　　窮盡一切大海劫，　遍行一切諸法門，　　善說微妙寂靜法。",
    "T09n0278_003:0407c12_0": "　一切三世佛所願，　　皆得清淨具足滿，　佛子饒益諸眾生，　　能自具行清淨道。",
    "T09n0278_003:0407c14_0": "　皆能往詣諸佛所，　　清淨法身照十方，　佛子智海無邊底，　　普觀諸法寂滅相。",
    "T09n0278_003:0407c16_0": "　一光明中有無量，　　無上大慈難思議，　清淨慧眼照諸法，　　此是佛子妙境界。",
    "T09n0278_003:0407c18_0": "　一毛悉受諸佛剎，　　又能震動諸國土，　能令眾生無怖想，　　是名清淨方便地。",
    "T09n0278_003:0407c20_0": "　一一塵中無量身，　　復現無量莊嚴剎，　於一念中皆悉見，　　是無障礙淨法門。",
    "T09n0278_003:0407c22_0": "　三世所有一切劫，　　於一念中能悉現，　猶如幻化無所有，　　是名諸佛無礙法。",
    "T09n0278_003:0407c24_0": "　普賢諸行皆具足，　　能令眾生悉清淨，　諸佛子具自在法，　　一一毛孔師子吼。」",
    "T09n0278_003:0407c26_0": "爾時，世尊欲令一切菩薩大眾，知佛無量無邊境界自在法門故，放眉間白毫相一切寶色燈明雲光，名一切菩薩慧光觀察照十方藏。",
    "T09n0278_003:0407c29_1": "此光遍照一切佛剎，於一念中，皆悉普照一切法界；於一切世界，雨一切佛諸大願雲，顯現普賢菩薩，示大眾已，還從足下相輪中入於彼。",
    "T09n0278_003:0408a03_2": "復有大蓮華生，以眾寶為莖，一切寶王為莊嚴藏，其葉遍覆一切法界；一切寶香莊嚴其鬚，閻浮檀金以為其臺。",
    "T09n0278_003:0408a06_3": "此華生已，如來眉間有一大菩薩出，名曰一切諸法勝音，與世界海塵數菩薩眾俱，敬遶世尊無量匝已，退坐蓮華臺上，眷屬菩薩坐蓮華鬚。",
    "T09n0278_003:0408a09_4": "一切諸法勝音菩薩成就無量法界歡喜，隨順諸佛境界深智，度不可思議佛海光明，悉能往詣一切佛所。",
    "T09n0278_003:0408a11_5": "爾時，一切諸法勝音菩薩以偈頌曰：「佛身充滿諸法界，　　普現一切眾生前，　應受化器悉充滿，　　佛故處此菩提樹。",
    "T09n0278_003:0408a15_0": "　一切佛剎微塵等，　　爾所佛坐一毛孔，　皆有無量菩薩眾，　　各為具說普賢行。",
    "T09n0278_003:0408a17_0": "　無量剎海處一毛，　　悉坐菩提蓮華座，　遍滿一切諸法界，　　一切毛孔自在現。」",
    "T09n0278_003:0408a19_0": "爾時，師子焰光奮迅音菩薩以偈頌曰：「盧舍那如來，　　轉清淨法輪，　一切法方便，　　如來雲普覆。",
    "T09n0278_003:0408a22_0": "　十方國土中，　　一切世界海，　佛願力自在，　　普現轉法輪。",
    "T09n0278_003:0408a24_0": "　一切佛土中，　　無量大眾海，　言號各不同，　　而轉淨法輪。",
    "T09n0278_003:0408a26_0": "　盧舍那佛神力故，　　一切剎中轉法輪，　普賢菩薩願音聲，　　遍滿一切世界海。",
    "T09n0278_003:0408a28_0": "　法身充滿一切剎，　　普雨一切諸法雨，　法相不生亦不滅，　　悉照一切諸世間。",
    "T09n0278_003:0408b01_0": "　無量無數億劫中，　　一切佛剎微塵道，　盧舍那佛妙音聲，　　具足演說本所行。",
    "T09n0278_003:0408b03_0": "　一切佛剎微塵數，　　大光明網照十方，　一一光中有諸佛，　　以無上道化眾生。",
    "T09n0278_003:0408b05_0": "　法身堅固不可壞，　　充滿一切諸法界，　普能示現諸色身，　　隨應化導諸群生。",
    "T09n0278_003:0408b07_0": "　三世無量諸佛剎，　　其中一切諸導師，　一切音聲及名字，　　普見諸佛力自在。",
    "T09n0278_003:0408b09_0": "　過去未來及現在，　　如是一切諸導師，　彼聖能令一切聞，　　不可思議正法輪。」",
    "T09n0278_003:0408b11_0": "如此四天下道場上，見佛神力，一切菩薩大眾雲集，一切世界海中亦復如是。",
    "T09n0278_003:0408b13_0": "爾時，普賢菩薩於如來前，坐蓮華藏師子之座，即入一切如來淨藏三昧正受，普照一切法界諸如來身，無所障礙，離垢滿足，猶如虛空。",
    "T09n0278_003:0408b16_1": "普賢菩薩於此世界三昧正受，盡法界、虛空界等一切佛剎亦復如是。",
    "T09n0278_003:0408b17_2": "普賢菩薩入是三昧已，十方世界海諸佛悉現，彼諸如來各各讚言：「善哉！",
    "T09n0278_003:0408b19_3": "善哉！",
    "T09n0278_003:0408b19_4": "善男子！",
    "T09n0278_003:0408b19_5": "汝乃能入此三昧正受，是皆盧舍那佛本願力故。",
    "T09n0278_003:0408b20_6": "又汝於諸佛所，清淨行願力故，所謂：轉一切諸佛法輪故；開一切如來智慧海故；盡度一切諸法方便及十方海悉無餘故；除一切眾生煩惱得清淨故；能到一切諸佛國土無障礙故；入一切諸佛境界無礙故；一切諸佛普門功德滿足故；入一切法方便深樂一切智故；方便觀察一切世間法故；知一切眾生諸根海故。」",
    "T09n0278_003:0408b29_0": "爾時，一切諸佛與普賢菩薩入一切智力；與入無量無邊法界智；與能詣三世諸佛所智；與一切世界海成壞智；與入無量眾生界智；與佛甚深法門智；與一切不壞三昧住智；與入一切菩薩諸根海智；與一切眾生語言海轉法輪辭辯智；與一身遍滿一切世界智；與一切諸佛音聲智。",
    "T09n0278_003:0408c06_1": "何以故？",
    "T09n0278_003:0408c06_2": "以得此三昧法故。",
    "T09n0278_003:0408c08_0": "爾時，十方諸佛各申右手，摩普賢菩薩頂；爾時，一切菩薩見十方諸佛各申右手，摩普賢菩薩頂已，彼諸菩薩一心恭敬觀察普賢菩薩，即時同聲以偈頌曰：「於諸佛所修善法，　　滿足一切大願力，　出生清淨妙法身，　　如實平等同虛空。",
    "T09n0278_003:0408c14_0": "　一切諸佛國土中，　　普賢菩薩常依住，　十方世界無不見，　　無量功德智慧海。",
    "T09n0278_003:0408c16_0": "　悉見十方一切佛，　　清淨身行功德海，　能於一一微塵道，　　普皆示現一切剎。",
    "T09n0278_003:0408c18_0": "　一切十方佛世界，　　無量微塵諸劫數，　常見普賢真佛子，　　無量三昧方便行。",
    "T09n0278_003:0408c20_0": "　法身充滿諸法界，　　一切十方佛國土，　遍遊一切眾生海，　　安住深妙清淨法。",
    "T09n0278_003:0408c22_0": "　永度無量諸法界，　　離眾煩惱不可壞，　其身周遍滿虛空，　　廣說無量諸佛法。",
    "T09n0278_003:0408c24_0": "　一切功德海中生，　　普放光明如大雲，　堅固眾生清淨行，　　微妙音說佛境界。",
    "T09n0278_003:0408c26_0": "　無量無數大劫中，　　修習普賢甚深行，　無量無邊諸法雲，　　雷震演說勝法界。",
    "T09n0278_003:0408c28_0": "　一切佛土如實性，　　十力修集淨莊嚴，　普入一切眾生海，　　如應為說清淨法。",
    "T09n0278_003:0409a01_0": "　無量無邊大眾海，　　一心恭敬觀普賢，　無量深廣智慧海，　　願轉清淨妙法輪。」",
    "T09n0278_003:0409a02_1": "◎◎爾時，普賢菩薩承佛神力，觀察一切諸世界海、一切眾生海、法界業海、一切眾生欲樂諸根海、一切三世諸佛海已，普告菩薩大眾海言：「佛子！",
    "T09n0278_003:0409a06_2": "諸佛一切世界海成敗清淨智、不可思議一切眾生界起智、觀察法界智、一切如來自在智、清淨願轉法輪智、力無所畏不共法智、光明讚歎音聲智、三種教化眾生智、無量三昧法門不壞智、如來種種自在智，如是等一切皆不可思議，我當承佛神力，具足演說，欲令一切眾生入佛智海。」",
    "T09n0278_003:0409a13_0": "爾時，普賢菩薩從彼三昧起，從世界微塵等三昧起，念念中不壞方便智一切三世三昧起；時，彼一切諸菩薩眾，一一皆得世界塵數諸三昧世界塵數方便法海、方便辯海、諸行願海，如此會菩薩所得功德，一切世界海、一切如來眾海，諸菩薩眾所得功德亦復如是。",
    "T09n0278_003:0409a19_1": "是時，一切世界六種震動，一切眾生安隱悅樂，一切眾寶種種莊嚴，一切如來大眾海中，雨十種寶王雲，所謂：勝金色幢寶王雲、佛光明照寶王雲、金蓮華寶王雲、菩薩辯才光明寶王雲、一切妙音眾寶王雲、莊嚴佛土道場寶王雲、一切菩薩無量功德光明輪妙音寶王雲。",
    "T09n0278_003:0409a25_2": "一切如來毛孔及諸光明以偈頌曰：「普賢悉在，　　一切佛剎，　　坐寶蓮華，　師子座上。",
    "T09n0278_003:0409a28_3": "　　如是示現，　　遍一切界，　普入無量，　　無邊諸行。",
    "T09n0278_003:0409a29_4": "　　悉能示現，　無量種身，　　變化充滿，　　十方世界。",
    "T09n0278_003:0409b02_0": "　妙音和雅，　　說法無礙，　　一切三昧，　方便自在，　　一切佛土，　　諸如來所，　一切三昧，　　皆得自在。",
    "T09n0278_003:0409b04_1": "　　悉能了知，　最勝境界，　　示現普賢，　　無量自在。",
    "T09n0278_003:0409b06_0": "　如一切土，　　諸如來前，　　一切剎塵，　諸世界中，　　普賢自在，　　亦復如是。",
    "T09n0278_003:0409b08_0": "　盡盧舍那，　　本願底故，　　普賢身相，　猶如虛空。",
    "T09n0278_003:0409b09_1": "　　依於如如，　　不依佛國，　現身無量，　　普應眾生，　　隨群萌類，　為現化故。",
    "T09n0278_003:0409b11_2": "　　一切世界，　　無量佛土，　悉能示現，　　入諸法門。",
    "T09n0278_003:0409b12_3": "　　普賢菩薩，　具足淨願，　　如是等比，　　無量自在。",
    "T09n0278_003:0409b14_0": "　一切眾海，　　無量無邊，　　各於佛土，　示現清淨。",
    "T09n0278_003:0409b15_1": "　　如是一切，　　身中悉現，　隨其起滅，　　一念悉知。」",
    "T09n0278_003:0409b17_0": "爾時，普賢菩薩欲令大眾重歡喜故，以偈頌曰：「諸佛深智功德海，　　充滿無量無邊剎，　方便隨眾所應見，　　盧舍那佛轉法輪。",
    "T09n0278_003:0409b21_0": "　不可思議佛剎海，　　於無量劫令清淨，　最勝導師照一切，　　悉能調伏眾生海。",
    "T09n0278_003:0409b23_0": "　眾生大海難可測，　　諸佛境界不思議，　眾生樂惡著諸有，　　不能了知無上道。",
    "T09n0278_003:0409b25_0": "　功德法海長養心，　　常能親近善知識，　恒為諸佛所護念，　　是等能度得上智。",
    "T09n0278_003:0409b27_0": "　離諸諂曲心清淨，　　廣大慈悲無邊際，　深心淨信無厭足，　　彼聞是法喜無量。",
    "T09n0278_003:0409b29_0": "　普賢菩薩諸地願，　　安諦善住能順行，　遊心法界如虛空，　　是人乃知佛境界。",
    "T09n0278_003:0409c02_0": "　一切菩薩得善利，　　能見自在最勝尊，　非餘境界之所知，　　普賢方便皆得入。",
    "T09n0278_003:0409c04_0": "　無量無邊諸眾生，　　一切如來所護念，　於一切處轉法輪，　　盧舍那佛境界力。",
    "T09n0278_003:0409c06_0": "　一切剎土及諸佛，　　在我身內無所礙，　我於一切毛孔中，　　現佛境界諦觀察。",
    "T09n0278_003:0409c08_0": "　普賢菩薩所願行，　　無量無邊悉具足，　普眼境界清淨身，　　我今演說仁諦聽。」",
    "T09n0278_003:0409c10_0": "爾時，普賢菩薩告諸菩薩言：「佛子！",
    "T09n0278_003:0409c10_1": "世界海有十種事，去、來、今佛之所演說，所謂：說世界海、起具因緣世界海、住世界海、形世界海、體世界海、莊嚴世界海、清淨世界海、如來出世世界海、劫世界海、壞方便世界海。",
    "T09n0278_003:0409c14_2": "諸佛子！",
    "T09n0278_003:0409c15_3": "世界海有如是等十種事為首，乃至有世界海塵數種事。",
    "T09n0278_003:0409c16_4": "諸佛子！",
    "T09n0278_003:0409c16_5": "當知一切世界海，有世界海塵數因緣具故成，已成、今成、當成，所謂：如來神力故，法應如是故，眾生行業故，一切菩薩應得無上道故，普賢菩薩善根故，菩薩嚴淨佛土願行解脫自在故，如來無上善根依果故，普賢菩薩自在願力故，如是等世界海塵數因緣具故，一切世界海成。」",
    "T09n0278_003:0409c23_6": "爾時，普賢菩薩以偈頌曰：「佛智境界，　　不可思議，　　自在善住，　悉皆如是。",
    "T09n0278_003:0409c25_7": "　　無量無邊，　　諸世界海，　盧舍那佛，　　悉能嚴淨。",
    "T09n0278_003:0409c26_8": "　　如應化度，　一切菩薩，　　無量願海，　　皆悉清淨。",
    "T09n0278_003:0409c28_0": "　十方佛土，　　一切眾生，　　以不思議，　而覺悟之。",
    "T09n0278_003:0409c29_1": "　　一切菩薩，　　無量自在，　度一切智，　　方便法門，　　出生一切，　無量願海。",
    "T09n0278_003:0410a02_2": "　　起諸世界，　　猶如虛空，　普行一切，　　菩薩善行，　　入佛境界，　無量無邊。",
    "T09n0278_003:0410a04_3": "　　悉能嚴淨，　　十方佛剎，　一一佛土，　　無量劫行，　　眾生心境，　不可思議。",
    "T09n0278_003:0410a06_4": "　　業能悉起，　　一切剎海，　眾生垢穢，　　國不清淨，　　行業無量，　世界不同。",
    "T09n0278_003:0410a08_5": "　　諸佛剎海，　　淨莊嚴藏，　離垢雜寶，　　以為校飾，　　長養無垢，　弘誓願海。",
    "T09n0278_003:0410a10_6": "　　佛子能淨，　　無數國土，　若有菩薩，　　修普賢行，　　常能履行，　清淨法界。",
    "T09n0278_003:0410a12_7": "　　當知是等，　　功德如佛，　能出無量，　　如來剎海，　　於一念中，　悉遍十方。",
    "T09n0278_003:0410a14_8": "　　能現一切，　　菩薩所行，　甚深清淨，　　猶如虛空，　　等空界者，　自在如是。",
    "T09n0278_003:0410a16_9": "　　一切道場，　　諸如來前，　坐寶蓮華，　　現眾妙色，　　於其身內，　容一切剎。",
    "T09n0278_003:0410a18_10": "　　又一念中，　　示現三世，　入巧方便，　　起諸剎海，　　於三世國，　示現成佛。",
    "T09n0278_003:0410a20_11": "　　盧舍那佛，　　此土清淨，　眾寶成就，　　無有邊際。」",
    "T09n0278_003:0410a22_0": "爾時，普賢菩薩告諸菩薩言：「佛子！",
    "T09n0278_003:0410a22_1": "一一世界海所依住，如世界微塵數，所謂：依一切莊嚴住、或依虛空住、或依一切寶住、或依佛光明住、或依幻業住、或依摩訶那伽金剛力士掌中住、或依普賢菩薩願力住。」",
    "T09n0278_003:0410a27_0": "是時，普賢菩薩以偈頌曰：「無量無邊佛剎海，　　離垢妙寶以莊嚴，　摩尼寶王清淨照，　　最勝威神靡不見。",
    "T09n0278_003:0410b01_0": "　清淨剎海住虛空，　　寶王妙藏光普照，　暢發無量微妙音，　　宣揚佛道靡不欣。",
    "T09n0278_003:0410b03_0": "　種種華光善喜樂，　　如意寶珠為莊嚴，　無量光網彌覆上，　　種種香雲遍充滿。",
    "T09n0278_003:0410b05_0": "　無量無邊妙蓮華，　　青瑠璃寶以為臺，　清淨國土甚奇妙，　　一切諸佛莊嚴故。",
    "T09n0278_003:0410b07_0": "　或有諸佛清淨土，　　以佛威神得安住，　見離垢淨眾妙寶，　　無量菩薩悉充滿。",
    "T09n0278_003:0410b09_0": "　或有諸佛清淨土，　　金剛力士掌中住，　十力世雄盧舍那，　　常為一切轉法輪。",
    "T09n0278_003:0410b11_0": "　或依寶樹平正住，　　依香焰雲亦如是，　有依水輪住堅固，　　或依金剛海座住，　有住金剛勝妙幢，　　種種寶華彌覆上，　無量自在一切處，　　盧舍那佛令眾見。",
    "T09n0278_003:0410b15_0": "　眾雜異色長光明，　　普流一切佛世界，　悉見種種莊嚴藏，　　離垢微妙甚清淨。",
    "T09n0278_003:0410b17_0": "　彼以一切願海力，　　無量種種所依住，　諸如來雲悉充滿，　　常依清淨虛空住。",
    "T09n0278_003:0410b19_0": "　或有佛剎處上方，　　依淨菩薩天冠住，　彼現無量佛自在，　　佛子妙音淨業化。",
    "T09n0278_003:0410b21_0": "　諸法界等佛國土，　　譬如電光亦如幻，　紺瑠璃寶廣清淨，　　悉從離垢淨業起。",
    "T09n0278_003:0410b23_0": "　普現種種莊嚴藏，　　依止虛空靜安住，　行業境界不可議，　　佛令眾生普得見。",
    "T09n0278_003:0410b25_0": "　一切塵等諸佛剎，　　普賢菩薩一念起，　無量劫行化眾生，　　充滿法界現自在。",
    "T09n0278_003:0410b27_0": "　一一微塵中，　　佛國海安住，　佛雲遍護念，　　彌綸覆一切。",
    "T09n0278_003:0410b29_0": "　於一微塵中，　　佛現自在力，　一切微塵中，　　神變亦如是，　諸佛及神力，　　盧舍那示現。」",
    "T09n0278_003:0410c03_0": "爾時，普賢菩薩告諸菩薩言：「佛子！",
    "T09n0278_003:0410c03_1": "諸世界海有種種形，或方、或圓、或非方圓、或如水洄澓、或復如華形、或種種眾生形者。」",
    "T09n0278_003:0410c05_2": "爾時，普賢菩薩以偈頌曰：「剎海無有量，　　殊形異莊嚴，　十方世界海，　　見諸雜種相，　或圓或四方，　　或復非方圓，　三維及八隅，　　狀若摩尼寶。",
    "T09n0278_003:0410c11_0": "　一切諸業海，　　種種別異故，　有如金剛掌，　　莊嚴坦平正。",
    "T09n0278_003:0410c13_0": "「鍊真金色，　　清淨妙形，　　入於無量，　正法之門。",
    "T09n0278_003:0410c14_1": "　　諸佛剎海，　　種種之藏，　猶如大雲，　　懸處虛空。",
    "T09n0278_003:0410c15_2": "　　彼寶輪地，　妙淨分明，　　盧舍那佛，　　光明悉照。",
    "T09n0278_003:0410c17_0": "　諸佛國土，　　起由心業，　　無量種形，　而以莊嚴。",
    "T09n0278_003:0410c18_1": "　　彼國一切，　　各各自在，　如來剎海，　　現無量相，　　或有淨穢，　苦樂不同。",
    "T09n0278_003:0410c21_0": "　法常流轉，　　變現如是，　　一切業海，　不可思議。",
    "T09n0278_003:0410c22_1": "　　一毛孔中，　　無量佛剎，　莊嚴清淨，　　曠然安住。",
    "T09n0278_003:0410c23_2": "　　彼一切處，　盧舍那佛，　　於眾海中，　　演說正法。",
    "T09n0278_003:0410c25_0": "　於一塵內，　　微細國土，　　一切塵等，　悉於中住。",
    "T09n0278_003:0410c26_1": "　　一切世界，　　有種種形，　悉於其中，　　轉尊法輪。",
    "T09n0278_003:0410c27_2": "　　是弘誓願，　自在之力，　　一一塵中，　　現一切剎。",
    "T09n0278_003:0410c29_0": "　譬如幻化，　　亦如虛空，　　諸心業力，　之所莊嚴。",
    "T09n0278_003:0411a01_1": "　　一一塵中，　　眾生數等，　諸化佛雲，　　神力自在。",
    "T09n0278_003:0411a02_2": "　　於微塵中，　善住佛剎，　　盧舍那佛，　　現法如是。」",
    "T09n0278_003:0411a04_0": "爾時，普賢菩薩告諸菩薩言：「佛子！",
    "T09n0278_003:0411a04_1": "諸世界海有種種體，悉應當知，所謂：一切寶莊嚴體、或一寶體、或金剛堅固地體、或眾香體、或日珠輪體。」",
    "T09n0278_003:0411a07_2": "爾時，普賢菩薩以偈頌曰：「或有世界海，　　眾寶所合成，　堅固不可壞，　　安住寶蓮華。",
    "T09n0278_003:0411a10_0": "　或勝光明起，　　清淨暉焰照，　眾妙莊嚴剎，　　依止虛空住。",
    "T09n0278_003:0411a12_0": "　或有光明剎，　　依止光明住，　光明雲莊嚴，　　諸菩薩宮殿。",
    "T09n0278_003:0411a14_0": "　或有佛剎海，　　猶如電光住，　言取不可得，　　斯由願力起。",
    "T09n0278_003:0411a16_0": "　或有摩尼寶，　　日光明藏照，　貫真珠輪地，　　菩薩悉充滿。",
    "T09n0278_003:0411a18_0": "　或有寶焰剎，　　光明雲蔭覆，　一切寶莊嚴，　　悉皆有變化。",
    "T09n0278_003:0411a20_0": "　或有眾相體，　　微妙相莊嚴，　間錯雜寶冠，　　一切佛所化。",
    "T09n0278_003:0411a22_0": "　心海業所起，　　國土隨樂住，　諭如幻無方，　　皆從妄想生。",
    "T09n0278_003:0411a24_0": "　如來身光明，　　摩尼剎安住，　正覺雲彌覆，　　一切佛自在。",
    "T09n0278_003:0411a26_0": "　或普賢菩薩，　　化現佛剎海，　一切寶校飾，　　願力所莊嚴。」",
    "T09n0278_003:0411a28_0": "爾時，普賢菩薩告諸菩薩言：「佛子！",
    "T09n0278_003:0411a28_1": "諸世界海有世界海微塵等莊嚴，悉應當知，所謂：一切境界種種雲莊嚴、一切世界眾生行業莊嚴、三世諸佛及普賢菩薩願力莊嚴，有如是等世界海微塵數莊嚴。」",
    "T09n0278_003:0411b03_2": "爾時，普賢菩薩以偈頌曰：「如世界海微塵等，　　不可思議業果報，　一切十方世界海，　　種種嚴淨廣無邊。",
    "T09n0278_003:0411b07_0": "　無量淨色普莊嚴，　　上妙功德常充滿，　雜光明雲出梵音，　　聞于一切諸佛剎。",
    "T09n0278_003:0411b09_0": "　菩薩無量功德海，　　妙聲遍滿一切剎，　諸誓願雲具莊嚴，　　聲震十方世界海。",
    "T09n0278_003:0411b11_0": "　眾生業海廣無際，　　淨莊嚴雲出妙音，　業報如寶隨應變，　　諸佛力故悉周滿。",
    "T09n0278_003:0411b13_0": "　一切三世諸如來，　　自在普現無量剎，　一一境界一切佛，　　莊嚴剎海皆悉見。",
    "T09n0278_003:0411b15_0": "　過去未來現在劫，　　一切十方諸世界，　於無量劫淨莊嚴，　　一一佛剎皆悉見。",
    "T09n0278_003:0411b17_0": "　一切境界諸佛雲，　　數等眾生滿十方，　佛自在行令眾知，　　是謂如來莊嚴剎。",
    "T09n0278_003:0411b19_0": "　眾香焰流及華流，　　一切眾寶摩尼流，　種種眾妙莊嚴雲，　　皆悉校飾諸佛剎。",
    "T09n0278_003:0411b21_0": "　十方世界諸道場，　　一切眾具妙莊嚴，　靡不覩見此剎海，　　猶如空中電光現。",
    "T09n0278_003:0411b23_0": "　普賢菩薩佛子等，　　悉能莊嚴諸佛剎，　眾生等劫淨行海，　　於此世界悉顯現。」",
    "T09n0278_003:0411b25_0": "爾時，普賢菩薩告諸菩薩言：「佛子！",
    "T09n0278_003:0411b25_1": "當知諸世界海有世界塵數清淨，所謂：菩薩親近善知識，成就諸善根等，利一切眾生，淨滿一切諸波羅蜜，安住一切行地，有如是等世界塵數清淨。」",
    "T09n0278_003:0411b29_2": "爾時，普賢菩薩以偈頌曰：「一切佛剎諸莊嚴，　　無數願海方便生，　一切佛剎清淨色，　　無量行海所修集。",
    "T09n0278_003:0411c03_0": "　久遠親近善知識，　　一切淨妙諸業行，　慈悲普流潤眾生，　　是故清淨佛剎海。",
    "T09n0278_003:0411c05_0": "　一切法門三昧地，　　一切佛所淨德海，　禪門方便清淨地，　　是故嚴淨佛剎海。",
    "T09n0278_003:0411c07_0": "　能起無量清淨心，　　信佛堅固不可壞，　以忍方便淨無垢，　　莊嚴剎海微妙色。",
    "T09n0278_003:0411c09_0": "　興功德雲滿虛空，　　利益一切修淨行，　眾生普獲無量德，　　是故嚴淨佛剎海。",
    "T09n0278_003:0411c11_0": "　剎海方便等無量，　　悉淨諸度無有餘，　修無盡願波羅蜜，　　是故嚴淨佛剎海。",
    "T09n0278_003:0411c13_0": "　幻化行起無有量，　　一切諸法廣清淨，　種種方便淨眾生，　　起是可樂佛剎海。",
    "T09n0278_003:0411c15_0": "　方便嚴淨一切地，　　具足諸佛功德海，　令諸眾生竭苦源，　　是故嚴淨佛剎海。",
    "T09n0278_003:0411c17_0": "　修淨力海無與等，　　能淨一切眾生根，　恭敬供養無量佛，　　是故嚴淨佛剎海。」",
    "T09n0278_003:0411c19_0": "爾時，普賢菩薩告諸菩薩言：「佛子！",
    "T09n0278_003:0411c19_1": "當知一一世界海有世界海塵數諸佛出興于世，所謂：有佛興世，色身示現遍滿法界，或有短壽，或無量劫，如是一一世界海有世界海塵數佛出興于世。」",
    "T09n0278_003:0411c23_2": "爾時，普賢菩薩以偈頌曰：「佛以無量方便門，　　能起一切佛剎海，　隨順眾生所欲樂，　　諸佛法王出興世。",
    "T09n0278_003:0411c27_0": "　如來法身不思議，　　無色無相無倫匹，　示現色身為眾生，　　十方受化靡不見。",
    "T09n0278_003:0411c29_0": "　或為眾生現短命，　　或現長壽無量劫，　法身多門現十方，　　常為世間良福田。",
    "T09n0278_003:0412a02_0": "　或有能令不思議，　　十方剎海悉清淨，　或有能淨一剎土，　　是彼方便願所立。",
    "T09n0278_003:0412a04_0": "　或說不可思議乘，　　佛普示現隨所樂，　或有如來說一乘，　　是佛方便無有量。",
    "T09n0278_003:0412a06_0": "　自然無師得正覺，　　或有濟度少眾生，　或有能於一念中，　　化度無量眾生海。",
    "T09n0278_003:0412a08_0": "　或有於一毛孔中，　　化佛雲出不思議，　充滿一切十方界，　　無量方便化眾生。",
    "T09n0278_003:0412a10_0": "　或佛音聲震十方，　　隨諸眾生所欲樂，　無量億劫不斷絕，　　度眾生海無有邊。",
    "T09n0278_003:0412a12_0": "　或有無量莊嚴剎，　　清淨大眾圍遶坐，　充滿一切世界海，　　佛遍處眾如空雲。",
    "T09n0278_003:0412a14_0": "　是佛方便不思議，　　慈海充滿遍一切，　入諸莊嚴方便門，　　悉現一切眾生前。」",
    "T09n0278_003:0412a16_0": "爾時，普賢菩薩告諸菩薩言：「佛子！",
    "T09n0278_003:0412a16_1": "當知世界海有世界海微塵等劫住，所謂：佛剎海，或住不可數劫，或住可數劫，有如是等世界海微塵數劫住。」",
    "T09n0278_003:0412a19_2": "◎◎爾時，普賢菩薩欲分別開示故，告一切眾言：「諸佛子！",
    "T09n0278_003:0412a21_3": "當知此蓮華藏世界海是盧舍那佛本修菩薩行時，於阿僧祇世界微塵數劫之所嚴淨，於一一劫恭敬供養世界微塵等如來一一佛所，淨修世界海微塵數願行。",
    "T09n0278_003:0412a25_4": "佛子！",
    "T09n0278_003:0412a25_5": "當知有須彌山微塵等風輪，持此蓮華藏莊嚴世界海：最下風輪名曰平等，彼持一切寶光明地；次上風輪名種種寶莊嚴，持清淨光寶地；次上風輪名功德勢，持密寶地；次上風輪名曰寶焰，持日不壞寶地；次上風輪名普莊嚴，持具足寶光明地；次上風輪名離垢清淨平等，持寶華焰地；次上風輪名曰方行，持一切真珠地；次上風輪名曰一切年，持一切時，一日、半月、一月、一年；次上風輪名普持勢，持一切須彌山地；次上風輪名莊嚴光明，能持一切有，如是次上有須彌山微塵等風輪。",
    "T09n0278_003:0412b07_6": "最上風輪名勝藏，持一切香水海；彼香水海中有大蓮華，名香幢光明莊嚴，持此蓮華藏莊嚴世界海；此世界海邊有金剛山周匝圍遶。」",
    "T09n0278_003:0412b10_7": "爾時，普賢菩薩以偈頌曰：「於此蓮華藏，　　莊嚴世界海，　一切妙寶藏，　　種種淨光明，　一切微塵等，　　過去佛所住。",
    "T09n0278_003:0412b15_0": "　昔於諸有海，　　離垢悉清淨，　無量大悲雲，　　充滿諸眾生。",
    "T09n0278_003:0412b17_0": "　捨離自己身，　　如佛剎塵數，　於無量行海，　　常修令清淨，　是故蓮華藏，　　世界海莊嚴。",
    "T09n0278_003:0412b20_0": "　一切虛空界，　　光明遍充滿，　安住不可動，　　勝風輪常持，　一切寶莊嚴，　　妙風常流行。",
    "T09n0278_003:0412b23_0": "　盧舍那曠願，　　令國土嚴淨，　如意寶遍布，　　種種妙華敷，　以本願力故，　　處在於虛空。",
    "T09n0278_003:0412b26_0": "　堅固善安住，　　一切寶莊嚴，　十方一切界，　　放清淨光雲，　諸摩尼寶中，　　無量菩薩雲。",
    "T09n0278_003:0412b29_0": "　遍遊十方國，　　光明極熾盛，　寶華盛妙色，　　莊嚴光明輪，　充滿諸法界，　　十方靡不遍。",
    "T09n0278_003:0412c03_0": "　一切眾淨寶，　　悉放光明雲，　十方諸世界，　　一切皆充滿，　滅除一切苦，　　安立無上道。",
    "T09n0278_003:0412c06_0": "　妙色悉普照，　　一切世界海，　於此蓮華藏，　　世界海之內，　一一微塵中，　　見一切法界。",
    "T09n0278_003:0412c09_0": "　一切諸佛雲，　　放寶光明照，　是盧舍那剎，　　有無量自在。",
    "T09n0278_003:0412c11_0": "　一切眾生等，　　蓮華中諸佛，　興種種無量，　　自在變化雲。",
    "T09n0278_003:0412c13_0": "　釋梵諸天眾，　　及轉輪聖王，　一切眾生類，　　皆悉得安住。",
    "T09n0278_003:0412c15_0": "　變化放光明，　　悉與法界等，　一切光明中，　　出諸佛妙音。",
    "T09n0278_003:0412c17_0": "　知諸眾生心，　　所念無有餘，　無數方便門，　　調伏群生類。",
    "T09n0278_003:0412c19_0": "　離一切顛倒，　　常住於寂靜，　無量光明雲，　　悉與法界等。",
    "T09n0278_003:0412c21_0": "　普賢所行智，　　無上勝妙地，　於光莊嚴中，　　皆悉具足聞。",
    "T09n0278_003:0412c23_0": "「佛子！",
    "T09n0278_003:0412c23_1": "當知此蓮華藏世界海，金剛圍山依蓮華日寶王地住。",
    "T09n0278_003:0412c24_2": "彼有一切香水海，一切眾寶遍布其地，金剛厚地不可破壞，出生一切眾寶，又能明照一切世界。」",
    "T09n0278_003:0412c26_3": "爾時，普賢菩薩以偈頌曰：「一切世界海，　　有無量莊嚴，　寶輪無邊色，　　如來神力起，　莊嚴斫迦羅，　　寶輪及香輪，　依住真珠輪，　　及依種種寶，　堅固寶莊嚴，　　閻浮檀淨藏，　香光滿十方，　　照現斫迦羅，　持以堅固金剛寶，　　金剛莊嚴不可壞，　種種眾寶相莊嚴，　　一切莊嚴清淨法。",
    "T09n0278_003:0413a07_0": "　香水普流無量色，　　散華摩尼栴檀香，　天衣遍覆華莊嚴，　　眾寶香華熏無量，　清淨寶樹雲莊嚴，　　普能照明一切身。",
    "T09n0278_003:0413a10_0": "　光明妙雲悉具足，　　樹下安坐靡不照，　種種華香及幡蓋，　　一切菩薩充法界，　能說一切語言海，　　是盧舍那轉法輪。",
    "T09n0278_003:0413a13_0": "　彼處悉有珍寶幢，　　一切寶樹出光明，　盧舍那佛身清淨，　　彼莊嚴內一切見。",
    "T09n0278_003:0413a15_0": "　諸莊嚴中無數身，　　如來變化色無量，　充滿一切十方界，　　調伏眾生無限量。",
    "T09n0278_003:0413a17_0": "　一切莊嚴出妙聲，　　盧舍那佛所願輪，　隨其清淨佛剎海，　　佛自在力皆悉聞。",
    "T09n0278_003:0413a19_0": "「彼大斫迦羅山內世界海中，有不可破壞摩尼寶王映現一切眾生之身，眾寶蓮華以為莊嚴大地，一切莊嚴妙雲皆悉充滿，一切妙香而以熏之，以三世佛剎莊嚴而莊嚴之。」",
    "T09n0278_003:0413a23_1": "爾時，普賢菩薩以偈頌曰：「其地平正淨圓滿，　　斫迦羅內不可壞，　平等安住甚清淨，　　種種雜寶而莊嚴。",
    "T09n0278_003:0413a26_0": "　金剛寶地可悅樂，　　寶輪羅網彌覆上，　種種寶華為莊嚴，　　雜種寶衣珍妙輪。",
    "T09n0278_003:0413a28_0": "　隨次遍布一切地，　　菩薩天冠寶瓔珞，　離垢莊嚴光明照，　　妙香碎寶悉充滿。",
    "T09n0278_003:0413b01_0": "　光明眾寶華莊嚴，　　普放一切滿十方，　寶華遍覆一切地，　　悉能長養佛功德。",
    "T09n0278_003:0413b03_0": "　興一切雲滿虛空，　　光明普照不可盡，　光明悉滿一切剎，　　具說佛法甘露味。",
    "T09n0278_003:0413b05_0": "　悉入一切佛所願，　　常能廣見三世法，　隨順菩薩大士行，　　於此大地皆悉見。",
    "T09n0278_003:0413b07_0": "　此清淨地寶莊嚴，　　一切佛剎悉來入，　其地一一微塵中，　　一切佛剎亦悉入。",
    "T09n0278_003:0413b09_0": "　眾寶妙華莊嚴藏，　　十方菩薩常往來，　常聞菩薩一切願，　　及諸菩薩自在德。",
    "T09n0278_003:0413b11_0": "　有寶光明相莊嚴，　　離垢嚴淨出光明，　示現一切諸佛法，　　充滿法界如虛空。",
    "T09n0278_003:0413b13_0": "　有得普賢所願者，　　諸佛境界無量智，　彼得無量勝自在，　　能入無邊佛剎海。",
    "T09n0278_003:0413b15_0": "「彼大地處有不可說佛剎微塵等香水海，眾寶莊嚴，一切香摩尼寶王以為其岸，寶王羅網彌覆其上，眾寶色水盈滿其中，一切眾華皆悉開敷，細末栴檀以香其水，常出如來妙音不絕；眾香次第普熏十方雜寶階道、真珠欄楯，眾寶潮浪出妙音聲；恒沙佛剎微塵數等寶華樓閣周匝圍遶，無量佛剎微塵等眾寶華城以周其外；十大千世界微塵數華，一一蓮華各十由旬，開敷鮮茂，遍布水上，其香普熏一切世界；十佛國土塵數香樹以為莊嚴。」",
    "T09n0278_003:0413b25_1": "爾時，普賢菩薩以偈頌曰：「於彼嚴淨大地處，　　香水寶海而莊嚴，　清淨寶地常安住，　　金剛堅固不可壞。",
    "T09n0278_003:0413b28_0": "　眾香寶王以為岸，　　寶雲光明如日照，　真珠寶華妙瓔珞，　　離垢清淨普莊嚴。",
    "T09n0278_003:0413c01_0": "　清淨香水湛然滿，　　眾寶華光為旋流，　妙聲悅樂常不斷，　　自在普聞佛世界。",
    "T09n0278_003:0413c03_0": "　眾珍校飾淨階道，　　寶莊嚴地安不動，　真珠妙寶為欄楯，　　光明寶華可悅樂。",
    "T09n0278_003:0413c05_0": "　寶樹羅生緣道側，　　摩尼寶樂煥明耀，　演出無量和雅聲，　　莊嚴淨音歎三寶。",
    "T09n0278_003:0413c07_0": "　香水柔軟湛然滿，　　分陀利華遍圍遶，　一切香華出光明，　　清淨具足而莊嚴。",
    "T09n0278_003:0413c09_0": "　於寶幢中有光明，　　垂寶旗幡而莊嚴，　摩尼寶網出妙聲，　　聞者能入一切智。",
    "T09n0278_003:0413c11_0": "　眾寶華城甚微妙，　　無量寶色淨光明，　十方世界靡不照，　　一切具足光嚴飾。",
    "T09n0278_003:0413c13_0": "　垣牆周匝而圍遶，　　種種雜寶為莊嚴，　清淨寶焰相任持，　　具足莊嚴寶香海。",
    "T09n0278_003:0413c15_0": "　盧舍那佛過去行，　　令佛剎海甚清淨，　無數無量無邊際，　　彼處一切自在轉。",
    "T09n0278_003:0413c17_0": "「一一香水海，有四天下微塵數香水河圍遶，種種寶華彌覆其上；彼諸香水河從佛眉間白毫相出，摩尼寶王汎上隨流。」",
    "T09n0278_003:0413c19_1": "爾時，普賢菩薩以偈頌曰：「離垢清淨香水流，　　金剛寶華悉彌覆，　眾寶輪地布金沙，　　無量珍琦普莊嚴。",
    "T09n0278_003:0413c23_0": "　淨妙階道七寶成，　　諸欄楯上植蓮華，　真珠寶華常敷榮，　　懸雜華鬘為莊嚴。",
    "T09n0278_003:0413c25_0": "　一切寶光微妙色，　　清淨香水雜寶流，　種種寶華為波浪，　　眾音諧雅演佛聲。",
    "T09n0278_003:0413c27_0": "　栴檀寶末和清流，　　無量雜寶為迴復，　普出種種香光焰，　　常流一切十方界。",
    "T09n0278_003:0413c29_0": "　一切香河出無量，　　雜種妙勝諸珍寶，　眾寶積集為華蓋，　　光明普照香水河。",
    "T09n0278_003:0414a02_0": "　十方無量世界中，　　佛光明照見寶王，　如來道場寶輪地，　　眾寶香河盈流滿。",
    "T09n0278_003:0414a04_0": "　諸寶羅網相扣摩，　　演佛音聲常不絕，　一切菩薩諸佛法，　　普賢大士所修行。",
    "T09n0278_003:0414a06_0": "　諸佛世尊願音聲，　　於彼寶岸常得聞，　一切如來過去行，　　皆悉遍聞十方國。",
    "T09n0278_003:0414a08_0": "　一切香河諸旋流，　　一切菩薩功德雲，　漸漸盈滿諸法界，　　見一切剎無不至。",
    "T09n0278_003:0414a10_0": "　彼諸一切香水河，　　淨寶王雲彌覆上，　佛白毫相出寶王，　　其光明耀等如來。",
    "T09n0278_003:0414a11_1": "◎大方廣佛華嚴經卷第三"
}