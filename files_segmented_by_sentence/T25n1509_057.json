{
    "T25n1509_057:0463b16_0": "大智度論釋寶塔校量品第三十",
    "T25n1509_057:0463b17_0": "二(卷五十七)",
    "T25n1509_057:0463b19_0": "聖者龍樹造",
    "T25n1509_057:0463b20_0": "後秦龜茲國三藏鳩摩羅什譯",
    "T25n1509_057:0463b21_0": "【經】爾時佛告釋提桓因：「若有善男子、善女人聞是深般若波羅蜜，受持、親近、讀、誦、正憶念，不離薩婆若心，兩陣戰時，是善男子、善女人誦般若波羅蜜故，入軍陣中終不失命，刀箭不傷。",
    "T25n1509_057:0463b25_1": "何以故？",
    "T25n1509_057:0463b25_2": "是善男子、善女人長夜修行六波羅蜜，自除婬欲刀箭，亦除他人婬欲刀箭；自除瞋恚刀箭，亦除他人瞋恚刀箭；自除愚癡刀箭，亦除他人愚癡刀箭；自除邪見刀箭，亦除他人邪見刀箭；自除纏垢刀箭，亦除他人纏垢刀箭；自除諸結使刀箭，亦除他人結使刀箭。",
    "T25n1509_057:0463c02_3": "憍尸迦！",
    "T25n1509_057:0463c02_4": "以是因緣，是善男子、善女人，不為刀箭所傷。",
    "T25n1509_057:0463c03_5": "「復次，憍尸迦！",
    "T25n1509_057:0463c03_6": "是善男子、善女人聞是深般若波羅蜜，受持、親近、讀、誦、正憶念，不離薩婆若心，若以毒藥薰、若以蠱道、若以火坑、若以深水、若欲刀殺、若與毒，如是眾惡皆不能傷。",
    "T25n1509_057:0463c07_7": "何以故？",
    "T25n1509_057:0463c07_8": "是般若波羅蜜是大明呪、是無上呪。",
    "T25n1509_057:0463c08_9": "若善男子、善女人於是明呪中學，自不惱身、亦不惱他、亦不兩惱。",
    "T25n1509_057:0463c10_0": "何以故？",
    "T25n1509_057:0463c10_1": "是善男子、善女人不得我、不得眾生、不得壽命，乃至知者、見者皆不可得；不得色、受、想、行、識，乃至一切種智亦不可得。",
    "T25n1509_057:0463c12_2": "以不可得故，不自惱身、亦不惱他、亦不兩惱。",
    "T25n1509_057:0463c13_3": "學是大明呪故，得阿耨多羅三藐三菩提；觀一切眾生心，隨意說法。",
    "T25n1509_057:0463c15_4": "何以故？",
    "T25n1509_057:0463c15_5": "過去諸佛學是大明呪，得阿耨多羅三藐三菩提；當來諸佛學是大明呪，當得阿耨多羅三藐三菩提；今現在諸佛學是大明呪，得阿耨多羅三藐三菩提。",
    "T25n1509_057:0463c19_0": "「復次，憍尸迦！",
    "T25n1509_057:0463c19_1": "般若波羅蜜，若有但書寫經卷，於舍供養，不受、不讀，不誦、不說、不正憶念，是處若人、若非人不能得其便。",
    "T25n1509_057:0463c21_2": "何以故？",
    "T25n1509_057:0463c21_3": "是般若波羅蜜，為三千大千世界中四天王諸天乃至阿迦尼吒諸天子，及十方無量阿僧祇世界中諸四天王天，乃至阿迦尼吒諸天所守護故。",
    "T25n1509_057:0463c25_4": "是般若波羅蜜所止處，諸天皆來供養、恭敬、尊重、讚歎，禮拜已去。",
    "T25n1509_057:0464a01_5": "是善男子、善女人，是般若波羅蜜，但書寫經卷，於舍供養，不受、不讀、不誦、不說、不正憶念，今世得如是功德。",
    "T25n1509_057:0464a04_6": "譬如若人、若畜生來入菩提樹下，諸邊內外；設人、非人來，不能得其便。",
    "T25n1509_057:0464a05_7": "何以故？",
    "T25n1509_057:0464a05_8": "是處，過去諸佛於中得阿耨多羅三藐三菩提，未來諸佛、現在諸佛亦於中得阿耨多羅三藐三菩提；得佛已，施一切眾生無恐無畏，令無量阿僧祇眾生受天上、人中福樂，亦令無量阿僧祇眾生得須陀洹果，乃至得阿耨多羅三藐三菩提。",
    "T25n1509_057:0464a11_9": "以般若波羅蜜力故，是處得恭敬、禮拜，華香、瓔珞、擣香、澤香、幢蓋、伎樂供養。」",
    "T25n1509_057:0464a13_0": "【論】問曰：現有受持、讀、誦，入於軍陣，為刀兵所傷，或至失命。",
    "T25n1509_057:0464a14_1": "又佛說：「業因緣，非空非海中，無有得免者。」",
    "T25n1509_057:0464a15_2": "是中佛何以故言「讀誦般若者，入軍陣中兵刃不傷，亦不失命」？",
    "T25n1509_057:0464a17_3": "答曰：有二種業因緣：一者、必應受報，二者、不必受報。",
    "T25n1509_057:0464a18_4": "為必應受報故，《法句》中如是說；此中為不必受報故，說「讀誦般若，兵刃不傷」。",
    "T25n1509_057:0464a20_5": "譬如大逆重罪應死之人，雖有強力、財寶，不可得免；有人罪輕，雖入死科，理在可救，用力勢、財物，便得濟命，不救則死。",
    "T25n1509_057:0464a23_6": "善男子亦如是，若無必受報罪，雖有死事來，至讀誦般若波羅蜜，則得濟度；若不讀誦，則不免死，是故不得言般若波羅蜜無有力勢。",
    "T25n1509_057:0464a26_7": "復次，善男子、善女人若遠離惡法，調伏其心，煩惱折減，一心直信善法，無有疑悔；從久遠已來，修集福德、智慧，於一切眾生有慈悲心，教化眾生，除去惡心。",
    "T25n1509_057:0464b01_8": "如是善男子，刀兵不傷，命不中斷。",
    "T25n1509_057:0464b02_9": "如佛自說因緣：「長夜行六波羅蜜，除己身及他身三毒刀箭。」",
    "T25n1509_057:0464b03_10": "五波羅蜜是福德，般若波羅蜜是智慧，以廣集此二事故，不中失命。",
    "T25n1509_057:0464b05_11": "毒藥、水、火等，亦如是。",
    "T25n1509_057:0464b05_12": "復次，如外道神仙呪術力故，入水不溺，入火不熱，毒蟲不螫，何況般若波羅蜜是十方諸佛所因成就呪術！",
    "T25n1509_057:0464b08_13": "問曰：如上所說，是事可信；今此中不能受持、讀、誦、念般若等，但書寫、供養，云何得是功德？",
    "T25n1509_057:0464b10_14": "答曰：是人所得功德，亦同於上。",
    "T25n1509_057:0464b11_15": "何以故？",
    "T25n1509_057:0464b11_16": "有人先已聞師說般若義，深入愛樂，然不識文字，違離師故，不能讀誦；而不惜財寶，雇人書寫，盡心種種供養，意與讀誦者同，故亦得功德。",
    "T25n1509_057:0464b14_17": "人不能得便者，諸天守護。",
    "T25n1509_057:0464b15_18": "是事難信，故佛以菩提樹為喻。",
    "T25n1509_057:0464b16_19": "佛以般若力故，於菩提樹下成無上道，無上道氣勢故，其處猶有威德，眾生入中，眾惡不得其便；何況般若波羅蜜是諸佛之母，善男子盡心供養而無功德？",
    "T25n1509_057:0464b20_0": "【經】釋提桓因白佛言：「世尊！",
    "T25n1509_057:0464b20_1": "若善男子、善女人書寫般若波羅蜜，華香、瓔珞乃至伎樂供養；若有人，佛般涅槃後，若供養舍利，若起塔供養、恭敬、尊重、讚歎，華香、瓔珞乃至伎樂供養——是二何者得福多？」",
    "T25n1509_057:0464b24_2": "佛告釋提桓因：「我還問汝，隨汝意答我。",
    "T25n1509_057:0464b25_3": "於汝意云何？",
    "T25n1509_057:0464b25_4": "如佛得一切種智及得是身，從何道學，得是一切種智、得是身？」",
    "T25n1509_057:0464b27_5": "釋提桓因白佛言：「佛從般若波羅蜜中學，得一切種智及相好身。」",
    "T25n1509_057:0464b28_6": "佛告釋提桓因：「如是！",
    "T25n1509_057:0464b29_7": "如是！",
    "T25n1509_057:0464b29_8": "憍尸迦！",
    "T25n1509_057:0464b29_9": "佛從般若波羅蜜中學，得一切種智。",
    "T25n1509_057:0464c01_10": "憍尸迦！",
    "T25n1509_057:0464c01_11": "不以是身名為佛，得一切種智故名為佛。",
    "T25n1509_057:0464c02_12": "憍尸迦！",
    "T25n1509_057:0464c02_13": "是佛一切種智，從般若波羅蜜中生。",
    "T25n1509_057:0464c03_14": "以是故，憍尸迦！",
    "T25n1509_057:0464c03_15": "是佛身，一切種智所依處，佛因是身得一切種智。",
    "T25n1509_057:0464c04_16": "善男子當作是思惟：『是身，一切種智所依處。』",
    "T25n1509_057:0464c05_17": "是故我涅槃後舍利，當得供養。",
    "T25n1509_057:0464c06_18": "「復次，憍尸迦！",
    "T25n1509_057:0464c07_0": "善男子、善女人若聞是般若波羅蜜，書寫、受持、親近、讀、誦、正憶念，華香、瓔珞、擣香、澤香、幢蓋、伎樂，恭敬、供養、尊重、讚歎，是善男子、善女人則為供養一切種智。",
    "T25n1509_057:0464c10_1": "以是故，憍尸迦！",
    "T25n1509_057:0464c10_2": "若有善男子、善女人書是般若波羅蜜，若受持、親近、讀、誦、說、正憶念、供養、恭敬、尊重、讚歎，華香、瓔珞乃至伎樂；若復有善男子、善女人，佛般涅槃後，供養舍利，起塔，恭敬、尊重、讚歎，華香乃至伎樂。",
    "T25n1509_057:0464c15_3": "若有善男子、善女人，是般若波羅蜜，書、持，供養、恭敬、尊重、讚歎，華香、瓔珞乃至伎樂，是人得福多！",
    "T25n1509_057:0464c17_4": "何以故？",
    "T25n1509_057:0464c17_5": "是般若波羅蜜中生五波羅蜜，生內空乃至無法有法空；四念處乃至十八不共法，一切三昧、一切禪定、一切陀羅尼，皆從般若波羅蜜中生；成就眾生、淨佛世界，皆從般若波羅蜜中生；菩薩家成就、色成就、資生之物成就、眷屬成就、大慈大悲成就，皆從般若波羅蜜中生；剎利大姓、婆羅門大姓、居士大家，皆從是般若波羅蜜中生；四天王天乃至阿迦尼吒天、須陀洹乃至阿羅漢、辟支佛、諸菩薩摩訶薩、諸佛，諸佛一切種智，皆從是般若波羅蜜中生。」",
    "T25n1509_057:0464c27_6": "爾時，釋提桓因白佛言：「世尊！",
    "T25n1509_057:0464c28_7": "閻浮提人不供養般若波羅蜜，不恭敬、不尊重、不讚歎，為不知供養多所利益耶？」",
    "T25n1509_057:0465a01_8": "佛告釋提桓因：「憍尸迦！",
    "T25n1509_057:0465a01_9": "於汝意云何？",
    "T25n1509_057:0465a02_10": "閻浮提中幾所人信佛不壞？",
    "T25n1509_057:0465a02_11": "信法、信僧不壞？",
    "T25n1509_057:0465a03_12": "幾所人於佛無疑？",
    "T25n1509_057:0465a03_13": "於法、於僧無疑？",
    "T25n1509_057:0465a03_14": "幾所人於佛決了？",
    "T25n1509_057:0465a04_15": "於法、於僧決了？」",
    "T25n1509_057:0465a04_16": "釋提桓因白佛言：「世尊！",
    "T25n1509_057:0465a05_17": "閻浮提人於佛、法、僧不壞信少，於佛、法、僧無疑、決了亦少。」",
    "T25n1509_057:0465a06_18": "「憍尸迦！",
    "T25n1509_057:0465a06_19": "於汝意云何？",
    "T25n1509_057:0465a06_20": "閻浮提幾所人得三十七品、三解脫門、八解脫、九次第定、四無礙智、六神通？",
    "T25n1509_057:0465a08_21": "閻浮提幾所人斷三結故，得須陀洹道？",
    "T25n1509_057:0465a09_22": "幾所人斷三結，亦婬瞋癡薄故，得斯陀含道？",
    "T25n1509_057:0465a10_23": "幾所人斷五下分結，得阿那含道？",
    "T25n1509_057:0465a11_24": "幾所人斷五上分結，得阿羅漢？",
    "T25n1509_057:0465a12_0": "閻浮提幾所人求辟支佛？",
    "T25n1509_057:0465a12_1": "幾所人發阿耨多羅三藐三菩提心？」",
    "T25n1509_057:0465a13_2": "釋提桓因白佛言：「世尊！",
    "T25n1509_057:0465a13_3": "閻浮提中少所人得三十七品，乃至少所人發阿耨多羅三藐三菩提心。」",
    "T25n1509_057:0465a15_4": "佛告釋提桓因：「如是！",
    "T25n1509_057:0465a16_5": "如是！",
    "T25n1509_057:0465a16_6": "憍尸迦！",
    "T25n1509_057:0465a16_7": "少所人信佛不壞、信法不壞、信僧不壞，少所人於佛無疑、於法無疑、於僧無疑，少所人於佛決了、於法決了、於僧決了；憍尸迦！",
    "T25n1509_057:0465a19_8": "亦少所人得三十七品、三解脫門、八解脫、九次第定、四無礙智、六神通。",
    "T25n1509_057:0465a20_9": "憍尸迦！",
    "T25n1509_057:0465a20_10": "亦少所人斷三結得須陀洹、斷三結亦婬瞋癡薄得斯陀含、斷五下分結得阿那含、斷五上分結得阿羅漢，少所人求辟支佛；於是中亦少所人發阿耨多羅三藐三菩提心、於發心中亦少所人行菩薩道。",
    "T25n1509_057:0465a25_11": "何以故？",
    "T25n1509_057:0465a25_12": "是眾生前世不見佛、不聞法、不供養比丘僧，不布施、不持戒、不忍辱、不精進、不禪定、無智慧，不聞內空、外空乃至無法有法空，亦不聞不修四念處乃至十八不共法，亦不聞不修諸三昧門、諸陀羅尼門，亦不聞不修一切智、一切種智。",
    "T25n1509_057:0465b01_13": "憍尸迦！",
    "T25n1509_057:0465b02_14": "以是因緣故，當知少所眾生信佛不壞、信法不壞、信僧不壞；乃至少所眾生求辟支佛道；於是中少所眾生發阿耨多羅三藐三菩提心，於發心中少所眾生行菩薩道，於是中亦少所眾生得阿耨多羅三藐三菩提。",
    "T25n1509_057:0465b07_15": "「憍尸迦！",
    "T25n1509_057:0465b07_16": "我以佛眼見東方無量阿僧祇眾生發心，行阿耨多羅三藐三菩提心，行菩薩道；是眾生遠離般若波羅蜜方便力故，若一、若二住阿鞞跋致地，多墮聲聞、辟支佛地。",
    "T25n1509_057:0465b11_0": "南西北方、四維、上下，亦如是。",
    "T25n1509_057:0465b11_1": "以是故，憍尸迦！",
    "T25n1509_057:0465b12_0": "善男子、善女人發心求阿耨多羅三藐三菩提者，應聞般若波羅蜜，應受持、親近、讀、誦、說、正憶念；受持、親近、讀、誦、說、正憶念已，應書經卷，恭敬、供養、尊重、讚歎，香華、瓔珞乃至伎樂。",
    "T25n1509_057:0465b16_0": "「諸餘善法入般若波羅蜜中者，亦應聞、受持乃至正憶念。",
    "T25n1509_057:0465b17_1": "何等是諸餘善法？",
    "T25n1509_057:0465b17_2": "所謂檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜；內空、外空乃至無法有法空，諸三昧門、諸陀羅尼門，四念處乃至十八不共法，大慈大悲。",
    "T25n1509_057:0465b21_3": "如是等無量諸善法，皆入般若波羅蜜中，是亦應聞、受持乃至正憶念。",
    "T25n1509_057:0465b22_4": "何以故？",
    "T25n1509_057:0465b23_5": "是善男子、善女人當如是念：『佛本為菩薩時，如是行、如是學，所謂般若波羅蜜、禪波羅蜜、毘梨耶波羅蜜、羼提波羅蜜、尸羅波羅蜜、檀波羅蜜，內空、乃至無法有法空，諸三昧門、諸陀羅尼門，四念處乃至十八不共法，大慈大悲。",
    "T25n1509_057:0465b28_6": "如是等無量佛法，我等亦應隨學。",
    "T25n1509_057:0465b28_7": "何以故？",
    "T25n1509_057:0465b29_8": "般若波羅蜜是我等所尊，禪波羅蜜乃至無量諸餘善法亦是我等所尊。",
    "T25n1509_057:0465c01_9": "此是諸佛法印，諸辟支佛、阿羅漢、阿那含、斯陀含、須陀洹法印。",
    "T25n1509_057:0465c03_10": "諸佛學是般若波羅蜜乃至一切種智得度彼岸，諸辟支佛、阿羅漢、阿那含、斯陀含、須陀洹亦學是般若波羅蜜乃至一切智得度彼岸。』",
    "T25n1509_057:0465c06_11": "以是故，憍尸迦！",
    "T25n1509_057:0465c06_12": "若善男子、善女人，若佛在世、若般涅槃後，應依止般若波羅蜜、禪波羅蜜、毘梨耶波羅蜜、羼提波羅蜜、尸羅波羅蜜、檀波羅蜜，乃至一切種智亦應依止。",
    "T25n1509_057:0465c09_13": "何以故？",
    "T25n1509_057:0465c10_14": "是般若波羅蜜乃至一切種智是諸聲聞、辟支佛、菩薩摩訶薩及一切世間天、人、阿修羅所可依止。」",
    "T25n1509_057:0465c13_0": "【論】問曰：佛已種種讚般若功德，今釋提桓因何故以舍利校般若功德多少？",
    "T25n1509_057:0465c14_1": "答曰：信根多者，憙供養舍利；慧根多者，好讀誦經法。",
    "T25n1509_057:0465c16_2": "是故問：「有人書經供養，有人供養舍利，何所為多？」",
    "T25n1509_057:0465c17_3": "「華香、瓔珞」等義，如先說。",
    "T25n1509_057:0465c17_4": "「於汝意云何」者，四事答中，此是反問答。",
    "T25n1509_057:0465c18_5": "是故佛即反問釋提桓因。",
    "T25n1509_057:0465c19_6": "或有人供養舍利得福德多，或有人供養般若波羅蜜得福德亦多，隨人心故，佛不得一定答，是故反問。",
    "T25n1509_057:0465c22_0": "「從般若波羅蜜中生五波羅蜜」者，後品中佛自說：「無方便智慧布施迴向，不名檀波羅蜜。」",
    "T25n1509_057:0465c24_1": "十八空即是智慧，智慧因緣故，生四念處乃至一切種智。",
    "T25n1509_057:0465c25_2": "雖非盡是智慧，以性同故，以智慧為主，是故言「從般若生」。",
    "T25n1509_057:0465c26_3": "行般若波羅蜜，得諸法實相，於布施、持戒等通達；若不得般若實相，不能通達布施、持戒。",
    "T25n1509_057:0465c29_0": "何以故？",
    "T25n1509_057:0465c29_1": "若一切法空，則無罪無福，何用布施、持戒？",
    "T25n1509_057:0466a01_2": "若諸法實有相，不應從因緣生，先已有故。",
    "T25n1509_057:0466a02_3": "若眾生是常，則譬如虛空，亦無死者；若無常，神則隨身滅，亦無後世罪福。",
    "T25n1509_057:0466a03_4": "若無眾生，何有殺罪？",
    "T25n1509_057:0466a04_5": "如是亦無不殺生戒等。",
    "T25n1509_057:0466a05_0": "若得是般若波羅蜜實相法，則不墮有無二邊，用中道通達布施、持戒等。",
    "T25n1509_057:0466a06_1": "以此布施、持戒等果報故，有剎利大姓乃至諸佛。",
    "T25n1509_057:0466a07_2": "問曰：閻浮提人多貪利福德，何以不供養般若波羅蜜？",
    "T25n1509_057:0466a09_3": "答曰：智人少故，不知供養般若，無咎；譬如金寶，盲者不識。",
    "T25n1509_057:0466a10_4": "以閻浮提人但信三尊者少，何況知而能行！",
    "T25n1509_057:0466a11_5": "佛欲令釋提桓因自說，故反問：「有幾許人於三尊得不壞信」等。",
    "T25n1509_057:0466a13_6": "問曰：不壞信、無疑、決了，有何差別？",
    "T25n1509_057:0466a14_7": "答曰：有人言：無有差別；佛莊嚴種種說，開悟人心故。",
    "T25n1509_057:0466a15_8": "有人言：於三寶中得不壞信。",
    "T25n1509_057:0466a16_0": "何以知之？",
    "T25n1509_057:0466a16_1": "以無疑故。",
    "T25n1509_057:0466a16_2": "何以知無疑？",
    "T25n1509_057:0466a16_3": "以決了故。",
    "T25n1509_057:0466a17_4": "問曰：無疑、決了有何異？",
    "T25n1509_057:0466a17_5": "答曰：初信三寶故是無疑，智慧究竟故是決了；譬如渡水，初入是無疑，出彼岸是決了。",
    "T25n1509_057:0466a19_6": "三分聖戒力故信不壞，四分力故是無疑，正見分力故是決了。",
    "T25n1509_057:0466a21_7": "復次，見諦道中是不壞信，思惟道中是無疑，無學道中是決了。",
    "T25n1509_057:0466a22_8": "如是等種種分別。",
    "T25n1509_057:0466a23_0": "是三事得何果報？",
    "T25n1509_057:0466a23_1": "從三十七品至六神通，是有為果；三結盡乃至煩惱及習盡，是無為果——得如是等果報。",
    "T25n1509_057:0466a25_2": "釋提桓因有報生知他心，亦曾以天耳聞諸道差別，又以是大菩薩利根，入觀眾生心三昧故，得知諸道差別，是故答佛：「深信者少。」",
    "T25n1509_057:0466a28_3": "從須陀洹乃至初發心求佛道轉少，轉少故不知供養般若。",
    "T25n1509_057:0466b01_4": "何以故少？",
    "T25n1509_057:0466b01_5": "前世生死中，不聞三寶名，乃至不聞一切種智名。",
    "T25n1509_057:0466b02_6": "佛欲證上事故說：「我今以佛眼觀十方無量阿僧祇眾生發無上道，離般若方便力故，若一、若二住阿毘跋致地。」",
    "T25n1509_057:0466b05_7": "「諸餘善法入般若波羅蜜」者，是諸餘經，所謂《法華經》、《密迹經》等。",
    "T25n1509_057:0466b06_8": "十二部經中義同般若者，雖不名為般若波羅蜜經，然義理即同般若波羅蜜。",
    "T25n1509_057:0466b08_9": "問曰：云何須陀洹亦學般若波羅蜜乃至一切種智，得到彼岸？",
    "T25n1509_057:0466b10_0": "答曰：此中六波羅蜜、三解脫門、三十七品等乃至一切種智，此非獨菩薩法，三乘共有，各隨分學。",
    "T25n1509_057:0466b13_0": "【經】「憍尸迦！",
    "T25n1509_057:0466b13_1": "若有善男子、善女人，佛般涅槃後，為供養佛故，作七寶塔，高一由旬，天香、天華、天瓔珞、天擣香、天澤香、天衣、天幢蓋、天伎樂供養、恭敬、尊重、讚歎。",
    "T25n1509_057:0466b16_2": "憍尸迦！",
    "T25n1509_057:0466b16_3": "於汝意云何？",
    "T25n1509_057:0466b17_0": "是善男子、善女人，從是因緣得福多不？」",
    "T25n1509_057:0466b17_1": "釋提桓因言：「世尊！",
    "T25n1509_057:0466b18_2": "甚多！",
    "T25n1509_057:0466b18_3": "甚多！」",
    "T25n1509_057:0466b18_4": "佛言：「不如是善男子、善女人聞是般若波羅蜜，書寫、受持、親近、正憶念，不離薩婆若心，亦供養、恭敬、尊重、讚歎，若花香、瓔珞、擣香、澤香、幢蓋、伎樂供養。",
    "T25n1509_057:0466b21_5": "是善男子、善女人，福德多。」",
    "T25n1509_057:0466b22_6": "佛告釋提桓因憍尸迦：「置一七寶塔。",
    "T25n1509_057:0466b23_7": "若善男子、善女人供養佛故，佛般涅槃後，起七寶塔，滿閻浮提，皆高一由旬，恭敬、尊重、讚歎，華香、瓔珞、幢蓋、伎樂供養。",
    "T25n1509_057:0466b26_0": "憍尸迦！",
    "T25n1509_057:0466b26_1": "於汝意云何？",
    "T25n1509_057:0466b26_2": "是善男子、善女人得福多不？」",
    "T25n1509_057:0466b27_3": "釋提桓因言：「世尊！",
    "T25n1509_057:0466b27_4": "其福甚多！」",
    "T25n1509_057:0466b27_5": "佛言：「不如是善男子、善女人如前供養般若波羅蜜，其福甚多。",
    "T25n1509_057:0466b29_6": "憍尸迦！",
    "T25n1509_057:0466b29_7": "復置一閻浮提滿中七寶塔。",
    "T25n1509_057:0466c01_8": "有善男子、善女人供養佛故，佛般涅槃後，起七寶塔，滿四天下，皆高一由旬，供養如前。",
    "T25n1509_057:0466c03_9": "憍尸迦！",
    "T25n1509_057:0466c03_10": "於汝意云何？",
    "T25n1509_057:0466c03_11": "是善男子、善女人，其福多不？」",
    "T25n1509_057:0466c04_12": "釋提桓因言：「甚多！",
    "T25n1509_057:0466c04_13": "甚多！」",
    "T25n1509_057:0466c04_14": "佛言：「不如是善男子、善女人書持般若波羅蜜，恭敬、尊重、讚歎，華香乃至伎樂供養，其福甚多。",
    "T25n1509_057:0466c06_15": "憍尸迦！",
    "T25n1509_057:0466c07_0": "復置四天下滿中七寶塔。",
    "T25n1509_057:0466c07_1": "若有善男子、善女人供養佛故，佛般涅槃後，起七寶塔，滿小千世界，皆高一由旬，供養如前。",
    "T25n1509_057:0466c09_2": "憍尸迦！",
    "T25n1509_057:0466c09_3": "於汝意云何？",
    "T25n1509_057:0466c10_4": "是善男子、善女人，其福多不？」",
    "T25n1509_057:0466c10_5": "釋提桓因言：「甚多！",
    "T25n1509_057:0466c11_6": "甚多！」",
    "T25n1509_057:0466c11_7": "佛言：「不如是善男子、善女人書是般若波羅蜜，受持、恭敬、尊重、讚歎，華香乃至伎樂供養，其福甚多。",
    "T25n1509_057:0466c13_8": "憍尸迦！",
    "T25n1509_057:0466c13_9": "復置小千世界滿中七寶塔。",
    "T25n1509_057:0466c14_10": "若有善男子、善女人供養佛故，佛般涅槃後，起七寶塔，滿二千中世界，皆高一由旬，供養如前；不如供養般若波羅蜜其福甚多。",
    "T25n1509_057:0466c17_11": "復置二千中世界七寶塔。",
    "T25n1509_057:0466c17_12": "若有善男子、善女人供養佛故，佛般涅槃後，起七寶塔，滿三千大千世界，皆高一由旬，盡形壽供養，天華、天香、天瓔珞乃至天伎樂。",
    "T25n1509_057:0466c20_13": "於汝意云何？",
    "T25n1509_057:0466c21_14": "是善男子、善女人得福多不？」",
    "T25n1509_057:0466c21_15": "釋提桓因言：「世尊！",
    "T25n1509_057:0466c22_16": "甚多！",
    "T25n1509_057:0466c22_17": "甚多！」",
    "T25n1509_057:0466c22_18": "佛言：「不如是善男子、善女人書、持是般若波羅蜜，恭敬、尊重、讚歎，華香乃至伎樂供養，其福甚多。",
    "T25n1509_057:0466c24_19": "復置三千大千世界中七寶塔。",
    "T25n1509_057:0466c25_20": "若三千大千世界中眾生，一一眾生供養佛故，佛般涅槃後，各起七寶塔，恭敬、尊重、讚歎，花香乃至伎樂供養。",
    "T25n1509_057:0466c27_21": "若有善男子、善女人書持般若波羅蜜，乃至正憶念，不離薩婆若心，亦恭敬、尊重、讚歎，華香、瓔珞乃至伎樂供養，是人得福甚多。」",
    "T25n1509_057:0467a01_22": "釋提桓因白佛言：「如是！",
    "T25n1509_057:0467a02_23": "如是！",
    "T25n1509_057:0467a02_24": "世尊！",
    "T25n1509_057:0467a02_25": "是人供養、恭敬、尊重、讚歎是般若波羅蜜，則為供養過去、未來、現在佛！",
    "T25n1509_057:0467a04_0": "「世尊！",
    "T25n1509_057:0467a04_1": "若十方如恒河沙等世界眾生，一一眾生供養佛故，佛般涅槃後，各起七寶塔，高一由旬，是人若一劫、若減一劫，恭敬、尊重、讚歎，華香乃至伎樂供養。",
    "T25n1509_057:0467a07_2": "世尊！",
    "T25n1509_057:0467a07_3": "是善男子、善女人得福多不？」",
    "T25n1509_057:0467a08_4": "佛言：「甚多！」",
    "T25n1509_057:0467a08_5": "釋提桓因言：「若有善男子、善女人書持是般若波羅蜜，乃至正憶念，亦恭敬、尊重、讚歎，華香乃至伎樂供養，其福大多！",
    "T25n1509_057:0467a11_6": "何以故？",
    "T25n1509_057:0467a11_7": "世尊！",
    "T25n1509_057:0467a11_8": "一切善法皆入般若波羅蜜中，所謂十善道，四禪、四無量心、四無色定，三十七品，三解脫門：空、無相、無作，四諦：苦諦、集諦、滅諦、道諦，六神通、八解脫、九次第定，檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜，內空乃至無法有法空，諸三昧門、諸陀羅尼門，佛十力、四無所畏、四無礙智、大慈大悲、十八不共法，一切智、道種智、一切種智。",
    "T25n1509_057:0467a19_9": "世尊！",
    "T25n1509_057:0467a19_10": "是名一切諸佛法印。",
    "T25n1509_057:0467a20_11": "是法中，一切聲聞及辟支佛、過去未來現在諸佛，學是法印得度彼岸。」",
    "T25n1509_057:0467a22_0": "【論】釋曰：般若波羅蜜，若聞、受持、誦、讀等，有無量功德。",
    "T25n1509_057:0467a23_1": "更欲說故，以現事譬喻證之。",
    "T25n1509_057:0467a24_0": "人見土塔高大，即時生心，謂是塔主福德極大，何況七寶起塔，高一由旬！",
    "T25n1509_057:0467a25_1": "是故佛以塔為喻。",
    "T25n1509_057:0467a26_2": "問曰：是塔為實、為假？",
    "T25n1509_057:0467a26_3": "答曰：佛欲使人解知分別福德多小故，作是譬喻，不應問其虛實！",
    "T25n1509_057:0467a28_4": "有人言：有實、有假。",
    "T25n1509_057:0467a28_5": "如迦葉佛般涅槃後，有國王名吉梨姞。",
    "T25n1509_057:0467a29_6": "爾時，人壽二萬歲；是王為供養舍利故，起七寶塔，高五十里。",
    "T25n1509_057:0467b02_7": "又過去世有轉輪王，名德主，一日起五百塔，高五百由旬。",
    "T25n1509_057:0467b03_8": "此言「滿三千大千世界」，是事假喻。",
    "T25n1509_057:0467b04_9": "有人言：皆是實有。",
    "T25n1509_057:0467b04_10": "如小國王隨力起七寶塔；大王能起一由旬七寶塔，或過一由旬；小轉輪王能起七寶塔滿四天下；大轉輪王能起七寶塔過四天下；梵天王主三千大千世界，是佛弟子，能心生變化，起塔高至梵天，滿三千大千世界；或有菩薩得陀羅尼門、諸三昧門，深行六波羅蜜故，佛滅度後，能起七寶塔滿三千大千世界。",
    "T25n1509_057:0467b12_11": "「滿」者，舉其多故，不言間不容間。",
    "T25n1509_057:0467b12_12": "後言「一一眾生」者，施主多故福德多。",
    "T25n1509_057:0467b13_13": "佛是中自說得福因緣：「十善道乃至一切種智皆攝在般若波羅蜜中。」",
    "T25n1509_057:0467b15_14": "和合是法，名為般若波羅蜜。",
    "T25n1509_057:0467b16_0": "是般若中但出生佛，尚應當供養，何況出生三乘及人天中樂，皆因般若波羅蜜有而不供養！",
    "T25n1509_057:0467b18_1": "舍利是無記法，是諸善法所依止處故，後乃能與人果報；行般若波羅蜜，即時得果，後亦得報。",
    "T25n1509_057:0467b21_0": "大智度論釋述誠品第三十三",
    "T25n1509_057:0467b22_0": "【經】爾時，佛告釋提桓因：「如是！",
    "T25n1509_057:0467b22_1": "如是！",
    "T25n1509_057:0467b22_2": "憍尸迦！",
    "T25n1509_057:0467b23_0": "是諸善男子、善女人書是般若波羅蜜，持經卷受學，親近、讀、誦、說、正憶念，加復供養華香、瓔珞、擣香、澤香、幢蓋、伎樂，當得無量無數、不可思議、不可稱量、無邊福德！",
    "T25n1509_057:0467b26_1": "何以故？",
    "T25n1509_057:0467b26_2": "諸佛一切智、一切種智，皆從般若波羅蜜中生。",
    "T25n1509_057:0467b27_3": "諸菩薩摩訶薩禪波羅蜜、毘梨耶波羅蜜、羼提波羅蜜、尸羅波羅蜜、檀波羅蜜，皆從般若波羅蜜中生。",
    "T25n1509_057:0467c01_4": "內空乃至無法有法空，四念處乃至十八不共法，皆從般若波羅蜜中生。",
    "T25n1509_057:0467c02_5": "諸佛五眼，皆從般若波羅蜜中生。",
    "T25n1509_057:0467c03_6": "成就眾生、淨佛世界、道種智、一切種智、諸佛法，皆從般若波羅蜜中生。",
    "T25n1509_057:0467c05_7": "聲聞乘、辟支佛乘、佛乘，皆從般若波羅蜜中生。",
    "T25n1509_057:0467c06_8": "以是故，憍尸迦！",
    "T25n1509_057:0467c06_9": "善男子、善女人書是般若波羅蜜，受持經卷，親近、讀、誦、說、正憶念，加復供養華香乃至伎樂，過出前供養七寶塔，百分、千分、千億萬分，乃至算數譬喻所不能及！",
    "T25n1509_057:0467c10_10": "何以故？",
    "T25n1509_057:0467c10_11": "憍尸迦！",
    "T25n1509_057:0467c10_12": "若般若波羅蜜在於世者，佛寶、法寶、比丘僧寶終不滅。",
    "T25n1509_057:0467c11_13": "若般若波羅蜜在於世者，十善道、四禪、四無量心、四無色定、檀波羅蜜乃至般若波羅蜜、四念處乃至十八不共法、一切智、一切種智，皆現於世。",
    "T25n1509_057:0467c15_0": "若般若波羅蜜在於世者，世間便有剎利大姓、婆羅門大姓、居士大家，四天王天乃至阿迦尼吒諸天，須陀洹果乃至阿羅漢果、辟支佛道、菩薩摩訶薩、無上佛道、轉法輪、成就眾生、淨佛世界。」",
    "T25n1509_057:0467c20_0": "【論】釋曰：上帝釋答佛，言：「供養般若，福德甚多。」",
    "T25n1509_057:0467c21_1": "更有大天，以帝釋非一切智人故，所說或錯，是以佛印可所說，言：「如是！",
    "T25n1509_057:0467c22_2": "如是！」",
    "T25n1509_057:0467c23_3": "問曰：若般若波羅蜜相，一切諸觀滅，語言道斷，不生不滅，如虛空相；今何以說「般若在世者，三寶不滅」？",
    "T25n1509_057:0467c25_4": "答曰：般若波羅蜜體性，有佛、無佛，常住不滅。",
    "T25n1509_057:0467c26_5": "此言「在世」者，所謂般若經卷，可修習讀誦者，是因中說果。",
    "T25n1509_057:0467c27_6": "譬如井深，綆短不及，便言失井，井實不失；般若波羅蜜實相如深井，經卷名為綆，行者不能書寫、修習故言滅。",
    "T25n1509_057:0468a01_7": "問曰：若說三寶，盡攝一切善人、善法，何以復言「般若在世者，世間有十善道乃至一切種智」？",
    "T25n1509_057:0468a03_8": "答曰：此諸法及諸道，皆廣解三寶中義。",
    "T25n1509_057:0468a04_9": "佛寶者，佛法所攝無學五眾。",
    "T25n1509_057:0468a05_10": "法寶者，第三諦，所謂涅槃，除四沙門所攝學、無學功德，餘殘辟支佛功德、菩薩功德。",
    "T25n1509_057:0468a07_11": "僧寶者，四向、四果學、無學五眾。",
    "T25n1509_057:0468a07_12": "餘十善道、四禪、四無量等皆是道方便門，是故別說。",
    "T25n1509_057:0468a09_0": "大智度論卷第五十七"
}