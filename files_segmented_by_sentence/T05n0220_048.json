{
    "T05n0220_048:0268b18_0": "大般若波羅蜜多經卷第四十八",
    "T05n0220_048:0268b20_0": "三藏法師玄奘奉　詔譯",
    "T05n0220_048:0268b21_0": "初分摩訶薩品第十三之二",
    "T05n0220_048:0268b22_0": "「復次，舍利子！",
    "T05n0220_048:0268b22_1": "諸菩薩摩訶薩修行布施波羅蜜多時，以應一切智智心，而修布施波羅蜜多，以無所得而為方便，與一切有情同共迴向阿耨多羅三藐三菩提，於身命等都無所悋。",
    "T05n0220_048:0268b26_2": "舍利子！",
    "T05n0220_048:0268b26_3": "如是名為諸菩薩摩訶薩修行布施波羅蜜多時，擐布施波羅蜜多大功德鎧。",
    "T05n0220_048:0268b29_0": "「復次，舍利子！",
    "T05n0220_048:0268b29_1": "諸菩薩摩訶薩修行布施波羅蜜多時，以應一切智智心，而修布施波羅蜜多，以無所得而為方便，與一切有情同共迴向阿耨多羅三藐三菩提，於布施行不起聲聞、獨覺作意。",
    "T05n0220_048:0268c04_2": "舍利子！",
    "T05n0220_048:0268c04_3": "如是名為諸菩薩摩訶薩修行布施波羅蜜多時，擐淨戒波羅蜜多大功德鎧。",
    "T05n0220_048:0268c07_0": "「復次，舍利子！",
    "T05n0220_048:0268c07_1": "諸菩薩摩訶薩修行布施波羅蜜多時，以應一切智智心，而修布施波羅蜜多，以無所得而為方便，與一切有情同共迴向阿耨多羅三藐三菩提，於布施法信忍欲樂。",
    "T05n0220_048:0268c11_2": "舍利子！",
    "T05n0220_048:0268c11_3": "如是名為諸菩薩摩訶薩修行布施波羅蜜多時，擐安忍波羅蜜多大功德鎧。",
    "T05n0220_048:0268c13_0": "「復次，舍利子！",
    "T05n0220_048:0268c13_1": "諸菩薩摩訶薩修行布施波羅蜜多時，以應一切智智心，而修布施波羅蜜多，以無所得而為方便，與一切有情同共迴向阿耨多羅三藐三菩提，於布施行勤修不息。",
    "T05n0220_048:0268c17_2": "舍利子！",
    "T05n0220_048:0268c17_3": "如是名為諸菩薩摩訶薩修行布施波羅蜜多時，擐精進波羅蜜多大功德鎧。",
    "T05n0220_048:0268c19_0": "「復次，舍利子！",
    "T05n0220_048:0268c19_1": "諸菩薩摩訶薩修行布施波羅蜜多時，以應一切智智心，而修布施波羅蜜多，以無所得而為方便，與一切有情同共迴向阿耨多羅三藐三菩提，於布施行一心迴向一切智智，不雜聲聞、獨覺作意。",
    "T05n0220_048:0268c23_2": "舍利子！",
    "T05n0220_048:0268c23_3": "如是名為諸菩薩摩訶薩修行布施波羅蜜多時，擐靜慮波羅蜜多大功德鎧。",
    "T05n0220_048:0268c25_4": "「復次，舍利子！",
    "T05n0220_048:0268c25_5": "諸菩薩摩訶薩修行布施波羅蜜多時，以應一切智智心，而修布施波羅蜜多，以無所得而為方便，與一切有情同共迴向阿耨多羅三藐三菩提，於布施法住如幻、如夢、如像、如響、如光影、如空花、如尋香城、如變化事想，不見施者、受者、施物。",
    "T05n0220_048:0269a02_6": "舍利子！",
    "T05n0220_048:0269a02_7": "如是名為諸菩薩摩訶薩修行布施波羅蜜多時，擐般若波羅蜜多大功德鎧。",
    "T05n0220_048:0269a04_8": "「舍利子！",
    "T05n0220_048:0269a04_9": "是菩薩摩訶薩修行布施波羅蜜多時，具擐六種波羅蜜多大功德鎧。",
    "T05n0220_048:0269a06_10": "舍利子！",
    "T05n0220_048:0269a06_11": "若菩薩摩訶薩以應一切智智心，修行布施波羅蜜多時，於六波羅蜜多相不取不著，當知是菩薩摩訶薩擐大功德鎧。",
    "T05n0220_048:0269a09_0": "舍利子！",
    "T05n0220_048:0269a09_1": "如是名為菩薩摩訶薩為欲利樂一切有情擐大功德鎧。",
    "T05n0220_048:0269a11_0": "「復次，舍利子！",
    "T05n0220_048:0269a11_1": "諸菩薩摩訶薩修行淨戒波羅蜜多時，以應一切智智心，而修淨戒波羅蜜多，以無所得而為方便，與一切有情同共迴向阿耨多羅三藐三菩提，為護淨戒於諸所有都不戀著。",
    "T05n0220_048:0269a15_2": "舍利子！",
    "T05n0220_048:0269a15_3": "如是名為諸菩薩摩訶薩修行淨戒波羅蜜多時，擐布施波羅蜜多大功德鎧。",
    "T05n0220_048:0269a17_4": "「復次，舍利子！",
    "T05n0220_048:0269a17_5": "諸菩薩摩訶薩修行淨戒波羅蜜多時，以應一切智智心，而修淨戒波羅蜜多，以無所得而為方便，與一切有情同共迴向阿耨多羅三藐三菩提，於淨戒行尚不趣求聲聞、獨覺，況異生地！",
    "T05n0220_048:0269a21_6": "舍利子！",
    "T05n0220_048:0269a21_7": "如是名為諸菩薩摩訶薩修行淨戒波羅蜜多時，擐淨戒波羅蜜多大功德鎧。",
    "T05n0220_048:0269a23_8": "「復次，舍利子！",
    "T05n0220_048:0269a23_9": "諸菩薩摩訶薩修行淨戒波羅蜜多時，以應一切智智心，而修淨戒波羅蜜多，以無所得而為方便，與一切有情同共迴向阿耨多羅三藐三菩提，於淨戒法信忍欲樂。",
    "T05n0220_048:0269a27_10": "舍利子！",
    "T05n0220_048:0269a27_11": "如是名為諸菩薩摩訶薩修行淨戒波羅蜜多時，擐安忍波羅蜜多大功德鎧。",
    "T05n0220_048:0269a29_12": "「復次，舍利子！",
    "T05n0220_048:0269a29_13": "諸菩薩摩訶薩修行淨戒波羅蜜多時，以應一切智智心，而修淨戒波羅蜜多，以無所得而為方便，與一切有情同共迴向阿耨多羅三藐三菩提，於淨戒行勤修不息。",
    "T05n0220_048:0269b04_14": "舍利子！",
    "T05n0220_048:0269b04_15": "如是名為諸菩薩摩訶薩修行淨戒波羅蜜多時，擐精進波羅蜜多大功德鎧。",
    "T05n0220_048:0269b06_16": "「復次，舍利子！",
    "T05n0220_048:0269b06_17": "諸菩薩摩訶薩修行淨戒波羅蜜多時，以應一切智智心，而修淨戒波羅蜜多，以無所得而為方便，與一切有情同共迴向阿耨多羅三藐三菩提，於淨戒行專以大悲而為上首，尚不間雜二乘作意，況異生心！",
    "T05n0220_048:0269b11_18": "舍利子！",
    "T05n0220_048:0269b11_19": "如是名為諸菩薩摩訶薩修行淨戒波羅蜜多時，擐靜慮波羅蜜多大功德鎧。",
    "T05n0220_048:0269b13_20": "「復次，舍利子！",
    "T05n0220_048:0269b13_21": "諸菩薩摩訶薩修行淨戒波羅蜜多時，以應一切智智心，而修淨戒波羅蜜多，以無所得而為方便，與一切有情同共迴向阿耨多羅三藐三菩提，於淨戒法住如幻、如夢、如像、如響、如光影、如空花、如尋香城、如變化事想，於清淨戒不恃不著，於破戒惡不厭不取，由持與犯本性空故。",
    "T05n0220_048:0269b20_22": "舍利子！",
    "T05n0220_048:0269b20_23": "如是名為諸菩薩摩訶薩修行淨戒波羅蜜多時，擐般若波羅蜜多大功德鎧。",
    "T05n0220_048:0269b22_24": "「舍利子！",
    "T05n0220_048:0269b22_25": "是菩薩摩訶薩修行淨戒波羅蜜多時，具擐六種波羅蜜多大功德鎧。",
    "T05n0220_048:0269b23_26": "舍利子！",
    "T05n0220_048:0269b24_27": "若菩薩摩訶薩以應一切智智心，修行淨戒波羅蜜多時，於六波羅蜜多相不取不著，當知是菩薩摩訶薩擐大功德鎧。",
    "T05n0220_048:0269b26_28": "舍利子！",
    "T05n0220_048:0269b26_29": "如是名為菩薩摩訶薩為欲利樂一切有情擐大功德鎧。",
    "T05n0220_048:0269b29_0": "「復次，舍利子！",
    "T05n0220_048:0269b29_1": "諸菩薩摩訶薩修行安忍波羅蜜多時，以應一切智智心，而修安忍波羅蜜多，以無所得而為方便，與一切有情同共迴向阿耨多羅三藐三菩提，為成安忍於身命等無所戀著。",
    "T05n0220_048:0269c04_2": "舍利子！",
    "T05n0220_048:0269c04_3": "如是名為諸菩薩摩訶薩修行安忍波羅蜜多時，擐布施波羅蜜多大功德鎧。",
    "T05n0220_048:0269c06_4": "「復次，舍利子！",
    "T05n0220_048:0269c06_5": "諸菩薩摩訶薩修行安忍波羅蜜多時，以應一切智智心，而修安忍波羅蜜多，以無所得而為方便，與一切有情同共迴向阿耨多羅三藐三菩提，於安忍行不雜聲聞、獨覺、異生下劣作意。",
    "T05n0220_048:0269c10_6": "舍利子！",
    "T05n0220_048:0269c11_0": "如是名為諸菩薩摩訶薩修行安忍波羅蜜多時，擐淨戒波羅蜜多大功德鎧。",
    "T05n0220_048:0269c12_1": "「復次，舍利子！",
    "T05n0220_048:0269c13_0": "諸菩薩摩訶薩修行安忍波羅蜜多時，以應一切智智心，而修安忍波羅蜜多，以無所得而為方便，與一切有情同共迴向阿耨多羅三藐三菩提，於安忍法信忍欲樂。",
    "T05n0220_048:0269c16_1": "舍利子！",
    "T05n0220_048:0269c16_2": "如是名為諸菩薩摩訶薩修行安忍波羅蜜多時，擐安忍波羅蜜多大功德鎧。",
    "T05n0220_048:0269c18_3": "「復次，舍利子！",
    "T05n0220_048:0269c18_4": "諸菩薩摩訶薩修行安忍波羅蜜多時，以應一切智智心，而修安忍波羅蜜多，以無所得而為方便，與一切有情同共迴向阿耨多羅三藐三菩提，於安忍行勤修不息。",
    "T05n0220_048:0269c22_5": "舍利子！",
    "T05n0220_048:0269c22_6": "如是名為諸菩薩摩訶薩修行安忍波羅蜜多時，擐精進波羅蜜多大功德鎧。",
    "T05n0220_048:0269c25_0": "「復次，舍利子！",
    "T05n0220_048:0269c25_1": "諸菩薩摩訶薩修行安忍波羅蜜多時，以應一切智智心，而修安忍波羅蜜多，以無所得而為方便，與一切有情同共迴向阿耨多羅三藐三菩提，攝心一緣修安忍行，雖遇苦事而不異緣。",
    "T05n0220_048:0269c29_2": "舍利子！",
    "T05n0220_048:0269c29_3": "如是名為諸菩薩摩訶薩修行安忍波羅蜜多時，擐靜慮波羅蜜多大功德鎧。",
    "T05n0220_048:0270a02_4": "「復次，舍利子！",
    "T05n0220_048:0270a02_5": "諸菩薩摩訶薩修行安忍波羅蜜多時，以應一切智智心，而修安忍波羅蜜多，以無所得而為方便，與一切有情同共迴向阿耨多羅三藐三菩提，於安忍法住如幻、如夢、如像、如響、如光影、如空花、如尋香城、如變化事想，為欲修集一切佛法，為欲成熟一切有情，觀諸法空不執怨害。",
    "T05n0220_048:0270a09_6": "舍利子！",
    "T05n0220_048:0270a09_7": "如是名為諸菩薩摩訶薩修行安忍波羅蜜多時，擐般若波羅蜜多大功德鎧。",
    "T05n0220_048:0270a11_0": "「舍利子！",
    "T05n0220_048:0270a11_1": "是菩薩摩訶薩修行安忍波羅蜜多時，具擐六種波羅蜜多大功德鎧。",
    "T05n0220_048:0270a12_2": "舍利子！",
    "T05n0220_048:0270a13_0": "若菩薩摩訶薩以應一切智智心，修行安忍波羅蜜多時，於六波羅蜜多相不取不著，當知是菩薩摩訶薩擐大功德鎧。",
    "T05n0220_048:0270a15_1": "舍利子！",
    "T05n0220_048:0270a15_2": "如是名為菩薩摩訶薩為欲利樂一切有情擐大功德鎧。",
    "T05n0220_048:0270a18_0": "「復次，舍利子！",
    "T05n0220_048:0270a18_1": "諸菩薩摩訶薩修行精進波羅蜜多時，以應一切智智心，而修精進波羅蜜多，以無所得而為方便，與一切有情同共迴向阿耨多羅三藐三菩提，勤修種種難行施行。",
    "T05n0220_048:0270a22_2": "舍利子！",
    "T05n0220_048:0270a22_3": "如是名為諸菩薩摩訶薩修行精進波羅蜜多時，擐布施波羅蜜多大功德鎧。",
    "T05n0220_048:0270a24_0": "「復次，舍利子！",
    "T05n0220_048:0270a24_1": "諸菩薩摩訶薩修行精進波羅蜜多時，以應一切智智心，而修精進波羅蜜多，以無所得而為方便，與一切有情同共迴向阿耨多羅三藐三菩提，精勤護持清淨禁戒。",
    "T05n0220_048:0270a28_2": "舍利子！",
    "T05n0220_048:0270a28_3": "如是名為諸菩薩摩訶薩修行精進波羅蜜多時，擐淨戒波羅蜜多大功德鎧。",
    "T05n0220_048:0270b01_0": "「復次，舍利子！",
    "T05n0220_048:0270b01_1": "諸菩薩摩訶薩修行精進波羅蜜多時，以應一切智智心，而修精進波羅蜜多，以無所得而為方便，與一切有情同共迴向阿耨多羅三藐三菩提，勤修種種難行忍行。",
    "T05n0220_048:0270b05_2": "舍利子！",
    "T05n0220_048:0270b05_3": "如是名為諸菩薩摩訶薩修行精進波羅蜜多時，擐安忍波羅蜜多大功德鎧。",
    "T05n0220_048:0270b07_0": "「復次，舍利子！",
    "T05n0220_048:0270b07_1": "諸菩薩摩訶薩修行精進波羅蜜多時，以應一切智智心，而修精進波羅蜜多，以無所得而為方便，與一切有情同共迴向阿耨多羅三藐三菩提，熾然勤修有利苦行。",
    "T05n0220_048:0270b11_2": "舍利子！",
    "T05n0220_048:0270b11_3": "如是名為諸菩薩摩訶薩修行精進波羅蜜多時，擐精進波羅蜜多大功德鎧。",
    "T05n0220_048:0270b13_0": "「復次，舍利子！",
    "T05n0220_048:0270b13_1": "諸菩薩摩訶薩修行精進波羅蜜多時，以應一切智智心，而修精進波羅蜜多，以無所得而為方便，與一切有情同共迴向阿耨多羅三藐三菩提，勤修種種靜慮等至。",
    "T05n0220_048:0270b17_2": "舍利子！",
    "T05n0220_048:0270b17_3": "如是名為諸菩薩摩訶薩修行精進波羅蜜多時，擐靜慮波羅蜜多大功德鎧。",
    "T05n0220_048:0270b19_0": "「復次，舍利子！",
    "T05n0220_048:0270b19_1": "諸菩薩摩訶薩修行精進波羅蜜多時，以應一切智智心，而修精進波羅蜜多，以無所得而為方便，與一切有情同共迴向阿耨多羅三藐三菩提，精進修行無取著慧。",
    "T05n0220_048:0270b23_2": "舍利子！",
    "T05n0220_048:0270b23_3": "如是名為諸菩薩摩訶薩修行精進波羅蜜多時，擐般若波羅蜜多大功德鎧。",
    "T05n0220_048:0270b25_0": "「舍利子！",
    "T05n0220_048:0270b25_1": "是菩薩摩訶薩修行精進波羅蜜多時，具擐六種波羅蜜多大功德鎧。",
    "T05n0220_048:0270b26_2": "舍利子！",
    "T05n0220_048:0270b27_0": "若菩薩摩訶薩以應一切智智心，修行精進波羅蜜多時，於六波羅蜜多相不取不著，當知是菩薩摩訶薩擐大功德鎧。",
    "T05n0220_048:0270b29_1": "舍利子！",
    "T05n0220_048:0270b29_2": "如是名為菩薩摩訶薩為欲利樂一切有情擐大功德鎧。",
    "T05n0220_048:0270c03_0": "「復次，舍利子！",
    "T05n0220_048:0270c03_1": "諸菩薩摩訶薩修行靜慮波羅蜜多時，以應一切智智心，而修靜慮波羅蜜多，以無所得而為方便，與一切有情同共迴向阿耨多羅三藐三菩提，住安靜心而行布施，令慳悋垢不復現前。",
    "T05n0220_048:0270c07_2": "舍利子！",
    "T05n0220_048:0270c07_3": "如是名為諸菩薩摩訶薩修行靜慮波羅蜜多時，擐布施波羅蜜多大功德鎧。",
    "T05n0220_048:0270c09_4": "「復次，舍利子！",
    "T05n0220_048:0270c09_5": "諸菩薩摩訶薩修行靜慮波羅蜜多時，以應一切智智心，而修靜慮波羅蜜多，以無所得而為方便，與一切有情同共迴向阿耨多羅三藐三菩提，由淨定力護持禁戒，令犯戒垢不復現前。",
    "T05n0220_048:0270c13_6": "舍利子！",
    "T05n0220_048:0270c14_7": "如是名為諸菩薩摩訶薩修行靜慮波羅蜜多時，擐淨戒波羅蜜多大功德鎧。",
    "T05n0220_048:0270c15_8": "「復次，舍利子！",
    "T05n0220_048:0270c16_9": "諸菩薩摩訶薩修行靜慮波羅蜜多時，以應一切智智心，而修靜慮波羅蜜多，以無所得而為方便，與一切有情同共迴向阿耨多羅三藐三菩提，住慈悲定而修安忍，令忿恚等不復現前。",
    "T05n0220_048:0270c20_10": "舍利子！",
    "T05n0220_048:0270c20_11": "如是名為諸菩薩摩訶薩修行靜慮波羅蜜多時，擐安忍波羅蜜多大功德鎧。",
    "T05n0220_048:0270c22_12": "「復次，舍利子！",
    "T05n0220_048:0270c22_13": "諸菩薩摩訶薩修行靜慮波羅蜜多時，以應一切智智心，而修靜慮波羅蜜多，以無所得而為方便，與一切有情同共迴向阿耨多羅三藐三菩提，安住靜定勤修功德，令諸懈怠不復現前。",
    "T05n0220_048:0270c26_14": "舍利子！",
    "T05n0220_048:0270c27_15": "如是名為諸菩薩摩訶薩修行靜慮波羅蜜多時，擐精進波羅蜜多大功德鎧。",
    "T05n0220_048:0270c28_16": "「復次，舍利子！",
    "T05n0220_048:0270c29_17": "諸菩薩摩訶薩修行靜慮波羅蜜多時，以應一切智智心，而修靜慮波羅蜜多，以無所得而為方便，與一切有情同共迴向阿耨多羅三藐三菩提，依靜慮等引發勝定，令味亂障不復現前。",
    "T05n0220_048:0271a04_18": "舍利子！",
    "T05n0220_048:0271a04_19": "如是名為諸菩薩摩訶薩修行靜慮波羅蜜多時，擐靜慮波羅蜜多大功德鎧。",
    "T05n0220_048:0271a06_20": "「復次，舍利子！",
    "T05n0220_048:0271a06_21": "諸菩薩摩訶薩修行靜慮波羅蜜多時，以應一切智智心，而修靜慮波羅蜜多，以無所得而為方便，與一切有情同共迴向阿耨多羅三藐三菩提，依靜慮等引發勝慧，觀一切法皆如幻等，令諸惡慧不復現前。",
    "T05n0220_048:0271a11_22": "舍利子！",
    "T05n0220_048:0271a11_23": "如是名為諸菩薩摩訶薩修行靜慮波羅蜜多時，擐般若波羅蜜多大功德鎧。",
    "T05n0220_048:0271a13_24": "「舍利子！",
    "T05n0220_048:0271a13_25": "是菩薩摩訶薩修行靜慮波羅蜜多時，具擐六種波羅蜜多大功德鎧。",
    "T05n0220_048:0271a14_26": "舍利子！",
    "T05n0220_048:0271a15_27": "若菩薩摩訶薩以應一切智智心，修行靜慮波羅蜜多時，於六波羅蜜多相不取不著，當知是菩薩摩訶薩擐大功德鎧。",
    "T05n0220_048:0271a17_28": "舍利子！",
    "T05n0220_048:0271a17_29": "如是名為菩薩摩訶薩為欲利樂一切有情擐大功德鎧。",
    "T05n0220_048:0271a20_0": "「復次，舍利子！",
    "T05n0220_048:0271a20_1": "諸菩薩摩訶薩修行般若波羅蜜多時，以應一切智智心，而修般若波羅蜜多，以無所得而為方便，與一切有情同共迴向阿耨多羅三藐三菩提，不見施者、受者、施物，三輪清淨而行布施。",
    "T05n0220_048:0271a24_2": "舍利子！",
    "T05n0220_048:0271a24_3": "如是名為諸菩薩摩訶薩修行般若波羅蜜多時，擐布施波羅蜜多大功德鎧。",
    "T05n0220_048:0271a26_4": "「復次，舍利子！",
    "T05n0220_048:0271a26_5": "諸菩薩摩訶薩修行般若波羅蜜多時，以應一切智智心，而修般若波羅蜜多，以無所得而為方便，與一切有情同共迴向阿耨多羅三藐三菩提，不見持戒及破戒等，以無著心而修淨戒。",
    "T05n0220_048:0271b01_6": "舍利子！",
    "T05n0220_048:0271b02_7": "如是名為諸菩薩摩訶薩修行般若波羅蜜多時，擐淨戒波羅蜜多大功德鎧。",
    "T05n0220_048:0271b03_8": "「復次，舍利子！",
    "T05n0220_048:0271b04_9": "諸菩薩摩訶薩修行般若波羅蜜多時，以應一切智智心，而修般若波羅蜜多，以無所得而為方便，與一切有情同共迴向阿耨多羅三藐三菩提，不見能忍所忍等事，以勝空慧而修安忍。",
    "T05n0220_048:0271b08_10": "舍利子！",
    "T05n0220_048:0271b08_11": "如是名為諸菩薩摩訶薩修行般若波羅蜜多時，擐安忍波羅蜜多大功德鎧。",
    "T05n0220_048:0271b10_12": "「復次，舍利子！",
    "T05n0220_048:0271b10_13": "諸菩薩摩訶薩修行般若波羅蜜多時，以應一切智智心，而修般若波羅蜜多，以無所得而為方便，與一切有情同共迴向阿耨多羅三藐三菩提，觀一切法皆畢竟空，以大悲心而行精進。",
    "T05n0220_048:0271b14_14": "舍利子！",
    "T05n0220_048:0271b15_15": "如是名為諸菩薩摩訶薩修行般若波羅蜜多時，擐精進波羅蜜多大功德鎧。",
    "T05n0220_048:0271b16_16": "「復次，舍利子！",
    "T05n0220_048:0271b17_17": "諸菩薩摩訶薩修行般若波羅蜜多時，以應一切智智心，而修般若波羅蜜多，以無所得而為方便，與一切有情同共迴向阿耨多羅三藐三菩提，觀入、住、出定及定境皆畢竟空而修等至。",
    "T05n0220_048:0271b21_18": "舍利子！",
    "T05n0220_048:0271b21_19": "如是名為諸菩薩摩訶薩修行般若波羅蜜多時，擐靜慮波羅蜜多大功德鎧。",
    "T05n0220_048:0271b23_20": "「復次，舍利子！",
    "T05n0220_048:0271b23_21": "諸菩薩摩訶薩修行般若波羅蜜多時，以應一切智智心，而修般若波羅蜜多，以無所得而為方便，與一切有情同共迴向阿耨多羅三藐三菩提，於一切法、一切有情、一切波羅蜜多，住如幻、如夢、如像、如響、如光影、如空花、如尋香城、如變化事想，而修種種無取著慧。",
    "T05n0220_048:0271b29_22": "舍利子！",
    "T05n0220_048:0271b29_23": "如是名為諸菩薩摩訶薩修行般若波羅蜜多時，擐般若波羅蜜多大功德鎧。",
    "T05n0220_048:0271c02_24": "「舍利子！",
    "T05n0220_048:0271c02_25": "是菩薩摩訶薩修行般若波羅蜜多時，具擐六種波羅蜜多大功德鎧。",
    "T05n0220_048:0271c04_26": "舍利子！",
    "T05n0220_048:0271c04_27": "若菩薩摩訶薩以應一切智智心，修行般若波羅蜜多時，於六波羅蜜多相不取不著，當知是菩薩摩訶薩擐大功德鎧。",
    "T05n0220_048:0271c07_28": "舍利子！",
    "T05n0220_048:0271c07_29": "如是名為菩薩摩訶薩為欲利樂一切有情擐大功德鎧。",
    "T05n0220_048:0271c08_30": "「舍利子！",
    "T05n0220_048:0271c08_31": "諸菩薩摩訶薩如是安住一一波羅蜜多，皆修六波羅蜜多令得圓滿，是故名擐大功德鎧。",
    "T05n0220_048:0271c10_32": "「復次，舍利子！",
    "T05n0220_048:0271c11_33": "諸菩薩摩訶薩雖入諸靜慮及無量、無色定而不味著，亦不為彼勢力所引，亦不隨彼勢力受生。",
    "T05n0220_048:0271c13_34": "舍利子！",
    "T05n0220_048:0271c13_35": "是為菩薩摩訶薩修行靜慮波羅蜜多時，擐方便善巧般若波羅蜜多大功德鎧。",
    "T05n0220_048:0271c15_36": "「復次，舍利子！",
    "T05n0220_048:0271c15_37": "諸菩薩摩訶薩雖入諸靜慮及無量、無色定，住遠離見、寂靜見、空無相無願見而不證實際，不入聲聞及獨覺地，勝伏一切聲聞、獨覺。",
    "T05n0220_048:0271c18_38": "舍利子！",
    "T05n0220_048:0271c18_39": "如是名為菩薩摩訶薩修行靜慮波羅蜜多時，擐方便善巧般若波羅蜜多大功德鎧。",
    "T05n0220_048:0271c20_40": "「舍利子！",
    "T05n0220_048:0271c20_41": "以諸菩薩由為利樂一切有情擐如是等大功德鎧，故復名摩訶薩。",
    "T05n0220_048:0271c23_0": "「舍利子！",
    "T05n0220_048:0271c23_1": "如是為欲利樂一切有情擐大功德鎧菩薩摩訶薩，普為十方各如殑伽沙等世界諸佛世尊，於大眾中歡喜讚歎，作如是言：『某方某世界中有某名菩薩摩訶薩，為欲利樂一切有情擐大功德鎧，成熟有情、嚴淨佛土，遊戲神通作所應作。』",
    "T05n0220_048:0271c28_2": "如是展轉聲遍十方，天、人等眾聞皆歡喜，咸作是言：『如是菩薩速當作佛，利益安樂一切有情。』」",
    "T05n0220_048:0272a02_0": "爾時，具壽舍利子問滿慈子言：「云何名為菩薩摩訶薩為欲利樂諸有情故發趣大乘？」",
    "T05n0220_048:0272a03_1": "滿慈子言：「舍利子！",
    "T05n0220_048:0272a04_2": "菩薩摩訶薩為欲利樂一切有情，擐六波羅蜜多大功德鎧已，復為利樂諸有情故，離欲惡不善法，有尋有伺，離生喜樂，入初靜慮具足住；尋伺寂靜，內等淨，心一趣性，無尋無伺，定生喜樂，入第二靜慮具足住；離喜住捨，具念正知，身受樂，聖說住捨，具念樂住，入第三靜慮具足住；斷樂斷苦，先喜憂沒，不苦不樂，捨念清淨，入第四靜慮具足住。",
    "T05n0220_048:0272a12_3": "復依靜慮起慈俱心，行相廣大，無二無量，無怨、無害、無恨、無惱，遍滿善修，勝解周普，充溢十方，盡虛空窮法界，慈心勝解具足而住；悲、喜、捨俱心勝解行相，亦復如是。",
    "T05n0220_048:0272a15_4": "依此加行，復超一切色想，滅有對想，不思惟種種想，入無邊空，空無邊處具足住；超一切空無邊處，入無邊識，識無邊處具足住；超一切識無邊處，入無所有，無所有處具足住；超一切無所有處，入非想非非想處具足住。",
    "T05n0220_048:0272a20_5": "舍利子！",
    "T05n0220_048:0272a21_0": "是菩薩摩訶薩以無所得而為方便，持此靜慮、無量、無色，與一切有情同共迴向阿耨多羅三藐三菩提。",
    "T05n0220_048:0272a23_1": "舍利子！",
    "T05n0220_048:0272a23_2": "是為菩薩摩訶薩為欲利樂諸有情故發趣大乘。",
    "T05n0220_048:0272a25_0": "「復次，舍利子！",
    "T05n0220_048:0272a25_1": "諸菩薩摩訶薩為欲利樂諸有情故，先自安住如是靜慮、無量、無色，於入、住、出諸行、相、狀善分別知，得自在已復作是念：『我當以應一切智智心，大悲為上首，為斷一切有情諸煩惱故，說諸靜慮、無量、無色，分別開示令善了知諸定愛味、過患、出離，及入、住、出諸行、相、狀。』",
    "T05n0220_048:0272b02_2": "舍利子！",
    "T05n0220_048:0272b02_3": "是為菩薩摩訶薩依靜慮波羅蜜多，修布施波羅蜜多，為欲利樂諸有情故發趣大乘。",
    "T05n0220_048:0272b04_4": "「若菩薩摩訶薩以應一切智智心，大悲為上首，說諸靜慮、無量、無色時，不為聲聞、獨覺心等之所間雜。",
    "T05n0220_048:0272b06_5": "舍利子！",
    "T05n0220_048:0272b06_6": "是為菩薩摩訶薩依靜慮波羅蜜多，修淨戒波羅蜜多，為欲利樂諸有情故發趣大乘。",
    "T05n0220_048:0272b08_7": "「若菩薩摩訶薩以應一切智智心，大悲為上首，說諸靜慮、無量、無色時，於如是法信忍欲樂。",
    "T05n0220_048:0272b10_8": "舍利子！",
    "T05n0220_048:0272b11_0": "是為菩薩摩訶薩依靜慮波羅蜜多，修安忍波羅蜜多，為欲利樂諸有情故發趣大乘。",
    "T05n0220_048:0272b12_1": "「若菩薩摩訶薩以應一切智智心，大悲為上首，修諸靜慮、無量、無色時，以自善根為有情故，迴求無上正等菩提，於諸善根勤修不息。",
    "T05n0220_048:0272b15_2": "舍利子！",
    "T05n0220_048:0272b16_3": "是為菩薩摩訶薩依靜慮波羅蜜多，修精進波羅蜜多，為欲利樂諸有情故發趣大乘。",
    "T05n0220_048:0272b18_0": "「若菩薩摩訶薩以應一切智智心，大悲為上首，依諸靜慮、無量、無色，引發殊勝等至、等持、解脫、勝處、遍處等定，於入、住、出皆得自在，不墮聲聞、獨覺等地。",
    "T05n0220_048:0272b21_1": "舍利子！",
    "T05n0220_048:0272b21_2": "是為菩薩摩訶薩依靜慮波羅蜜多，修靜慮波羅蜜多，為欲利樂諸有情故發趣大乘。",
    "T05n0220_048:0272b23_3": "「若菩薩摩訶薩以應一切智智心，大悲為上首，修諸靜慮、無量、無色時，於諸靜慮、無量、無色及靜慮支，以無常行相、苦行相、無我行相、空行相、無相行相、無願行相，如實觀察不捨大悲，不墮聲聞及獨覺地。",
    "T05n0220_048:0272b28_4": "舍利子！",
    "T05n0220_048:0272b28_5": "是為菩薩摩訶薩依靜慮波羅蜜多，修般若波羅蜜多，為欲利樂諸有情故發趣大乘。",
    "T05n0220_048:0272c02_0": "「復次，舍利子！",
    "T05n0220_048:0272c02_1": "若菩薩摩訶薩以應一切智智心，大悲為上首，入慈定時作如是念：『我當拯濟一切有情令得安樂。』",
    "T05n0220_048:0272c04_2": "入悲定時作如是念：『我當救拔一切有情令得離苦。』",
    "T05n0220_048:0272c05_3": "入喜定時作如是念：『我當讚勸一切有情令得解脫。』",
    "T05n0220_048:0272c06_4": "入捨定時作如是念：『我當等益一切有情令斷諸漏。』",
    "T05n0220_048:0272c08_5": "舍利子！",
    "T05n0220_048:0272c08_6": "是為菩薩摩訶薩依無量定修布施波羅蜜多，為欲利樂諸有情故發趣大乘。",
    "T05n0220_048:0272c10_0": "「若菩薩摩訶薩以應一切智智心，大悲為上首，於四無量入、住、出時，終不趣向聲聞、獨覺，唯求無上正等菩提。",
    "T05n0220_048:0272c12_1": "舍利子！",
    "T05n0220_048:0272c12_2": "是為菩薩摩訶薩依無量定，修淨戒波羅蜜多，為欲利樂諸有情故發趣大乘。",
    "T05n0220_048:0272c14_3": "「若菩薩摩訶薩以應一切智智心，大悲為上首，於四無量入、住、出時，不雜聲聞、獨覺作意，專心信忍欲樂無上正等菩提。",
    "T05n0220_048:0272c17_4": "舍利子！",
    "T05n0220_048:0272c17_5": "是為菩薩摩訶薩依無量定，修安忍波羅蜜多，為欲利樂諸有情故發趣大乘。",
    "T05n0220_048:0272c19_0": "「若菩薩摩訶薩以應一切智智心，大悲為上首，於四無量入、住、出時，勤斷惡法勤修善法，專趣菩提曾無暫捨。",
    "T05n0220_048:0272c21_1": "舍利子！",
    "T05n0220_048:0272c21_2": "是為菩薩摩訶薩依無量定，修精進波羅蜜多，為欲利樂諸有情故發趣大乘。",
    "T05n0220_048:0272c23_3": "「若菩薩摩訶薩以應一切智智心，大悲為上首，於四無量入、住、出時，引發種種等持、等至，能於其中得大自在，不為彼定之所引奪，亦不隨彼勢用受生。",
    "T05n0220_048:0272c26_4": "舍利子！",
    "T05n0220_048:0272c26_5": "是為菩薩摩訶薩依無量定，修靜慮波羅蜜多，為欲利樂諸有情故發趣大乘。",
    "T05n0220_048:0272c28_6": "「若菩薩摩訶薩以應一切智智心，大悲為上首，修四無量，於無量中以無常行相、苦行相、無我行相、空行相、無相行相、無願行相如實觀察，不捨大悲，不墮聲聞及獨覺地。",
    "T05n0220_048:0273a03_7": "舍利子！",
    "T05n0220_048:0273a03_8": "是為菩薩摩訶薩依無量定，修般若波羅蜜多，為欲利樂諸有情故發趣大乘。",
    "T05n0220_048:0273a05_9": "「舍利子！",
    "T05n0220_048:0273a05_10": "諸菩薩摩訶薩依如是等方便善巧修習六種波羅蜜多，為欲利樂諸有情故發趣大乘。",
    "T05n0220_048:0273a08_0": "「復次，舍利子！",
    "T05n0220_048:0273a08_1": "若菩薩摩訶薩以應一切智智心，大悲為上首，具修一切種四念住、四正斷、四神足、五根、五力、七等覺支、八聖道支，以無所得而為方便，與一切有情同共迴向阿耨多羅三藐三菩提。",
    "T05n0220_048:0273a12_2": "舍利子！",
    "T05n0220_048:0273a12_3": "是為菩薩摩訶薩為欲利樂諸有情故發趣大乘。",
    "T05n0220_048:0273a13_4": "「若菩薩摩訶薩以應一切智智心，大悲為上首，具修一切種空解脫門、無相解脫門、無願解脫門，以無所得而為方便，與一切有情同共迴向阿耨多羅三藐三菩提。",
    "T05n0220_048:0273a17_5": "舍利子！",
    "T05n0220_048:0273a17_6": "是為菩薩摩訶薩為欲利樂諸有情故發趣大乘。",
    "T05n0220_048:0273a18_7": "「若菩薩摩訶薩以應一切智智心，大悲為上首，具修一切種布施、愛語、利行、同事，以無所得而為方便，與一切有情同共迴向阿耨多羅三藐三菩提。",
    "T05n0220_048:0273a21_8": "舍利子！",
    "T05n0220_048:0273a22_9": "是為菩薩摩訶薩為欲利樂諸有情故發趣大乘。",
    "T05n0220_048:0273a23_10": "「若菩薩摩訶薩以應一切智智心，大悲為上首，具修一切種五眼、六神通，以無所得而為方便，與一切有情同共迴向阿耨多羅三藐三菩提。",
    "T05n0220_048:0273a26_11": "舍利子！",
    "T05n0220_048:0273a26_12": "是為菩薩摩訶薩為欲利樂諸有情故發趣大乘。",
    "T05n0220_048:0273a27_13": "「若菩薩摩訶薩以應一切智智心，大悲為上首，具修一切種佛十力、四無所畏、四無礙解、大慈、大悲、大喜、大捨、十八佛不共法、一切智、道相智、一切相智，以無所得而為方便，與一切有情同共迴向阿耨多羅三藐三菩提。",
    "T05n0220_048:0273b03_14": "舍利子！",
    "T05n0220_048:0273b03_15": "是為菩薩摩訶薩為欲利樂諸有情故發趣大乘。",
    "T05n0220_048:0273b05_0": "「復次，舍利子！",
    "T05n0220_048:0273b05_1": "若菩薩摩訶薩以應一切智智心，大悲為上首，無所得為方便，起內空智、外空智、內外空智、空空智、大空智、勝義空智、有為空智、無為空智、畢竟空智、無際空智、散空智、無變異空智、本性空智、自相空智、共相空智、一切法空智、不可得空智、無性空智、自性空智、無性自性空智，以無所得而為方便，與一切有情同共迴向阿耨多羅三藐三菩提。",
    "T05n0220_048:0273b13_0": "舍利子！",
    "T05n0220_048:0273b13_1": "是為菩薩摩訶薩為欲利樂諸有情故發趣大乘。",
    "T05n0220_048:0273b14_2": "「若菩薩摩訶薩以應一切智智心，大悲為上首，無所得為方便，於一切法起非亂非定智，以無所得而為方便，與一切有情同共迴向阿耨多羅三藐三菩提。",
    "T05n0220_048:0273b17_3": "舍利子！",
    "T05n0220_048:0273b18_0": "是為菩薩摩訶薩為欲利樂諸有情故發趣大乘。",
    "T05n0220_048:0273b19_1": "「若菩薩摩訶薩以應一切智智心，大悲為上首，無所得而為方便，於一切法起非常非無常智、非樂非苦智、非我非無我智、非淨非不淨智、非空非不空智、非有相非無相智、非有願非無願智、非寂靜非不寂靜智、非遠離非不遠離智，以無所得而為方便，與一切有情同共迴向阿耨多羅三藐三菩提。",
    "T05n0220_048:0273b25_2": "舍利子！",
    "T05n0220_048:0273b26_0": "是為菩薩摩訶薩為欲利樂諸有情故發趣大乘。",
    "T05n0220_048:0273b28_0": "「復次，舍利子！",
    "T05n0220_048:0273b28_1": "若菩薩摩訶薩以應一切智智心，大悲為上首，無所得為方便，智不知過去，智不知未來，智不知現在，智非不知三世法，以無所得而為方便，與一切有情同共迴向阿耨多羅三藐三菩提。",
    "T05n0220_048:0273c03_2": "舍利子！",
    "T05n0220_048:0273c03_3": "是為菩薩摩訶薩為欲利樂諸有情故發趣大乘。",
    "T05n0220_048:0273c04_4": "「若菩薩摩訶薩以應一切智智心，大悲為上首，無所得而為方便，智不知善，智不知不善，智不知無記，非不知三性法；智不知欲界，智不知色界，智不知無色界，非不知三界法；智不知學，智不知無學，智不知非學非無學，非不知學、無學、非學非無學法；智不知見所斷，智不知修所斷，智不知非所斷，非不知見所斷、修所斷、非所斷法。",
    "T05n0220_048:0273c12_5": "以無所得而為方便，與一切有情同共迴向阿耨多羅三藐三菩提。",
    "T05n0220_048:0273c13_6": "舍利子！",
    "T05n0220_048:0273c14_0": "是為菩薩摩訶薩為欲利樂諸有情故發趣大乘。",
    "T05n0220_048:0273c15_1": "「若菩薩摩訶薩以應一切智智心，大悲為上首，無所得而為方便，智不知世間，智不知出世間，非不知世間、出世間法，以無所得而為方便，與一切有情同共迴向阿耨多羅三藐三菩提。",
    "T05n0220_048:0273c19_2": "舍利子！",
    "T05n0220_048:0273c19_3": "是為菩薩摩訶薩為欲利樂諸有情故發趣大乘。",
    "T05n0220_048:0273c20_4": "「若菩薩摩訶薩以應一切智智心，大悲為上首，無所得為方便，智不知色，智不知無色非不知色、無色法；智不知有見，智不知無見，非不知有見、無見法；智不知有對，智不知無對，非不知有對、無對法；智不知有漏，智不知無漏，非不知有漏、無漏法；智不知有為，智不知無為，非不知有為、無為法。",
    "T05n0220_048:0273c27_5": "以無所得而為方便，與一切有情同共迴向阿耨多羅三藐三菩提。",
    "T05n0220_048:0273c28_6": "舍利子！",
    "T05n0220_048:0273c28_7": "是為菩薩摩訶薩為欲利樂諸有情故發趣大乘。",
    "T05n0220_048:0274a01_0": "「舍利子！",
    "T05n0220_048:0274a01_1": "以諸菩薩由如是等方便善巧，為欲利樂一切有情發趣大乘故，復名摩訶薩。",
    "T05n0220_048:0274a03_0": "「舍利子！",
    "T05n0220_048:0274a03_1": "如是為欲利樂諸有情故發趣大乘菩薩摩訶薩，普為十方各如殑伽沙等世界諸佛世尊，於大眾中歡喜讚歎，作如是言：『某方某世界中有某名菩薩摩訶薩，為欲利樂諸有情故發趣大乘，成就有情、嚴淨佛土，遊戲神通作所應作。』",
    "T05n0220_048:0274a08_2": "如是展轉聲遍十方，天、人等眾聞皆歡喜，咸作是言：『如是菩薩速當作佛，利益安樂一切有情。』」",
    "T05n0220_048:0274a11_0": "大般若波羅蜜多經卷第四十八"
}