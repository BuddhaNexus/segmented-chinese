{
    "T17n0721_066:0390a02_0": "正法念處經卷第六十六",
    "T17n0721_066:0390a04_0": "元魏婆羅門瞿曇般若流支譯",
    "T17n0721_066:0390a05_0": "身念處品之三",
    "T17n0721_066:0390a06_0": "「復次，修行者內身循身觀。",
    "T17n0721_066:0390a06_1": "有何等風住我身中，或作安隱或不安隱？",
    "T17n0721_066:0390a07_2": "彼以聞慧或以天眼見乾糞風：若我多食，風則不調，能令苦惱，入於身分筋脈之中，令糞乾燥，或二日、三日、四日、五日，乃一便利乾燥少穢而甚苦痛。",
    "T17n0721_066:0390a11_3": "若風調順，則無此病。",
    "T17n0721_066:0390a11_4": "觀乾糞風已，如實知身。",
    "T17n0721_066:0390a13_0": "「復次，修行者內身循身觀。",
    "T17n0721_066:0390a13_1": "有何等風住我身中，或為安隱或不安隱？",
    "T17n0721_066:0390a14_2": "彼以聞慧或以天眼見兩傍風若不調順，為何所作？",
    "T17n0721_066:0390a15_3": "彼以聞慧或以天眼見：兩傍風行於身側，血則乾燥，以血乾燥，受大痛苦。",
    "T17n0721_066:0390a17_4": "若風調順，則無此病。",
    "T17n0721_066:0390a18_5": "觀兩傍風已，如實知身。",
    "T17n0721_066:0390a19_0": "「復次，修行者內身循身觀。",
    "T17n0721_066:0390a19_1": "有何等風住我身中，或作安隱或不安隱？",
    "T17n0721_066:0390a20_2": "彼以聞慧或以天眼觀何等風住我身中，作何等業？",
    "T17n0721_066:0390a21_3": "彼以聞慧或以天眼觀見：有風名塞九孔，住在身中，若不調適，能令九孔閉塞不通——頭有七孔及大小便——九孔既塞，身則病苦，入息出息不得安隱。",
    "T17n0721_066:0390a25_4": "若風調順，令身安隱，乃能行法，以風持故，身得去來。",
    "T17n0721_066:0390a26_5": "觀九孔風已，如實知身。",
    "T17n0721_066:0390a27_0": "「復次，修行者內身循身觀。",
    "T17n0721_066:0390a27_1": "彼以聞慧或以天眼見何等風住我身中，作何等業？",
    "T17n0721_066:0390a28_2": "彼以聞慧或以天眼見有一風名斷身分，若不調順，為何所作？",
    "T17n0721_066:0390b01_3": "彼以聞慧或以天眼見：斷身分風若不調不順，手指則癵，不得造作，手足皆癵，髀筋急痛，九麁筋脈弦弦而急，身分搖動，疲極無力。",
    "T17n0721_066:0390b04_4": "斷身分風若調順者，則無如是所說諸病。",
    "T17n0721_066:0390b05_5": "觀斷身分風已，如實知身。",
    "T17n0721_066:0390b06_0": "「復次，修行者內身循身觀。",
    "T17n0721_066:0390b06_1": "有何等風住我身中，或作安隱或不安隱？",
    "T17n0721_066:0390b07_2": "彼以聞慧或以天眼見內有風，名曰害火，住在身中，為何所作？",
    "T17n0721_066:0390b09_3": "彼以聞慧或以天眼見：此風力能除火熱，令食不消，不消食故，不復憶食，不能食故，則無顏色。",
    "T17n0721_066:0390b11_4": "何故無色？",
    "T17n0721_066:0390b11_5": "血乾燥故。",
    "T17n0721_066:0390b11_6": "以血乾燥，肉則消盡，肉消盡故，筋則卷縮，不復生脂，不生脂故，骨亦乾燥，骨乾燥故，髓亦乾燥，髓乾燥故，遍身精盡。",
    "T17n0721_066:0390b14_7": "心中氣力，風吹故動。",
    "T17n0721_066:0390b14_8": "若害火風調順安隱，則無如上所說病苦。",
    "T17n0721_066:0390b15_9": "觀害火風已，如實知身。",
    "T17n0721_066:0390b17_0": "「復次，修行者內身循身觀。",
    "T17n0721_066:0390b17_1": "有何等風住我身中，作何等業？",
    "T17n0721_066:0390b18_2": "彼以聞慧或以天眼見有風名作一切身分冷風，為何所作？",
    "T17n0721_066:0390b19_3": "彼以聞慧或以天眼見：一切身分冷風令身臭汗堅澁惡色，身體皺減，羸瘦毛竪，身生黑瘡，膿出爛臭，搔爴汁流，或生赤瘡或大蒸熱；或生白瘡，遍身麁大；或復其身如白象皮，麁澁生瘡；或復口齒希踈黧黑，手足生瘡，猶如工師，疲極頓乏，身生瘡癬，手足常熱，堅[革*卬]麁惡；或生瘡爛，爪甲惡色，鼻柱萎倒，眼睫墮落；人所惡賤，一切施主之所惡見；眾蠅封著，爪甲墮落；若睡眠時，氣息惽濁，鼾睡大聲，不欲飲食或食不消，舌不得味。",
    "T17n0721_066:0390b29_4": "如是一切身分冷風令身爛壞。",
    "T17n0721_066:0390c01_5": "若一切身分冷風調順，則顏色可愛，細軟滑澤，眾人所敬，暖汗津液出於毛孔，則無如上所說諸病。",
    "T17n0721_066:0390c03_6": "觀一切身分冷風已，如實知身。",
    "T17n0721_066:0390c05_0": "「復次，修行者內身循身觀。",
    "T17n0721_066:0390c05_1": "有何等風住我身中，或調不調，作何等業？",
    "T17n0721_066:0390c06_2": "彼以聞慧或以天眼見：有一風名破強健，住我身中，若不調順，令心怯怖，一切身分皆悉苦痛，或身挺直，頻申不樂，出息入息悉不安隱，身體振掉，不能衣服，苦患頭痛；若習禪觀，不得一心；或見惡夢，心悶歐吐；於好色中，生顛倒見，近見為遠，焦渴憔悴。",
    "T17n0721_066:0390c12_3": "若破健風調順和適，則無如上所說諸病。",
    "T17n0721_066:0390c13_4": "觀破健風已，如實知身。",
    "T17n0721_066:0390c15_0": "「復次，修行者內身循身觀。",
    "T17n0721_066:0390c15_1": "有何等風住我身中，作何等業？",
    "T17n0721_066:0390c16_2": "彼以聞慧或以天眼見身瞤風住我身中，或調不調，作何等業？",
    "T17n0721_066:0390c17_3": "彼以聞慧或以天眼見：身瞤風若不調適，耳中鳴喚，臂肉瞤動，一切身分皆亦瞤動，處處逃走，不樂一處，更無餘病。",
    "T17n0721_066:0390c20_4": "若一切身瞤風調順，則無如上所說諸病。",
    "T17n0721_066:0390c21_5": "觀一切身瞤動風已，如實知身。",
    "T17n0721_066:0390c22_0": "「復次，修行者內身循身觀。",
    "T17n0721_066:0390c22_1": "有何等風住我身中？",
    "T17n0721_066:0390c23_2": "彼以聞慧或以天眼見有熱風住我身中，或調不調，作何等業？",
    "T17n0721_066:0390c24_3": "彼以聞慧或以天眼見：此熱風若不調順，所食入口，咽之則燒，以是因緣，四大不調，不得增長；或所食味不作二流，濁穢不淨。",
    "T17n0721_066:0390c27_4": "若有淨流，四大增長，唯有濁穢，則為病苦。",
    "T17n0721_066:0390c28_5": "若熱風不調，所食皆濁，不作清淨，是故得病。",
    "T17n0721_066:0390c29_6": "若熱風調順，若清、若濁二種食流四大平等，以平等故，則不為病。",
    "T17n0721_066:0391a01_7": "觀熱風已，如實知身。",
    "T17n0721_066:0391a03_0": "「復次，修行者內身循身觀。",
    "T17n0721_066:0391a03_1": "有何等風住我身中，作何等業？",
    "T17n0721_066:0391a04_2": "彼以聞慧或以天眼見：有一風名曰集蟲，此集蟲風遍身分中，能集能散，閉塞上下。",
    "T17n0721_066:0391a06_3": "從頂至足有十種蟲：一名頭行蟲；二名骨行蟲；三名食髮蟲；四名耳行蟲；五名鼻內蟲；六名脂內行蟲；七名節行蟲；八名食涎蟲；九名食齒根蟲；十名歐吐蟲。",
    "T17n0721_066:0391a10_0": "「復有十蟲在咽胸中：一名噉食蟲；二名食涎蟲；三名消唾蟲；四名歐吐蟲；五名十味流脈中行蟲；六名甜醉蟲；七名嗜味蟲；八名抒氣蟲；九名憎味蟲；十名嗜睡蟲。",
    "T17n0721_066:0391a13_1": "「復有十蟲生於血中肉中而行：一名食毛蟲；二名孔穴蟲；三名禪都蟲；四名赤蟲；五名食汁蟲；六名毛燈蟲；七名瞋血蟲；八名食血蟲；九名[病-丙+習][病-丙+習]蟲；十名酢蟲。",
    "T17n0721_066:0391a17_2": "如是十蟲生於血中，其蟲形相或短或團，微細無眼。",
    "T17n0721_066:0391a18_3": "「復有十蟲作苦痛相，生於肉中：一名瘡味蟲；二名惙惙蟲；三名閉筋蟲；四名動脈蟲；五名食皮蟲；六名動脂蟲；七名和聚蟲；八名臭蟲；九名汗行蟲；十名熱蟲。",
    "T17n0721_066:0391a21_4": "如是等蟲，從肉中生。",
    "T17n0721_066:0391a22_5": "「復有十蟲行於黃中：一名黑蟲；二名苗花蟲；三名大諂曲蟲；四名蘇毘羅蟲；五名烏蟲；六名大食蟲；七名行熱蟲；八名大熱蟲；九名食味蟲；十名大火蟲。",
    "T17n0721_066:0391a25_6": "如是等蟲行於陰中。",
    "T17n0721_066:0391a26_7": "「諸身分中有十種蟲：一名舐骨蟲；二名嚙骨蟲；三名斷節蟲；四名臭蟲；五名消骨蟲；六名赤口蟲；七名頭頭摩蟲；八名食皮蟲；九名刀風蟲；十名刀口蟲。",
    "T17n0721_066:0391a29_8": "「復有十種蟲行於糞中：一名生蟲；二名針口蟲；三名白節蟲；四名無足蟲；五名散糞蟲；六名三燋蟲；七名破腸蟲；八名閉塞蟲；九名善色蟲；十名穢門瘡蟲。",
    "T17n0721_066:0391b04_9": "其色可惡，是名糞中十種蟲也。",
    "T17n0721_066:0391b04_10": "「復有十種蟲行脂髓中，何等為十？",
    "T17n0721_066:0391b05_11": "一名毛蟲；二名黑口蟲；三名失力蟲；四名大痛蟲；五名煩悶蟲；六名火色蟲；七名下流蟲；八名起身根蟲；九名憶念蟲；十名歡喜蟲。",
    "T17n0721_066:0391b08_12": "「如是等蟲，遍行一切身分之中，如意能行一切身中，行一切界，隨其行處，皆作過惡。",
    "T17n0721_066:0391b10_13": "是集蟲風一切身中，如意遍行此身，如是以風因緣，諸蟲流行。",
    "T17n0721_066:0391b11_14": "觀集蟲風已，如實知身。",
    "T17n0721_066:0391b13_0": "「復次，修行者內身循身觀。",
    "T17n0721_066:0391b13_1": "有何等風住我身中，作何等業？",
    "T17n0721_066:0391b14_2": "彼以聞慧或以天眼觀見有風名曰上下，住在身中，或安不安，為何所作？",
    "T17n0721_066:0391b15_3": "彼以聞慧或以天眼見上下風若不調適，行於五處，作何等業？",
    "T17n0721_066:0391b17_4": "作出入氣。",
    "T17n0721_066:0391b17_5": "人說為命，行於心頂，遍於身中，自在無礙，是為風力第一分也。",
    "T17n0721_066:0391b19_0": "若風不調，能破壞身。",
    "T17n0721_066:0391b19_1": "是風亦令口中多唾，令身羸瘦，飲食反胃，逆歐而出，是為風力第二分也。",
    "T17n0721_066:0391b21_2": "住於心胸，為何所作？",
    "T17n0721_066:0391b21_3": "若氣在心，或憂或喜。",
    "T17n0721_066:0391b22_4": "若氣從咽喉上至於頂，下入舌根，隨其所念，則能有語，能說文字，思惟諸義，是為風力第三分也。",
    "T17n0721_066:0391b24_5": "復有常為身火惱亂，令身流汗，是為風力第四分也。",
    "T17n0721_066:0391b25_6": "是風遍身，瞼眼視眴動一切身，思惟遍身。",
    "T17n0721_066:0391b26_7": "依男女根能生子息，若男女行欲，如此風力，能集精血，能令女人髖骨多力，男女精血和合共集鉀羅婆身。",
    "T17n0721_066:0391b29_0": "薄精之時，風吹令厚，而作肉團；作肉摶已，次生五胞；生五胞已，或方或圓，隨身長短，識亦遍滿，隨種種相。",
    "T17n0721_066:0391c02_1": "譬如有人攢酪出酥，有酪有水、有瓮有攢，攢之出沫，知其已熟，收取生酥。",
    "T17n0721_066:0391c04_2": "如是風力及業煩惱，能集成身，亦復如是，是為第五風力分也。",
    "T17n0721_066:0391c05_3": "若飲食噉味於舌根中、咽喉脈中，飲食充滿，乃至遍於毛根爪甲，氣力增長，作色香味。",
    "T17n0721_066:0391c07_4": "若風不調，下風上行，作四種惡，氣塞難出，遍身苦惱。",
    "T17n0721_066:0391c08_5": "若離本處，一切諸根、一切識中皆得惱亂，喪失身命，既捨身已，失三種法：一、命；二、煖；三、識。",
    "T17n0721_066:0391c10_6": "是故偈言：「『若捨此身時，　　失命暖及識，　　更無所覺知，　　猶如瓦木石。』",
    "T17n0721_066:0391c13_0": "「是則名為第一惡也。",
    "T17n0721_066:0391c13_1": "若不調適，作第二業，喘息麁重，不能調順，一切遍身苦惱所逼，逼之苦極，則捨身命，是則名為第二惡也。",
    "T17n0721_066:0391c15_2": "是上行風若不調順，作第三惡，既惱諸根，一切遍身而作惱亂，喪失身命，是則名為第三惡也。",
    "T17n0721_066:0391c17_3": "是上行風若不調適，作第四惡，或大喘息或復微少，或致命終，或但傴身而不失命，是則名曰第四惡也。",
    "T17n0721_066:0391c20_4": "若睡眠時，氣息出入，以時命根。",
    "T17n0721_066:0391c21_5": "如是觀上下風已，如實知身。",
    "T17n0721_066:0391c22_0": "「復次，修行者內身循身觀。",
    "T17n0721_066:0391c22_1": "有何等風，或安不安，作何等業？",
    "T17n0721_066:0391c23_2": "彼以聞慧或以天眼觀見：有風名曰命風，住在身中，或令身肥或令羸瘦，令心審諦，若風不調，心則輕動，所知皆失，曾聞亦忘失，見境不了，於聲不聞，如是鼻不知香、舌不知味、身不覺觸、意不知法，不識自他。",
    "T17n0721_066:0391c28_3": "觀命風已，如實知身。",
    "T17n0721_066:0391c29_0": "「復次，修行者內身循身觀。",
    "T17n0721_066:0391c29_1": "有何等風，作何等業？",
    "T17n0721_066:0392a01_2": "彼以聞慧或以天眼見亂心風住於身中，若調不調，為何所作？",
    "T17n0721_066:0392a02_3": "彼以聞慧或以天眼見於此風：若我心過，風不調順，隨心所行，或動或頑，乾消癡亂，或所食味，邪流不正，如是惱亂其心，令於善法不生愛樂，流汗多唾，不耐冷觸；若見色相，以有病故，不能如本、如實見色，身重難攝，身毛皆竪。",
    "T17n0721_066:0392a07_4": "若風調順，則無如向所說之病。",
    "T17n0721_066:0392a08_5": "觀亂心風已，如實知身。",
    "T17n0721_066:0392a09_0": "「復次，修行者內身循身觀。",
    "T17n0721_066:0392a09_1": "有何等風住於身中，或安不安，作何等業？",
    "T17n0721_066:0392a10_2": "彼以聞慧或以天眼見：有亂風住在身中，若不調順，多見惡夢，睡眠驚悟，雖住溫煖而常覺冷；若見城邑村落人民，見為空聚，或見黃色，少於言語，不樂臥處；本曾聞法，皆悉忘失；四大惱亂，其所食味住於心中，無緣生厭，妄見丘聚。",
    "T17n0721_066:0392a15_3": "若風調順，則無如上所說諸病。",
    "T17n0721_066:0392a16_4": "觀亂風已，如實知身。",
    "T17n0721_066:0392a18_0": "「復次，修行者內身循身觀。",
    "T17n0721_066:0392a18_1": "有何等風，作何等業？",
    "T17n0721_066:0392a19_2": "彼以聞慧或以天眼見：視眴風住在身中，若不調適，不得眴目。",
    "T17n0721_066:0392a20_3": "更無餘風，速於如此。",
    "T17n0721_066:0392a20_4": "視眴風者，行一切處，悉遍諸根，若不調順，則生此病。",
    "T17n0721_066:0392a22_5": "若風調順，則無如向所說諸病。",
    "T17n0721_066:0392a22_6": "觀視眴風已，如實知身。",
    "T17n0721_066:0392a24_0": "「復次，修行者內身循身觀。",
    "T17n0721_066:0392a24_1": "有何等風，或調不調，作何等業？",
    "T17n0721_066:0392a25_2": "彼以聞慧或以天眼見有一風，名互相閉，欲命終時，有五風起，或調不調，為作何業？",
    "T17n0721_066:0392a27_3": "彼以聞慧或以天眼見：眼耳鼻舌身心壞故，於自境界色聲香味觸法中不能緣了，若風不發，命則不斷，發則失命。",
    "T17n0721_066:0392a29_4": "觀五閉風已，如實知身。",
    "T17n0721_066:0392b02_0": "「復次，修行者內身循身觀。",
    "T17n0721_066:0392b02_1": "有何等風，或調不調，作何等業？",
    "T17n0721_066:0392b03_2": "彼以聞慧或以天眼見：壞胎藏風住在身中，若人初識入於母胎，先業因緣，歌羅羅時即壞其命；若歌羅羅時不壞其命，至肉摶時乃斷其命，冷風入胎令其破壞；若肉摶時不斷其命，身分具足乃斷其命；若身分具足不斷其命，諸根具足乃斷其命。",
    "T17n0721_066:0392b09_3": "隨其宿世殺業輕重，於胎藏中而斷其命。",
    "T17n0721_066:0392b10_4": "若於宿世不殺眾生，如所說風，不能殺害。",
    "T17n0721_066:0392b11_5": "觀壞胎藏風已，如實知身。",
    "T17n0721_066:0392b12_0": "「復次，修行者內身循身觀。",
    "T17n0721_066:0392b12_1": "有何等風，或調不調，作何等業？",
    "T17n0721_066:0392b13_2": "彼以聞慧或以天眼見有一風，名轉胎藏，住在身中，或亂不亂，作何等業？",
    "T17n0721_066:0392b15_3": "彼以聞慧或以天眼見：轉胎風以此眾生先世邪業，若是男子轉為女人，或作黃門或胎中死，以惡業故；若於先世無惡業者，莫能為害。",
    "T17n0721_066:0392b18_4": "觀轉胎藏風已，如實知身。",
    "T17n0721_066:0392b19_0": "「復次，修行者內身循身觀。",
    "T17n0721_066:0392b19_1": "有何等風住在身中，作何等業？",
    "T17n0721_066:0392b20_2": "彼以聞慧或以天眼見去來走擲風住在身中，或亂不亂，為何所作？",
    "T17n0721_066:0392b21_3": "彼以聞慧或以天眼見：去來走擲風若不調順，手足攣躄，身傴曲脊，不能行來，飲食仰他，不能自食，身根、智慧悉不清淨。",
    "T17n0721_066:0392b24_4": "若風調順，身則能行去來進止，能走能擲，上下騎乘。",
    "T17n0721_066:0392b25_5": "觀去來走擲風已，如實知身。",
    "T17n0721_066:0392b27_0": "「復次，修行者內身循身觀。",
    "T17n0721_066:0392b27_1": "有何等風，或調不調，作何等業？",
    "T17n0721_066:0392b28_2": "彼以聞慧或以天眼見眼耳鼻舌身五根別風業之所作，業風所吹，一風與眼共緣。",
    "T17n0721_066:0392c01_3": "四大之中風力強故，故名為風。",
    "T17n0721_066:0392c01_4": "是風能令眼根四大清淨，見眾色像；一風耳中，能令聞聲，鼻香、舌味、身觸亦復如是。",
    "T17n0721_066:0392c03_5": "如是五風，如實觀之。",
    "T17n0721_066:0392c04_6": "若風調順，於五境界無所障礙；若不調順，則多障礙，不能如實知於境界。",
    "T17n0721_066:0392c06_7": "如是觀於眼耳鼻舌身五種風已，如實知身。",
    "T17n0721_066:0392c08_0": "「復次，修行者內身循身觀。",
    "T17n0721_066:0392c08_1": "有何等風，或調不調，作何等業？",
    "T17n0721_066:0392c09_2": "彼以聞慧或以天眼見有刀風住在身中，或亂不亂，作何等業？",
    "T17n0721_066:0392c10_3": "彼以聞慧或以天眼見：命終時，刀風皆動，皮肉筋骨、脂髓精血一切解截，令其乾燥，氣閉不流；身既乾燥，苦惱而死，如千炎刀而刺其身，十六分中猶不及一。",
    "T17n0721_066:0392c14_4": "若有善業，垂死之時，刀風微動，不多苦惱。",
    "T17n0721_066:0392c15_5": "觀刀風已，如實知身。",
    "T17n0721_066:0392c16_0": "「復次，修行者內身循身觀。",
    "T17n0721_066:0392c16_1": "有何等風，或調不調，作何等業？",
    "T17n0721_066:0392c17_2": "彼以聞慧或以天眼見針刺風住在身中，或調不調，為何所作？",
    "T17n0721_066:0392c18_3": "彼以聞慧或以天眼見：命終時，風不調順，遍身諸節及一切脈、一切筋中、一切枝骨、一切毛孔、一切肉中、一切骨中、一切髓中，如燒炎針遍於身中來逼人身，如百千炎針皆刺其身，十六分中不及其一。",
    "T17n0721_066:0392c23_4": "若於宿世有善業者，於命終時，是針刺風則不大苦。",
    "T17n0721_066:0392c24_5": "觀針刺風已，如實知身。",
    "T17n0721_066:0392c26_0": "「復次，修行者內身循身觀。",
    "T17n0721_066:0392c26_1": "有何等風，或調不調，作何等業？",
    "T17n0721_066:0392c27_2": "彼以聞慧或以天眼觀見有風，名曰惡黃，住在身中，若調不調，為何所作？",
    "T17n0721_066:0392c29_3": "彼以聞慧或以天眼見：惡黃風若不調順，則生黃病，口中乾燥，遍身皆黃，面目爪甲一切皆黃，腹脹麁大，於其腹上青黃脈現，其身無力，食不能消，口苦尿黃，身體羸瘦，目視眾色皆作青黃，不能起止，腹中常脹。",
    "T17n0721_066:0393a05_4": "若黃風不調，則生此病；若黃風調順，則無此病。",
    "T17n0721_066:0393a06_5": "觀惡黃風已，如實知身。",
    "T17n0721_066:0393a07_0": "「復次，修行者內身循身觀。",
    "T17n0721_066:0393a07_1": "有何等風，或調不調，作何等業？",
    "T17n0721_066:0393a08_2": "彼以聞慧或以天眼見有一風，名曰破腸，或調不調，為何所作？",
    "T17n0721_066:0393a09_3": "彼以聞慧或以天眼見：破腸風若不調順，若多飲食而復頻申，能破其腸，或雜骨食肉入其腸中，能破其腸，食則流出，腹大增長，生大苦痛，不能飲食；食力少故，身體微劣，手足皆腫，下門蒸熱，一切身分恒熱不定，口中乾燥，常見惡夢。",
    "T17n0721_066:0393a15_4": "腹中風動，一念不住。",
    "T17n0721_066:0393a15_5": "若破腸風調順和適，則無如向所說諸病。",
    "T17n0721_066:0393a16_6": "觀破腸風已，如實知身。",
    "T17n0721_066:0393a18_0": "「復次，修行者內身循身觀。",
    "T17n0721_066:0393a18_1": "有何等風，或調不調，作何等業？",
    "T17n0721_066:0393a19_2": "彼以聞慧或以天眼見有一風，名曰冷唾，若調不調，為何所作？",
    "T17n0721_066:0393a20_3": "彼以聞慧或以天眼見：冷唾風若不調順，口中味甘，其心忪忪，不憶飲食，若欲坐禪，則生疑怠，舌重難語或咽喉痛，氣噫臭惡，心中臭氣上衝咽喉，氣澁難出，不覺飢渴，咽喉閉塞。",
    "T17n0721_066:0393a24_4": "若冷風調順，則無如上所說諸病。",
    "T17n0721_066:0393a25_5": "觀冷唾風已，如實知身。",
    "T17n0721_066:0393a27_0": "「復次，修行者內身循身觀。",
    "T17n0721_066:0393a27_1": "有何等風住在身中，或調不調，作何等業？",
    "T17n0721_066:0393a28_2": "彼以聞慧或以天眼見有一風，名曰傷髓，住在身中，若不調順，為何所作？",
    "T17n0721_066:0393b01_3": "彼以聞慧或以天眼見：傷髓風若不調順，令身振動，身多疲極，不能遠行，常多病疾，顏色醜惡，身體[病-丙+習][病-丙+習]，不能多語，其心怯弱。",
    "T17n0721_066:0393b04_4": "是人晝夜骨髓常疼，身毛皆竪，諸脈劣弱，常患頭痛。",
    "T17n0721_066:0393b05_5": "以此風故，常動腦蟲，以蟲動故，猶如針刺。",
    "T17n0721_066:0393b06_6": "若風調順，則無如上所說諸病。",
    "T17n0721_066:0393b06_7": "觀傷髓風已，如實知身。",
    "T17n0721_066:0393b08_0": "「復次，修行者內身循身觀。",
    "T17n0721_066:0393b08_1": "有何等風住在身中，或調不調，作何等業？",
    "T17n0721_066:0393b09_2": "彼以聞慧或以天眼觀見有風，名曰害皮，住在身中，若不調順，為何所作？",
    "T17n0721_066:0393b11_3": "彼以聞慧或以天眼見：害皮風若不調順，令我身皮其色醜惡，皆悉麁澁，身皮破裂，設以蘇油而塗其身，速疾乾燥；身體手足皆悉堅直，難可屈伸，夢中多見垂墮嶮岸，暖飲食味，口中覺冷，舌瘡破裂不能飲食。",
    "T17n0721_066:0393b15_4": "若害皮風調順和適，則無如向所說諸病。",
    "T17n0721_066:0393b16_5": "觀害皮風已，如實知身。",
    "T17n0721_066:0393b18_0": "「復次，修行者內身循身觀。",
    "T17n0721_066:0393b18_1": "有何等風住在身中，或調不調，作何等業？",
    "T17n0721_066:0393b19_2": "彼以聞慧或以天眼見有一風，名曰害血，住在身中，若不調順，為何所作？",
    "T17n0721_066:0393b21_3": "彼以聞慧或以天眼見：害血風住在身中，若不調順，行於肺中作二種過——或上或下。",
    "T17n0721_066:0393b23_4": "若血上行，令眼耳鼻血脈不調，諸大不安，大不調故，身體失力，顏色麁惡，不能去來，鼻中常臭；同梵行者，不與同行同處而坐。",
    "T17n0721_066:0393b25_5": "若血下行至大小便流血而下，作三種過：一者痔病；二者苦惱；三者下血。",
    "T17n0721_066:0393b27_6": "若害血風和順調適，則無如上所說諸病。",
    "T17n0721_066:0393b28_7": "觀害血風已，如實知身。",
    "T17n0721_066:0393c01_0": "「復次，修行者內身循身觀。",
    "T17n0721_066:0393c01_1": "有何等風住在身中，或調不調，作何等業？",
    "T17n0721_066:0393c02_2": "彼以聞慧或以天眼觀見有風，名曰害肉，住在身中，若不調順，為何所作？",
    "T17n0721_066:0393c04_3": "彼以聞慧或以天眼見：害肉風若不調順，令人身中生諸癰病，臭惡遍身，破已臭惡，多有濃汁；耐冷惡熱，不耐辛苦，宜輕甜冷；一切身動，臭爛流出。",
    "T17n0721_066:0393c07_4": "若風調順，則無如向所說諸病。",
    "T17n0721_066:0393c08_5": "觀害肉風已，如實知身。",
    "T17n0721_066:0393c09_0": "「復次，修行者內身循身觀。",
    "T17n0721_066:0393c09_1": "有何等風住在身中，或調不調，作何等業？",
    "T17n0721_066:0393c10_2": "彼以聞慧或以天眼觀見有風，名曰害脂，若不調順作何等業？",
    "T17n0721_066:0393c12_3": "彼以聞慧或以天眼見：害脂風若不調順，令脂增長，身生皰肉，高下不平，堆阜凹凸，或堅或滑，或有頑癡，無所覺觸。",
    "T17n0721_066:0393c14_4": "若害脂風和順調適，則無如上所說諸病。",
    "T17n0721_066:0393c15_5": "觀害脂風已，如實知身。",
    "T17n0721_066:0393c17_0": "「復次，修行者內身循身觀。",
    "T17n0721_066:0393c17_1": "有何等風住在身中，或調不調，作何等業？",
    "T17n0721_066:0393c18_2": "彼以聞慧或以天眼見害骨風，若不調順，為何所作？",
    "T17n0721_066:0393c19_3": "彼以聞慧或以天眼見：害骨風若不調順，令骨疼痛，其聲破散，晝夜不睡，項頸疼痛，一切筋骨皆緩不治，筋骨無力，身常疼痛，疲極苦惱，不能起止，無一念樂。",
    "T17n0721_066:0393c23_4": "若風調順，則無如向所說諸病。",
    "T17n0721_066:0393c24_5": "觀害骨風已，如實知身。",
    "T17n0721_066:0393c25_0": "「復次，修行者內身循身觀。",
    "T17n0721_066:0393c25_1": "有何等風住在身中，或調不調，作何等業？",
    "T17n0721_066:0393c26_2": "彼以聞慧或以天眼見有一風，名曰害精，住在身中，若不調順，為何所作？",
    "T17n0721_066:0393c28_3": "彼以聞慧或以天眼見：害精風若不調順，誑惑於人，若人眠睡，戲弄於人，示人種種諸惡之念，以妄想心作非梵行。",
    "T17n0721_066:0394a01_4": "風不調故，夜行鬼女虛誑破實，夢為其犯，令不憶食。",
    "T17n0721_066:0394a03_5": "觀害精風已，如實知身。",
    "T17n0721_066:0394a04_0": "「復次，修行者內身循身觀。",
    "T17n0721_066:0394a04_1": "有何等風住在身中，或調不調，作何等業？",
    "T17n0721_066:0394a05_2": "彼以聞慧或以天眼見有一風，名曰皺風，住在身中，若不調順，為何所作？",
    "T17n0721_066:0394a07_3": "彼以聞慧或以天眼觀於皺風：若不調順，若足下足上、若[蹲-酋+(十/田/ㄙ)]若髀、若髖若背、若脇若乳、若咽若項、若肩若臂、若耳若眉一切身分皆悉皺減，其身深皺，或開或合，其足尸破；設油塗身，尋即乾燥，令如老人。",
    "T17n0721_066:0394a12_4": "觀皺風已，如實知身。",
    "T17n0721_066:0394a13_0": "「復次，修行者內身循身觀。",
    "T17n0721_066:0394a13_1": "有何等風住在身中，或調不調，作何等業？",
    "T17n0721_066:0394a14_2": "彼以聞慧或以天眼觀見有風，名曰白髮，住在身中，若不調順，為何所作？",
    "T17n0721_066:0394a16_3": "彼以聞慧或以天眼觀：白髮風若不調順，能令少年髮白羸瘦猶如老人，若在家人所生之子，如父速老，其子病故，無復子孕。",
    "T17n0721_066:0394a19_4": "以風力故，令年少者如老無異。",
    "T17n0721_066:0394a19_5": "是白髮風起於惡劫，隨諸眾生不順法行，風則增長。",
    "T17n0721_066:0394a21_6": "若有福德，風則調順；若無福德，風則不調。",
    "T17n0721_066:0394a22_7": "觀白髮風已，如實知身。",
    "T17n0721_066:0394a23_0": "「復次，修行者內身循身觀。",
    "T17n0721_066:0394a23_1": "有何等風，或調不調，作何等業？",
    "T17n0721_066:0394a24_2": "彼以聞慧或以天眼見有一風，名曰損膩，住在身中，若不調順，為何所作？",
    "T17n0721_066:0394a26_3": "彼以聞慧或以天眼觀：損膩風若不調順，不憶飲食，令人衰弱，不憙膩食；病之所起，因於晝寢。",
    "T17n0721_066:0394a28_4": "風不調順，不樂甜食，嗜苦酢味；若不食膩，風則調順，身不疲極。",
    "T17n0721_066:0394a29_5": "觀害膩風已，如實知身。",
    "T17n0721_066:0394b02_0": "「復次，修行者內身循身觀。",
    "T17n0721_066:0394b02_1": "有何等風住在身中，或調不調，作何等業？",
    "T17n0721_066:0394b03_2": "彼以聞慧或以天眼見有淋風住人身中，若不調順，為何所作？",
    "T17n0721_066:0394b05_0": "彼以聞慧或以天眼見：淋病風若不調順，常多淋瀝，不能如意，身體無力，其出入息麁濁不調，身色痿黃，羸瘦憔悴。",
    "T17n0721_066:0394b07_1": "若風調順，則無如向所說諸病。",
    "T17n0721_066:0394b08_2": "觀淋風已，如實知身。",
    "T17n0721_066:0394b09_0": "「復次，修行者內身循身觀。",
    "T17n0721_066:0394b09_1": "有何等風，作何等業？",
    "T17n0721_066:0394b10_2": "彼以聞慧或以天眼見有一風，名食相應，若調不調，為何所作？",
    "T17n0721_066:0394b11_3": "彼以聞慧或以天眼見：食相應風若不調順，所食四分、五分之中三分歐吐，令人心亂，失於食力，不能視眴。",
    "T17n0721_066:0394b14_4": "以風力故，意法不定。",
    "T17n0721_066:0394b14_5": "若風調順，則無如向所說諸病。",
    "T17n0721_066:0394b15_6": "觀食相應風已，如實知身。",
    "T17n0721_066:0394b16_0": "「復次，修行者內身循身觀。",
    "T17n0721_066:0394b16_1": "有何等風住在身中，或調不調，作何等業？",
    "T17n0721_066:0394b17_2": "彼以聞慧或以天眼見有一風，名壞牙齒，住在身中，為何所作？",
    "T17n0721_066:0394b19_3": "彼以聞慧或以天眼見：壞牙風若不調順，牙齒疼痛，毀壞墮落，齗中血爛，脣口生瘡，上腭生瘡，鼻塞不通。",
    "T17n0721_066:0394b21_4": "若風調順，則無如向所說諸病。",
    "T17n0721_066:0394b22_5": "觀壞牙齒風已，如實知身。",
    "T17n0721_066:0394b23_0": "「復次，修行者內身循身觀。",
    "T17n0721_066:0394b23_1": "有何等風住在身中，或調不調，作何等業？",
    "T17n0721_066:0394b24_2": "彼以聞慧或以天眼見有一風，名曰喉脈，住在身中，若不調順，為何所作？",
    "T17n0721_066:0394b26_3": "彼以聞慧或以天眼見：喉脈風若不調順，令咽項痛或咽喉腫，或其聲澁。",
    "T17n0721_066:0394b28_4": "若風調順，則無如向所說諸病。",
    "T17n0721_066:0394b28_5": "觀喉脈風已，如實知身。",
    "T17n0721_066:0394c01_0": "「復次，修行者內身循身觀。",
    "T17n0721_066:0394c01_1": "有何等風住在身中，或調不調，作何等業？",
    "T17n0721_066:0394c02_2": "彼以聞慧或以天眼見有一風，名曰下行，住在身中，或調不調，為何所作？",
    "T17n0721_066:0394c04_3": "彼以聞慧或以天眼見：下行風若不調順，令食過惡，力少不消。",
    "T17n0721_066:0394c05_4": "飲食消故，皮肉骨髓、精血增長；若食不消，風冷黃病，悉不調順。",
    "T17n0721_066:0394c07_5": "是下行風若不調順，則失食力，食力少故，顏色憔悴。",
    "T17n0721_066:0394c08_6": "若風調順，則無如向所說之病。",
    "T17n0721_066:0394c09_7": "觀下行風已，如實知身。",
    "T17n0721_066:0394c10_0": "「復次，修行者內身循身觀。",
    "T17n0721_066:0394c10_1": "有何等風住在身中，或調不調，作何等業？",
    "T17n0721_066:0394c11_2": "彼以聞慧或以天眼見有一風，名曰上行，住在身中，為何所作？",
    "T17n0721_066:0394c13_3": "彼以聞慧或以天眼見：上行風住於頂上，若風調順，從頂而出，猶如煙氣，從上而出，若住日中、若住陰中、若晝若夜常出不斷，凡人皆見。",
    "T17n0721_066:0394c16_4": "若風不調，則氣不出；若復頂氣斷已，三日不出，決定命終。",
    "T17n0721_066:0394c17_5": "觀上行風已，如實知身。",
    "T17n0721_066:0394c19_0": "「復次，修行者內身循身觀。",
    "T17n0721_066:0394c19_1": "有何等風住在身中，或調不調，作何等業？",
    "T17n0721_066:0394c20_2": "彼以聞慧或以天眼見有傍風住在身中，若調不調，為何所作？",
    "T17n0721_066:0394c22_0": "彼以聞慧或以天眼見於傍風：若不調順，閉出入息，一切筋脈皆令掣縮，或聚或散、或牽或挽，或鼻瞤動，或淴淴作聲，後得大苦。",
    "T17n0721_066:0394c25_1": "若傍風調順，則無如向所說之病。",
    "T17n0721_066:0394c25_2": "觀傍風已，如實知身。",
    "T17n0721_066:0394c27_0": "「復次，修行者內身循身觀。",
    "T17n0721_066:0394c27_1": "有何等風住在身中，或調不調，作何等業？",
    "T17n0721_066:0394c28_2": "彼以聞慧或以天眼見有一風，名曰轉筋，住在身中，若不調順，為何所作？",
    "T17n0721_066:0395a01_3": "彼以聞慧或以天眼見：轉筋風若不調順，令手筋脚筋、大小便筋、背筋、遍身諸筋皆悉捲并，合為一處，堅急頑鈍，無所覺知。",
    "T17n0721_066:0395a04_4": "若風調順，則無如向所說諸病。",
    "T17n0721_066:0395a04_5": "觀轉筋風已，如實知身。",
    "T17n0721_066:0395a06_0": "「復次，修行者內身循身觀。",
    "T17n0721_066:0395a06_1": "有何等風住在身中，若調不調，作何等業？",
    "T17n0721_066:0395a07_2": "彼以聞慧或以天眼見有一風，名曰壞毛，住在身中，若調不調，為何所作？",
    "T17n0721_066:0395a09_3": "彼以聞慧或以天眼見：壞毛風若不調順，一切身分所有諸毛皆悉墮落，身體痿黃，設更生毛，即隨墮落。",
    "T17n0721_066:0395a11_4": "若風調順，則無如向所說之病。",
    "T17n0721_066:0395a12_5": "觀壞毛風已，如實知身。",
    "T17n0721_066:0395a14_0": "「復次，修行者內身循身觀。",
    "T17n0721_066:0395a14_1": "有何等風住在身中，若調不調，作何等業？",
    "T17n0721_066:0395a15_2": "彼以聞慧或以天眼見有一風，名似少風，若風調順，為何所作？",
    "T17n0721_066:0395a17_3": "彼以聞慧或以天眼見：似少風以調順故，十時風力，形貌色力、屈伸俯仰分分相似。",
    "T17n0721_066:0395a19_4": "若風不調，於其身中心意流脈則便擾動，而發狂癡，心亂不正。",
    "T17n0721_066:0395a20_5": "若其心意流脈調順，則不狂亂。",
    "T17n0721_066:0395a21_6": "觀似少風已，如實知身。",
    "T17n0721_066:0395a22_0": "「復次，修行者內身循身觀。",
    "T17n0721_066:0395a22_1": "有何等風住在身中，若調不調，作何等業？",
    "T17n0721_066:0395a23_2": "彼以聞慧或以天眼見有一風，名嗜睡眠，若不調順，為何所作？",
    "T17n0721_066:0395a25_0": "彼以聞慧或以天眼見：睡眠風若不調順，於聽法時，令人惽睡，聞不善法，心則樂聞；若晝若夜欲正觀察，則為所亂，樂至酒肆。",
    "T17n0721_066:0395a27_1": "若風調順，則無此病。",
    "T17n0721_066:0395a28_2": "觀睡風已，如實知身。",
    "T17n0721_066:0395a29_0": "「復次，修行者內身循身觀。",
    "T17n0721_066:0395a29_1": "有何等風住在身中，作何等業？",
    "T17n0721_066:0395b01_2": "彼以聞慧或以天眼見有一風，名曰瞋風，住在身中，若不調順，為何所作？",
    "T17n0721_066:0395b03_3": "彼以聞慧或以天眼見：瞋恚風若不調順，以少因緣而起大瞋，為瞋所使，一切世人起大瞋怒，身毛皆竪，心忪動亂，所見不了，以近為遠；見於日月，生顛倒心，謂日為月，以月為日。",
    "T17n0721_066:0395b07_4": "若風調順，則無此病。",
    "T17n0721_066:0395b07_5": "觀瞋風已，如實知身。",
    "T17n0721_066:0395b09_0": "「復次，修行者內身循身觀。",
    "T17n0721_066:0395b09_1": "有何等風住在身中，作何等業？",
    "T17n0721_066:0395b10_2": "彼以聞慧或以天眼見有一風，名曰名字，若調不調，為何所作？",
    "T17n0721_066:0395b11_3": "彼以聞慧或以天眼見名字風：若其調順，能有言說，緣心數法，舌風言說，隨心而行，能說無量名字句義。",
    "T17n0721_066:0395b14_4": "如是舌說名字之風若不調順，則少言誤語或口瘖不語。",
    "T17n0721_066:0395b15_5": "觀舌名字風已，如實知身。",
    "T17n0721_066:0395b17_0": "正法念處經卷第六十六"
}