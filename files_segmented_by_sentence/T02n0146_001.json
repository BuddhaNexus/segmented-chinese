{
    "T02n0146_001:0870c18_0": "舍衛國王夢見十事經",
    "T02n0146_001:0870c20_0": "失譯",
    "T02n0146_001:0870c21_0": "佛在舍衛祇桓阿難邠坻阿藍。",
    "T02n0146_001:0870c21_1": "時，國王波斯匿夜臥夢見十事。",
    "T02n0146_001:0870c22_2": "何謂為十事？",
    "T02n0146_001:0870c22_3": "一者見三瓶併，兩邊滿中央空，兩瓶滿沸氣交往來，不入空瓶中。",
    "T02n0146_001:0870c24_4": "二者見馬口亦食，尻亦食。",
    "T02n0146_001:0870c24_5": "三者見小樹生華。",
    "T02n0146_001:0870c25_6": "四者見小樹生實。",
    "T02n0146_001:0870c25_7": "五者見一人切繩，人後有羊主食繩。",
    "T02n0146_001:0870c26_8": "六者見狐坐於好床，食以金器。",
    "T02n0146_001:0870c27_9": "七者見大牛還從小犢子乳。",
    "T02n0146_001:0870c27_10": "八者見四牛從四面鳴來相趣欲鬪，當合未合不知牛處。",
    "T02n0146_001:0870c29_11": "九者見大陂水，中央濁四邊清。",
    "T02n0146_001:0870c29_12": "十者見溪水流正赤。",
    "T02n0146_001:0871a01_13": "王夢已即覺，王大惶怖，恐亡其國軀。",
    "T02n0146_001:0871a02_14": "明日王即召公卿大臣及明道知解夢者婆羅門，皆到王前，王即為說夜夢十事，誰能解者？",
    "T02n0146_001:0871a04_15": "諸能解夢者即言：「我能解之，恐王聞之不樂。」",
    "T02n0146_001:0871a05_16": "王言：「便說之，如卿所知。」",
    "T02n0146_001:0871a05_17": "婆羅門即為王說之言：「當殺王太子以祠天王，重夫人當殺以祠天王，邊傍侍奴婢當殺以祠天王，所有白象當殺以祠天王，所重好馬當殺以祠天王，所可臥具及著身珍寶好物，皆當燒用祠天王，此王身乃無他。」",
    "T02n0146_001:0871a10_18": "王聞婆羅門解夢如是，王即大愁憂，却入齋室思念。",
    "T02n0146_001:0871a11_19": "是王有一夫人名摩利，就到王所齋室問：「王何為入齋室愁憂，我身將有過失？」",
    "T02n0146_001:0871a13_20": "王即言：「若莫問，儻聞者令若愁。」",
    "T02n0146_001:0871a14_21": "夫人即復問：「何因緣愁？」",
    "T02n0146_001:0871a14_22": "王言：「不須復問，聞者令若憂。」",
    "T02n0146_001:0871a15_23": "夫人復言：「我是王身半也，王有急緩當以告我。」",
    "T02n0146_001:0871a16_24": "王即為說之言：「我昨日夜夢見十事。",
    "T02n0146_001:0871a17_25": "一者見三瓶，兩邊滿中央空，兩瓶滿沸氣交往來，不入空瓶中。",
    "T02n0146_001:0871a18_26": "二者見馬口亦食，尻亦食。",
    "T02n0146_001:0871a19_27": "三者見小樹生華。",
    "T02n0146_001:0871a19_28": "四者見小樹生實。",
    "T02n0146_001:0871a20_29": "五者見一人切繩，人後有羊主食繩。",
    "T02n0146_001:0871a21_30": "六者見狐坐好床，食以金器。",
    "T02n0146_001:0871a21_31": "七者見大牛還從小犢子乳。",
    "T02n0146_001:0871a22_32": "八者見四牛從四面鳴來相趣欲鬪，當合未合不知牛處。",
    "T02n0146_001:0871a23_33": "九者見大陂水，中央濁四邊清。",
    "T02n0146_001:0871a24_34": "十者見大溪水流正赤。",
    "T02n0146_001:0871a24_35": "夢已即覺惶怖，夢如是，恐亡我國、恐亡我子、恐亡我國中人民。",
    "T02n0146_001:0871a26_36": "反明日我即召公卿大臣諸婆羅門能解夢者，為說夢如是，婆羅門解夢言：『王所愛者，皆當以祠天用。』",
    "T02n0146_001:0871a28_37": "是故憂愁。」",
    "T02n0146_001:0871a29_0": "夫人言：「王莫愁憂！",
    "T02n0146_001:0871a29_1": "人行買金，以金磨石好惡其色見石上，今佛在祇桓阿難邠坻阿藍，可往問佛夢意，如佛解者當隨佛語。」",
    "T02n0146_001:0871b02_2": "王即勅左右車騎，車騎已嚴，王即乘高蓋車，車名婆羅延。",
    "T02n0146_001:0871b04_3": "時車騎數千即從舍衛，到祇桓阿難邠坻阿藍徐步徑，即下車步到佛所。",
    "T02n0146_001:0871b05_4": "見佛前以頭面著佛足，乃坐白佛言：「我昨日夜夢見十事。",
    "T02n0146_001:0871b07_5": "一者見三瓶併，兩邊滿中央空，兩瓶滿沸氣交往來，不入空瓶中。",
    "T02n0146_001:0871b08_6": "二者見馬口亦食，尻亦食。",
    "T02n0146_001:0871b09_7": "三者見小樹生華。",
    "T02n0146_001:0871b09_8": "四者見小樹生實。",
    "T02n0146_001:0871b10_9": "五者見一人切繩，人後有羊主食繩。",
    "T02n0146_001:0871b10_10": "六者見狐坐於好床，食以金器。",
    "T02n0146_001:0871b11_11": "七者見大牛還從小犢子乳。",
    "T02n0146_001:0871b12_12": "八者見四牛從四面鳴來相趣欲鬪，當合未合不知牛處。",
    "T02n0146_001:0871b13_13": "九者見大陂水，中央濁四邊清。",
    "T02n0146_001:0871b14_14": "十者見大溪水流正赤。",
    "T02n0146_001:0871b14_15": "我夢如是，覺即怖[怡-台+處]，恐亡我國、恐亡我子、恐亡我國中人民。」",
    "T02n0146_001:0871b16_16": "反王言：「願佛為我解是十事。」",
    "T02n0146_001:0871b16_17": "佛即告王言：「莫恐莫恐！",
    "T02n0146_001:0871b17_18": "所夢者無他，於王身無惡，於國亦無惡，於大子亦無惡，於夫人亦無惡。",
    "T02n0146_001:0871b18_19": "王所夢者，皆為後世施耳。",
    "T02n0146_001:0871b19_20": "後世人不畏法，皆淫泆皆貪，一妻不厭足，數怒愚癡不知慚愧。",
    "T02n0146_001:0871b20_21": "王夢見三瓶併，兩邊滿中央空，兩瓶滿沸氣交往來，不入空瓶中者，後世人當不給視貧窮，近親兩富自相饋遺，王夢見一事者，正為是耳。",
    "T02n0146_001:0871b24_22": "王莫恐莫恐！",
    "T02n0146_001:0871b24_23": "於國於身妻子皆無他。",
    "T02n0146_001:0871b24_24": "王夢見馬口亦食，尻亦食者，後世大臣當廩食於官，復食於民，王夢見二事者，但為是耳。",
    "T02n0146_001:0871b26_25": "王莫恐莫恐！",
    "T02n0146_001:0871b27_26": "於國於身妻子皆無他。",
    "T02n0146_001:0871b27_27": "王夢見小樹生華者，後世人年未滿三十，當頭生白髮，王夢見三事者，正為是耳。",
    "T02n0146_001:0871b29_28": "王莫恐莫恐！",
    "T02n0146_001:0871b29_29": "於國於身妻子皆無他。",
    "T02n0146_001:0871c01_30": "王夢見小樹生實者，後世女人年少當行嫁抱子，不知慚愧，王夢見四事者，正為是耳。",
    "T02n0146_001:0871c03_31": "王莫恐莫恐！",
    "T02n0146_001:0871c03_32": "於國於身妻子皆無他。",
    "T02n0146_001:0871c04_33": "王夢見一人切繩，人後有羊主食繩者，後世人當行出賈留婦於家，婦當私與男子共栖宿，王夢見五事者，正為是耳。",
    "T02n0146_001:0871c06_34": "王莫恐莫恐！",
    "T02n0146_001:0871c07_35": "於國於身妻子皆無他。",
    "T02n0146_001:0871c07_36": "王夢見狐坐於好床，食以金器者，後世賤人當有財富者，當在上坐食飲極味，王夢見六事者，正為是耳。",
    "T02n0146_001:0871c10_37": "王莫恐莫恐！",
    "T02n0146_001:0871c10_38": "於國於身妻子皆無他。",
    "T02n0146_001:0871c10_39": "王夢見大牛還從小犢子乳者，後世人母當為女作媒，將他人男子與女共房，母當主守門，持女婬錢用自給活，王夢見七事者，正為是耳。",
    "T02n0146_001:0871c14_40": "王莫恐莫恐！",
    "T02n0146_001:0871c14_41": "於國於身妻子皆無他。",
    "T02n0146_001:0871c14_42": "王夢見四牛從四面鳴來相趣欲鬪，當合未合不知牛處者，後世人大臣當不畏天，淫泆貪，一妻不厭足，數怒愚癡不知慚愧不畏上下；雨師不為時節，帝王長吏人民皆當請雨，雨師見帝王長吏人民施行如是故四面起雲，帝王長吏皆喜言：『雲已四面起，今當雨。』",
    "T02n0146_001:0871c20_43": "須臾間雲各自散去。",
    "T02n0146_001:0871c21_44": "雨師故見怪，欲使帝王長吏人民畏天地，不淫泆不貪，守一妻，慈心莫怒，王夢見八事者，正為是耳。",
    "T02n0146_001:0871c23_45": "王莫恐莫恐！",
    "T02n0146_001:0871c24_0": "於國於身妻子皆無他。",
    "T02n0146_001:0871c24_1": "王夢見大陂水，中央濁四邊清者，後世人民在閻浮利內者，當不孝父母不敬長老，無反復不顧後，邊國當孝父母敬長老有反復，王夢見九事者，正為是耳。",
    "T02n0146_001:0871c28_2": "王莫恐莫恐！",
    "T02n0146_001:0871c28_3": "於國於身妻子皆無他。",
    "T02n0146_001:0871c28_4": "王夢見大陂水正赤者，後世諸王當不厭其國興師，人民起兵共鬪，當作車兵馬兵步兵，當以車兵相殺、馬兵相殺、步兵相殺，血流正赤，王夢見十事者，正為是耳。",
    "T02n0146_001:0872a03_5": "王莫恐莫恐！",
    "T02n0146_001:0872a03_6": "於國於身妻子皆無他。",
    "T02n0146_001:0872a04_7": "是夢者皆為後世方來之事。」",
    "T02n0146_001:0872a05_8": "王即長跪言：「得佛教心即歡喜，如人持小器受膏，膏多器小更求大器，得大器更受之，即安隱不恐。」",
    "T02n0146_001:0872a07_9": "王即稽首再拜，前以頭面著佛足而去。",
    "T02n0146_001:0872a08_10": "還歸於宮重賜正夫人，皆奪諸公大臣俸祿，不復信諸婆羅門語。",
    "T02n0146_001:0872a10_0": "舍衛國王夢見十事經",
    "T02n0146_001:0872a11_0": "按此經，與《增一阿含經》第五十一卷〈大愛道般涅槃品〉，同本異譯，今國、宋二本文義相同，此本與宋義同文異，似非一譯，而未知是非、不敢去取。",
    "T02n0146_001:0872a14_1": "然此丹本詳悉，今且雙存，以待賢哲。"
}