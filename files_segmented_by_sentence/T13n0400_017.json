{
    "T13n0400_017:0517b22_0": "佛說海意菩薩所問淨印法門經",
    "T13n0400_017:0517b23_0": "卷第十七",
    "T13n0400_017:0517b25_0": "西天譯經三藏朝散大夫試鴻臚卿傳",
    "T13n0400_017:0517b26_0": "梵大師賜紫沙門臣法護等奉　詔譯",
    "T13n0400_017:0517b27_0": "爾時，世尊，說是破魔法門時，一切魔宮皆悉暗暝，六種震動，如佛初坐菩提道場，未成正覺居菩薩位，爾時眉間放大光明，而諸魔宮亦皆暗瞑，同於今日，等無有異。",
    "T13n0400_017:0517c01_1": "是時諸惡魔眾，見斯廣大變異之相，速疾嚴整於四兵眾，猶如往昔詣菩提場所莊嚴相；今者亦然，領四兵眾，廣三十六由旬，皆悉遍滿，來至世尊大寶莊嚴大集會所。",
    "T13n0400_017:0517c05_2": "以佛世尊威神力故，而悉不能還復魔宮。",
    "T13n0400_017:0517c06_3": "又佛神力，魔眾來時，或見餘諸剎土有佛世尊，與不退轉諸菩薩眾，化度眾生，及斷諸有結證阿羅漢者，或有正見具足補特伽羅。",
    "T13n0400_017:0517c10_0": "爾時，世尊告海意菩薩言：「海意！",
    "T13n0400_017:0517c10_1": "汝今見此諸惡魔眾如是莊嚴來眾會不？」",
    "T13n0400_017:0517c11_2": "海意白佛言：「世尊！",
    "T13n0400_017:0517c12_3": "唯然已見。」",
    "T13n0400_017:0517c12_4": "佛言：「海意！",
    "T13n0400_017:0517c12_5": "是諸魔眾至此會中，於我正法欲興難事，而汝今者當何所為？」",
    "T13n0400_017:0517c14_0": "海意白言：「世尊！",
    "T13n0400_017:0517c14_1": "我今以此惡魔之眾，置於他方諸樂莊嚴世界之中。」",
    "T13n0400_017:0517c16_0": "爾時，會中尊者舍利子，即白海意菩薩言：「善哉，大士！",
    "T13n0400_017:0517c17_1": "諸樂莊嚴世界，為在何所？",
    "T13n0400_017:0517c17_2": "其佛說法復何名字？」",
    "T13n0400_017:0517c18_3": "海意菩薩言：「尊者舍利子！",
    "T13n0400_017:0517c18_4": "東方去此佛剎，過十二殑伽沙數等國土，有世界名諸樂莊嚴；其土有佛，號曰摧魔如來、應供、正等正覺，見在說法。",
    "T13n0400_017:0517c21_5": "以何緣故而此世界名諸樂莊嚴？",
    "T13n0400_017:0517c22_6": "尊者！",
    "T13n0400_017:0517c22_7": "謂彼世界有諸樂事、諸功德事、諸莊嚴事，若廣宣說彼勝妙事，縱一劫中說不能盡。",
    "T13n0400_017:0517c24_8": "以是緣故，其世界名諸樂莊嚴。",
    "T13n0400_017:0517c25_9": "又其佛號摧魔如來、應供、正等正覺者，謂彼世尊初坐菩提道場居菩薩位，未證一切智時，身放光明普照諸魔。",
    "T13n0400_017:0517c27_10": "其光所照，彼魔界中百俱胝魔眾，而一一魔各有千俱胝眷屬，是時諸魔詣菩薩所，欲於菩薩興諸難事。",
    "T13n0400_017:0518a01_0": "而此菩薩威神力故，其魔不能作諸障難，即時各發希有之心，向彼菩薩歸依頂禮，菩薩即為如應說法。",
    "T13n0400_017:0518a03_1": "魔聞法已深心清淨，即發阿耨多羅三藐三菩提心。",
    "T13n0400_017:0518a04_2": "其後彼佛證道果已，是故立名摧魔如來。",
    "T13n0400_017:0518a05_3": "又復彼佛，於過去世莊嚴劫中，居菩薩位時，名降伏魔。",
    "T13n0400_017:0518a06_4": "今此賢劫之中，得菩提已，能令諸魔發菩提心而為承事。",
    "T13n0400_017:0518a08_5": "其佛但為諸菩薩眾，唯說最上大乘之法，無復二乘之名。",
    "T13n0400_017:0518a09_6": "尊者！",
    "T13n0400_017:0518a09_7": "是故我今置此魔眾，往彼諸樂莊嚴世界之中，置於彼已，使諸魔眾不復興於魔之事業。",
    "T13n0400_017:0518a11_8": "於彼佛剎，與其降伏魔菩薩，同發菩提心已，圓滿菩提分法。」",
    "T13n0400_017:0518a13_9": "爾時，諸惡魔眾聞是語已，生大驚怖身毛悚豎，即欲離彼眾會，以佛威神力不能去，又不能隱蔽其身而極增懼，即各向佛歸依頂禮，作是白言：「救我。",
    "T13n0400_017:0518a16_10": "世尊！",
    "T13n0400_017:0518a16_11": "救我。",
    "T13n0400_017:0518a16_12": "善逝！",
    "T13n0400_017:0518a16_13": "無令海意菩薩置我於彼世界之中。」",
    "T13n0400_017:0518a18_0": "爾時，佛告諸魔眾言：「汝等諸魔勿生驚怖，菩薩大士於諸眾生不起嬈害。",
    "T13n0400_017:0518a19_1": "汝等應當自於海意菩薩之前求忍悔謝，必當為汝善作救護。」",
    "T13n0400_017:0518a21_2": "爾時，魔眾即各合掌，向海意菩薩稽首白言：「我今悔謝大士。",
    "T13n0400_017:0518a22_3": "忍可！",
    "T13n0400_017:0518a22_4": "勿置我於諸樂莊嚴世界之中。",
    "T13n0400_017:0518a23_5": "如我所作，不復第二往彼眾會。」",
    "T13n0400_017:0518a24_6": "海意菩薩言：「諸魔當知！",
    "T13n0400_017:0518a24_7": "我今於汝無復可忍。",
    "T13n0400_017:0518a25_8": "何以故？",
    "T13n0400_017:0518a25_9": "菩薩於一切眾生，究竟常忍。",
    "T13n0400_017:0518a26_0": "汝等諸魔今宜往彼諸樂莊嚴世界之中，觀彼世界眾莊嚴事。",
    "T13n0400_017:0518a27_1": "彼摧魔如來，於汝魔眾無所嬈害。」",
    "T13n0400_017:0518a28_2": "爾時海意菩薩，即舒右臂金色晃耀，安於魔頂而為加持，作如是言：「若法真實，此真實語，諸菩薩者於法無慳亦無祕吝，以此真實語故，如我所有如是神力，令此魔眾皆悉獲得。」",
    "T13n0400_017:0518b03_3": "海意菩薩作是語已，而諸魔眾即得自在神力具足。",
    "T13n0400_017:0518b04_4": "爾時，此三千大千世界六種震動，而諸魔眾，於此會中隱身不現，於須臾頃，到彼諸樂莊嚴世界之中，皆是海意菩薩加持力故。",
    "T13n0400_017:0518b07_5": "是時魔眾到彼國已，即詣摧魔如來、應供、正等正覺所，頭面著地禮佛雙足，右繞七匝退住一面。",
    "T13n0400_017:0518b09_6": "於是彼佛剎中有一菩薩，名降伏魔，見是相已，白其佛言：「世尊！",
    "T13n0400_017:0518b11_7": "今此劣弱尠有威光，狀貌異常人可惡者，從何所來？」",
    "T13n0400_017:0518b12_8": "其佛答言：「善男子！",
    "T13n0400_017:0518b12_9": "西方去此佛剎，過十二殑伽沙數等世界，有一世界名曰娑婆，彼佛世尊號釋迦牟尼如來、應供、正等正覺，今現在彼大寶莊嚴道場，廣大宣說大集會正法。",
    "T13n0400_017:0518b16_10": "復有十方世界無量阿僧祇出過算數諸大菩薩，皆悉來集聽受正法。",
    "T13n0400_017:0518b17_11": "而彼會中有一菩薩，名曰海意，善被不可思議大堅固鎧，而能請問釋迦牟尼如來如是正法。",
    "T13n0400_017:0518b20_12": "當說法時有惡魔眾，至彼會中欲興難事，於是海意菩薩大士，置其魔眾而來至此，為欲化度作成辦故。」",
    "T13n0400_017:0518b23_0": "爾時，降伏魔菩薩白諸魔言：「我等今者與汝諸魔，同發阿耨多羅三藐三菩提心。",
    "T13n0400_017:0518b24_1": "何以故？",
    "T13n0400_017:0518b25_0": "我昔亦甞處於魔類，於諸眾生種善根時而生障難，其後於此如來法中，發阿耨多羅三藐三菩提心。",
    "T13n0400_017:0518b27_1": "是故今時汝等諸魔，宜應速發阿耨多羅三藐三菩提心。」",
    "T13n0400_017:0518b28_2": "爾時諸魔深心堅固，各發阿耨多羅三藐三菩提心。",
    "T13n0400_017:0518b29_3": "既發心已咸作是言：「我等已發阿耨多羅三藐三菩提心，永不復作魔之事業。」",
    "T13n0400_017:0518c02_4": "於是降伏魔菩薩，即命其魔，同處於彼眾寶莊嚴師子之座，而勸請言：「善男子！",
    "T13n0400_017:0518c04_5": "云何是彼釋迦牟尼如來所說大集會正法，隨汝所樂今當演說。」",
    "T13n0400_017:0518c06_0": "爾時，諸魔承海意菩薩威神之力所加持故，尋即處于師子之座，從其口門及諸毛孔出清淨音，猶如釋迦牟尼如來所說大集會正法，如是文字、如是章句，一一宣說滿足無遺，於其中間亦無增減。",
    "T13n0400_017:0518c10_1": "時降伏魔菩薩，於其魔所，得聞如是大集會正法已，生希有心，白彼佛言：「世尊！",
    "T13n0400_017:0518c12_2": "我今欲見娑婆世界及釋迦牟尼如來；又欲見彼海意菩薩并十方世界所來集會諸大菩薩摩訶薩眾。」",
    "T13n0400_017:0518c14_3": "時彼世界摧魔如來，即於眉間放大光明，名曰普現一切色相，是光遍照西方去此十二殑伽沙數等諸佛剎土乃至娑婆世界，廣大明耀相續不斷。",
    "T13n0400_017:0518c17_4": "彼諸樂莊嚴世界諸菩薩眾，皆見釋迦牟尼如來在於大寶莊嚴道場之中，處百千種色相嚴飾寶師子座，為十方世界諸來集會大菩薩眾，廣大宣說大集會正法。",
    "T13n0400_017:0518c21_5": "又復見此娑婆世界大水盈滿，猶如大海，普觀是中悉無障礙。",
    "T13n0400_017:0518c23_0": "又見十方世界所來集會諸大菩薩，各各坐於眾寶莊嚴大蓮花上，聽受正法，其花縱廣一俱盧舍。",
    "T13n0400_017:0518c25_1": "而諸大士見是相已，生歡喜心適悅慶快，即以妙花，遙向釋迦牟尼如來散擲供養。",
    "T13n0400_017:0518c27_2": "所散之花，以佛世尊威神力故，悉於釋迦牟尼如來頂上，結成廣大殊妙花蓋。",
    "T13n0400_017:0518c28_3": "時此佛會，一切大眾見是花蓋於佛頂上乘空而住，生希有心，俱白佛言：「世尊！",
    "T13n0400_017:0519a01_4": "今此花蓋從何所來？」",
    "T13n0400_017:0519a02_5": "佛言：「諸仁者！",
    "T13n0400_017:0519a02_6": "而此花蓋，是彼諸樂莊嚴世界之中菩薩大眾，遙向此會散擲妙花而伸供養。」",
    "T13n0400_017:0519a04_7": "而此眾會，咸白佛言：「世尊！",
    "T13n0400_017:0519a04_8": "我等樂欲見彼諸樂莊嚴世界及彼世尊摧魔如來，亦欲見此所往諸魔之眾并其世界所施作事。」",
    "T13n0400_017:0519a08_0": "爾時，世尊，知其眾會之所樂欲，即告海意菩薩言：「善男子！",
    "T13n0400_017:0519a09_1": "今此眾會樂見諸樂莊嚴世界，亦欲見彼摧魔如來。",
    "T13n0400_017:0519a10_2": "汝可現之，使諸大眾咸悉瞻奉。」",
    "T13n0400_017:0519a11_3": "於是海意菩薩承佛教勅，即時於其足十指間，放十千光明，其光普照東方去此十二殑伽沙數等諸佛剎土乃至諸樂莊嚴世界，廣大明耀相續不斷。",
    "T13n0400_017:0519a14_4": "時此會中一切大眾，悉見諸樂莊嚴世界，及得見彼摧魔如來。",
    "T13n0400_017:0519a16_5": "又見諸魔在彼佛會，處于法座，廣為眾說大集會正法。",
    "T13n0400_017:0519a17_6": "此會大眾見是相已，生希有心，各各從於蓮花座起，遙向摧魔如來合掌頂禮，各以妙花散擲供養；所散之花，以佛世尊威神力故，於彼摧魔如來頂上，結成廣大妙花樓閣。",
    "T13n0400_017:0519a22_0": "爾時，魔眾白彼摧魔如來言：「世尊！",
    "T13n0400_017:0519a22_1": "我等今欲還復娑婆世界釋迦牟尼佛所。」",
    "T13n0400_017:0519a23_2": "彼佛告言：「諸善男子！",
    "T13n0400_017:0519a24_3": "汝可還復，今正是時。」",
    "T13n0400_017:0519a24_4": "於是諸魔頭面著地，禮彼佛足，右繞七匝，以海意菩薩威神力故，於彼剎中隱而不現，經須臾頃還於娑婆世界，到已頭面禮釋迦牟尼佛足，右繞七匝，退住一面攝心諦意恭敬歸向。",
    "T13n0400_017:0519a29_0": "爾時，尊者舍利子告諸魔言：「諸仁者！",
    "T13n0400_017:0519a29_1": "汝等見彼諸樂莊嚴世界不？」",
    "T13n0400_017:0519b01_2": "諸魔答言：「我等已見。",
    "T13n0400_017:0519b02_0": "尊者！",
    "T13n0400_017:0519b02_1": "彼土希有清淨可愛，是為清淨無垢最上所居。",
    "T13n0400_017:0519b03_2": "我等見已，皆發阿耨多羅三藐三菩提心。」",
    "T13n0400_017:0519b04_3": "尊者舍利子言：「諸仁者！",
    "T13n0400_017:0519b04_4": "汝等已發阿耨多羅三藐三菩提心，不應復作諸魔事業。」",
    "T13n0400_017:0519b06_0": "魔言：「不也。",
    "T13n0400_017:0519b06_1": "尊者！",
    "T13n0400_017:0519b06_2": "若有善住深固心者，諸菩薩眾乃能施作諸魔事業。",
    "T13n0400_017:0519b07_3": "何以故？",
    "T13n0400_017:0519b07_4": "如諸菩薩善住深固心者，即有力能隨其所應發起魔事。",
    "T13n0400_017:0519b09_5": "以是緣故，尊者當知！",
    "T13n0400_017:0519b09_6": "諸有菩薩施作魔事，此說即是佛之事業，非魔事業。」",
    "T13n0400_017:0519b11_0": "爾時，諸魔於此佛剎現神變已，此眾會中，有二萬人發阿耨多羅三藐三菩提心；於魔眾中，復有一萬天子，發阿耨多羅三藐三菩提心，異口同音作如是言：「世尊！",
    "T13n0400_017:0519b14_1": "我等悉願生彼諸樂莊嚴世界之中。」",
    "T13n0400_017:0519b15_2": "作是語已，於是釋迦牟尼如來即記之曰：「汝等當生彼佛剎中。」",
    "T13n0400_017:0519b17_0": "爾時，海意菩薩復白佛言：「世尊！",
    "T13n0400_017:0519b17_1": "諸佛如來菩提之法，諸魔外道多生障難。",
    "T13n0400_017:0519b18_2": "惟願世尊威神建立，令此正法久住世間，復於如是甚深經典攝受護持。",
    "T13n0400_017:0519b20_3": "世尊！",
    "T13n0400_017:0519b20_4": "若此經典，得佛如來所加持故而不隱沒，受持讀誦廣大流布，令諸魔眾伺不得便。」",
    "T13n0400_017:0519b22_5": "佛告海意菩薩言：「海意！",
    "T13n0400_017:0519b22_6": "我今建立此之正法。",
    "T13n0400_017:0519b23_7": "若有眾生欲發精進，種諸善根為作成熟，化度之者，當於如是甚深經典，如法受持為他演說。」",
    "T13n0400_017:0519b26_0": "復次，佛告海意菩薩言：「汝今諦聽，極善作意！",
    "T13n0400_017:0519b27_0": "今為汝說呼召四大天王祕密章句，而此章句速能召集四大天王，有此正法之處來為作護，亦當攝護其說法師。」",
    "T13n0400_017:0519b29_1": "爾時，世尊即說陀羅尼曰：「怛[寧*也](切身)佗(引)(一句)　三彌(引)(二)　三摩散底(三)　薩囉尼(引)(四)　娑(引)囉嚩底(五)　達泥(引)(六)　達那嚩底(七)　度度彌(引)(八)　度度摩底(九)　阿(引)縛哩多(二合)泥(引)(十)　阿末里(引)(十一)　尾末里(引)(十二)　尾囉[口*爾](引)(十三)　葛葛哩(引)(十四)　葛葛尼(引)(十五)　虎魯(十六)　虎魯嚩底(十七)　虎魯散提(十八)　儞哩伽(二合、引)薩儞(十九)　阿(引)嚩致(引)(二十)　尾嚩致(引)(二十一)　末末枯末底(二十二)　摩(引)囉[口*爾]帝(引)(二十三)　尾戍提(引)(二十四)　尾戍駄嚩底(二十五)　彌彌里(引)(二十六)　末努(引)賀囉莎(引)賀(引)(二十七)「海意！",
    "T13n0400_017:0519c10_2": "如是祕密章句，速能呼召四大天王來護持此甚深正法，及能攝護其說法師。",
    "T13n0400_017:0519c11_3": "又此章句，能令法師善說此法，如所作已諦觀四方起大慈心。",
    "T13n0400_017:0519c13_4": "是時四大天王以此秘密章句所呼召故，皆來攝受諸說法者。」",
    "T13n0400_017:0519c15_0": "爾時，四大天王現在此會，即從座起前詣佛所，合掌頂禮而白佛言：「世尊！",
    "T13n0400_017:0519c16_1": "若有眾生，於此最上甚深正法，真實了知，而能為他如理宣說者，我等四王并諸眷屬，常來營衛護持正法，復當攝護其說法師，令無障難及無衰惱。」",
    "T13n0400_017:0519c20_2": "◎佛說海意菩薩所問淨印法門經卷第十七"
}