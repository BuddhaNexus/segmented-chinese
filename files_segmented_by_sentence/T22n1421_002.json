{
    "T22n1421_002:0007a22_0": "五分律卷第二(彌沙塞)",
    "T22n1421_002:0007a24_0": "宋罽賓三藏佛陀什",
    "T22n1421_002:0007a25_0": "共竺道生等譯",
    "T22n1421_002:0007a26_0": "第一分初第三事",
    "T22n1421_002:0007a27_0": "佛在毘舍離。",
    "T22n1421_002:0007a27_1": "爾時世尊告諸比丘修不淨觀得大果利。",
    "T22n1421_002:0007a28_2": "時諸比丘即皆修習，深入厭惡，恥愧此身。",
    "T22n1421_002:0007a29_3": "譬如少年好憙淨潔，澡浴塗身，著新淨衣，忽以三屍嬰加其頸，膿血逼身，虫流滿體。",
    "T22n1421_002:0007b02_4": "其人苦毒，無復餘想，但念：「何當脫此恥辱？」",
    "T22n1421_002:0007b03_0": "諸比丘厭惡此身，亦復如是，其中或有自殺，展轉相害，或索刀、繩，或服毒藥。",
    "T22n1421_002:0007b04_1": "有一比丘厭惡身已，便往彌隣旃陀羅所，語言：「為我斷命，衣鉢相與。」",
    "T22n1421_002:0007b06_2": "時旃陀羅為衣鉢故，即以利刀而斷其命。",
    "T22n1421_002:0007b07_3": "有血污刀，持至婆求末河洗之，尋生悔心，作是念：「我今不善。",
    "T22n1421_002:0007b08_4": "云何為小利故，而斷持戒沙門性命，得無量罪？」",
    "T22n1421_002:0007b09_5": "時自在天魔知其心念，譬如壯士屈伸臂頃，來至其前，從水踊出，立於水上，讚言：「善哉！",
    "T22n1421_002:0007b11_6": "汝得大利，斷持戒沙門命，未度者度，福慶無量。",
    "T22n1421_002:0007b12_7": "天神記錄，故來告汝。」",
    "T22n1421_002:0007b13_8": "時旃陀羅便生惡邪見，心大歡喜：「我今當更度未度者。」",
    "T22n1421_002:0007b14_9": "彼旃陀羅善知厭身、未厭身相：「若凡夫比丘未離於欲，舉刀向時，心恐怖者是未厭身，我若殺之得福甚少。",
    "T22n1421_002:0007b16_10": "我今當求已得道果、無恐怖者。」",
    "T22n1421_002:0007b17_11": "於是手執長刀，從房至房，從經行處至經行處，高聲唱言：「欲滅度者，我當度之。」",
    "T22n1421_002:0007b19_12": "時諸比丘厭惡身者，皆出就之，尋斷其命。",
    "T22n1421_002:0007b20_13": "於一日中，殺十、二十乃至六十，以是因緣僧數減少，大德聲聞悉不復現。",
    "T22n1421_002:0007b21_14": "爾時世尊從三昧起，在露處坐，大眾圍繞；觀視僧眾，告阿難言：「今日僧眾何故減少？」",
    "T22n1421_002:0007b23_15": "阿難白佛：「世尊一時為諸比丘說不淨觀，比丘修習厭惡身苦，轉相殘殺，乃至彌隣一日之中，傷害梵行六十人命，是故今日僧眾減少。",
    "T22n1421_002:0007b26_16": "善哉，世尊！",
    "T22n1421_002:0007b27_17": "唯願更說餘善道法，令諸比丘得安樂住。」",
    "T22n1421_002:0007b28_0": "佛告阿難：「汝今宣令依止毘舍離比丘，皆使來集普會講堂。」",
    "T22n1421_002:0007b29_1": "阿難受教，即呼來集。",
    "T22n1421_002:0007b29_2": "集已，白言：「唯聖知時。」",
    "T22n1421_002:0007c01_3": "世尊從坐起，至講堂就座而坐，問諸比丘：「實有上事不？」",
    "T22n1421_002:0007c02_4": "答言：「實爾。",
    "T22n1421_002:0007c02_5": "世尊！」",
    "T22n1421_002:0007c02_6": "佛種種呵責：「汝等愚癡，所作非法！",
    "T22n1421_002:0007c03_7": "豈不聞我所說慈忍，護念眾生；而今云何不憶此法？」",
    "T22n1421_002:0007c04_8": "呵已，告諸比丘：「若自殺身，得偷羅遮罪。」",
    "T22n1421_002:0007c05_9": "又告：「從今已後，應修安般念，樂淨觀，樂喜觀。",
    "T22n1421_002:0007c06_10": "觀已，生惡不善法，即能除滅。",
    "T22n1421_002:0007c07_11": "以十利故為諸比丘結戒，從今是戒應如是說：「若比丘，手自殺人，斷其命，是比丘得波羅夷，不共住。」",
    "T22n1421_002:0007c10_0": "爾時眾多比丘得重病，有諸比丘來問訊言：「大德！",
    "T22n1421_002:0007c11_1": "病寧有損，苦可忍不？」",
    "T22n1421_002:0007c11_2": "病比丘言：「病猶未損，苦不可忍。」",
    "T22n1421_002:0007c12_3": "便語諸比丘：「與我刀、繩，與我毒藥，與我增病食，將我至高岸邊。」",
    "T22n1421_002:0007c13_4": "時諸比丘皆隨與之。",
    "T22n1421_002:0007c14_5": "病比丘或以刀自刺，或以繩自絞，或服毒藥，或食增病食，或墜高岸自斷其命。",
    "T22n1421_002:0007c16_0": "諸比丘見其死已，便生悔心，以白阿難。",
    "T22n1421_002:0007c16_1": "阿難將至佛所，以事白佛。",
    "T22n1421_002:0007c17_2": "佛以是事集比丘僧，問諸比丘：「汝等實爾不？」",
    "T22n1421_002:0007c18_3": "答言：「實爾。",
    "T22n1421_002:0007c18_4": "世尊！」",
    "T22n1421_002:0007c18_5": "佛種種呵責：「汝等愚癡，自斷人命、與刀令死，有何等異？",
    "T22n1421_002:0007c20_6": "從今是戒應如是說：「若比丘，自斷人命，持刀授與，得波羅夷，不共住。」",
    "T22n1421_002:0007c21_7": "復有比丘得重病，諸比丘來問訊，如上語諸比丘：「與我刀、繩、毒藥。」",
    "T22n1421_002:0007c23_8": "諸比丘言：「佛不聽我與人自殺之具；然我有知識獵師，當為汝喚，令斷汝命。」",
    "T22n1421_002:0007c24_9": "病比丘言：「為我速喚！」",
    "T22n1421_002:0007c25_10": "彼比丘走語獵師言：「此有比丘得重病，不復樂生。",
    "T22n1421_002:0007c26_11": "汝為斷命，可得大福。」",
    "T22n1421_002:0007c26_12": "獵師言：「若殺生得大福者，屠膾之人得大福耶？",
    "T22n1421_002:0007c27_13": "汝等比丘自言有慈悲心，今教人殺。",
    "T22n1421_002:0007c28_14": "教人殺與自殺，有何等異？」",
    "T22n1421_002:0007c29_15": "時諸比丘皆生悔心，往白阿難。",
    "T22n1421_002:0008a01_16": "阿難將至佛所，以事白佛。",
    "T22n1421_002:0008a01_17": "佛以是事集比丘僧，問諸比丘：「汝實爾不？」",
    "T22n1421_002:0008a02_18": "答言：「實爾。",
    "T22n1421_002:0008a02_19": "世尊！」",
    "T22n1421_002:0008a03_0": "佛種種呵責，語諸比丘言：「自殺、教人殺，有何等異？",
    "T22n1421_002:0008a04_1": "從今是戒應如是說：「若比丘，自殺、教人殺，得波羅夷，不共住。」",
    "T22n1421_002:0008a06_0": "復有比丘得重病，諸比丘問訊如上，語病者言：「汝等戒行具足，應受天福，若自殺者，必得生天。",
    "T22n1421_002:0008a08_1": "何用如是久受苦為？」",
    "T22n1421_002:0008a08_2": "病比丘言：「若當如是，雖有此苦，不能自殺。",
    "T22n1421_002:0008a09_3": "何以故？",
    "T22n1421_002:0008a09_4": "若自殺者，犯偷羅遮罪；又復不得廣修梵行。」",
    "T22n1421_002:0008a10_5": "又呵言：「自手殺人、教人自殺，有何等異？",
    "T22n1421_002:0008a11_6": "而汝比丘為此惡業！」",
    "T22n1421_002:0008a12_7": "諸長老比丘聞，種種呵責，將至佛所，以事白佛。",
    "T22n1421_002:0008a13_8": "佛以是事集比丘僧，問諸比丘：「汝實爾不？」",
    "T22n1421_002:0008a14_9": "答言：「實爾。",
    "T22n1421_002:0008a14_10": "世尊！」",
    "T22n1421_002:0008a14_11": "佛種種呵責：「汝等愚癡，自手殺人、教人自殺，有何等異？",
    "T22n1421_002:0008a15_12": "從今是戒應如是說：「若比丘，自手殺人，教人自殺，得波羅夷，不共住。」",
    "T22n1421_002:0008a18_0": "復有比丘得重病，諸比丘問訊如上，亦語病者言：「汝等梵行已立，死受天樂。",
    "T22n1421_002:0008a19_1": "何用久受如此病苦，而不自殺？」",
    "T22n1421_002:0008a20_2": "病比丘言：「我等雖爾，不能自殺。",
    "T22n1421_002:0008a21_3": "何以故？",
    "T22n1421_002:0008a21_4": "佛制自殺，犯偷羅遮；又我病差，得修梵行。」",
    "T22n1421_002:0008a22_5": "爾時彼國又有賊難，諸白衣骨肉分離，備諸痛惱。",
    "T22n1421_002:0008a23_6": "比丘語言：「汝等已修生天福業，何用受此骨肉生離，憂悲之苦，而不自殺？」",
    "T22n1421_002:0008a25_7": "答言：「我雖憂悲，不能自殺。",
    "T22n1421_002:0008a25_8": "何以故？",
    "T22n1421_002:0008a25_9": "在世遭苦，知修道業。」",
    "T22n1421_002:0008a26_10": "又呵言：「沙門之道，慈忍眾生。",
    "T22n1421_002:0008a26_11": "云何讚死，欲人自殺？",
    "T22n1421_002:0008a27_12": "自殺、讚死，有何等異？」",
    "T22n1421_002:0008a27_13": "諸長老比丘聞，種種呵責，將至佛所，以事白佛。",
    "T22n1421_002:0008a28_14": "佛以是事集比丘僧，問諸比丘：「汝實爾不？」",
    "T22n1421_002:0008a29_15": "答言：「實爾。",
    "T22n1421_002:0008b01_16": "世尊！」",
    "T22n1421_002:0008b01_17": "佛種種呵責：「汝所作非法，自殺、讚死，有何等異？",
    "T22n1421_002:0008b02_18": "從今是戒應如是說：「若比丘，若人、若似人，若自殺、若與刀藥殺、若教人殺、若教自殺，譽死、讚死：『咄！",
    "T22n1421_002:0008b04_19": "人用惡活為？",
    "T22n1421_002:0008b04_20": "死勝生。』",
    "T22n1421_002:0008b04_21": "作是心，隨心殺；如是種種因緣，彼因是死，是比丘得波羅夷，不共住。」",
    "T22n1421_002:0008b07_0": "入母胎已後至四十九日，名為似人。",
    "T22n1421_002:0008b07_1": "過此已後，盡名為人。",
    "T22n1421_002:0008b08_2": "自以手、足、刀、杖、毒藥等殺，是名自殺。",
    "T22n1421_002:0008b09_3": "彼欲自殺，求殺具與之，是名與刀、藥殺。",
    "T22n1421_002:0008b10_4": "使人殺，是名教人殺。",
    "T22n1421_002:0008b10_5": "教人取死，是名教自殺。",
    "T22n1421_002:0008b11_6": "言死勝生，是名譽死、讚死。",
    "T22n1421_002:0008b11_7": "隨心遣諸鬼神殺，是名作是心，隨心殺。",
    "T22n1421_002:0008b13_0": "是中犯者：自殺，遣使，展轉使，重遣使，指示，言說，眠時說，向眠說，醉時說，向醉說，狂時說，向狂說，亂心說，向亂心說，病壞心說，向病壞心說，遣書，作相，手語，相似語；獨、獨想，不獨、獨想，獨、不獨想；戲語，色，聲，香，味，觸，優波頭，優波奢，優波害。",
    "T22n1421_002:0008b18_0": "自殺者：自以手、足、刀、杖等殺；彼人死者，波羅夷。",
    "T22n1421_002:0008b19_1": "遣使者：遣使殺彼人；彼人死者，波羅夷。",
    "T22n1421_002:0008b19_2": "展轉使者：遣某甲殺，某甲不自殺，轉使乙殺；死者，波羅夷。",
    "T22n1421_002:0008b21_3": "重遣者：始受使人不得殺，還報比丘，比丘更遣使殺；死者，波羅夷。",
    "T22n1421_002:0008b22_4": "指示者：指示日、月、星宿，語人言：「汝福應生彼，汝可自殺。」",
    "T22n1421_002:0008b24_0": "從而死者，波羅夷。",
    "T22n1421_002:0008b24_1": "言說者：說生過惡，讚歎死好；因此死者，波羅夷。",
    "T22n1421_002:0008b25_2": "眠時說者：比丘眠中說先所念言：「汝功德已成，應可自殺。」",
    "T22n1421_002:0008b26_3": "彼人聞已，待覺問言：「汝何故說此？」",
    "T22n1421_002:0008b27_4": "答言：「我眠中，欲利益汝故，作是語汝；今覺，亦作是語。",
    "T22n1421_002:0008b28_5": "汝可隨我語死。」",
    "T22n1421_002:0008b29_6": "彼因是死者，波羅夷。",
    "T22n1421_002:0008b29_7": "向眠說者：向眠人作是語：「汝功德已成，可以刀等自殺。」",
    "T22n1421_002:0008c01_8": "鬼神令眠中聞，即覺問言：「汝何故說此？」",
    "T22n1421_002:0008c02_9": "答言：「汝眠時，我欲利益汝故，作是語；汝今覺，亦作是語。",
    "T22n1421_002:0008c04_0": "汝可隨我語死。」",
    "T22n1421_002:0008c04_1": "因是死者，波羅夷。",
    "T22n1421_002:0008c04_2": "醉時說者：醉中說先所念言：「汝功德已成，應以刀等自殺。」",
    "T22n1421_002:0008c06_3": "彼人聞已，待醒問言：「汝何故說此？」",
    "T22n1421_002:0008c06_4": "答言：「我醉時，欲利益汝故，作是語；今醒，亦作是語。",
    "T22n1421_002:0008c07_5": "汝可隨我語死。」",
    "T22n1421_002:0008c08_6": "因是死者，波羅夷。",
    "T22n1421_002:0008c08_7": "向醉說者：作是言：「汝功德已成，汝可以刀等自殺。」",
    "T22n1421_002:0008c09_8": "醉醒已問言：「汝何故說此？」",
    "T22n1421_002:0008c10_9": "答言：「我欲利益汝故，汝醉時，作是語；汝今醒，亦作是語。",
    "T22n1421_002:0008c11_10": "汝可隨我語死。」",
    "T22n1421_002:0008c12_0": "因此死者，波羅夷。",
    "T22n1421_002:0008c12_1": "狂時說、向狂說、亂心說、向亂心說、病壞心說、向病壞心說亦如是。",
    "T22n1421_002:0008c13_2": "遣書者：比丘遣書令殺。",
    "T22n1421_002:0008c14_3": "彼作書，字字偷羅遮；書至彼，彼因是殺；死者，波羅夷。",
    "T22n1421_002:0008c15_4": "作相者：比丘語人言：「汝看我坐起，舉手，下手，口言寒暑時，便殺彼。」",
    "T22n1421_002:0008c17_5": "彼見相便殺；死者，波羅夷。",
    "T22n1421_002:0008c17_6": "手語者：作手語教人殺，彼隨此殺；死者，波羅夷。",
    "T22n1421_002:0008c18_7": "相似語者：比丘作相似語教人殺，彼隨此殺；死者，波羅夷。",
    "T22n1421_002:0008c20_0": "獨、獨想者，突吉羅；不獨、獨想，獨、不獨想者，偷羅遮。",
    "T22n1421_002:0008c21_1": "戲語者：比丘戲笑語：「汝功德已成，可應自殺。」",
    "T22n1421_002:0008c22_2": "彼人問言：「何故說此？」",
    "T22n1421_002:0008c22_3": "比丘答言：「我先雖是戲言，今意實爾；汝可自殺。」",
    "T22n1421_002:0008c23_4": "因此死者，波羅夷。",
    "T22n1421_002:0008c24_5": "色者：若比丘作呪術，召惡色鬼神，使恐怖人。",
    "T22n1421_002:0008c25_6": "因此死者，波羅夷。",
    "T22n1421_002:0008c25_7": "聲者：若比丘作是語：「汝父母兒女已死，財物破散。」",
    "T22n1421_002:0008c26_8": "作如是語，欲令憂惱自殺；因此死者，波羅夷。",
    "T22n1421_002:0008c27_9": "香者，以毒合和諸香，令嗅便死；因是死者，波羅夷。",
    "T22n1421_002:0008c28_10": "味者：以毒著食中令食；因是死者，波羅夷。",
    "T22n1421_002:0008c29_11": "觸者：以迦毘毒藥塗身殺；因是死者，波羅夷。",
    "T22n1421_002:0009a01_12": "優波頭者：為一切眾生作穽殺，若人墮死，波羅夷；非人墮死，偷羅遮；畜生墮死，波逸提。",
    "T22n1421_002:0009a03_13": "優波奢者：作弱床薄覆其上，下安殺具，使人坐上；因是死者，波羅夷。",
    "T22n1421_002:0009a05_14": "優波害者：作蠱毒殺；因是死者，波羅夷。",
    "T22n1421_002:0009a06_15": "若比丘作是念：「我當殺彼人。」",
    "T22n1421_002:0009a06_16": "發心時，突吉羅；作方便時，偷羅遮；死者，波羅夷。",
    "T22n1421_002:0009a07_17": "若殺非人，偷羅遮；若殺畜生，波逸提。",
    "T22n1421_002:0009a08_18": "比丘尼亦如是。",
    "T22n1421_002:0009a09_19": "式叉摩那、沙彌、沙彌尼，突吉羅。",
    "T22n1421_002:0009a09_20": "不犯者：慈愍心、無殺心(第三事竟)。",
    "T22n1421_002:0009a11_0": "佛在毘舍離。",
    "T22n1421_002:0009a11_1": "時世飢饉乞食難得，諸比丘入城分衛，都無所獲。",
    "T22n1421_002:0009a12_2": "爾時世尊告諸比丘：「汝等各隨知識，就彼安居。",
    "T22n1421_002:0009a13_3": "莫住於此，受飢饉苦。」",
    "T22n1421_002:0009a14_0": "比丘受教，有往摩竭國者，有往婆求末河邊聚落中者。",
    "T22n1421_002:0009a15_1": "往河邊諸比丘集，共議言：「今乞食難得，此聚落中有信樂者，我等當共更相讚歎：『某得初禪，我亦得之；某得二禪、三禪、四禪、四無量處、四無色定，我亦如是；某得四念處，乃至八正道分、三解脫門，我亦如是；某得八解脫、九次第定、十一切入、十直道，我亦如是；某得堅信、堅法、四沙門果、三明六神通，我亦如是。』",
    "T22n1421_002:0009a22_2": "諸居士聞，必生希有心，作是語：『我得善利，乃有如是得道聖人安居我邑。』",
    "T22n1421_002:0009a23_3": "便當具諸餚饍供養我等，我等無乏得安樂住。」",
    "T22n1421_002:0009a24_4": "議已即便入城，到諸富家共相稱讚，如上所說，語言：「汝得大利，聖眾福田依汝聚落。」",
    "T22n1421_002:0009a26_5": "諸居士聞，生希有心，歎未曾遇；皆減己分，不復祭祠，斷施餘人并以供養。",
    "T22n1421_002:0009a28_6": "諸佛常法，二時大會，春、夏末月諸方比丘皆來問訊。",
    "T22n1421_002:0009a29_7": "摩竭國諸比丘安居竟，羸瘦、憔悴來詣佛所，頂禮佛足，却住一面。",
    "T22n1421_002:0009b02_0": "諸佛常法，客比丘來皆加慰問，問言：「汝等安居和合，乞食易得，道路不疲耶？」",
    "T22n1421_002:0009b03_1": "諸比丘言：「安居和合，道路不疲，但乞食難得。」",
    "T22n1421_002:0009b04_2": "時佛為說種種妙法，示教利喜，令隨所住。",
    "T22n1421_002:0009b05_3": "婆求末河諸比丘身體充悅，來詣佛所，頂禮佛足，却住一面。",
    "T22n1421_002:0009b07_0": "佛亦如上慰問，諸比丘白言：「安居和合，乞食易得，道路不疲。」",
    "T22n1421_002:0009b08_1": "佛即問言：「今世飢饉，乞求難得。",
    "T22n1421_002:0009b09_2": "汝等云何而獨言易？」",
    "T22n1421_002:0009b09_3": "諸比丘白佛：「我等在彼，以乞食難得，更相讚歎。」",
    "T22n1421_002:0009b10_4": "具說如上。",
    "T22n1421_002:0009b10_5": "佛即問言：「汝等讚歎，為實、為虛？」",
    "T22n1421_002:0009b11_6": "比丘白佛：「有實、有虛。」",
    "T22n1421_002:0009b12_0": "佛種種呵責虛者：「汝等非法，不隨順道，出家之人所不應作！",
    "T22n1421_002:0009b13_1": "寧噉燒石，吞飲洋銅，不以虛妄，食人信施。",
    "T22n1421_002:0009b14_2": "汝等豈不聞，我毀呰妄語之罪，種種讚歎不妄語德耶？",
    "T22n1421_002:0009b15_3": "而今云何為利養故虛誑，自說得過人法？」",
    "T22n1421_002:0009b16_4": "復呵責言：「諸比丘！",
    "T22n1421_002:0009b16_5": "世間有五大賊：一者、作百人至千人主，破城、聚落，害人取物；二者、有惡比丘將諸比丘遊行人間，邪命說法；三者、有惡比丘於佛所說法，自稱是我所造；四者、有惡比丘不修梵行，自言我修梵行；五者、有惡比丘為利養故，空無過人法，自稱我得。",
    "T22n1421_002:0009b22_6": "此第五賊，名為一切世間天、人、魔、梵、沙門、婆羅門中之最大賊。",
    "T22n1421_002:0009b23_7": "汝等云何為小利養，作最大賊？」",
    "T22n1421_002:0009b24_8": "如是呵責已，告諸比丘：「以十利故，為諸比丘結戒，從今是戒應如是說：「若比丘，不知、不見過人法，聖利滿足，自稱我如是知、如是見。",
    "T22n1421_002:0009b27_9": "後時，若問、若不問，為出罪，求清淨故，作是言：『我不知言知，不見言見，虛誑妄語。』",
    "T22n1421_002:0009b29_10": "是比丘得波羅夷，不共住。」",
    "T22n1421_002:0009c01_0": "佛在舍衛城。",
    "T22n1421_002:0009c01_1": "有眾多少聞比丘，不學、不問，無過人法，自謂我知、我見、我證。",
    "T22n1421_002:0009c02_2": "彼於後時，聞諸比丘講論得道、未得道相，乃悟非道；生慚愧心，作是念：「我等先未得謂得，將無犯波羅夷罪？」",
    "T22n1421_002:0009c05_3": "復有少聞比丘，不學、不問，無過人法，自謂我知、我見、我證。",
    "T22n1421_002:0009c06_4": "彼於後時，廣學諸經，生慚愧心，作是念：「如我今解佛所說法，先未得謂得，是增上慢，將無犯波羅夷罪？」",
    "T22n1421_002:0009c08_5": "復有少聞比丘，不學、不問，無過人法，自謂我知、我見、我證。",
    "T22n1421_002:0009c10_0": "彼於後時，廣修梵行，得入道果；生慚愧心，作是念：「我先未得謂得，是增上慢，將無犯波羅夷罪？」",
    "T22n1421_002:0009c12_1": "諸比丘念已，各詣阿難，皆以問之。",
    "T22n1421_002:0009c12_2": "阿難將至佛所，具以白佛。",
    "T22n1421_002:0009c13_3": "佛以是事集比丘僧，各隨其事問諸比丘：「汝實爾不？」",
    "T22n1421_002:0009c14_4": "答言：「實爾。",
    "T22n1421_002:0009c14_5": "世尊！」",
    "T22n1421_002:0009c15_6": "佛告諸比丘：「有五種現過人法：一者、愚癡；二者、亂心；三者、隨惡；四者、增上慢；五者、實有。",
    "T22n1421_002:0009c17_7": "若愚癡、亂心、增上慢、實有，而自言我得，犯波羅夷者，無有是處。",
    "T22n1421_002:0009c18_8": "從今是戒應如是說：「若比丘，不知、不見過人法，聖利滿足，自稱我如是知，如是見。",
    "T22n1421_002:0009c20_9": "是比丘後時，若問、若不問，為出罪，求清淨故，作是言：『我不知言知，不見言見，虛誑妄語。』",
    "T22n1421_002:0009c22_10": "除增上慢，是比丘得波羅夷，不共住。」",
    "T22n1421_002:0009c24_0": "不知、不見者：不知、不見過人法。",
    "T22n1421_002:0009c24_1": "一切出要法，謂諸禪、解脫、三昧、正受，諸聖道果，是名過人法。",
    "T22n1421_002:0009c26_2": "於佛所說苦集滅道，已辦、已足，更無所求，是名聖利滿足。",
    "T22n1421_002:0009c27_3": "自說：我如是知見法，法亦知見我，是名自稱我如是知，如是見。",
    "T22n1421_002:0009c28_4": "若一月乃至一歲後，問：「汝云何得？",
    "T22n1421_002:0009c29_5": "何處得？",
    "T22n1421_002:0009c29_6": "從誰得？",
    "T22n1421_002:0009c29_7": "以何法得？」",
    "T22n1421_002:0010a01_8": "若不問，而自發露所犯，求戒淨、心淨、見淨、疑淨，言：「我不知、不見苦集滅道，言知、言見，虛誑妄語。」",
    "T22n1421_002:0010a03_9": "雖作如此發露，故得波羅夷。",
    "T22n1421_002:0010a04_0": "是中犯者：有二種得波羅夷：一者、先作是念：「我當虛說得過人法。」",
    "T22n1421_002:0010a05_1": "二者、當說時，作是念：「我今虛說得過人法。」",
    "T22n1421_002:0010a06_2": "復有三種得波羅夷：二如上說；三者、作是念：「我已虛說得過人法。」",
    "T22n1421_002:0010a07_3": "復有四種得波羅夷：三如上說；四者、異見說過人法。",
    "T22n1421_002:0010a09_4": "復有五種得波羅夷：四如上說；五者、異想說過人法。",
    "T22n1421_002:0010a10_5": "復有六種得波羅夷：五如上說；六者、異忍說過人法。",
    "T22n1421_002:0010a11_6": "復有七種得波羅夷：六如上說；七者、異樂說過人法。",
    "T22n1421_002:0010a12_7": "復有八種得波羅夷：七如上說；八者、不隨問答說過人法。",
    "T22n1421_002:0010a13_8": "有四種非聖語、四種聖語。",
    "T22n1421_002:0010a14_9": "非聖語者：不見言見，不聞言聞，不覺言覺，不知言知。",
    "T22n1421_002:0010a15_10": "聖語者：見言見，聞言聞，覺言覺，知言知。",
    "T22n1421_002:0010a16_11": "又八種非聖語、八種聖語。",
    "T22n1421_002:0010a17_12": "非聖語者：不見言見，見言不見，不聞言聞，聞言不聞，不覺言覺，覺言不覺，不知言知，知言不知；反上名八聖語。",
    "T22n1421_002:0010a19_13": "又十六非聖語、十六聖語。",
    "T22n1421_002:0010a20_14": "非聖語者：不見言見，不聞言聞，不覺言覺，不知言知，見言不見，聞言不聞，覺言不覺，知言不知，見疑言不疑，聞疑言不疑，覺疑言不疑，知疑言不疑，見不疑言疑，聞不疑言疑，覺不疑言疑，知不疑言疑；反上名十六聖語。",
    "T22n1421_002:0010a26_0": "若比丘向人自稱得過人法，解者，波羅夷；不解者，偷羅遮。",
    "T22n1421_002:0010a27_1": "向非人說，偷羅遮；向畜生說，突吉羅。",
    "T22n1421_002:0010a28_2": "比丘尼亦如是。",
    "T22n1421_002:0010a28_3": "式叉摩那、沙彌、沙彌尼，突吉羅。",
    "T22n1421_002:0010a29_4": "不犯者：實語(第四戒竟)。",
    "T22n1421_002:0010b01_0": "五分律第一分之二僧殘法",
    "T22n1421_002:0010b02_0": "佛在舍衛城。",
    "T22n1421_002:0010b02_1": "爾時長老優陀夷為欲火所燒，身體羸瘦，纔有氣息。",
    "T22n1421_002:0010b03_2": "以手出不淨，得安樂住。",
    "T22n1421_002:0010b04_3": "有異比丘亦復羸瘦。",
    "T22n1421_002:0010b04_4": "優陀夷問：「汝何故爾？」",
    "T22n1421_002:0010b05_5": "答言：「長老！",
    "T22n1421_002:0010b05_6": "我為欲火所燒，是故如是。」",
    "T22n1421_002:0010b05_7": "優陀夷言：「我先亦爾，以手出不淨，得安樂住。",
    "T22n1421_002:0010b06_8": "汝若法我，亦當如是。」",
    "T22n1421_002:0010b07_9": "彼比丘言：「汝所作非法，非清淨行，破沙門法，不隨順道！",
    "T22n1421_002:0010b08_10": "世尊種種呵欲、欲想、欲覺、欲熱；斷欲想、除欲覺、滅欲熱；說欲如赤骨，如毒藥。",
    "T22n1421_002:0010b10_11": "汝今云何以此手出於不淨，受人信施，復以教人？」",
    "T22n1421_002:0010b11_12": "呵責已，將至佛所，以事白佛。",
    "T22n1421_002:0010b12_13": "佛以是事集比丘僧，問優陀夷：「汝實爾不？」",
    "T22n1421_002:0010b13_14": "答言：「實爾。",
    "T22n1421_002:0010b13_15": "世尊！」",
    "T22n1421_002:0010b13_16": "佛亦種種如上呵責已，告諸比丘：「以十利故，為諸比丘結戒，從今是戒應如是說：「若比丘，故出不淨，僧伽婆尸沙。」",
    "T22n1421_002:0010b16_0": "爾時諸比丘不一其心，夢失不淨，覺作是念：「我夢中亦有心，亦動身，失不淨。",
    "T22n1421_002:0010b17_1": "將無犯僧伽婆尸沙耶？」",
    "T22n1421_002:0010b18_2": "或有發露者、或有行摩那埵者、或有出罪者、或有直白佛者。",
    "T22n1421_002:0010b19_3": "佛以是事集比丘僧，問諸比丘：「汝等實爾不？」",
    "T22n1421_002:0010b20_4": "答言：「實爾。",
    "T22n1421_002:0010b20_5": "世尊！」",
    "T22n1421_002:0010b20_6": "佛種種呵責：「汝等不應散亂心眠，若散亂心眠，犯突吉羅。」",
    "T22n1421_002:0010b22_7": "散亂心眠，有五過失：一者、惡夢；二者、善神不護；三者、不得明想；四者、無覺法心；五者、失不淨。",
    "T22n1421_002:0010b24_8": "不散亂心眠，有五德：無惡夢、善神護、得明想、有覺法心、不失不淨。",
    "T22n1421_002:0010b25_9": "有五因緣眠時形起：一者、大便盛；二者、小便盛；三者、風盛；四者、虫嚙；五者、欲盛。",
    "T22n1421_002:0010b27_10": "復告諸比丘：「若未離欲恚癡，散亂心眠，必失不淨；雖未能離，以繫念心眠者，無有是過。",
    "T22n1421_002:0010b29_11": "從今是戒應如是說：「若比丘，故出不淨，除夢中，僧伽婆尸沙。」",
    "T22n1421_002:0010c01_12": "故出不淨者：發心，身動，出不淨也。",
    "T22n1421_002:0010c02_13": "僧伽婆尸沙者：此罪有殘，猶有因緣尚可治，有恃怙，得在僧中求除滅也。",
    "T22n1421_002:0010c04_14": "不淨有十種：一者、青色；二者、黃色；三者、紅色；四者、黑色；五者、赤色；六者、白色；七者、乳色；八者、酥色；九者、油色；十者、蜜色。",
    "T22n1421_002:0010c06_15": "若發心，身動，欲出青色，而黃色乃至蜜色出，皆僧伽婆尸沙。",
    "T22n1421_002:0010c08_16": "若發心，身動，欲出黃色乃至蜜色，而餘色出，亦如是。",
    "T22n1421_002:0010c09_17": "有十種發心，身動，出不淨，皆僧伽婆尸沙：一者、自試；二者、除病；三者、為顏色；四者、為力；五者、為樂；六者、為布施；七者、為生天；八者、為外道祠天會；九者、為種子；十者、為火祠。",
    "T22n1421_002:0010c12_18": "有五種發心，身動，出不淨，皆僧伽婆尸沙：內色、外色、虛空、風、水。",
    "T22n1421_002:0010c14_19": "內色者，己身。",
    "T22n1421_002:0010c14_20": "外色者，他身。",
    "T22n1421_002:0010c14_21": "虛空者，空中動身。",
    "T22n1421_002:0010c15_22": "風者，向風行。",
    "T22n1421_002:0010c15_23": "水者，逆水行。",
    "T22n1421_002:0010c15_24": "又有五種發心，身動，出不淨，僧伽婆尸沙：大便盛、小便盛、風盛、虫嚙、欲盛。",
    "T22n1421_002:0010c17_25": "若發心，身不動，不出不淨；發心，身不動，出不淨，皆突吉羅。",
    "T22n1421_002:0010c18_26": "發心，身動，不出不淨，偷羅遮。",
    "T22n1421_002:0010c19_27": "不發心，身動，不出不淨；不發心，身動，出不淨；不發心，身不動，出不淨，皆不犯。",
    "T22n1421_002:0010c21_28": "眠時出不淨，覺時發心，身動，偷羅遮；眠時身動，覺時發心，出不淨，突吉羅；眠時發心，覺時身不動，出不淨，不犯。",
    "T22n1421_002:0010c23_29": "沙彌，突吉羅(一戒竟)。",
    "T22n1421_002:0010c25_0": "佛在舍衛城。",
    "T22n1421_002:0010c25_1": "爾時長老優陀夷為欲火所燒，作是念：「故出不淨，世尊已制，今當方便與女人相觸，取細滑樂。」",
    "T22n1421_002:0010c27_2": "便掃灑房內，敷好床座，取一小床於露地坐。",
    "T22n1421_002:0010c28_3": "有諸女人同來遊觀，語優陀夷言：「我等故來欲看房舍。」",
    "T22n1421_002:0010c29_4": "答言：「姊妹！",
    "T22n1421_002:0010c29_5": "隨意看之。」",
    "T22n1421_002:0011a01_6": "便將入房，閉戶開窓，種種摩觸，或捉、或抱、或案、或摩、或舉上、或舉下、或騎、或越。",
    "T22n1421_002:0011a02_7": "其中喜者，便語之言：「何不正作，徒用此為？」",
    "T22n1421_002:0011a03_8": "優陀夷言：「佛不聽我作根本事。」",
    "T22n1421_002:0011a04_9": "其不喜者，便瞋恚言：「本謂此處安隱，而今反成恐怖之地，水中火然，未足為喻。",
    "T22n1421_002:0011a06_10": "白衣在家，猶恥此事，云何比丘乃作是惡？」",
    "T22n1421_002:0011a07_11": "即歸其家，人人宣語。",
    "T22n1421_002:0011a07_12": "諸不信樂佛法者，種種呵罵，言：「我等白衣摩觸女身，沙門釋子亦復如是。",
    "T22n1421_002:0011a09_13": "徒剃此頭，與我何異？",
    "T22n1421_002:0011a09_14": "無沙門行，破沙門法！」",
    "T22n1421_002:0011a10_15": "如是，惡名流布天下。",
    "T22n1421_002:0011a10_16": "復有一婆羅門將婦遊觀，次到優陀夷房語言：「我欲與婦同看房舍。」",
    "T22n1421_002:0011a12_17": "優陀夷言：「不得一時，可前後入。」",
    "T22n1421_002:0011a13_0": "婆羅門言：「若不得俱，聽婦先入。」",
    "T22n1421_002:0011a13_1": "婦既入房，優陀夷亦復如前，種種摩觸，久久乃出。",
    "T22n1421_002:0011a14_2": "夫語婦言：「何以乃久，不復欲看餘房舍耶？」",
    "T22n1421_002:0011a15_3": "婦言：「止，止！",
    "T22n1421_002:0011a16_4": "莫作是語。",
    "T22n1421_002:0011a16_5": "但入一房，垂死得出。",
    "T22n1421_002:0011a16_6": "何應復看諸餘房舍？」",
    "T22n1421_002:0011a17_7": "夫問所以，婦具以答。",
    "T22n1421_002:0011a17_8": "時婆羅門即便罵言：「沙門釋子，云何乃作如此惡業？」",
    "T22n1421_002:0011a18_9": "入舍衛城，四衢道中、街巷、市里，處處唱言：「沙門釋子摩觸我婦。」",
    "T22n1421_002:0011a20_10": "諸不信佛法者，種種呵罵：「沙門釋子行惡如此，云何自稱淨修梵行？」",
    "T22n1421_002:0011a21_11": "諸長老比丘聞，種種呵責，具以白佛。",
    "T22n1421_002:0011a22_12": "佛以是事集比丘僧，問優陀夷：「汝實爾不？」",
    "T22n1421_002:0011a23_13": "答言：「實爾。",
    "T22n1421_002:0011a23_14": "世尊！」",
    "T22n1421_002:0011a23_15": "佛種種呵責已，告諸比丘：「以十利故，與諸比丘結戒，從今是戒應如是說：「若比丘，欲盛變心，觸女人身。",
    "T22n1421_002:0011a26_16": "若捉手、若捉髮、若捉一一身分，摩著細滑，僧伽婆尸沙。」",
    "T22n1421_002:0011a28_0": "欲盛變心者：向欲心，深發心，事幾成；變善法、無記法，墮不善處。",
    "T22n1421_002:0011a29_1": "女人者：人女乃至初生。",
    "T22n1421_002:0011a29_2": "觸者：身上處處種種摩觸，乃至一髮。",
    "T22n1421_002:0011b01_3": "比丘五事觸女人，僧伽婆尸沙：女、女想、人女、活女、心染，以親近情摩觸，覺而受；乃至觸髮，亦如是。",
    "T22n1421_002:0011b03_4": "五事觸女人，偷羅遮：女、女想、人女、活女、心染，不以親近情摩觸，覺而受；乃至觸髮，亦如是。",
    "T22n1421_002:0011b05_5": "女人觸比丘，亦如是。",
    "T22n1421_002:0011b06_6": "五事觸女人不犯：女、女想、人女、活女、心染，不以親近情；而女人捉比丘，比丘作方便求脫。",
    "T22n1421_002:0011b08_7": "雖覺觸，而不受。",
    "T22n1421_002:0011b08_8": "乃至觸髮亦如是。",
    "T22n1421_002:0011b09_9": "又女，女想、女疑、女無根想、女二根想，觸，僧伽婆尸沙。",
    "T22n1421_002:0011b10_10": "女，男想、女黃門想，觸，偷羅遮。",
    "T22n1421_002:0011b11_0": "男，男想、男疑、男黃門想，觸，突吉羅。",
    "T22n1421_002:0011b11_1": "男，女想、男無根想、男二根想，觸，偷羅遮。",
    "T22n1421_002:0011b12_2": "黃門亦如是。",
    "T22n1421_002:0011b12_3": "無根，無根想、無根疑、無根二根想、無根女想，觸，僧伽婆尸沙；無根男想、無根黃門想，觸，偷羅遮。",
    "T22n1421_002:0011b15_0": "二根亦如是。",
    "T22n1421_002:0011b15_1": "比丘與無衣女人相觸，僧伽婆尸沙；與有衣女人相觸，偷羅遮。",
    "T22n1421_002:0011b16_2": "女人捉無衣比丘，僧伽婆尸沙；捉有衣比丘，偷羅遮。",
    "T22n1421_002:0011b17_3": "比丘與女人俱有衣，相觸，突吉羅。",
    "T22n1421_002:0011b18_4": "比丘捉女人衣，女人捨衣與比丘，偷羅遮。",
    "T22n1421_002:0011b19_5": "女人捉比丘衣，比丘不捨衣與女人，突吉羅。",
    "T22n1421_002:0011b20_6": "比丘觸死人女、非人女，偷羅遮；捉畜生女，突吉羅。",
    "T22n1421_002:0011b21_7": "沙彌突，吉羅。",
    "T22n1421_002:0011b23_0": "佛在舍衛城。",
    "T22n1421_002:0011b23_1": "爾時長老優陀夷為欲火所燒，作是念：「故出不淨、觸女人身，世尊已制。",
    "T22n1421_002:0011b24_2": "今當更作方便向諸女人作麁惡語，取悅欲樂。」",
    "T22n1421_002:0011b25_3": "復掃灑房於露地坐，女人來觀，將入閉戶，皆如上說。",
    "T22n1421_002:0011b27_4": "便於房內與女人種種麁惡語，作如是問：「汝手、脚、髀、膊、腰、腹、頸、乳、頭、面、爪、髮、大小便處何似？」",
    "T22n1421_002:0011b29_5": "復言：「姊妹！",
    "T22n1421_002:0011b29_6": "汝手、脚，乃至大小便處惡。」",
    "T22n1421_002:0011c01_0": "又言：「姊妹！",
    "T22n1421_002:0011c01_1": "汝手、脚，乃至大小便處好。」",
    "T22n1421_002:0011c01_2": "又問：「汝夫近汝時，云何？」",
    "T22n1421_002:0011c02_3": "又教：「汝若隨我意，與汝珍寶。」",
    "T22n1421_002:0011c03_0": "又從乞願：「與我從事，一切天神皆證我心。」",
    "T22n1421_002:0011c03_1": "諸女人聞，喜不喜者，亦如上說。",
    "T22n1421_002:0011c04_2": "長老比丘聞，種種呵責，以事白佛。",
    "T22n1421_002:0011c05_3": "佛以是事集比丘僧，問優陀夷：「汝實爾不？」",
    "T22n1421_002:0011c06_4": "答言：「實爾。",
    "T22n1421_002:0011c06_5": "世尊！」",
    "T22n1421_002:0011c06_6": "佛種種呵責已，告諸比丘：「以十利故與諸比丘結戒，從今是戒應如是說：「若比丘，欲盛變心，向女人麁惡語，隨婬欲法說，僧伽婆尸沙。」",
    "T22n1421_002:0011c10_0": "是中犯者：毀、譽、乞、願、問、反問、教。",
    "T22n1421_002:0011c10_1": "比丘五事與女人麁惡語：女，女想，人女，活女，心染，以親近情，從毀譽乃至教，彼解者，僧伽婆尸沙；不解者，偷羅遮。",
    "T22n1421_002:0011c13_2": "毀者：毀呰女人三處，若小、若大、形色惡。",
    "T22n1421_002:0011c14_3": "譽者：讚歎女人三處不小、不大、形色好。",
    "T22n1421_002:0011c15_0": "乞者：從女人乞三處：「若能與我，我能隨汝意。」",
    "T22n1421_002:0011c16_0": "願者：「願得汝三處，得汝三處是福樂人。」",
    "T22n1421_002:0011c16_1": "問者：問：「汝夫於三處中幾種行欲？",
    "T22n1421_002:0011c17_2": "幾時作？」",
    "T22n1421_002:0011c17_3": "反問者：問：「汝夫於三處中不如是作耶？」",
    "T22n1421_002:0011c18_4": "教者：教言：「汝以三處隨男子意，則為男子之所敬愛。」",
    "T22n1421_002:0011c19_5": "女、女想，乃至二根、二根想，皆如上說。",
    "T22n1421_002:0011c20_6": "又有五種：遣使、書、作相、動手、相似語。",
    "T22n1421_002:0011c21_7": "彼解者，偷羅遮；不解者，突吉羅。",
    "T22n1421_002:0011c22_8": "比丘面與人女麁惡語，解者，僧伽婆尸沙；不解者，偷羅遮。",
    "T22n1421_002:0011c23_9": "向非人女麁惡語，偷羅遮；向畜生女麁惡語，突吉羅。",
    "T22n1421_002:0011c24_10": "沙彌，突吉羅(三戒竟)。",
    "T22n1421_002:0011c26_0": "佛在舍衛城。",
    "T22n1421_002:0011c26_1": "爾時長老優陀夷為欲火所燒，作是念：「故出不淨、摩觸女身、向女人麁惡語，佛皆已制。",
    "T22n1421_002:0011c28_2": "我今當向女人自讚供養身，取悅意樂。」",
    "T22n1421_002:0011c29_3": "又掃灑房種種如上。",
    "T22n1421_002:0011c29_4": "便於房內語女人言：「姊妹！",
    "T22n1421_002:0012a01_5": "汝供養沙門、婆羅門，乃至入禪定、得四道果，不如以婬欲供養持戒者。」",
    "T22n1421_002:0012a02_6": "諸女人聞，有喜不喜，乃至佛種種呵責，皆如上說。",
    "T22n1421_002:0012a03_7": "呵責已告諸比丘：「以十利故，為諸比丘結戒，從今是戒應如是說：「若比丘，欲盛變心，向女人自讚供養身，言：『姊妹！",
    "T22n1421_002:0012a06_8": "婬欲供養是第一供養。』",
    "T22n1421_002:0012a06_9": "僧伽婆尸沙。」",
    "T22n1421_002:0012a08_0": "若作種種語讚欲供養身，語語突吉羅；若言：「不如以婬欲供養。」",
    "T22n1421_002:0012a09_1": "語語偷羅遮；若言：「婬欲供養是第一供養。」",
    "T22n1421_002:0012a10_2": "僧伽婆尸沙。",
    "T22n1421_002:0012a10_3": "以五事自讚供養身：女、女想、人女、活女、心染，以親近情，言：「婬欲供養是第一供養。」",
    "T22n1421_002:0012a12_4": "解者，僧伽婆尸沙；不解者，偷羅遮。",
    "T22n1421_002:0012a13_5": "女、女想乃至二根、二根想，遣使，乃至相似語，面與女語，向非人女、畜生女，皆如上說。",
    "T22n1421_002:0012a15_6": "沙彌突吉羅(四戒竟)。",
    "T22n1421_002:0012a16_0": "佛在舍衛城。",
    "T22n1421_002:0012a16_1": "爾時有長者名迦留，聰明利根，善斷人疑，舍衛城人凡有所作，乃至婚姻無不諮問，言與，便與；不與，便不與。",
    "T22n1421_002:0012a18_2": "得好者言：「由迦留故我得是好，當使迦留亦得是樂。」",
    "T22n1421_002:0012a19_3": "得惡者言：「由迦留故我得是惡，亦使迦留受是苦劇。」",
    "T22n1421_002:0012a21_4": "如是醜名、善譽充塞一國。",
    "T22n1421_002:0012a21_5": "迦留後時以信出家，諸諮問者日月更甚，乃至波斯匿王亦自親詣諮問國事，喜怒之聲轉倍於前。",
    "T22n1421_002:0012a23_6": "時有寡婦，其女色貌邑里第一，求婚者眾，皆不許之，答言：「若就我居如子法者，乃當相與。」",
    "T22n1421_002:0012a25_7": "時有婆羅門，財富無量，語寡婦言：「與我兒婚，汝女可得長處安樂。」",
    "T22n1421_002:0012a27_8": "答亦如初。",
    "T22n1421_002:0012a27_9": "於是婆羅門便訪眾人，誰數來往此人家者。",
    "T22n1421_002:0012a28_10": "有人語言：「沙門迦留與此家數。」",
    "T22n1421_002:0012a29_11": "即請迦留長供養之，既相狎習，便以事白：「我欲為兒求某甲女，願屈大德為我語之。」",
    "T22n1421_002:0012b02_12": "迦留便著衣持鉢，往到彼舍，寡婦即出，禮拜問訊。",
    "T22n1421_002:0012b03_13": "迦留語言：「汝可以女與某甲婚，其家饒富，必得安樂。」",
    "T22n1421_002:0012b04_14": "答由如初。",
    "T22n1421_002:0012b04_15": "迦留復言：「若不與者，此女後大，必當委叛。",
    "T22n1421_002:0012b05_16": "何為失女，又去好婿？」",
    "T22n1421_002:0012b06_17": "寡婦聞此，僶俛從許。",
    "T22n1421_002:0012b06_18": "迦留還報，即便成婚。",
    "T22n1421_002:0012b07_19": "其後夫家遇婦甚苦，遣信白母：「願語夫家，小得閑樂。」",
    "T22n1421_002:0012b08_20": "母報女言：「須迦留來，當使語之。」",
    "T22n1421_002:0012b09_0": "迦留後日到寡婦家，寡婦具白女之辛苦：「婚本相由，願為語之。」",
    "T22n1421_002:0012b10_1": "迦留答言：「此女無福，致此苦劇。",
    "T22n1421_002:0012b11_2": "若有福者，何緣至此？",
    "T22n1421_002:0012b11_3": "我沙門法，不應知人此世俗事。」",
    "T22n1421_002:0012b12_4": "寡婦罵言：「先知人事，今云不應。",
    "T22n1421_002:0012b13_0": "如此惡人終令不吉！」",
    "T22n1421_002:0012b13_1": "種種呪罵，言辭苦切。",
    "T22n1421_002:0012b13_2": "隣人聞之，咸來諫言：「汝女薄相，致此苦劇。",
    "T22n1421_002:0012b14_3": "何豫沙門，而苦呪罵？」",
    "T22n1421_002:0012b15_4": "寡婦答言：「汝豈不知，由此沙門使我稚女致此苦劇。」",
    "T22n1421_002:0012b16_5": "時不信樂佛法者，皆作是言：「汝信沙門，女受此苦。",
    "T22n1421_002:0012b17_6": "若復用其語，方當劇是。」",
    "T22n1421_002:0012b18_7": "復呵罵言：「我等白衣行媒嫁法，沙門釋子亦復如是。",
    "T22n1421_002:0012b19_8": "徒剃此頭，著壞色衣！",
    "T22n1421_002:0012b19_9": "所行如此，與我何異？」",
    "T22n1421_002:0012b20_10": "於是惡名流布遠近。",
    "T22n1421_002:0012b20_11": "諸長老比丘聞，種種呵責，將至佛所，以事白佛。",
    "T22n1421_002:0012b21_12": "佛以是事集比丘僧，問迦留：「汝實爾不？」",
    "T22n1421_002:0012b22_13": "答言：「實爾。",
    "T22n1421_002:0012b23_0": "世尊！」",
    "T22n1421_002:0012b23_1": "佛種種呵責已，告諸比丘：「以十利故為諸比丘結戒，從今是戒應如是說：「若比丘，行媒法，僧伽婆尸沙。」",
    "T22n1421_002:0012b26_0": "爾時舍衛城中諸豪姓，欲得年長童女共行私通；恥自宣意，因無行人，便語六群比丘：「汝可為我宣此意旨。",
    "T22n1421_002:0012b28_1": "若須物者，一日一宿乃至一會，為須幾許？」",
    "T22n1421_002:0012b29_2": "六群比丘即詣諸女，具以意問。",
    "T22n1421_002:0012c01_3": "有人見之，皆共譏論：「沙門釋子淨修梵行，而今云何行此惡業？",
    "T22n1421_002:0012c02_4": "搆合邪非，白衣所恥！",
    "T22n1421_002:0012c02_5": "此諸沙門無有慚愧！」",
    "T22n1421_002:0012c03_6": "諸長老比丘聞，種種呵責，將至佛所，以事白佛。",
    "T22n1421_002:0012c04_7": "佛以是事集比丘僧，問六群比丘：「汝實爾不？」",
    "T22n1421_002:0012c05_8": "答言：「實爾。",
    "T22n1421_002:0012c05_9": "世尊！」",
    "T22n1421_002:0012c05_10": "佛種種呵責已，告諸比丘：「從今是戒應如是說：「若比丘，行媒法，若為私通事，持男意至女邊，持女意至男邊，乃至一交會，僧伽婆尸沙。」",
    "T22n1421_002:0012c09_0": "有十種女、十種男。",
    "T22n1421_002:0012c09_1": "十種女者：父母所護、兄姊所護、親里所護、自護、法護、自任、衣物、共誓、有主、作信。",
    "T22n1421_002:0012c11_2": "父母所護者：女有父母，父母能與、能奪。",
    "T22n1421_002:0012c12_3": "兄姊、親里亦如是。",
    "T22n1421_002:0012c12_4": "自護者：自得自在，自與、自奪。",
    "T22n1421_002:0012c13_5": "法護者：正法出家，修行梵行。",
    "T22n1421_002:0012c13_6": "自任者：自隨所樂。",
    "T22n1421_002:0012c14_7": "衣物者：受他衣物。",
    "T22n1421_002:0012c14_8": "共誓者：與人要誓。",
    "T22n1421_002:0012c15_9": "有主者：女人屬夫。",
    "T22n1421_002:0012c15_10": "作信者：受他片致，要一日、一月，乃至一交會。",
    "T22n1421_002:0012c16_11": "十種男亦如是。",
    "T22n1421_002:0012c16_12": "若比丘受父母所護男語，突吉羅；語父母所護女乃至作信女，偷羅遮；不許，還報，偷羅遮；許，還報，僧伽婆尸沙。",
    "T22n1421_002:0012c19_13": "若比丘，受父母所護男語，語父母所護女，女言：「可語我父母。」",
    "T22n1421_002:0012c20_14": "比丘以此語還報，偷羅遮；父母所護男，又令比丘語彼女父母，受此語，突吉羅；語彼女父母及不許，還報，偷羅遮；許，還報，僧伽婆尸沙。",
    "T22n1421_002:0012c23_15": "受父母所護男語，語兄姊親里所護女亦如是。",
    "T22n1421_002:0012c24_16": "乃至受作信男語，語父母所護女乃至語作信女亦如是。",
    "T22n1421_002:0012c26_17": "若比丘受父母所護女乃至作信女語，語父母所護男乃至語作信男亦如是。",
    "T22n1421_002:0012c27_18": "有六種語：自、使、書、使使、相似語、相。",
    "T22n1421_002:0012c28_19": "若比丘受自語，自語彼，自還報，僧伽婆尸沙。",
    "T22n1421_002:0012c29_20": "若比丘受自語，使語彼，自還報；受自語，自語彼，使還報；受自語，使語彼，使還報，皆僧伽婆尸沙。",
    "T22n1421_002:0013a02_21": "受自語，乃至相語彼，相還報亦如是。",
    "T22n1421_002:0013a03_22": "若比丘乃至受相語亦如是。",
    "T22n1421_002:0013a04_23": "若比丘為人男，人女邊行媒法，僧伽婆尸沙；人男，非人女邊行媒法，偷羅遮；人男，畜生女邊行媒法，突吉羅。",
    "T22n1421_002:0013a06_24": "為人女亦如是。",
    "T22n1421_002:0013a06_25": "為非人男，人女邊行媒法，偷羅遮；畜生男，人女邊行媒法，突吉羅。",
    "T22n1421_002:0013a08_26": "為人女，黃門邊行媒法，突吉羅。",
    "T22n1421_002:0013a09_27": "若比丘，為男借女、為女借男長使，偷羅遮。",
    "T22n1421_002:0013a10_28": "比丘尼亦如是。",
    "T22n1421_002:0013a10_29": "式叉摩那、沙彌、沙彌尼，突吉羅。",
    "T22n1421_002:0013a11_30": "不犯者：為和合故(五戒竟)。",
    "T22n1421_002:0013a12_0": "佛在舍衛城。",
    "T22n1421_002:0013a12_1": "爾時阿荼髀邑諸比丘自乞作房，從諸居士求車、求車直，求人、求人直，材、木、草、竹，皆從求索。",
    "T22n1421_002:0013a14_2": "居士厭之，見皆逃避。",
    "T22n1421_002:0013a14_3": "諸比丘乞不復能得，便自斫伐草木，掘地取土。",
    "T22n1421_002:0013a15_4": "有一大德比丘自斫神樹，樹神小兒時戲樹間，斫斷其指。",
    "T22n1421_002:0013a17_5": "樹神痛惱便興惡意，欲來打之；復作是念：「此大威德，若我打者，或以之死，使我長夜受諸苦惱。」",
    "T22n1421_002:0013a19_6": "又作是念：「世尊今在此城，當往白之，佛有教勅我當奉行。」",
    "T22n1421_002:0013a20_7": "即詣祇桓，具以白佛。",
    "T22n1421_002:0013a21_8": "爾時世尊讚歎樹神：「善哉，善哉！",
    "T22n1421_002:0013a21_9": "汝所念善！",
    "T22n1421_002:0013a22_0": "今此比丘實有威德，若當打者，必受苦報。」",
    "T22n1421_002:0013a22_1": "復告樹神：「某處有大樹未有所屬，汝可依之。」",
    "T22n1421_002:0013a23_2": "受教即往。",
    "T22n1421_002:0013a24_3": "於是世尊漸漸遊行到阿荼髀邑。",
    "T22n1421_002:0013a24_4": "長老大迦葉晨朝著衣持鉢入城乞食，居士見之悉皆逃走；迦葉怪之，問於行人。",
    "T22n1421_002:0013a26_5": "行人答言：「此諸比丘造作房舍，乞求無厭。",
    "T22n1421_002:0013a27_6": "邑人患苦，所以見仁皆悉逃走。」",
    "T22n1421_002:0013a28_7": "迦葉食後還到佛所以事白佛。",
    "T22n1421_002:0013a29_8": "佛以是事集比丘僧，問諸比丘：「汝等實爾不？」",
    "T22n1421_002:0013b01_9": "答言：「實爾。",
    "T22n1421_002:0013b01_10": "世尊！」",
    "T22n1421_002:0013b01_11": "佛種種呵責：「汝等應修少欲知足，不應多事乞求無厭。」",
    "T22n1421_002:0013b02_12": "又告比丘：「乃過去世，於恒水邊，有一仙人住於石窟。",
    "T22n1421_002:0013b04_0": "爾時龍王日從水出，以身七匝圍繞仙人，舒頭在上，下向敬視。",
    "T22n1421_002:0013b05_1": "仙人後時遊行人間，弟子守窟，龍亦如前日來恭敬，弟子怖畏即大羸瘦。",
    "T22n1421_002:0013b07_2": "我於爾時行菩薩道，遊恒水邊，見其如此即問其故，具答如是。",
    "T22n1421_002:0013b08_3": "我復問言：『汝今欲不復見龍耶？』",
    "T22n1421_002:0013b09_4": "答言：『爾！』",
    "T22n1421_002:0013b09_5": "又問：『汝見龍咽下有何等物？』",
    "T22n1421_002:0013b10_6": "答言：『有摩尼珠。』",
    "T22n1421_002:0013b10_7": "吾復語言：『龍若來時，汝便合掌向龍作如是語：「我今須汝咽下摩尼。",
    "T22n1421_002:0013b11_8": "願以施我！」』",
    "T22n1421_002:0013b12_9": "爾時仙人弟子聞我語已，龍從水出，便從索之。",
    "T22n1421_002:0013b13_10": "龍聞乞珠，不前不却，默然而住。",
    "T22n1421_002:0013b13_11": "「時仙人弟子，復為龍王說此偈言：「『龍王今須汝，　　咽下摩尼珠，　　意甚愛樂之，　　如何默無言？』",
    "T22n1421_002:0013b17_0": "「龍即以偈答：「『我一切所須，　　皆由此珠得，　　汝今從吾乞，　　永絕不復來。",
    "T22n1421_002:0013b20_0": "　　如火急爆聲，　　使人心恐懼。",
    "T22n1421_002:0013b21_0": "　　我今聞汝言，　　惶怖踰於是。』」",
    "T22n1421_002:0013b22_0": "於是世尊引古說偈：「乞者人不愛，　　數則致怨憎。",
    "T22n1421_002:0013b24_0": "　龍王聞乞聲，　　一去不復還。」",
    "T22n1421_002:0013b25_0": "又告比丘：「龍王受自然業報，猶尚不憙聞於乞聲。",
    "T22n1421_002:0013b26_1": "今諸居士營求孜孜，困苦所得，汝等云何數數從乞？」",
    "T22n1421_002:0013b27_2": "又告比丘：「吾昔一時在舍衛城，有比丘安居竟，來至我所。",
    "T22n1421_002:0013b28_3": "我時問言：『何處安居，安居安隱，乞食易得，道路不疲耶？』",
    "T22n1421_002:0013b29_4": "彼答我言：『在雪山脇林下安居，安居安隱，乞食易得，行路不疲。",
    "T22n1421_002:0013c02_5": "唯患眾鳥夜鳴所亂，不得專一坐禪思惟。』",
    "T22n1421_002:0013c03_6": "我問比丘：『汝等今猶樂彼林不？』",
    "T22n1421_002:0013c03_7": "答言：『甚樂！』",
    "T22n1421_002:0013c04_8": "我言：『汝便還彼，眾鳥暮來，合掌向言：「我今須汝毛羽，可以見與。」",
    "T22n1421_002:0013c05_9": "中夜、後夜亦復如是。』",
    "T22n1421_002:0013c06_0": "比丘受教，如勅從乞。",
    "T22n1421_002:0013c06_1": "於是眾鳥夜共議言：『今此比丘從我等乞，為當與不？』",
    "T22n1421_002:0013c07_2": "皆曰不可，便飛而去，永不復還。」",
    "T22n1421_002:0013c08_3": "告諸比丘：「鳥猶不喜聞有乞聲，況於人乎？」",
    "T22n1421_002:0013c09_4": "又告比丘：「過去世時，有迦夷國王，好憙布施，給諸窮乏。",
    "T22n1421_002:0013c10_5": "時有梵志，王甚愛重，未甞從王有所求乞。",
    "T22n1421_002:0013c11_6": "爾時彼王為說偈言：「『人皆從遠來，　　無方從吾乞；　　而汝今在此，　　不求有何意？』",
    "T22n1421_002:0013c15_0": "「梵志即以偈答：「『乞者人不喜，　　不與致怨憎；　　所以默無求，　　恐離親愛情。』",
    "T22n1421_002:0013c18_0": "「王復說偈：「『智者不惡乞，　　思聞來求聲；　　況汝所親愛，　　豈容有悋心！",
    "T22n1421_002:0013c21_0": "　　守貧愧有求，　　應得處不取，　　喪人虛心福，　　而自困於己；　　安貧不恥求，　　應得處便取，　　既成人之善，　　而自長安樂。",
    "T22n1421_002:0013c25_0": "　　乞非傷德行，　　亦無身口過，　　損有以補無，　　何為而不索？』",
    "T22n1421_002:0013c27_0": "「梵志復以偈答：「『賢人不言乞，　　言乞必不賢，　　默然不有求，　　是謂為大人。』",
    "T22n1421_002:0014a01_0": "「時王聞說賢人之偈，心大歡喜，即以牛王一頭，及餘千牛而施與之。」",
    "T22n1421_002:0014a02_1": "告諸比丘：「王與梵志雖相愛重，猶難有求；況諸居士，於汝無愛而多求乎？」",
    "T22n1421_002:0014a04_2": "又告比丘：「昔有族姓子，名羅吒波羅，父母重愛；自以出家，不從父母有所求索。",
    "T22n1421_002:0014a06_0": "時父母亦以偈問：「『人皆從遠來，　　無方從吾乞。",
    "T22n1421_002:0014a08_0": "　　汝親吾愛子，　　不求有何意？』",
    "T22n1421_002:0014a09_0": "「羅吒波羅即以偈答：「『乞者人不憙，　　不與致怨憎。",
    "T22n1421_002:0014a11_0": "　　我既已出家，　　不應復有求。』",
    "T22n1421_002:0014a12_0": "「諸比丘！",
    "T22n1421_002:0014a12_1": "羅吒波羅父母愛重，尚以出家不還求索；況諸居士於汝無親，而多求乎？」",
    "T22n1421_002:0014a13_2": "如是種種呵責已，告諸比丘：「以十利故為諸比丘結戒，從今是戒應如是說：「若比丘，自乞作房，無主，為身，應如量作：長佛十二礫手，廣七礫手。",
    "T22n1421_002:0014a17_3": "應將諸比丘求作處，諸比丘應示作處，無難處，有行處。",
    "T22n1421_002:0014a18_4": "若不將諸比丘求作處，若過量，僧伽婆尸沙。」",
    "T22n1421_002:0014a20_0": "自乞者：比丘為己，從他乞。",
    "T22n1421_002:0014a20_1": "房者：於中可得行、立、坐、臥，行四威儀。",
    "T22n1421_002:0014a21_2": "無主者：無有檀越。",
    "T22n1421_002:0014a21_3": "為身者：為己，不為人，亦不為僧。",
    "T22n1421_002:0014a22_4": "應將諸比丘求作處者：應將知法、持律比丘，示己作處。",
    "T22n1421_002:0014a23_5": "諸比丘應示作處，無難處、有行處者：難處名四衢道中多人聚戲處、婬女處、市肆處、放牧處、師子虎狼惡獸處、嶮岸處、水湯湥處、社樹大樹處、好園田處、墳墓處；或逼村、或去村遠，道路嶮巇，是名難處。",
    "T22n1421_002:0014a28_6": "無此諸難是名無難處。",
    "T22n1421_002:0014a28_7": "有行處者：繞四邊得通車，是名有行處。",
    "T22n1421_002:0014a29_8": "若有上諸難處，無行處者，諸比丘應語彼比丘：「汝莫取是處。」",
    "T22n1421_002:0014b02_9": "若無上諸難處，有行處，諸比丘應語是比丘：「汝取是處。」",
    "T22n1421_002:0014b03_10": "是比丘應從僧乞示作處，偏袒右肩，脫革屣，[跍*月]跪合掌，作如是言：「大德僧聽！",
    "T22n1421_002:0014b05_11": "我某甲比丘自乞作房，無主，為身，今從僧乞示作處。",
    "T22n1421_002:0014b06_12": "願僧現前示我作處！」",
    "T22n1421_002:0014b06_13": "如是三乞。",
    "T22n1421_002:0014b06_14": "僧中應一人白：「大德僧聽！",
    "T22n1421_002:0014b07_15": "此某甲比丘自乞作房，無主，為身，從僧乞示作處。",
    "T22n1421_002:0014b08_16": "今僧為某甲示作處，無難處、有行處。",
    "T22n1421_002:0014b09_17": "若僧時到僧忍聽。",
    "T22n1421_002:0014b09_18": "白如是。」",
    "T22n1421_002:0014b10_19": "「大德僧聽！",
    "T22n1421_002:0014b10_20": "此某甲比丘自乞作房，無主，為身；從僧乞示作處。",
    "T22n1421_002:0014b11_21": "今僧為某甲示作處，無難處、有行處。",
    "T22n1421_002:0014b12_22": "誰諸長老忍，默然；不忍者，說。",
    "T22n1421_002:0014b12_23": "僧已為某甲示作處，無難處、有行處竟。",
    "T22n1421_002:0014b13_24": "僧忍，默然故。",
    "T22n1421_002:0014b14_25": "是事如是持。」",
    "T22n1421_002:0014b14_26": "若僧示難處、無行處，僧突吉羅；若於此處作者，亦如是。",
    "T22n1421_002:0014b15_27": "若不將諸比丘示作處，從發心及治地至麁泥，皆突吉羅；細泥，偷羅遮；作竟，僧伽婆尸沙。",
    "T22n1421_002:0014b17_28": "雜金銀珍寶作，及完成瓦屋，乃至僧地中作，皆偷羅遮。",
    "T22n1421_002:0014b18_29": "沙彌，突吉羅(六戒竟)。",
    "T22n1421_002:0014b20_0": "五分律卷第二"
}