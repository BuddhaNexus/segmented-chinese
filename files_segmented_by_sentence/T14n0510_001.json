{
    "T14n0510_001:0778b07_0": "採花違王上佛授決號妙花經",
    "T14n0510_001:0778b09_0": "東晉天竺三藏竺曇無蘭譯",
    "T14n0510_001:0778b10_0": "昔者世尊遊羅閱祇，說經散慧，初語亦善、中語亦善、竟語亦善，其義微妙，淨修梵行，所講廣普。",
    "T14n0510_001:0778b12_1": "時，王便給使數十餘人，常採好花以給王家。",
    "T14n0510_001:0778b13_2": "後宮貴人婇女大小，一日俱出城外採華，欲還入城，路逕遇佛，遙見世尊相好威光巍巍無量，猶星中月；若日初出照于天下，與聖眾俱弟子、菩薩前後圍繞。",
    "T14n0510_001:0778b16_3": "往詣佛所稽首為禮，心自念言：「人命難保，佛世難遇，經法難值。",
    "T14n0510_001:0778b18_4": "今遭大聖，猶病者得良醫，身既貧賤加屬縣官，羈役之患恒不自從，國王嚴急，主給採花常以早進，設失時節或能見誅。",
    "T14n0510_001:0778b21_0": "日不再中，聖眾難遇，億世時有；寧棄身命，以花上佛并散聖眾，因受經戒聽省深法無窮之慧。",
    "T14n0510_001:0778b23_1": "我於無數劫，為人所害不可稱載，未曾為法而惜身命，今供世尊三寶之業，縱使見害，不墮苦痛必生安處。」",
    "T14n0510_001:0778b25_2": "便以華散佛及聖眾上，却自歸命一心重禮。",
    "T14n0510_001:0778b26_3": "佛知其念發大道意，甚慈愍之，具為散講大乘之法、六度無極、四等四恩、三脫菩薩。",
    "T14n0510_001:0778b28_4": "時，諸採華人皆發無上正真道意，心解佛慧，至不退轉無所從生。",
    "T14n0510_001:0778c01_0": "佛即授決：「後當得佛，號曰妙華如來、至真、等正覺、明行成為、善逝、世間解、無上士、道法御、天人師，號佛、世尊。」",
    "T14n0510_001:0778c03_1": "其邊人聞，莫不怡悅，啟受大法供奉三寶。",
    "T14n0510_001:0778c04_2": "時採華夫供養受決，稽首佛足還歸家中，與家二親妻子辭別：「我今命盡為王見殺。」",
    "T14n0510_001:0778c06_3": "父母愕然問：「何罪咎？」",
    "T14n0510_001:0778c06_4": "諸子答曰：「為王所使行採諸華，中遙見佛以華貢上，王大嚴急，既違失時，復無有華，必見危命。",
    "T14n0510_001:0778c08_5": "故辭別耳。」",
    "T14n0510_001:0778c09_6": "二親聞之益以愁慼，當奈之何！",
    "T14n0510_001:0778c09_7": "發篋視之，滿中好華須曼雜香，香薰欝欝遠徹四面，父母告曰：「可以進王。」",
    "T14n0510_001:0778c11_8": "諸子各曰：「眾人見之，必傳至王，又復違時，恐不得安。」",
    "T14n0510_001:0778c12_9": "時王大瞋，見不時來復散眾華，遣邊大臣多將人兵收取將來。",
    "T14n0510_001:0778c14_10": "則受王教，反縛入宮，罪當棄市。",
    "T14n0510_001:0778c14_11": "諸人不恐，面色不變。",
    "T14n0510_001:0778c15_12": "王怪問之：「汝等罪過命在不測，縛來當殺。",
    "T14n0510_001:0778c16_13": "何故不懅，面色不改？」",
    "T14n0510_001:0778c16_14": "即白王曰：「人生有死，物成有敗，我從無數劫每以非法不惜身命，朝早採華值遇世尊，以華供上稽首歸命。",
    "T14n0510_001:0778c19_15": "爾時以知違令當死，寧以有德而死，不以無德而存。",
    "T14n0510_001:0778c20_16": "還視華篋續滿如故，皆是如來恩仁所覆。」",
    "T14n0510_001:0778c21_17": "王甚怪之，心不信然，故往詣佛，稽首足下，却坐一面，叉手問佛：「有是意不？」",
    "T14n0510_001:0778c23_18": "佛言：「然，王！",
    "T14n0510_001:0778c23_19": "此人至心欲度十方，不惜身命，故取眾華以散上佛，意無想報以得受決，將來成佛號曰妙華至真、等正覺，用發大意受決之故，慈心之香華滿篋器莫不聞知。」",
    "T14n0510_001:0778c26_20": "王大歡喜，疾解眾縛悔過自責：「愚意不及，繫縛菩薩，惟原其罪。」",
    "T14n0510_001:0778c28_21": "佛言：「善哉！",
    "T14n0510_001:0778c28_22": "善哉！",
    "T14n0510_001:0778c28_23": "能自改者與無過同。」",
    "T14n0510_001:0778c29_24": "佛說如是，王及臣民莫不悅豫，作禮而去。",
    "T14n0510_001:0779a02_0": "採華違王上佛授決號妙花經"
}