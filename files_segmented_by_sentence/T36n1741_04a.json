[
    {
        "source_sentence": "卷四之上",
        "from": "T36n1741_04a:1040b20_0",
        "context_with_next_sentence": true
    },
    {
        "source_sentence": "大唐北京李通玄撰",
        "from": "T36n1741_04a:1040b22_0",
        "context_with_next_sentence": true
    },
    {
        "source_sentence": "十地位十地位此已下九箇夜天神、一箇瞿波女，是",
        "from": "T36n1741_04a:1040b23_0",
        "context_with_next_sentence": true
    },
    {
        "source_sentence": "如來往古因中時為夫妻，至今道滿，以為十地善知識。",
        "from": "T36n1741_04a:1040b25_4",
        "context_with_next_sentence": true
    },
    {
        "source_sentence": "如下經自具有文，至位方明。",
        "from": "T36n1741_04a:1040b25_17",
        "context_with_next_sentence": true
    },
    {
        "source_sentence": "此已下十地及等覺位各十善知識，總依十迴向中行願滿，即是其法。",
        "from": "T36n1741_04a:1040b27_9",
        "context_with_next_sentence": true
    },
    {
        "source_sentence": "等妙二位，普賢行成，亦是迴向法願行滿故。",
        "from": "T36n1741_04a:1040b28_8",
        "context_with_next_sentence": true
    },
    {
        "source_sentence": "至十信心中所信之果，乃至十住心中所得根本普光明智，行之果成滿也，前後一智故。",
        "from": "T36n1741_04a:1040c01_9",
        "context_with_next_sentence": true
    },
    {
        "source_sentence": "但明生熟行不同，非謂智別。",
        "from": "T36n1741_04a:1040c02_2",
        "context_with_next_sentence": true
    },
    {
        "source_sentence": "第一歡喜地，檀波羅蜜為主，餘九為伴。",
        "from": "T36n1741_04a:1040c03_17",
        "context_with_next_sentence": true
    },
    {
        "source_sentence": "此閻浮提摩竭提國，不言南方者，為此國是佛生之處，會其本體，以表其本智無方，明其圓智也。",
        "from": "T36n1741_04a:1040c06_1",
        "context_with_next_sentence": true
    },
    {
        "source_sentence": "又十地之初，都含後等妙二位。",
        "from": "T36n1741_04a:1040c06_15",
        "context_with_next_sentence": true
    },
    {
        "source_sentence": "已滿來於中道節級智悲昇進生起，此位智見願行同欣修故。",
        "from": "T36n1741_04a:1040c08_3",
        "context_with_next_sentence": true
    },
    {
        "source_sentence": "然後安立生熟次第，以起觀行均亭，使出俗入纏，令智悲圓滿。",
        "from": "T36n1741_04a:1040c09_11",
        "context_with_next_sentence": true
    },
    {
        "source_sentence": "十地及等妙二覺果成，總由十信初、十住初、十行初、十迴向初、十地初，皆是都含諸位，一時起其願行成後位故。",
        "from": "T36n1741_04a:1040c12_3",
        "context_with_next_sentence": true
    },
    {
        "source_sentence": "若無初首，後何有法而能行之？",
        "from": "T36n1741_04a:1040c12_17",
        "context_with_next_sentence": true
    },
    {
        "source_sentence": "即初心方成後位。",
        "from": "T36n1741_04a:1040c13_5",
        "context_with_next_sentence": true
    },
    {
        "source_sentence": "如層臺百丈，功虧一籄之土，以無初因之果，後果不成。",
        "from": "T36n1741_04a:1040c14_10",
        "context_with_next_sentence": true
    },
    {
        "source_sentence": "如種子種果，而方有因生，而後有果，不異初因果故。",
        "from": "T36n1741_04a:1040c15_14",
        "context_with_next_sentence": true
    },
    {
        "source_sentence": "以此初地發心都收後位，時之與智前後都該，分毫不異。",
        "from": "T36n1741_04a:1040c16_19",
        "context_with_next_sentence": true
    },
    {
        "source_sentence": "然別開昇進生熟後，初歡喜地，創始發心，事同凡類，以檀波羅蜜為首。",
        "from": "T36n1741_04a:1040c18_11",
        "context_with_next_sentence": true
    },
    {
        "source_sentence": "第二離垢地，以戒波羅蜜為首，方捨離妻子，捨家出家，修其戒體，淨其所著，治欲界煩惱。",
        "from": "T36n1741_04a:1040c20_12",
        "context_with_next_sentence": true
    },
    {
        "source_sentence": "第三發光地，修上色界無色界禪，治樂寂靜煩惱，得出三界業現前。",
        "from": "T36n1741_04a:1040c22_2",
        "context_with_next_sentence": true
    },
    {
        "source_sentence": "已上位出三界心多。",
        "from": "T36n1741_04a:1040c22_11",
        "context_with_next_sentence": true
    },
    {
        "source_sentence": "第四焰慧地，修三十七道品觀，觀身受心法。",
        "from": "T36n1741_04a:1040c23_11",
        "context_with_next_sentence": true
    },
    {
        "source_sentence": "於心境上，世間諸法轉令明淨，使其心境於三界中所有事業令心無著，生如來家。",
        "from": "T36n1741_04a:1040c25_9",
        "context_with_next_sentence": true
    },
    {
        "source_sentence": "第五難勝地，以其禪定治四聖諦上苦集二諦，世間煩惱本自性清淨無非滅道，以明世諦即是解脫，即是第一義諦，以治聲聞乘，及淨土菩薩，畏苦取涅槃證、無智悲捨眾生障。",
        "from": "T36n1741_04a:1040c29_9",
        "context_with_next_sentence": true
    },
    {
        "source_sentence": "第六現前地，十二緣生觀，觀六根名色取境名之為識。",
        "from": "T36n1741_04a:1041a01_13",
        "context_with_next_sentence": true
    },
    {
        "source_sentence": "以觀六根及名色本來空無體性，無有內外中邊等五見，便為智業自在妙用神功，即成就無量智慧解脫神功。",
        "from": "T36n1741_04a:1041a04_4",
        "context_with_next_sentence": true
    },
    {
        "source_sentence": "以除緣覺觀十二因緣，以空為證，於解脫無有智慧。",
        "from": "T36n1741_04a:1041a05_7",
        "context_with_next_sentence": true
    },
    {
        "source_sentence": "捨大悲障，起於無量智慧神通，教化眾生。",
        "from": "T36n1741_04a:1041a06_7",
        "context_with_next_sentence": true
    },
    {
        "source_sentence": "已上三位成就，世間中得出世間智慧。",
        "from": "T36n1741_04a:1041a07_4",
        "context_with_next_sentence": true
    },
    {
        "source_sentence": "已上六波羅蜜，得出世間及世間中出世間解脫一終。",
        "from": "T36n1741_04a:1041a08_8",
        "context_with_next_sentence": true
    },
    {
        "source_sentence": "第七遠行地，入於生死，會融染淨，成大慈悲，不捨世間眾生界，成後無功智漸令圓滿。",
        "from": "T36n1741_04a:1041a10_7",
        "context_with_next_sentence": true
    },
    {
        "source_sentence": "及如來妙覺位因此而成，除於生死中不自在障，令使如來十力、四無礙辯、大智大悲、十力圓滿皆自在故，恒處生死，不求別有出世故。",
        "from": "T36n1741_04a:1041a13_9",
        "context_with_next_sentence": true
    },
    {
        "source_sentence": "第八不動地，無功智成，不離第七地所成，此地終是於生死中無功悲滿、淨智現前，如觀音、正趣同會而見。",
        "from": "T36n1741_04a:1041a15_18",
        "context_with_next_sentence": true
    },
    {
        "source_sentence": "自此不知所進，要得諸佛加持力，令念本願，興悲利物。",
        "from": "T36n1741_04a:1041a17_3",
        "context_with_next_sentence": true
    },
    {
        "source_sentence": "為淨智廣大，一念興悲，下地菩薩功不可及。",
        "from": "T36n1741_04a:1041a18_3",
        "context_with_next_sentence": true
    },
    {
        "source_sentence": "三加者，一如來現身、二摩頂、三語業言讚。",
        "from": "T36n1741_04a:1041a19_2",
        "context_with_next_sentence": true
    },
    {
        "source_sentence": "七勸者，一勸修佛十力四無所畏十八不共法；",
        "from": "T36n1741_04a:1041a20_3",
        "context_with_next_sentence": true
    },
    {
        "source_sentence": "二勸行精進不捨無生忍門；",
        "from": "T36n1741_04a:1041a20_15",
        "context_with_next_sentence": true
    },
    {
        "source_sentence": "三勸愍念一切眾生；",
        "from": "T36n1741_04a:1041a21_5",
        "context_with_next_sentence": true
    },
    {
        "source_sentence": "四勸憶念本願，饒益一切眾生；",
        "from": "T36n1741_04a:1041a21_19",
        "context_with_next_sentence": true
    },
    {
        "source_sentence": "五勸修諸佛身相國土果報；",
        "from": "T36n1741_04a:1041a22_11",
        "context_with_next_sentence": true
    },
    {
        "source_sentence": "六勸學佛無量法門；",
        "from": "T36n1741_04a:1041a23_2",
        "context_with_next_sentence": true
    },
    {
        "source_sentence": "七勸學無量眾生差別業智。",
        "from": "T36n1741_04a:1041a23_14",
        "context_with_next_sentence": true
    },
    {
        "source_sentence": "皆悉通達起悲智業，不令滯其無功智門。",
        "from": "T36n1741_04a:1041a24_13",
        "context_with_next_sentence": true
    },
    {
        "source_sentence": "已前諸地貪修解脫，和會智悲。",
        "from": "T36n1741_04a:1041a25_8",
        "context_with_next_sentence": true
    },
    {
        "source_sentence": "至此位，於生死海中調和解脫大智慈悲一終已滿，方學佛解脫大用功能。",
        "from": "T36n1741_04a:1041a27_1",
        "context_with_next_sentence": true
    },
    {
        "source_sentence": "是以三加七勸，令使昇進，不滯無功智中。",
        "from": "T36n1741_04a:1041a27_20",
        "context_with_next_sentence": true
    },
    {
        "source_sentence": "第九善慧地，得無礙辯，入法師位中。",
        "from": "T36n1741_04a:1041a28_16",
        "context_with_next_sentence": true
    },
    {
        "source_sentence": "四無礙法者，一法無礙智、二義無礙智、三詞無礙智、四樂說無礙智。",
        "from": "T36n1741_04a:1041b01_6",
        "context_with_next_sentence": true
    },
    {
        "source_sentence": "第十法雲地，同佛位滿，受如來職，坐一大蓮華王座，量等百萬億三千大千世界。",
        "from": "T36n1741_04a:1041b03_3",
        "context_with_next_sentence": true
    },
    {
        "source_sentence": "三乘至十地位，座量等一三千大千世界；",
        "from": "T36n1741_04a:1041b04_2",
        "context_with_next_sentence": true
    },
    {
        "source_sentence": "此一乘中，十地道滿，非但所坐百萬三千大千華王之座，并有十三千大千世界微塵數蓮華座以為眷屬，無量菩薩各坐其餘蓮華之上周匝圍遶。",
        "from": "T36n1741_04a:1041b07_7",
        "context_with_next_sentence": true
    },
    {
        "source_sentence": "如是等十地法，總在初地中一時通學。",
        "from": "T36n1741_04a:1041b08_5",
        "context_with_next_sentence": true
    },
    {
        "source_sentence": "以是義故，於此夜天身中乃含一切眾生境界，乃至身毛孔總含星象日月及眾生境界。",
        "from": "T36n1741_04a:1041b10_5",
        "context_with_next_sentence": true
    },
    {
        "source_sentence": "以此善知識所居，直言閻浮提國，不言南方。",
        "from": "T36n1741_04a:1041b11_6",
        "context_with_next_sentence": true
    },
    {
        "source_sentence": "城名迦毘羅者，此云大體。",
        "from": "T36n1741_04a:1041b11_18",
        "context_with_next_sentence": true
    },
    {
        "source_sentence": "以五印度中，此國友城都，含攝諸國，故名大體。",
        "from": "T36n1741_04a:1041b12_19",
        "context_with_next_sentence": true
    },
    {
        "source_sentence": "亦名黃物城，以此地曾有黃頭仙人所居，以為名故。",
        "from": "T36n1741_04a:1041b14_1",
        "context_with_next_sentence": true
    },
    {
        "source_sentence": "又於五印度中處中，含攝諸國，像中宮戊巳土圓遍，故云黃物城也。",
        "from": "T36n1741_04a:1041b15_11",
        "context_with_next_sentence": true
    },
    {
        "source_sentence": "善財從城東門而入者，以明初入十地中初地。",
        "from": "T36n1741_04a:1041b16_12",
        "context_with_next_sentence": true
    },
    {
        "source_sentence": "東者，眾生啟發創明之智，故從城東門而入。",
        "from": "T36n1741_04a:1041b17_12",
        "context_with_next_sentence": true
    },
    {
        "source_sentence": "佇立未久便見日出者，以明從十迴向後，觀照進求此地法門相應時名入城。",
        "from": "T36n1741_04a:1041b19_7",
        "context_with_next_sentence": true
    },
    {
        "source_sentence": "會融此地之果，名佇立未久。",
        "from": "T36n1741_04a:1041b20_1",
        "context_with_next_sentence": true
    },
    {
        "source_sentence": "前位障亡，此位智現，名為日出。",
        "from": "T36n1741_04a:1041b20_16",
        "context_with_next_sentence": true
    },
    {
        "source_sentence": "又此位長入生死長夜，說法教化眾生，故名天神。",
        "from": "T36n1741_04a:1041b21_17",
        "context_with_next_sentence": true
    },
    {
        "source_sentence": "乃見夜神在虛空，處寶樓閣，以明法空隨大悲行，起無量智慧之門，報生其果也。",
        "from": "T36n1741_04a:1041b23_13",
        "context_with_next_sentence": true
    },
    {
        "source_sentence": "坐香蓮華藏師子之座者，為明十地等菩薩長養大慈悲行故，以夜天神及蓮華座以表之。",
        "from": "T36n1741_04a:1041b25_14",
        "context_with_next_sentence": true
    },
    {
        "source_sentence": "香者，以明根本智，具足戒定慧解脫及知見五分法身香，成就長養大慈大悲行以為座體。",
        "from": "T36n1741_04a:1041b27_15",
        "context_with_next_sentence": true
    },
    {
        "source_sentence": "以像思之可見。",
        "from": "T36n1741_04a:1041b28_3",
        "context_with_next_sentence": true
    },
    {
        "source_sentence": "此以九箇夜天神、一箇瞿波總是女類，以明十地昇進，以大悲為體首。",
        "from": "T36n1741_04a:1041b29_15",
        "context_with_next_sentence": true
    },
    {
        "source_sentence": "以前十住、十行、十迴向皆以本清淨智為先導，而以成大悲行，即比丘、長者、居士、婆羅門、優婆夷、童女表之。",
        "from": "T36n1741_04a:1041c03_2",
        "context_with_next_sentence": true
    },
    {
        "source_sentence": "此十地中，即以大慈悲為先導，即九箇夜天神，純是女類表之。",
        "from": "T36n1741_04a:1041c04_10",
        "context_with_next_sentence": true
    },
    {
        "source_sentence": "皆以大慈悲為先首，以天表智自在，神表智之大用遍周。",
        "from": "T36n1741_04a:1041c05_15",
        "context_with_next_sentence": true
    },
    {
        "source_sentence": "言夜者，表破一切眾生生死長夜。",
        "from": "T36n1741_04a:1041c06_10",
        "context_with_next_sentence": true
    },
    {
        "source_sentence": "十迴向和會慈悲行，處生死長夜。",
        "from": "T36n1741_04a:1041c07_7",
        "context_with_next_sentence": true
    },
    {
        "source_sentence": "十地長養慈悲行，是故以香蓮華藏以為座體，以明坐一切眾生生死海而無染污，以蓮華表之。",
        "from": "T36n1741_04a:1041c09_10",
        "context_with_next_sentence": true
    },
    {
        "source_sentence": "神名婆珊婆演底，此云主當春生，亦明能生眾善。",
        "from": "T36n1741_04a:1041c10_12",
        "context_with_next_sentence": true
    },
    {
        "source_sentence": "身真金色目髮紺青，以明法身智身無垢，具行慈愍柔和之行。",
        "from": "T36n1741_04a:1041c12_1",
        "context_with_next_sentence": true
    },
    {
        "source_sentence": "智慈同成已，行具所為報身。",
        "from": "T36n1741_04a:1041c12_14",
        "context_with_next_sentence": true
    },
    {
        "source_sentence": "以智無垢，目髮紺青。",
        "from": "T36n1741_04a:1041c13_3",
        "context_with_next_sentence": true
    },
    {
        "source_sentence": "以慈和悅謙柔離慢，報得身真金色。",
        "from": "T36n1741_04a:1041c13_19",
        "context_with_next_sentence": true
    },
    {
        "source_sentence": "智悲合體，成其身也。",
        "from": "T36n1741_04a:1041c14_9",
        "context_with_next_sentence": true
    },
    {
        "source_sentence": "形貌端正，人所喜見，總在其中。",
        "from": "T36n1741_04a:1041c15_3",
        "context_with_next_sentence": true
    },
    {
        "source_sentence": "眾寶瓔珞以為嚴飾，瓔珞是行，以嚴智身。",
        "from": "T36n1741_04a:1041c16_2",
        "context_with_next_sentence": true
    },
    {
        "source_sentence": "身服朱衣，朱者赤色衣，是南方之色。",
        "from": "T36n1741_04a:1041c16_19",
        "context_with_next_sentence": true
    },
    {
        "source_sentence": "南為日，以夜天能以慧日破眾生長夜暗故。",
        "from": "T36n1741_04a:1041c17_17",
        "context_with_next_sentence": true
    },
    {
        "source_sentence": "首戴梵冠者，梵者淨，智恒淨故。",
        "from": "T36n1741_04a:1041c18_13",
        "context_with_next_sentence": true
    },
    {
        "source_sentence": "一切星宿炳然在體，是十方國土身也。",
        "from": "T36n1741_04a:1041c19_10",
        "context_with_next_sentence": true
    },
    {
        "source_sentence": "一一毛孔皆現度無量眾生，以智無限，身及毛孔所含國土亦皆無限，所化眾生亦皆無限。",
        "from": "T36n1741_04a:1041c21_11",
        "context_with_next_sentence": true
    },
    {
        "source_sentence": "自餘廣意，具在經文。",
        "from": "T36n1741_04a:1041c22_1",
        "context_with_next_sentence": true
    },
    {
        "source_sentence": "所於十方剎海，隨根對治，法門境界，及現身濟苦無限，具如經說，不可具云。",
        "from": "T36n1741_04a:1041c23_15",
        "context_with_next_sentence": true
    },
    {
        "source_sentence": "以初地都含佛果等妙二位，一時頓現，使進求有法，不滯一門。",
        "from": "T36n1741_04a:1041c25_3",
        "context_with_next_sentence": true
    },
    {
        "source_sentence": "從我唯知此菩薩破一切眾生暗法光明解脫門已下，推得昇進。",
        "from": "T36n1741_04a:1041c26_12",
        "context_with_next_sentence": true
    },
    {
        "source_sentence": "第二離垢地，戒波羅蜜為主，餘九為伴。",
        "from": "T36n1741_04a:1041c27_17",
        "context_with_next_sentence": true
    },
    {
        "source_sentence": "閻浮提摩竭提國菩提場內者，以法身根本智為戒體。",
        "from": "T36n1741_04a:1041c29_2",
        "context_with_next_sentence": true
    },
    {
        "source_sentence": "還不離閻浮提，在菩提場內。",
        "from": "T36n1741_04a:1041c29_15",
        "context_with_next_sentence": true
    },
    {
        "source_sentence": "有主夜神名普德淨光，是婆珊婆演底之師者，以明萬行依本智起，故名為師。",
        "from": "T36n1741_04a:1042a02_10",
        "context_with_next_sentence": true
    },
    {
        "source_sentence": "夜神名普德淨光，以明淨智如日以為戒體，無方不照，名為普德。",
        "from": "T36n1741_04a:1042a03_19",
        "context_with_next_sentence": true
    },
    {
        "source_sentence": "戒體無垢，名為淨光。",
        "from": "T36n1741_04a:1042a04_9",
        "context_with_next_sentence": true
    },
    {
        "source_sentence": "破生死長夜苦，名之為神。",
        "from": "T36n1741_04a:1042a05_1",
        "context_with_next_sentence": true
    },
    {
        "source_sentence": "神者，無色無形，不為而應，萬物遍周，一時普濟，名之為神，故名普德淨光。",
        "from": "T36n1741_04a:1042a06_14",
        "context_with_next_sentence": true
    },
    {
        "source_sentence": "善財請法，夜神勸修十法，具在經文。",
        "from": "T36n1741_04a:1042a07_10",
        "context_with_next_sentence": true
    },
    {
        "source_sentence": "夜神修四禪者，一大悲救護一切眾生，一心不動修初禪；",
        "from": "T36n1741_04a:1042a08_15",
        "context_with_next_sentence": true
    },
    {
        "source_sentence": "二息一切意業，攝一切眾生，智力勇猛，喜心悅豫，修第二禪；",
        "from": "T36n1741_04a:1042a10_3",
        "context_with_next_sentence": true
    },
    {
        "source_sentence": "三思惟一切眾生自性清淨，永離生死，修第三禪；",
        "from": "T36n1741_04a:1042a11_6",
        "context_with_next_sentence": true
    },
    {
        "source_sentence": "四悉能息滅一切眾生諸苦熱惱，修第四禪。",
        "from": "T36n1741_04a:1042a12_6",
        "context_with_next_sentence": true
    },
    {
        "source_sentence": "成就一切眾生廣多境界，具在經文，不可具言。",
        "from": "T36n1741_04a:1042a13_7",
        "context_with_next_sentence": true
    },
    {
        "source_sentence": "此四種禪，以明隨大悲行，教化一切眾生，隨根攝化，總是禪門。",
        "from": "T36n1741_04a:1042a14_15",
        "context_with_next_sentence": true
    },
    {
        "source_sentence": "無非禪者，但淨意業，智自分明，萬境皆禪故。",
        "from": "T36n1741_04a:1042a15_15",
        "context_with_next_sentence": true
    },
    {
        "source_sentence": "從我唯得此菩薩寂靜禪定樂普遊步解脫門，是推德昇進。",
        "from": "T36n1741_04a:1042a17_2",
        "context_with_next_sentence": true
    },
    {
        "source_sentence": "為此夜神在菩提場內，還以無相法身本智以為戒體。",
        "from": "T36n1741_04a:1042a18_6",
        "context_with_next_sentence": true
    },
    {
        "source_sentence": "以智起用，教化眾生，總是禪故。",
        "from": "T36n1741_04a:1042a19_1",
        "context_with_next_sentence": true
    },
    {
        "source_sentence": "第三發光地，以忍波羅蜜為主，餘九為伴。",
        "from": "T36n1741_04a:1042a20_18",
        "context_with_next_sentence": true
    },
    {
        "source_sentence": "去此不遠於菩提場右邊者，不遠以明不離菩提根本智而行萬行大用故。",
        "from": "T36n1741_04a:1042a22_11",
        "context_with_next_sentence": true
    },
    {
        "source_sentence": "以右大用故。",
        "from": "T36n1741_04a:1042a22_17",
        "context_with_next_sentence": true
    },
    {
        "source_sentence": "又右為大慈悲體，以忍行恒卑，名之為右。",
        "from": "T36n1741_04a:1042a23_17",
        "context_with_next_sentence": true
    },
    {
        "source_sentence": "有一夜神名為喜目觀察眾生者，以忍行內嚴，慈悲法悅，目視無厭。",
        "from": "T36n1741_04a:1042a25_8",
        "context_with_next_sentence": true
    },
    {
        "source_sentence": "所示知根，隨時引接，故須觀察。",
        "from": "T36n1741_04a:1042a26_2",
        "context_with_next_sentence": true
    },
    {
        "source_sentence": "善財見夜神，在於如來眾會道場，坐寶蓮華藏師子之座，入大勢力普喜幢解脫門者，以明忍為眾行之源故。",
        "from": "T36n1741_04a:1042a28_11",
        "context_with_next_sentence": true
    },
    {
        "source_sentence": "在佛眾會中，佛眾會者，不離本智行眾行故，還以本智為忍體。",
        "from": "T36n1741_04a:1042a29_19",
        "context_with_next_sentence": true
    },
    {
        "source_sentence": "以此在佛眾會，會者眾行也。",
        "from": "T36n1741_04a:1042b01_12",
        "context_with_next_sentence": true
    },
    {
        "source_sentence": "以根本普光明智，從此十地中作十度鍊真金，喻漸漸明淨。",
        "from": "T36n1741_04a:1042b02_19",
        "context_with_next_sentence": true
    },
    {
        "source_sentence": "以此為華瓔、輪王寶冠等不離金體，以明一切萬行神用遍周皆不離根本智，漸殊勝故。",
        "from": "T36n1741_04a:1042b04_18",
        "context_with_next_sentence": true
    },
    {
        "source_sentence": "如此位夜天神，以入大勢力普喜幢法門，大用境界，利眾生事業在身毛孔，一一毛孔現化身雲，無方不至、無剎不現，無眾生前不有其身，說種種引接門，廣在經說，不可具言。",
        "from": "T36n1741_04a:1042b08_19",
        "context_with_next_sentence": true
    },
    {
        "source_sentence": "但從十地之中，皆以法界身，一一毛孔含容剎海，或一一毛孔出化身雲，無方不至。",
        "from": "T36n1741_04a:1042b10_16",
        "context_with_next_sentence": true
    },
    {
        "source_sentence": "但以得法久近住世廣多，常居生死化度群品，以為次第，表大慈悲深久。",
        "from": "T36n1741_04a:1042b12_9",
        "context_with_next_sentence": true
    },
    {
        "source_sentence": "從初地婆珊婆演底夜神，從初發心得法已來，云經須彌山微塵數劫。",
        "from": "T36n1741_04a:1042b14_1",
        "context_with_next_sentence": true
    },
    {
        "source_sentence": "此第三地從喜目觀察眾生，發心久近，云過於剎塵劫，以明昇進，大慈悲久近深廣。",
        "from": "T36n1741_04a:1042b15_18",
        "context_with_next_sentence": true
    },
    {
        "source_sentence": "如第二地不言發心久近者，以明得菩薩寂靜禪，普遊步解脫，無三世古今可說，以明禪體遍周故，以明在菩提場內會根本智故。",
        "from": "T36n1741_04a:1042b18_17",
        "context_with_next_sentence": true
    },
    {
        "source_sentence": "從我唯得此大勢力普喜幢菩薩解脫已下，是推德昇進。",
        "from": "T36n1741_04a:1042b20_4",
        "context_with_next_sentence": true
    },
    {
        "source_sentence": "第四焰慧地，以精進波羅蜜為主，餘九為伴。",
        "from": "T36n1741_04a:1042b21_19",
        "context_with_next_sentence": true
    },
    {
        "source_sentence": "此會之中有一夜神，名為普救眾生妙德。",
        "from": "T36n1741_04a:1042b22_17",
        "context_with_next_sentence": true
    },
    {
        "source_sentence": "但言此會中，不言東西南北者，以不離佛會忍門而有精進之行。",
        "from": "T36n1741_04a:1042b24_7",
        "context_with_next_sentence": true
    },
    {
        "source_sentence": "以於根本智中而行精進行，以智無不周、行無不遍故，夜神名普救眾生妙德。",
        "from": "T36n1741_04a:1042b26_3",
        "context_with_next_sentence": true
    },
    {
        "source_sentence": "夜神放眉間光明，入善財頂，善財即得究竟清淨輪三昧。",
        "from": "T36n1741_04a:1042b27_8",
        "context_with_next_sentence": true
    },
    {
        "source_sentence": "得是三昧，悉見二神兩處中間所有，一切地水火風及等微細諸塵，及摩尼眾寶、華香瓔珞、一切莊嚴具等微細諸塵中，各各皆見佛剎微塵數世界成壞，廣如經說。",
        "from": "T36n1741_04a:1042c02_3",
        "context_with_next_sentence": true
    },
    {
        "source_sentence": "以明四地菩薩得生如來家，智境同佛。",
        "from": "T36n1741_04a:1042c03_1",
        "context_with_next_sentence": true
    },
    {
        "source_sentence": "又以精進行，普攝普賢行門，入微細智得現，如因陀羅網，境界身遍周法界、眾生界，無不現前，隨時化引。",
        "from": "T36n1741_04a:1042c05_8",
        "context_with_next_sentence": true
    },
    {
        "source_sentence": "以大悲行，多劫多生常在一切眾生海中，普皆應現。",
        "from": "T36n1741_04a:1042c06_12",
        "context_with_next_sentence": true
    },
    {
        "source_sentence": "如經云「出生普賢行願力故，增廣菩薩大悲海故。",
        "from": "T36n1741_04a:1042c07_15",
        "context_with_next_sentence": true
    },
    {
        "source_sentence": "」善財問得此解脫其已久如，夜神言：",
        "from": "T36n1741_04a:1042c08_12",
        "context_with_next_sentence": true
    },
    {
        "source_sentence": "「善男子！",
        "from": "T36n1741_04a:1042c08_17",
        "context_with_next_sentence": true
    },
    {
        "source_sentence": "是處難知，諸天世人二乘之所不能測也。",
        "from": "T36n1741_04a:1042c09_14",
        "context_with_next_sentence": true
    },
    {
        "source_sentence": "何以故？",
        "from": "T36n1741_04a:1042c09_18",
        "context_with_next_sentence": true
    },
    {
        "source_sentence": "是普賢菩薩行境界，住大悲者境界故。",
        "from": "T36n1741_04a:1042c10_16",
        "context_with_next_sentence": true
    },
    {
        "source_sentence": "」廣如經說，不可具言。",
        "from": "T36n1741_04a:1042c11_7",
        "context_with_next_sentence": true
    },
    {
        "source_sentence": "略敘行門次第，知有指歸，趣求不謬。",
        "from": "T36n1741_04a:1042c12_3",
        "context_with_next_sentence": true
    },
    {
        "source_sentence": "教文廣多，不可具錄，修行者各各自尋經文。",
        "from": "T36n1741_04a:1042c13_3",
        "context_with_next_sentence": true
    },
    {
        "source_sentence": "勿滯初之少得，漸漸令心境廣大，入普德之法門。",
        "from": "T36n1741_04a:1042c14_5",
        "context_with_next_sentence": true
    },
    {
        "source_sentence": "夜神舉發心久近，云往古過佛剎微塵數劫爾時有劫名圓滿清淨，世界名毘盧遮那大威德，有須彌山微塵數如來於中出現，以妙德夜神所曾親近恭敬聞法之佛數所得法門，行菩薩行之初始，當初發心。",
        "from": "T36n1741_04a:1042c18_19",
        "context_with_next_sentence": true
    },
    {
        "source_sentence": "是輪王女，見普賢菩薩福智光明，破一切眾生長夜生死。",
        "from": "T36n1741_04a:1042c20_5",
        "context_with_next_sentence": true
    },
    {
        "source_sentence": "因茲發願，願如普賢。",
        "from": "T36n1741_04a:1042c20_15",
        "context_with_next_sentence": true
    },
    {
        "source_sentence": "以此初因經今，是以作夜天，照眾生迷暗，廣如經說。",
        "from": "T36n1741_04a:1042c21_19",
        "context_with_next_sentence": true
    },
    {
        "source_sentence": "以明大慈悲深厚，舉劫久遠如然。",
        "from": "T36n1741_04a:1042c22_13",
        "context_with_next_sentence": true
    },
    {
        "source_sentence": "若以本智，剎那不移也。",
        "from": "T36n1741_04a:1042c23_4",
        "context_with_next_sentence": true
    },
    {
        "source_sentence": "從我唯知此菩薩普現一切世間調伏眾生解脫已下，是推德昇進。",
        "from": "T36n1741_04a:1042c24_14",
        "context_with_next_sentence": true
    },
    {
        "source_sentence": "第五難勝地，以禪波羅蜜為主，餘九為伴。",
        "from": "T36n1741_04a:1042c25_18",
        "context_with_next_sentence": true
    },
    {
        "source_sentence": "去此不遠有主夜神名寂靜音海者，以明第五禪體遍周含法界，故言去此不遠。",
        "from": "T36n1741_04a:1042c27_14",
        "context_with_next_sentence": true
    },
    {
        "source_sentence": "還不離佛會，以根本智為禪體，為至此位，令其智體轉更增明。",
        "from": "T36n1741_04a:1042c29_3",
        "context_with_next_sentence": true
    },
    {
        "source_sentence": "以昇進故，云去此不遠。",
        "from": "T36n1741_04a:1042c29_14",
        "context_with_next_sentence": true
    },
    {
        "source_sentence": "以不離舊智，而有增明也，故云不遠。",
        "from": "T36n1741_04a:1043a01_10",
        "context_with_next_sentence": true
    },
    {
        "source_sentence": "以禪體普含色聲香味觸俱淨故。",
        "from": "T36n1741_04a:1043a02_5",
        "context_with_next_sentence": true
    },
    {
        "source_sentence": "主夜神號寂靜音海，坐摩尼光幢莊嚴華座者，摩尼此云離垢寶，光者明也，以明禪體本真，心境無垢，光明照耀以為座體。",
        "from": "T36n1741_04a:1043a05_1",
        "context_with_next_sentence": true
    },
    {
        "source_sentence": "幢者，以明心境及一切法本無傾動，故以為禪門，名之為幢。",
        "from": "T36n1741_04a:1043a06_8",
        "context_with_next_sentence": true
    },
    {
        "source_sentence": "百萬蓮華座者，處生死而無生死可染也。",
        "from": "T36n1741_04a:1043a07_6",
        "context_with_next_sentence": true
    },
    {
        "source_sentence": "百萬阿僧祇主夜神前後圍遶者，萬行圓滿也。",
        "from": "T36n1741_04a:1043a08_7",
        "context_with_next_sentence": true
    },
    {
        "source_sentence": "以明坐一切法自性無作動靜禪，普印法界一切智禪，以無作大慈悲恒覆蔭一切眾生禪。",
        "from": "T36n1741_04a:1043a10_7",
        "context_with_next_sentence": true
    },
    {
        "source_sentence": "善財問夜神發心久近，夜神言：",
        "from": "T36n1741_04a:1043a11_2",
        "context_with_next_sentence": true
    },
    {
        "source_sentence": "「經二佛剎微塵數劫，又生今賢劫中供養，從迦羅鳩孫馱佛，乃至盡未來際佛，悉皆親近。",
        "from": "T36n1741_04a:1043a13_2",
        "context_with_next_sentence": true
    },
    {
        "source_sentence": "乃至初發心時清淨光金莊嚴世界，今猶現在。",
        "from": "T36n1741_04a:1043a14_3",
        "context_with_next_sentence": true
    },
    {
        "source_sentence": "」以表禪體無古今三世，普印三世。",
        "from": "T36n1741_04a:1043a14_19",
        "context_with_next_sentence": true
    },
    {
        "source_sentence": "供養諸佛、聞法行菩薩道，一時無前後際，不離白淨智禪。",
        "from": "T36n1741_04a:1043a16_4",
        "context_with_next_sentence": true
    },
    {
        "source_sentence": "前位一佛剎塵劫，以明修行遠近。",
        "from": "T36n1741_04a:1043a16_19",
        "context_with_next_sentence": true
    },
    {
        "source_sentence": "此位二佛剎微塵，以明大悲行行漸漸深廣，令後學者倣之。",
        "from": "T36n1741_04a:1043a18_6",
        "context_with_next_sentence": true
    },
    {
        "source_sentence": "善財以頌歎夜神德曰：",
        "from": "T36n1741_04a:1043a18_16",
        "context_with_next_sentence": true
    },
    {
        "source_sentence": "「不取內外法，無動無所礙，清淨智慧眼，見佛神通力。",
        "from": "T36n1741_04a:1043a20_1",
        "context_with_next_sentence": true
    },
    {
        "source_sentence": "身為正法藏，心是無礙智，既得智光照，復照諸群生。",
        "from": "T36n1741_04a:1043a21_4",
        "context_with_next_sentence": true
    },
    {
        "source_sentence": "心習無邊業，莊嚴諸世間，了世界是心，現身等眾生。",
        "from": "T36n1741_04a:1043a22_8",
        "context_with_next_sentence": true
    },
    {
        "source_sentence": "知世悉如夢，一切佛如影，諸法皆如響，令眾無所著。",
        "from": "T36n1741_04a:1043a23_11",
        "context_with_next_sentence": true
    },
    {
        "source_sentence": "為三世眾生，念念是現身，而心無所住，十方遍說法。",
        "from": "T36n1741_04a:1043a24_15",
        "context_with_next_sentence": true
    },
    {
        "source_sentence": "無邊諸剎海，佛海眾生海，悉是一塵中，此尊解脫力。",
        "from": "T36n1741_04a:1043a25_19",
        "context_with_next_sentence": true
    },
    {
        "source_sentence": "」從我唯知此念念出生廣大喜莊嚴解脫門已下，是推德昇進。",
        "from": "T36n1741_04a:1043a27_7",
        "context_with_next_sentence": true
    },
    {
        "source_sentence": "第六現前地，以般若波羅蜜為主，餘九為伴。",
        "from": "T36n1741_04a:1043a28_19",
        "context_with_next_sentence": true
    },
    {
        "source_sentence": "此菩提場如來會中者，以明第六以智為菩提體。",
        "from": "T36n1741_04a:1043b01_2",
        "context_with_next_sentence": true
    },
    {
        "source_sentence": "為智慧現前，以智慧能治無明，以成大智悲故。",
        "from": "T36n1741_04a:1043b02_3",
        "context_with_next_sentence": true
    },
    {
        "source_sentence": "又以如來會不離智慧故，云此菩提場眾會中。",
        "from": "T36n1741_04a:1043b03_4",
        "context_with_next_sentence": true
    },
    {
        "source_sentence": "有主夜神名守護一切城增長威力者，以明此正智慧善能守護一切心境，無明惡賊不令得入，以明心境體無，無明惡賊自然消滅，大智法王自然出現，故名守護一切城增長威力。",
        "from": "T36n1741_04a:1043b07_6",
        "context_with_next_sentence": true
    },
    {
        "source_sentence": "善財見夜神坐一切寶光明摩尼王師子之座。",
        "from": "T36n1741_04a:1043b08_7",
        "context_with_next_sentence": true
    },
    {
        "source_sentence": "摩尼王，此云離垢寶，以明第六地智慧現前，破煩惱令清淨，自在如王，以為座體，故名一切寶光明摩尼王師子之座。",
        "from": "T36n1741_04a:1043b11_1",
        "context_with_next_sentence": true
    },
    {
        "source_sentence": "以智慧光明能破長夜執障，以設座名。",
        "from": "T36n1741_04a:1043b11_18",
        "context_with_next_sentence": true
    },
    {
        "source_sentence": "無數夜神所共圍遶者，眾生圓滿也。",
        "from": "T36n1741_04a:1043b12_14",
        "context_with_next_sentence": true
    },
    {
        "source_sentence": "現一切眾生色相身等，如是對現一切眾生前，隨類調伏，廣如經說。",
        "from": "T36n1741_04a:1043b14_6",
        "context_with_next_sentence": true
    },
    {
        "source_sentence": "問言發心久近，云經過於佛剎轉微塵劫者，數法未詳。",
        "from": "T36n1741_04a:1043b15_10",
        "context_with_next_sentence": true
    },
    {
        "source_sentence": "此第六位明般若波羅蜜境界，所現化利，如經具言，不可具錄。",
        "from": "T36n1741_04a:1043b16_19",
        "context_with_next_sentence": true
    },
    {
        "source_sentence": "善財頌歎夜神德曰：",
        "from": "T36n1741_04a:1043b17_7",
        "context_with_next_sentence": true
    },
    {
        "source_sentence": "「已行廣大妙慧海，已度無邊諸有海，長壽無患智藏身，威德光明住此眾。",
        "from": "T36n1741_04a:1043b19_1",
        "context_with_next_sentence": true
    },
    {
        "source_sentence": "了達法性如虛空，普入三世皆無礙，念念攀緣一切境，心心永斷諸分別。",
        "from": "T36n1741_04a:1043b20_14",
        "context_with_next_sentence": true
    },
    {
        "source_sentence": "了達眾生無有性，而於眾生起大悲。",
        "from": "T36n1741_04a:1043b21_11",
        "context_with_next_sentence": true
    },
    {
        "source_sentence": "」自餘廣如下文具說。",
        "from": "T36n1741_04a:1043b22_1",
        "context_with_next_sentence": true
    },
    {
        "source_sentence": "從我唯知此甚深自在妙音解脫已下，是推德昇進。",
        "from": "T36n1741_04a:1043b23_4",
        "context_with_next_sentence": true
    },
    {
        "source_sentence": "第七遠行地，以方便波羅蜜為主，餘九為伴。",
        "from": "T36n1741_04a:1043b24_19",
        "context_with_next_sentence": true
    },
    {
        "source_sentence": "此佛會中者，以明此位以智慧解脫力不離根本智妙慧，出超諸境界，無所染法門，以方便力還歸生死，超一切普賢大願海。",
        "from": "T36n1741_04a:1043b27_15",
        "context_with_next_sentence": true
    },
    {
        "source_sentence": "以是義故，云此佛會中。",
        "from": "T36n1741_04a:1043b28_7",
        "context_with_next_sentence": true
    },
    {
        "source_sentence": "有一夜神名開敷一切樹華者，以明此第七地有行有開發，返還生死，同一切眾生生死六道行，而無捨離一切眾生。",
        "from": "T36n1741_04a:1043c01_18",
        "context_with_next_sentence": true
    },
    {
        "source_sentence": "成後佛果，如來大智大慈悲行，總由此位起。",
        "from": "T36n1741_04a:1043c02_19",
        "context_with_next_sentence": true
    },
    {
        "source_sentence": "隨流生死道，不出其中而成大智悲海故。",
        "from": "T36n1741_04a:1043c03_17",
        "context_with_next_sentence": true
    },
    {
        "source_sentence": "若無此地返還生死、同行攝生，但得六波羅蜜，出生死道，捨其後位。",
        "from": "T36n1741_04a:1043c05_9",
        "context_with_next_sentence": true
    },
    {
        "source_sentence": "佛十力大悲總無，以此夜神名開敷一切樹華，覆陰開發一切眾生行遍在此位故。",
        "from": "T36n1741_04a:1043c07_6",
        "context_with_next_sentence": true
    },
    {
        "source_sentence": "是故六十童女寶光明為首，因依一切法音圓滿蓋王所發菩提心，以明六波羅蜜出世智慧迴入生死，大慈悲心故，名六十童女。",
        "from": "T36n1741_04a:1043c10_5",
        "context_with_next_sentence": true
    },
    {
        "source_sentence": "王者，今毘盧遮那佛是也，以明不離根本智，修六度行，還以六波羅蜜出世之道迴入生死，長養慈悲，便於生死海成一切智悲之海。",
        "from": "T36n1741_04a:1043c13_5",
        "context_with_next_sentence": true
    },
    {
        "source_sentence": "六波羅蜜各具十，故云六十。",
        "from": "T36n1741_04a:1043c13_18",
        "context_with_next_sentence": true
    },
    {
        "source_sentence": "前以出世心多，此位迴入慈悲，故名童女。",
        "from": "T36n1741_04a:1043c14_17",
        "context_with_next_sentence": true
    },
    {
        "source_sentence": "發心却還生死，身含法界，一切星象炳然在身，廣如經說。",
        "from": "T36n1741_04a:1043c16_3",
        "context_with_next_sentence": true
    },
    {
        "source_sentence": "言發心久近，云經世界海微塵劫。",
        "from": "T36n1741_04a:1043c16_18",
        "context_with_next_sentence": true
    },
    {
        "source_sentence": "此有二義：",
        "from": "T36n1741_04a:1043c17_3",
        "context_with_next_sentence": true
    },
    {
        "source_sentence": "一明大慈深廣、二表法。",
        "from": "T36n1741_04a:1043c17_14",
        "context_with_next_sentence": true
    },
    {
        "source_sentence": "以明迴前六波羅蜜出世心多障，於生死成大悲心。",
        "from": "T36n1741_04a:1043c18_16",
        "context_with_next_sentence": true
    },
    {
        "source_sentence": "有爾許塵障，今已迴之，故云六十童女。",
        "from": "T36n1741_04a:1043c19_15",
        "context_with_next_sentence": true
    },
    {
        "source_sentence": "十住之中第七位，以休捨優婆夷表之；",
        "from": "T36n1741_04a:1043c20_12",
        "context_with_next_sentence": true
    },
    {
        "source_sentence": "此十地第七，以六十童女表之。",
        "from": "T36n1741_04a:1043c21_6",
        "context_with_next_sentence": true
    },
    {
        "source_sentence": "十住有染習猶存；",
        "from": "T36n1741_04a:1043c21_14",
        "context_with_next_sentence": true
    },
    {
        "source_sentence": "此位雖與一切眾生同行，心無染習，以童女迴心表之，以明昇進漸勝。",
        "from": "T36n1741_04a:1043c23_6",
        "context_with_next_sentence": true
    },
    {
        "source_sentence": "童女者，今開敷樹華夜神是也。",
        "from": "T36n1741_04a:1043c24_1",
        "context_with_next_sentence": true
    },
    {
        "source_sentence": "表七地却還生死，成大智悲行，同一切凡夫，開敷眾生。",
        "from": "T36n1741_04a:1043c25_6",
        "context_with_next_sentence": true
    },
    {
        "source_sentence": "悉同塵行，方便利生，皆同安樂故，名開敷一切樹華。",
        "from": "T36n1741_04a:1043c26_9",
        "context_with_next_sentence": true
    },
    {
        "source_sentence": "從我唯知此菩薩出生廣大喜光明解脫門已下，是推德昇進。",
        "from": "T36n1741_04a:1043c27_16",
        "context_with_next_sentence": true
    },
    {
        "source_sentence": "以明此位菩薩恒居苦流生死，利益無限眾生，是菩薩廣大喜。",
        "from": "T36n1741_04a:1043c29_5",
        "context_with_next_sentence": true
    },
    {
        "source_sentence": "恒入法界虛空界，塵塵中無限身一時恒濟，故無休息也。",
        "from": "T36n1741_04a:1044a01_12",
        "context_with_next_sentence": true
    },
    {
        "source_sentence": "是菩薩廣大喜故。",
        "from": "T36n1741_04a:1044a02_1",
        "context_with_next_sentence": true
    },
    {
        "source_sentence": "第八不動地，以願波羅蜜為主，餘九為伴。",
        "from": "T36n1741_04a:1044a03_18",
        "context_with_next_sentence": true
    },
    {
        "source_sentence": "此道場中有一夜神名大願精進力救護一切眾生。",
        "from": "T36n1741_04a:1044a05_2",
        "context_with_next_sentence": true
    },
    {
        "source_sentence": "此道場中者，以明無功智成，不離本智，與本智體會，故名道場中。",
        "from": "T36n1741_04a:1044a06_11",
        "context_with_next_sentence": true
    },
    {
        "source_sentence": "以根本智體如虛空，性自無垢。",
        "from": "T36n1741_04a:1044a07_6",
        "context_with_next_sentence": true
    },
    {
        "source_sentence": "若心會者，一切諸繫煩惱總無。",
        "from": "T36n1741_04a:1044a07_20",
        "context_with_next_sentence": true
    },
    {
        "source_sentence": "以此智善治諸惑，故號道場中。",
        "from": "T36n1741_04a:1044a08_13",
        "context_with_next_sentence": true
    },
    {
        "source_sentence": "有一夜神名大願精進力救護一切眾生者，以明八地無功智成，念其本願，興悲利生，無有盡極，因行立名也。",
        "from": "T36n1741_04a:1044a11_3",
        "context_with_next_sentence": true
    },
    {
        "source_sentence": "善財見夜神在大眾中者，不離本智，行普賢滿法界眾生界行，是在眾中。",
        "from": "T36n1741_04a:1044a12_15",
        "context_with_next_sentence": true
    },
    {
        "source_sentence": "坐普賢一切宮殿摩尼藏師子之座者，以此位修行，會根本普光明智為座體。",
        "from": "T36n1741_04a:1044a14_10",
        "context_with_next_sentence": true
    },
    {
        "source_sentence": "以根本普光明智自體，無性無相，性自光明，量同法界虛空界，無邊無表裏，大小等量，普能含納一切境界總在其中而同其體，以為座體。",
        "from": "T36n1741_04a:1044a17_12",
        "context_with_next_sentence": true
    },
    {
        "source_sentence": "以普現法界國土摩尼寶網羅覆其上者，以明會根本智，一切隨方國剎教化一切眾生，所有教網皆從根本智現差別智，設無邊教網漉眾生，而成報果故。",
        "from": "T36n1741_04a:1044a21_3",
        "context_with_next_sentence": true
    },
    {
        "source_sentence": "大意明從初發心已來，會根本智，至此位功高智淨，行博教多、悲寬益廣，報無盡也。",
        "from": "T36n1741_04a:1044a23_1",
        "context_with_next_sentence": true
    },
    {
        "source_sentence": "夜神現日月星宿影像身，現隨眾生心普令得見身，現等一切眾生形相身，現無邊廣大色相海身，如是廣如經說。",
        "from": "T36n1741_04a:1044a25_12",
        "context_with_next_sentence": true
    },
    {
        "source_sentence": "善財見已一心頂禮，舉身投地，良久乃起，合掌瞻仰者，地是物中之卑，以知識道真智朗，卑己敬之，除我慢之極也。",
        "from": "T36n1741_04a:1044a28_4",
        "context_with_next_sentence": true
    },
    {
        "source_sentence": "合掌者，契會也。",
        "from": "T36n1741_04a:1044a28_12",
        "context_with_next_sentence": true
    },
    {
        "source_sentence": "瞻仰者，智德可尊也。",
        "from": "T36n1741_04a:1044a29_1",
        "context_with_next_sentence": true
    },
    {
        "source_sentence": "善財問夜神言：",
        "from": "T36n1741_04a:1044a29_8",
        "context_with_next_sentence": true
    },
    {
        "source_sentence": "「發心久如？",
        "from": "T36n1741_04a:1044a29_14",
        "context_with_next_sentence": true
    },
    {
        "source_sentence": "」初以智境答，後立時劫答。",
        "from": "T36n1741_04a:1044b01_4",
        "context_with_next_sentence": true
    },
    {
        "source_sentence": "初智境答者，經云「一切法自性，等入於諸法。",
        "from": "T36n1741_04a:1044b02_4",
        "context_with_next_sentence": true
    },
    {
        "source_sentence": "」真實之性證無依法，捨離世間，悉知諸法色相差別，亦能了達青黃赤白性皆不實，無有差別。",
        "from": "T36n1741_04a:1044b04_7",
        "context_with_next_sentence": true
    },
    {
        "source_sentence": "乃至我入此解脫，了知法性無差別，而能示現無量色身。",
        "from": "T36n1741_04a:1044b05_12",
        "context_with_next_sentence": true
    },
    {
        "source_sentence": "意明智體與三世體齊，雖大用神化遍周，無初得法之時可說。",
        "from": "T36n1741_04a:1044b07_1",
        "context_with_next_sentence": true
    },
    {
        "source_sentence": "經中亦作日在空中，無時劫喻等。",
        "from": "T36n1741_04a:1044b07_16",
        "context_with_next_sentence": true
    },
    {
        "source_sentence": "亦作幻人住世教化喻，後方立時者，經云「乃往古世過世界海微塵數劫，初名善光」，以為劫初。",
        "from": "T36n1741_04a:1044b09_19",
        "context_with_next_sentence": true
    },
    {
        "source_sentence": "「為勝光王，太子名為善光伏」，是初心之因。",
        "from": "T36n1741_04a:1044b10_18",
        "context_with_next_sentence": true
    },
    {
        "source_sentence": "舉此為初發之心及時劫。",
        "from": "T36n1741_04a:1044b11_8",
        "context_with_next_sentence": true
    },
    {
        "source_sentence": "「其太子具二十八相」，以明九地十地四重因果未及，不具三十二相。",
        "from": "T36n1741_04a:1044b12_18",
        "context_with_next_sentence": true
    },
    {
        "source_sentence": "「在此身以救地獄罪，發慈悲心。",
        "from": "T36n1741_04a:1044b13_14",
        "context_with_next_sentence": true
    },
    {
        "source_sentence": "至如今，作夜天神。",
        "from": "T36n1741_04a:1044b14_2",
        "context_with_next_sentence": true
    },
    {
        "source_sentence": "」以表此位無功智中，念本願力而行悲行。",
        "from": "T36n1741_04a:1044b15_1",
        "context_with_next_sentence": true
    },
    {
        "source_sentence": "此位法合諸佛三加七勸，法如前第八地中具文已釋。",
        "from": "T36n1741_04a:1044b16_5",
        "context_with_next_sentence": true
    },
    {
        "source_sentence": "從我唯知此教化眾生善根解脫已下，是推德昇進。",
        "from": "T36n1741_04a:1044b17_8",
        "context_with_next_sentence": true
    },
    {
        "source_sentence": "第九善慧地，以力波羅蜜為主，餘九為伴。",
        "from": "T36n1741_04a:1044b18_7",
        "context_with_next_sentence": true
    },
    {
        "source_sentence": "此閻浮提有園林名嵐毘尼林者，以明此園是如來所生園。",
        "from": "T36n1741_04a:1044b19_13",
        "context_with_next_sentence": true
    },
    {
        "source_sentence": "不云國邑，都舉一閻浮提之境界，是如來降神受生誕生攝化之境。",
        "from": "T36n1741_04a:1044b21_3",
        "context_with_next_sentence": true
    },
    {
        "source_sentence": "然後次三千大千百億閻浮提，乃至十方一切剎海，乃至以剎海塵中微細境界，皆有摩耶夫人坐此園林，如來受生誕化一時同現，是故都言此閻浮提也。",
        "from": "T36n1741_04a:1044b24_12",
        "context_with_next_sentence": true
    },
    {
        "source_sentence": "嵐毘尼林者，此云樂勝光園。",
        "from": "T36n1741_04a:1044b25_5",
        "context_with_next_sentence": true
    },
    {
        "source_sentence": "以如來欲降神時，十方一切諸佛，悉放臍中光明來照此園及照摩耶身。",
        "from": "T36n1741_04a:1044b26_17",
        "context_with_next_sentence": true
    },
    {
        "source_sentence": "又此園林及地常有光明，時諸天龍神八部常作樂音而為供養。",
        "from": "T36n1741_04a:1044b28_8",
        "context_with_next_sentence": true
    },
    {
        "source_sentence": "又此園林，常有眾寶莊嚴香華妙事，見者悅樂，故為樂勝光園，亦名無憂園。",
        "from": "T36n1741_04a:1044c01_3",
        "context_with_next_sentence": true
    },
    {
        "source_sentence": "善財見妙德神，在一切寶莊嚴閣中坐寶蓮華師子之座。",
        "from": "T36n1741_04a:1044c02_8",
        "context_with_next_sentence": true
    },
    {
        "source_sentence": "以神所居，表神智德，重重行門。",
        "from": "T36n1741_04a:1044c03_3",
        "context_with_next_sentence": true
    },
    {
        "source_sentence": "普虛樓閣以眾寶樹妙莊嚴，坐蓮華座者，以表如來受生及誕生，是化眾生行故，坐蓮華座表之。",
        "from": "T36n1741_04a:1044c05_6",
        "context_with_next_sentence": true
    },
    {
        "source_sentence": "二十億那由他諸天恭敬圍遶，為說菩薩受生經，以明智悲行滿故。",
        "from": "T36n1741_04a:1044c06_17",
        "context_with_next_sentence": true
    },
    {
        "source_sentence": "以明此位智悲行圓，示現受生誕生。",
        "from": "T36n1741_04a:1044c07_13",
        "context_with_next_sentence": true
    },
    {
        "source_sentence": "十地即受如來職位，便坐眾寶莊嚴蓮華座，量等百萬三千大千世界。",
        "from": "T36n1741_04a:1044c09_5",
        "context_with_next_sentence": true
    },
    {
        "source_sentence": "眷屬菩薩有十三千大千世界微塵數，各坐蓮華座，周遍十方。",
        "from": "T36n1741_04a:1044c10_14",
        "context_with_next_sentence": true
    },
    {
        "source_sentence": "是故九地行圓，十地果滿。",
        "from": "T36n1741_04a:1044c11_6",
        "context_with_next_sentence": true
    },
    {
        "source_sentence": "經云「菩薩有十種受生藏」，如經廣明。",
        "from": "T36n1741_04a:1044c12_2",
        "context_with_next_sentence": true
    },
    {
        "source_sentence": "如妙德神云「經百年，世尊果從兜率天而來生此」者，以從八地處兜率天，至九地降神誕生以為百年。",
        "from": "T36n1741_04a:1044c14_7",
        "context_with_next_sentence": true
    },
    {
        "source_sentence": "一地中修一波羅蜜行，一波羅蜜中有百波羅蜜行滿，故來生此園。",
        "from": "T36n1741_04a:1044c15_17",
        "context_with_next_sentence": true
    },
    {
        "source_sentence": "以一十百總是大數之本，以表萬行圓滿即受生也。",
        "from": "T36n1741_04a:1044c17_2",
        "context_with_next_sentence": true
    },
    {
        "source_sentence": "以十地之果，以八地無功之智，任運成故。",
        "from": "T36n1741_04a:1044c18_1",
        "context_with_next_sentence": true
    },
    {
        "source_sentence": "如來欲受生時，園中有十種相，具如經文。",
        "from": "T36n1741_04a:1044c18_20",
        "context_with_next_sentence": true
    },
    {
        "source_sentence": "摩耶夫人腹中及身毛孔，普現十方國剎及世界海，一切塵中一時普現菩薩受生自在，廣如經說。",
        "from": "T36n1741_04a:1044c21_4",
        "context_with_next_sentence": true
    },
    {
        "source_sentence": "如菩薩欲誕生時，摩耶夫人前忽然從金剛際出大蓮華，名一切寶莊嚴藏。",
        "from": "T36n1741_04a:1044c22_17",
        "context_with_next_sentence": true
    },
    {
        "source_sentence": "金剛為莖，眾寶為鬚，如意寶王而為其臺，有十佛剎微塵數葉，一切皆摩尼所成。",
        "from": "T36n1741_04a:1044c24_14",
        "context_with_next_sentence": true
    },
    {
        "source_sentence": "自餘莊嚴，具如經說。",
        "from": "T36n1741_04a:1044c25_4",
        "context_with_next_sentence": true
    },
    {
        "source_sentence": "此是如來初誕生第十相，以明如來福智所感。",
        "from": "T36n1741_04a:1044c26_5",
        "context_with_next_sentence": true
    },
    {
        "source_sentence": "十方一切諸佛放臍中光明，名菩薩受生自在燈者，以明臍中是受生之始，臍向上長頭身、臍向下長腰脚，向上是陽、向下是陰。",
        "from": "T36n1741_04a:1044c29_3",
        "context_with_next_sentence": true
    },
    {
        "source_sentence": "如樹巢，向上生莖幹、向下生根鬚。",
        "from": "T36n1741_04a:1044c29_19",
        "context_with_next_sentence": true
    },
    {
        "source_sentence": "以臍是受生之始故，十方諸佛放臍中光明，名菩薩受生自在燈。",
        "from": "T36n1741_04a:1045a02_7",
        "context_with_next_sentence": true
    },
    {
        "source_sentence": "畢洛叉樹，此云高顯。",
        "from": "T36n1741_04a:1045a02_17",
        "context_with_next_sentence": true
    },
    {
        "source_sentence": "為如來在此樹下生，此樹枝幹莊嚴殊勝高顯故。",
        "from": "T36n1741_04a:1045a03_18",
        "context_with_next_sentence": true
    },
    {
        "source_sentence": "善財問得法久近，云：",
        "from": "T36n1741_04a:1045a04_9",
        "context_with_next_sentence": true
    },
    {
        "source_sentence": "「往古過億佛剎微塵數劫復過是數，時有世界名為普賢悅樂。",
        "from": "T36n1741_04a:1045a05_16",
        "context_with_next_sentence": true
    },
    {
        "source_sentence": "八十那由他佛於中出現，第一佛於寶焰眼王，夫人號喜光。",
        "from": "T36n1741_04a:1045a07_4",
        "context_with_next_sentence": true
    },
    {
        "source_sentence": "於彼示現之時，妙德神以為佛乳母。",
        "from": "T36n1741_04a:1045a08_1",
        "context_with_next_sentence": true
    },
    {
        "source_sentence": "從是以來念念常見毘盧遮那佛示現菩薩受生海，十方世界及一切塵中菩薩受生自在，亦恭敬供養承事、聽所說法。",
        "from": "T36n1741_04a:1045a10_15",
        "context_with_next_sentence": true
    },
    {
        "source_sentence": "」從我唯知此菩薩於無量劫遍一切處示現受生周遍供養自在解脫已下，推德昇進。",
        "from": "T36n1741_04a:1045a12_12",
        "context_with_next_sentence": true
    },
    {
        "source_sentence": "論主以偈讚菩薩受生自在法行，頌曰「普光智體如虛空，無有中邊大小量，蠢動含識皆同體，無自無他性平等。",
        "from": "T36n1741_04a:1045a15_3",
        "context_with_next_sentence": true
    },
    {
        "source_sentence": "以本願力慈悲心，方便現生名為父，或現蓮華中化生，或以慈悲幻生母。",
        "from": "T36n1741_04a:1045a16_15",
        "context_with_next_sentence": true
    },
    {
        "source_sentence": "如是念念滿十方，對現色身如雲布，一切剎塵普現身，隨根影現無來去。",
        "from": "T36n1741_04a:1045a18_9",
        "context_with_next_sentence": true
    },
    {
        "source_sentence": "智體本性無形色，無住無依無有處，一念普現色身雲，各各不同非念慮。",
        "from": "T36n1741_04a:1045a20_2",
        "context_with_next_sentence": true
    },
    {
        "source_sentence": "無功大智恒自在，十方誕生無罣礙，無像法中現妙像，引接迷流達虛妄。",
        "from": "T36n1741_04a:1045a21_14",
        "context_with_next_sentence": true
    },
    {
        "source_sentence": "善達心境非一二，亦達諸像亦無像，一塵境界智幻生，智體如空幻皆寂。",
        "from": "T36n1741_04a:1045a23_7",
        "context_with_next_sentence": true
    },
    {
        "source_sentence": "若了智境無體性，作與不作本無跡，菩薩以是得其源，常如萬法絕攀緣。",
        "from": "T36n1741_04a:1045a25_1",
        "context_with_next_sentence": true
    },
    {
        "source_sentence": "非是心緣彼諸境，只為無功智印然，無功大智滿虛空，受生誕化總其中。",
        "from": "T36n1741_04a:1045a26_13",
        "context_with_next_sentence": true
    },
    {
        "source_sentence": "一念遍含三世法，時日本來無始終，以智本無大小量，以是化徹微塵中。",
        "from": "T36n1741_04a:1045a28_6",
        "context_with_next_sentence": true
    },
    {
        "source_sentence": "」略釋新華嚴經修行次第決疑論卷四之上",
        "from": "T36n1741_04a:1045a29_100",
        "context_with_next_sentence": false
    }
]