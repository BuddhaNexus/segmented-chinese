{
    "T12n0366_001:0346b25_0": "佛說阿彌陀經",
    "T12n0366_001:0346b27_0": "姚秦龜茲三藏鳩摩羅什譯",
    "T12n0366_001:0346b28_0": "如是我聞：一時，佛在舍衛國祇樹給孤獨園，與大比丘僧千二百五十人俱，皆是大阿羅漢，眾所知識。",
    "T12n0366_001:0346c01_1": "長老舍利弗、摩訶目乾連、摩訶迦葉、摩訶迦栴延、摩訶拘絺羅、離婆多、周梨槃陀迦、難陀、阿難陀、羅睺羅、憍梵波提、賓頭盧頗羅墮、迦留陀夷、摩訶劫賓那、薄俱羅、阿[少/兔]樓馱，如是等諸大弟子，并諸菩薩摩訶薩——文殊師利法王子、阿逸多菩薩、乾陀訶提菩薩、常精進菩薩，與如是等諸大菩薩，及釋提桓因等無量諸天大眾俱。",
    "T12n0366_001:0346c10_0": "爾時，佛告長老舍利弗：「從是西方過十萬億佛土，有世界名曰極樂。",
    "T12n0366_001:0346c11_1": "其土有佛，號阿彌陀，今現在說法。",
    "T12n0366_001:0346c12_2": "舍利弗！",
    "T12n0366_001:0346c12_3": "彼土何故名為極樂？",
    "T12n0366_001:0346c13_4": "其國眾生無有眾苦，但受諸樂，故名極樂。",
    "T12n0366_001:0346c14_5": "又舍利弗！",
    "T12n0366_001:0346c14_6": "極樂國土，七重欄楯、七重羅網、七重行樹，皆是四寶周匝圍繞，是故彼國名曰極樂。",
    "T12n0366_001:0346c16_7": "「又舍利弗！",
    "T12n0366_001:0346c16_8": "極樂國土有七寶池，八功德水充滿其中，池底純以金沙布地。",
    "T12n0366_001:0347a02_0": "四邊階道，金、銀、琉璃、頗梨合成。",
    "T12n0366_001:0347a02_1": "上有樓閣，亦以金、銀、琉璃、頗梨、車璩、赤珠、馬瑙而嚴飾之。",
    "T12n0366_001:0347a04_2": "池中蓮花，大如車輪，青色青光，黃色黃光，赤色赤光，白色白光，微妙香潔。",
    "T12n0366_001:0347a05_3": "舍利弗！",
    "T12n0366_001:0347a06_4": "極樂國土成就如是功德莊嚴。",
    "T12n0366_001:0347a07_0": "「又舍利弗！",
    "T12n0366_001:0347a07_1": "彼佛國土，常作天樂，黃金為地，晝夜六時天雨曼陀羅華。",
    "T12n0366_001:0347a08_2": "其國眾生，常以清旦，各以衣裓盛眾妙華，供養他方十萬億佛；即以食時，還到本國，飯食經行。",
    "T12n0366_001:0347a10_3": "舍利弗！",
    "T12n0366_001:0347a11_4": "極樂國土成就如是功德莊嚴。",
    "T12n0366_001:0347a12_0": "「復次舍利弗！",
    "T12n0366_001:0347a12_1": "彼國常有種種奇妙雜色之鳥——白鵠、孔雀、鸚鵡、舍利、迦陵頻伽、共命之鳥。",
    "T12n0366_001:0347a14_0": "是諸眾鳥，晝夜六時出和雅音，其音演暢五根、五力、七菩提分、八聖道分如是等法。",
    "T12n0366_001:0347a15_1": "其土眾生聞是音已，皆悉念佛、念法、念僧。",
    "T12n0366_001:0347a16_2": "舍利弗！",
    "T12n0366_001:0347a17_3": "汝勿謂：『此鳥實是罪報所生。』",
    "T12n0366_001:0347a17_4": "所以者何？",
    "T12n0366_001:0347a18_5": "彼佛國土無三惡趣。",
    "T12n0366_001:0347a18_6": "舍利弗！",
    "T12n0366_001:0347a18_7": "其佛國土尚無三惡道之名，何況有實？",
    "T12n0366_001:0347a19_8": "是諸眾鳥皆是阿彌陀佛欲令法音宣流變化所作。",
    "T12n0366_001:0347a21_0": "舍利弗！",
    "T12n0366_001:0347a21_1": "彼佛國土，微風吹動，諸寶行樹及寶羅網出微妙音，譬如百千種樂同時俱作，聞是音者皆自然生念佛、念法、念僧之心。",
    "T12n0366_001:0347a24_0": "舍利弗！",
    "T12n0366_001:0347a24_1": "其佛國土成就如是功德莊嚴。",
    "T12n0366_001:0347a25_0": "「舍利弗！",
    "T12n0366_001:0347a25_1": "於汝意云何？",
    "T12n0366_001:0347a25_2": "彼佛何故號阿彌陀？",
    "T12n0366_001:0347a26_0": "舍利弗！",
    "T12n0366_001:0347a26_1": "彼佛光明無量，照十方國無所障礙，是故號為阿彌陀。",
    "T12n0366_001:0347a27_2": "又舍利弗！",
    "T12n0366_001:0347a27_3": "彼佛壽命及其人民，無量無邊阿僧祇劫，故名阿彌陀。",
    "T12n0366_001:0347a29_4": "舍利弗！",
    "T12n0366_001:0347a29_5": "阿彌陀佛成佛已來，於今十劫。",
    "T12n0366_001:0347a29_6": "又舍利弗！",
    "T12n0366_001:0347b01_7": "彼佛有無量無邊聲聞弟子，皆阿羅漢，非是算數之所能知；諸菩薩，亦復如是。",
    "T12n0366_001:0347b03_0": "舍利弗！",
    "T12n0366_001:0347b03_1": "彼佛國土，成就如是功德莊嚴。",
    "T12n0366_001:0347b04_0": "「又舍利弗！",
    "T12n0366_001:0347b04_1": "極樂國土眾生生者，皆是阿鞞跋致。",
    "T12n0366_001:0347b05_2": "其中多有一生補處，其數甚多，非是算數所能知之，但可以無量無邊阿僧祇劫說。",
    "T12n0366_001:0347b07_3": "舍利弗！",
    "T12n0366_001:0347b07_4": "眾生聞者，應當發願，願生彼國。",
    "T12n0366_001:0347b08_5": "所以者何？",
    "T12n0366_001:0347b08_6": "得與如是諸上善人俱會一處。",
    "T12n0366_001:0347b09_7": "「舍利弗！",
    "T12n0366_001:0347b09_8": "不可以少善根福德因緣，得生彼國。",
    "T12n0366_001:0347b10_9": "舍利弗！",
    "T12n0366_001:0347b10_10": "若有善男子、善女人，聞說阿彌陀佛，執持名號，若一日、若二日、若三日、若四日、若五日、若六日、若七日，一心不亂。",
    "T12n0366_001:0347b13_11": "其人臨命終時，阿彌陀佛與諸聖眾現在其前。",
    "T12n0366_001:0347b14_12": "是人終時，心不顛倒，即得往生阿彌陀佛極樂國土。",
    "T12n0366_001:0347b15_13": "舍利弗！",
    "T12n0366_001:0347b15_14": "我見是利，故說此言。",
    "T12n0366_001:0347b16_15": "若有眾生聞是說者，應當發願生彼國土。",
    "T12n0366_001:0347b18_0": "「舍利弗！",
    "T12n0366_001:0347b18_1": "如我今者，讚歎阿彌陀佛不可思議功德；東方亦有阿閦鞞佛、須彌相佛、大須彌佛、須彌光佛、妙音佛，如是等恒河沙數諸佛，各於其國出廣長舌相，遍覆三千大千世界，說誠實言：『汝等眾生，當信是稱讚不可思議功德一切諸佛所護念經。』",
    "T12n0366_001:0347b24_0": "「舍利弗！",
    "T12n0366_001:0347b24_1": "南方世界有日月燈佛、名聞光佛、大焰肩佛、須彌燈佛、無量精進佛，如是等恒河沙數諸佛，各於其國出廣長舌相，遍覆三千大千世界，說誠實言：『汝等眾生，當信是稱讚不可思議功德一切諸佛所護念經。』",
    "T12n0366_001:0347b29_0": "「舍利弗！",
    "T12n0366_001:0347b29_1": "西方世界有無量壽佛、無量相佛、無量幢佛、大光佛、大明佛、寶相佛、淨光佛，如是等恒河沙數諸佛，各於其國出廣長舌相，遍覆三千大千世界，說誠實言：『汝等眾生，當信是稱讚不可思議功德一切諸佛所護念經。』",
    "T12n0366_001:0347c06_0": "「舍利弗！",
    "T12n0366_001:0347c06_1": "北方世界有焰肩佛、最勝音佛、難沮佛、日生佛、網明佛，如是等恒河沙數諸佛，各於其國出廣長舌相，遍覆三千大千世界，說誠實言：『汝等眾生，當信是稱讚不可思議功德一切諸佛所護念經。』",
    "T12n0366_001:0347c11_0": "「舍利弗！",
    "T12n0366_001:0347c11_1": "下方世界有師子佛、名聞佛、名光佛、達摩佛、法幢佛、持法佛，如是等恒河沙數諸佛，各於其國出廣長舌相，遍覆三千大千世界，說誠實言：『汝等眾生，當信是稱讚不可思議功德一切諸佛所護念經。』",
    "T12n0366_001:0347c16_0": "「舍利弗！",
    "T12n0366_001:0347c16_1": "上方世界有梵音佛、宿王佛、香上佛、香光佛、大焰肩佛、雜色寶華嚴身佛、娑羅樹王佛、寶華德佛、見一切義佛、如須彌山佛，如是等恒河沙數諸佛，各於其國出廣長舌相，遍覆三千大千世界，說誠實言：『汝等眾生，當信是稱讚不可思議功德一切諸佛所護念經。』",
    "T12n0366_001:0348a07_0": "「舍利弗！",
    "T12n0366_001:0348a07_1": "於汝意云何？",
    "T12n0366_001:0348a07_2": "何故名為『一切諸佛所護念經』？",
    "T12n0366_001:0348a08_3": "舍利弗！",
    "T12n0366_001:0348a08_4": "若有善男子、善女人，聞是經受持者，及聞諸佛名者；是諸善男子、善女人，皆為一切諸佛共所護念，皆得不退轉於阿耨多羅三藐三菩提。",
    "T12n0366_001:0348a11_5": "是故舍利弗！",
    "T12n0366_001:0348a12_0": "汝等皆當信受我語及諸佛所說。",
    "T12n0366_001:0348a13_0": "「舍利弗！",
    "T12n0366_001:0348a13_1": "若有人已發願、今發願、當發願，欲生阿彌陀佛國者；是諸人等，皆得不退轉於阿耨多羅三藐三菩提，於彼國土若已生、若今生、若當生。",
    "T12n0366_001:0348a16_2": "是故舍利弗！",
    "T12n0366_001:0348a16_3": "諸善男子、善女人若有信者，應當發願生彼國土。",
    "T12n0366_001:0348a18_0": "「舍利弗！",
    "T12n0366_001:0348a18_1": "如我今者，稱讚諸佛不可思議功德；\t\t\t\t如我今者，稱讚諸佛不可思議功德；彼諸佛等，亦稱說我不可思議功德，......是言：『釋迦牟尼佛能為甚難希有之事，能於娑婆國土五濁惡世——劫濁、見濁、煩惱濁、眾生濁、命濁中，得阿耨多羅三藐三菩提，為諸眾生說是一切世間難信之法。』",
    "T12n0366_001:0348a23_2": "舍利弗！",
    "T12n0366_001:0348a24_0": "當知我於五濁惡世，行此難事；得阿耨多羅三藐三菩提，為一切世間說此難信之法，是為甚難！」",
    "T12n0366_001:0348a26_1": "佛說此經已。",
    "T12n0366_001:0348a26_2": "舍利弗及諸比丘，一切世間天、人、阿修羅等，聞佛所說，歡喜信受，作禮而去。",
    "T12n0366_001:0348a29_0": "佛說阿彌陀經",
    "T12n0366_001:0348b02_0": "無量壽佛　說往生淨土呪。",
    "T12n0366_001:0348b02_1": "南無阿彌多婆夜　哆他伽哆夜　哆地夜他　阿彌唎(上聲)都婆毘　阿彌唎哆　悉耽婆毘　阿彌唎哆　毘迦蘭哆　伽彌膩　伽伽那　抧多迦隸　莎婆訶誦此呪者，阿彌陀佛常住其頂，命終之後任運往生。",
    "T12n0366_001:0348b09_0": "龍樹菩薩願生安養，夢感此呪。",
    "T12n0366_001:0348b10_0": "耶舍三藏誦此呪。",
    "T12n0366_001:0348b10_1": "天平寺銹法師從耶舍三藏口受此呪。",
    "T12n0366_001:0348b11_2": "其人云：「經本外國不來。",
    "T12n0366_001:0348b11_3": "受持呪法，日夜六時各誦三七遍；晨夜澡漱，嚼楊枝，然香火，於形象前跪，合掌誦三七遍。",
    "T12n0366_001:0348b13_4": "日日恒爾，即滅四重、五逆、十惡，謗方等罪悉得除滅。",
    "T12n0366_001:0348b15_5": "現在不為一切諸邪鬼神之所惱亂，命終之後任運往生阿彌陀國，何況晝夜受持誦讀功德不可思議。」",
    "T12n0366_001:0348b18_0": "佛說阿彌陀經卷第一"
}