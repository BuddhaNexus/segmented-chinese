{
    "T04n0211_001:0575b15_0": "法句譬喻經卷第一",
    "T04n0211_001:0575b17_0": "晉世沙門法炬共法立譯",
    "T04n0211_001:0575b18_0": "無常品第一",
    "T04n0211_001:0575b19_0": "昔者天帝釋五德離身，自知命盡當下生世間，在陶作家受驢胞胎。",
    "T04n0211_001:0575b20_1": "何謂五德？",
    "T04n0211_001:0575b20_2": "一者身上光滅，二者頭上華萎，三者不樂本坐，四者腋下汗臭，五者塵土著身。",
    "T04n0211_001:0575b22_3": "以此五事自知福盡，甚大愁憂。",
    "T04n0211_001:0575b23_4": "自念三界之中，濟人苦厄唯有佛耳，於是奔馳往到佛所。",
    "T04n0211_001:0575b24_5": "時佛在耆闍崛山石室中，坐禪入普濟三昧。",
    "T04n0211_001:0575b25_6": "天帝見佛，稽首作禮伏地，至心三自歸命佛法聖眾，未起之間其命忽出，便至陶家驢母腹中作子。",
    "T04n0211_001:0575b27_7": "時驢自解走瓦坏間破壞坏器，其主打之，尋時傷胎，其神即還入故身中，五德還備復為天帝。",
    "T04n0211_001:0575c01_8": "佛三昧覺，讚言：「善哉天帝！",
    "T04n0211_001:0575c01_9": "能於殞命之際歸命三尊，罪對已畢，不更勤苦。」",
    "T04n0211_001:0575c02_10": "爾時世尊以偈頌曰：「所行非常，　　謂興衰法，　　夫生輒死，　此滅為樂。",
    "T04n0211_001:0575c05_11": "　　譬如陶家，　　埏埴作器，　一切要壞，　　人命亦然。」",
    "T04n0211_001:0575c07_0": "帝釋聞偈，知無常之要，達罪福之變，解興衰之本，遵寂滅之行，歡喜奉受得須陀洹道。",
    "T04n0211_001:0575c09_0": "昔佛在舍衛國精舍中，為諸天人龍鬼說法。",
    "T04n0211_001:0575c10_0": "時國王波斯匿大夫人，年過九十卒得重病，毉藥望差遂便喪亡。",
    "T04n0211_001:0575c11_1": "王及國臣如法葬送，遷神墳墓。",
    "T04n0211_001:0575c12_2": "葬送畢訖，還過佛所，脫服跣韈前禮佛足。",
    "T04n0211_001:0575c13_3": "佛命令坐而問之曰：「王所從來衣麤形異，何所施為也？」",
    "T04n0211_001:0575c14_4": "王稽首曰：「國大夫人年過九十間得重病，奄便喪亡，遣送靈柩遷葬墳墓，今始來還過覲聖尊。」",
    "T04n0211_001:0575c16_5": "佛告王曰：「自古至今大畏有四：生則老枯病無光澤，死則神去親屬別離，是謂為四。",
    "T04n0211_001:0575c18_6": "不與人期，萬物無常難得久居，一日過去；人命亦然，如五河流晝夜無息，人命駛疾亦復如是。」",
    "T04n0211_001:0575c20_7": "於是世尊即說偈言：「如河駛流，　　往而不返，　　人命如是，　逝者不還。」",
    "T04n0211_001:0575c23_0": "佛告大王：「世皆有是，無長存者，皆當歸死，無有脫者。",
    "T04n0211_001:0575c24_1": "往昔國王、諸佛真人、五通仙士，亦皆過去，無能住者，空為悲感以殞軀形。",
    "T04n0211_001:0575c25_2": "夫為孝子哀愍亡者，為福為德以歸流之，福祐往追如餉遠人。」",
    "T04n0211_001:0575c27_3": "佛說是時，王及群臣莫不歡喜，忘憂除患，諸來一切皆得道迹。",
    "T04n0211_001:0575c29_0": "昔佛在羅閱祇竹園中，與諸弟子入城受請，說法畢訖，晡時出城。",
    "T04n0211_001:0576a01_1": "道逢一人驅大群牛放還入城，肥飽跳騰轉相觝觸。",
    "T04n0211_001:0576a02_2": "於是世尊即說偈言：「譬人操杖，　　行牧食牛，　　老死猶然，　亦養命去。",
    "T04n0211_001:0576a05_3": "　　千百非一，　　族姓男女，　貯聚財產，　　無不衰喪。",
    "T04n0211_001:0576a06_4": "　　生者日夜，　命自攻削，　　壽之消盡，　　如[榮木+巾][雨/井]水。」",
    "T04n0211_001:0576a08_0": "佛到竹林洗足却坐，阿難即前稽首問言：「世尊！",
    "T04n0211_001:0576a09_1": "向者道中說此三偈，不審其義？",
    "T04n0211_001:0576a09_2": "願蒙開化。」",
    "T04n0211_001:0576a10_3": "佛告阿難：「汝見有人驅放群牛不？」",
    "T04n0211_001:0576a10_4": "「唯然見之。」",
    "T04n0211_001:0576a11_5": "佛告阿難：「此屠家群牛，本有千頭，屠兒日日遣人出城，求好水草養令肥長，擇取肥者日牽殺之。",
    "T04n0211_001:0576a13_6": "殺之死者過半，而餘者不覺，方相觝觸跳騰鳴吼，傷其無智故說偈耳。」",
    "T04n0211_001:0576a15_7": "佛語阿難：「何但此牛？",
    "T04n0211_001:0576a15_8": "世人亦爾。",
    "T04n0211_001:0576a15_9": "計於吾我不知非常，饕餮五欲養育其身，快心極意更相殘賊，無常宿對卒至無期，曚曚不覺，何異於此也？」",
    "T04n0211_001:0576a18_10": "時坐中有貪養比丘二百人，聞法自勵，逮六神通，得阿羅漢。",
    "T04n0211_001:0576a19_11": "眾坐悲喜，為佛作禮。",
    "T04n0211_001:0576a21_0": "昔佛在舍衛國祇樹給孤獨園，為諸弟子說法。",
    "T04n0211_001:0576a22_1": "時有梵志女，年十四五，端正聰辯，父甚憐愛，卒得重病即便喪亡，田有熟麥為野火所燒，梵志得此憂惱愁憒失意恍惚，譬如狂人不能自解。",
    "T04n0211_001:0576a25_2": "傳聞人說佛為大聖、天人之師，演說經道忘憂除患。",
    "T04n0211_001:0576a26_3": "於是梵志往到佛所，作禮長跪白佛言：「素少子息，唯有一女，愛以忘憂，卒得重病捨我喪亡，天性悼愍，情不自勝。",
    "T04n0211_001:0576a29_4": "唯願世尊垂神開化，釋我憂結。」",
    "T04n0211_001:0576a29_5": "佛告梵志：「世有四事，不可得久。",
    "T04n0211_001:0576b01_6": "何謂為四？",
    "T04n0211_001:0576b01_7": "一者有常必無常，二者富貴必貧賤，三者合會必別離，四者強健必當死。」",
    "T04n0211_001:0576b03_8": "於是世尊即說偈言：「常者皆盡，　　高者必墮，　　合會有離，　生者有死。」",
    "T04n0211_001:0576b06_0": "梵志聞偈心即開解，願作比丘，鬚髮自墮即成比丘，重惟非常得羅漢道。",
    "T04n0211_001:0576b08_0": "昔佛在羅閱祇耆闍崛山中。",
    "T04n0211_001:0576b08_1": "時城內有婬女人，名曰蓮華，姿容端正國中無雙，大臣子弟莫不尋敬。",
    "T04n0211_001:0576b10_2": "爾時蓮華善心自生，欲棄世事作比丘尼，即詣山中就到佛所，未至中道有流泉水，蓮華飲水澡手，自見面像容色紅輝頭髮紺青，形貌方正挺特無比，心自悔曰：「人生於世形體如此，云何自棄行作沙門？",
    "T04n0211_001:0576b14_3": "且當順時快我私情。」",
    "T04n0211_001:0576b15_4": "念已便還。",
    "T04n0211_001:0576b15_5": "佛知蓮華應當化度，化作一婦人端正絕世，復勝蓮華數千萬倍，尋路逆來。",
    "T04n0211_001:0576b17_6": "蓮華見之心甚愛敬，即問化人：「從何所來？",
    "T04n0211_001:0576b18_7": "夫主兒子父兄中外皆在何許？",
    "T04n0211_001:0576b18_8": "云何獨行而無將從？」",
    "T04n0211_001:0576b19_9": "化人答言：「從城中來，欲還歸家，雖不相識寧可共還，到泉水上坐息共語不？」",
    "T04n0211_001:0576b21_10": "蓮華言：「善。」",
    "T04n0211_001:0576b21_11": "二人相將還到水上，陳意委曲。",
    "T04n0211_001:0576b22_12": "化人睡來枕蓮華膝眠，須臾之頃忽然命絕，膖脹臭爛腹潰蟲出，齒落髮墮肢體解散，蓮華見之心大驚怖。",
    "T04n0211_001:0576b24_13": "「云何好人忽便無常？",
    "T04n0211_001:0576b25_14": "此人尚爾，我豈久存？",
    "T04n0211_001:0576b25_15": "故當詣佛精進學道。」",
    "T04n0211_001:0576b26_16": "即至佛所，五體投地，作禮已訖，具以所見向佛說之。",
    "T04n0211_001:0576b27_17": "佛告蓮華：「人有四事不可恃怙。",
    "T04n0211_001:0576b28_0": "何謂為四？",
    "T04n0211_001:0576b28_1": "一者少壯會當歸老，二者強健會當歸死，三者六親聚歡娛樂會當別離，四者財寶積聚要當分散。」",
    "T04n0211_001:0576c01_2": "於是世尊即說偈言：「老則色衰，　　所病自壞，　　形敗腐朽，　命終其然。",
    "T04n0211_001:0576c04_3": "　　是身何用？",
    "T04n0211_001:0576c04_4": "　　恒漏臭處，　為病所困，　　有老死患。",
    "T04n0211_001:0576c05_5": "　　嗜欲自恣，　非法是增，　　不見聞變，　　壽命無常。",
    "T04n0211_001:0576c07_0": "　非有子恃，　　亦非父兄，　　為死所迫，　無親可怙。」",
    "T04n0211_001:0576c09_0": "蓮華聞法欣然解釋，觀身如化命不久停，唯有道德泥洹永安，即前白佛願為比丘尼。",
    "T04n0211_001:0576c10_1": "佛言：「善哉！」",
    "T04n0211_001:0576c11_2": "頭髮自墮，即成比丘尼，思惟止觀即得羅漢。",
    "T04n0211_001:0576c12_3": "諸在坐者聞佛所說，莫不歡喜。",
    "T04n0211_001:0576c13_0": "昔佛在王舍城竹園中說法。",
    "T04n0211_001:0576c13_1": "時有梵志兄弟四人，各得五通，却後七日皆當命盡，自共議言：「五通之力，反覆天地、手捫日月、移山住流，靡所不能，寧當不能避此死對？」",
    "T04n0211_001:0576c16_2": "一人言：「吾入大海，上不出現、下不至底，正處其中，無常殺鬼安知我處？」",
    "T04n0211_001:0576c18_3": "一人言：「吾入須彌山中，還合其表令無際現，無常殺鬼安知吾處？」",
    "T04n0211_001:0576c19_4": "一人言：「吾當輕舉隱虛空中，無常殺鬼安知吾處？」",
    "T04n0211_001:0576c20_5": "一人言：「吾當藏入大市之中，無常殺鬼趣得一人，何必求吾也？」",
    "T04n0211_001:0576c22_6": "四人議訖相將辭王：「吾等壽算餘有七日，今欲逃命冀當得脫，還乃覲省唯願進德。」",
    "T04n0211_001:0576c24_7": "於是別去，各到所在。",
    "T04n0211_001:0576c24_8": "七日期滿，各以命終，猶果熟落。",
    "T04n0211_001:0576c25_9": "市監白王：「有一梵志卒死市中。」",
    "T04n0211_001:0576c26_10": "王乃悟曰：「四人避對，一人已死，其餘三人豈得獨免？」",
    "T04n0211_001:0576c27_11": "王即嚴駕往至佛所，作禮却坐，王白佛言：「近有梵志兄弟四人，各獲五通，自知命盡皆共避之，不審今者皆能得脫不？」",
    "T04n0211_001:0577a01_12": "佛告大王：「人有四事，不可得離。",
    "T04n0211_001:0577a01_13": "何謂為四？",
    "T04n0211_001:0577a02_14": "一者在中陰中，不得不受生。",
    "T04n0211_001:0577a02_15": "二者已生，不得不受老。",
    "T04n0211_001:0577a03_16": "三者已老，不得不受病。",
    "T04n0211_001:0577a03_17": "四者已病，不得不受死。」",
    "T04n0211_001:0577a04_18": "於是世尊即說偈言：「非空非海中，　　非入山石間，　無有地方所，　　脫之不受死。",
    "T04n0211_001:0577a07_0": "　是務是吾作，　　當作令致是，　人為此躁擾，　　履踐老死憂。",
    "T04n0211_001:0577a09_0": "　知此能自靜，　　如是見生盡，　比丘厭魔兵，　　從生死得度。」",
    "T04n0211_001:0577a11_0": "王聞佛言歎曰：「善哉！",
    "T04n0211_001:0577a11_1": "誠如尊教，四人避對一人已死，祿命有分餘復然矣。」",
    "T04n0211_001:0577a12_2": "群臣從官莫不信受。",
    "T04n0211_001:0577a14_0": "法句譬喻經教學品第二",
    "T04n0211_001:0577a15_0": "昔佛在舍衛國祇樹精舍。",
    "T04n0211_001:0577a15_1": "佛告諸比丘：「當勤修道除棄陰蓋，心明神定可免眾苦。」",
    "T04n0211_001:0577a16_2": "有一比丘志不明達，飽食入室閉房靜眠，愛身快意不觀非常，冥冥懈怠無復晝夜。",
    "T04n0211_001:0577a18_3": "却後七日其命將終，佛愍傷之，懼墮惡道，即入其室，彈指覺曰：「咄起何為寐？",
    "T04n0211_001:0577a21_4": "　　螉螺蜯蠹類，　隱蔽以不淨，　　迷惑計為身。",
    "T04n0211_001:0577a23_0": "　焉有被斫瘡，　　心如嬰病痛，　遘于眾厄難，　　而反為用眠？",
    "T04n0211_001:0577a25_0": "　思而不放逸，　　為仁學仁迹，　從是無有憂，　　常念自滅意。",
    "T04n0211_001:0577a27_0": "　正見學務增，　　是為世間明，　所生福千倍，　　終不墮惡道。」",
    "T04n0211_001:0577a29_0": "比丘聞偈即便驚寤，見佛親誨加敬悚息，即起稽首為佛作禮。",
    "T04n0211_001:0577b01_1": "佛告比丘：「汝寧自識本宿命不？」",
    "T04n0211_001:0577b02_2": "比丘對曰：「陰蓋所覆，實不自識也。」",
    "T04n0211_001:0577b02_3": "佛告比丘：「昔維衛佛時，汝曾出家，貪身利養，不念經戒，飽食却眠不念非常，命終魂神生螉蟲中，積五萬歲。",
    "T04n0211_001:0577b05_4": "壽盡復為螺蜯之蟲、樹中蠹蟲，各五萬歲。",
    "T04n0211_001:0577b06_5": "此四品蟲生長冥中，貪身愛命樂處幽隱，以冥為家不憙光明，一眠之時百歲乃覺，纏綿罪網不求出要。",
    "T04n0211_001:0577b08_6": "今始罪畢得為沙門，如何睡眠不知厭足？」",
    "T04n0211_001:0577b09_7": "於是比丘重聞宿緣，慚怖自責，五蓋雲除即得羅漢。",
    "T04n0211_001:0577b11_0": "昔佛在舍衛國祇樹給孤獨園，與諸天人四輩說法。",
    "T04n0211_001:0577b12_1": "時有一年少比丘，為人頑愚質直踈野，未解道要，情意興盛思想於欲，陽氣隆盛不能自制，以此為惱不獲度世。",
    "T04n0211_001:0577b14_2": "坐自思惟：「有根斷者，然後清淨，可得道迹。」",
    "T04n0211_001:0577b15_3": "即至檀越家從之借斧，還房閉戶脫去衣服，坐木板上欲自斫陰。",
    "T04n0211_001:0577b17_4": "「正坐此陰令我勤苦，經歷生死無央數劫，三塗六趣皆由色欲，不斷此者無緣得道。」",
    "T04n0211_001:0577b19_5": "佛知其意愚癡乃爾，道從制心心是根源，不知當死自害墮罪長受苦痛。",
    "T04n0211_001:0577b20_6": "於是世尊往入其房，即問比丘：「欲作何等？」",
    "T04n0211_001:0577b21_7": "放斧著衣禮佛自陳：「學道日久未解法門，每坐禪定垂當得道為欲所蓋，陽氣隆盛意惑目冥，不覺天地。",
    "T04n0211_001:0577b24_8": "諦自責念事皆由此，是以借斧欲斷制之。」",
    "T04n0211_001:0577b25_9": "佛告比丘：「卿何愚癡不解道理？",
    "T04n0211_001:0577b25_10": "欲求道者先斷其癡然後制心，心者善惡之根源。",
    "T04n0211_001:0577b26_11": "欲斷根者先制其心，心定意解然後得道。」",
    "T04n0211_001:0577b27_12": "於是世尊即說偈言：「學先斷母，　　率君二臣，　　廢諸營從，　是上道人。」",
    "T04n0211_001:0577c02_0": "佛告比丘：「十二因緣以癡為本，癡者眾罪之源。",
    "T04n0211_001:0577c03_1": "智者眾行之本，先當斷癡然後意定。」",
    "T04n0211_001:0577c03_2": "佛說是已，比丘慚愧即自責言：「我為愚癡迷惑來久，不解古典使如此耳，今佛所說甚為妙哉！」",
    "T04n0211_001:0577c06_3": "內思正定安般守意，制心伏情杜閉諸欲，即得定意，在於佛前逮得應真。",
    "T04n0211_001:0577c08_0": "昔佛在羅閱祇國靈鷲山中，為諸天人國王大臣說甘露法。",
    "T04n0211_001:0577c09_1": "有一比丘剛猛勇健，佛知其意，遣至山後鬼神谷中，令樹下坐數息求定，知息長短安般守意，斷求滅苦可得泥洹。",
    "T04n0211_001:0577c11_2": "比丘受教往至谷中欲坐定意，但聞山中鬼神語聲，不見其形但有音聲，悚息怖懼不能自寧，意欲悔還即自念言：「居家大富宗族，又強出家學道，獨見安處鬼神深山，既無伴侶又無行人，但有諸鬼數來怖人。」",
    "T04n0211_001:0577c16_3": "思惟如是，未去之間，於是世尊往到其邊，坐一樹下而問之曰：「汝獨在此將無怖懼耶？」",
    "T04n0211_001:0577c18_4": "比丘稽首白言：「初未曾入山在此實憂，須臾之間有一野象王來在邊，倚一樹臥心獨歡喜，遠離諸象一何快哉？」",
    "T04n0211_001:0577c21_5": "佛知象意告比丘曰：「汝寧知是象所由來不？」",
    "T04n0211_001:0577c22_6": "對曰：「不審。」",
    "T04n0211_001:0577c22_7": "佛告比丘：「此象眷屬大小五百餘頭，厭患小象捨來至此倚樹而臥，自念得離恩愛牢獄一何快哉？",
    "T04n0211_001:0577c24_8": "象是畜生猶思閑靜，況汝捨家欲求度世，方以獨自欲求伴侶？",
    "T04n0211_001:0577c26_9": "愚冥伴侶多所傷敗，獨住無對亦無謀議，寧獨修道不用愚伴。」",
    "T04n0211_001:0577c27_10": "於是世尊即說偈言：「學無朋類，　　不得善友，　　寧獨守善，　不與愚偕。",
    "T04n0211_001:0578a01_11": "　　樂戒學行，　　奚用伴為？",
    "T04n0211_001:0578a02_0": "　獨善無憂，　　如空野象。」",
    "T04n0211_001:0578a03_0": "佛說是時，比丘意解，內思聖教即得應真；谷中鬼神亦皆聞解，為佛弟子受誓誡勅，不復侵民。",
    "T04n0211_001:0578a05_1": "佛與比丘共還精舍。",
    "T04n0211_001:0578a06_0": "法句譬喻經護戒品第二",
    "T04n0211_001:0578a07_0": "昔佛在舍衛國祇桓精舍，為諸天人宣演經法。",
    "T04n0211_001:0578a08_1": "時羅閱祇國有二新學比丘，欲往見佛。",
    "T04n0211_001:0578a08_2": "二國中間曠無人民，于時旱熱泉水枯竭，二人飢渴熱暍呼吸，故泉之中有升餘水，而有細蟲不可得飲。",
    "T04n0211_001:0578a11_3": "二人相對曰：「故從遠來欲望見佛，不圖今日沒命於此也。」",
    "T04n0211_001:0578a12_4": "一人言曰：「且當飲水以濟吾命，進前見佛，焉知其餘也。」",
    "T04n0211_001:0578a13_5": "一人答曰：「佛之明戒，仁慈為首，殘生自活見佛無益；寧守戒而死，不犯戒而生也。」",
    "T04n0211_001:0578a15_6": "一人即起極意快飲，於是進路。",
    "T04n0211_001:0578a16_7": "一人不飲遂致殞命，即生第二忉利天上，思惟自省即識宿命持戒不犯，今來生此。",
    "T04n0211_001:0578a18_8": "信哉福報其不遠矣。",
    "T04n0211_001:0578a18_9": "即持華香下到佛所，為佛作禮却住一面。",
    "T04n0211_001:0578a19_10": "其飲水者道路疲頓經日乃達，見佛神德至尊巍巍，稽首禮畢涕泣自陳：「我伴一人於彼命終，感其不達，願佛知之。」",
    "T04n0211_001:0578a22_11": "佛言：「吾已明矣。」",
    "T04n0211_001:0578a22_12": "佛以手指曰：「今此天人則汝伴也，全戒生天又先至矣。」",
    "T04n0211_001:0578a23_13": "於是世尊披胸示之。",
    "T04n0211_001:0578a24_14": "「汝觀我形，不奉我戒，雖云見我，我不見汝也；去我萬里奉行經戒，此人則為在我目前。」",
    "T04n0211_001:0578a26_15": "於是世尊即說偈言：「學而多聞，　　持戒不失，　　兩世見譽，　所願者得；　　學而寡聞，　　持戒不完，　兩世受痛，　　喪其本願。",
    "T04n0211_001:0578a29_16": "　　夫學有二，　常親多聞，　　安諦解義，　　雖困不耶。」",
    "T04n0211_001:0578b02_0": "於是比丘聞偈慚怖，稽首悔過嘿思所行。",
    "T04n0211_001:0578b02_1": "天人聞偈心意欣悅，逮得法眼，天人眾會莫不奉行。",
    "T04n0211_001:0578b05_0": "法句譬喻經多聞品第三",
    "T04n0211_001:0578b06_0": "昔舍衛國有一貧家，夫婦慳惡不信道德，佛愍其愚，現為貧凡沙門詣門分衛。",
    "T04n0211_001:0578b07_1": "時夫不在，其婦罵詈無有道理。",
    "T04n0211_001:0578b08_2": "沙門語曰：「吾為道士乞匃自居，不得罵詈，唯望一食耳。」",
    "T04n0211_001:0578b09_3": "主人婦曰：「若汝立死食尚叵得，況今平健欲望我食？",
    "T04n0211_001:0578b10_4": "但稽留時節，不如早去。」",
    "T04n0211_001:0578b11_5": "於是沙門住立其前，戴眼抒氣便現死相，身體膖脹鼻口蟲出，腹潰腸爛不淨流漫。",
    "T04n0211_001:0578b13_6": "其婦見此恐怖失聲，棄而捨走。",
    "T04n0211_001:0578b14_7": "於是道人忽然捨去，去舍數里坐樹下息。",
    "T04n0211_001:0578b15_8": "其夫來歸道中見婦，怪其驚怖。",
    "T04n0211_001:0578b15_9": "其婦語夫：「有一沙門見怖如此。」",
    "T04n0211_001:0578b16_10": "夫大瞋怒，問為所在？",
    "T04n0211_001:0578b17_11": "婦曰：「已去，想亦未遠。」",
    "T04n0211_001:0578b17_12": "夫即執弓帶刀，尋迹往逐，張弓拔刀奔走直前欲斫道人。",
    "T04n0211_001:0578b18_13": "道人即化作琉璃小城以自圍遶，其人繞城數匝不能得入，即問道人：「何不開門？」",
    "T04n0211_001:0578b20_14": "道人曰：「欲使開門，棄汝弓刀。」",
    "T04n0211_001:0578b21_15": "其人自念：「當隨其語，若當得入手拳加之。」",
    "T04n0211_001:0578b22_16": "尋棄弓刀。",
    "T04n0211_001:0578b22_17": "門故不開，復語道人：「已棄弓刀，門何不開？」",
    "T04n0211_001:0578b23_18": "道人曰：「吾使汝棄心中惡意弓刀耳，非謂手中弓刀也。」",
    "T04n0211_001:0578b24_19": "於是其人心驚體悸：「道人神聖乃知我心。」",
    "T04n0211_001:0578b25_20": "即便叩頭悔過，稽首道人曰：「我有弊妻不識真人，使我興惡，願小垂慈莫便見捨，今欲將來勸令修道。」",
    "T04n0211_001:0578b28_21": "即起還歸。",
    "T04n0211_001:0578b28_22": "其妻問曰：「沙門所在？」",
    "T04n0211_001:0578b28_23": "其夫具說神變之德，「今者在彼，卿自宜往改悔滅罪。」",
    "T04n0211_001:0578c01_24": "於是夫妻至道人所，五體悔過願為弟子，長跪問曰：「道人神變聖達乃爾，有琉璃城堅固難踰，志明意定，永無憂患，行何道德致此神妙？」",
    "T04n0211_001:0578c04_25": "道人答曰：「吾博學無厭奉法不懈，精進持戒慧不放逸，緣是得道自致泥洹。」",
    "T04n0211_001:0578c06_0": "於是道人因說偈言：「多聞能持故，　　奉法為垣牆，　精進難踰毀，　　從是戒慧成。",
    "T04n0211_001:0578c09_0": "　多聞令志明，　　已明智慧增，　智則博解義，　　見義行法安。",
    "T04n0211_001:0578c11_0": "　多聞能除憂，　　能以定為歡，　善說甘露法，　　自致得泥洹。",
    "T04n0211_001:0578c13_0": "　聞為知法律，　　解疑亦見正，　從聞捨非法，　　行到不死處。」",
    "T04n0211_001:0578c15_0": "道人說偈已，現佛光相，洪暉赫奕照曜天地。",
    "T04n0211_001:0578c16_0": "夫妻驚愕精神戰懼，改惡洗心頭腦打地，壞二十億惡，得須陀洹道。",
    "T04n0211_001:0578c18_0": "昔佛在拘睒尼國美音精舍，與諸四輩廣說大法。",
    "T04n0211_001:0578c19_1": "有一梵志道士，智博通達眾經備舉無事不貫，貢高自譽天下無比，求敵而行，無敢應者。",
    "T04n0211_001:0578c21_2": "晝日執炬行城市中，人問之曰：「何以晝日執炬而行？」",
    "T04n0211_001:0578c22_3": "梵志答曰：「世皆愚冥目無所見，是以執炬以照之耳。",
    "T04n0211_001:0578c23_4": "觀察世間，無敢言者。」",
    "T04n0211_001:0578c24_5": "佛知梵志宿福應度，而行貢高求勝名譽，不計無常自恃憍恣，如是當墮太山地獄，無央數劫求出甚難。",
    "T04n0211_001:0578c26_6": "佛即化作一賢者，居肆上坐，即呼梵志：「何為作此？」",
    "T04n0211_001:0578c27_7": "梵志答曰：「以眾人冥晝夜不見明，故執炬火而照之耳。」",
    "T04n0211_001:0578c28_8": "賢者重問梵志：「經中有四明法，為知之不？」",
    "T04n0211_001:0578c29_9": "對曰：「不審。",
    "T04n0211_001:0579a01_10": "何謂四明法？」",
    "T04n0211_001:0579a01_11": "「一者明於天文地理和調四時，二者明於星宿分別五行，三者明於治國綏化有方，四者明於將兵固而無失。",
    "T04n0211_001:0579a03_12": "卿為梵志，有此四明法以不？」",
    "T04n0211_001:0579a04_13": "梵志慚愧，棄炬叉手有不及心。",
    "T04n0211_001:0579a05_14": "佛知其意即還復身，光明炳然晃照天地，便持梵聲為梵志說偈言：「若多少有聞，　　自大以憍人，　是如盲執燭，　　照彼不自明。」",
    "T04n0211_001:0579a09_0": "佛說偈已告梵志曰：「冥中之甚無過於汝，而晝執炬行入大國，如卿所知何如一塵？」",
    "T04n0211_001:0579a10_1": "梵志聞之有慚愧色，即便叩頭願為弟子。",
    "T04n0211_001:0579a11_2": "佛即受之令作沙門，意解妄止即得應真。",
    "T04n0211_001:0579a13_0": "昔舍衛國有大長者，名曰須達，得須陀洹。",
    "T04n0211_001:0579a14_0": "有親友長者名曰好施，不信佛道及諸醫術，時得重病痿頓著床。",
    "T04n0211_001:0579a15_1": "宗親知友皆就省問，勸令治病，至死不肯。",
    "T04n0211_001:0579a16_2": "答眾人言：「吾事日月忠孝君父，畢命於此終不改志。」",
    "T04n0211_001:0579a17_3": "須達語曰：「吾所事師號曰為佛，神德廣被見者得福，可試請來說經呪願，聽其所說言行進趣何如餘道，事之與不隨卿所志。",
    "T04n0211_001:0579a20_4": "以卿病久不時除差，勸卿請佛冀蒙其福。」",
    "T04n0211_001:0579a21_5": "好施曰：「佳。",
    "T04n0211_001:0579a21_6": "卿便為吾請佛及眾弟子。」",
    "T04n0211_001:0579a22_7": "須達即便請佛及僧，往詣其門。",
    "T04n0211_001:0579a23_8": "佛放光明內外通徹，長者見光欣然身輕。",
    "T04n0211_001:0579a24_0": "佛前就坐，慰問長者：「所病何如？",
    "T04n0211_001:0579a24_1": "昔事何神？",
    "T04n0211_001:0579a25_0": "作何療治？」",
    "T04n0211_001:0579a25_1": "長者白佛：「奉事日月君長先人，恭敬齋戒祈請萬端，得病經時未蒙恩祐，醫藥針灸居門所忌，經戒福德素所不知，先人以來守死於此。」",
    "T04n0211_001:0579a28_2": "佛告長者：「人生世間，橫死有三：有病不治為一橫死，治而不慎為二橫死，憍恣自用不達逆順為三橫死。",
    "T04n0211_001:0579b01_3": "如此病者，非日月天地先人君父所能除遣，當以明道隨時安濟。",
    "T04n0211_001:0579b03_4": "一者四大寒熱當須醫藥，二者眾邪惡鬼當須經戒，三者奉事賢聖矜濟窮厄。",
    "T04n0211_001:0579b04_5": "德威神祇福祐群生，以大智慧消去陰蓋，奉行如此現世安吉終無抂橫，戒慧清淨世世常安。」",
    "T04n0211_001:0579b07_6": "於是世尊即說偈言：「事日為明故，　　事父為恩故，　事君以力故，　　聞故事道人。",
    "T04n0211_001:0579b10_0": "　人為命事毉，　　欲勝依豪強，　法在智慧處，　　福行世世明。",
    "T04n0211_001:0579b12_0": "　察友在為務，　　別伴在急時，　觀妻在房樂，　　欲知智在說。",
    "T04n0211_001:0579b14_0": "　為能師見道，　　解疑令學明，　亦與清淨本，　　能奉持法藏。",
    "T04n0211_001:0579b16_0": "　聞能今世利，　　妻子昆弟友，　亦致後世福，　　積聞成聖智。",
    "T04n0211_001:0579b18_0": "　能攝為解義，　　解則戒不穿，　受法猗法者，　　從是疾得安。",
    "T04n0211_001:0579b20_0": "　是能散憂恚，　　亦除不祥衰，　欲得安隱吉，　　當事多聞者。」",
    "T04n0211_001:0579b22_0": "於是長者聞佛說法，心意疑結[火*霍]然雲除，良毉進療委心道德，四大安靜眾患消除，如飲甘露，中外怡懌身安心定，得須陀洹道，宗室國人莫不敬奉。",
    "T04n0211_001:0579b26_0": "昔羅閱祇國南有大山，去城二百里，南土諸國路由此山。",
    "T04n0211_001:0579b27_1": "山道深邃，有五百賊依嶮劫人，後遂縱橫所害狼藉，眾賈被毒王路不通，國王追討不能擒獲。",
    "T04n0211_001:0579b29_2": "時佛在國哀愍群生，念彼賊輩不知罪福，世有如來而目不覩，法鼓日震而耳不聞。",
    "T04n0211_001:0579c02_3": "「吾不往度，如石沈淵。」",
    "T04n0211_001:0579c02_4": "化作一人著好衣服，乘馬帶劍手執弓矢，鞍勒嚴飾金銀莊校，以明月珠埀絡馬體，跨馬鳴絃往入山中。",
    "T04n0211_001:0579c05_5": "群賊見之以為成事，作賊積年未有此便，卵之投石與此何異？",
    "T04n0211_001:0579c06_6": "群賊齊頭住前圍繞，挽弓拔刀諍欲剝脫。",
    "T04n0211_001:0579c07_7": "於是化人舉弓一發，使五百賊各被一箭，以刀指擬各被一瘡，瘡重箭深即皆顛倒。",
    "T04n0211_001:0579c09_8": "五百群賊宛轉臥地叩頭歸降。",
    "T04n0211_001:0579c10_9": "「為是何神威力乃爾？",
    "T04n0211_001:0579c10_10": "乞蒙原赦以活微命，願時拔箭使瘡除愈，今者瘡痛不可堪忍。」",
    "T04n0211_001:0579c12_11": "化人答曰：「是瘡不痛、箭不為深，天下瘡重莫過於憂，殘害之甚莫過於愚。",
    "T04n0211_001:0579c13_12": "汝懷貪得之憂、殘殺之愚，刀瘡毒箭終不可愈。",
    "T04n0211_001:0579c14_13": "此二事者，根本深固，勇力壯士所不能拔。",
    "T04n0211_001:0579c15_14": "唯有經戒多聞慧義，以此明道療治心病，拔除憂愛愚癡貢高，制伏剛強豪富貪欲，積德學慧乃可得除，長獲安隱。」",
    "T04n0211_001:0579c18_15": "於是化人即現佛身，相好挺特金顏英妙，即說偈言：「斫瘡無過憂，　　射箭無過愚，　是壯莫能拔，　　唯從多聞除。",
    "T04n0211_001:0579c22_0": "　盲者從得眼，　　闇者從得燭，　示導世間人，　　如目將無目。",
    "T04n0211_001:0579c24_0": "　是故可捨癡，　　離慢豪富樂，　務學事聞者，　　是名積聚德。」",
    "T04n0211_001:0579c26_0": "於是五百人見佛光相，重聞此偈，叩頭歸命剋心悔過，刀瘡毒箭自然除愈，歡喜心開即受五戒，國界安寧莫不歡喜。",
    "T04n0211_001:0579c29_0": "法句譬喻經篤信品第四",
    "T04n0211_001:0580a01_0": "昔者舍衛國東南有大江，水既深而廣，有五百餘家居在岸邊，未聞道德度世之行，習於剛強欺詐為務，貪利自恣快心極意。",
    "T04n0211_001:0580a03_1": "世尊常念其應度者當往度之，知此諸家福應當度，於是世尊往至水邊坐一樹下。",
    "T04n0211_001:0580a05_2": "村人見佛光相奇異，莫不驚肅，皆往禮敬，或拜或揖問訊起居。",
    "T04n0211_001:0580a07_3": "佛命令坐為說經法，眾人聞之而心不信，習於欺怠不信真言。",
    "T04n0211_001:0580a08_4": "佛便化作一人從江南來，足行水上正沒其踝，來至佛前稽首禮佛。",
    "T04n0211_001:0580a10_5": "眾人見之莫不驚怪，問化人曰：「吾等先人以來居此江邊，未曾聞人行水上者，卿是何人？",
    "T04n0211_001:0580a12_6": "有何道術履水不沒？",
    "T04n0211_001:0580a12_7": "願聞其意。」",
    "T04n0211_001:0580a12_8": "化人答曰：「吾是江南愚直之人，聞佛在此貪樂道德，至南岸邊不時得度。",
    "T04n0211_001:0580a14_9": "問彼岸人水為深淺？",
    "T04n0211_001:0580a14_10": "彼人見語：『水可齊踝，何不涉渡？』",
    "T04n0211_001:0580a15_11": "吾信其言，便爾來過，無他異術。」",
    "T04n0211_001:0580a16_12": "佛時讚言：「善哉善哉！",
    "T04n0211_001:0580a16_13": "夫執信誠諦可度生死之淵，數里之江何足為奇？」",
    "T04n0211_001:0580a17_14": "於是世尊即說偈言：「信能渡淵，　　攝為船師，　　精進除苦，　慧到彼岸。",
    "T04n0211_001:0580a20_15": "　　士有信行，　　為聖所譽，　樂無為者，　　一切縛解。",
    "T04n0211_001:0580a21_16": "　　信乃得道，　法致滅度，　　從聞得智，　　所到有明。",
    "T04n0211_001:0580a23_0": "　信之與戒，　　慧意能行，　　健夫度慧，　從是脫淵。」",
    "T04n0211_001:0580a25_0": "於是村人聞佛所說、見信之證，心開信堅，皆受五戒為清信士，明信日修法教普聞。",
    "T04n0211_001:0580a27_0": "昔佛在世，時有大長者名修陀羅，財富無數信向道德，自誓常以臘月八日請佛及僧，終身子孫奉行不廢。",
    "T04n0211_001:0580a29_1": "長者亡時囑兒勿廢。",
    "T04n0211_001:0580a29_2": "兒名比羅陀，後日漸貧居無所有，臘月已至無有供辦，愁慼不樂。",
    "T04n0211_001:0580b02_3": "佛遣目連往問比羅陀：「汝父直月欲至，當設何計？」",
    "T04n0211_001:0580b03_4": "比羅陀答言：「亡父教令不敢違之，唯願世尊勿見忽棄也。",
    "T04n0211_001:0580b04_5": "八日中時廻光臨眄。」",
    "T04n0211_001:0580b05_6": "目連還白如是。",
    "T04n0211_001:0580b05_7": "比羅陀即將妻子至外家質取百兩金，還舍供辦，一切具足。",
    "T04n0211_001:0580b07_8": "佛與千二百五十眾僧，往詣其舍，坐畢行水下食，澡竟還於精舍。",
    "T04n0211_001:0580b08_9": "比羅陀歡喜不敢悔恨，其日夜半諸故藏中，自然寶物悉滿如故。",
    "T04n0211_001:0580b10_0": "比羅陀夫婦明旦見之，喜而且懼，懼官見問所從得此？",
    "T04n0211_001:0580b11_1": "夫妻共議當往問佛。",
    "T04n0211_001:0580b11_2": "尋到佛所具白如此。",
    "T04n0211_001:0580b12_3": "佛告比羅陀：「安意快用勿有疑難，汝之履信不違父教，持戒慚愧沒命不二，聞施慧道七財滿具，福德所致非為災變。",
    "T04n0211_001:0580b14_4": "智者能行，不問男女所生之處，福應自然。」",
    "T04n0211_001:0580b15_5": "於是世尊，即說偈言：「信財戒財，　　慚愧亦財，　　聞財施財，　慧為七財。",
    "T04n0211_001:0580b18_6": "　　從信守戒，　　常淨觀法，　慧而履行，　　奉教不忘。",
    "T04n0211_001:0580b19_7": "　　生有此財，　不問男女，　　終已不貧，　　賢者識真。」",
    "T04n0211_001:0580b21_0": "比羅陀聞佛所說益加篤信，稽首佛足歡喜還家，具宣佛教誨其妻子，遂相承繼皆得道迹。",
    "T04n0211_001:0580b23_0": "法句譬喻經戒慎品第五",
    "T04n0211_001:0580b24_0": "昔波羅奈國有山，去城四五十里，有五沙門處山學道。",
    "T04n0211_001:0580b25_1": "晨旦出山人間乞食，食訖還山晚暮乃到，往還疲極不堪坐禪思惟正定，歷年如是不能得道。",
    "T04n0211_001:0580b27_2": "佛愍念之勞而無獲，化作一道人往到其所，問諸道人：「隱居修道得無勞惓？」",
    "T04n0211_001:0580b29_3": "諸沙門言：「吾等在此去城既遠，四大之身當須飲食，日日供給往還疲勞，經年歷歲勤苦竟已，晝日往返暮輒疲頓，不暇復得修道，為當正爾畢命而已。」",
    "T04n0211_001:0580c03_4": "道人語曰：「夫為道者，以戒為本攝心為行，賤形貴真捐棄軀命，食以支形守意正定，內學止觀滅意得道，養身順情安得免苦？",
    "T04n0211_001:0580c06_5": "願諸道人明日莫行，吾當供養，使諸道人休息一日。」",
    "T04n0211_001:0580c07_6": "時五沙門意大歡喜怪未曾有，安心定意不復憂行。",
    "T04n0211_001:0580c08_7": "明日日中，此化道人送食而來，食訖安和心意惔怕，於是化人為說偈言：「比丘立戒，　　守攝諸根，　　食知自節，　寤意令應。",
    "T04n0211_001:0580c12_8": "　　以戒降心，　　守意正定，　內學止觀，　　無忘正智。",
    "T04n0211_001:0580c13_9": "　　明哲守戒，　內思正智，　　行道如應，　　自淨除苦。」",
    "T04n0211_001:0580c15_0": "化道人說此偈已，顯現佛身光相之容，於是五沙門精神震疊，咸思惟戒，即得阿羅漢道。",
    "T04n0211_001:0580c18_0": "法句譬喻經惟念品第六",
    "T04n0211_001:0580c19_0": "昔佛在世時，弗加沙王與瓶沙王親友。",
    "T04n0211_001:0580c19_1": "弗加沙王未知佛道，作七寶華以遺瓶沙，瓶沙王得之轉奉上佛，白佛言：「弗加沙王與我為友，遺我此華，今已上佛，願令彼王心開意解，見佛聞法奉敬聖眾。",
    "T04n0211_001:0580c23_2": "當以何物以報所遺？」",
    "T04n0211_001:0580c23_3": "佛告瓶沙：「寫十二因緣經，送持與之。",
    "T04n0211_001:0580c24_4": "彼王得經心必信解。」",
    "T04n0211_001:0580c25_5": "即寫經卷，別書文曰：「卿以寶華見遺，今以法華相上，詳思其義果報深美，到便誦習以同道味。」",
    "T04n0211_001:0580c27_6": "弗加沙王得經讀之，尋省反覆亘然信解，喟然嘆曰：「道化真妙精義安神，國榮五欲憂惱之元，累劫習迷始今乃寤，顧視流俗無可貪樂。」",
    "T04n0211_001:0581a01_7": "即召群臣國付太子，便自剃頭行作沙門，法服持鉢詣羅閱祇城外，在陶家窰中寄宿，明日當入城分衛，食訖當至佛所奉受經戒。",
    "T04n0211_001:0581a04_8": "佛以神通知弗加沙明日食時其命將終，故從遠來不得見佛，又不聞經甚可憐愍，於是世尊化作沙門，往至陶家欲求寄宿。",
    "T04n0211_001:0581a07_9": "陶家語曰：「向有一沙門在彼窰中，可往共止宿也。」",
    "T04n0211_001:0581a08_10": "把草入窰坐於一面，問弗加沙：「從何所來？",
    "T04n0211_001:0581a09_11": "師為是誰？",
    "T04n0211_001:0581a09_12": "以何因緣行作沙門？",
    "T04n0211_001:0581a10_13": "為見佛未？」",
    "T04n0211_001:0581a10_14": "弗加沙言：「吾未見佛，聞十二因緣便作沙門，明日入城乃分衛已，當往見佛耳。」",
    "T04n0211_001:0581a12_15": "化沙門言：「人命危脆朝夕有變，無常宿對卒至無期，但當觀身四大所由，合成散滅各還其本。",
    "T04n0211_001:0581a14_16": "思惟覺意空淨無想，專念三尊、布施戒德，能知無常見佛無異，方念明日種無益想。」",
    "T04n0211_001:0581a16_17": "時化沙門即說偈言：「夫人得善利，　　乃來自歸佛，　是故當晝夜，　　常念佛法眾。",
    "T04n0211_001:0581a19_0": "　己知自覺意，　　是為佛弟子，　常當晝夜念，　　佛與法及眾。",
    "T04n0211_001:0581a21_0": "　念身念非常，　　念戒布施德，　空不願無想，　　晝夜當念是。」",
    "T04n0211_001:0581a23_0": "時化沙門在於窰中，為弗加沙說非常之要，弗加沙王思惟意定，即得阿那含道。",
    "T04n0211_001:0581a24_1": "佛知已解，為現佛身光明相好。",
    "T04n0211_001:0581a25_2": "弗加沙王驚喜踊躍，稽首作禮。",
    "T04n0211_001:0581a26_3": "佛重告之曰：「罪對無常，畢故莫恐。」",
    "T04n0211_001:0581a27_0": "弗加沙王言：「敬奉尊教。」",
    "T04n0211_001:0581a27_1": "忽然別去。",
    "T04n0211_001:0581a27_2": "明日食時，弗加沙王入城分衛，於城門中逢新產牸牛護犢，觝殺弗加沙王潰腹命終，即生阿那含天。",
    "T04n0211_001:0581b01_3": "佛遣諸弟子耶旬起塔，佛語諸弟子：「罪對之根不可不慎。」",
    "T04n0211_001:0581b03_0": "法句譬喻經慈仁品第七",
    "T04n0211_001:0581b04_0": "昔佛在羅閱祇，去國五百里有山，山中有一家，有百二十二人。",
    "T04n0211_001:0581b05_1": "生長山藪殺獵為業，衣皮食肉初不田作，奉事鬼神不識三尊。",
    "T04n0211_001:0581b06_2": "佛以聖智明其應度，往詣其家坐一樹下。",
    "T04n0211_001:0581b07_3": "男子行獵，唯有婦女在，見佛光相明照天地，山中木石皆變金色，大小驚喜，知佛神人，皆往禮拜供施坐席。",
    "T04n0211_001:0581b10_4": "佛為諸母人說殺生之罪、行慈之福，恩愛一時會有離別。",
    "T04n0211_001:0581b11_5": "諸母人聞經歡喜，前白佛言：「山民貪害以肉為食，欲設微供，願當納受。」",
    "T04n0211_001:0581b13_6": "佛告諸母人：「諸佛之法不以肉食，吾已食來不須復辦。」",
    "T04n0211_001:0581b14_7": "因告之曰：「夫人生世所食無數，何以不作有益之食，而殘害群生以自濟活，死墮惡道損而無益？",
    "T04n0211_001:0581b16_8": "人食五穀，當愍眾生，蠕動之類莫不貪生，殺彼活已殃罪不朽，慈仁不殺世世無患。」",
    "T04n0211_001:0581b18_9": "於是世尊即說偈言：「為仁不殺，　　常能攝身，　　是處不死，　所適無患。",
    "T04n0211_001:0581b20_10": "　　不殺為仁，　　慎言守心，　是處不死，　　所適無患。",
    "T04n0211_001:0581b21_11": "　　垂拱無為，　不害眾生，　　無所嬈惱，　　是應梵天。",
    "T04n0211_001:0581b23_0": "　常以慈哀，　　淨如佛教，　　知足知止，　是度生死。」",
    "T04n0211_001:0581b25_0": "佛說偈已男子獵還，諸婦聽經不復行迎。",
    "T04n0211_001:0581b25_1": "其夫驚疑怪不如常，棄肉來歸謂有變故，至見諸婦皆坐佛前叉手聽經，瞋恚聲張欲圖毀佛。",
    "T04n0211_001:0581b28_2": "諸婦諫曰：「此是神人，勿興惡意也。」",
    "T04n0211_001:0581b28_3": "即各悔過為佛作禮。",
    "T04n0211_001:0581b29_4": "佛重為說不殺之福、殘害之罪。",
    "T04n0211_001:0581c01_0": "夫主意解長跪白佛：「吾等生長深山，以殺獵自居，罪過累積，當行何法得免重殃？」",
    "T04n0211_001:0581c02_1": "於是世尊即說偈言：「履仁行慈，　　博愛濟眾，　　有十一譽，　福常隨身。",
    "T04n0211_001:0581c05_2": "　　臥安覺安，　　不見惡夢，　天護仁愛，　　不毒不兵，　　水火不喪，　所在得利，　　死昇梵天，　　是為十一。」",
    "T04n0211_001:0581c08_0": "佛說偈已，男女大小百二十二人，歡欣信受皆奉持五戒。",
    "T04n0211_001:0581c09_1": "佛語瓶沙王：「給其田地賜與穀食。」",
    "T04n0211_001:0581c10_2": "仁化廣普國界安寧。",
    "T04n0211_001:0581c11_0": "昔有大國王名和默，處在邊境未覩三尊聖妙之化，奉事梵志外道妖蠱，舉國奉邪，殺生祭祀以此為常。",
    "T04n0211_001:0581c13_1": "時王母病痿頓著床，使諸醫師不蒙湯藥，遣諸毉女所在請求，經年歷歲未得除差。",
    "T04n0211_001:0581c15_2": "更召國內諸婆羅門得二百人，請入令坐供設飲食而告之曰：「吾大夫人病困經久，不知何故乃使如此？",
    "T04n0211_001:0581c17_3": "卿等多智，明識相法天地星宿，有何不可具見告示？」",
    "T04n0211_001:0581c18_4": "諸婆羅門言：「星宿倒錯陰陽不調故使爾耳。」",
    "T04n0211_001:0581c19_5": "王曰：「作何方宜使得除愈？」",
    "T04n0211_001:0581c20_6": "婆羅門言：「當於城外平治淨處，郊祠四山日月星宿，當得百頭畜生，種種各異類，及一小兒，殺以祠天。",
    "T04n0211_001:0581c22_7": "王自躬身將母至彼，跪拜請命，然後乃差。」",
    "T04n0211_001:0581c23_8": "王即供辦如其所言，驅人象馬牛羊百頭，隨道悲鳴震動天地，從東門出當就祭壇殺以祠天。",
    "T04n0211_001:0581c25_9": "世尊大慈普濟眾生，愍是國王頑愚之甚，云何興惡殺眾生命，欲救一人？",
    "T04n0211_001:0581c27_10": "於是世尊將從大眾往到其國，在城東門道路逢王及婆羅門輩，所驅畜生悲鳴而來。",
    "T04n0211_001:0581c29_11": "王遙見佛，如日初出如月盛滿，光相炳然照曜天地，人民見者莫不愛敬，所驅畜生祭餟之具，皆願求脫。",
    "T04n0211_001:0582a02_12": "王即前進下車却蓋，為佛作禮，叉手長跪問訊世尊。",
    "T04n0211_001:0582a03_13": "佛命令坐問欲所至？",
    "T04n0211_001:0582a04_14": "拱手答言：「國大夫人得病經久，良醫神祇無不周遍，今始欲行解謝星宿四山五嶽，為母請命冀蒙得差。」",
    "T04n0211_001:0582a06_15": "佛告大王：「善聽一言。",
    "T04n0211_001:0582a07_16": "欲得穀食當行耕種，欲得大富當行布施，欲得長命當行大慈，欲得智慧當行學問；行此四事，隨其所種還得其果。",
    "T04n0211_001:0582a09_17": "夫富貴之家，不貪貧賤之食，諸天以七寶為宮殿，衣食自然，豈當捨甘露之飡來食麤穢也？",
    "T04n0211_001:0582a11_18": "祠祀婬亂以邪為正，殺生求生去生道遠，殺害眾命欲救一人，安得如此？」",
    "T04n0211_001:0582a13_19": "於是世尊即說偈言：「若人壽百歲，　　勤事天下神，　象馬用祭祀，　　不如行一慈。」",
    "T04n0211_001:0582a16_0": "佛說偈時即放光明烈照天地，三塗八難莫不歡喜，各得其所。",
    "T04n0211_001:0582a17_1": "國王和默聞說妙法，又覩光明甚大歡喜，即得道迹；病母聞法，五情悅豫所患消除。",
    "T04n0211_001:0582a19_2": "二百梵志覩佛光相，重聞其言，慚愧悔過，願為弟子。",
    "T04n0211_001:0582a20_3": "佛盡受之，皆作沙門各得如願。",
    "T04n0211_001:0582a21_4": "王及大臣請佛供養一月乃去，以法治正國遂興隆。",
    "T04n0211_001:0582a23_0": "法句譬喻經言語品第八",
    "T04n0211_001:0582a24_0": "昔弗加沙王入羅閱祇城分衛，於城門中為新產牸牛所觝殺。",
    "T04n0211_001:0582a25_1": "牛主怖懅，賣牛轉與他人。",
    "T04n0211_001:0582a26_0": "其人牽牛欲飲之，牛從後復觝殺其主。",
    "T04n0211_001:0582a26_1": "其主有子，瞋恚取牛殺之，於市賣肉。",
    "T04n0211_001:0582a27_2": "有田舍人買取牛頭，貫擔持歸去舍里餘，坐樹下息，以牛頭掛樹枝上，須臾繩斷牛頭來下正墮人上，牛角刺人即時命終。",
    "T04n0211_001:0582b01_3": "一日之中凡殺三人。",
    "T04n0211_001:0582b01_4": "瓶沙王聞之，怪其如此，即與群臣行詣佛所，到作禮畢却坐王位，叉手白佛言：「大可怪！",
    "T04n0211_001:0582b03_5": "世尊！",
    "T04n0211_001:0582b03_6": "一頭牸牛而殺三人，將有變故？",
    "T04n0211_001:0582b04_7": "願聞其意。」",
    "T04n0211_001:0582b04_8": "佛告瓶沙王：「罪對有原，非適今也。」",
    "T04n0211_001:0582b05_9": "王曰：「願聞其由。」",
    "T04n0211_001:0582b06_10": "佛言：「往昔有賈客三人，到他國治生，寄住孤獨老母舍，應雇舍直，見老母孤獨，欺不欲與，伺老母不在，默聲捨去竟不與直。",
    "T04n0211_001:0582b08_11": "老母來歸不見賈客，即問比居，云皆已去。",
    "T04n0211_001:0582b09_12": "老母瞋恚，尋後追逐疲頓乃及，責索舍直。",
    "T04n0211_001:0582b10_13": "三賈客逆罵詈言：『我前已相與，云何復索？』",
    "T04n0211_001:0582b11_14": "同聲共觝不肯與直。",
    "T04n0211_001:0582b12_15": "老母單弱不能奈何，懊惱呪誓語三賈客：『我今窮厄，何忍欺觝於我？",
    "T04n0211_001:0582b13_16": "願我後世所生之處，若當相值要當殺汝，正使得道終不相置也，殺汝乃休，不爾不止。』」",
    "T04n0211_001:0582b15_17": "佛語瓶沙王：「爾時老母者，今此牸牛是也；三賈客者，弗迦沙等三人為牛所觝殺者是也。」",
    "T04n0211_001:0582b17_18": "於是世尊即說偈言：「惡言罵詈，　　憍陵蔑人，　　興起是行，　疾怨茲生。",
    "T04n0211_001:0582b20_19": "　　遜言順辭，　　尊敬於人，　棄結忍惡，　　疾怨自滅。",
    "T04n0211_001:0582b21_20": "　　夫士之生，　斧在口中，　　所以斬身，　　由其惡言。」",
    "T04n0211_001:0582b23_0": "佛說是時，瓶沙王官屬一切莫不恭肅，願崇善行，作禮而去。",
    "T04n0211_001:0582b24_1": "◎◎法句譬喻經雙要品第九昔舍衛國王名波斯匿，來至佛所，下車却蓋解劍脫履拱手直進，五體投地稽首足下長跪白佛：「願以來日於四街道施設微食，欲使國人知佛至尊，願令眾生遠鬼妖蠱，悉奉五戒以消國患。」",
    "T04n0211_001:0582c01_2": "佛言：「善哉！",
    "T04n0211_001:0582c01_3": "夫為國主宜有明導，率民以道求來世福。」",
    "T04n0211_001:0582c02_4": "王曰：「至真請退嚴辦。」",
    "T04n0211_001:0582c02_5": "手自為饌，身往奉迎佛與眾僧，俱至四衢。",
    "T04n0211_001:0582c03_6": "佛至就座，即行澡水手自斟酌。",
    "T04n0211_001:0582c04_7": "佛飯食畢，於四道頭為王說法，觀者無數。",
    "T04n0211_001:0582c05_8": "時有兩商人，一人念曰：「佛如帝王，弟子猶忠臣，佛陳明法，弟子誦宣，斯王明矣，知佛可尊屈意奉之。」",
    "T04n0211_001:0582c07_9": "一人念曰：「斯王愚哉！",
    "T04n0211_001:0582c08_10": "爾為國王將復何求？",
    "T04n0211_001:0582c08_11": "佛者若牛，弟子猶車，彼牛牽車東西南北，佛亦如是，子有何道而下意奉之？」",
    "T04n0211_001:0582c10_12": "二人俱去行三十里，亭宿沽酒共飲平論屬事。",
    "T04n0211_001:0582c11_13": "其善念者四王護之，其惡念者太山鬼神，令酒入腹如火燒身，出亭路臥宛轉轍中，晨商人車五百乘轢殺之焉。",
    "T04n0211_001:0582c14_14": "伴明日求之已然，曰：「還國見疑殺人取物去。」",
    "T04n0211_001:0582c15_15": "不義輕身，委財逝至。",
    "T04n0211_001:0582c15_16": "他國國王崩亡，無有大子，讖書云：「中土有微人當王斯土。」",
    "T04n0211_001:0582c17_17": "故王有神馬，任王必屈膝。",
    "T04n0211_001:0582c17_18": "即具嚴駕神馬印綬，行求國主，觀者數千。",
    "T04n0211_001:0582c18_19": "商人亦出，國太史曰：「彼有黃雲之蓋，斯王者氣也。」",
    "T04n0211_001:0582c20_20": "神馬屈膝舐商人足，群臣豫作香湯澡浴，拜為國王，於是遂處位聽省國事。",
    "T04n0211_001:0582c21_21": "深自思曰：「余無微善何緣獲此？",
    "T04n0211_001:0582c22_22": "必是佛恩使之然也。」",
    "T04n0211_001:0582c23_0": "即與群臣向舍衛國遙稽首曰：「賤人無德，蒙世尊慈恩得王此國，明日願與應真眾俱埀意顧斯，一時三月。」",
    "T04n0211_001:0582c25_1": "佛告阿難：「勅諸比丘，明日彼王請，皆當作變化，令彼國王人民歡喜。」",
    "T04n0211_001:0582c27_0": "各作神足往到彼國，皆次就座如法儼然，下食畢訖澡手，為王說法。",
    "T04n0211_001:0582c28_1": "王曰：「吾本微人素無快德，何緣獲斯？」",
    "T04n0211_001:0582c29_2": "佛告王曰：「昔彼大王飯佛於四衢道，王心念言：『佛如國王，弟子猶臣下。』",
    "T04n0211_001:0583a02_0": "王種斯核，今自獲果。",
    "T04n0211_001:0583a02_1": "後一人云：『佛者若牛，弟子猶車。』",
    "T04n0211_001:0583a03_2": "彼人自種車轢之核，今在太山地獄為火車所轢。",
    "T04n0211_001:0583a04_3": "自獲其果，然非王勇健所能致矣，為善福隨為惡禍追，此為自作，非天龍鬼神所不能與此。」",
    "T04n0211_001:0583a06_4": "於是世尊即說偈言：「心為法本，　　心尊心使，　　中心念惡，　即言即行，　　罪苦自追，　　車轢於轍。",
    "T04n0211_001:0583a09_0": "　心為法本，　　心尊心使，　　中心念善，　即言即行，　　福樂自追，　　如影隨形。」",
    "T04n0211_001:0583a11_0": "佛說經偈已，王及臣民聽者無數，皆大歡喜，逮得法眼。",
    "T04n0211_001:0583a13_0": "◎昔長者須達買太子園田，共造精舍奉上世尊，各請佛及僧供養一月，佛為二人廣陳明法，皆得道跡。",
    "T04n0211_001:0583a15_1": "太子祇陀歡喜還東宮，歎佛之德，作樂自娛。",
    "T04n0211_001:0583a16_2": "祇弟瑠璃，常在王邊，時王素服與諸近臣及後宮夫人，往詣佛所稽首禮畢，一心聽經，瑠璃在後典衛御座。",
    "T04n0211_001:0583a18_3": "時諸倿臣阿薩陀等，姦謀啟曰：「試著大王印綬，坐御座上，如似王不？」",
    "T04n0211_001:0583a20_4": "於是瑠璃即隨其言，被服昇座，諸倿臣等皆共拜賀：「正似大王！」",
    "T04n0211_001:0583a21_5": "「千載遭遇黎庶之願，豈使東宮[門@視][門@俞]於此？",
    "T04n0211_001:0583a22_6": "此之御座豈可昇而復下也？」",
    "T04n0211_001:0583a23_7": "即率所從貫甲拔劍，自就到祇洹精舍，斥徙大王不得還宮，與王官屬戰祇洹間，殺王近臣五百餘人。",
    "T04n0211_001:0583a25_8": "王與夫人播迸，晨夜至舍夷國，中道飢餓，王噉蘆菔腹脹而薨。",
    "T04n0211_001:0583a27_9": "於是瑠璃遂即專制，便拔劍入東宮斫殺兄祇。",
    "T04n0211_001:0583a28_10": "祇知無常，心不恐懼顏色不變，含笑熙怡甘心受刃，命未絕間，聞虛空中自然音樂聲迎其魂神。",
    "T04n0211_001:0583b01_11": "佛於祇洹即說偈言：「造喜後喜，　　行善兩喜，　　彼喜惟歡，　見福心安。",
    "T04n0211_001:0583b03_12": "　　今歡後歡，　　為善兩歡，　厥為自祐，　　受福悅豫。」",
    "T04n0211_001:0583b05_0": "是時瑠璃王尋興兵眾伐舍夷國，殺害釋種道跡之人，殘暴無道五逆兼備。",
    "T04n0211_001:0583b06_1": "佛記瑠璃不孝不忠眾罪深重，却後七日當為地獄火所燒殺，又太史記記與佛同。",
    "T04n0211_001:0583b08_2": "王大怖懅即乘船入江。",
    "T04n0211_001:0583b09_3": "「吾今處水，火焉得來？」",
    "T04n0211_001:0583b09_4": "七日日中，有自然火從水中出，燒船覆沒，王亦被燒，恐怖毒熱忽然沈終。",
    "T04n0211_001:0583b11_5": "於是世尊即說偈言：「造憂後憂，　　行惡兩憂，　　彼憂唯懼，　見罪心懅。",
    "T04n0211_001:0583b13_6": "　　今悔後悔，　　為惡兩悔，　厥為自殃，　　受罪熱惱。」",
    "T04n0211_001:0583b15_0": "佛說是已告諸比丘：「太子祇者，不貪榮位守死懷道，上生天上安樂自然；瑠璃王者，狂愚快意，死墮地獄受苦無數。",
    "T04n0211_001:0583b17_1": "一切世間豪貴貧賤，皆歸無常，無長存者。",
    "T04n0211_001:0583b18_2": "是以高士殞命全行，為精神寶。」",
    "T04n0211_001:0583b19_3": "佛說是時莫不信受。",
    "T04n0211_001:0583b19_4": "◎◎昔耆闍崛山後有婆羅門七十餘家，宿福應度，佛到其村現道神化，眾人見佛光相巍巍莫不敬伏。",
    "T04n0211_001:0583b22_5": "佛坐樹下問諸梵志：「居此山中為幾何世？",
    "T04n0211_001:0583b23_6": "有何方業以自供給？」",
    "T04n0211_001:0583b23_7": "答曰：「居此以來三十餘世，田作畜牧以此為業。」",
    "T04n0211_001:0583b24_8": "又問：「奉脩何行求離生死？」",
    "T04n0211_001:0583b25_9": "答曰：「事日月水火，隨時祭祠。",
    "T04n0211_001:0583b26_0": "若有死者，大小聚會，唱生梵天以離生死。」",
    "T04n0211_001:0583b26_1": "佛語諸婆羅門：「夫田作畜牧祭祠日月水火唱叫生天，非是長存離生死法。",
    "T04n0211_001:0583b28_2": "極福無過二十八天，無有道慧還墮三塗；唯有出家修清淨志，履行寂義可得泥洹。」",
    "T04n0211_001:0583c01_3": "於是世尊即說偈言：「以真為偽，　　以偽為真，　　是為邪計，　不得真利。",
    "T04n0211_001:0583c03_4": "　　知真為真，　　見偽為偽，　是為正計，　　必得真利。",
    "T04n0211_001:0583c04_5": "　　世皆有死，　三界無安，　　諸天雖樂，　　福盡亦喪。",
    "T04n0211_001:0583c06_0": "　觀諸世間，　　無生不終，　　欲離生死，　當行道真。」",
    "T04n0211_001:0583c08_0": "七十婆羅門聞佛所說，欣然意解願作沙門。",
    "T04n0211_001:0583c09_0": "佛言：「善來比丘！」",
    "T04n0211_001:0583c09_1": "鬚髮自墮，皆成沙門。",
    "T04n0211_001:0583c09_2": "佛與比丘共還精舍，至於中路，顧戀妻息各有退意，時遇天雨益懷憂慘。",
    "T04n0211_001:0583c11_3": "佛知其意，便於道邊化作數十間舍，入中避雨，而舍穿漏。",
    "T04n0211_001:0583c12_4": "佛因舍漏而說偈言：「蓋屋不密，　　天雨則漏，　　意不惟行，　婬泆為穿。",
    "T04n0211_001:0583c15_5": "　　蓋屋善密，　　雨則不漏，　攝意惟行，　　婬匿不生。」",
    "T04n0211_001:0583c17_0": "七十沙門聞說此偈，雖強自進猶懷瞢瞢，雨止前行。",
    "T04n0211_001:0583c18_1": "地有故紙，佛告比丘取之，受教即取。",
    "T04n0211_001:0583c19_2": "佛問比丘：「以為何紙？」",
    "T04n0211_001:0583c19_3": "諸比丘白佛：「此裹香紙，今雖捐棄處香如故。」",
    "T04n0211_001:0583c20_4": "佛復前行，地有斷索，佛告比丘取之，受教即取。",
    "T04n0211_001:0583c21_5": "佛復問曰：「此何等索？」",
    "T04n0211_001:0583c22_6": "諸比丘白佛：「其索腥臭，此繫魚之索。」",
    "T04n0211_001:0583c23_0": "佛語比丘：「夫物本淨，皆由因緣以興罪福，近賢明則道義隆，友愚闇則殃罪臻。",
    "T04n0211_001:0583c24_1": "譬彼紙索近香則香，繫魚則腥，漸染翫習各不自覺。」",
    "T04n0211_001:0583c26_2": "於是世尊即說偈言：「鄙夫染人，　　如近臭物，　　漸迷習非，　不覺成惡。",
    "T04n0211_001:0583c28_3": "　　賢夫染人，　　如附香熏，　進智習善，　　行成芳潔。」",
    "T04n0211_001:0584a01_0": "七十沙門重聞此偈，知家欲為穢藪，妻子為桎梏，執信堅固。",
    "T04n0211_001:0584a02_1": "往至精舍，攝意惟行，得羅漢道。",
    "T04n0211_001:0584a04_0": "法句譬喻經放逸品第十",
    "T04n0211_001:0584a05_0": "昔佛在世，時有五百賈客從海中出，大持七寶還歸本國，經歷深山為惡鬼所迷不能得出，糧食乏盡窮頓困厄遂皆餓死，所齎寶貨散在山間。",
    "T04n0211_001:0584a08_1": "時有沙門在山中學，見其如此便起想念：「吾勤苦學道積已七年，不能得道又復貧窮無以自濟。",
    "T04n0211_001:0584a10_2": "此寶物無主，取之持歸用立門戶。」",
    "T04n0211_001:0584a11_3": "於是下山拾取寶物，藏著一處訖便出山，求呼兄弟負馳持歸。",
    "T04n0211_001:0584a12_4": "方到道半，佛念比丘應當得度，佛便化作一比丘尼，剃頭法服，莊面畫眉金銀瓔珞，隨谷入山。",
    "T04n0211_001:0584a14_5": "道逢沙門，頭面作禮問訊起居。",
    "T04n0211_001:0584a15_6": "道人呵比丘尼曰：「為道之法應得爾不？",
    "T04n0211_001:0584a16_7": "剃頭著法衣，云何復莊面畫眉瓔珞身體也？」",
    "T04n0211_001:0584a17_8": "比丘尼答曰：「沙門之法為應爾不？",
    "T04n0211_001:0584a18_9": "辭親學道山居靜志，云何復取非其財物，貪欲忘道快心放意？",
    "T04n0211_001:0584a19_10": "不計無常，生世如寄，罪報延長。」",
    "T04n0211_001:0584a20_11": "於是比丘尼為說偈言：「比丘謹慎戒，　　放逸多憂愆，　變諍小致大，　　積惡入火焚。",
    "T04n0211_001:0584a24_0": "　守戒福致喜，　　犯戒有懼心，　能斷三界漏，　　此乃近涅槃。」",
    "T04n0211_001:0584a26_0": "是時比丘尼說此偈已，為現佛身相好光明。",
    "T04n0211_001:0584a27_0": "沙門見之悚然毛竪，稽首佛足悔過自陳：「愚癡迷謬違犯正教，往而不返，其將奈何？」",
    "T04n0211_001:0584a28_1": "於是世尊即說偈言：「若前放逸，　　後能自禁，　　是照世間，　念定其宜。",
    "T04n0211_001:0584b02_2": "　　過失為惡，　　追覆以善，　是照世間，　　念善其宜。",
    "T04n0211_001:0584b03_3": "　　少壯捨家，　盛修佛教，　　是照世間，　　如月雲消。",
    "T04n0211_001:0584b05_0": "　人前為惡，　　後止不犯，　　是照世間，　如月雲消。」",
    "T04n0211_001:0584b07_0": "於是比丘重聞此偈結解貪止，稽首佛足還到樹下，數息相隨止觀還淨，獲道果證成阿羅漢。",
    "T04n0211_001:0584b10_0": "法句譬喻經心意品第十一",
    "T04n0211_001:0584b11_0": "昔佛在世，時有一道人，在河邊樹下學道，十二年中貪想不除，走心散意但念六欲，目色耳聲鼻香口味身更心法，身靜意遊曾無寧息，十二年中不能得道。",
    "T04n0211_001:0584b14_1": "佛知可度，化作沙門往至其所，樹下共宿。",
    "T04n0211_001:0584b15_2": "須臾月明，有龜從河中出來至樹下，復有一水狗飢行求食，與龜相逢便欲噉龜，龜縮其頭尾及其四脚藏於甲中，不能得噉。",
    "T04n0211_001:0584b18_3": "水狗小遠，復出頭足行步如故，不能奈何遂便得脫。",
    "T04n0211_001:0584b19_4": "於是道人問化沙門：「此龜有護命之鎧，水狗不能得其便。」",
    "T04n0211_001:0584b20_5": "化沙門答曰：「吾念世人不如此龜，不知無常放恣六情，外魔得便形壞神去，生死無端輪轉五道，苦惱百千皆意所造，宜自勉勵求滅度安。」",
    "T04n0211_001:0584b24_6": "於是化沙門即說偈言：「有身不久，　　皆當歸土，　　形壞神去，　寄住何貪？",
    "T04n0211_001:0584b26_7": "　　心豫造處，　　往來無端，　念多邪僻，　　自為招患。",
    "T04n0211_001:0584b27_8": "　　是意自造，　非父母為，　　可勉向正，　　為福勿廻。",
    "T04n0211_001:0584b29_0": "　藏六如龜，　　防意如城，　　慧與魔戰，　勝則無患。」",
    "T04n0211_001:0584c02_0": "於是比丘聞說此偈，貪斷望止，即得羅漢道。",
    "T04n0211_001:0584c03_0": "知化沙門是佛世尊，敬肅整服稽首佛足，天龍鬼神莫不歡喜。",
    "T04n0211_001:0584c05_0": "法句譬喻經華香品第十二",
    "T04n0211_001:0584c06_0": "昔佛在舍衛國，國東南海中有臺，臺上有華香樹，樹木清淨。",
    "T04n0211_001:0584c07_1": "有婆羅門女五百人，奉事異道意甚精進，不知有佛。",
    "T04n0211_001:0584c08_2": "於時諸女自相謂曰：「我等稟形生為女人，從少至老為三事所鑑不得自由，命又短促形如幻化當復死亡。",
    "T04n0211_001:0584c11_0": "不如共至華香臺上採取香華，精進持齋降屈梵天當從求願，願生梵天長壽不死，又得自在無有鑑忌，離諸罪對無復憂患。」",
    "T04n0211_001:0584c13_1": "即齎供具往至臺上，採取華香奉事梵天，一心持齋願屈尊神。",
    "T04n0211_001:0584c15_2": "於是世尊見此諸女雖為俗齋，其心精進應可化度，即與大眾弟子菩薩天龍鬼神，飛昇虛空往至臺上坐於樹下。",
    "T04n0211_001:0584c17_3": "諸女歡喜，謂是梵天，自相慶慰得我所願矣。",
    "T04n0211_001:0584c18_4": "時一天人語諸女言：「此非梵天，是三界尊，號名為佛，度人無量。」",
    "T04n0211_001:0584c20_5": "於是諸女前至佛所，為佛作禮前白佛言：「我等多垢今為女人，求離鑑撿願生梵天。」",
    "T04n0211_001:0584c22_6": "佛言：「諸女！",
    "T04n0211_001:0584c22_7": "快得善利乃發此願。",
    "T04n0211_001:0584c22_8": "世有二事其報明審，為善受福、為惡受殃。",
    "T04n0211_001:0584c23_9": "世間之苦、天上之樂，有為之煩、無為之寂，誰能選擇取其真者？",
    "T04n0211_001:0584c25_10": "善哉諸女乃有明志。」",
    "T04n0211_001:0584c25_11": "於是世尊即說偈言：「孰能擇地，　　捨鑑取天，　　誰說法句，　如擇善華。",
    "T04n0211_001:0584c28_12": "　　學者擇地，　　捨鑑取天，　善說法句，　　能採德華。",
    "T04n0211_001:0584c29_13": "　　知世坏喻，　幻法忽有，　　斷魔華敷，　　不現死生。",
    "T04n0211_001:0585a02_0": "　見身如沫，　　幻法自然，　　斷魔華敷，　不現死生。」",
    "T04n0211_001:0585a04_0": "於是諸女聞佛此偈，願學真道為比丘尼，頭髮自墮法衣具足，思惟寂定即得羅漢道。",
    "T04n0211_001:0585a05_1": "阿難白佛言：「今此諸女素有何德。",
    "T04n0211_001:0585a06_2": "乃令世尊就而度之，一聞說法出家得道也？」",
    "T04n0211_001:0585a07_3": "佛告阿難：「昔迦葉佛時有大長者，財富無數，夫人婇女有五百人。",
    "T04n0211_001:0585a09_4": "其性妬惡門不妄開，夫人婇女欲往見佛，終不肯聽。",
    "T04n0211_001:0585a10_5": "後日國王請諸大臣，上殿宴會，會輒竟日，時夫人婇女見長者入會，便共至佛所稽首作禮，小坐聽經各發願言：『令我世世莫與惡人共相遭遇，所生之處恒與道德聖人相值，聞來世有佛名釋迦文，願與相值出家學道奉持訓誨。』」",
    "T04n0211_001:0585a15_6": "佛語阿難：「爾時夫人婇女五百人者，今此五百比丘尼是。",
    "T04n0211_001:0585a16_7": "本願懇惻，今應得度，是以世尊就度之耳。」",
    "T04n0211_001:0585a17_8": "佛說是時莫不歡喜。",
    "T04n0211_001:0585a19_0": "◎法句譬喻經卷第一"
}