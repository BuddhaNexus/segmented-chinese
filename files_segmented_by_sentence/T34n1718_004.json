{
    "T34n1718_004:0045c12_0": "妙法蓮華經文句卷第四上",
    "T34n1718_004:0045c14_0": "天台智者大師說",
    "T34n1718_004:0045c15_0": "○從「爾時世尊告舍利弗，汝已殷懃三請，豈得不說」下，廣明開三顯一，凡七品半，文為三：一、為上根人法說；二、為中根人譬說；三、為下根人宿世因緣說，亦名理事行，例如《大品》亦為三根(云云)。",
    "T34n1718_004:0045c19_1": "今以十義料揀：一、有通有別，二、有聲聞、無聲聞，三、惑有厚薄，四、根轉不轉，五、根有悟不悟，六、領解無領解，七、得記不得記，八、悟有淺深，九、益有權實，十、待時不待時。",
    "T34n1718_004:0045c23_2": "一、明通別者，初周別名法說，通則具三；「如優曇花時一現耳」，即譬說；「若我遇眾生，盡教以佛道」，即因緣說也。",
    "T34n1718_004:0045c25_3": "中周別名譬說，通則亦三，「我先不言，皆為化菩薩故」。",
    "T34n1718_004:0045c27_4": "又合譬於一佛乘分別說三，即是法說；「於二萬億佛所常教化汝」，即因緣說。",
    "T34n1718_004:0045c29_0": "若謂此文屬法說者，可取長者聞已驚入火宅方宜救濟，即因緣說。",
    "T34n1718_004:0046a01_1": "下周別名宿世因緣，通亦具三，「涅槃時到眾又清淨令入佛慧」，是法說；「有一導師」是譬說，而作三周者，從多從正，從略從傍，欲令名字不濫，各據一意耳。",
    "T34n1718_004:0046a05_2": "問：三周為三根人，一周通有三說者，一說應具三根？",
    "T34n1718_004:0046a06_3": "答：法說非止逗上中之上，又有中下，從正略傍，故言逗上根人耳，餘二周亦如是。",
    "T34n1718_004:0046a08_4": "二、明有聲聞、無聲聞者，光宅定有實行聲聞，若言無實，權何所應。",
    "T34n1718_004:0046a10_5": "開善解無實行聲聞，引《勝鬘》「三乘初業不愚於法」，外凡已知一乘，寧有二乘猶執小果？",
    "T34n1718_004:0046a12_6": "經明有者權也，此二家偏執，乖經失義；若定有者，經那言無聲聞弟子但化諸菩薩？",
    "T34n1718_004:0046a14_7": "若定無者，誰入化城？",
    "T34n1718_004:0046a14_8": "亦無三可會，權何所引？",
    "T34n1718_004:0046a15_9": "若言實有為權所引者，亦應實有三藏佛，復為權三藏佛所引；若實無此佛，但有權佛者，何意不許但有權聲聞、無實聲聞耶？",
    "T34n1718_004:0046a18_10": "此義不例，實有斷界內惑者，呼此為實，而權者應之。",
    "T34n1718_004:0046a19_11": "何處有斷界內惑佛，而有權佛應此佛？",
    "T34n1718_004:0046a20_12": "今明有無不可偏執，若從長者實智往觀則無客作人，若就窮子根性則便自謂作人。",
    "T34n1718_004:0046a22_13": "《法華論》有四種聲聞：一、決定；二、上慢；三、退大；四、應化。",
    "T34n1718_004:0046a23_14": "前二未熟不與授記，後二與記。",
    "T34n1718_004:0046a24_15": "若依今經應有五：一、久習小，今世道熟，聞小教證果，如《論》是決定聲聞；二、本是菩薩積劫修道，中間疲厭生死，退大取小，《大品》稱為別異善根，佛且成其小道為說小教，齊教斷結取果，是退大未久習小來近，理應易悟，如《論》是退菩提聲聞；三、以此二故，諸佛、菩薩內祕外現，成就引接令入大道，如《論》是應化聲聞；四、若見權實兩種能出生死，欣樂涅槃，修戒定慧，微有觀慧未入似位薄有所得，謂是證果，此名未得謂得、未證謂證，如《論》即是增上慢聲聞；五者、大乘聲聞，以佛道聲令一切聞，若從決定退菩提兩種，即有聲聞，若從大乘理無灰斷永住化城，終歸寶所。",
    "T34n1718_004:0046b09_16": "實者既爾，則無有權，故無聲聞。",
    "T34n1718_004:0046b09_17": "若增上慢者，既未入位則非實，又非應化，則非權。",
    "T34n1718_004:0046b11_18": "若得此意，有無冷然，何須苦諍？",
    "T34n1718_004:0046b11_19": "復次秪就大乘聲聞復論有無，若權作應化，外現小迹內隱大德，則謂無大乘聲聞；若從自行發迹顯本，則言有大乘聲聞。",
    "T34n1718_004:0046b14_20": "今開三顯一正意，為決定退大聲聞令成大乘聲聞，自行既立即能化應聲聞，若得此意則達有無也。",
    "T34n1718_004:0046b17_21": "第三、惑有厚薄者，瑤師云：「三根得果已後遊觀無生。",
    "T34n1718_004:0046b18_22": "無生之理是一，及其出觀，緣三教則異，將必異之三教，惑於無生之一理，謂教既三，理豈容一？",
    "T34n1718_004:0046b20_23": "又將一理惑於三教，理既是一，教寧得三？",
    "T34n1718_004:0046b21_24": "踟蹰理教之間迴遑得失，以理惑教，此有得義；以教惑理，此有失義。",
    "T34n1718_004:0046b23_25": "上根以理惑教情多，初聞法說順情即悟；下根以教惑理情多，聞法說無三，逆其計謂故三聞乃解；中根處二楹之際，法說不悟，譬說便了。」",
    "T34n1718_004:0046b26_26": "今謂此釋三根未必應爾，三人踟蹰何等理教？",
    "T34n1718_004:0046b27_27": "若迴遑小乘理教則疑惑未盡，尚非初果斷結之人；若迴遑大乘理教，大乘條然永異，何曾與小乘相濫而言踟蹰耶？",
    "T34n1718_004:0046c01_28": "若以小惑大、以大惑小，爾前未斥方便，那忽遊觀出入預有踟蹰？",
    "T34n1718_004:0046c03_29": "既預踟蹰即已疑生執動，非始今日，若先動執生疑，聞開三顯一即應領解，那忽猶有驚疑？",
    "T34n1718_004:0046c05_30": "進退無據，故不用此解。",
    "T34n1718_004:0046c05_31": "今明根有利鈍者，皆論大乘根性，惑有厚薄者，約別惑為言耳，即為四句：一、惑輕根利；二、惑重根利；三、惑輕根鈍；四、惑重根鈍。",
    "T34n1718_004:0046c08_32": "若別惑輕、大根利，初聞即悟；若惑重根利，再聞方曉；若惑輕根鈍，三聞乃決；第四句雖復三聞不能得悟，止為結緣眾耳。",
    "T34n1718_004:0046c11_33": "或可初兩句根利同為上根，或可中間兩句為中下根(云云)。",
    "T34n1718_004:0046c12_34": "復次約初品無明三重，覆初住中道，若初法說，上根之人三重無明一時俱盡，開佛知見入菩薩位，得菩提記；中根斷二重無明；下根斷一重。",
    "T34n1718_004:0046c16_35": "次譬說時，中根斷第三重盡，開佛知見入菩薩位得授記莂；下根進斷二重。",
    "T34n1718_004:0046c18_36": "次聞因緣說，下根斷三重盡，開佛知見入菩薩位也。",
    "T34n1718_004:0046c19_37": "例如小乘十六心未滿不得名初果，十六心滿名須陀洹也。",
    "T34n1718_004:0046c20_38": "四、明轉根不轉根者，舊云：「上根初聞法說即悟，而中根轉同上根，下根進同中根；若譬說時，中根前已成上，即能得悟，下根成上；次因緣說時，下根已同於上故即得悟。」",
    "T34n1718_004:0046c24_39": "若爾轉下成上，因緣說時皆悉是上，為利則均，那得猶稱鈍者待因緣說耶？",
    "T34n1718_004:0046c26_40": "若轉成上即同上悟，若其未悟猶受鈍名，則無轉根之義。",
    "T34n1718_004:0046c27_41": "例如身子一聞，目連再聽，同得初果，若二皆利則無復優劣，若猶稱利鈍，轉根義不成。",
    "T34n1718_004:0046c29_42": "夫眾生心神不定，遇惡緣轉利為鈍，遇善緣轉鈍為利，先世值佛聞法，自有轉下中為上，俱於法說得悟；自有轉下為中，聞譬說得解；下者不轉，三周乃了。",
    "T34n1718_004:0047a04_43": "如此轉根不同舊釋。",
    "T34n1718_004:0047a05_44": "譬三刀斫木，利一、中二、鈍者三下，利鈍之名不失，木斷之處是同。",
    "T34n1718_004:0047a06_45": "問：三根入初住位，猶有利鈍不？",
    "T34n1718_004:0047a07_46": "答：真修體顯則無差降。",
    "T34n1718_004:0047a08_0": "問：若爾，初住已上更起緣修，有優劣不？",
    "T34n1718_004:0047a08_1": "答：此同位人無復勝負，真修體融寧得有異耶？",
    "T34n1718_004:0047a10_2": "五、明有悟不悟者，經中多明菩薩為上根、緣覺中根、聲聞下根，若言菩薩上根，應併在法說中得悟，緣覺併在譬說中得解，聲聞併在於因緣中得悟耶？",
    "T34n1718_004:0047a13_3": "然經中一往判出三根，至於悟解義未必然。",
    "T34n1718_004:0047a14_4": "今經但見聲聞得解、不見支佛者，支佛是中根，既值佛出世入聲聞數，隨根得悟故，不別標緣覺耳。",
    "T34n1718_004:0047a17_5": "故身子請偈云：「其求緣覺者，比丘、比丘尼。」",
    "T34n1718_004:0047a18_6": "依此文即知緣覺入四眾中攝也。",
    "T34n1718_004:0047a18_7": "又〈法師品〉云：「比丘、比丘尼、優婆塞、優婆夷，求聲聞者、求支佛者」，豈無緣覺得解耶？",
    "T34n1718_004:0047a20_8": "舊云：「菩薩是上根，不必皆利，從多為上，而執心易轉，原其域懷求佛，但執過三百已即求近果，此疑易悟。",
    "T34n1718_004:0047a23_9": "三根菩薩同在法說得解，上者或在略說，中者或在廣說之初，下者與身子齊。」",
    "T34n1718_004:0047a25_10": "今明菩薩語通，但使發大心悉是菩薩，何必併是利根？",
    "T34n1718_004:0047a26_11": "及身子尚少，豈得初周之前已併得悟？",
    "T34n1718_004:0047a27_12": "若爾，流通壽量，何意有諸菩薩節節得悟無生忍者、發菩提心者。",
    "T34n1718_004:0047a29_13": "舊云：「壽量中悟，皆是法身增道損生。」",
    "T34n1718_004:0047a29_14": "今言不爾，有六百八十萬億那由他恒河沙人得無生法忍，此人始得此忍，當知〈壽量〉之前未是法身，故知菩薩得悟，不可局在初周之初也。",
    "T34n1718_004:0047b04_15": "問：菩薩得悟通於始終，二乘得悟亦應至後。",
    "T34n1718_004:0047b05_16": "答：三周定父子天性已竟，則皆名菩薩，設在後悟，同名菩薩悟也。",
    "T34n1718_004:0047b06_17": "六、明有領解無領解者，若三乘同悟，何意但見聲聞領解，其二則無？",
    "T34n1718_004:0047b08_18": "今明無佛出世名獨覺，聞佛說十二因緣法名緣覺，既入聲聞數中得悟領解，皆不別出，大意可見。",
    "T34n1718_004:0047b10_19": "身子、迦葉等，悉是中乘根性，故聲聞領解兼得緣覺，無勞別出也。",
    "T34n1718_004:0047b12_20": "又四眾中，有發緣覺心者，其人得悟即不一也，〈信解品〉云：「密遣二人追捉將還」即是其義。",
    "T34n1718_004:0047b14_21": "菩薩不領解者，聲聞之教不明得佛，今經開其歸大之路，自恐解謬故對佛述解，菩薩不爾故無領解。",
    "T34n1718_004:0047b16_22": "又其意有三：一、菩薩本意求佛，設有異執而執輕終歸取佛，無有不得之慮，今聞三周之說，但是正其觀慧，故不須領解。",
    "T34n1718_004:0047b19_23": "二、菩薩悟大，處處有文，二乘作佛始自今教，逐要流傳，故略菩薩領解，胡文或有，漢略不書耳。",
    "T34n1718_004:0047b22_0": "三、菩薩位行深絕，諸新小菩薩不敢領解，說〈壽量〉竟，彌勒總都領解，初從無生法忍，終訖餘有一生在，則是具足領解，更求何物(云云)？",
    "T34n1718_004:0047b25_1": "七、得記不得記者，若同皆領解，何故聲聞得記，不見緣覺、菩薩受記？",
    "T34n1718_004:0047b26_2": "此亦三意：一者、昔明二乘入正位不能發心，何由得記？",
    "T34n1718_004:0047b28_0": "今既悟大，欣斯別決，故為記劫國也。",
    "T34n1718_004:0047b28_1": "菩薩發心求佛行成自滿，故不欣急求佛亦不促授，又前教處處授菩薩記，此是恒說逐要傳譯如前(云云)。",
    "T34n1718_004:0047c02_2": "二、菩薩亦有別記，調達、龍女豈非記耶？",
    "T34n1718_004:0047c03_3": "又〈法師品〉云：「求聲聞者、求辟支佛者、求佛道者，如是等類，咸於佛前聞法華經，我皆與授記，當得三菩提。」",
    "T34n1718_004:0047c05_4": "此豈非皆記耶？",
    "T34n1718_004:0047c06_5": "三、二乘昔來未曾得八相記，故記其劫國；菩薩先已曾記，故不重明耳。",
    "T34n1718_004:0047c07_6": "淺近之記初住已得，非菩薩所欣，菩薩所欣乃是圓極妙覺遠記耳。",
    "T34n1718_004:0047c09_7": "故〈壽量品〉中，始從發心訖一生得，妙因斯滿、極果頓圓，此乃授法身記莂，何謂無記耶？",
    "T34n1718_004:0047c11_8": "問：若小悟大，應同授法身記，那得授八相記耶？",
    "T34n1718_004:0047c12_9": "答：八相是應記，既得應記知必有本，欲使物知聞共結來緣，故與應記耳。",
    "T34n1718_004:0047c14_10": "又此二乘若聞〈壽量〉，即同損生得法身記也。",
    "T34n1718_004:0047c15_11": "八、明悟有淺深者，一往同破無明入證初住，細尋必應明晦。",
    "T34n1718_004:0047c16_12": "初聞法說尚入佛慧，更聞譬說豈不重明？",
    "T34n1718_004:0047c17_13": "又聞因緣，理自增進，更聞〈壽量〉彌復優深，如聽法人重聞勝前，單複厚薄方之可知也。",
    "T34n1718_004:0047c19_14": "九、明權實得益不同者，一云實行得益，權行正為接引影響不論其益。",
    "T34n1718_004:0047c21_15": "今明不爾，若至〈壽量〉權實悉得益，增道彌高、損生彌盡，隣圓際極，唯一生在，豈非權者益耶？",
    "T34n1718_004:0047c23_16": "所以初為影響共熟實行，後說極果則自道明，文云：「出入息利乃遍他國」，息利在他即是己利，實行得益由於權引，化功歸己權亦得益，故一音演說法，眾生隨類各得解，何必須待〈壽量〉耶(云云)？",
    "T34n1718_004:0047c28_17": "又我自欲得此真淨大法即是自益也。",
    "T34n1718_004:0047c29_18": "十、明待時不待時，爾前不悟必待《法華》悟者，名為待時；《法華》前教已解者，名不待時。",
    "T34n1718_004:0048a02_19": "何故爾？",
    "T34n1718_004:0048a02_20": "佛有顯密二說，若顯說為論，《法華》之前二乘未悟大道，要須五味調熟會在法華，故云：「說時未至故，今正是其時，決定說大乘。」",
    "T34n1718_004:0048a05_21": "此即待時也。",
    "T34n1718_004:0048a05_22": "若密教為論，未必具待五味在法華方會，爾前密有入者故名不待時，此乃大判時不時。",
    "T34n1718_004:0048a07_23": "若就三周，亦是待時、不待時，迹本二門，亦是待時、不待時，致有前後悟入，即此意也。",
    "T34n1718_004:0048a09_24": "問：有一種根性非密、非顯二時不攝者，應是失時永不得悟耶？",
    "T34n1718_004:0048a11_25": "答：餘經或謂此為失時，今經不爾。",
    "T34n1718_004:0048a12_26": "此人雖於密、顯兩時不悟，雖生滅度之想，而於彼土得聞是經，故無失時，乃是待彼土之時耳。",
    "T34n1718_004:0048a14_27": "問：五千起去，應是失時？",
    "T34n1718_004:0048a15_0": "答：此等應以如來滅度後，弘經人受益也。",
    "T34n1718_004:0048a16_0": "問：身子初周為四眾三根請，譬周為中下請，云何言佛各為三根人三周說法耶？",
    "T34n1718_004:0048a17_1": "答：此語不便，請則普請、說亦普說，但上根智利聞法得悟，中根處中聞譬得悟，下根居下聞三得悟，汝當隨義云何隨語(云云)？",
    "T34n1718_004:0048a20_2": "問：宿世是過去事法，譬是當、現事不？",
    "T34n1718_004:0048a21_3": "答：經無文，義推應爾。",
    "T34n1718_004:0048a22_4": "引三歸一，三望一，一則是當；舉事為譬，譬即是現。",
    "T34n1718_004:0048a23_5": "準後望前，應如所問。",
    "T34n1718_004:0048a24_0": "問：舊以五濁障大，四句料揀如前說，有人斷見與無明，合共為障，指《法華論》云「無煩惱人有染慢，不知一乘法身常住」者是也。",
    "T34n1718_004:0048a27_0": "若博地不執涅槃而不聞法者，即是無明獨為障，若爾為當三周聞法已破無明？",
    "T34n1718_004:0048a28_1": "為當未聞法破無明？",
    "T34n1718_004:0048a29_2": "若聞法已破，則無明非是障；若未聞法而能破無明者，都慮無有障。",
    "T34n1718_004:0048b02_3": "是義云何？",
    "T34n1718_004:0048b02_4": "答：是他人立義，今為其通。",
    "T34n1718_004:0048b02_5": "譬如燈生闇滅，不可定其前後，雖不前後，闇定是障(云云)。",
    "T34n1718_004:0048b04_6": "問：《勝鬘》云：「三乘初業不愚於法，自知當覺。」",
    "T34n1718_004:0048b05_7": "《優婆塞戒經》第十四云：「二乘自知得菩提，且取小乘果。」",
    "T34n1718_004:0048b06_8": "又十三云：「知之者易、行之者難，雖知一乘而取羅漢。」",
    "T34n1718_004:0048b07_9": "彼兩經皆言知，今經云何三根之後猶自不知，初疑後悟，此義云何？",
    "T34n1718_004:0048b09_10": "答：此經亦云知。",
    "T34n1718_004:0048b09_11": "文云「若實得羅漢，不信此法無有是處，除佛滅後現前無佛，此人雖生滅度之想，若遇餘佛便得決了。」",
    "T34n1718_004:0048b12_12": "凡有三意，前明知，次明不知，後會歸知，非永不知。",
    "T34n1718_004:0048b13_13": "又身子云：「今於佛前皆墮疑惑，我今不知是義所趣。」",
    "T34n1718_004:0048b14_14": "又大通佛時，聲聞多生疑惑，彼見佛、聞法尚疑不知，況不見聞那忽得知？",
    "T34n1718_004:0048b16_15": "若執二文更相矛盾，秖增諍競於道何益？",
    "T34n1718_004:0048b17_16": "論者止可論餘事，聲聞成聖能知、不能知，唯佛境界非爾所諳，今試融之。",
    "T34n1718_004:0048b19_17": "三乘初業，初業為二，若久遠為初業，曾聞於大則不愚於法；若取中忘，今日學小始修念處，為初業者，是則不知。",
    "T34n1718_004:0048b21_18": "其義如此。",
    "T34n1718_004:0048b22_19": "若得此意，權為初業是則能知，實是初業則不能知。",
    "T34n1718_004:0048b23_20": "有人言「利者能知，鈍者不能知。」",
    "T34n1718_004:0048b24_21": "此應四句：權為利鈍，示俱不能知；權為利鈍，示俱能知；權為利鈍，聞則能知，不聞不知；權為利鈍，俱示非知、非不知。",
    "T34n1718_004:0048b26_22": "今不取此判，但取權者內心了了久知，實行者未得入大是故不知，於義自顯(云云)。",
    "T34n1718_004:0048b28_23": "問：緣覺出無佛世，云何三周得有緣覺？",
    "T34n1718_004:0048b29_24": "答：《釋論》云：「緣覺、獨覺，獨覺出無佛世，緣覺願生佛世。」",
    "T34n1718_004:0048c02_0": "《華嚴》云：「菩薩下兜率放光照之，覺即捨身，不覺徙之。」",
    "T34n1718_004:0048c03_1": "《大經》云彗星。",
    "T34n1718_004:0048c03_2": "《中論》云：「支佛出世佛法已滅，此是獨覺人也。",
    "T34n1718_004:0048c04_3": "願生佛世者先得初果，十四生未滿值佛即成羅漢，不值佛即成獨覺，其既值佛亦不捨壽亦不被移，願見佛故。",
    "T34n1718_004:0048c07_4": "二果、三果例然。」",
    "T34n1718_004:0048c07_5": "又有部行緣覺，在無佛世，師徒訓化也。",
    "T34n1718_004:0048c08_6": "此應有二種，佛去世後無文字，眾生根鈍故，支佛不說法，此非部行也，部行者能說法也。",
    "T34n1718_004:0048c10_7": "又有變化緣覺，宜應見者現緣覺身。",
    "T34n1718_004:0048c11_8": "今三周之座有緣覺者，其義可解。",
    "T34n1718_004:0048c13_0": "○初周法說，文為五：一、從「殷勤三請豈得不說」下訖卷，正是法說；二、從第二卷初訖偈頌，是身子領解；三、從「吾今於天人」下，訖「佛所護念」，是佛述成；四、從「汝於來世」，訖「宜應自欣慶」，是與授記；五、從「四眾」訖「盡迴向佛道」，是四眾歡喜。",
    "T34n1718_004:0048c18_1": "初有長行、偈頌。",
    "T34n1718_004:0048c18_2": "長行為三：一、許，二、受旨，三、正說。",
    "T34n1718_004:0048c19_3": "許文為三：一、順許，二、誡許，三、揀許。",
    "T34n1718_004:0048c20_4": "「汝已三請」是順許，「汝今諦聽」是誡許，「諦聽」是聞慧，「善思」是思慧，「念之」是修慧。",
    "T34n1718_004:0048c22_5": "《大經》明四善法，為大涅槃因，一善知識，如來也，餘者可解。",
    "T34n1718_004:0048c23_6": "「說是語時」，是揀眾許，五千在座故如來三止，今將許說，威神遣去，故名揀眾。",
    "T34n1718_004:0048c25_7": "五濁障多名罪重，執小翳大名根深，未得謂得名上慢，未得三果未證無學。",
    "T34n1718_004:0048c27_8": "「有如此失」者，謂障、執、慢三種之失也。",
    "T34n1718_004:0048c28_9": "「而不制止」者，上聞開三顯一，言略義隱猶未生謗，足作繫珠因緣，去則有益；若聞廣開三顯一，乖情起謗，住則有損，是故不制止也。",
    "T34n1718_004:0049a02_10": "「此眾無復枝葉」者，枝葉細末不任器用，此等執方便之方便，於大非器，《大品》云：「攀附枝葉棄於根本，是人為不黠。」",
    "T34n1718_004:0049a05_0": "即是此義也。",
    "T34n1718_004:0049a05_1": "「退亦佳矣」者，既以小自翳，復妨他大光，今退，無謗法之諐，復無障他之過，故云佳矣。",
    "T34n1718_004:0049a07_2": "上枝葉未去，如來三止；貞實願聞，故身子四請，師弟鑒機，非徒靳固也。",
    "T34n1718_004:0049a09_0": "問：佛大慈悲，何不神力使其住而不聞如《華嚴》中聾啞，何不增狀毒鼓如喜根勝意？",
    "T34n1718_004:0049a10_1": "答：各有所以。",
    "T34n1718_004:0049a11_2": "《華嚴》末席始開於漸，未破小執，故在座而隔；今諸佛法久後要當說真實，正欲滅化破庵，宜須揀遣，若去住俱謗，宜如喜根強說；今去則有益，那忽令住？",
    "T34n1718_004:0049a14_3": "住則有損，那忽不遣？",
    "T34n1718_004:0049a15_4": "喜根以慈故強說，如來以悲故發遣。",
    "T34n1718_004:0049a16_5": "問：五千在座即不蒙益，去有何益？",
    "T34n1718_004:0049a17_6": "答：此非當機，是結緣人耳，已如上說。",
    "T34n1718_004:0049a18_0": "昔大通佛時，亦有無量眾生心生疑惑，世世與師俱生，今皆得度，此人亦爾，說《大經》時萬五千億人於是經中不生信心，是人於未來亦當得信，例此益在不久。",
    "T34n1718_004:0049a21_1": "《金光明》中，時閻浮提有二種人，亦是斯例意。",
    "T34n1718_004:0049a22_2": "「汝今善聽」即結許也，受旨如文。",
    "T34n1718_004:0049a23_3": "從「如是妙法」下，是正廣說，文為二：一、明四佛章，廣上諸佛權實；二、明釋迦章，廣上釋迦權實。",
    "T34n1718_004:0049a25_4": "上句逗少，是文略；總云諸佛，是人略；但開三顯一，是義略。",
    "T34n1718_004:0049a27_5": "此中章句多，是文廣；明五佛，是人廣；明六番，是義廣，六者：一、歎法希有，二、說無虛妄，三、開方便，四、示真實，五、舉五濁釋權，六、揀偽敦實。",
    "T34n1718_004:0049b01_6": "歎法令生尊重，說無虛謬止其誹謗，開方便使莫執小，示真實使其悟大，舉五濁示必施三，揀偽要必真實。",
    "T34n1718_004:0049b04_7": "於五章中，一一應備六義，而前後互出不具足者，蓋如來巧說，使略而無闕，詣而不煩文耳。",
    "T34n1718_004:0049b06_8": "又六義前後亦復無在(云云)。",
    "T34n1718_004:0049b06_9": "四佛章為兩：初、總明諸佛，次、列三世。",
    "T34n1718_004:0049b07_10": "總章應具六，今但四：一、歎法，二、無虛妄，三、開方便，四、示真實；闕二義者指後文也。",
    "T34n1718_004:0049b09_11": "歎法中法譬雙歎。",
    "T34n1718_004:0049b10_12": "「時乃說之」者，諸佛同出五濁，必前開三如今世尊，四十餘年始顯真實，久久稀疎故言時乃說之。",
    "T34n1718_004:0049b12_13": "久不說者，為人不堪故，時未至故，五千未遣故。",
    "T34n1718_004:0049b13_14": "今人已堪，時已至，五千已去，決定說大乘，故言「時乃說之」。",
    "T34n1718_004:0049b15_0": "「優曇花」者，此言靈瑞，三千年一現，現則金輪王出，表三乘調熟已後方說妙法，授法王記。",
    "T34n1718_004:0049b17_1": "又隔跨酪、生蘇、熟蘇三味已後，乃說醍醐(云云)。",
    "T34n1718_004:0049b18_2": "觀心，觀心即中，名為瑞，此觀通一切法至實相，名為靈(云云)。",
    "T34n1718_004:0049b19_3": "「汝等當信」者，勸信無虛妄法也。",
    "T34n1718_004:0049b20_4": "此理至深，理與昔異；此言至妙，言與昔反；此行至普，行與昔乖；此人至勝，勝於昔劣，還指客作四種之麁而今皆妙，恐物生謗故勸信也。",
    "T34n1718_004:0049b23_5": "信無虛妄人，說無虛妄法也。",
    "T34n1718_004:0049b24_6": "從「隨宜所說」下，是開方便也，文為三：謂開、釋、結。",
    "T34n1718_004:0049b25_7": "初、明佛道隨三種機宜說方便，故言隨宜，而佛意在實，物莫能解，故言「意趣難解」也。",
    "T34n1718_004:0049b27_8": "「所以者何」釋也，舉今佛之權能，釋諸佛之方便，巧慧同故借此釋彼。",
    "T34n1718_004:0049b29_9": "如「我以無數方便」者，諸佛開權亦如我也。",
    "T34n1718_004:0049c01_10": "「是法非思量」者，此有兩義：或作結開權，或正作顯實。",
    "T34n1718_004:0049c02_11": "結開權者，佛意難知，唯佛與佛能了，稟教者謂三，諸佛知一耳。",
    "T34n1718_004:0049c03_12": "作顯實者，即屬後文，文為五：一、標勝人法，二、標出世意，三、重示，四、正釋，五、結成。",
    "T34n1718_004:0049c05_13": "標人法者，舉無分別法唯是佛所知，佛以無分別智，解知無分別法，即是顯實法也。",
    "T34n1718_004:0049c07_14": "「所以者何」下，二、標出世意者，為兩：初、總，次、分字。",
    "T34n1718_004:0049c08_15": "總者，諸佛覺如實之相，乘此實道出應於世，秖令眾生得此實相，唯為此事出現於世，曾無他事，除諸法實相，餘皆名魔事。",
    "T34n1718_004:0049c11_16": "分字釋者，一則一實相也，非五、非三、非七、非九，故言「一」也。",
    "T34n1718_004:0049c13_0": "其性廣博，博五、三、七、九，故名為「大」。",
    "T34n1718_004:0049c13_1": "諸佛出世之儀式，故名為「事」。",
    "T34n1718_004:0049c14_2": "眾生有此機感佛，故名為「因」，佛乘機而應，故名為「緣」。",
    "T34n1718_004:0049c15_3": "是為出世之本意，而今開三者，為一弄引耳，如人欲取，先當與之，雖說種種道，其實為一乘，即此義也。",
    "T34n1718_004:0049c18_4": "「舍利弗云何」下，三、重標者，將欲分別，更重提起為解釋之端。",
    "T34n1718_004:0049c19_5": "又此大事佛所尊重，如《釋論》中明，父王欲多聞太子名，數數說之無有厭足(云云)。",
    "T34n1718_004:0049c21_6": "「諸佛世尊」下，第四、正釋者，先出諸解，舊云：「四一，謂：果一、人一、教一、因一。",
    "T34n1718_004:0049c23_7": "果一者，初兩句據說者，後兩句據受者。",
    "T34n1718_004:0049c24_8": "就說者，一往於前因門，略說果理，先開佛知見，卒終於後果門廣顯果理，示佛知見。",
    "T34n1718_004:0049c26_9": "約受者，先因門略開，始得悟解，後果門廣得深入理趣。」",
    "T34n1718_004:0049c27_10": "今不用此解，何者？",
    "T34n1718_004:0049c27_11": "經明四句，皆云「為令眾生」，語意悉主前機得益，非關化主，應作所化人開悟，那即分兩句，作能化者開示耶？",
    "T34n1718_004:0050a01_12": "又正是因門說法，開三顯一之時，那得分出兩句為果門中說耶？",
    "T34n1718_004:0050a02_13": "果門因緣未會，那得預說？",
    "T34n1718_004:0050a03_14": "若爾六瑞初興，佛未起定，應是略說；五千未去，應是廣說。",
    "T34n1718_004:0050a05_0": "二處既其不然，果門安得如此？",
    "T34n1718_004:0050a05_1": "下方未出，分身未集，那得以因門二句為果門耶？",
    "T34n1718_004:0050a06_2": "次光宅云：「初一句是開除開出，昔方便說三令除五濁，開出大乘覺悟知見道理。",
    "T34n1718_004:0050a08_3": "先雖為人開說此理，不說所以，更示況此理令生聞慧。",
    "T34n1718_004:0050a10_4": "雖聞未悟所以，更廣分別開悟思慧。",
    "T34n1718_004:0050a11_5": "既信悟得意，即令發心學佛知見，令得修慧入佛知見道理。」",
    "T34n1718_004:0050a12_6": "今亦不用，何者？",
    "T34n1718_004:0050a12_7": "汝同舊命章云是果一，四句皆應作果義，云何用三慧消文，因果矛盾前後相違？",
    "T34n1718_004:0050a14_8": "又三慧多種，此經正破二乘，決定不用三藏中三慧，菩薩方便與二乘同者，蓋是通意，又不可用；若作別三慧，是菩薩法都非佛法；若作圓三慧，圓三慧來開佛知見，消經不可；若作餘三慧，去經逾遠；若作圓三慧，果一義不成。",
    "T34n1718_004:0050a20_9": "都不可用(云云)。",
    "T34n1718_004:0050a20_10": "次地論師云：「第五恒沙得八分解，即三十心位為開，從初地至六地，見思盡解轉分明如示，七地至八地，空有並觀無礙如悟，十地為入，引經十地名為眼見。」",
    "T34n1718_004:0050a24_11": "今亦不用，何者？",
    "T34n1718_004:0050a24_12": "此經明開佛知見，佛以一切種智知，佛以佛眼見，開此智眼乃名佛知見，云何取第五恒沙生八分解，猶未入地稱之為開？",
    "T34n1718_004:0050a27_13": "如此論開非開佛眼，如此之知非一切種智知，不與經會故不用(云云)。",
    "T34n1718_004:0050a29_14": "有人解：「初句是理，後三句是略解，謂八苦、五濁障當果是閉，今教除五濁，佛果知見顯故名開，穢累除而理顯名清淨，後三句是聞思修。」",
    "T34n1718_004:0050b03_15": "難此同前。",
    "T34n1718_004:0050b03_16": "有人言：「三乘別教為開，三乘通教為示，抑揚為悟，《法華》為入。」",
    "T34n1718_004:0050b05_17": "又人解：「三乘通為開，抑揚為示，無量義為悟，《法華》為入。」",
    "T34n1718_004:0050b06_18": "此二解擘三句向他經，裂一句置《法華》，擘裂穿鑿，傷害誣誷其過大矣！",
    "T34n1718_004:0050b08_19": "有人言：「三十心是開，初地至六地為示，七地至九地為悟，十地為入。」",
    "T34n1718_004:0050b09_20": "此人傍通挾別，作如此語，未見《法華》奇異，何俟稱歎耶？",
    "T34n1718_004:0050b11_21": "有人引《華嚴》、《纓珞》、《仁王》、《攝大乘》、《十七地論》五凡夫等皆有五十二位，地前有四十心，何不用之？",
    "T34n1718_004:0050b13_22": "此人謬引《華嚴》，《華嚴》不明十信，縱使諸部明地前四十心位者，皆非斷道，何因用此解開佛知見，皆漫語耳。",
    "T34n1718_004:0050b16_23": "有人引《釋論》四智總別一時而得。",
    "T34n1718_004:0050b16_24": "不應用此解開示悟入，開示悟入似有淺深；又四智位高，開示通淺深，此應非例。",
    "T34n1718_004:0050b18_25": "此人但見《釋論》四智之一時，不見開示之一時。",
    "T34n1718_004:0050b20_0": "有人言：「非空非有是開，能空能有是示，空有不二是悟，了空有不二而二是入。」",
    "T34n1718_004:0050b21_1": "此人約二諦作解，尚不能拔出二乘，寧是《法華》一意？",
    "T34n1718_004:0050b23_2": "有人言：「達三諦理為開，三諦分明為示，不見三諦一異為悟，任運順流為入也。」",
    "T34n1718_004:0050b24_3": "此人約邐迤三諦作義，尚不出菩薩法，寧是佛法？",
    "T34n1718_004:0050b26_4": "有人解：「佛知見者，一切智總相為知，一切種智別相為見。」",
    "T34n1718_004:0050b27_5": "此亦不然，《釋論》明一切智是聲聞智，道種智是菩薩智，一切種智是佛智。",
    "T34n1718_004:0050b29_6": "此是歷別一切種智，非三智在一心中，何以二乘之知、別佛之見，釋圓佛知見耶？",
    "T34n1718_004:0050c02_7": "有人解：「盡智煩惱清淨名知，無生智因果患累畢竟無生名見。」",
    "T34n1718_004:0050c03_8": "此人取通家佛名教，解究竟佛，都不相應。",
    "T34n1718_004:0050c04_9": "如上諸師漫取諸經中語，都不見《法華》大意。",
    "T34n1718_004:0050c05_10": "《法華論》云：「一、無上義，除一切智更無餘事，如經開佛知見，為令眾生得清淨故出現於世；二、同義，聲聞、辟支佛，佛性法身平等故，如經欲示眾生佛知見故出現於世，佛性法身更無差別故；三、不知義，謂二乘人不知究竟唯一佛乘故，如經欲悟佛知見出現於世；四、為令證不退轉地現與無量智業故，如經欲令眾生入佛知見故。」",
    "T34n1718_004:0050c13_11": "《論》言次第，初、開佛知見為無上；次、示三乘同有佛性法身，雖明佛智無上，但恐佛獨有，故第二明三乘同有；雖三乘同有，而二乘不悟，示其令知；雖知而不得不退，故第四令得不退。",
    "T34n1718_004:0050c17_12": "又一番約菩薩，開如前；示者諸菩薩有疑者，令知如實修行故；悟者未發菩提心令發心故；入者已發菩提心令入法故。",
    "T34n1718_004:0050c20_13": "第三番約凡夫，開如前；示者示其有法身佛性故；悟者令外道眾生覺悟故；入者令入大菩提故。",
    "T34n1718_004:0050c22_14": "今師作四解不乖《論》，《論》句句釋，今一句作四釋；《論》明證不退轉地，今作四位釋；《論》知如來能證實，今作四智釋；《論》明同義，今作觀心釋；《論》明不知究竟處，今作四門釋(云云)。",
    "T34n1718_004:0050c26_15": "今釋顯實，無量法皆一也，如《玄義》中十妙，則是十種一也。",
    "T34n1718_004:0050c28_16": "若和舊解且作四一；若無量一者，一色一香無非中道，此義可知。",
    "T34n1718_004:0050c29_17": "若作十一者，帖文整足，雖不次第，十義無減。",
    "T34n1718_004:0051a01_18": "所以者何？",
    "T34n1718_004:0051a02_19": "「我以無數方便、種種因緣，演說諸法」，此自是開權之文耳。",
    "T34n1718_004:0051a03_20": "從「是法非思量分別之所能解」顯理一；「唯有諸佛乃能知之」顯智一；「唯以一大事」者，小須分別，一則是理，大則是智，事則是行，理發智、智導行，逐此義便是顯行一；知見者，智知於理，眼見諦法，諦法無為則無分別，以無為故而有差別，約此知見論開示悟入，以略擬廣則有四十位，是顯位一。",
    "T34n1718_004:0051a10_21": "又取結四句文明一，一即法身，大即般若，事即解脫，是祕密藏即顯三法一；出現於世顯感應一；但教化菩薩顯眷屬一；諸有所作顯神通一；唯以佛之知見示悟眾生，顯利益一；但以一佛乘故，為眾生說法，顯說法一。",
    "T34n1718_004:0051a15_22": "經文印義信如符契。",
    "T34n1718_004:0051a16_23": "若略和舊作四一者，數同義異。",
    "T34n1718_004:0051a16_24": "舊云果一，今言理一，依義、依文。",
    "T34n1718_004:0051a17_25": "依義者，若無理一，眾事顛倒悉是魔說，非復佛經，故須理一；依文者，文稱佛知見，今取所知見，所見即諦、所知即境，境諦即實相之理，故名理一。",
    "T34n1718_004:0051a21_26": "舊云因一，今云行一，因語單義別，行一語通收得因果，故言行一。",
    "T34n1718_004:0051a22_27": "人一、教一與彼同。",
    "T34n1718_004:0051a23_28": "今且從略說，以四一消文，先釋理一，復為四意：一、約四位，二、約四智，三、約四門，四、約觀心。",
    "T34n1718_004:0051a25_29": "一、約四位者，諦境不可知見，約於智眼乃能知見；二智四眼不能知見，唯一切種智佛眼則能知見。",
    "T34n1718_004:0051a27_30": "經云「為令眾生開佛知見」，不論佛果自知自見，若偏語佛果即失眾生，若語眾生則無佛知見，故不可偏取。",
    "T34n1718_004:0051b01_0": "三教行人雖是眾生，未有佛眼、佛智故，不能知見實相；圓教四位亦是眾生，又分得佛眼、佛智，則眾生義成，知見義亦成，故寄此四位以釋理一，如瑞相中天雨四花，表萬善同歸得入四位，乘四位華以趣佛果，故約位顯理也。",
    "T34n1718_004:0051b06_1": "開者，即是十住初破無明，開如來藏見實相理。",
    "T34n1718_004:0051b07_2": "何者？",
    "T34n1718_004:0051b07_3": "性德之理而為通別兩惑之所染著，難可了知，初心能圓信、圓受、圓伏，而未能斷，不名為開；內加觀行，外藉法雨助，破通別惑藏，顯出真修性，知見朗然開發，如日出闇滅眼目有用，故名為開。",
    "T34n1718_004:0051b12_4": "緣修破惑故名「使得清淨」。",
    "T34n1718_004:0051b12_5": "《仁王》云：「入理般若名為住」，住於十住小白花位也。",
    "T34n1718_004:0051b14_6": "示者，惑障既除知見體顯，體備萬德，法界眾德顯示分明，故名為示，即是十行大白位也。",
    "T34n1718_004:0051b16_7": "悟者，障除體顯法界行明，事理融通更無二趣，攝大乘師云：「如理智、如量智。」",
    "T34n1718_004:0051b17_8": "今理量不二故名為悟，即十迴向小赤位也。",
    "T34n1718_004:0051b18_9": "入者，事理既融自在無礙，自在流注任運，從阿到茶入薩婆若海，如攝大乘師云：「如理、如量通達自在。」",
    "T34n1718_004:0051b21_10": "如量知見能持眾德，如理知見能遮諸惑，即是十地大赤位也。",
    "T34n1718_004:0051b22_11": "然圓道妙位一位之中，即具四十一地功德，秖開即具示悟入等，更非異心，但如理知見，無有分別淺深之相；欲顯如量知見故，分別四位耳。",
    "T34n1718_004:0051b25_12": "發心、畢竟二不別，如是二心前心難，既云難易，即知初心與畢竟心，應有明晦淺深之別，猶如月體初後俱圓而有朔望之殊，四位知見皆明照實相而說開入之異耳(云云)。",
    "T34n1718_004:0051b29_13": "二、約四智者，今欲以圓教四智對於四位，不如《般若》中通教釋也。",
    "T34n1718_004:0051c02_14": "一、道慧見道實性，實性中得開佛知見也；二、道種慧，知十法界諸道種別解惑之相，一一皆示佛知見也；三、一切智，知一切法一相寂滅，寂滅即悟佛知見也；四、一切種智，知一切法一相寂滅相，種種行類相貌皆識，即入佛知見也。",
    "T34n1718_004:0051c07_15": "又道慧如理名開，道種慧如量名示，一切智理量不二稱悟，一切種智理量雙照為入，此亦約實理無淺深中，而淺深分別也。",
    "T34n1718_004:0051c10_16": "三、約圓教四門橫釋四句者，空門，一空一切空，即開佛知見；有門，一有一切有，即示佛知見也；亦空亦有門，一切亦空亦有，即悟佛知見也；非空非有門，一切非空非有，即入佛知見。",
    "T34n1718_004:0051c15_17": "能通則四，所通則一，開示悟入是能通之門，所知所見是所通之理也。",
    "T34n1718_004:0051c16_18": "四、約觀心釋者，觀於心性三諦之理不可思議，此觀明淨，名為開；雖不可思議，而能分別空、假、中心，宛然無濫，名為示；空、假、中心，即三而一、即一而三，名為悟；空、假、中心，非空、假、中，而齊照空、假、中，名為入。",
    "T34n1718_004:0051c21_19": "是為一心三觀而分開示悟入之殊也。",
    "T34n1718_004:0051c22_20": "所以四種釋者，見理由位，位立由智，智發由門，門通由觀；觀故則門通，門通故智成，智成故位立，位立故見理，見理故名為理一也。",
    "T34n1718_004:0051c25_21": "從「舍利弗是為諸佛以一大事」下，即是結成理一義也。",
    "T34n1718_004:0051c26_22": "昔方便教，亦得義論開示悟入，而非佛知見，故是權；今明佛知見，故是實，實即理一也。",
    "T34n1718_004:0051c28_23": "從「告舍利弗，如來但教化菩薩」是明人一，就昔方便，謂教化三乘，理實而言但化菩薩。",
    "T34n1718_004:0052a01_24": "如彼窮子自謂客作賤人，長者所觀實為己子，即是人一也。",
    "T34n1718_004:0052a03_25": "從「諸有所作常為一事」，光宅稱教一，今言行一。",
    "T34n1718_004:0052a04_26": "諸三乘眾行名之為諸，為圓故諸，即是一事。",
    "T34n1718_004:0052a05_27": "此行何所至到？",
    "T34n1718_004:0052a05_28": "唯趣佛之知見，即是行一意也。",
    "T34n1718_004:0052a06_29": "亦可持此為教一，若就教主為言，諸有所作唯以教化為事，此教一為便。",
    "T34n1718_004:0052a08_30": "若就行人為語，所作之事，事作即是行，今取此便呼為行一也。",
    "T34n1718_004:0052a09_31": "然四句皆二義，至如理一中，若取能知見，即位一為便；所知見，理一為便。",
    "T34n1718_004:0052a11_32": "人一句中若取教化，教一為便；若取菩薩，人一為便。",
    "T34n1718_004:0052a12_33": "教一句中，若取以一佛乘而為眾生說法，此教一為便；若取乘運之義，行一為便。",
    "T34n1718_004:0052a14_34": "四句通然，逐便釋耳。",
    "T34n1718_004:0052a15_35": "從「但以一佛乘」者，光宅為因一，今言教一。",
    "T34n1718_004:0052a16_36": "圓頓之教，名一佛乘，故〈序品〉云「說大乘經」即是教義也，自別教已去，皆名有餘之說，即不了義非佛一乘。",
    "T34n1718_004:0052a18_37": "光宅云：「無緣覺、聲聞之二，無偏行菩薩之三。」",
    "T34n1718_004:0052a19_38": "又有人云：「無菩薩、緣覺為無二，無聲聞為無三。」",
    "T34n1718_004:0052a20_39": "若作此解，秖是無三藏諸乘、存於通乘，何關一佛乘耶？",
    "T34n1718_004:0052a22_40": "有人言：「無緣覺為無二，無聲聞為無三，存於菩薩大乘。」",
    "T34n1718_004:0052a23_41": "若爾秖無三藏中二乘，不無三藏中菩薩，此存有餘，何關佛乘？",
    "T34n1718_004:0052a25_42": "何處經論以聲聞為第三？",
    "T34n1718_004:0052a25_43": "既無此次第，都是妄說。",
    "T34n1718_004:0052a26_44": "若依汝解，無二是無緣覺，無三是無菩薩，第一是聲聞應不被無；若如此者則大倒亂。",
    "T34n1718_004:0052a28_45": "今言「但以一佛乘」者，純說佛法之圓教乘也。",
    "T34n1718_004:0052a29_46": "「無餘乘」者，無別教帶方便有餘之說。",
    "T34n1718_004:0052b01_47": "「無二」者，無《般若》中之帶二。",
    "T34n1718_004:0052b01_48": "「無三」者，無方等中所對之三也。",
    "T34n1718_004:0052b02_49": "如此二三皆無，況三藏中三耶？",
    "T34n1718_004:0052b03_50": "從「舍利弗一切十方諸佛法亦如是」，即是第五總結。",
    "T34n1718_004:0052b04_51": "三世佛章各明教一、行一，後總論人一、理一，在文可見。",
    "T34n1718_004:0052b05_52": "若當章自作四一者亦得，而不及總文顯也，《菩薩纓珞經》第十三，明九世佛，過去三世佛，現、未亦爾。",
    "T34n1718_004:0052b08_53": "未來三世佛者，古佛慈悲入未來，作種種形度眾生者是；未來現在佛者，當受未來記者是；未來未來佛者，當佛轉次受記者是。",
    "T34n1718_004:0052b11_54": "過去準此可知(云云)。",
    "T34n1718_004:0052b11_55": "現在現在佛者，當化主者是；現在未來佛，次補者是；現在過去佛，古佛垂迹者是。",
    "T34n1718_004:0052b13_56": "從過去諸佛章，此中應具六義，但出二種：一、開方便，二、顯真實。",
    "T34n1718_004:0052b15_57": "兩則指上，兩則指下。",
    "T34n1718_004:0052b15_58": "「以無量無數方便」者明開權也，「是法皆為一佛乘故」明顯實也，例上一佛乘即是教一；「從諸佛聞法」，是雖聞於法，法被眾生兼得人一；「究竟皆得一切種智」，種智所知即是理一，能知即是行一。",
    "T34n1718_004:0052b20_59": "雖不次第，四一兼足也。",
    "T34n1718_004:0052b20_60": "從未來佛章亦有二義，指上指下，兼即具六(云云)。",
    "T34n1718_004:0052b21_61": "從現在佛門正是化主，初標佛出之意，如諸佛章中唯以大事因緣出現於世，此亦如是，唯為饒益安樂眾生而出於世也，次開權、次顯實，又具四一也。",
    "T34n1718_004:0052b25_62": "◎妙法蓮華經文句卷第四上妙法蓮華經文句卷第四下天台智者大師說◎第二、廣釋迦章，於六義中，無歎法希有，初開權，次顯實，三舉五濁釋方便，四揀偽敦信一實，五無虛妄。",
    "T34n1718_004:0052c07_63": "「我今亦如是」，我即釋迦，現在先三後一，如四佛不異，故言亦復如是。",
    "T34n1718_004:0052c09_64": "「知諸眾生有種種欲」者，即是五乘根性欲也。",
    "T34n1718_004:0052c10_65": "過去名根，現在名欲，未來名性。",
    "T34n1718_004:0052c11_0": "「深心所著」者，即是根也。",
    "T34n1718_004:0052c11_1": "「方便」者，即是隨宜開三乘權法也。",
    "T34n1718_004:0052c12_2": "「如此皆為得一佛乘」者，即是顯實也。",
    "T34n1718_004:0052c13_3": "佛乘是教一，一切是行一，種智所知是理一。",
    "T34n1718_004:0052c14_4": "從「十方尚無二乘，何況有三」者，是第三、舉五濁釋開權也。",
    "T34n1718_004:0052c15_5": "將舉五濁，先標其意，上已說諸佛開權顯實，未明隱實施權，其法清淨湛一如空，尚無帶二、帶三之權，況有單三、單五之權？",
    "T34n1718_004:0052c18_6": "秖為五濁障重實不得宣，須施單五、單三之權，亦施帶二、帶三之權，故言「於一佛乘分別說三」，分別說於若帶二、帶三之三，若單五、單三之三也。",
    "T34n1718_004:0052c21_7": "「五濁」者，自有四別：初、唱數，二、列名，三、體相，四、釋結。",
    "T34n1718_004:0052c23_8": "唱數、列名如文。",
    "T34n1718_004:0052c23_9": "「如是」者，明體相也。",
    "T34n1718_004:0052c23_10": "劫濁無別體，劫是長時，剎那是短時，但約四濁立此假名，文云「劫濁亂時」，即此義也。",
    "T34n1718_004:0052c25_11": "眾生濁亦無別體，攬見慢，果報上立此假名，文云「眾生垢重」，即此義也。",
    "T34n1718_004:0052c27_12": "煩惱濁指五鈍使為體，見濁指五利使為體，命濁指連持色心為體(云云)。",
    "T34n1718_004:0052c29_13": "相者，四濁增劇聚在此時，瞋恚增劇刀兵起，貪欲增劇飢餓起，愚癡增劇疾疫起，三災起故煩惱倍隆、諸見轉熾，麁弊色心惡名穢稱，摧年減壽眾濁交湊，如水奔昏風波鼓努魚龍攪撓，無一憀賴時使之然。",
    "T34n1718_004:0053a05_14": "如劫初光音天墮地，地使有欲，如忉利天入麁澁園，園生鬪心，是名劫濁相。",
    "T34n1718_004:0053a06_15": "煩惱濁者，貪海納流未曾飽足，瞋虺吸毒撓諸世間，癡闇頑嚚過於漆墨，慢高下視陵忽無度，疑網無信不可告實，是為煩惱濁相。",
    "T34n1718_004:0053a10_16": "見濁者，無人謂有人，有道謂無道，十六知見、六十二等，猶如羅網又似稠林，纏縛屈曲不能得出，是見濁相。",
    "T34n1718_004:0053a12_17": "眾生濁者，攬於色心立一主宰，譬如黐膠無物不著，流宕六道處處受生，如貧如短，名長名富，是為眾生濁相。",
    "T34n1718_004:0053a15_18": "命濁者，朝生暮殞，晝出夕沒，波轉煙迴瞬息不住，是命濁相。",
    "T34n1718_004:0053a16_19": "濁相眾多不能具說。",
    "T34n1718_004:0053a17_20": "次第者，煩惱、見為根本，從此二濁成於眾生，從眾生有連持命，此四經時謂為劫濁也。",
    "T34n1718_004:0053a19_21": "料揀者，問：五濁若障大，《華嚴》中未除濁而聞法者，何也？",
    "T34n1718_004:0053a20_22": "答：此應四句分別：一、大乘根利障重，以根利故重障不能障，此土《華嚴》初聞大乘者是也；二、根利障輕；三、根鈍障輕，他方淨土聞大乘者是也；四、根鈍障重，如此土身子流輩，除濁方聞大乘者是也。",
    "T34n1718_004:0053a25_23": "問：五濁障小不？",
    "T34n1718_004:0053a25_24": "答：此就小乘，應四句分別：小乘根利遮輕，障不能障，身子是也；根利遮重，障亦不能障，央掘是也；根鈍遮輕亦不為障，槃特是也；根鈍遮重，此則成障，不聞小乘、不得度者是。",
    "T34n1718_004:0053a29_25": "問：自有不在《華嚴》，不在三藏而得聞大、聞小乘者，何也？",
    "T34n1718_004:0053b01_26": "答：此就四教，教教中作四門分別。",
    "T34n1718_004:0053b02_27": "根利遮輕者，聞非空非有門入也；根利遮重者，聞亦空亦有門入也；根鈍遮輕者，聞空門入也；根鈍遮重者，聞有門入也。",
    "T34n1718_004:0053b05_28": "兩教四門，約小乘分別，兩教四門，約大乘分別，細推可解(云云)。",
    "T34n1718_004:0053b07_0": "問：五濁一往何故障大而不障小？",
    "T34n1718_004:0053b07_1": "答：眾生濁重，妄計五陰為四德，若聞常我即執非為是，舊醫頑騃不知乳之好惡，不知病起根源，不知藥餌開遮，無所知曉故濁障大也。",
    "T34n1718_004:0053b11_2": "文云：「我若讚佛乘，眾生沒在苦」，即此義也。",
    "T34n1718_004:0053b12_3": "若聞無常、苦、空，即厭生死、欣涅槃，破其邪計執，故五濁不障小，文云：「作是思惟時，十方佛皆現，梵音慰喻我」，即此義也。",
    "T34n1718_004:0053b15_0": "約五濁論四悉檀者，劫、命是世界，眾生、見是為人，煩惱是對治，用三悉檀除其五濁，後為說大第一義悉檀也。",
    "T34n1718_004:0053b17_1": "若論因果則二因三果，一人四法，四法一時，二報障、二煩惱障，業在其間，眾生是因成假，命是相續假，相待假可知。",
    "T34n1718_004:0053b20_2": "眾生是受假，四是法假，名假通兩處，煩惱、見在凡夫，餘三通凡聖。",
    "T34n1718_004:0053b21_3": "命短、劫長，餘三通長短。",
    "T34n1718_004:0053b22_4": "劫但是時，命帶法論時。",
    "T34n1718_004:0053b22_5": "劫通內外，命但在內。",
    "T34n1718_004:0053b23_6": "三小害人、不害物，三大害物、不害人。",
    "T34n1718_004:0053b24_7": "小劫但在人，大劫通色界，命通五道、三界。",
    "T34n1718_004:0053b25_8": "劫是共濁，四各各濁，小劫是劫濁，大劫通濁不濁，從八萬至十歲為小劫，八十反為大劫也。",
    "T34n1718_004:0053b27_9": "問：既言五濁，何者是五清？",
    "T34n1718_004:0053b28_10": "答：準例邪正三毒，邪是五濁，正是五清，他方淨土無邪三毒，則五濁障輕，此義可知(云云)。",
    "T34n1718_004:0053c01_11": "從「若我弟子自謂」下，是第四揀偽敦真。",
    "T34n1718_004:0053c02_12": "若佛弟子自能信解，若不信解非真弟子亦非羅漢，敦逼時眾令信受解。",
    "T34n1718_004:0053c03_13": "就文為二：初、揀真偽，二、開除釋疑。",
    "T34n1718_004:0053c04_14": "揀又為二：初、若不聞、不知，非真弟子；次、聞不信受，成增上慢。",
    "T34n1718_004:0053c06_15": "如世弟子隨順師法繼嗣傳燈，若不聞、不知，則無法可順，何謂弟子？",
    "T34n1718_004:0053c07_16": "如來昔說五濁開三，汝隨順得涅槃，得聞、得知，名為弟子。",
    "T34n1718_004:0053c09_17": "今五濁既除，為汝說一，何意不聞、不知？",
    "T34n1718_004:0053c10_18": "不聞者，即不聞教一；不知者，即不知行一。",
    "T34n1718_004:0053c11_19": "非真即非理一，非弟子即非人一也。",
    "T34n1718_004:0053c12_0": "次、又舍利下，第二明不信成增上慢者，此敦其使信。",
    "T34n1718_004:0053c13_1": "何者？",
    "T34n1718_004:0053c13_2": "汝自謂是後身，身尚無量，實非後身；汝自謂究竟，猶餘二百由旬，實非究竟。",
    "T34n1718_004:0053c15_3": "未得謂得，豈非增上慢耶？",
    "T34n1718_004:0053c15_4": "真羅漢者，濁除根利知非究竟，信真是法未是後身不起上慢，知非究竟信於究竟，即信理一，無增上慢即成行一。",
    "T34n1718_004:0053c18_5": "信則信教是為教一，是佛弟子則人一也。",
    "T34n1718_004:0053c19_6": "「除佛滅」下，第二開除釋疑者，先開除，除佛滅後不成增上慢。",
    "T34n1718_004:0053c21_7": "次、「所以者何？",
    "T34n1718_004:0053c21_8": "佛滅」下，明好人難得、深經難解，亦不成上慢。",
    "T34n1718_004:0053c22_9": "若佛在世正說此經，不信不受非真羅漢成增上慢；若佛滅後方得羅漢者，偏執權經不信圓法，聽許非增上慢。",
    "T34n1718_004:0053c25_10": "又佛雖入滅此經尚在，不信、不受，應是上慢耶？",
    "T34n1718_004:0053c26_11": "即得開除，佛滅度後雖有此經，解其文義者，此人難遇，致令羅漢不信、不解，亦聽許非增上慢。",
    "T34n1718_004:0053c28_12": "次、釋疑。",
    "T34n1718_004:0053c28_13": "若佛滅後解經人難遇，得羅漢者即永入涅槃耶？",
    "T34n1718_004:0054a01_0": "即釋云，是人雖生滅度之想，捨命已後便生界外有餘之國，值遇餘佛得聞此經，即便決了。",
    "T34n1718_004:0054a03_1": "《釋論》第九十三釋〈畢定品〉云：「羅漢受先世身，身必應滅，住在何處而具足佛道？",
    "T34n1718_004:0054a05_2": "答：『羅漢三界漏因緣盡，更不復生三界，出三界外有淨佛土，無煩惱名，於是國土佛所，聞《法華經》具足佛道。』」",
    "T34n1718_004:0054a07_3": "即引《法華》云：「有羅漢若不聞《法華》，自謂得滅度，我於餘國為說是事，汝皆作佛。」",
    "T34n1718_004:0054a09_4": "《論》既引經為證，今釋經還將《論》解。",
    "T34n1718_004:0054a10_5": "南岳師云：「餘佛者，四依也，羅漢遇之聞經決了。",
    "T34n1718_004:0054a11_6": "又羅漢修念佛定見十方佛，為說此經便得決了。",
    "T34n1718_004:0054a12_7": "又凡夫行人，苦到懺悔見十方佛為說，亦得決了。」",
    "T34n1718_004:0054a13_8": "瑤師云：「實羅漢必自知《法華》志求於大，利根則自知，中、下根須聞而知，故言聞知。",
    "T34n1718_004:0054a15_9": "何容於佛滅後不聞《法華》？",
    "T34n1718_004:0054a16_10": "或聞而不信，遇餘佛方解耶？",
    "T34n1718_004:0054a17_11": "末法凡夫猶尚能信，況聖人乎？",
    "T34n1718_004:0054a17_12": "除佛滅後者，指凡夫也。」",
    "T34n1718_004:0054a18_13": "有人言：「凡夫未證法相，所見不明、執心不固，所以易信；羅漢證法相，所見分明、執心牢固，忽聞異說未便信受，故云不信，其義必然。",
    "T34n1718_004:0054a21_14": "故身子云：『將非魔作佛惱亂我心耶？』」",
    "T34n1718_004:0054a22_15": "若從此義，指羅漢不指凡夫(云云)。",
    "T34n1718_004:0054a23_16": "此直異解，不用此義也。",
    "T34n1718_004:0054a23_17": "「舍利弗」下，第五，明無虛妄者，止物謗心。",
    "T34n1718_004:0054a24_18": "此為三：初、勸信釋迦實說，故云：「汝等當一心信解、受持佛語。」",
    "T34n1718_004:0054a26_19": "次、勸信諸佛，故云：「諸佛言無虛妄」，諸佛道同，彌加信受。",
    "T34n1718_004:0054a27_20": "後結成不虛，故云：「無有餘乘，唯一佛乘」也。",
    "T34n1718_004:0054a28_21": "第二偈頌有一百二十一行，分為二：初、有四行一句，頌上許答；後有一百十六行三句，頌上正答。",
    "T34n1718_004:0054b01_22": "上許答有三：謂順誡揀，今不頌順，但頌揀誡。",
    "T34n1718_004:0054b03_0": "揀眾為兩：初三行半，頌上五千退；次二句，頌上眾已清淨；次一句，頌誡聽，上慢、我慢不信四眾通有，但出家二眾多修道得禪，謬謂聖果，偏起上慢在俗矜高，多起我慢，女人智淺多生邪僻。",
    "T34n1718_004:0054b07_1": "「不自見其過」者，三失覆心藏玼揚德不能自省，是無慚人也，若自見過是有羞僧也。",
    "T34n1718_004:0054b09_2": "「於戒有缺漏」者，律儀有失名缺，定共、道共有失名漏，無道、定等故內起惡覺，如玉含瑕；無律儀故，外動身口如玉露瑕；覆罪自得故名「護惜」。",
    "T34n1718_004:0054b12_3": "「小智」者不得學、無學智，而有世間小智，妄謂有漏以為無漏，小中之小故言小智也。",
    "T34n1718_004:0054b14_4": "「糟糠」者，無無漏禪定潤故如糟，無理慧故如糠。",
    "T34n1718_004:0054b15_5": "是五千等有世間禪如糟，有文字解如糠，封文失詮如糠無米。",
    "T34n1718_004:0054b17_6": "又「糟糠」譬其無大機，「枝葉」譬其非好器，悉不任用故須遣之。",
    "T34n1718_004:0054b18_7": "「舍利弗善聽」者，即頌上誡許，誡令善聽也。",
    "T34n1718_004:0054b19_8": "從「諸佛所得法」下，有一百十六行三句，頌上正答也，又為二：初、從「諸佛所得法」下，有七十三行一句，頌四佛章門；從「今我亦如是」下，有四十三行半，頌上釋迦章門。",
    "T34n1718_004:0054b23_9": "就初又為四：初、諸佛所得下，三十四行三句，頌上諸佛門；從「過去無數劫」下，第二，有二十七行半，頌過去佛門；從「未來諸世尊」下，第三，有六行半，頌未來佛門；從「天人所供養」下，第四，有四行半，頌現在佛門。",
    "T34n1718_004:0054b28_10": "今就初頌諸佛門中，與長行凡有三異：一、彼此互無，二、前後間出，三、開合不同。",
    "T34n1718_004:0054c01_11": "上有歎法希有而無五濁，頌有五濁而無歎法。",
    "T34n1718_004:0054c02_12": "上先歎法，次明不虛，開權顯實；今先開權顯實，後明不虛。",
    "T34n1718_004:0054c04_0": "上勸信與不虛合說，今分勸信隔於不虛也。",
    "T34n1718_004:0054c05_1": "私謂上以釋迦方便，釋成諸佛之權，偈中以釋迦之實，釋成諸佛顯一，是四異也。",
    "T34n1718_004:0054c07_0": "此初頌文為五：初、從「諸佛所得法」下，五行三句，頌諸佛施權；二、從「我設是方便」下十三行，頌諸佛顯實；三、從「若人信歸佛」下四行半，頌諸佛章勸信；四、從「若我過眾生」下九行半長頌五濁；五、「我有方便下」兩行，頌上不虛。",
    "T34n1718_004:0054c12_1": "今初釋開權，文為二：初、四行一句頌正施權；次、一行半，頌結施權意。",
    "T34n1718_004:0054c13_2": "今初，「諸佛所得法」者，修道得於諸權法也。",
    "T34n1718_004:0054c14_3": "「無量方便力」下，頌上無數方便，種種因緣演說諸法也。",
    "T34n1718_004:0054c16_0": "「眾生心念」者，頌上隨宜說法也，頌中廣出隨宜之相，即是照九法界機、說七方便，總言九七不可定判，故言若干。",
    "T34n1718_004:0054c18_1": "隨欲之宜，應用世界悉檀；隨性之宜，應用為人悉檀；隨惡業宜，應用對治悉檀。",
    "T34n1718_004:0054c20_2": "現起希望名「念」，法門不同名「種種」，過去所習名「性」，現在欣樂名「欲」，或可習欲成性，成性生習欲(云云)。",
    "T34n1718_004:0054c23_3": "「善惡業」者，七方便傳傳為善惡(云云)。",
    "T34n1718_004:0054c23_4": "佛以權智照諸方便性欲，然後以諸因緣譬喻，隨其所宜說九部經，十二部如《玄義》中說。",
    "T34n1718_004:0054c26_0": "「鈍根樂小法」者，一行半，結施權之意。",
    "T34n1718_004:0054c26_1": "前世根鈍今世無機，不堪聞大，故言「不行深妙道」；前世貪著障重，今世眾苦所惱，唯可聞小，故言「為是說涅槃」也。",
    "T34n1718_004:0054c29_2": "從「我說是方便」下，第二，十三行，頌諸佛顯實。",
    "T34n1718_004:0055a01_3": "文為四：初、三行頌理一。",
    "T34n1718_004:0055a02_4": "「令得入佛慧」，頌上一大事因緣也。",
    "T34n1718_004:0055a03_5": "「決定說大乘」，總頌開示悟佛知見也。",
    "T34n1718_004:0055a03_6": "「入大乘為本」，頌上入佛知見也。",
    "T34n1718_004:0055a04_7": "從「佛子心淨」下，第二，四行半，頌上諸佛如來但教化菩薩，以明人一。",
    "T34n1718_004:0055a06_8": "上直云教化菩薩，頌中廣出諸方便人皆成實人。",
    "T34n1718_004:0055a07_9": "「有佛子心淨」，即別教之人，為此佛子說大乘經，得記心喜即成圓教真實之人。",
    "T34n1718_004:0055a09_10": "「聲聞若菩薩」者，聲聞兼得緣覺，若菩薩兼得六度通教等諸菩薩。",
    "T34n1718_004:0055a10_11": "「皆成佛無疑」者，即是七種方便無非佛子，即是頌人一也。",
    "T34n1718_004:0055a12_12": "從「十方佛土中」下，第三，一行三句，頌上如來但以一佛乘為眾生說法，無有餘乘若二若三。",
    "T34n1718_004:0055a14_13": "若十方佛唯說一法，即是教一；假名引導，即方便教也。",
    "T34n1718_004:0055a15_14": "牒假名三教，顯佛慧一教，其文分明。",
    "T34n1718_004:0055a16_15": "無有餘乘者，無別教中圓入別之餘也。",
    "T34n1718_004:0055a17_16": "「無二」者，無通教中半滿相對之二也。",
    "T34n1718_004:0055a18_17": "「無三」者，無三藏中之三。",
    "T34n1718_004:0055a18_18": "如此等二三，皆是假名字，引導諸眾生，今但一佛圓教乘也。",
    "T34n1718_004:0055a20_0": "從「諸佛出於世，唯此一事實」下，第四，有三行三句，頌上諸有所作常為一事，行一文也。",
    "T34n1718_004:0055a21_1": "事即是行，「終不以小乘濟度於眾生」，即是頌上常為一大事之意也。",
    "T34n1718_004:0055a23_2": "「佛自住大乘，以此度眾生」，頌上唯以佛之知見示悟眾生。",
    "T34n1718_004:0055a24_3": "後一行釋不以小度之意。",
    "T34n1718_004:0055a25_4": "從「若人信歸佛」下，第三，四行半，頌上勸信，上云「汝等當信佛之所說」。",
    "T34n1718_004:0055a27_5": "頌中有二：初、有二行半，舉果勸信，二、「舍利弗」下二行，舉因勸信。",
    "T34n1718_004:0055a28_6": "舉果中，初一行半舉內心，「若人信歸佛如來不欺誑」者，明佛心清淨，無明慳垢眾惡已斷淨心中說，故是可信。",
    "T34n1718_004:0055b02_7": "「我以相嚴身」下一行，明外色。",
    "T34n1718_004:0055b02_8": "身相炳著光色端嚴，內無闇惑外有光明，則口無欺誑為眾所尊，說大乘印則可信受。",
    "T34n1718_004:0055b05_0": "「我本立誓願」下二行，是舉因勸信，此亦為二：初、「我本立誓」下一行，舉昔誓；二「如我昔」下一行，明願滿。",
    "T34n1718_004:0055b07_1": "我昔誓願非但自誓菩提，亦誓眾生同入佛慧，今酬誓故說，是亦可信，今菩提既滿，眾生亦入，汝既自證佛慧，亦驗我誓不虛，結成舉因勸信也。",
    "T34n1718_004:0055b10_2": "問：本誓既普，今眾生尚多，願云何滿？",
    "T34n1718_004:0055b11_3": "答：佛三世益物，今明現在論願滿也。",
    "T34n1718_004:0055b12_4": "「若我遇眾生」下，第四，九行半，舉五濁，上明五濁在釋迦章後，今頌文在總佛門末，釋迦門中又更重出，此明諸佛同出五濁，皆先三後一也。",
    "T34n1718_004:0055b15_5": "此文為四：初、一行，總明五濁障大；次、六行，別明五濁障三；三、一行，明為五濁故方便說小；四、一行半，明為大說小，小治五濁大願得興。",
    "T34n1718_004:0055b18_6": "「若我遇眾生」者，《中阿含》十二云：「劫初光音天下生世間，無男女尊卑，眾共生世，故言眾生。」",
    "T34n1718_004:0055b21_7": "此據最初也。",
    "T34n1718_004:0055b21_8": "若攬眾陰而有假名眾生，此據一期受報也。",
    "T34n1718_004:0055b22_9": "若言處處受生故名眾生者，此據業力五道流轉也。",
    "T34n1718_004:0055b23_10": "《正法念》云：「十種眾生，謂長、短、方、圓、三角、青、黃、赤、白、紫。",
    "T34n1718_004:0055b24_11": "云何眾生生死長？",
    "T34n1718_004:0055b25_12": "在地獄時身受不可思議苦，心念無量無邊惡；在畜生時，身迭相吞噉，心迭相逼惱；在於鬼時，身若燒山、心如沸鑊，邪見熾盛觝突癡兇；在人時，身、口、意常作不饒益事以自勞苦，身、口、意常念不饒益事以自牽纏；在天時，耽染六塵縱逸嬉戲，不聞正法杜塞福源；是名眾生生死長。",
    "T34n1718_004:0055c02_13": "云何眾生生死短？",
    "T34n1718_004:0055c03_14": "在地獄時，能一念寂靜心取戒；在畜生時，能一念靜心依三寶；在餓鬼時，能一念靜心靜諸根；在人時，能修六度、養父母、敬三寶，以善嚴身口意；在天時，捨天樂持戒樂禪，教化讀誦梵行少語；是為眾生生死短。",
    "T34n1718_004:0055c08_15": "云何眾生方生死？",
    "T34n1718_004:0055c08_16": "如欝單越，於一切物無我所，捨身必上天，從天上又上天，唯向升善處，是名生死方楞。",
    "T34n1718_004:0055c11_17": "云何眾生圓生死？",
    "T34n1718_004:0055c11_18": "唯在三途四趣中，團欒圓轉如旋火煙迴是也。",
    "T34n1718_004:0055c12_19": "云何三角生死？",
    "T34n1718_004:0055c12_20": "謂善業、不善業、無記等是也。",
    "T34n1718_004:0055c13_21": "云何眾生青生死？",
    "T34n1718_004:0055c13_22": "恒入闇地獄，常怖怕是也。",
    "T34n1718_004:0055c14_23": "云何眾生黃生死？",
    "T34n1718_004:0055c14_24": "餓鬼饑羸，萎黃是也。",
    "T34n1718_004:0055c15_25": "云何眾生赤生死？",
    "T34n1718_004:0055c15_26": "畜生迭相食噉，流血赫然是也。",
    "T34n1718_004:0055c16_27": "云何眾生白生死？",
    "T34n1718_004:0055c16_28": "謂人中、天中白業善道，如諸天臨死時，餘天語言：『汝生人道去。』",
    "T34n1718_004:0055c18_29": "若人臨死，知識語言：『汝向天中去。』",
    "T34n1718_004:0055c19_30": "當知兩處是白生死。」",
    "T34n1718_004:0055c19_31": "又第五云：「心畫地獄黑色、鬼鴿色、畜生黃、人赤、天白，此義云何？",
    "T34n1718_004:0055c21_32": "答：『上說五道果報，今說五道造業，故其不同耳(云云)。』」",
    "T34n1718_004:0055c22_33": "如是等眾生，若為與佛相遇，眾生以苦惱自煎，諸佛以大悲濟物，悲與苦相對故言相遇。",
    "T34n1718_004:0055c24_34": "又佛如眾生如，一如無二如，天性相關故言相遇。",
    "T34n1718_004:0055c25_35": "夫大悲恒愍眾生，若以人天教我則墮闇惑，止免青、黃、赤、紫、方、圓、楞、角等生死，非教佛道。",
    "T34n1718_004:0055c27_36": "若遇眾生令修小乘，我則墮慳貪，此事為不可，秖出二十五有。",
    "T34n1718_004:0055c29_37": "若遇眾生教令通別，我則墮偏僻，失佛知見。",
    "T34n1718_004:0056a01_38": "今皆令眾生得實相妙慧，體達一切皆是佛法無非正道，此則盡教以佛道，生死苦永盡。",
    "T34n1718_004:0056a03_39": "我常如是說，但眾生根鈍罪重，不可如願。",
    "T34n1718_004:0056a04_40": "過去有佛，號住無住，發願使己國眾生，同日同時成佛，即日滅度。",
    "T34n1718_004:0056a05_41": "又賢劫前有佛，號平等，亦願己國及十方眾生亦同一日成佛即日滅度。",
    "T34n1718_004:0056a07_42": "今日有佛，復有眾生云何耶？",
    "T34n1718_004:0056a08_43": "佛言：「止！",
    "T34n1718_004:0056a08_44": "止！",
    "T34n1718_004:0056a08_45": "我前所言，得人身者耳。」",
    "T34n1718_004:0056a09_46": "頗有發願令五道同日成佛不？",
    "T34n1718_004:0056a09_47": "佛言：「不可以非器之身成無上道，要先化三趣令得人天，然後乃可如願。",
    "T34n1718_004:0056a11_48": "三趣非善道何能成佛？",
    "T34n1718_004:0056a12_49": "如人求寶聚不於空中求。」",
    "T34n1718_004:0056a12_50": "「我知此眾生」下，第二，六行，別明五濁為五：初，二行，明眾生濁。",
    "T34n1718_004:0056a14_51": "「善本」者真如實相也，不依此種善根故不感大也。",
    "T34n1718_004:0056a15_52": "「堅著五欲」者，即諸惡之本，從癡有愛則我病生。",
    "T34n1718_004:0056a16_53": "從「受胎之微形」下，第二，一行，別明命濁。",
    "T34n1718_004:0056a17_54": "觀心釋者，一念心起即為未來作業，業即胎，胎業無窮世世不斷，不斷即是增長也。",
    "T34n1718_004:0056a19_55": "受胎之微形，形即五陰，陰名世，壽命連持諸陰入世，初從薄酪已至老死故，名「世世增長」，是命濁。",
    "T34n1718_004:0056a21_56": "《受陰身經》說：「凡夫受身，初七未轉異，二七有生相如薄酪，三七如厚酪，四七如凝酥，五七如坏，六七如肉摶，七七於肉摶生五疱，頭、手、脚等，八七又五疱，一頭、兩膊、兩腕，九七續生二十四疱，四疱作眼、耳、鼻、舌，二十疱為二十指，十七轉現腹相，漸漸皮骨分解作諸異相，生七百筋、七千脈，隨所須相用一風染之，須白相白風染，乃至餘風亦如是，香風故安隱端正，臭風故不安隱則醜陋邪戾，後出胎食五穀，則生八萬戶蟲也。」",
    "T34n1718_004:0056b02_57": "「入邪見稠林」下，第三，一行，是見濁。",
    "T34n1718_004:0056b03_58": "五見交加如稠林密茂，若有是常見，若無是斷見，因此二見生六十二，或云外道計我有四句：色即是我，離色是我，色大我小我住色中，我大色小色住我中，四陰亦爾是為二十。",
    "T34n1718_004:0056b07_59": "三世為六十，并根本為六十二，或如《大品》中所說。",
    "T34n1718_004:0056b09_60": "次「深著虛妄」下，第四，一行，頌煩惱濁，如文。",
    "T34n1718_004:0056b10_61": "「於千萬億」下，第五，一行，頌劫濁，長時無佛法即是劫濁。",
    "T34n1718_004:0056b11_62": "又上來四濁，集在時中故名劫濁。",
    "T34n1718_004:0056b12_63": "「如是人難度」者，五濁障故不信一乘，則不可度也。",
    "T34n1718_004:0056b13_64": "觀解者，念念惡覺永無正觀自覺，即不見佛，心無八正即不聞法，此心難度。",
    "T34n1718_004:0056b15_65": "「是故舍利弗」下，第三，一行，即權為說小，如文。",
    "T34n1718_004:0056b16_66": "「我雖說涅槃」下，第四，一行半，即是終令入大，析三界妄盡，滅色取空則非真滅，若體達無明本無常寂，即是真滅。",
    "T34n1718_004:0056b19_0": "本無雖寂，若不修道，無由契會，故言「佛子行道已，來世得作佛」也。",
    "T34n1718_004:0056b20_1": "「我有方便力」下，第五，兩行，頌上不虛，上云：「汝等當信佛之所說言不虛妄」。",
    "T34n1718_004:0056b22_2": "勸信前已頌訖，不虛今更頌。",
    "T34n1718_004:0056b22_3": "初二句先明釋迦先開三；次兩句明諸佛後顯實互現耳；後一行正明不虛，前權後實誠言不虛，勿生疑也。",
    "T34n1718_004:0056b25_4": "從「過去無數劫」下，第二二十七行半，頌上過去佛章，文為二：初二行頌開三，如文；「是諸世尊」下，第二有二十五行半，頌顯一，上文顯實兼有四一，今偈具頌。",
    "T34n1718_004:0056b29_5": "於中又二：初一行，略頌上三一，皆說一乘法，即是頌教一；化無量眾生，頌人一；令入於佛道即頌理一，兼得行一。",
    "T34n1718_004:0056c02_6": "次「又諸大聖主」下，第二，有二十四行半，約五乘廣頌顯一。",
    "T34n1718_004:0056c04_0": "就文為二：初一行半，總約五乘以顯一，「天人群生類」，是舉諸乘以明人一；「更以異方便」，舉諸行以顯行一，兼得教一；第一義即是理一。",
    "T34n1718_004:0056c07_1": "異方便下，正因佛性即第一義理，若用圓妙正觀，此即實相方便，不名為異；若用七方便觀助顯第一義者，名異方便。",
    "T34n1718_004:0056c09_2": "次「若有眾生」下，第二有二十三行，別約五乘以顯真實者，即為三：初，二行，開菩薩乘；次第二，一行，開二乘；第三，二十行，開天人乘。",
    "T34n1718_004:0056c12_3": "今初，「若有眾生類」下二行，開菩薩乘。",
    "T34n1718_004:0056c13_4": "若作五乘釋者，但是六度菩薩乘；若作七方便釋者，兼得通、別菩薩乘。",
    "T34n1718_004:0056c15_5": "何者？",
    "T34n1718_004:0056c15_6": "三教大乘皆行六度，而運心有異。",
    "T34n1718_004:0056c16_7": "相心行六度，即三藏菩薩；無相即通教；非相無相次第行六度即別教。",
    "T34n1718_004:0056c18_0": "今但列六度，未知定判屬誰。",
    "T34n1718_004:0056c18_1": "尋上文云「更以異方便」者，非獨六度菩薩，即三教菩薩方便。",
    "T34n1718_004:0056c20_2": "昔聞法皆已成教一，昔六度行皆已成行一，如是諸人等皆已成人一，皆已成佛道皆已成理一也。",
    "T34n1718_004:0056c22_3": "從「諸佛滅度已，若人善軟心」一行，開聲聞、緣覺皆入一乘。",
    "T34n1718_004:0056c23_4": "何以得知？",
    "T34n1718_004:0056c23_5": "《大品》歎阿羅漢心調柔軟，又《淨名》云：「住調伏心是賢聖行」，是以知之。",
    "T34n1718_004:0056c25_6": "昔善軟心皆成行一，諸人等是人一，成佛道是理一。",
    "T34n1718_004:0056c26_7": "「供養舍利下」，第三，二十行，開人天乘。",
    "T34n1718_004:0056c27_8": "不彰是人天乘，但明造像、起塔，專至、散亂，故知是天人業。",
    "T34n1718_004:0056c28_9": "地師解云：「童子是童真地，無二乘、凡夫二邊欲心。",
    "T34n1718_004:0057a01_10": "聚砂為塔，砂是無著，塔是眾行積集，含藏正覺之心。」",
    "T34n1718_004:0057a02_11": "彼謂義會無生以為深詣，今謂乖文豎狹。",
    "T34n1718_004:0057a03_12": "何者？",
    "T34n1718_004:0057a03_13": "登地自應成佛，如脩羅度海何足為奇？",
    "T34n1718_004:0057a04_14": "今以童稚戲砂、亂心歌詠，指微即著，如凡夫度海不可思議，佛分明廣會五乘毫善不漏，而棄收羅之廣意徑取無生。",
    "T34n1718_004:0057a07_15": "若如向釋，殆不攝二乘，況凡夫乎？",
    "T34n1718_004:0057a08_0": "論深但是一致，定廣則乖經文。",
    "T34n1718_004:0057a08_1": "問：人天小善應住果報，云何皆言已成佛道？",
    "T34n1718_004:0057a09_2": "答：此應明三佛性義，《大經》言「復有佛性，善根人有，闡提人無者，即是人天小善。」",
    "T34n1718_004:0057a11_3": "低頭舉手，為山始簣，合抱初毫，昔方便未開謂住果報，今開方便行，即是緣因佛性，能趣菩提成顯實之義也。",
    "T34n1718_004:0057a14_4": "就此為二：前十九行，約天人小善成緣因種子，以明顯實；後一行，約了因種子，以明顯實，尋文可解。",
    "T34n1718_004:0057a16_5": "前十九行為十：初，三行半，約造塔明天乘，因時至心傾財捨寶，果時任運自然受樂，故是天乘也。",
    "T34n1718_004:0057a18_6": "「木櫁」者，長安有木名櫁，亦任造像。",
    "T34n1718_004:0057a19_7": "《金光明》云：「以佛舍利如芥粟許，置小塔中，三十三天已有自然果報。」",
    "T34n1718_004:0057a21_8": "即其義也。",
    "T34n1718_004:0057a21_9": "次「乃至童子」下，第二，一行，童子戲砂作塔即是人業，因時汎汎悠然作善，果時作意勤求得樂，故是人業。",
    "T34n1718_004:0057a24_10": "次「若人為佛故」下，第三，四行，約志心造像明天業。",
    "T34n1718_004:0057a25_11": "《優婆塞戒經》不許用膠，得失意罪。",
    "T34n1718_004:0057a26_0": "而此經用者，古師云：「外國用樹膠耳。」",
    "T34n1718_004:0057a26_1": "光宅言：「或有處必須於像聽許用牛皮膠，若有他物即不得用也。」",
    "T34n1718_004:0057a28_2": "有言：「大豆汁可代膠清。」",
    "T34n1718_004:0057a29_0": "然牛皮終是不淨物，後得不淨果報。",
    "T34n1718_004:0057a29_1": "不淨錢不任造像，可換取如法淨錢造像。",
    "T34n1718_004:0057b01_2": "《地持》不用雌黃臭物，《戒經》不許造半身像，得失意罪，善相不起墮落生死中。",
    "T34n1718_004:0057b03_3": "然造像各有所擬，若當堂佛必須坐，消息佛或坐、或臥，行動佛必應立。",
    "T34n1718_004:0057b05_4": "而弟子於塔殿立像前不得坐，此處定屬佛故；若白衣舍餘處坐像前不能久立，乞坐者得；立像前即不得坐也(云云)。",
    "T34n1718_004:0057b08_5": "次「乃至童子」下，第四，一行，明人業。",
    "T34n1718_004:0057b08_6": "次「如是諸人」下，第五，一行半，結成顯實。",
    "T34n1718_004:0057b09_7": "諸人皆成人一，漸漸積功德具足大悲心，即成行一，佛道即成理一，既已成佛復能四一，但化菩薩，即是教一(云云)。",
    "T34n1718_004:0057b12_8": "次「若人於塔廟」下，第六，三行半，約諸塵供養明天業。",
    "T34n1718_004:0057b13_9": "「銅鈸」者，長安人呼露盤為銅鈸，在彼翻經故用彼名之耳。",
    "T34n1718_004:0057b15_10": "次「若人散亂」下，第七，一行，約散心用塵供養明人業。",
    "T34n1718_004:0057b16_11": "次「或有人禮」下，第八，一行，約身業供養明天人業。",
    "T34n1718_004:0057b17_12": "禮拜一句，五體著地是上禮即天業，合掌低頭是中禮是人業。",
    "T34n1718_004:0057b19_13": "次「以此供養」下，第九，一行半，結成。",
    "T34n1718_004:0057b19_14": "非但顯實自成佛道，亦能開權薪盡涅槃也(云云)。",
    "T34n1718_004:0057b20_15": "次「若人散」下，第十，有一行，約口業，例上應具天人業，今但出人業(云云)。",
    "T34n1718_004:0057b22_16": "「南無」大有義，或言：「度我度我，可施眾生。」",
    "T34n1718_004:0057b23_17": "若佛答：「諸佛度我。」",
    "T34n1718_004:0057b24_0": "義不便。",
    "T34n1718_004:0057b24_1": "《五戒經》稱驚怖，驚怖者正可施佛也。",
    "T34n1718_004:0057b25_2": "生死險難實可驚怖，以大救之不得，今同諸佛以小濟之，驚怖施佛可也，故文云：「喜稱南無佛」。",
    "T34n1718_004:0057b27_3": "喜者，喜得救物儀也。",
    "T34n1718_004:0057b27_4": "《五戒經》又云：「歸命，悉施眾生耳。」",
    "T34n1718_004:0057b28_5": "調達臨終稱南無，未得稱佛便墮地獄，佛記其從地獄出，當作辟支佛，字曰南無。",
    "T34n1718_004:0057c01_6": "外國事天像者，以金為像頭，賊來盜之取不能得，即稱：「南無佛！」",
    "T34n1718_004:0057c03_7": "便得頭。",
    "T34n1718_004:0057c03_8": "明日眾聚云：「天像失頭便是無天來著耳，著者云何失頭？」",
    "T34n1718_004:0057c04_9": "天即降一人云：「賊來取頭，即稱：『南無佛！』",
    "T34n1718_004:0057c05_10": "諸天皆驚動，是故得我便，是故失頭。」",
    "T34n1718_004:0057c06_11": "眾人云：「天不如佛耶？",
    "T34n1718_004:0057c06_12": "既不如者，今何不事佛？」",
    "T34n1718_004:0057c07_13": "賊稱南無佛尚得天頭，況賢者稱南無佛？",
    "T34n1718_004:0057c08_14": "十方尊神不敢當，但精進勿懈怠。",
    "T34n1718_004:0057c09_15": "《那先經》云：「人臨死稱南無佛，得免泥梨者。",
    "T34n1718_004:0057c10_16": "云何？",
    "T34n1718_004:0057c10_17": "如人持一石置水，石必沒無疑，若能持百石子置船上者必不沒。",
    "T34n1718_004:0057c12_18": "若直爾死必入泥梨，如石置水；若臨死稱南無佛，佛力故令不入泥梨，船力故使石不沒也(云云)。」",
    "T34n1718_004:0057c14_19": "《胎經》、《報恩經》云：「華林園第三大會，九十二億人者，是釋尊遺法中，一稱南無佛人得見彌勒也。」",
    "T34n1718_004:0057c16_20": "次「於諸過去佛」下，第二，有一行，明了因種子，若例上皆有相、無相、非有相非無相、至心、散心等五乘種子，今皆開入一實(云云)。",
    "T34n1718_004:0057c19_21": "至心聞一句，是天業，散心聞一句，是人業(云云)。",
    "T34n1718_004:0057c20_22": "問：何意約過去佛門，廣明五乘耶？",
    "T34n1718_004:0057c21_23": "答：三世佛皆有開權，但未來未起、現在始行，於證義弱。",
    "T34n1718_004:0057c22_24": "過去開權已久，受化之人皆成四一，並於十方施權顯實，證義事強。",
    "T34n1718_004:0057c24_25": "搆之虛言不如驗之以實，故於過去佛廣說五乘也。",
    "T34n1718_004:0057c25_26": "從「未來諸世尊」下，第三，有六行半，頌上未來佛章。",
    "T34n1718_004:0057c26_27": "文為二：初一行半，頌開三；後五行，頌顯一。",
    "T34n1718_004:0057c27_28": "「度脫諸眾生」者，一行，頌人一。",
    "T34n1718_004:0057c28_29": "「諸佛本誓願」一行，頌行一，佛所行道誓令得此道，豈非行一？",
    "T34n1718_004:0057c29_30": "「未來世諸佛」兩行，頌教一。",
    "T34n1718_004:0058a01_31": "「知法常無性」者，實相常住無自性，乃至無無因性，無性亦無性，是名無性。",
    "T34n1718_004:0058a03_32": "「佛種從緣起」者，中道無性即是佛種，迷此理者，由無明為緣，則有眾生起；解此理者，由教行為緣，則有正覺起，欲起佛種須一乘教，此即頌教一也。",
    "T34n1718_004:0058a06_33": "又無性者即正因佛性也；佛種從緣起者，即是緣了。",
    "T34n1718_004:0058a07_34": "以緣資了正種得起，一起一切起，如此三性名為一乘也。",
    "T34n1718_004:0058a09_35": "「是法住法位」一行，頌理一也，眾生、正覺一如無二悉不出如，皆如法為位也。",
    "T34n1718_004:0058a11_36": "「世間相常住」者，出世正覺以如為位，亦以如為相，位相常住；世間眾生亦以如為位，亦以如為相，豈不常住？",
    "T34n1718_004:0058a13_37": "世間相既常住，豈非理一？",
    "T34n1718_004:0058a14_38": "又釋世間者，即是陰、界、入也。",
    "T34n1718_004:0058a15_0": "常住者即正因也。",
    "T34n1718_004:0058a15_1": "然此正因不即六法，緣了不離六法，正因常故緣了亦常，故言「世間相常住」也。",
    "T34n1718_004:0058a17_2": "「於道場知已」，此舉果釋成開權顯實，道場朗然斯理久暢，物情障重方便施三(云云)。",
    "T34n1718_004:0058a19_3": "從「天人所供養」下，第四，有四行半，頌現在佛章，上文有四，今頌三，不頌後結。",
    "T34n1718_004:0058a21_0": "初一行半，頌為化之意，正為安隱眾生。",
    "T34n1718_004:0058a21_1": "次「知第一寂滅」下一行，頌上顯實，知第一寂滅即頌理一，「其實為佛乘」，或頌教一，或頌行一。",
    "T34n1718_004:0058a24_2": "後「知眾生諸行」下二行，頌開權，如文。",
    "T34n1718_004:0058a24_3": "從「今我亦如是」下，第二，有四十三行半，頌釋迦章，上文無歎法希有，頌中具六。",
    "T34n1718_004:0058a26_4": "但舊解釋迦章點出譬本，指上本下文義交加，尋疏則目眩，聽說則心亂，鈍者致惑。",
    "T34n1718_004:0058a28_5": "私記者先撰置前，至文更帖，庶以自鏡耳。",
    "T34n1718_004:0058a29_6": "然釋迦章偈凡兩意：一頌上，二本下。",
    "T34n1718_004:0058b01_7": "上根已悟、中根未了，故須作諭還譬上法，譬不孤起承躡有由，故言譬本也。",
    "T34n1718_004:0058b03_8": "口舊為五譬，一、長者譬，二、思濟譬，三、權誘譬，四、平等譬，五、不虛譬。",
    "T34n1718_004:0058b04_9": "然初是總譬非獨長者，思濟是救子不得義耳，猶少見火譬故不用。",
    "T34n1718_004:0058b06_10": "瑤師云：「〈方便品〉中從『諸佛隨宜所說』，竟長行，正顯一乘真實。",
    "T34n1718_004:0058b07_11": "凡有四章：一者、開昔四三，成今四一；二、以五濁故，不得說一乘；三、從『若我弟子自謂』下，明不得者；四、從『汝當一心信解』下，明不虛妄。",
    "T34n1718_004:0058b11_12": "始末言異，以意求之皆實也。",
    "T34n1718_004:0058b11_13": "下火宅中，但譬〈方便品〉內三章：從『譬如』下，竟『願時賜與』，是第一譬五濁章；從『各賜諸子等一大車』，竟『得未曾有』，是第二譬真實章；從『是長者等賜諸子』，竟『寧有虛妄不』，是第三譬不虛妄章。」",
    "T34n1718_004:0058b16_14": "玄暢師云六譬：「一、宅中眾災之相；二、覺者唯佛起一乘念；三、眾生不受，為說怖畏之事；四；說三乘樂；五；還說一乘教；六結不虛妄也。」",
    "T34n1718_004:0058b19_15": "龍師云六譬：「一、舍宅父子，譬佛王三界化眾生也；二、長者見火，譬我以佛眼觀見六道眾生也；三、長者救火，譬佛三七欲度眾生不得用大也；四、長者方便誘以三車，譬佛設三乘教也；五、長者賜一大車，譬說妙法華；六、不虛妄譬也。」",
    "T34n1718_004:0058b24_16": "火宅十譬：一、「今我亦如是」二行，總頌上權實，為下總譬作本；二、「舍利弗當知」四行，頌上五濁，為下見火譬本；三、「我始坐道場」六行半，明大乘化不得，為下救子不得譬本；四、「尋念過去佛」十一行，明三乘化得，為下救子得譬本；五「我見佛子等」一行，明大機發，為下見子免難譬本；六、「咸以恭敬心」一行，明三乘索果，為下諸子索車譬本；七、「我即作是念」二行一句，明如來歡喜，為下長者歡喜譬本；八、「於諸菩薩前」三句，明為說大乘，為下等賜大車譬本；九、「菩薩聞是法」一行，明眾生歡喜，為下諸子得車歡喜譬本；十、「汝等勿有疑」一行半，明佛無虛妄，為下長者不虛譬本也。",
    "T34n1718_004:0058c08_17": "有人評之，若以句判應有十九句，若以義判則有六義：一、總，二、見火，三、一乘化不得，四、三乘化得，五、還說一乘，六、不虛，自餘攝入六義之內。",
    "T34n1718_004:0058c12_18": "又十譬則法譬參差，法說中索車在前、父喜在後；譬說中父喜在前、索車在後，雖欲會通，終成迂迴。",
    "T34n1718_004:0058c14_19": "又大小相違，法說見大機動故喜，譬說見小緣免難故喜；法說明大因，譬說敘小果；法說大障將傾，譬說小難已離，義勢乖各。",
    "T34n1718_004:0058c17_20": "又有無異故，法說中敘上根易悟，故無索車；譬說明中根猶惑，故有索車。",
    "T34n1718_004:0058c19_21": "若引恭敬為索車者，殊不體文意，今無此四失。",
    "T34n1718_004:0058c20_22": "然有無者，長行有五：一、開三，二、顯一，三、五濁，四、真偽，五、不虛。",
    "T34n1718_004:0058c21_23": "偈亦五，但長行有真偽，偈則無；偈有歎法，長行則無，互現耳。",
    "T34n1718_004:0058c23_24": "次第者，長行先開三、後顯一；偈先顯一、後開三。",
    "T34n1718_004:0058c24_25": "開合者，開三顯一，為總譬本，二偈合而不開；次離五濁文，為四譬之本，開而不合。",
    "T34n1718_004:0058c26_26": "不虛為不虛譬本，不合不開。",
    "T34n1718_004:0058c26_27": "明取捨，四段經文為六譬之本，取而不捨；歎法一章非六譬，故捨而不取。",
    "T34n1718_004:0058c28_28": "論總別，初開三顯一，總敘釋迦一化教門；從五濁去，皆屬別譬也。",
    "T34n1718_004:0059a01_29": "次本迹者，總敘佛教總含本迹，從五濁去別明本迹。",
    "T34n1718_004:0059a02_30": "五濁一章正明居法身本，見眾生苦起大悲；從一乘化不得者，垂迹(云云)。",
    "T34n1718_004:0059a04_31": "今謂迹門大意，正是開三顯一，前直法說上根即悟解，中、下未悟更為作譬，譬於三一令得曉了。",
    "T34n1718_004:0059a06_32": "前法說中既略廣開三顯一，後譬說中亦應略廣許三賜一，因緣中亦應引三入一，若作三譬、六譬、十譬，於三周之文不合，於四人信解乖離，是所不用。",
    "T34n1718_004:0059a10_33": "今明頌釋迦章中，大分為兩：初、從「今我亦如是」下兩行偈，略頌上權實，為下總譬作本；第二從「我以佛眼觀見」下，有四十一行半偈，廣頌上六義，為下別譬作本。",
    "T34n1718_004:0059a13_34": "今約總頌中即有六意，得為總譬六義作本。",
    "T34n1718_004:0059a14_35": "偈云「今我亦如是」，我即釋迦，是一化之主，為下有大長者譬作本。",
    "T34n1718_004:0059a16_36": "「安隱」者，即大涅槃常樂住處，此處寂靜無五濁障，故名安隱。",
    "T34n1718_004:0059a17_37": "安隱即對不安隱，不安隱即三界生死行化之所，有五濁障名不安隱，即為下火宅譬作本。",
    "T34n1718_004:0059a19_38": "眾生即是五道受化之徒，為下五百人譬作本。",
    "T34n1718_004:0059a21_39": "又安隱者，即是安隱法，還對不安隱法，不安隱法即五濁法也，為下火起譬作本；「種種法門」即對不種種，為下唯有一門譬作本；「知眾生性欲」者，即是五道根性有三乘差別，為下三十子譬作本。",
    "T34n1718_004:0059a25_40": "向上即是略頌，向下即是總譬本，本末相承文義整足，譬中當更引上證下(云云)。",
    "T34n1718_004:0059a27_41": "從廣頌上六義中，分文為四，作下別譬本：初從「我以佛眼觀」下四行，廣頌上五濁，為下見火譬本；二、從「我始坐道場」下十七行半，廣頌上於一開三，為下寢大施小譬作本；三、從「我見佛子等」六行，廣頌上顯實，為下等賜大車譬作本；四、從「如三世諸佛」下有五行半，廣頌上歎法希有，次有二行半正頌上不虛，次有六行頌上敦信，此三意合為下不虛譬作本，而正用二行半頌不虛，為下不虛譬作本。",
    "T34n1718_004:0059b08_0": "大概如此細派更開。",
    "T34n1718_004:0059b08_1": "初頌五濁中有三意：初有半行一字，明佛眼觀見，為後長者能見譬作本；次「六道眾生」下，有二行三句四字，明所見五濁，為後所見火譬作本；次「為是眾生」下，第三有半行，明起大悲，為後長者驚入火宅譬作本。",
    "T34n1718_004:0059b13_2": "二、「我始坐」下，若頌開三者更開二意：初有六行半，念用大乘化不得，為下身手有力而不用之寢大譬作本；次「尋念過去」下有十一行，念同諸佛三乘化，為後設三車施小譬作本。",
    "T34n1718_004:0059b17_3": "三頌上顯實中，更開四意：初「舍利弗當知，我見佛子」下二行，明大乘機動，為後索車譬作本；次「我即作」下，第二有兩行一句，明佛歡喜，為後見子免難譬作本；次「於諸菩薩」下，第三三句，正顯實，為後等賜一大車譬作本；次「菩薩聞是」下第四一行，明受行悟入，為後諸子得一大車歡喜譬作本。",
    "T34n1718_004:0059b24_4": "頌上不虛直為下不虛譬作本，不論開也。",
    "T34n1718_004:0059b25_5": "又一時大開為三譬：初「今我亦如是」兩行，合而不離，為下總譬作本；二、從「我以佛眼觀」下，離而不合，為下別譬作本；三、不虛譬不離不合，為不虛譬作本。",
    "T34n1718_004:0059b29_6": "若承上本下略廣二頌，則通三周及信解中，文之與義悉皆不闕。",
    "T34n1718_004:0059c01_7": "若約廣頌，更開四意頌上四義，為下四譬作本，此亦通三周及信解中文義不闕。",
    "T34n1718_004:0059c03_8": "若更子派，開頌五濁中為三，開頌方便中為二，開頌顯實中為四，不虛中但一，合成十意，作下十譬之本。",
    "T34n1718_004:0059c06_9": "此之十意但在法、譬兩周，信解及因緣中其文則闕，故作三節開章承上本下，非是無趣漫作。",
    "T34n1718_004:0059c08_10": "頌略中初一行，頌上顯實，後一行頌上開權，此文雖窄，具頌四一。",
    "T34n1718_004:0059c10_11": "「今我亦如是」，如於諸佛之是，同以一實教化眾生，此是總頌顯實也。",
    "T34n1718_004:0059c11_12": "「安隱」者，涅槃祕藏是安隱處，佛自住其中，亦安置眾生入祕密藏。",
    "T34n1718_004:0059c13_13": "安隱處即頌理一，眾生即頌人一，種種法門入於佛道即頌行一，宣示即教一。",
    "T34n1718_004:0059c15_14": "「智慧力」者，即權智力也。",
    "T34n1718_004:0059c15_15": "「知眾生性欲」者，鑒小機也。",
    "T34n1718_004:0059c16_16": "「方便說諸法」者，正施權也。",
    "T34n1718_004:0059c16_17": "「皆令得歡喜」者，隨宜稱機也。",
    "T34n1718_004:0059c17_18": "二偈雖略，收佛一化開權顯實，原始要終罄無不盡，故稱略頌為下總譬本也。",
    "T34n1718_004:0059c19_19": "二、從「我以佛眼觀」下，四十一行半，廣頌上六義。",
    "T34n1718_004:0059c20_20": "舊以最後七行，是法說流通，今不用，用頌歎法敦信耳。",
    "T34n1718_004:0059c22_21": "初四行，頌上五濁開三；次第二，十七行半，頌施方便化；次第三，六行，頌上顯實；次第四，五行半，頌上歎法希有，釋迦章雖無，指諸佛章中也；次第五，二行半，頌上不虛；次第六，六行，頌上敦信。",
    "T34n1718_004:0059c26_22": "初四行頌五濁，上文有四：唱數、列名、出體、結釋，今但頌數、名、體三也。",
    "T34n1718_004:0059c28_23": "上云為五濁故說三，今云為五濁故出世，出世本應說大，障不獲已，故前說小。",
    "T34n1718_004:0060a01_24": "此又為三：初十一字，明佛有能見之眼；次第二、「六道」下二行三句四字，明所見五濁；次第三、「為是眾生」下有半行，明起大悲應赴。",
    "T34n1718_004:0060a04_25": "初十一字「我以佛眼觀見」者，下文云「長者在門外立」，舉下證上，知佛在法身之地，以常寂佛眼圓照群機，若根利濁輕，則以盧舍那像說一乘法；若根鈍濁重，則脫瓔珞以老比丘像，驚入火宅方便開三，秖是于時鑒機，故言「我以佛眼觀見」也。",
    "T34n1718_004:0060a09_26": "若觀色法應用天眼，若分別根機應用法眼，云何言以佛眼見耶？",
    "T34n1718_004:0060a11_27": "佛眼圓通舉勝兼劣，又四眼入佛眼皆名佛眼(云云)。",
    "T34n1718_004:0060a12_28": "「六道眾生」下，第二，有二行三句四字，明所見五濁。",
    "T34n1718_004:0060a13_29": "「貧窮無福慧」半行，頌眾生濁；「入生死險道相續苦不斷」，此頌命濁；「深著於五欲」一行，頌煩惱濁；「不求大勢佛及與斷苦法」，此頌劫濁；「深入諸邪見以苦欲捨苦」，此頌見濁。",
    "T34n1718_004:0060a17_30": "或云五熱炙身，欲望捨苦反得苦報，或云諸見即是受，受即是苦，行此苦因望欲捨苦，豈可得耶？",
    "T34n1718_004:0060a19_31": "《普曜》曰：「五道源來，五戒為人、十善生天、慳貪墮餓鬼、觝突墮畜生、十惡墮地獄。」",
    "T34n1718_004:0060a21_32": "無五趣五陰六衰，則是泥洹，不處生死、不住泥洹，便受菩提決，毘曇《毘婆沙》第七云：「地獄中人初生時念云，昔聞沙門說，貪欲是地獄過惡大可畏處，我昔不斷貪欲，今受此劇惱。」",
    "T34n1718_004:0060a25_33": "此舉貪欲是地獄因也。",
    "T34n1718_004:0060a26_34": "又云：「五道各有自爾法，地獄色斷還續；畜生能飛虛空；餓鬼施摶食時能來到人中；人中有勇健、念力、梵行，勇健者，不見果而廣能修因，念力者，久遠所作而能憶，梵行者，能得解脫達分得正決定；天中有自然隨意，所須即得(云云)。」",
    "T34n1718_004:0060b02_35": "地獄中，成就他化自在天煩惱業及善，而不現前行；他化自在成就地獄煩惱業及不善，而不現前行，舉上、舉下，中間可知。",
    "T34n1718_004:0060b05_36": "地獄此方名，胡稱泥犁者，秦言無有，無有喜樂、無氣味、無歡、無利，故云無有。",
    "T34n1718_004:0060b07_37": "或言卑下，或言墮落，中陰倒懸諸根皆毀壞故。",
    "T34n1718_004:0060b08_38": "或言無者，更無赦處。",
    "T34n1718_004:0060b09_39": "獄卒是變化令見，非眾生數，初將罪人縛至閻王所者，是眾生數，若受苦時非眾生數，如此解者初皆正語，若受苦痛聲不復可分別。",
    "T34n1718_004:0060b12_40": "畜生者形傍，行傍故名畜生。",
    "T34n1718_004:0060b13_41": "又畜生者名遍有，遍有五道中，四天三十三天悉有，而上天所乘象馬等，是福業化作，非眾生數也。",
    "T34n1718_004:0060b15_42": "又畜生者名盲冥，盲冥者，無明多故名畜生。",
    "T34n1718_004:0060b16_43": "劫初時皆解聖語，後飲食異，諂心而語皆變，或不復能語。",
    "T34n1718_004:0060b17_44": "鬼者胡言闍梨多，秦言祖父，眾生最初生彼道名祖父，後生者亦名祖父；又慳貪墮此趣，此趣多饑渴，故名餓鬼；亦被諸天驅使，亦希望飲食故名餓鬼。",
    "T34n1718_004:0060b21_45": "人者胡言摩[少/兔]奢，此云意，昔頂生王初化，諸有所作，當善思惟、善籌量、善憶念，即如王教諸有所作，先思量憶念，故名人為意；又人能息意、能修道得達分；又云：人名慢，五道中多慢者稱人趣也。",
    "T34n1718_004:0060b26_0": "阿修羅者，修羅名天，阿言非，非天故稱阿修羅；又修羅名端正，彼不端正故言阿修羅；修羅名酒，阿之言無，彼無酒故言阿修羅也。",
    "T34n1718_004:0060b29_1": "天者，天然自然勝、樂勝、身勝故天名勝，眾事悉勝餘趣，常以光自照故名為天；又天者天然自然，《阿含》云：「眾生是假名，界是法，五趣眾生與法界和合，若眾生行不善心時與不善界俱，行善心時與善界俱，行勝心時與勝界俱，行鄙心時與鄙界俱，是故比丘當作是學善種種界。」",
    "T34n1718_004:0060c06_2": "前是因緣釋六趣，後似觀心釋六趣也。",
    "T34n1718_004:0060c07_3": "「為是眾生故」下，第三，有半行，明起大悲。",
    "T34n1718_004:0060c08_4": "「而起大悲心」者，上舉能見，次明所見，今明大悲熏心，應入三界施設方便，引趣佛慧也。",
    "T34n1718_004:0060c10_5": "◎妙法蓮華經文句卷第四下"
}