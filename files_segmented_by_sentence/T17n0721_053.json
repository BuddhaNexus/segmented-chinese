{
    "T17n0721_053:0310b12_0": "正法念處經卷第五十三",
    "T17n0721_053:0310b14_0": "元魏婆羅門瞿曇般若流支譯",
    "T17n0721_053:0310b15_0": "觀天品之三十二(夜摩天之十八)",
    "T17n0721_053:0310b16_0": "「又復彼鳥種種形相，見者愛樂，種種憶念、種種受樂。",
    "T17n0721_053:0310b17_1": "所謂樂者：有銜蓮花，耳聽歌音周迴而行，雄雌相隨而遊戲者。",
    "T17n0721_053:0310b18_2": "有鳥群住，縱身低縮，聽彼樹枝屋舍中聲，一心聽者。",
    "T17n0721_053:0310b19_3": "有以嘴銜勝光明寶，在於處處遍遊行者。",
    "T17n0721_053:0310b20_4": "有七寶身，從於山中聞歌音故，揚翅飛來，為聽歌音，向華枝舍，普遍虛空皆悉嚴好，心歡喜者。",
    "T17n0721_053:0310b23_5": "復有餘鳥在餘林中，種種妙寶莊嚴兩翅，以嘴折取種種敷華，銜來向彼華枝屋者。",
    "T17n0721_053:0310b25_6": "復於餘鳥聞歌音已，共銜寶鬘，有種種色勝妙光明。",
    "T17n0721_053:0310b26_7": "如是來向華枝屋舍，普遍虛空皆悉嚴妙，如是來者。",
    "T17n0721_053:0310b28_0": "如是彼林內外鳥獸，有種種色、種種形相，種種具足，皆可愛樂。",
    "T17n0721_053:0310b29_1": "彼林殊妙嚴好，如是彼諸天眾在彼林中種種受樂。",
    "T17n0721_053:0310c02_0": "「爾時，彼天五樂音聲在彼林中久時遊戲，愛火所燒，猶不厭足，復向餘林。",
    "T17n0721_053:0310c03_1": "彼林名為鳥音聲樂，無量天女以自圍遶，如是歌舞喜笑遊戲，在虛空中手彈箜篌，如是飛行。",
    "T17n0721_053:0310c05_2": "有在鵝背如是去者，復有餘天乘孔雀者，有在空中坐蓮華臺如是去者，復有餘天乘七寶鳥在虛空中如是去者，一切皆向鳥聲樂林。",
    "T17n0721_053:0310c08_3": "「彼如是行，在路未至，種種勝樂皆悉具足，欲至彼林。",
    "T17n0721_053:0310c10_4": "名實語鳥，為說偈言：「『乘中業乘勝，　　餘乘則不然，　　人以業乘故，　　能遍行三界。",
    "T17n0721_053:0310c13_0": "　　何誰於何處，　　何業云何作，　　彼則於彼處，　　如作受苦樂。",
    "T17n0721_053:0310c15_0": "　　業種種雜雜，　　心因緣所作，　　無物叵得者，　　久時必皆得。",
    "T17n0721_053:0310c17_0": "　　種種異異樂，　　由業因緣起，　　以業因盡故，　　種種樂亦無。",
    "T17n0721_053:0310c19_0": "　　諸有不亡失，　　先所作善業，　　若欲常得樂，　　皆應作餘業。",
    "T17n0721_053:0310c21_0": "　　若心常懈怠，　　放逸毒所悶，　　放逸天不覺，　　未來苦惱處。",
    "T17n0721_053:0310c23_0": "　　一切樂離別，　　到大苦惱處，　　以能破陰界，　　是故名為死。",
    "T17n0721_053:0310c25_0": "　　彼速疾欲來，　　能令命盡滅，　　天境界所迷，　　是故不覺知。』",
    "T17n0721_053:0310c27_0": "「彼實語鳥以善心故，憐愍天眾，如是偈說真實之法，利益彼天。",
    "T17n0721_053:0310c28_1": "而天不取，愛覆心故，轉復歡喜，而更前入鳥聲樂林。",
    "T17n0721_053:0310c29_2": "一切天眾心皆樂見鳥音聲林，如是林者名既如是，復有如是鳥音聲樂。",
    "T17n0721_053:0311a02_3": "彼林中樹一切是寶，所謂金銀毘琉璃樹，有白銀樹、有頗梨樹、有青寶樹。",
    "T17n0721_053:0311a03_4": "是平澤中，蓮華之林，彼諸蓮華猶如燈樹，一切種種甚可愛樂。",
    "T17n0721_053:0311a05_5": "有種種鳥，有無量色、無量形相，寶間雜翅，不可具說。",
    "T17n0721_053:0311a06_6": "何以故？",
    "T17n0721_053:0311a06_7": "以心善業無量種故，鳥之形相如是種雜。",
    "T17n0721_053:0311a07_8": "以心雜故，雜作善業，善業雜故，得如是果，不可具說。",
    "T17n0721_053:0311a08_9": "以心微細速流轉故，以是因緣不可具說，一切天法皆不可說。",
    "T17n0721_053:0311a10_10": "「天業果報今說少分，有好妙欲境界放逸，園林流水、蓮華河池、種種山峰、蓮花之林、鳥及寶等，天女可愛。",
    "T17n0721_053:0311a12_11": "以業果故，天世界中如是化現。",
    "T17n0721_053:0311a13_12": "彼此因緣說天可愛，如彼善業所作果報，不失不滅；若不作者，果不可得。",
    "T17n0721_053:0311a15_13": "復以此因如是說樂。",
    "T17n0721_053:0311a15_14": "又復彼天如是種種鬘莊嚴身，以香塗身，自身光明，而受快樂，勝歡喜心。",
    "T17n0721_053:0311a17_15": "如是觀察鳥聲樂林，如是觀見七寶諸樹光明如炎，有種種鳥圍遶彼林。",
    "T17n0721_053:0311a18_16": "彼鳥詠歌，若天聞之，昔未曾聞如是音聲，既得聞已心喜受樂。",
    "T17n0721_053:0311a20_17": "彼一切天聞已皆樂。",
    "T17n0721_053:0311a20_18": "彼如是鳥，有住樹中而詠歌者，有鳥在於蓮花林中而詠歌者，有在花中而詠歌者，有鳥在於蓮華池中而詠歌者。",
    "T17n0721_053:0311a23_19": "彼天聞已，心生喜樂。",
    "T17n0721_053:0311a23_20": "若天、天女迭共和合，種種歌音一切皆止，聽鳥歌聲，心生愛樂。",
    "T17n0721_053:0311a25_21": "如是彼鳥詠歌音聲普遍山峯，諸山峯中一切諸獸，自體本性憙樂歌音，聞彼歌已，或百或千皆悉前近。",
    "T17n0721_053:0311a27_22": "既前近已，耳明不動，聽其歌音。",
    "T17n0721_053:0311a28_23": "有在樹底住聽歌者，有對天草無心欲食，聽歌音者。",
    "T17n0721_053:0311a29_24": "於彼林中，鳥歌音聲如是可愛，鳥聲樂林可愛如是。",
    "T17n0721_053:0311b01_25": "又彼林中香甚可愛種種華香，有種種色，隨念皆有，香色聲等隨念皆得。",
    "T17n0721_053:0311b03_26": "箜篌齊鼓箏笛歌等種種美音，是天音聲，彼鳥之音勝彼天聲一根境界，如是勝故，彼林可愛。",
    "T17n0721_053:0311b06_0": "「又彼林中，復有一根境界可愛，所謂天味。",
    "T17n0721_053:0311b06_1": "隨意所念，得勝果味或天酒味、天藥草味。",
    "T17n0721_053:0311b07_2": "如是彼林，隨念得味，如是林中，諸味具足。",
    "T17n0721_053:0311b09_0": "「又彼林中復有勝法，所謂有山。",
    "T17n0721_053:0311b09_1": "遊戲彼山，枝網普覆，種種重樓皆是枝網，行而不亂。",
    "T17n0721_053:0311b10_2": "有無量種七寶雜壁，有無量種彩畫皆遍，多有種種莊嚴天女在重樓上。",
    "T17n0721_053:0311b12_3": "彼林如是種種莊嚴。",
    "T17n0721_053:0311b13_0": "又彼園林復有莊嚴。",
    "T17n0721_053:0311b13_1": "彼林功德，具足已說。",
    "T17n0721_053:0311b13_2": "今復說山莊嚴可愛具足之相，謂毘琉璃莊嚴其山，山有七種功德具足。",
    "T17n0721_053:0311b15_3": "何等為七？",
    "T17n0721_053:0311b15_4": "所謂色聲觸味香等隨念皆得，有隨念樹，七種具足。",
    "T17n0721_053:0311b17_0": "彼處諸天見彼功德，癡惑迷亂，不見不聞彼鳥說法。",
    "T17n0721_053:0311b18_1": "「彼說法鳥，猶如父母所說之法，皆悉決定。",
    "T17n0721_053:0311b19_2": "天著境界不聞不覺，境界迷故，不受鳥語，行愛曠野。",
    "T17n0721_053:0311b20_3": "復向大林，為三種火之所燒然，五怨所使，喜愛所誑，迷於實道，唯有苦樂。",
    "T17n0721_053:0311b22_0": "苦相似樂，以著如是虛妄樂故，不覺不知，利益說法不受不取，而聽其餘三處行鳥詠歌之聲。",
    "T17n0721_053:0311b24_1": "謂水行鳥，天可愛色、可愛形相，七寶之身，種種間雜，鵝鴨鴛鴦如是等鳥，種種音聲并水音聲，彼天樂聞美妙聲歌，一切時樂放逸而行。",
    "T17n0721_053:0311b27_2": "一切諸天愛彼音聲，如是彼天更聞餘鳥種種音聲，不聞法音。",
    "T17n0721_053:0311b28_3": "所謂林行種種諸鳥，孔雀白鴿、莊嚴樹鳥、山谷巖窟所住之鳥，出美妙聲，一切鳥聲皆與相似妙聲之鳥——七寶身鳥，以莊嚴山，兩兩竝飛，在虛空中同共出聲。",
    "T17n0721_053:0311c03_4": "觀彼諸鳥如見莊嚴，彼鳥光明，見者常樂，生愛著心，如是勝勝眾鳥音聲。",
    "T17n0721_053:0311c05_5": "彼天樂聞有語聲者、有歌聲者、有響聲者，如是無量種種分別跋求之聲，種種異聞，天有欲心，為天女眾之所圍遶，聽彼音聲，於長久時聞聲受樂，更有勝愛覆蔽其心。",
    "T17n0721_053:0311c08_6": "「復飲天酒，第一味香皆悉具足，如天所應，從巖窟中如是流出，多有妙蜂皆集酒上。",
    "T17n0721_053:0311c10_7": "彼諸天等迭互一心，同飲天酒，不相妨礙。",
    "T17n0721_053:0311c11_8": "復有餘天向蓮華林，蓮華葉中多有天酒，第一天味香觸具足，隨念美味。",
    "T17n0721_053:0311c13_9": "諸天、天女恣意共飲，歌舞戲笑，迭互一心，共同欲意。",
    "T17n0721_053:0311c14_10": "彼諸天等，於勝林中遊戲受樂，於境界中心不厭足，而復更向毘琉璃寶莊嚴之山。",
    "T17n0721_053:0311c16_11": "「彼山多有鵝鴨鴛鴦，普皆青影，覆萬由旬皆是青影。",
    "T17n0721_053:0311c17_12": "其山舉高三百由旬，多有園林，饒蓮華池，流水盈滿，有第一鳥，見者皆愛。",
    "T17n0721_053:0311c19_13": "於彼山中有好平地、有好山谷、有好巖穴、河泉源窟，多有行林，蓮華水池具足諸華。",
    "T17n0721_053:0311c21_14": "有三種鵝在岸出聲，所謂有鵝頗梨寶色，七寶間錯，或自體白，如是鵝者，山中甚饒，莊嚴彼山。",
    "T17n0721_053:0311c23_15": "毘琉璃山普有流水，水色清淨猶如寶珠。",
    "T17n0721_053:0311c24_16": "彼山多有種種香華，多有無量百千諸鳥，種種雜鳥，以此諸鳥嚴蓮華池。",
    "T17n0721_053:0311c26_17": "彼種種物勝勝希有，上上希有，可愛妙色莊嚴彼山，聲觸香等無量種物以莊嚴山，六根受樂，普山莊嚴。",
    "T17n0721_053:0311c29_0": "「彼諸天眾為欲受樂，往到彼山，普遍處處歌舞遊戲，以蓮華鬘瓔珞其身，一切時樂，心常歡喜、心常愛樂。",
    "T17n0721_053:0312a02_1": "五境界怨如五火燒，愛縛其咽。",
    "T17n0721_053:0312a03_2": "向彼山頂為受樂故，希望欲見種種憶念、種種分別。",
    "T17n0721_053:0312a04_3": "漸漸欲到，漸近彼山，見有山窟是毘琉璃。",
    "T17n0721_053:0312a05_4": "彼山窟者青色光明，可有一萬以為莊嚴，普第一樂勝妙光明。",
    "T17n0721_053:0312a06_5": "若住山天入彼窟中，種種遊戲。",
    "T17n0721_053:0312a07_6": "若彼諸天入窟中者，彼如是窟，如是如是轉轉寬博，如彼天心，如是如是種種憶念，如是如是皆於窟中具足而得。",
    "T17n0721_053:0312a09_7": "彼窟名為如念得窟，住彼窟天共天女眾恒常受樂不知厭足。",
    "T17n0721_053:0312a11_8": "彼諸天女種種莊嚴，以善業故，見彼天女心極愛樂，形服莊嚴，姿媚殊絕，歌舞喜笑，受天之樂。",
    "T17n0721_053:0312a13_9": "「夜摩天王牟修樓陀利益天故，佛所說偈書在彼山寶窟門上，偈如是言：「『死王吞眾生，　　衰老飲少年，　　病至滅強健，　　世間無知者。",
    "T17n0721_053:0312a18_0": "　　有無量種生，　　有無量種退，　　如生老亦然，　　世間無知者。",
    "T17n0721_053:0312a20_0": "　　無有一念間，　　無一時一日，　　死無時處住，　　世間無知者。",
    "T17n0721_053:0312a22_0": "　　已數數受生，　　亦曾數數退，　　癡天迷境界，　　世間無知者。",
    "T17n0721_053:0312a24_0": "　　此有輪如籠，　　貪著於愛欲，　　愛繩縛將去，　　世間無知者。",
    "T17n0721_053:0312a26_0": "　　愛過旋波中，　　多有分別鳥，　　此愛河寬廣，　　世間無知者。』",
    "T17n0721_053:0312a28_0": "「彼寶窟門為利益天，書佛偈頌，其法如是。",
    "T17n0721_053:0312a28_1": "有天見之，則便尋讀，讀彼偈已，憶自本生，於少時間不放逸行。",
    "T17n0721_053:0312b01_2": "以善業故，於須臾間正心思惟，增長未來無量百千多生之樂，增長淨分，減損染分。",
    "T17n0721_053:0312b03_3": "彼天如是少時正念，能滅無量百千生數。",
    "T17n0721_053:0312b04_4": "若有見彼寶窟門上所書偈者，則生厭離，不放逸行；若天入窟不讀偈者，則為唐入。",
    "T17n0721_053:0312b07_0": "「若見不見一切入者，皆放逸行。",
    "T17n0721_053:0312b07_1": "在內一處見寶珠聚，謂金剛聚、青寶珠聚、摩伽羅多寶珠之聚、大青寶聚。",
    "T17n0721_053:0312b09_2": "而彼寶窟體性自明，以寶珠故，光明更勝。",
    "T17n0721_053:0312b10_3": "第三復以天入中故，天身光明令彼寶窟光明轉勝，如是彼窟甚為可愛。",
    "T17n0721_053:0312b11_4": "彼寶窟中天、天女眾五欲功德，受諸欲樂，安隱離惱。",
    "T17n0721_053:0312b13_5": "離於熱惱，遠離憂悲，自善業故，受無量種天勝妙樂。",
    "T17n0721_053:0312b14_6": "彼天既見彼寶地已，生歡喜心，歌舞遊戲，五樂音聲而受快樂。",
    "T17n0721_053:0312b16_0": "又彼寶窟入其中者，則見有河，第一香觸具足，天酒盈滿。",
    "T17n0721_053:0312b17_1": "其中酒河兩岸，饒飲酒鳥，以為莊嚴。",
    "T17n0721_053:0312b18_2": "如是鳥者，謂名歡喜、有名常樂、有名常戲、名無異味、名見可愛、名審諦心，有鳥名為異處不樂、名飲香樂，此等諸鳥。",
    "T17n0721_053:0312b20_3": "復有餘鳥在彼酒河，遊戲飲酒。",
    "T17n0721_053:0312b21_4": "「天善業故，鳥說偈言：「『初飲美味酒，　　飲已多作惡，　　未來得惡果，　　在於地獄中。",
    "T17n0721_053:0312b24_0": "　　飲已能令癡，　　癡故造惡業，　　癡作惡業故，　　入於地獄中。",
    "T17n0721_053:0312b26_0": "　　初時生歡喜，　　後乃得惡報，　　初時能除渴，　　後時甚大熱。",
    "T17n0721_053:0312b28_0": "　　初時口意失，　　後時則失樂，　　是故有智者，　　則不應飲酒。",
    "T17n0721_053:0312c01_0": "　　若常飲酒者，　　則如鳥無異，　　飲酒能令癡，　　說酒為大毒。",
    "T17n0721_053:0312c03_0": "　　若見酒如毒，　　彼見不退處，　　若飲不味酒，　　則為飲鐵汁。",
    "T17n0721_053:0312c05_0": "　　一切惡一分，　　說酒為一分，　　是心過所作，　　一切戒根心。",
    "T17n0721_053:0312c07_0": "　　飲酒心不正，　　不能思惟法，　　比丘飲酒故，　　非阿蘭若行。",
    "T17n0721_053:0312c09_0": "　　飲酒令心亂，　　不調不知羞，　　失法空無福，　　失現在未來。",
    "T17n0721_053:0312c11_0": "　　不知修威儀，　　不知時及處，　　障礙於正法，　　唯言說無義。",
    "T17n0721_053:0312c13_0": "　　自既不能知，　　不知何所說，　　自口語如屎，　　亦自不能知。",
    "T17n0721_053:0312c15_0": "　　令世間輕賤，　　令法不增長，　　見貧者飲酒，　　如火之炎然。",
    "T17n0721_053:0312c17_0": "　　過事皆忘失，　　於現事皆迷，　　況思惟未來，　　飲酒三時失。",
    "T17n0721_053:0312c19_0": "　　能失壞名色，　　或失眾生身，　　能生無量過，　　飲酒障礙法。』",
    "T17n0721_053:0312c21_0": "「如是彼處住山窟鳥心常歡喜，以業因緣，為天說偈。",
    "T17n0721_053:0312c22_1": "彼天聞已，若有善業隨順法行而生彼者，憶本前生；憶本生故，則知酒過；知酒過故，則不飲酒，不放逸行。",
    "T17n0721_053:0312c25_0": "「自餘天眾不受鳥偈，猶故飲酒，生歡喜心，五樂音聲歌舞受樂，乃至久時，彼山窟中種種受樂。",
    "T17n0721_053:0312c27_1": "既受樂已，於入時道，還如是出。",
    "T17n0721_053:0312c27_2": "如是出已，猶於境界不知厭足，放逸而行。",
    "T17n0721_053:0312c28_3": "樂見園林，共天女眾復於一切園林之中，河岸山谷種種遊戲。",
    "T17n0721_053:0313a01_4": "如是諸天以善業故，如是受樂。",
    "T17n0721_053:0313a01_5": "彼處如是不可譬喻，天樂具足。",
    "T17n0721_053:0313a02_6": "「彼諸天等於境界中受諸欲樂，不知厭足，廣多愛故。",
    "T17n0721_053:0313a03_7": "所言廣者，自體廣故，彼不曾攝，恒常開舒，是故名廣。",
    "T17n0721_053:0313a05_8": "又於境界不知厭足，以諸境界廣無量故，以根常渴，不曾斷故。",
    "T17n0721_053:0313a06_9": "如是彼天五欲功德轉轉增長，不斷不絕，常受欲樂，心生希有，可愛功德不可譬喻。",
    "T17n0721_053:0313a08_10": "是故彼天不知厭足，如海吞流無有足時，天不知足亦復如是。",
    "T17n0721_053:0313a09_11": "常一切時於彼天處如是受樂，行於種種園林之中，欲水所漂，共諸天女遊戲受樂。",
    "T17n0721_053:0313a11_12": "彼天如是，乃至作集愛善業盡，至於後時退彼天處，如自業行，業繩繫縛。",
    "T17n0721_053:0313a13_13": "如是樂處，業盡退已，墮於地獄、餓鬼、畜生。",
    "T17n0721_053:0313a14_14": "若有餘天餘善業故，生於人中，在閻浮提大富樂處，第一種姓，歌舞喜笑種種遊戲，常受快樂，身色殊妙形服端嚴種種具足勝國土中；或為國王或為大臣，或迦奢國、憍薩羅國，在安隱洲。",
    "T17n0721_053:0313a18_15": "彼餘業故。",
    "T17n0721_053:0313a19_0": "「夜摩天攝勝光明園處第九地竟。",
    "T17n0721_053:0313a20_0": "「又彼比丘知業果報，觀夜摩天所有地處。",
    "T17n0721_053:0313a20_1": "彼見聞知或天眼見：復有地處，名曰正行。",
    "T17n0721_053:0313a21_2": "眾生何業生於彼處？",
    "T17n0721_053:0313a22_3": "彼見：有人隨法正行，第一清淨，報亦清淨，業清淨故，受樂果報，聖人所愛。",
    "T17n0721_053:0313a24_4": "勝善布施，少於智慧。",
    "T17n0721_053:0313a24_5": "以布施故，生於天中，受天愛果。",
    "T17n0721_053:0313a25_6": "所謂天處，何人得彼天中果報？",
    "T17n0721_053:0313a25_7": "所謂有人善心清淨，生敬重心、柔軟之心，不殺不盜，如前所說。",
    "T17n0721_053:0313a27_8": "復捨邪婬，所謂耳聞先時有人曾共婦女而行婬欲，如是聞已，心不喜樂，於先欲事，心不思念，不生覺觀，復能遮他不聽思念。",
    "T17n0721_053:0313b01_9": "如是成就清淨業行，身壞命終生於善道，夜摩天中正行地處，受本所修善業果報。",
    "T17n0721_053:0313b03_10": "生彼處已，愛樂種種香味觸等無量境界，行園林中。",
    "T17n0721_053:0313b04_11": "天蓮華池，百千天女之所供養。",
    "T17n0721_053:0313b05_12": "在於園林蓮花之池流水處行，無時暫住。",
    "T17n0721_053:0313b06_0": "先所未見，不可譬喻、不可具說種種天樂，具足受彼無量種樂。",
    "T17n0721_053:0313b07_1": "於境界中，心不知足。",
    "T17n0721_053:0313b08_0": "「又於彼處有無量種天妙園林，如是彼處始生天子，少婦女眾而圍遶之。",
    "T17n0721_053:0313b09_1": "於餘園林有天女眾在中遊戲，見始生天，心則欲發，行則異本，以天衣鬘種種莊嚴，見始生天即便前近。",
    "T17n0721_053:0313b12_2": "始生天子見彼天女，五倍欲發，即前往近。",
    "T17n0721_053:0313b13_0": "彼諸天女、始生天子迭相雜合，彼此共受無量種樂，同心一意不相違返。",
    "T17n0721_053:0313b14_1": "如是天女一切共歌歡喜舞笑，彼諸天女生如是心：『此始生天是我夫主。』",
    "T17n0721_053:0313b16_2": "始生天子有如是心：『此諸天女是我之婦。』",
    "T17n0721_053:0313b17_3": "如是天子共諸天女彼此相信，不相疑慮，喜笑歌舞迭相愛樂。",
    "T17n0721_053:0313b18_4": "在園林中，從一園林至一園林，從一山峯至一山峯，從蓮華池至蓮花池，從一枝舍至一枝舍，從一叢樹至一叢樹，從一池去復至一池。",
    "T17n0721_053:0313b21_5": "如是池者，青寶之色。",
    "T17n0721_053:0313b22_6": "彼池多有鵝鴨鴛鴦種種音聲，有如是等無量諸鳥種種音聲，耳聞心樂，如心意念。",
    "T17n0721_053:0313b24_7": "如是水生，色香味具。",
    "T17n0721_053:0313b24_8": "在彼池中有無量種歌舞遊戲，受諸快樂。",
    "T17n0721_053:0313b25_9": "既受樂已，復見餘處有異天眾歡喜遊行，始生天子見之即往，共天女眾五樂音聲歌舞遊戲如是而去。",
    "T17n0721_053:0313b27_10": "「爾時，彼天既見如是始生天子而說偈言：「『山園林等中，　　或在蓮花池，　　一切重樓處，　　共天女受樂。",
    "T17n0721_053:0313c02_0": "　　或於金山中，　　或毘琉璃峯，　　或園林叢樹，　　共天女受樂。",
    "T17n0721_053:0313c04_0": "　　隨念可愛樹，　　或在流水河，　　或在寬廣池，　　共天女受樂。",
    "T17n0721_053:0313c06_0": "　　七寶間雜處，　　或在山河中，　　或平地好處，　　共天女受樂。",
    "T17n0721_053:0313c08_0": "　　曼陀羅樹林，　　青優鉢羅林，　　種種鳥音處，　　共天女受樂。",
    "T17n0721_053:0313c10_0": "　　種種地分處，　　或於寶林中，　　或在可愛堂，　　共天女受樂。",
    "T17n0721_053:0313c12_0": "　　或五樂音聲，　　令心樂清涼，　　常歌舞遊戲，　　共天女受樂。』",
    "T17n0721_053:0313c14_0": "「彼諸天等為始生天如是說偈，始生天子聞說偈已，彼處復有名實語鳥，如法利益，令正行故，為說偈言：「『山園林等中，　　或在蓮華林，　　癡為愛所迷，　　共天女俱墮。",
    "T17n0721_053:0313c19_0": "　　或在金山中，　　或毘琉璃峯，　　食善業盡已，　　共天女俱墮。",
    "T17n0721_053:0313c21_0": "　　隨念可愛樹，　　或在流水河，　　遊戲善業盡，　　共天女俱墮。",
    "T17n0721_053:0313c23_0": "　　七寶間雜處，　　或在山河中，　　為境界所迷，　　共天女俱墮。",
    "T17n0721_053:0313c25_0": "　　曼陀羅樹林，　　青憂鉢羅林，　　著樂癡所盲，　　共天女俱墮。",
    "T17n0721_053:0313c27_0": "　　種種地分處，　　或於寶林中，　　不修行善法，　　共天女俱墮。",
    "T17n0721_053:0313c29_0": "　　或五樂音聲，　　令心樂清涼，　　貪著故時過，　　共天女俱墮。』",
    "T17n0721_053:0314a02_0": "「彼實語鳥為利益天，隨順饒益令天安隱、令正行故，如是說偈。",
    "T17n0721_053:0314a03_1": "彼天放逸雖聞不受，彼諸舊天猶尚不取，況始生天。",
    "T17n0721_053:0314a05_0": "「彼新舊天為放逸毒之所傷故，普皆歌舞，心生歡喜，在園林中處處遊戲，受境界樂。",
    "T17n0721_053:0314a06_1": "自身光明，不假餘照。",
    "T17n0721_053:0314a07_2": "彼一切天共天女眾，復向一山，名山鬘山。",
    "T17n0721_053:0314a08_3": "彼山鬘山多有無量種種寶性，有種種寶而為莊嚴，普山光明百千蓮華，如日初出以為莊嚴，有百千億流水泉池。",
    "T17n0721_053:0314a10_4": "彼山四廂有四叢林，所謂一名百池流水；二名大光；三名嚴山；四名普香。",
    "T17n0721_053:0314a12_5": "此名四林，在彼山廂。",
    "T17n0721_053:0314a13_6": "彼山一廂，百池流水叢林之中有隨念樹，有百千池，金銀青寶、迦雞檀那諸寶色魚，普遍池中。",
    "T17n0721_053:0314a15_7": "其池之水清淨涼冷，如意念水盈滿彼池。",
    "T17n0721_053:0314a16_8": "多有園林圍遶彼池，鵝鴨鴛鴦音聲可愛，聞者心樂。",
    "T17n0721_053:0314a17_9": "「有一切時常歡喜鳥，見彼天眾而說偈言：「『一切命無常，　　少年不停住，　　此天處亦爾，　　而天不覺知。",
    "T17n0721_053:0314a21_0": "　　諸法念不住，　　次第皆失壞，　　業繩所繫縛，　　世間不覺知。",
    "T17n0721_053:0314a23_0": "　　千億諸天眾，　　在園林遊行，　　退時將欲到，　　世間不覺知。",
    "T17n0721_053:0314a25_0": "　　六欲諸天等，　　放逸受愛樂，　　一切皆失滅，　　世間不覺知。",
    "T17n0721_053:0314a27_0": "　　樂如水沫聚，　　如夢所得物，　　速滅不久停，　　世間不覺知。』",
    "T17n0721_053:0314a29_0": "「彼處諸天欲上山時，彼一切時常歡喜鳥以利益心、天善業故，如是說偈。",
    "T17n0721_053:0314b01_1": "彼諸天等樂境界故，不聽不取，不覺不知，不能見諦，不看彼鳥。",
    "T17n0721_053:0314b03_2": "如生盲者，有道不見。",
    "T17n0721_053:0314b04_0": "「爾時，彼天次向第二大光叢林，彼林光明勝於一百日之光明。",
    "T17n0721_053:0314b05_1": "彼林諸樹有勝光明，或樹光明或寶光明，勝妙功德皆悉具足，光明炎然。",
    "T17n0721_053:0314b07_2": "彼大光林三種光明普遍彼林，彼如是林普皆可愛，流水河池而為莊嚴，有隨念樹莊嚴林處。",
    "T17n0721_053:0314b09_3": "如是林處各各差別，彼諸天眾各在異處，五樂音聲歌舞遊戲，種種受樂，善業漸盡。",
    "T17n0721_053:0314b11_4": "於彼山中，復在異處受境界樂，如大醉象，如是林中久時受樂。",
    "T17n0721_053:0314b13_0": "「又彼天眾於彼山中，自心動故，次第復向巖山之林。",
    "T17n0721_053:0314b14_1": "於中復受五境界樂，為放逸怨之所迷惑，不知畏退，無有方便而可得脫。",
    "T17n0721_053:0314b15_2": "唯初時樂，後則衰惱。",
    "T17n0721_053:0314b16_3": "聲味色香受諸欲樂，愛亂心故，處處遊行。",
    "T17n0721_053:0314b18_0": "「復見餘林，普彼林外有蓮華林，周匝圍遶，有隨念樹莊嚴彼林，百千種華而為莊嚴。",
    "T17n0721_053:0314b19_1": "有餘大樹，有殊妙香而莊嚴之，又復多有流水河池而為莊嚴。",
    "T17n0721_053:0314b21_2": "又復多有種種鳥獸，七寶枝舍而為莊嚴，又復多有種種香美飲食之河。",
    "T17n0721_053:0314b22_3": "彼諸天眾到如是山，或百千到，歌舞遊戲，迭共為伴，同一欲心，俱到彼林，共天女眾久時受樂，彼此迭互希望境界。",
    "T17n0721_053:0314b26_0": "「又復彼天未知厭足，於彼山處次復更見大可愛林，名曰普香。",
    "T17n0721_053:0314b27_1": "彼林甚香，樹枝華香，金枝華蓋覆彼林上，有居尸奢第一妙香。",
    "T17n0721_053:0314b28_2": "又彼林中，曼陀羅華第一妙香，香氣流布普百由旬，天聞彼香，生希有心。",
    "T17n0721_053:0314c01_3": "彼諸天眾嗅如是等無量妙香，入彼林中。",
    "T17n0721_053:0314c02_4": "彼諸天眾迭相愛樂，同一心欲，受境界樂，不知厭足，處處遊行，無量種行。",
    "T17n0721_053:0314c05_0": "「彼天如是處處遊行，遊戲而行，如是漸向山鬘山頂。",
    "T17n0721_053:0314c06_1": "遂爾前到百百千千彼山頂上，見有大城，城甚可愛，其城縱廣五百由旬。",
    "T17n0721_053:0314c07_2": "普彼城中有行重樓，金寶殿舍、銀寶殿舍、毘琉璃舍、車璩之舍，如是種種妙寶殿舍而為莊嚴。",
    "T17n0721_053:0314c10_3": "行巷相當，門狀可愛，皆是妙寶，普彼城中饒蓮華池。",
    "T17n0721_053:0314c11_4": "彼諸天眾入如是城，心生歡喜，種種功德具足受樂。",
    "T17n0721_053:0314c12_5": "在寶舍中、寶園林中，或復在於蓮華池中，枝華舍中或華林中，或復在於蓮華池中，或復在於饒華地處，或復在於山窟之中，或復在於山谷之中，或復在於山脇之處；彼天如是，或在城中，或在餘處山頂之上，共諸天女處處受樂，無量種樂，多種受樂，五樂音聲功德具足，如是遊戲種種受樂。",
    "T17n0721_053:0314c19_6": "「彼受樂時，鳥見之故，為說偈言：「『諸天本善業，　　一切必當盡，　　後受苦惱時，　　乃知放逸過。",
    "T17n0721_053:0314c22_0": "　　心樂著欲者，　　唯受微少樂，　　彼樂未久間，　　後時必當壞。",
    "T17n0721_053:0314c24_0": "　　樂境界樂者，　　常有希望心，　　見婦女放逸，　　後時必當壞。",
    "T17n0721_053:0314c26_0": "　　天著境界樂，　　不慮退時苦，　　至後破壞時，　　乃知退苦惱。",
    "T17n0721_053:0314c28_0": "　　天若近婦女，　　而共放逸行，　　終至後退時，　　彼一切捨離。",
    "T17n0721_053:0315a01_0": "　　一切欲退天，　　無與共行者，　　唯有一切業，　　隨後與同行。",
    "T17n0721_053:0315a03_0": "　　常應修善業，　　常捨不善業，　　常離於放逸，　　常行不放逸。",
    "T17n0721_053:0315a05_0": "　　放逸是有根，　　不放逸寂靜，　　放逸不放逸，　　如所說其相。",
    "T17n0721_053:0315a07_0": "　　勇者常思惟，　　修行善業樂，　　常修行法者，　　則不受諸苦。』",
    "T17n0721_053:0315a09_0": "「彼鳥如是利益天故，已說此偈。",
    "T17n0721_053:0315a09_1": "彼諸天等放逸行故，不聽不受，而復更為境界所盲。",
    "T17n0721_053:0315a10_2": "行園林中，種種遊戲，或在園林或在可愛寶城等中受種種樂。",
    "T17n0721_053:0315a12_3": "「彼天在於山鬘山中既受樂已，而復更向千峯之山，希望欲見彼寶山故。",
    "T17n0721_053:0315a13_4": "樂天境界，是故次往，天善業因而受快樂。",
    "T17n0721_053:0315a14_5": "見彼寶山，生勝愛心，一切欲樂皆悉具足。",
    "T17n0721_053:0315a15_6": "於一切時多有華果，流水河池、蓮華之林具足而有。",
    "T17n0721_053:0315a17_0": "彼一切天於彼樂處見則受樂，行亦受樂，食亦受樂。",
    "T17n0721_053:0315a18_1": "見彼勝山，生希有心，謂山鬘山。",
    "T17n0721_053:0315a18_2": "彼大勝山復有眾山周匝圍遶，皆是寶山，是故彼山名曰山鬘。",
    "T17n0721_053:0315a20_3": "彼山多有園林華池，有流水河，多有寶蜂、無量眾鳥種種音聲。",
    "T17n0721_053:0315a21_4": "如是諸鳥，皆是寶身，種種形相皆悉可愛，莊嚴山峯。",
    "T17n0721_053:0315a23_0": "普彼山峯，光明悉遍，彼諸光明有百千種。",
    "T17n0721_053:0315a24_0": "如是寶山在諸山中，見彼寶山頂插虛空，有大光明，微妙殊勝。",
    "T17n0721_053:0315a25_1": "彼諸天等上如是山，共天女眾五樂音聲遊戲受樂。",
    "T17n0721_053:0315a26_2": "心生歡喜，上彼山上，如意念行；有在空中而遊行者，有共天女同一欲心，於五境界受諸欲樂，愛河所漂，不暫停者。",
    "T17n0721_053:0315a29_3": "若寂靜樂，則是常樂。",
    "T17n0721_053:0315a29_4": "捨未來世如是寂靜利益安樂，而樂天樂，如是天樂，如雜毒蜜，而諸天眾心生樂著。",
    "T17n0721_053:0315b02_5": "初時似賢，後則不善，實非是樂，與樂相似。",
    "T17n0721_053:0315b03_6": "彼天不知，心生樂著，共天女眾，五樂音聲隨心遊戲，上彼山頂。",
    "T17n0721_053:0315b05_7": "如是如是上彼山上，如是如是見彼山處，隨見何處，轉勝可愛。",
    "T17n0721_053:0315b06_8": "如是寶山，普皆可愛，樹林河池，種種諸鳥在園林中，滿彼山處。",
    "T17n0721_053:0315b08_9": "無量百千種種園林莊嚴彼山，七寶光明周匝圍遶。",
    "T17n0721_053:0315b09_10": "普彼天眾共諸天女歌舞遊戲徐上彼山，竝行並看。",
    "T17n0721_053:0315b10_11": "天及天女種種形服，鬘莊嚴身，更無異心，心常樂樂，放逸而行。",
    "T17n0721_053:0315b11_12": "彼諸天眾自身光明，共自光明無量形服莊嚴天女圍遶同行，安安詳詳，如心意行，上彼山上。",
    "T17n0721_053:0315b14_13": "善業力故，自作善業，自得樂報，決定自受。",
    "T17n0721_053:0315b15_14": "遊戲歌舞在河池中，有無量種受諸快樂。",
    "T17n0721_053:0315b16_15": "徐上彼山，五樂音聲，離病無倦，心生歡喜，如是遊戲。",
    "T17n0721_053:0315b17_16": "彼如是行，見無量種山谷谿澗，各各差別，隨自意行，隨何處行，皆無所畏。",
    "T17n0721_053:0315b19_17": "如是次第，漸上山上。",
    "T17n0721_053:0315b20_0": "「彼山鬘山復有異處，有大鵝王住在其中。",
    "T17n0721_053:0315b20_1": "彼鵝王者，寶莊嚴身，名曰善時，見彼諸天行放逸行。",
    "T17n0721_053:0315b22_2": "彼諸天等，勝善業故，得彼樂命，應怖畏時而便喜笑。",
    "T17n0721_053:0315b23_3": "「爾時，菩薩善時鵝王為利益彼一切天故，住山窟中，隨順修行寂靜善業，饒益天故，為除放逸，畢竟利益彼諸天故，第一勇勝，種種微妙，一切天愛美音聲語覆一切天，所有音聲而說偈言：「『愛欲染心癡，　　常樂著境界，　　彼天則不知，　　利益未來世。",
    "T17n0721_053:0315c01_0": "　　此餘少福德，　　臨欲至退時，　　退已到異處，　　受自業果報。",
    "T17n0721_053:0315c03_0": "　　百千生中間，　　為業鎖所縛，　　此業縛眾生，　　須集道資糧。",
    "T17n0721_053:0315c05_0": "　　若天恒受樂，　　常作不善業，　　彼因不相似，　　癡者住心中。",
    "T17n0721_053:0315c07_0": "　　為欲所迷惑，　　唯食而待死，　　若不能諦知，　　不能利眾生。",
    "T17n0721_053:0315c09_0": "　　為欲所迷惑，　　唯食而待死，　　若為身樂故，　　壞法是愚癡。",
    "T17n0721_053:0315c11_0": "　　一切時一心，　　常勤修善業，　　捨離不善者，　　此是智慧相。",
    "T17n0721_053:0315c13_0": "　　放逸不持戒，　　食本前業盡，　　以放逸行故，　　不久退天處。",
    "T17n0721_053:0315c15_0": "　　彼常如是意，　　為時所催驅，　　後為悔火燒，　　無有能救者。",
    "T17n0721_053:0315c17_0": "　　惡不可得避，　　眾生決定受，　　後到於死時；　　知已寂靜行。』",
    "T17n0721_053:0315c19_0": "「善時鵝王第一勇勝，自體如是美妙音聲，為彼天眾如是說偈。",
    "T17n0721_053:0315c20_1": "如是鵝王菩薩音聲，為一切天作無量種無量音聲章句示現，皆悉相應。",
    "T17n0721_053:0315c22_2": "菩薩之聲，美妙勢力勇而復勝，蔽天音聲。",
    "T17n0721_053:0315c23_3": "「彼處如是一切天眾復聞遠處有大音聲，無量天女之所圍遶，種種莊嚴勝妙寶殿。",
    "T17n0721_053:0315c25_0": "一切時華、一切時果皆悉具足，無量蓮華遍覆其處，多天女眾歌聲可愛，妙寶瓔珞光明照耀，七寶間錯園林水池而為莊嚴，幢幡枸欄種種莊嚴。",
    "T17n0721_053:0315c28_1": "百千天女妙音聲歌，五樂音聲聞者心樂。",
    "T17n0721_053:0315c29_2": "毘琉璃寶、大青寶柱、真金柱等之所莊嚴，大師子座之所莊嚴，如是寶殿行虛空中。",
    "T17n0721_053:0316a02_3": "夜摩天王在彼殿上，多有無量百千天女供養天王，百千合掌讚歎天王。",
    "T17n0721_053:0316a03_4": "在虛空中，分明如畫，勝歡喜心向山鬘山，為欲往見善時鵝王。",
    "T17n0721_053:0316a05_5": "「如是鵝王以大願力，為利益天，生在夜摩，憶本前生。",
    "T17n0721_053:0316a06_6": "是故天王生敬重心，而來向之為聽法故，為於自身，并為天眾利益安樂，饒益自他，不墮惡道，離放逸故。",
    "T17n0721_053:0316a09_0": "「爾時，彼天山鬘山中遊戲受樂，在種種處山園林中，或有在於平處住者，或有在於山谷中者，或有在於蓮華林者，或有在於池水中者，或有在於殿堂上者，或有在於寶舍中者，或有在於山峯中者，或有在於河岸處者，或有在於山頂上者，或有在於華林中者，或有在於果林中者，或有在於隨念樹者，或有在於毘琉璃金隨念樹者，或有在於無量到數見則可愛樹林中者。",
    "T17n0721_053:0316a17_1": "一切皆悉共天女眾，或共多眾或共少眾，一切天眾速生喜心，歌舞嬉笑，看彼天王。",
    "T17n0721_053:0316a19_2": "見大天王坐勝殿上，成就無比天之快樂，見已疾走，一切天眾盡力而走。",
    "T17n0721_053:0316a21_0": "既見天王牟修樓陀，普看竝走，心眼俱樂，眼觀不捨，轉轉前近。",
    "T17n0721_053:0316a22_1": "彼諸天眾如是思惟：『夜摩天主牟修樓陀為欲聽法，是故來詣善時鵝王。",
    "T17n0721_053:0316a24_2": "我今往見供養天王。』",
    "T17n0721_053:0316a24_3": "「彼諸天眾如是思惟，既思惟已，一切皆近夜摩天王，五欲功德境界之樂一切具足，天衣天鬘以為莊嚴。",
    "T17n0721_053:0316a27_0": "彼一切天皆悉前向牟修樓陀。",
    "T17n0721_053:0316a27_1": "夜摩天王行虛空中。",
    "T17n0721_053:0316a29_0": "若天在於一千峯山遊戲樂者，如是見已，天衣莊嚴，一切皆前到天王所，禮拜供養。",
    "T17n0721_053:0316b01_1": "既供養已，轉勝歡喜歌舞戲笑，近王面前。",
    "T17n0721_053:0316b02_2": "一切皆與夜摩天王和合一處，共向鵝王菩薩之所。",
    "T17n0721_053:0316b04_0": "「彼鵝王菩薩第一聰明，有大智慧，以本願力，為彼諸天除放逸故，生在夜摩。",
    "T17n0721_053:0316b05_1": "彼一切天皆到鵝王菩薩之所。",
    "T17n0721_053:0316b06_2": "夜摩天王既見菩薩，生敬重心，敬重法故，共天女眾從殿而下。",
    "T17n0721_053:0316b07_3": "鵝王菩薩常說大法，常作法吼，既見天王牟修樓陀，則正法吼。",
    "T17n0721_053:0316b09_4": "彼大鵝王法勢力故，於一切天最為勝妙，光明殊絕，法威力故。",
    "T17n0721_053:0316b11_0": "正法念處經卷第五十三"
}