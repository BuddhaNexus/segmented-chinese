{
    "T17n0722_006:0434b23_0": "妙法聖念處經卷第六",
    "T17n0722_006:0434b25_0": "西天中印度摩伽陀國那爛陀寺",
    "T17n0722_006:0434b26_0": "三藏傳教大師賜紫沙門臣法天",
    "T17n0722_006:0434b27_0": "奉　詔譯",
    "T17n0722_006:0434b28_0": "「於罪不怖畏，　　彼人無智慧，　後至命終時，　　苦惱恒燒燃，　周遍天界中，　　墮落誰能見。",
    "T17n0722_006:0434c02_0": "　彼恒貪婬樂，　　於此莫能知，　婬慾生虛誑，　　迷惑於有情，　牽引落三途，　　如繩而繫縛。",
    "T17n0722_006:0434c05_0": "　生滅恒如是，　　有情須自利，　調柔身口意，　　煩惱勿令生，　法境等須息。",
    "T17n0722_006:0434c07_1": "　　一切著婬者，　增癡墮無常，　　不覺欲火燒，　遠離於親眷，　　朋友善知識，　骨肉并眷屬，　　大苦死來時，　波吒何能說？",
    "T17n0722_006:0434c11_2": "　　初至無常位，　如山忽倒摧，　　須臾不可停，　剎那而滅謝。",
    "T17n0722_006:0434c13_3": "　　若處一切智，　無罪無輪迴，　　究竟出苦源；　諸天恒愛樂，　　欲海深無底，　何能有足期？",
    "T17n0722_006:0434c16_4": "　　增長愛貪心，　如酥油灑火，　　種種莊嚴貌，　破壞出世因，　　流轉四趣中。",
    "T17n0722_006:0434c19_0": "　人傍地獄鬼，　　生死恒無間，　往復如陶輪，　　群品大愚癡，　不了煩惱性。",
    "T17n0722_006:0434c21_1": "　　若彼諸有情，　永離於貪愛，　　當獲最上因，　解脫無繫絆。",
    "T17n0722_006:0434c23_2": "　　智者除煩惱，　諸苦病不侵，　　降伏於貪瞋，　長獲安樂道。",
    "T17n0722_006:0434c25_3": "　　生苦不能染，　羂索不能縛，　　智慧漸圓明，　照知一切事。",
    "T17n0722_006:0434c27_4": "　　若於圓寂理，　而起無相心，　　離垢絕囂塵，　究竟到彼岸。",
    "T17n0722_006:0434c29_5": "　　於彼苦樂境，　洞然無所得，　　而入大解脫。",
    "T17n0722_006:0435a02_0": "　常住空寂舍，　　復起慈悲心，　愍念有情故，　　示苦智真如。",
    "T17n0722_006:0435a04_0": "　遠離於羂索，　　令意斷疑慮，　永除於貪愛，　　解脫苦惱怖，　獲得最上慧，　　悟彼集散空。",
    "T17n0722_006:0435a07_0": "　設壽八萬劫，　　亦復墮無常，　此可恒安住，　　天界永無失。",
    "T17n0722_006:0435a09_0": "　見惡而生慢，　　於罪不思惟，　愚迷無方便，　　恒求於快樂。",
    "T17n0722_006:0435a11_0": "　喻如砂聚中，　　求油終不得，　若作罪業行，　　恒常而逼迫。",
    "T17n0722_006:0435a13_0": "　苦樹罪根深，　　一切惡生長，　我說此真如，　　定為法非法。",
    "T17n0722_006:0435a15_0": "　彼意恥作罪，　　後復無煩惱，　利益廣無邊，　　獲至真如際。",
    "T17n0722_006:0435a17_0": "「若復愚迷，於佛言教而不信受，後至無常，自得苦惱，經無數百千俱胝那由他、阿沒那等，破壞人天，無常罪火決定焚燒，此不盡劫。",
    "T17n0722_006:0435a19_1": "瞿曇告言：『天復云何而得久住？』",
    "T17n0722_006:0435a20_2": "喻如水沫、芭蕉，無有纖毫真實，幻化非久。",
    "T17n0722_006:0435a21_3": "若恒愛此快樂，無有是處。」",
    "T17n0722_006:0435a23_0": "爾時，彼佛問彼天眾：「知此義不？」",
    "T17n0722_006:0435a23_1": "天，意歡喜，如聞五樂，多獲快樂，得五功德。",
    "T17n0722_006:0435a24_2": "而復說言：「彼有飛禽名曰嬉戲，能善說法。",
    "T17n0722_006:0435a25_3": "為彼天眾，即說伽他曰：「『有欲愛不足，　　無因人意足，　　發起不足心，　　如是無知死。",
    "T17n0722_006:0435a29_0": "　　一切眾生界，　　形類有多般，　　長遠時分中，　　不能修方便。",
    "T17n0722_006:0435b02_0": "　　永不受安樂，　　決定墮輪迴，　　恒處於地獄，　　生生亦如是。』",
    "T17n0722_006:0435b04_0": "「若實宣說，帝釋境界，富貴殊勝異於諸天。",
    "T17n0722_006:0435b04_1": "於此輪迴亦不能免。",
    "T17n0722_006:0435b05_2": "決定無常乃普遍天上，未有微妙之處，可避無常，而皆墮落。",
    "T17n0722_006:0435b07_0": "「是時天帝善解法相，名憍尸迦，為彼天父，種種精進，說多因行，而諸天眾猶不省悟，誰能樂修靜行，遠離罪垢？",
    "T17n0722_006:0435b09_1": "唯縱愚迷，心著放逸，於斯教誨而不受持，久遠無邊。",
    "T17n0722_006:0435b10_2": "云何不覺？",
    "T17n0722_006:0435b10_3": "彼諸愚人，樂作惡因；於彼後身，而被罪惡種種破壞，寧知惡業隨眠纏縛。」",
    "T17n0722_006:0435b13_0": "爾時，苾芻而說頌曰：「若行善利，　　以其臥具，　　飲食衣等，　供給供養，　　尊卑之眾，　　不為自身，　而求福利；　　或觀自身，　　誰作主宰？",
    "T17n0722_006:0435b17_0": "　乃遇惡境，　　作罪怨家，　　固來欺陵，　而起真實。",
    "T17n0722_006:0435b18_1": "　　離相忍辱，　　智者審觀，　都無病痛，　　苦惱之難。",
    "T17n0722_006:0435b19_2": "　　唯有現在，　不靜之物，　　作如是身；　　而復此身，　剎那不住，　　盛壯亦然，　　破壞何身？",
    "T17n0722_006:0435b22_0": "　眾生迷醉，　　於自財物，　　不作利益，　增長罪業，　　不受教命，　　亦不行施，　於一切處，　　心不受用，　　賊等窺壞。",
    "T17n0722_006:0435b25_0": "　云何護持？",
    "T17n0722_006:0435b25_1": "　　若心迴向，　　布施師等，　彼財殊妙，　　而復棄捨，　　如棄草木，　心不愛著；　　貧劣有情，　　恒行救度，　離垢無著，　　今世後世，　　獲七眾戒。",
    "T17n0722_006:0435b29_0": "　救度最上，　　戒護於人，　　當生天上，　智慧廣大。",
    "T17n0722_006:0435c01_1": "　　彼能截斷，　　一切煩惱，　病等枷鎖，　　過大嶮惡，　　輪迴之橋，　到彼堅牢，　　涅槃彼岸。",
    "T17n0722_006:0435c03_2": "　　心淨離垢，　得無生忍，　　喻如擔負，　　其物輕少，　遠出長途，　　而不疲乏；　　若人擔負，　惡業輕少，　　遐歷世間，　　而不沈沒。",
    "T17n0722_006:0435c07_0": "　又如飛禽，　　兩翼壯健，　　高往虛空，　遠疾可到。",
    "T17n0722_006:0435c08_1": "　　若人持戒，　　守護堅牢，　欲往生天，　　亦復如是。」",
    "T17n0722_006:0435c10_0": "復有飛禽，名現真如，住彼白山，而能觀察，即說頌曰：「喻我形色，　　不住剎那，　　快樂亦然，　愚迷不覺。",
    "T17n0722_006:0435c13_1": "　　若一切類，　　善相多般，　輪迴生時，　　定隨破壞。",
    "T17n0722_006:0435c14_2": "　　彼福破壞，　一生亦然，　　死王得便，　　罪意何免？",
    "T17n0722_006:0435c16_0": "　恒行快樂，　　無財黑繩，　　摧壞有情，　無病強力，　　安樂遠離。",
    "T17n0722_006:0435c17_1": "　　死王近來，　近則心迷，　　群生命壞，　　罪破長時。",
    "T17n0722_006:0435c19_0": "　天人輪轉，　　不覺根迷，　　遠離安樂，　墮閻羅界，　　方知業果。",
    "T17n0722_006:0435c20_1": "　　快樂剎那，　而身衰朽，　　悅諸塵境，　　不覺貪著；　快樂受盡，　　老死王侵，　　諸根對境，　戀著不足。",
    "T17n0722_006:0435c23_2": "　　彼後無常，　　自生煩惱，　若無慧燈，　　照見塵境，　　受行境界，　執我分別，　　樂著虛妄，　　欲火恒生。",
    "T17n0722_006:0435c26_0": "　境力如風，　　吹欲火盛，　　智覺真如，　思惟成妄。",
    "T17n0722_006:0435c27_1": "　　一切愚迷，　　嬉戲不覺，　恒行境界，　　吹於欲火。",
    "T17n0722_006:0435c28_2": "　　天人行欲，　墮彼天界，　　彼具天德，　　實得天樂；　衰相現前，　　不壞何往？",
    "T17n0722_006:0436a01_3": "　　剎那不住，　念念生滅，　　暫住非久，　　彼命如是。",
    "T17n0722_006:0436a03_0": "　此境屬他，　　一心不覺，　　五德天樂，　壞苦速離。",
    "T17n0722_006:0436a04_1": "　　帝釋天王，　　抖擻煩惱，　三障垢靜，　　歸依三寶，　　三業廓然，　悟得最上，　　三佛菩提；　　雖生罪地，　罪垢不染，　　留心作善。」",
    "T17n0722_006:0436a08_0": "彼有焰魔獄卒，為彼眾生而說頌曰：「意懷貪欲，　　嫌棄善緣，　　不離輪迴，　得此苦果，　　不依天行，　　而作罪因。",
    "T17n0722_006:0436a11_0": "　彼後無常，　　反恨作惡，　　利刀割體，　猛火燒身，　　猶未為傷。",
    "T17n0722_006:0436a12_1": "　　五根得罪，　苦不可忍，　　眼觀美色，　　如實得樂，　寧知恒苦；　　聞聲耽味，　　其過亦然，　作罪冤家。",
    "T17n0722_006:0436a15_2": "　　是故捨離，　　彼三冤家；　纏縛罪人，　　破人安樂，　　貪癡和合，　遠離戒品，　　因墮地獄。",
    "T17n0722_006:0436a17_3": "　　若行戒律，　後得福善；　　若違戒律，　　後得煩惱。",
    "T17n0722_006:0436a19_0": "　飲酒殺命，　　離他婦女，　　邪見兩舌，　不守威儀，　　縱情放逸，　　破壞有情，　因沈惡道。",
    "T17n0722_006:0436a21_1": "　　貪著邪行，　　而復惡口，　今世後世，　　無彼安樂。",
    "T17n0722_006:0436a22_2": "　　遠離惡人，　親近善友，　　滅此罪根。",
    "T17n0722_006:0436a23_3": "　　不信此業，　無得業果，　　無眾安樂。",
    "T17n0722_006:0436a24_4": "　　惡果根本，　煩惱後燒。",
    "T17n0722_006:0436a25_5": "　　若作妄語，　　本非法師，　我解深法，　　彼後無常，　　得魔業果；　轉此人身，　　而生惡趣。",
    "T17n0722_006:0436a27_6": "　　是故如來，　說此無明，　　一切貪欲，　　何得快樂？",
    "T17n0722_006:0436a29_0": "　知足無貪，　　身離煩惱。",
    "T17n0722_006:0436a29_1": "　　欲生快樂，　是名快樂。",
    "T17n0722_006:0436b01_2": "　　解脫相應，　　得最上樂。",
    "T17n0722_006:0436b02_0": "　若貪快樂，　　如毒和水；　　解脫快樂，　如乳和水，　　欲火燒害，　　愚盲不覺。",
    "T17n0722_006:0436b04_0": "　又復貪愛，　　度量財利，　　酤賣酒肉，　得財無數，　　心猶未足；　　無常殺鬼，　速來牽引。",
    "T17n0722_006:0436b06_1": "　　若耽欲樂，　　樂住境界，　得不快樂；　　如來說此，　　夢覺法喻，　如乾闥城，　　如空無實；　　如水上沫；　如芭蕉堅；　　如彼火毒，　　欲境亦然。",
    "T17n0722_006:0436b10_0": "　若味因果，　　知欲過罪，　　不迷真如，　成就智慧，　　獲靜思惟；　　去其貪愛，　苦惱不生。",
    "T17n0722_006:0436b12_1": "　　壞欲亦然，　　欲為罪主，　如世毒藥，　　彼意不足，　　墮落天界，　復墮地獄。",
    "T17n0722_006:0436b14_2": "　　欲賺愚迷，　　喻彼懸河，　亦如電閃。",
    "T17n0722_006:0436b15_3": "　　世間毒力，　　莫勝女色，　思想欲增，　　如火熾盛。",
    "T17n0722_006:0436b16_4": "　　是故智者，　離欲寂靜，　　無前無後，　　亦無中間，　如如而行。",
    "T17n0722_006:0436b18_5": "　　增長亦爾，　　彼得欲苦，　等觸大焰。",
    "T17n0722_006:0436b19_6": "　　知如是過，　　智者遠離，　速離欲故，　　定得安樂。",
    "T17n0722_006:0436b20_7": "　　無數百千，　那由他天，　　以欲行故，　　墮火毒獄，　器杖治罰，　　其毒如火，　　遠離快樂。",
    "T17n0722_006:0436b23_0": "　不行欲因，　　如上地獄，　　不見不聞。",
    "T17n0722_006:0436b24_0": "　若貪欲人，　　斷其欲貪，　　亦無苦惱。",
    "T17n0722_006:0436b25_0": "　是故無垢，　　得意清淨，　　於一切處，　滅欲火焰，　　入彼種種，　　最上善業，　彼行無染。」",
    "T17n0722_006:0436b28_0": "爾時，帝釋觀察飛禽住莊嚴樹，色喻檀金；彼法因果，正見善業，而說頌曰：「正見善業，　　如彼大樹，　　欝茂金色，　種種莊嚴。",
    "T17n0722_006:0436c02_1": "　　智者所說，　　如善果報，　處處出生。",
    "T17n0722_006:0436c03_2": "　　不善若善，　　得彼人身，　復行善業，　　得生天上；　　不善亦然，　下沈地獄，　　慾迷善意，　　而復不得，　最上良藥。",
    "T17n0722_006:0436c06_3": "　　若知果報，　　意不愛慾。",
    "T17n0722_006:0436c07_0": "　眾生境界，　　迷醉味著，　　若恒行貪，　惡定同生。",
    "T17n0722_006:0436c08_1": "　　女生煩惱，　　如世間火，　若此火生，　　煩惱如是。",
    "T17n0722_006:0436c09_2": "　　女人煩惱，　生眾生心，　　破壞世間，　　一切法滅，　為地獄因。",
    "T17n0722_006:0436c11_3": "　　大仙所說，　　女人姦媚，　口甜心毒，　　情愛不恒，　　愛戀須臾，　棄背亦爾。",
    "T17n0722_006:0436c13_4": "　　彼性浮囂，　　可喻掣電，　誑詀有情，　　詐行恩愛；　　天人龍鬼，　羅剎眷屬，　　境界亦爾。",
    "T17n0722_006:0436c15_5": "　　女人鄙惡，　譬彼黑毒，　　種姓不擇，　　勢力不顧，　愛恚不恒，　　性如風火，　　唯募財物，　殊無終始，　　如有嶮難，　　嫌棄遠離。",
    "T17n0722_006:0436c19_0": "　如是富人，　　彼即愛樂，　　若住貧賤，　急急離別；　　譬如遊蜂，　　花卉芬芳，　競來採食，　　若樹乾朽，　　一切遠離。",
    "T17n0722_006:0436c22_0": "　無財亦然，　　女人遠離。",
    "T17n0722_006:0436c22_1": "　　女人黑暗，　心縱顛狂，　　破壞勝因，　　罔知良善。",
    "T17n0722_006:0436c24_0": "　如女人縛，　　天縛亦爾，　　若值女縛，　定墮地獄，　　若貪女色，　　貪中第一。",
    "T17n0722_006:0436c26_0": "　若有眾生，　　雖曉慾業，　　而猶耽著，　是故無知，　　迷人不覺。",
    "T17n0722_006:0436c27_1": "　　又復女人，　詐吐心誠，　　惑他信己，　　身雖同處，　心則差殊，　　損壞有情；　　毒如蛇蝎，　方便多求，　　一切養育。",
    "T17n0722_006:0437a01_2": "　　女人行德，　而不能為。",
    "T17n0722_006:0437a02_3": "　　如是自性，　　殊無測度，　智者不著，　　心恒決定。」",
    "T17n0722_006:0437a04_0": "忉利天宮有善法堂。",
    "T17n0722_006:0437a04_1": "爾時，諸天會善法堂。",
    "T17n0722_006:0437a04_2": "有如是散亂者，飛禽為彼而說頌曰：「譬如飛禽，　　隨其自性，　　樂厭不同，　而有二種：　　一見蓮華，　　而復樂著，　若見林野，　　而自厭離；　　一見林野，　意欲樂住，　　如見蓮華，　　却思遠離。",
    "T17n0722_006:0437a10_0": "　眾生亦爾，　　林如靜善，　　華喻欲貪，　智者樂林，　　而深適意；　　天人顛倒，　反募蓮華。",
    "T17n0722_006:0437a12_1": "　　如出暖日，　　能去大寒，　解脫之樂，　　亦復如是。",
    "T17n0722_006:0437a13_2": "　　貪中生苦，　樂謝何安？",
    "T17n0722_006:0437a14_3": "　　智者不迷，　　而求解脫，　於一切處，　　為最上樂；　　住牟尼林，　能善觀察，　　住意無貪。",
    "T17n0722_006:0437a16_4": "　　天人最上，　住此欲貪，　　而不久遠。",
    "T17n0722_006:0437a17_5": "　　若行無貪，　樂中最上，　　居林寂靜，　　行中第一。",
    "T17n0722_006:0437a19_0": "　一切苦斷，　　受甜惡行，　　誑賺有情。",
    "T17n0722_006:0437a20_0": "　適意林巒，　　宜善觀察，　　心善觀察，　恒處安樂，　　心行無貪，　　樂處林野。",
    "T17n0722_006:0437a22_0": "　彼人樂林，　　心恒純善，　　離欲無貪，　得寂靜樂。",
    "T17n0722_006:0437a23_1": "　　若人煩惱，　　怖見林間，　貪愛倍增，　　而自燒煮。",
    "T17n0722_006:0437a24_2": "　　棄背貪愛，　無垢清淨，　　心定生生，　　常獲安樂。",
    "T17n0722_006:0437a26_0": "　如具富貴，　　福盡成空。",
    "T17n0722_006:0437a26_1": "　　盛處少年，　老侵頓易，　　一切恩愛，　　定有別離。",
    "T17n0722_006:0437a28_0": "　一切有為，　　和合暫爾，　　此世間法，　正覺正說。",
    "T17n0722_006:0437a29_1": "　　若覺愚迷，　　捨愛知足，　入寂靜林，　　獲最上樂。",
    "T17n0722_006:0437b01_2": "　　衒己俊利，　思愛多方，　　遠離善林，　　永失利樂。",
    "T17n0722_006:0437b03_0": "　林間默觀，　　寂靜相應，　　適意無貪，　善心成滿。",
    "T17n0722_006:0437b04_1": "　　是故聚落，　　散亂恒生；　若處山林，　　離諸貪愛。",
    "T17n0722_006:0437b05_2": "　　汝意速疾，　厭離愚迷，　　最上靜林，　　相應住處。",
    "T17n0722_006:0437b07_0": "　心行若靜，　　永離煩惱，　　行若相應，　善根增盛。",
    "T17n0722_006:0437b08_1": "　　假使有人，　　得千帝釋，　報壽若終，　　亦歸生滅。",
    "T17n0722_006:0437b09_2": "　　恒行貪欲，　一切不見，　　被欲降伏，　　而生眾苦。",
    "T17n0722_006:0437b11_0": "　欲愛之樂，　　須臾暫住，　　不久即滅。",
    "T17n0722_006:0437b12_0": "　心如怨家，　　能離彼樂，　　彼欲無得。",
    "T17n0722_006:0437b13_0": "　煩惱苦果，　　皆從欲生，　　解脫生樂，　彼樂真實。",
    "T17n0722_006:0437b14_1": "　　於善逝行，　　縱任相應，　離欲無貪，　　獲樂無盡。",
    "T17n0722_006:0437b15_2": "　　五欲之樂，　先甜後苦，　　樂相壞時，　　而沈地獄。",
    "T17n0722_006:0437b17_0": "　無貪之善，　　初後中間，　　離垢清淨，　受樂無窮，　　是真善母。",
    "T17n0722_006:0437b18_1": "　　愚迷欲樂，　云何離彼？",
    "T17n0722_006:0437b19_2": "　　過失恒生，　　中後深苦。",
    "T17n0722_006:0437b20_0": "　罪行云何，　　不見快樂？",
    "T17n0722_006:0437b20_1": "　　喻如世間，　有其毒花，　　其色鮮艶，　　其體有毒，　人若觸花，　　毒害於身；　　罪行欲樂，　其毒亦然。",
    "T17n0722_006:0437b23_2": "　　又如當風，　　執彼火炬；　亦如飛蛾，　　投其燈焰；　　欲樂之火，　燒害亦然。",
    "T17n0722_006:0437b25_3": "　　是故欲毒，　　恒須遠離。",
    "T17n0722_006:0437b26_0": "　天著欲故，　　積惡虛生，　　人募愛貪，　愚盈罪行。",
    "T17n0722_006:0437b27_1": "　　是故欲火，　　焚燒善根，　賺失天人，　　沈斯惡趣。",
    "T17n0722_006:0437b28_2": "　　若未命謝，　速迴心意，　　於一切善，　　修令增長。",
    "T17n0722_006:0437c01_0": "　貪等惑亂，　　三過生塵，　　三毒作一，　罪網猶大。",
    "T17n0722_006:0437c02_1": "　　若起三惑，　　相續不盡，　歌舞唱妓，　　耳目順情，　　天意如石，　而被牽動。",
    "T17n0722_006:0437c04_2": "　　一切欲境，　　蓋覆靜心，　沈溺愛河，　　無時超度。",
    "T17n0722_006:0437c05_3": "　　天何愚迷，　欲賺不覺？",
    "T17n0722_006:0437c06_4": "　　譬如毒樹，　　開其毒花，　蜂蛾採食，　　毒殞其命。",
    "T17n0722_006:0437c07_5": "　　貪欲之毒，　損害亦爾，　　而墮三途，　　如火燒木。",
    "T17n0722_006:0437c09_0": "　天人不覺，　　生此罪地，　　受苦終盡，　方離泥黎。",
    "T17n0722_006:0437c10_1": "　　天人愚迷，　　不思作善，　罪惡境界，　　彼無一信。",
    "T17n0722_006:0437c11_2": "　　智者審觀，　真如幻夢，　　愚人非夢，　　為地獄因。",
    "T17n0722_006:0437c13_0": "　是故離欲，　　得解脫善，　　棄背惡行，　利益善因。",
    "T17n0722_006:0437c14_1": "　　彼利若行，　　永離諸惡，　天無黑行。",
    "T17n0722_006:0437c15_2": "　　彼有智者，　　正見決定，　不樂散亂，　　獲種種福。」",
    "T17n0722_006:0437c17_0": "爾時，世尊教受天子，行不散亂行，而說頌曰：「天人宮殿，　　散亂之根，　　迷醉樂著，　而墮輪迴。",
    "T17n0722_006:0437c19_1": "　　若離散亂，　　輪迴亦脫。",
    "T17n0722_006:0437c20_0": "　彼散亂根，　　即是無明，　　自性黑暗，　如人無眼。",
    "T17n0722_006:0437c21_1": "　　我觀彼過，　　迷火不別，　愚癡深廣，　　散亂亦然。",
    "T17n0722_006:0437c22_2": "　　眾生愚迷，　積聚財寶，　　而自育養，　　復更散亂，　墜墮惡趣。",
    "T17n0722_006:0437c24_3": "　　天亦愚癡，　　愛著女色，　本望離苦，　　悅意快樂，　　寧知命殞，　得大苦惱，　　集欲之樂，　　不久即散。",
    "T17n0722_006:0437c27_0": "　一切眾生，　　業壽有限，　　少壯剎那，　即當衰老，　　善惡業縛，　　誰得自在？",
    "T17n0722_006:0437c29_0": "　譬如樂主，　　撚弄木人，　　須假線絲，　方成作用；　　有情亦爾，　　須假惑業，　方處輪迴。",
    "T17n0722_006:0438a02_1": "　　若離愛貪，　　則無作用。",
    "T17n0722_006:0438a03_0": "　非久業行，　　智者不信；　　遠離一切，　散亂方便，　　若離散亂，　　不生三界。",
    "T17n0722_006:0438a05_0": "　譬如有人，　　墜墮深崖，　　其中猶有，　不失命者。",
    "T17n0722_006:0438a06_1": "　　若人散亂，　　墮三界崖，　其中未有，　　得出離者。",
    "T17n0722_006:0438a07_2": "　　一切惑業，　散亂最上，　　於晝夜中，　　恒不安樂。",
    "T17n0722_006:0438a09_0": "　若世間人，　　纖毫散亂，　　破壞有情，　出世之意，　　是故遠離。」",
    "T17n0722_006:0438a11_0": "彼世尊座如實說已。",
    "T17n0722_006:0438a11_1": "天主帝釋發尊重心，敷其座具，頭面禮足，起立合掌，見伽他書，心生怖畏，頌曰：「若不散亂，　　如彼甘露；　　若行散亂，　而墮無常。",
    "T17n0722_006:0438a15_2": "　　不散亂人，　　天中最上。",
    "T17n0722_006:0438a16_0": "　散亂之行，　　輪迴之根，　　清淨之行，　安樂之本。",
    "T17n0722_006:0438a17_1": "　　是故正定，　　於一切處，　獲最上樂。",
    "T17n0722_006:0438a18_2": "　　若於欲樂，　　如怖極苦，　散亂大毒，　　同壞眾善，　　迷毒散亂。",
    "T17n0722_006:0438a20_0": "　人行惡作，　　不從散亂，　　能得安樂。",
    "T17n0722_006:0438a21_0": "　若彼智者，　　平等宣說，　　德與無德，　一切執我，　　為苦樂根；　　如我世尊，　伽他書典，　　離欲清淨，　　獲益安樂。」",
    "T17n0722_006:0438a24_0": "妙法聖念處經卷第六"
}