{
    "T03n0184_001:0461a03_0": "修行本起經卷上",
    "T03n0184_001:0461a05_0": "後漢西域三藏竺大力共康孟詳譯",
    "T03n0184_001:0461a06_0": "現變品第一",
    "T03n0184_001:0461a07_0": "聞如是：一時佛在迦維羅衛國，釋氏精舍尼拘陀樹下，與大比丘眾千二百五十人俱，皆是阿羅漢——已從先佛，淨修梵行，諸漏已盡，意解無垢，眾智自在，曉了諸法，離於重擔，逮得所願，三處已盡，正解已解，三神滿具，六通已達——比丘尼眾，大伏愛等五百人；不可計諸優婆塞、優婆夷四輩；普集諸異學婆羅門、尼揵等不可計，都悉來會。",
    "T03n0184_001:0461a14_1": "一切諸四天王、忉利天王、炎天王、兜術天王、尼摩羅提天王、波羅尼蜜天王、梵天王，乃至阿迦膩吒天王，各與無央數眾，皆悉來會。",
    "T03n0184_001:0461a18_0": "諸龍王、阿須倫、迦留羅、真陀羅、摩休勒，一一尊神，復各與眷屬，皆悉會來。",
    "T03n0184_001:0461a19_1": "白淨王、無怒王、無怨王、甘露淨王及迦維羅衛九億長者，各從官屬，一時來會，為佛作禮，却坐一面。",
    "T03n0184_001:0461a23_0": "爾時佛放身三十二相、八十種好光明，普照三千世界，如月盛滿星中特明，威神堂堂。",
    "T03n0184_001:0461a25_0": "眾聖中王一切眾會，咸有疑心，各自念言：「太子生迦維羅衛，長白淨王，家棄國行，學道成號，佛為於樹下六年得道耶？",
    "T03n0184_001:0461a27_1": "十二年得乎？」",
    "T03n0184_001:0461a28_2": "或復念言：「本行何術，致斯巍巍？",
    "T03n0184_001:0461a28_3": "所事何師，今得特尊？",
    "T03n0184_001:0461a29_4": "始修何法，得成為佛？」",
    "T03n0184_001:0461a29_5": "佛知一切皆有疑意，便告摩訶目揵連：「汝能為怛薩阿竭說本起乎？」",
    "T03n0184_001:0461b02_6": "於是目揵連，即從座起，前整衣服，長跪叉手，白佛言：「唯然世尊！",
    "T03n0184_001:0461b04_0": "今當承佛威神，持佛神力，為一切故，當廣說之。」",
    "T03n0184_001:0461b05_1": "佛言：「宿命無數劫時，本為凡人，初求佛道以來，精神受形，周遍五道，一身死壞，復受一身，生死無量，譬喻盡天下草木，斬以為籌，計吾故身，不能數矣！",
    "T03n0184_001:0461b08_2": "夫極天地之始終，謂之一劫，而我更天地成壞者，不可稱載也！",
    "T03n0184_001:0461b10_0": "所以感傷世間貪意，長流沒於愛欲之海，吾獨欲反其原故，自勉而特出，是以世世勤苦，不以為勞，虛心樂靜，無為無欲，損己布施，至誠守戒，謙卑忍辱，勇猛精進，一心思微，學聖智慧，仁活天下，悲窮傷厄，慰沃憂慼，育養眾生，救濟苦人，承事諸佛，別覺真人，功勳累積，不可得記。",
    "T03n0184_001:0461b16_1": "「至于昔者，錠光佛興世，有聖王號名燈盛治，在提和衛國。",
    "T03n0184_001:0461b17_2": "人民長壽，慈孝仁義，地沃豐盛，其世太平。",
    "T03n0184_001:0461b18_3": "生一太子，字為燈光，聰明智遠，世之少雙。",
    "T03n0184_001:0461b19_4": "聖王愛念，甚奇甚異，臨壽終時，國付太子。",
    "T03n0184_001:0461b20_5": "太子燈，光念計無常，傳國授弟，即時出家，行作沙門，道成號佛無上至尊，神德光明，無晝無夜。",
    "T03n0184_001:0461b23_0": "從比丘眾六十二萬，遊行世界，開化群生。",
    "T03n0184_001:0461b23_1": "當還提和衛國，度脫種姓及國臣民，與諸大眾，遊詣本國。",
    "T03n0184_001:0461b25_2": "是時國中，百官群臣，謂佛大眾來攻奪國，皆共議言：『今當興師，逆往拒之，不宜與國。』",
    "T03n0184_001:0461b27_3": "即時相率，欲以向佛。",
    "T03n0184_001:0461b27_4": "「佛以六通，逆照其心，化作大城，廣大嚴峻，與彼城對。",
    "T03n0184_001:0461b29_5": "佛哀國人，欲令解脫，即化二城，變為琉璃，其城洞達，內外相照；復化六十，二萬比丘，如佛無異，變化示現。",
    "T03n0184_001:0461c02_6": "王見惶怖，疑解心伏，即出詣佛，叩頭自悔：『稟性空頑，惡意向佛，愚人所誤，幸唯原之。",
    "T03n0184_001:0461c04_7": "願佛便還精舍，七日之中，當修所供，奉迎至尊。』",
    "T03n0184_001:0461c06_0": "佛知其意，默然便還。",
    "T03n0184_001:0461c06_1": "「於是其王問諸群臣：『奉迎聖王，其法云何？』",
    "T03n0184_001:0461c07_2": "諸臣言：『迎遮迦越王法，莊嚴國土，面四十里，平治道路，香汁灑地，金銀珍琦，七寶欄楯，起諸幢幡，繒綵花蓋，城門街巷，莊嚴校飾，彈琴鼓樂，如忉利天，散花然燈，燒眾名香，敬侍道側。』",
    "T03n0184_001:0461c11_3": "七日已辦，王勅群臣百官導從，躬親迎佛。",
    "T03n0184_001:0461c12_4": "佛哀人民，告諸比丘：『嚴出應請。』",
    "T03n0184_001:0461c13_5": "比丘受勅，行詣本國。",
    "T03n0184_001:0461c14_6": "佛告比丘：『汝等見此供設嚴好光目者不？",
    "T03n0184_001:0461c15_7": "昔吾承事往古諸佛，供養莊嚴，亦如今也！』",
    "T03n0184_001:0461c17_0": "「是時有梵志儒童，名無垢光。",
    "T03n0184_001:0461c17_1": "幼懷聰叡，志大苞弘，隱居山林，守玄行禪，圖書祕讖，無所不知，心思供養，奉報師恩。",
    "T03n0184_001:0461c19_2": "辭行開化道經丘聚，聚中梵志，名不樓陀，盛祀天祠，滿十二月，飯食供養，梵志徒眾，八萬四千人，歲終達嚫，金銀珍寶、車馬牛羊、衣被繒綵履屣、七寶之蓋、錫杖澡罐，最聰明智慧者，應受斯物。",
    "T03n0184_001:0461c24_3": "七日未竟，時儒童菩薩，入彼眾中，論道說義，七日七夜。",
    "T03n0184_001:0461c25_4": "爾時其眾，欣踊無量，主人長者，甚大歡喜，以女賢意，施與菩薩。",
    "T03n0184_001:0461c27_0": "菩薩不受，唯取傘蓋錫杖、澡罐履屣、金銀錢各一千，還上本師。",
    "T03n0184_001:0461c28_1": "其師歡喜，便共分布。",
    "T03n0184_001:0461c29_0": "「儒童菩薩，復辭出行。",
    "T03n0184_001:0461c29_1": "時諸同學，各各贈送人一銀錢，遂行入國。",
    "T03n0184_001:0462a01_2": "見人欣然，怱怱平治道路，灑掃燒香，即問行人：『用何等故？』",
    "T03n0184_001:0462a02_3": "行人答曰：『錠光佛今日當來，施設供養。』",
    "T03n0184_001:0462a03_4": "儒童聞佛歡喜踊躍，衣毛肅然：『佛從何來？",
    "T03n0184_001:0462a04_5": "云何供養？』",
    "T03n0184_001:0462a05_6": "行人對曰：『唯持花香繒綵幢幡。』",
    "T03n0184_001:0462a05_7": "於是菩薩，便行入城，勤求供具，須臾周匝，了不可得。",
    "T03n0184_001:0462a07_8": "國人言：『王禁花香，七日獨供。』",
    "T03n0184_001:0462a07_9": "菩薩聞之，心甚不樂。",
    "T03n0184_001:0462a08_10": "「須臾佛到，知童子心，時有一女，持瓶盛花。",
    "T03n0184_001:0462a09_11": "佛放光明，徹照花瓶，變為琉璃，內外相見。",
    "T03n0184_001:0462a10_12": "菩薩往趣，而說頌曰：「『銀錢凡五百，　　請買五莖花，　　奉上錠光佛，　　求我本所願。』",
    "T03n0184_001:0462a13_0": "「女時說頌，答菩薩言：「『此花直數錢，　　乃顧至五百，　　今求何等願？",
    "T03n0184_001:0462a15_1": "　　不惜銀錢寶。』",
    "T03n0184_001:0462a16_0": "「菩薩即答言：「『不求釋梵魔，　　四王轉輪聖，　　願我得成佛，　　度脫諸十方。』",
    "T03n0184_001:0462a19_0": "　　女言善快哉：　　『所願速得成！",
    "T03n0184_001:0462a20_0": "　　願我後世生，　　常當為君妻。』",
    "T03n0184_001:0462a21_0": "「菩薩即答言：「『女人多情態，　　壞人正道意，　　敗亂所求願，　　斷人布施心。』",
    "T03n0184_001:0462a24_0": "「女答菩薩言：「『女誓後世生，　　隨君所施與，　　兒子及我身，　　今佛知我意。",
    "T03n0184_001:0462a27_0": "　　仁者慈愍我，　　唯賜求所願，　　此華便可得，　　不者錢還卿。』",
    "T03n0184_001:0462a29_0": "　　即時思宿命，　　觀視其本行，　　以更五百世，　　曾為菩薩妻。",
    "T03n0184_001:0462b02_0": "「於是便可之，歡喜受花去。",
    "T03n0184_001:0462b02_1": "意甚大悅：『今我女弱，不能得前。",
    "T03n0184_001:0462b03_2": "請寄二華，以上於佛。』",
    "T03n0184_001:0462b03_3": "即時佛到，國王臣民、長者居士、眷屬圍繞，數千百重，菩薩欲前散花，不能得前。",
    "T03n0184_001:0462b05_4": "佛知至意，化地作泥，人眾兩披，爾乃得前。",
    "T03n0184_001:0462b06_5": "便散五華，皆止空中，變成花蓋，面七十里，二花住佛兩肩上，如根生。",
    "T03n0184_001:0462b08_6": "菩薩歡喜，布髮著地：『願尊蹈之。』",
    "T03n0184_001:0462b09_0": "佛言：『豈可蹈乎？』",
    "T03n0184_001:0462b09_1": "菩薩對曰：『唯佛能蹈！』",
    "T03n0184_001:0462b09_2": "佛乃蹈之，即住而笑，口中五色光出，離口七尺，分為兩分：一光繞佛三匝，光照三千大千剎土，莫不得所，還從頂入；一光下入十八地獄，苦痛一時得安。",
    "T03n0184_001:0462b13_3": "「諸弟子白佛言：『佛不妄笑，願說其意。』",
    "T03n0184_001:0462b14_4": "佛言：『汝等見此童子不？』",
    "T03n0184_001:0462b14_5": "『唯然已見。』",
    "T03n0184_001:0462b14_6": "世尊言：『此童子於無數劫，所學清淨，降心棄命，捨欲守空，不起不滅，無倚之慈，積德行願，今得之矣！』",
    "T03n0184_001:0462b18_0": "「佛告童子：『汝却後百劫，當得作佛，名釋迦文(漢言能仁)如來、無所著、至真、等正覺，劫名波陀(漢言為賢)，世界名沙捊(漢言恐畏國土)，父名白淨，母名摩耶，妻名裘夷，子名羅雲，侍者名阿難，右面弟子，名舍利弗，左面弟子，名摩訶目揵連，教化五濁世人，度脫十方，當如我也！』",
    "T03n0184_001:0462b23_1": "於是能仁菩薩，以得決言，踊躍歡喜疑解望止，[火*霍]然無想，寂而入定，便逮清淨，不起法忍，即時身踊，懸在空中，去地七仞，從上來下，稽首佛足，便作沙門。",
    "T03n0184_001:0462b27_2": "「佛說偈言：「『汝當於是世，　　把草坐樹下，　　戒力定慧力，　　降伏魔官屬。",
    "T03n0184_001:0462c01_0": "　　汝行聖人場，　　打震甘露鼓，　　愍念眾生故，　　續轉無上輪。",
    "T03n0184_001:0462c03_0": "　　汝當於是世，　　善權無上慧，　　九十六外道，　　皆令得法眼。",
    "T03n0184_001:0462c05_0": "　　汝當於是世，　　慈哀行四恩，　　施惠法甘露，　　滅除三毒病。』",
    "T03n0184_001:0462c07_0": "「能仁菩薩，承事錠光，至于泥曰。",
    "T03n0184_001:0462c07_1": "奉戒清淨，守護正法，慈悲喜護，惠施仁愛，利人等利，救濟不惓，壽終上生兜術天上。",
    "T03n0184_001:0462c09_2": "欲救一切、攝度盲冥，從上來下，為轉輪王飛行皇帝，七寶導從。",
    "T03n0184_001:0462c11_3": "何等為七？",
    "T03n0184_001:0462c11_4": "一、金輪寶，二、神珠寶，三、玉女寶，四、典寶藏臣，五、典兵臣，六、紺馬寶珠髦鬣，七、白象寶珠髦尾。",
    "T03n0184_001:0462c13_5": "「金輪寶者，輪有千輻，雕文刻鏤，眾寶填廁，光明洞達，絕日月光，當在王上；王心有念，輪則為轉，案行天下，須臾周匝，是故名為金輪寶也。",
    "T03n0184_001:0462c16_6": "神珠寶者，至二十九日月盡夜時，以珠懸於空中，在其國上，隨國大小，明照內外，如晝無異，是故名為神珠寶也。",
    "T03n0184_001:0462c19_7": "玉女寶者，其身冬則溫煖，夏則清涼，口中青蓮花香，身栴檀香，食自消化，無大小便利之患，亦無女人惡露不淨，髮與身等，不長不短，不白不黑，不肥不瘦，是以名為玉女寶也。",
    "T03n0184_001:0462c23_8": "典寶藏臣者，王欲得金銀琉璃、水精摩尼、真珠珊瑚珍寶時，舉手向地，地出七寶向水，水出七寶向山，山出七寶向石，石出七寶，是故名為典寶藏臣也。",
    "T03n0184_001:0462c26_9": "典兵臣者，王意欲得四種兵——馬兵、象兵、車兵、步兵——臣白王言：『欲得幾種兵？",
    "T03n0184_001:0462c28_10": "若千若萬，若至無數？』",
    "T03n0184_001:0462c28_11": "顧視之間，兵即已辦，行陣嚴整，是故名為典兵臣也。",
    "T03n0184_001:0463a01_12": "紺馬寶者，馬青紺色，髦鬣貫珠，搵摩洗刷，珠則墮落，須臾之間，更生如故；其珠鮮潔，又踰於前，鳴聲于遠聞一由旬，王時乘騎，案行天下，朝去暮還，亦不疲極，馬脚觸塵，皆成金沙，是故名為紺馬寶也。",
    "T03n0184_001:0463a06_13": "白象寶者，色白紺目，七肢平跱，力過百象，髦尾貫珠，既鮮且潔，口有六牙，牙七寶色；若王乘時，一日之中，周遍天下，朝往暮返，不勞不疲，若行渡水，水不搖動，足亦不濡，是故名為白象寶也。",
    "T03n0184_001:0463a10_14": "「爾時人民，壽八萬四千歲，後宮婇女，各八萬四千，王有千子，仁慈勇武，一人當千，聖王治正，戒德十善，教授人民，天下太平，風雨順時，五穀熟成，食之少病，味若甘露，氣力豐盛，唯有七病：一者寒、二者熱、三者飢、四者渴、五者大便、六者小便，七者意所欲。",
    "T03n0184_001:0463a16_15": "聖王壽盡，又昇梵天，為梵天王。",
    "T03n0184_001:0463a17_16": "上為天帝，下為聖主，各三十六反，終而復始，欲度人故，隨時而出。",
    "T03n0184_001:0463a19_0": "「菩薩勤苦，經歷三阿僧祇劫，劫垂欲盡，愍傷一切，輪轉無際，為眾生故，投身餧餓虎，勇猛精進，超踰九劫。",
    "T03n0184_001:0463a21_1": "能仁菩薩，於九十一劫，修道德、學佛意，行六度無極——布施、持戒、忍辱、精進、一心、智慧——善權方便，慈悲喜護，育養眾生，如視赤子，承事諸佛，積德無限，累劫勤苦，通十地行，在一生補處，功成志就，神智無量。",
    "T03n0184_001:0463a26_2": "期運之至，當下作佛，於兜術天上，興四種觀，觀視土地，觀視父母，生何國中，教化之宜先當度誰？",
    "T03n0184_001:0463a28_3": "白淨王者，是吾累世所生之父，拘利剎帝有二女，時在後園池中沐浴，菩薩舉手指言：『是吾世世所生母也，當往就生。』",
    "T03n0184_001:0463b02_4": "時有五百梵志，皆有五神通，飛過宮城，不能得度，驚而相謂：『吾等神足，石壁皆過，因何等故，今不得度？』",
    "T03n0184_001:0463b04_5": "梵志師言：『汝見此二女不？",
    "T03n0184_001:0463b05_6": "一女當生三十二相大人；一女當生三十相人。",
    "T03n0184_001:0463b06_7": "是其威神，令吾等失神足。』",
    "T03n0184_001:0463b07_8": "是時音聲，普聞天下。",
    "T03n0184_001:0463b07_9": "「是時白淨王，歡喜踊躍，貪得飛行皇帝來生其家，即便求索娉迎為妻。",
    "T03n0184_001:0463b09_10": "迦夷衛者，三千日月萬二千天地之中央也，過去來今諸佛，皆生此地。",
    "T03n0184_001:0463b11_0": "菩薩降身品第二",
    "T03n0184_001:0463b12_0": "「於是能仁菩薩，化乘白象，來就母胎。",
    "T03n0184_001:0463b12_1": "用四月八日，夫人沐浴，塗香著新衣畢，小如安身，夢見空中有乘白象，光明悉照天下，彈琴鼓樂，絃歌之聲，散花燒香，來詣我上，忽然不現。",
    "T03n0184_001:0463b16_2": "夫人驚寤，王即問曰：『何故驚動？』",
    "T03n0184_001:0463b16_3": "夫人言：『向於夢中，見乘白象者，空中飛來，彈琴鼓樂，散花燒香，來在我上，忽不復現，是以驚覺。』",
    "T03n0184_001:0463b19_4": "王意恐懼心為不樂，便召相師隨若那，占其所夢。",
    "T03n0184_001:0463b20_5": "相師言：『此夢者，是王福慶，聖神降胎，故有是夢。",
    "T03n0184_001:0463b21_6": "生子處家，當為轉輪飛行皇帝；出家學道，當得作佛，度脫十方。』",
    "T03n0184_001:0463b22_7": "王意歡喜。",
    "T03n0184_001:0463b23_8": "於是夫人，身意和雅，而說偈言：「『今我所懷胎，　　必是摩訶薩，　　婬邪嫉恚止，　　身心清淨安。",
    "T03n0184_001:0463b26_0": "　　心常樂布施，　　持戒忍精進，　　定意入三昧，　　智慧廣度人。",
    "T03n0184_001:0463b28_0": "　　觀察大王身，　　敬如父以兄，　　瞻愍人民類，　　亦如己赤子。",
    "T03n0184_001:0463c01_0": "　　疾病醫藥療，　　飢寒施衣食，　　憐貧敬尊老，　　樂令生老滅。",
    "T03n0184_001:0463c03_0": "　　諸在獄閉繫，　　毒苦愁怖惱，　　願王加大慈，　　一時赦罪過。",
    "T03n0184_001:0463c05_0": "　　今我不欲聞，　　世俗音樂聲，　　志趣山林宴，　　清淨寂默定。』",
    "T03n0184_001:0463c07_0": "「於是粟散諸小國王，聞大王夫人有娠，皆來朝賀，各以金銀珍寶衣被花香，敬心奉貢稱吉，無量夫人，舉手攘之，不欲勞煩。",
    "T03n0184_001:0463c09_1": "自夫人懷妊，天獻眾味，補益精氣，自然飽滿，不復饗王厨。",
    "T03n0184_001:0463c11_2": "十月已滿太子身成，到四月七日，夫人出遊，過流民樹下，眾花開化、明星出時，夫人攀樹枝，便從右脇生墮地。",
    "T03n0184_001:0463c13_3": "行七步，舉手而言：『天上天下，唯我為尊。",
    "T03n0184_001:0463c14_4": "三界皆苦，吾當安之。』",
    "T03n0184_001:0463c15_5": "應時天地大動，三千大千剎土莫不大明。",
    "T03n0184_001:0463c16_6": "釋梵四王與其官屬，諸龍、鬼神、閱叉、揵陀羅、阿須倫，皆來侍衛。",
    "T03n0184_001:0463c17_7": "有龍王兄弟，一名迦羅，二名欝迦羅，左雨溫水，右雨冷泉，釋梵摩持天衣裹之，天雨花香，彈琴鼓樂，熏香燒香，擣香澤香，虛空側塞。",
    "T03n0184_001:0463c20_8": "夫人抱太子，乘交龍車，幢幡伎樂，導從還宮。",
    "T03n0184_001:0463c21_9": "「王聞太子生，心懷喜躍，即與大眾、百官群臣、梵志、居士長者、相師，俱出往迎。",
    "T03n0184_001:0463c23_10": "王馬足觸地，五百伏藏，一時發出，海行興利，於時集至梵志相師，普稱萬歲，即名太子，號為悉達(漢言財吉)。",
    "T03n0184_001:0463c26_0": "王見釋梵四王、諸天龍神彌滿空中，敬心肅然，不識下馬禮太子。",
    "T03n0184_001:0463c27_1": "時未至城門，路側神廟一國所宗，梵志相師咸言：『宜將太子禮拜神像。』",
    "T03n0184_001:0463c29_2": "即抱入廟，諸神形像，皆悉顛覆。",
    "T03n0184_001:0463c29_3": "梵志相師、一切大眾皆言：『太子實神實妙，威德感化，天神歸命。』",
    "T03n0184_001:0464a02_4": "咸稱太子，號天中天。",
    "T03n0184_001:0464a03_0": "「於是還宮，天降瑞應，三十有二：一者、地為大動坵墟皆平，二者、道巷自淨臭處更香，三者、國界枯樹皆生花葉，四者、苑園自然生奇甘果，五者、陸地生蓮花大如車輪，六者、地中伏藏悉自發出，七者、中藏寶物開現精明，八者、篋笥衣被被在柁架，九者、眾川萬流停住澄清，十者、風霽雲除空中清明，十一者、天為四面細雨澤香，十二者、明月神珠懸於殿堂，十三者、宮中火燭為不復用，十四者、日月星辰皆住不行，十五、沸星下現侍太子生，十六、天梵寶蓋彌覆宮上，十七、八方之神奉寶來獻，十八、天百味飯自然在前，十九、寶甕萬口懸盛甘露，二十、天神牽七寶交露車至，二十一、五百白象子自然羅在殿前，二十二、五百白師子子從雪山出羅住城門，二十三、天諸婇女現伎女肩上，二十四、諸龍王女繞宮而住，二十五、天萬玉女把孔雀拂現宮牆上，二十六、天諸婇女持金瓶盛香汁列住空中侍，二十七、天樂皆下同時俱作，二十八、地獄皆休毒痛不行，二十九、毒蟲隱伏吉鳥翔鳴，三十、漁獵怨惡一時慈心，三十一、境內孕婦生者悉男，聾盲瘖瘂、癃殘百疾，皆悉除愈，三十二、樹神人現低首禮侍。",
    "T03n0184_001:0464a26_1": "當此之時，十六大國，莫不雅奇歎未曾有。",
    "T03n0184_001:0464a28_0": "「於是香山有道士名阿夷，中夜覺天地大動，觀見光明暉赫非常，山中有花，名優曇鉢，花中自然生師子王，墮地便行七步，舉頭而吼，面四十里，其中飛鳥走獸、蜎飛蚑行蠕動之類，莫不懾伏。",
    "T03n0184_001:0464b03_1": "阿夷念言：『世間有佛，應現此瑞。",
    "T03n0184_001:0464b04_2": "今世五濁盛惡，何故有此吉祥瑞應？』",
    "T03n0184_001:0464b05_3": "天曉飛到迦維衛國，未及國城，四十里外，忽然落地。",
    "T03n0184_001:0464b06_4": "心甚驚喜：『此必有佛，於我無疑。』",
    "T03n0184_001:0464b07_5": "步詣宮門，門監白王：『阿夷在門。』",
    "T03n0184_001:0464b07_6": "王愕然曰：『阿夷常飛，今者何故在門求通？』",
    "T03n0184_001:0464b08_7": "王即出禮拜迎，澡洗沐浴，施新衣服，問訊：『今日臨顧，勞屈尊聖！』",
    "T03n0184_001:0464b10_8": "阿夷答言：『聞大王夫人生太子，故來瞻省。』",
    "T03n0184_001:0464b11_9": "勅其內人，抱太子出。",
    "T03n0184_001:0464b11_10": "侍女白言：『太子疲懈，始得安眠。』",
    "T03n0184_001:0464b12_11": "阿夷喜悅，便說偈言：「『大雄常自覺，　　覺諸不覺者，　　歷劫無睡臥，　　豈當眠寐乎？』",
    "T03n0184_001:0464b16_0": "「於是侍女，抱太子出，欲以太子向阿夷禮。",
    "T03n0184_001:0464b16_1": "阿夷便驚起，前禮太子足。",
    "T03n0184_001:0464b17_2": "國王及群臣，見國師阿夷敬禮太子，心便悚然，益知至尊，即頭面禮太子足。",
    "T03n0184_001:0464b19_3": "阿夷猛力，迴伏百壯士，方抱太子，筋骨委震，見奇相三十二、八十種好，身如金剛，殊妙難量，悉如祕讖，必當成佛，於我無疑，淚下哽咽悲不能言。",
    "T03n0184_001:0464b22_4": "時王惶怖請問：『太子有不祥乎？",
    "T03n0184_001:0464b23_5": "吉凶願告，幸勿有難。』",
    "T03n0184_001:0464b24_0": "阿夷自抑制，即便說偈言：「『今生大聖人，　　除世諸災患，　　傷我自無福，　　七日當命終。",
    "T03n0184_001:0464b27_0": "　　不見神變化，　　說法雨世間，　　今與太子別，　　是故自悲泣。』",
    "T03n0184_001:0464b29_0": "　　太子舉手言：　　『五道十方人，　　吾當盡教化，　　皆令得其所。",
    "T03n0184_001:0464c02_0": "　　本我意所願，　　當度薩和薩，　　一人不得道，　　吾不入泥洹。』",
    "T03n0184_001:0464c04_0": "「於是阿夷喜，重禮太子足。",
    "T03n0184_001:0464c04_1": "白淨王怖止歡喜，而說偈言：「『太子有何相？",
    "T03n0184_001:0464c06_2": "　　當何治於世？",
    "T03n0184_001:0464c07_0": "　　願為一一說，　　諸相有何福？』",
    "T03n0184_001:0464c08_0": "「時阿夷以偈答王言：「『今觀太子身，　　金色堅固志，　　無上金剛杵，　　舂破婬欲山。",
    "T03n0184_001:0464c11_0": "　　大人相滿具，　　足下安平趾，　　居國常平治，　　出家等正覺。",
    "T03n0184_001:0464c13_0": "　　手足輪相現，　　其好有千輻，　　是故轉法輪，　　得佛三界尊。",
    "T03n0184_001:0464c15_0": "　　鹿腨而龍髀，　　隱相陰馬藏，　　觀者無有厭，　　是故法清淨。",
    "T03n0184_001:0464c17_0": "　　纖長手臂指，　　軟掌鞔中里，　　是故法久長，　　千歲在世教。",
    "T03n0184_001:0464c19_0": "　　皮毛柔軟細，　　右旋不受塵，　　金色鉤鎖骨，　　是故伏外道。",
    "T03n0184_001:0464c21_0": "　　方身師子臆，　　旋轉不阿曲，　　平住手過膝，　　是故一切禮。",
    "T03n0184_001:0464c23_0": "　　身有七處滿，　　千子力當敵，　　菩薩宿作行，　　是故無怨惡。",
    "T03n0184_001:0464c25_0": "　　口含四十齒，　　方白而齊平，　　甘露法率眾，　　是故有七寶。",
    "T03n0184_001:0464c27_0": "　　頰車如師子，　　四牙萬字現，　　佛德現天下，　　是故豐三世。",
    "T03n0184_001:0464c29_0": "　　味味次第味，　　所食識其味，　　是以設法味，　　施與於一切。",
    "T03n0184_001:0465a02_0": "　　廣舌如蓮華，　　出口覆其面，　　是故種種音，　　受者如甘露。",
    "T03n0184_001:0465a04_0": "　　語聲哀鸞音，　　誦經過梵天，　　是故說法時，　　身安意得定。",
    "T03n0184_001:0465a06_0": "　　眼相紺青色，　　世世慈心觀，　　是故天人類，　　視佛無有厭。",
    "T03n0184_001:0465a08_0": "　　頂特生肉髻，　　髮色紺琉璃，　　欲度一切故，　　是以法隆盛。",
    "T03n0184_001:0465a10_0": "　　面光如滿月，　　色像花初開，　　是以眉間毫，　　白淨如明珠。』",
    "T03n0184_001:0465a12_0": "「於是王深知其能相，為起四時殿，春、秋、冬、夏。",
    "T03n0184_001:0465a13_0": "各自異處，於其殿前列種甘果樹，樹間七寶浴池，池中奇花，色色各異，譬如天花，水類之鳥，數十百種，宮城牢固，七寶樓觀懸鈴幡幢，門戶開閉，聲聞四十里，選五百妓女，擇取溫雅禮儀備者，供養娛樂，育養太子。",
    "T03n0184_001:0465a18_1": "太子生日，國中八萬四千長者，生子悉男，八萬四千廐馬生駒，其一特異，毛色絕白，髦鬣貫珠，以是之故，名為騫特。",
    "T03n0184_001:0465a20_2": "廐生白象，八萬四千，其一白象，七肢平跱，髦尾貫珠，口有六牙，是故名為白象之寶。",
    "T03n0184_001:0465a22_3": "白馬給乘，奴名車匿。",
    "T03n0184_001:0465a23_4": "「太子生七日，其母命終，以懷天師功德大故，生忉利天，封受自然。",
    "T03n0184_001:0465a24_5": "太子在宮，不樂憒閙，志思閑燕。",
    "T03n0184_001:0465a25_6": "王問侍女：『太子樂乎？』",
    "T03n0184_001:0465a26_7": "侍女白言：『供養伎樂，不失時節，觀省太子，不以歡樂。』",
    "T03n0184_001:0465a27_8": "王用愁憂，即召群臣：『阿夷相言，必成佛道。",
    "T03n0184_001:0465a28_9": "以何方便，使太子留，令無道志。』",
    "T03n0184_001:0465a29_10": "有一臣言：『唯教書疏，用繫志意。』",
    "T03n0184_001:0465b01_11": "即與其僕五百人俱，共詣師門。",
    "T03n0184_001:0465b01_12": "師聞太子至，即出拜迎。",
    "T03n0184_001:0465b02_13": "太子問言：『此為何人？』",
    "T03n0184_001:0465b02_14": "臣言：『是國教書師也。』",
    "T03n0184_001:0465b03_15": "太子問言：『閻浮提書凡有六十四種，即數書名，今用何書，以相教示？』",
    "T03n0184_001:0465b05_0": "梵志惶怖，答太子言：『六十四種，己所未聞，唯持二書，以教人民。",
    "T03n0184_001:0465b06_1": "即時歸命，願赦不及。』",
    "T03n0184_001:0465b08_0": "試藝品第三",
    "T03n0184_001:0465b09_0": "「於是太子，與諸官屬，即迴還宮。",
    "T03n0184_001:0465b09_1": "至年十七，妙才益顯，晝夜憂思，未曾歡樂，常念出家。",
    "T03n0184_001:0465b11_0": "王問其僕：『太子云何？』",
    "T03n0184_001:0465b11_1": "其僕答言：『太子日日憂悴，未甞歡樂。』",
    "T03n0184_001:0465b12_2": "王復愁憂召諸群臣：『太子憂思，今當如何？』",
    "T03n0184_001:0465b13_3": "有一臣言：『令習兵馬。』",
    "T03n0184_001:0465b13_4": "或言：『當習手搏射御。』",
    "T03n0184_001:0465b14_5": "或言：『當令案行國界，使觀施為，散諸意思。』",
    "T03n0184_001:0465b15_6": "有一臣言：『太子已大，宜當娶妻以迴其志。』",
    "T03n0184_001:0465b16_7": "王為太子，採擇名女，無可意者。",
    "T03n0184_001:0465b17_0": "有小國王，名須波佛(漢言善覺)，有女名裘夷，端正皎潔天下少雙，八國諸王，皆為子求，悉不與之。",
    "T03n0184_001:0465b19_1": "白淨王聞即召善覺，而告之曰：『吾為太子，娉取卿女。』",
    "T03n0184_001:0465b20_2": "善覺答言：『今女有母，及諸群臣國師梵志，當卜所宜，別自啟白。』",
    "T03n0184_001:0465b21_3": "「善覺歸國，愁憂不樂，絕不飲食。",
    "T03n0184_001:0465b22_4": "女即問王：『體力不安？",
    "T03n0184_001:0465b23_5": "何故不樂？』",
    "T03n0184_001:0465b23_6": "父言：『坐汝令吾憂耳。』",
    "T03n0184_001:0465b23_7": "女言：『云何為我？』",
    "T03n0184_001:0465b24_8": "父言：『聞諸國王來求索汝，吾皆不許。",
    "T03n0184_001:0465b25_0": "今白淨王，為太子求汝，若不許者，恐見誅罰，適欲與者，諸國怨結。",
    "T03n0184_001:0465b26_1": "以是之故，令吾憂慼！』",
    "T03n0184_001:0465b27_0": "女言：『願父安意，此事易耳。",
    "T03n0184_001:0465b27_1": "我却七日，自處出門。』",
    "T03n0184_001:0465b28_2": "善覺聽之，表白淨王：『女即七日，自出求處國中勇武技術最勝者，爾乃為之。』",
    "T03n0184_001:0465c01_3": "白淨王念：『太子處宮，未曾所習，今欲試藝，當如何乎？』",
    "T03n0184_001:0465c02_4": "「至其時日，裘夷從五百侍女，詣國門上，諸國術士，普皆雲集，觀最妙技禮樂備者，我乃應之。",
    "T03n0184_001:0465c04_5": "王勅群臣，當出戲場觀諸技術。",
    "T03n0184_001:0465c05_6": "王語優陀：『汝告太子：「為爾娶妻，當現奇藝。」』",
    "T03n0184_001:0465c06_7": "優陀受教往告太子：『王為娶妻，令試禮樂，宜就戲場。』",
    "T03n0184_001:0465c07_8": "太子即與優陀、難陀、調達、阿難等五百人，執持禮樂射藝之具，當出城門，安置一象，當其城門，決有力者。",
    "T03n0184_001:0465c09_9": "調達先出，見象塞門，扠之一拳，應時即死。",
    "T03n0184_001:0465c10_10": "難陀尋至，牽著道側。",
    "T03n0184_001:0465c11_11": "太子後來，問其僕曰：『誰抂殺象？』",
    "T03n0184_001:0465c12_12": "答言：『調達殺之！』",
    "T03n0184_001:0465c12_13": "『誰復移者？』",
    "T03n0184_001:0465c12_14": "答言：『難陀！』",
    "T03n0184_001:0465c12_15": "菩薩慈仁，徐前接象，舉擲城外，象即還穌更生如故。",
    "T03n0184_001:0465c14_16": "「調達到場，撲眾力士，莫能當者，諸名勇力，皆為摧辱。",
    "T03n0184_001:0465c15_17": "王問其僕：『誰為勝者？』",
    "T03n0184_001:0465c15_18": "答言：『調達。』",
    "T03n0184_001:0465c16_19": "王告難陀：『汝與調達二人相撲。』",
    "T03n0184_001:0465c16_20": "難陀受教即撲，調達頓躃悶絕，以水灌之，有頃乃穌。",
    "T03n0184_001:0465c18_21": "王復問言：『誰為勝者？』",
    "T03n0184_001:0465c18_22": "其僕答言：『難陀得勝。』",
    "T03n0184_001:0465c19_23": "王告難陀：『與太子決。』",
    "T03n0184_001:0465c19_24": "難陀白王：『兄如須彌，難陀如芥子，實非其類。』",
    "T03n0184_001:0465c20_25": "拜謝而退。",
    "T03n0184_001:0465c20_26": "「復以射決，先安鐵鼓，十里置一，至于七鼓，諸名射者，其箭力勢，不及一鼓，調達放發，徹一中二，難陀徹二，箭貫三鼓，其餘藝士，無能及者。",
    "T03n0184_001:0465c24_27": "太子前射，挽弓皆折，無可手者。",
    "T03n0184_001:0465c24_28": "告其僕曰：『吾先祖有弓，今在天廟，汝取持來。』",
    "T03n0184_001:0465c25_29": "即往取弓，二人乃勝，令與眾人無能舉者。",
    "T03n0184_001:0465c26_30": "太子張弓，弓聲如雷。",
    "T03n0184_001:0465c27_31": "傳與大眾，莫能引者。",
    "T03n0184_001:0465c27_32": "太子攬牽彈弓之聲，聞四十里，彎弓放箭，徹過七鼓，再發穿鼓入地，泉水涌出，三發貫鼓著鐵圍山，一切眾會歎未曾有。",
    "T03n0184_001:0466a01_33": "諸來決藝，悉皆受折慚辱而去。",
    "T03n0184_001:0466a02_34": "「復有力人王，最於後來，壯健非常勇猛絕世，謂調達、難陀為不足擊，當與太子共決技耳。",
    "T03n0184_001:0466a04_35": "被辱去者，審呼能報，踊躍歡喜，語力人王：『卿之雄傑世無當者，決力取勝，必自如意。』",
    "T03n0184_001:0466a06_36": "皆隨從還，觀與太子決於勝負。",
    "T03n0184_001:0466a07_37": "調達、難陀奮其威武，便前欲擊。",
    "T03n0184_001:0466a07_38": "太子止言：『此非為人，大力魔王耳。",
    "T03n0184_001:0466a08_39": "卿不能制，必受其辱。",
    "T03n0184_001:0466a09_40": "吾自當之。』",
    "T03n0184_001:0466a09_41": "父王聞此，念太子幼，深為愁怖；諸來觀者，謂勝太子。",
    "T03n0184_001:0466a10_42": "時力人王，蹹地勇起，奮臂舉手，前撮太子，太子應時，接撲著地，地為大動。",
    "T03n0184_001:0466a12_43": "眾會重辱，散去忽滅。",
    "T03n0184_001:0466a13_0": "太子殊勝，椎鍾擊鼓，彈琴歌頌，騎乘還宮。",
    "T03n0184_001:0466a13_1": "「優陀語善覺言：『太子技藝，事事殊特。",
    "T03n0184_001:0466a14_2": "卿女裘夷，今為所在？』",
    "T03n0184_001:0466a15_3": "善覺答言：『從五百侍女在城門上。』",
    "T03n0184_001:0466a16_4": "優陀白太子言：『宜現奇特。』",
    "T03n0184_001:0466a16_5": "太子脫身珠瓔，欲遙擲之。",
    "T03n0184_001:0466a17_6": "優陀言：『眾女大多，今擲與誰？』",
    "T03n0184_001:0466a18_7": "太子言：『珠瓔著頸則是其人。』",
    "T03n0184_001:0466a18_8": "尋便擲珠，即著裘夷。",
    "T03n0184_001:0466a19_9": "一切眾女，皆稱：『妙哉！",
    "T03n0184_001:0466a19_10": "甚為奇特，世之希有。』",
    "T03n0184_001:0466a20_11": "於是善覺，嚴辦送女，詣太子宮，眾伎侍從，凡二萬人，晝夜娛樂，絕世之音。",
    "T03n0184_001:0466a22_0": "太子志意，不以為歡，常欲棄捨，靜修道業，濟度眾生。",
    "T03n0184_001:0466a23_1": "「王問其僕：『太子迎妃以來，意志云何？』",
    "T03n0184_001:0466a24_2": "僕答王言：『憂思不樂，身體羸瘦，轉不如前。』",
    "T03n0184_001:0466a25_3": "王心愁憂，即召群臣：『太子不悅，當如之何？』",
    "T03n0184_001:0466a26_4": "諸臣議言：『宜復娉娶，增其伎樂。』",
    "T03n0184_001:0466a26_5": "儻能迴志，樂於世間，即復為娉妙女，一名眾稱味，二名常樂意。",
    "T03n0184_001:0466a28_6": "其一夫人者，二萬婇女，三夫人者，凡有六萬婇女，端正妙好，天女無異。",
    "T03n0184_001:0466a29_7": "王問裘夷：『太子今有六萬婇女，伎樂供養，太子寧樂乎？』",
    "T03n0184_001:0466b02_8": "答言：『太子夙夜專精志道，不思欲樂。』",
    "T03n0184_001:0466b03_0": "王聞憂慘，召諸群臣復共議言：『今供太子，盡世珍奇，而故專志未曾歡樂。",
    "T03n0184_001:0466b04_1": "必如阿夷言乎？』",
    "T03n0184_001:0466b05_2": "諸臣答言：『六萬婇女，極世之樂，不以為歡，宜使出遊觀於治政，以散道意。』",
    "T03n0184_001:0466b07_0": "修行本起經卷上"
}