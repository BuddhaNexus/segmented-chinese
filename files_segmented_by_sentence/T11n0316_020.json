{
    "T11n0316_020:0828c02_0": "佛說大乘菩薩藏正法經卷第二",
    "T11n0316_020:0828c03_0": "十",
    "T11n0316_020:0828c05_0": "西天譯經三藏朝散大夫",
    "T11n0316_020:0828c06_0": "試光祿卿傳梵大師賜紫",
    "T11n0316_020:0828c07_0": "沙門臣法護等奉　詔譯",
    "T11n0316_020:0828c08_0": "持戒波羅蜜多品第七之三",
    "T11n0316_020:0828c09_0": "「復次舍利子！",
    "T11n0316_020:0828c09_1": "菩薩發如是心：『世間眾生應如是念：「我於長夜中，遠離善知識、親近惡知識，發起懈怠下劣精進，癡冥疲乏如瘖啞人，無見無忍亦無善愛，無惡業惡報、無善業善報、無雜業雜報。",
    "T11n0316_020:0828c13_2": "既不自知，亦復不能請問沙門婆羅門諸阿闍梨，何者是善？",
    "T11n0316_020:0828c14_3": "何者不善？",
    "T11n0316_020:0828c14_4": "何者有罪？",
    "T11n0316_020:0828c15_5": "何者無罪？",
    "T11n0316_020:0828c15_6": "何者所應親近？",
    "T11n0316_020:0828c15_7": "何者不應親近？",
    "T11n0316_020:0828c16_8": "何者所應作？",
    "T11n0316_020:0828c16_9": "何者不應作？",
    "T11n0316_020:0828c16_10": "何者作已於長夜中無義無利生諸苦惱，由是我慢增長，不能了知善業根本，唯造一切不善之業。",
    "T11n0316_020:0828c18_11": "縱得人身諸根殘缺，又於人中不能活命，不能行於布施。",
    "T11n0316_020:0828c20_12": "又於人中盲聾瘖啞無諸色相，善說惡說悉不能知。",
    "T11n0316_020:0828c21_13": "由如是故不樂布施。」",
    "T11n0316_020:0828c21_14": "我今應當回發是心，親近善知識，若得人身，諸根完具能活其命，習行布施不惜軀命，具諸色力，善說惡說悉能了知，復能請問師尊智者，何者是善？",
    "T11n0316_020:0828c25_15": "何者不善？",
    "T11n0316_020:0828c25_16": "何者有罪？",
    "T11n0316_020:0828c25_17": "何者無罪？",
    "T11n0316_020:0828c25_18": "何者所應親近？",
    "T11n0316_020:0828c26_19": "何者不應親近？",
    "T11n0316_020:0828c26_20": "何者諸所作時違背聲聞緣覺之法、順向菩薩藏義？",
    "T11n0316_020:0828c27_21": "親近承事諸阿闍梨，隨諸所作。",
    "T11n0316_020:0828c28_22": "厭此不真實身，悕取堅固真實之身。",
    "T11n0316_020:0828c29_23": "總略乃至給奉水瓶。』",
    "T11n0316_020:0828c29_24": "此是菩薩第七發心。」",
    "T11n0316_020:0829a02_0": "爾時世尊欲重明斯義說伽陀曰：「欲近善友作利益，　　我乃遠離多百劫，　不能請問善惡門，　　有罪無罪果報等。",
    "T11n0316_020:0829a05_0": "　增上慢心墮地獄，　　傍生餓鬼諸趣中，　親近罪業諸友朋，　　多劫歷苦而無盡。",
    "T11n0316_020:0829a07_0": "　縱得人身根殘缺，　　多千劫中受輪回，　不能了知善惡門，　　有罪無罪果報等。",
    "T11n0316_020:0829a09_0": "　若得人身離艱苦，　　諸根完具善相圓，　人相完具離難時，　　如一眼龜值浮木。",
    "T11n0316_020:0829a11_0": "　得覩世間燈照曜，　　佛教中聞無染法，　爾時請問世間尊，　　諸善不善果報等。",
    "T11n0316_020:0829a13_0": "　慳者云何所趣向？",
    "T11n0316_020:0829a13_1": "　　何不慳者能行施？",
    "T11n0316_020:0829a14_0": "　貪諂毀戒復云何？",
    "T11n0316_020:0829a14_1": "　　又何不破淨戒者？",
    "T11n0316_020:0829a15_0": "　云何恚惡心無動？",
    "T11n0316_020:0829a15_1": "　　云何懈怠散亂心？",
    "T11n0316_020:0829a16_0": "　精進禪定樂云何？",
    "T11n0316_020:0829a16_1": "　　惡慧癡冥何所為？",
    "T11n0316_020:0829a17_0": "　云何得彼真實慧？",
    "T11n0316_020:0829a17_1": "　　云何菩提行方便？",
    "T11n0316_020:0829a18_0": "　六種賢行竟云何？",
    "T11n0316_020:0829a18_1": "　　慈心廣大世間勝。",
    "T11n0316_020:0829a19_0": "　惡趣眾生云何救？",
    "T11n0316_020:0829a19_1": "　　云何樂法心無厭？",
    "T11n0316_020:0829a20_0": "　菩提行藏廣勤求，　　十方剎中善安住。",
    "T11n0316_020:0829a21_0": "　云何親詣世間尊？",
    "T11n0316_020:0829a21_1": "　　云何禮奉營諸福？",
    "T11n0316_020:0829a22_0": "　普賢行門復云何？",
    "T11n0316_020:0829a22_1": "　　如我今時善親近。",
    "T11n0316_020:0829a23_0": "　云何請問阿闍梨？",
    "T11n0316_020:0829a23_1": "　　願聞師尊尊重事，　生阿闍梨歡喜心，　　此心生已真佛子。",
    "T11n0316_020:0829a25_0": "　福力智力為增上，　　是中所成廣大智，　智力增強發勝心，　　給奉水瓶生歡喜。",
    "T11n0316_020:0829a27_0": "「舍利子！",
    "T11n0316_020:0829a27_1": "此是菩薩第七發心。",
    "T11n0316_020:0829a28_0": "「復次舍利子！",
    "T11n0316_020:0829a28_1": "菩薩發如是心：『世間眾生應如是念：「我於長夜中，遠離善知識、親近惡知識，發起懈怠下劣精進，癡冥疲乏如瘖啞人，所有世間一切文句，與義句合、與法句合，法句合故，住於寂靜與離貪合，寂滅正智與沙門婆羅門涅盤同住。",
    "T11n0316_020:0829b04_2": "於一切處所作，我乃棄捨，不能了知文義句合，乃至不與涅盤同住，亦復不能受持讀誦，亦復無力，又無精進、無士夫力用、無士夫勢、無士夫勤勇、無最上精進，無因無緣。",
    "T11n0316_020:0829b08_3": "諸眾生煩惱亦無因無緣，眾生雜染無因無緣，眾生清淨無因無緣。",
    "T11n0316_020:0829b09_4": "此等無因依止諸見，不能了知所作善業，唯造惡業。",
    "T11n0316_020:0829b11_5": "縱得人身諸根殘缺，又於人中不能活命不能行施，癡迷所覆盲聾瘖啞無諸色力，不能了知文義句合，乃至不與涅槃同住，亦復不能受持讀誦。",
    "T11n0316_020:0829b14_6": "由如是故，不能親近習行善法。」",
    "T11n0316_020:0829b15_7": "我今應當回發是心親近善法，乃至不惜軀命了知文義句合，於出離道涅槃同住。",
    "T11n0316_020:0829b16_8": "於菩薩藏正法，勤求修習受持讀誦，發勤精進，親近承事諸阿闍梨，於菩薩藏正法受持讀誦，厭此不真實身，悕取堅固真實之身，福智勝力當得圓具。",
    "T11n0316_020:0829b20_9": "以福智力得圓具故，所作慣習而能積集菩薩藏正法，親近承事諸阿闍梨，隨諸所作，總略乃至給奉水瓶。』",
    "T11n0316_020:0829b22_10": "此是菩薩第八發心。」",
    "T11n0316_020:0829b24_0": "爾時世尊欲重明斯義說伽陀曰：「所有法義相應故，　　於正道分修道行，　寂滅理中作證門，　　而涅槃道得真實。",
    "T11n0316_020:0829b27_0": "　若於此法遠離者，　　即於諸法無所利，　無義利句設相應，　　不能親近彼正法，　無力亦復無精進，　　士夫勢用悉皆無，　無他勤勇亦復然，　　於一切處無所得。",
    "T11n0316_020:0829c02_0": "　即見無佛亦無法，　　無父無母及宗親，　由斯善惡業皆無，　　一切皆無諸報應。",
    "T11n0316_020:0829c04_0": "　此諸如是罪業見，　　數數親近罪根深，　一向艱惡日增多，　　墮地獄中經久遠。",
    "T11n0316_020:0829c06_0": "　地獄出受傍生報，　　餓鬼趣中罪復深，　其後縱得人中生，　　聾騃癡冥而無舌。",
    "T11n0316_020:0829c08_0": "　餘業復受瘖啞報，　　癡暗缺漏苦還增，　而復重受地獄殃，　　由不了故當墜墮。",
    "T11n0316_020:0829c10_0": "　經歷久時後當得，　　人身具足善相圓，　諸根既具勝力增，　　依時淨住而思忖：　若於諸法義相應，　　即得同歸出離道。",
    "T11n0316_020:0829c13_0": "　修菩提道證菩提。",
    "T11n0316_020:0829c13_1": "　　我當思惟如是事，　所有諸大菩薩藏，　　和合甚深正法義，　經歷俱胝千劫中，　　發生淨信極難得。",
    "T11n0316_020:0829c16_0": "　若此若餘廣多數，　　諸佛妙法不思議，　隨諸修作能受持，　　為佛菩提勝根本。",
    "T11n0316_020:0829c18_0": "　我當親近及承事，　　尊重信奉阿闍梨，　諸佛菩薩亦復然，　　即得最上清淨信。",
    "T11n0316_020:0829c20_0": "　發生如是淨心已，　　即是菩薩廣大心，　勝慧方便悉圓成，　　給奉水瓶常精進。",
    "T11n0316_020:0829c22_0": "「舍利子！",
    "T11n0316_020:0829c22_1": "此是菩薩第八發心。",
    "T11n0316_020:0829c23_0": "「復次舍利子！",
    "T11n0316_020:0829c23_1": "菩薩發如是心：『痛哉！",
    "T11n0316_020:0829c23_2": "世間一切眾生，以其愛著於身命故，常為一切無義利行顛倒隨逐。",
    "T11n0316_020:0829c25_3": "何者名為無義利行？",
    "T11n0316_020:0829c25_4": "謂彼眾生愛著身命，不能愛樂菩提分法，以其我見而為先導，執著心堅癡冥所覆，摧毀破壞眾事隨逐，此說是名無義利行。",
    "T11n0316_020:0829c28_5": "又復眾生愛身命故，以其我見而為先導，愛戀妻室男女知識，以愛著心隱覆癡暗，遠離諸饒益事，此說是名無義利行。",
    "T11n0316_020:0830a02_6": "又復眾生愛身命故，以其我見而為先導，顧惜奴婢作事人等詹視防護，此說名為無義利行。",
    "T11n0316_020:0830a04_7": "復次世間一切眾生，有義利行常所隨逐者，謂若眾生不惜身命愛樂菩提分法，以菩提心而為先導，善修身語意業，此說名為有義利行。",
    "T11n0316_020:0830a07_8": "又復眾生不惜身命而常愛樂菩提分法，以菩提心而為先導，積集布施波羅蜜多，乃至積集般若波羅蜜多，此說名為有義利行。",
    "T11n0316_020:0830a10_9": "又復眾生不惜身命而常愛樂菩提分法，以菩提心而為先導，行布施、愛語、利行、同事，普攝一切眾生，此說名為有義利行。",
    "T11n0316_020:0830a13_10": "又復眾生不惜身命而常愛樂菩提分法，以菩提心而為先導，修習念處、正勤、神足、根、力、覺、道、勝菩提分，此說名為有義利行。",
    "T11n0316_020:0830a16_11": "又復眾生不惜身命而常愛樂菩提分法，以菩提心而為先導，聽受父母及阿闍梨諸有教誨，禮拜讚歎、恭信合掌、奉諸所作，此說名為有義利行。",
    "T11n0316_020:0830a19_12": "又復眾生不惜身命而常愛樂菩提分法，以菩提心而為先導，常以淨心營三寶事，此說名為有義利行。",
    "T11n0316_020:0830a21_13": "又復眾生作如是念：「我以惜身命故，無義利事常隨逐我。",
    "T11n0316_020:0830a23_14": "我當發勤精進，親近承事諸阿闍梨，不惜身命隨諸所作。",
    "T11n0316_020:0830a24_15": "厭此不真實身，悕取堅固真實之身，福智勝力當得圓具。",
    "T11n0316_020:0830a25_16": "以圓具故，所作慣習悉能成辦，詣菩提場當證聖果。」』",
    "T11n0316_020:0830a27_0": "「舍利子！",
    "T11n0316_020:0830a27_1": "此是菩薩第九發心。」",
    "T11n0316_020:0830a28_0": "爾時世尊欲重明斯義說伽陀曰：「若人愛惜身命故，　　菩提分法不愛樂，　三不善業造圓成，　　此乃愚夫異生類。",
    "T11n0316_020:0830b02_0": "　愛樂己身及妻室，　　并諸男女眷屬等，　此無義利執著心，　　旋轉三界愚癡者。",
    "T11n0316_020:0830b04_0": "　又於奴婢作業人，　　不覺了心常顧戀，　此無義利愛著深，　　資生畜養四足等，　廣多聚積諸財穀，　　不自受用不與人，　此無義利愛著深，　　祕護伏藏不彰顯。",
    "T11n0316_020:0830b08_0": "　此無義利染著故，　　彼愚夫心常愛惜，　返於菩薩善意中，　　棄捨不能生愛樂。",
    "T11n0316_020:0830b10_0": "　若能不惜於身命，　　愛樂菩提勝分法，　三種善業造圓成，　　此即名為有義利。",
    "T11n0316_020:0830b12_0": "　施戒忍辱及精進，　　禪定勝慧亦復然，　與彼方便行相應，　　此即名為有義利。",
    "T11n0316_020:0830b14_0": "　承事父母為先導，　　遵奉師尊亦復然，　審諦思惟三寶門，　　此即名為有義利。",
    "T11n0316_020:0830b16_0": "　諸大菩薩甚深藏，　　普攝一切勝法門，　受持誦念廣宣揚，　　此即名為有義利。",
    "T11n0316_020:0830b18_0": "　此有義利諸勝行，　　乃是諸佛親所宣，　如其所說義相應，　　是名佛子廣大行。",
    "T11n0316_020:0830b20_0": "　發生如是大心已，　　復起清淨諦信心，　親近承事阿闍梨，　　給奉水瓶隨諸作。",
    "T11n0316_020:0830b22_0": "「舍利子！",
    "T11n0316_020:0830b22_1": "此是菩薩第九發心。",
    "T11n0316_020:0830b23_0": "「復次舍利子！",
    "T11n0316_020:0830b23_1": "菩薩發如是心：『痛哉！",
    "T11n0316_020:0830b23_2": "世間一切眾生，不能如理調伏心意，違背阿闍梨所有教誨，彼人不得阿闍梨財。",
    "T11n0316_020:0830b25_3": "何者名為阿闍梨財？",
    "T11n0316_020:0830b26_4": "所謂信財、戒財、聞財、捨財、慧財、慚財、愧財，如是七法名阿闍梨財。",
    "T11n0316_020:0830b27_5": "由其不得如是財故，當受貧苦逼惱其心。",
    "T11n0316_020:0830b28_6": "智者應當善調伏心，隨順阿闍梨所有教誨，習行布施作諸善行。",
    "T11n0316_020:0830c01_7": "何以故？",
    "T11n0316_020:0830c01_8": "若能善調伏心，隨順教誨修布施行，彼人即得阿闍梨財。",
    "T11n0316_020:0830c02_9": "此復何名阿闍梨財？",
    "T11n0316_020:0830c03_10": "謂得菩薩藏正法，普攝一切菩薩勝行善調伏法。",
    "T11n0316_020:0830c04_11": "如是知已，當於菩薩藏正法勤求修習，廣為他人宣布演說。",
    "T11n0316_020:0830c05_12": "若能安住菩薩藏者，即得畢竟斷除貧苦，趣向阿耨多羅三藐三菩提。』",
    "T11n0316_020:0830c07_13": "如是發心已，即能隨順阿闍梨教，行布施等，厭此不真實身，悕取堅固真實之身，親近承事諸阿闍梨，隨諸所作，總略乃至給奉水瓶。",
    "T11n0316_020:0830c11_0": "「舍利子！",
    "T11n0316_020:0830c11_1": "此是菩薩第十發心。」",
    "T11n0316_020:0830c12_0": "爾時世尊欲重明斯義說伽陀曰：「所有難調諸眾生，　　內心諂誑復險惡，　違背師尊教誨言，　　不能堪任諦忍受。",
    "T11n0316_020:0830c15_0": "　此難調伏既知已，　　應當隨順師教誨，　如其教令所宣揚，　　即得大仙聖財寶。",
    "T11n0316_020:0830c17_0": "　所謂信財及戒財，　　聞財捨財亦復然，　其中最勝曰慧財，　　慚愧等財為七種。",
    "T11n0316_020:0830c19_0": "　了知如是聖財已，　　七種伏藏用無盡，　其中若或不能知，　　此即名為非法器。",
    "T11n0316_020:0830c21_0": "　若是法器眾生者，　　彼即圓具諸佛法，　無諂善調可稱揚，　　發勤精進修施行，　勝妙法欲心尊重，　　損棄身命不為難。",
    "T11n0316_020:0830c24_0": "　修佛菩提法器成，　　知已修持常無間，　法界平等無差別，　　佛調御尊親所宣。",
    "T11n0316_020:0830c26_0": "　此菩薩藏正法門，　　能於菩提善安住，　如其所說廣大法，　　即是諸佛真實財。",
    "T11n0316_020:0830c28_0": "　為一切法無我門，　　無相亦復無空相，　無其壽命無作者，　　亦無戲論無含藏。",
    "T11n0316_020:0831a01_0": "　於一切法自性中，　　無生無相本如是，　諸法無成亦無壞，　　諦觀諸法本無相。",
    "T11n0316_020:0831a03_0": "　善調伏者如教行，　　隨諸教令善修作，　若得見佛自然智，　　隨自境入解脫門。",
    "T11n0316_020:0831a05_0": "　如其信財及戒財，　　聞捨慚愧慧等七，　如是聖財無上寶，　　七法圓成用無盡。",
    "T11n0316_020:0831a07_0": "　聞其法藏廣施門，　　善調心意皆隨順，　於諸善友常親近，　　一切善行常修作，　頂重無上大菩提，　　勤行諸法亦如是。",
    "T11n0316_020:0831a10_0": "　發生如是勝心已，　　如渴思飲而無懈，　清水盈滿淨器中，　　廣大愛樂心獻奉。",
    "T11n0316_020:0831a12_0": "「舍利子！",
    "T11n0316_020:0831a12_1": "此是菩薩第十發心。",
    "T11n0316_020:0831a12_2": "由發心已，即於菩薩藏正法勤求修習，親近承事諸阿闍梨，隨諸所作，總略乃至給奉水瓶。",
    "T11n0316_020:0831a14_3": "由此最勝善根力故，修菩薩行者得四種法。",
    "T11n0316_020:0831a15_4": "何等為四？",
    "T11n0316_020:0831a16_0": "一者如阿闍梨所說速得一切善法，二者隨順阿闍梨言，三者修行速得成辦，四者圓滿修行法因。",
    "T11n0316_020:0831a19_0": "「復次舍利子！",
    "T11n0316_020:0831a19_1": "修菩薩行者生於人間，得四種法。",
    "T11n0316_020:0831a20_2": "何等為四？",
    "T11n0316_020:0831a20_3": "一者教授多人，一切善法隨能安住。",
    "T11n0316_020:0831a21_4": "二者居巖窟處，得彼多人眾皆歡喜。",
    "T11n0316_020:0831a21_5": "三者以廣大心，於晝夜中多人咸詣。",
    "T11n0316_020:0831a22_6": "四者無所發起，趣命終已得生天界。",
    "T11n0316_020:0831a24_0": "「復次舍利子！",
    "T11n0316_020:0831a24_1": "修菩薩行者生於天中，得四種法。",
    "T11n0316_020:0831a25_2": "何等為四？",
    "T11n0316_020:0831a25_3": "一者得彼天眾與最上座；二者一切所向得彼天眾觀其面相；三者隨有所說領受解了；四者時詣帝釋天主之處請決所疑而不詣彼餘天眾處，天中得彼宮殿受用。",
    "T11n0316_020:0831a29_4": "舍利子！",
    "T11n0316_020:0831a29_5": "修菩薩行者生彼天中，得如是等四種之法。",
    "T11n0316_020:0831b01_6": "若生人中，亦得無量百千法門。」",
    "T11n0316_020:0831b02_0": "爾時世尊欲重明斯義說伽他曰：「天中得彼高勝座，　　復得天眾常恭信，　一切天眾所觀詹，　　如是常聞善說法。",
    "T11n0316_020:0831b05_0": "　一切所作皆智者，　　問法帝釋無悋心，　殊妙宮殿得彼天，　　天中沒已來人界。",
    "T11n0316_020:0831b07_0": "　復得人中勝生處，　　作轉輪王統四洲，　人中沒已即還生，　　於彼天中受勝樂。",
    "T11n0316_020:0831b09_0": "　天界不復經苦受，　　頂重師尊此為因，　如是四種勝妙門，　　常得如是廣大事。",
    "T11n0316_020:0831b11_0": "　由起如是無著心，　　頂奉師尊善所作，　以清淨心給水瓶，　　愛樂尊重常無倦。",
    "T11n0316_020:0831b13_0": "　又得一切天人龍，　　所應供養常尊奉，　於彼所生天界中，　　亦復得其四種法。",
    "T11n0316_020:0831b15_0": "　云何名為四種法，　　先所作業悉能知，　積集善行及善因，　　現生所作常無減。",
    "T11n0316_020:0831b17_0": "　又復由其善法故，　　而悉了知生滅處，　現生無動亦能知，　　是故了知諸法行。",
    "T11n0316_020:0831b19_0": "　能為諸天廣宣說，　　依法顯示及教誨，　廣作利喜勝行門，　　然後還從天界沒。",
    "T11n0316_020:0831b21_0": "「復次舍利子！",
    "T11n0316_020:0831b21_1": "修菩薩行者得四種法(此中文標四法，祇有一二，闕其三四，梵本元無不可添足)。",
    "T11n0316_020:0831b22_2": "何等為四？",
    "T11n0316_020:0831b22_3": "一者天中沒已來於人間同禁戒者同分中生。",
    "T11n0316_020:0831b23_4": "二者生人中已於現生中得五種悲法。",
    "T11n0316_020:0831b24_5": "何等為五？",
    "T11n0316_020:0831b24_6": "一者現生得於善法中生，二者現生儀相具足，三者現生淨戒圓滿，四者現生眷屬廣多，五者現生於諸眾生起慈心觀。",
    "T11n0316_020:0831b28_0": "「又復當得五種不破壞法。",
    "T11n0316_020:0831b28_1": "何等為五？",
    "T11n0316_020:0831b28_2": "一者善友知識常不破壞，二者身不速壞，三者富樂受用常不破壞，四者所發菩提心堅不能壞，五者於饑饉時法樂豐熟。",
    "T11n0316_020:0831c03_0": "「又復當得五種希有之法。",
    "T11n0316_020:0831c03_1": "何等為五？",
    "T11n0316_020:0831c03_2": "一者以空瓶器置於一處，自然有其清淨水滿，水中盈積諸妙珍寶。",
    "T11n0316_020:0831c05_3": "二者渴須水時，自然有其八功德水出現於前。",
    "T11n0316_020:0831c06_4": "三者身中離諸災難，所謂若毒若刀、若火若水、若飲伏威光、若吞噉怖畏。",
    "T11n0316_020:0831c08_5": "四者若值刀兵劫時、疾疫劫時、饑饉劫時、火災劫時、水災劫時、風災劫時、渴乏劫時、炎熱劫時、夜叉難時，現生閻浮提中者，即得天界中生受諸快樂，所受妙樂如金剛嬉戲。",
    "T11n0316_020:0831c12_6": "此是希有之法。",
    "T11n0316_020:0831c13_0": "佛說大乘菩薩藏正法經卷第二十"
}