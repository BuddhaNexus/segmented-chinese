{
    "T07n0220_546:0807b02_0": "大般若波羅蜜多經卷第五百四",
    "T07n0220_546:0807b03_0": "十六",
    "T07n0220_546:0807b05_0": "三藏法師玄奘奉　詔譯",
    "T07n0220_546:0807b06_0": "第四分總持品第十之二",
    "T07n0220_546:0807b07_0": "爾時，具壽善現便白佛言：「世尊！",
    "T07n0220_546:0807b07_1": "希有如來、應、正等覺，善分別說諸菩薩事。」",
    "T07n0220_546:0807b08_2": "佛告善現：「如是！",
    "T07n0220_546:0807b09_0": "如是！",
    "T07n0220_546:0807b09_1": "所以者何？",
    "T07n0220_546:0807b09_2": "諸菩薩摩訶薩為欲利樂多眾生故，哀愍世間大眾生故，憐愍人、天令獲大義利樂事故，求證無上正等菩提，為諸有情說無上法。」",
    "T07n0220_546:0807b12_3": "爾時，善現復白佛言：「諸菩薩摩訶薩成就無邊大功德聚，為欲饒益諸有情故，行深般若波羅蜜多。",
    "T07n0220_546:0807b14_4": "云何菩薩摩訶薩修行般若波羅蜜多疾得圓滿？」",
    "T07n0220_546:0807b15_5": "佛告善現：「若菩薩摩訶薩行深般若波羅蜜多時，不見色增而行般若波羅蜜多，不見受、想、行、識增而行般若波羅蜜多，不見色減而行般若波羅蜜多，不見受、想、行、識減而行般若波羅蜜多，不見是法而行般若波羅蜜多，不見非法而行般若波羅蜜多，是菩薩摩訶薩修行般若波羅蜜多疾得圓滿。」",
    "T07n0220_546:0807b22_6": "具壽善現復白佛言：「如來所說不可思議。」",
    "T07n0220_546:0807b23_7": "佛告善現：「如是！",
    "T07n0220_546:0807b23_8": "如是！",
    "T07n0220_546:0807b23_9": "色不可思議故，如來所說不可思議，受、想、行、識不可思議故，如來所說不可思議。",
    "T07n0220_546:0807b25_10": "若菩薩摩訶薩行深般若波羅蜜多，雖如實知色不可思議，而不起不可思議想，修行般若波羅蜜多；雖如實知受、想、行、識不可思議，而不起不可思議想，修行般若波羅蜜多，是菩薩摩訶薩修行般若波羅蜜多疾得圓滿。」",
    "T07n0220_546:0807c01_11": "時，舍利子便白佛言：「如是般若波羅蜜多義趣甚深，誰能信解？」",
    "T07n0220_546:0807c02_12": "爾時，佛告舍利子言：「若菩薩摩訶薩久修大行，於深般若波羅蜜多能生信解。」",
    "T07n0220_546:0807c04_13": "時，舍利子復白佛言：「齊何應知是菩薩摩訶薩久修大行，而得久修大行名號？」",
    "T07n0220_546:0807c06_14": "爾時，佛告舍利子言：「若菩薩摩訶薩行深般若波羅蜜多時，不分別如來十力，不分別四無所畏，不分別十八佛不共法，不分別一切智，不分別一切相智。",
    "T07n0220_546:0807c09_15": "所以者何？",
    "T07n0220_546:0807c10_16": "如來十力、四無所畏、十八佛不共法、一切智、一切相智皆不可思議，一切法亦不可思議。",
    "T07n0220_546:0807c12_17": "舍利子！",
    "T07n0220_546:0807c12_18": "若菩薩摩訶薩如是行者都無處行，是行般若波羅蜜多。",
    "T07n0220_546:0807c13_19": "舍利子！",
    "T07n0220_546:0807c13_20": "齊此應知是菩薩摩訶薩久修大行，乃得久修大行名號。」",
    "T07n0220_546:0807c15_21": "具壽善現便白佛言：「如是般若波羅蜜多最為甚深，如是般若波羅蜜多是大寶聚，如是般若波羅蜜多是清淨聚，如太虛空極清淨故。」",
    "T07n0220_546:0807c18_22": "佛告善現：「如是！",
    "T07n0220_546:0807c18_23": "如是！」",
    "T07n0220_546:0807c18_24": "爾時，善現復白佛言：「希有！",
    "T07n0220_546:0807c19_25": "世尊！",
    "T07n0220_546:0807c19_26": "如是般若波羅蜜多以最甚深多諸留難，而今廣說留難不生。」",
    "T07n0220_546:0807c20_27": "佛告善現：「如是！",
    "T07n0220_546:0807c21_28": "如是！",
    "T07n0220_546:0807c21_29": "佛神力故留難不起。",
    "T07n0220_546:0807c21_30": "是故大乘善男子等於深般若波羅蜜多，若欲書寫、受持、讀誦、修習、思惟、為他演說，應疾書寫乃至演說。",
    "T07n0220_546:0807c24_31": "所以者何？",
    "T07n0220_546:0807c24_32": "甚深般若波羅蜜多多諸留難，勿令書寫乃至演說不得究竟。",
    "T07n0220_546:0807c25_33": "善現當知！",
    "T07n0220_546:0807c25_34": "如是大乘善男子等，若欲一月乃至一歲書寫、受持、讀誦、修習、思惟、演說甚深般若波羅蜜多能究竟者，應勤精進繫念書寫乃至演說，經爾所時令得究竟。",
    "T07n0220_546:0807c29_35": "何以故？",
    "T07n0220_546:0807c29_36": "甚深般若波羅蜜多大寶神珠多留難故。」",
    "T07n0220_546:0808a02_0": "爾時，善現復白佛言：「希有！",
    "T07n0220_546:0808a02_1": "世尊！",
    "T07n0220_546:0808a02_2": "甚深般若波羅蜜多大寶神珠多諸留難，而有書寫、受持、讀誦、修習、思惟、為他說者，惡魔於彼而作留難，令不書寫乃至演說。」",
    "T07n0220_546:0808a05_3": "佛告善現：「惡魔於此甚深般若波羅蜜多，雖常伺求欲作留難，令不書寫乃至演說，而彼無力可能留難，令彼菩薩所作不成。」",
    "T07n0220_546:0808a08_4": "時，舍利子即白佛言：「是誰神力，令彼惡魔不能留難彼諸菩薩書寫等事？」",
    "T07n0220_546:0808a09_5": "爾時，佛告舍利子言：「是佛神力，令彼惡魔不能留難彼諸菩薩書寫等事。",
    "T07n0220_546:0808a11_6": "又，舍利子！",
    "T07n0220_546:0808a11_7": "亦是十方一切世界諸佛神力，令彼惡魔不能留難彼諸菩薩書寫等事。",
    "T07n0220_546:0808a13_8": "又，舍利子！",
    "T07n0220_546:0808a13_9": "一切如來、應、正等覺皆共護念行深般若波羅蜜多諸菩薩故，令彼惡魔不能留難。",
    "T07n0220_546:0808a15_10": "何以故？",
    "T07n0220_546:0808a15_11": "舍利子！",
    "T07n0220_546:0808a15_12": "諸佛世尊皆共護念行深般若波羅蜜多諸菩薩眾所作善業，令彼惡魔不能留難。",
    "T07n0220_546:0808a17_13": "又，舍利子！",
    "T07n0220_546:0808a17_14": "若諸菩薩於深般若波羅蜜多書寫、受持、讀誦、修習、思惟、演說，法爾應為十方世界一切如來、應、正等覺現說法者之所護念，若蒙諸佛所護念者，惡魔法爾不能留難。",
    "T07n0220_546:0808a21_15": "又，舍利子！",
    "T07n0220_546:0808a21_16": "若有淨信善男子等，於深般若波羅蜜多書寫、受持、讀誦、修習、思惟、演說，應作是念：『我今書寫乃至演說甚深般若波羅蜜多，皆是十方一切世界諸佛世尊神力護念。』」",
    "T07n0220_546:0808a25_17": "時，舍利子復白佛言：「若菩薩乘善男子等，於深般若波羅蜜多書寫、受持、讀誦、修習、思惟、演說，皆是十方諸佛神力慈悲護念，令彼所作殊勝善業，惡魔眷屬不能留難。」",
    "T07n0220_546:0808a29_18": "爾時，佛告舍利子言：「如是！",
    "T07n0220_546:0808a29_19": "如是！",
    "T07n0220_546:0808b01_20": "如汝所說。」",
    "T07n0220_546:0808b01_21": "時，舍利子復白佛言：「若菩薩乘善男子等，於深般若波羅蜜多書寫、受持、讀誦、修習、思惟、演說，十方世界諸佛世尊皆共識知歡喜護念。",
    "T07n0220_546:0808b04_22": "十方世界諸佛世尊恒以佛眼皆共觀見慈悲護念，令彼所修無不成就。」",
    "T07n0220_546:0808b05_23": "爾時，佛告舍利子言：「如是！",
    "T07n0220_546:0808b06_24": "如是！",
    "T07n0220_546:0808b06_25": "如汝所說。",
    "T07n0220_546:0808b06_26": "若菩薩乘善男子等，於深般若波羅蜜多書寫、受持、讀誦、修習、思惟、演說，恒為十方一切世界諸佛世尊佛眼觀見識知護念，令諸惡魔不能嬈惱，所作善業皆疾成就。",
    "T07n0220_546:0808b10_27": "又，舍利子！",
    "T07n0220_546:0808b10_28": "住菩薩乘善男子等，若能於此甚深般若波羅蜜多，書寫、受持、讀誦、修習、思惟、演說，當知已近無上菩提，諸惡魔怨不能留難。",
    "T07n0220_546:0808b13_29": "又，舍利子！",
    "T07n0220_546:0808b13_30": "住菩薩乘善男子等，若能書寫甚深般若波羅蜜多，種種莊嚴、受持、讀誦、供養恭敬，常為如來佛眼觀見識知護念。",
    "T07n0220_546:0808b16_31": "由此因緣，定當獲得大財、大利、大果、大報，乃至當得不退轉地，常不遠離諸佛、菩薩，恒聞正法不墮惡趣，生天、人中受諸妙樂。",
    "T07n0220_546:0808b19_32": "何以故？",
    "T07n0220_546:0808b19_33": "舍利子！",
    "T07n0220_546:0808b19_34": "甚深般若波羅蜜多，令諸有情如實通達諸法勝義，現在、未來能引種種利樂事故。",
    "T07n0220_546:0808b21_35": "「又，舍利子！",
    "T07n0220_546:0808b21_36": "甚深般若波羅蜜多相應經典，我涅槃後，至東南方漸當興盛，彼方多有住菩薩乘善男子等，能於如是甚深般若波羅蜜多相應經典深心信樂，書寫、受持、讀誦、修習、思惟、演說，供養恭敬、尊重讚歎。",
    "T07n0220_546:0808b26_37": "如是經典，我涅槃後，從東南方轉至南方漸當興盛；彼方多有住菩薩乘善男子等，能於如是甚深般若波羅蜜多相應經典深心信樂，書寫、受持、讀誦、修習、思惟、演說，供養恭敬、尊重讚歎。",
    "T07n0220_546:0808c01_38": "如是經典，我涅槃後，復從南方至西南方漸當興盛，彼方多有住菩薩乘善男子等，能於如是甚深般若波羅蜜多相應經典，深心信樂，書寫、受持、讀誦、修習、思惟、演說，供養恭敬、尊重讚歎。",
    "T07n0220_546:0808c05_39": "如是經典，我涅槃後，從西南方至西北方漸當興盛，彼方多有住菩薩乘善男子等，能於如是甚深般若波羅蜜多相應經典，深心信樂、書寫、受持、讀誦、修習、思惟、演說，供養恭敬、尊重讚歎。",
    "T07n0220_546:0808c09_40": "如是經典，我涅槃後，從西北方轉至北方漸當興盛，彼方多有住菩薩乘善男子等，能於如是甚深般若波羅蜜多相應經典深心信樂，書寫、受持、讀誦、修習、思惟、演說，供養恭敬、尊重讚歎。",
    "T07n0220_546:0808c14_41": "如是經典，我涅槃後，復從北方至東北方漸當興盛，彼方多有住菩薩乘善男子等，能於如是甚深般若波羅蜜多相應經典，深心信樂，書寫、受持、讀誦、修習、思惟、演說，供養恭敬、尊重讚歎。",
    "T07n0220_546:0808c18_42": "「又，舍利子！",
    "T07n0220_546:0808c18_43": "我涅槃已，後時、後分、後五百歲，甚深般若波羅蜜多相應經典，於東北方大為佛事。",
    "T07n0220_546:0808c20_44": "何以故？",
    "T07n0220_546:0808c20_45": "舍利子！",
    "T07n0220_546:0808c20_46": "甚深般若波羅蜜多相應經典，一切如來共所尊重，一切如來共所護念，令於彼方經久不滅。",
    "T07n0220_546:0808c22_47": "又，舍利子！",
    "T07n0220_546:0808c23_48": "非佛所得法毘奈耶無上正法有滅沒相，諸佛所得法毘奈耶無上正法即是般若波羅蜜多相應經典。",
    "T07n0220_546:0808c25_49": "又，舍利子！",
    "T07n0220_546:0808c25_50": "彼東北方住菩薩乘善男子等，有能於此甚深般若波羅蜜多相應經典深心信樂，書寫、受持、讀誦、修習、思惟、演說，供養恭敬、尊重讚歎。",
    "T07n0220_546:0808c28_51": "我等諸佛常以佛眼觀見護念，令無損惱，現在、未來身心安樂。」",
    "T07n0220_546:0809a01_52": "時，舍利子便白佛言：「甚深般若波羅蜜多相應經典，佛涅槃已，後時、後分、後五百歲，於東北方廣流布耶？」",
    "T07n0220_546:0809a03_53": "爾時，佛告舍利子言：「如是！",
    "T07n0220_546:0809a04_54": "如是！",
    "T07n0220_546:0809a04_55": "舍利子！",
    "T07n0220_546:0809a04_56": "我涅槃已，後時、後分、後五百歲，彼東北方住菩薩乘善男子等，若得聞此甚深般若波羅蜜多相應經典深心信樂，書寫、受持、讀誦、修習、思惟、演說，供養恭敬、尊重讚歎。",
    "T07n0220_546:0809a08_0": "當知彼人久發無上正等覺心，久修菩薩摩訶薩行，供養多佛，事多善友，久多修習身戒心慧，所種善根皆已成熟，由斯福力，得聞如是甚深般若波羅蜜多相應經典深心信樂，復能書寫、受持、讀誦、精勤修學、如理思惟、廣為有情開示分別。」",
    "T07n0220_546:0809a13_1": "時，舍利子復白佛言：「佛涅槃已，後時、後分、後五百歲法欲滅時，於東北方當有幾許住菩薩乘善男子等，得聞如是甚深般若波羅蜜多相應經典深心信樂，復能書寫、受持、讀誦、修習、思惟、為他演說，供養恭敬、尊重讚歎？」",
    "T07n0220_546:0809a18_2": "爾時，佛告舍利子言：「我涅槃已，後時、後分、後五百歲法欲滅時，於東北方雖有無量住菩薩乘善男子等，而少得聞甚深般若波羅蜜多相應經典深心信樂，復能書寫、受持、讀誦、修習、思惟、為他演說，供養恭敬、尊重讚歎。",
    "T07n0220_546:0809a23_3": "「又，舍利子！",
    "T07n0220_546:0809a23_4": "住菩薩乘善男子等，聞說如是甚深般若波羅蜜多相應經典，心不沈沒，不驚、不怖、深生信樂，書寫、受持、讀誦、修習、思惟、演說，供養恭敬、尊重讚歎。",
    "T07n0220_546:0809a26_5": "當知是人已曾親近、供養恭敬、尊重讚歎無量如來、應、正等覺及諸菩薩，請問般若波羅蜜多甚深義趣。",
    "T07n0220_546:0809a28_6": "「又，舍利子！",
    "T07n0220_546:0809a29_7": "是菩薩乘善男子等，不久定當圓滿菩薩摩訶薩道，一切如來所護念故，無量善友所攝受故，殊勝善根所任持故，為欲饒益多眾生故，疾證無上正等菩提。",
    "T07n0220_546:0809b03_8": "何以故？",
    "T07n0220_546:0809b03_9": "舍利子！",
    "T07n0220_546:0809b04_10": "我常為彼住菩薩乘善男子等說一切智相應之法，過去如來亦常為彼說一切智相應之法。",
    "T07n0220_546:0809b06_11": "由此因緣，彼當來世常能修集一切智智相應正行，速趣無上正等菩提，亦能為他如應說法，令趣無上正等菩提，於一切時身心安定，諸惡魔王及彼眷屬尚不能壞求趣無上正等覺心，何況其餘樂行惡者毀謗般若波羅蜜多能阻其心，令不精進求趣無上正等菩提！",
    "T07n0220_546:0809b12_12": "所以者何？",
    "T07n0220_546:0809b12_13": "彼於無上正等菩提勇猛正勤極堅牢故。",
    "T07n0220_546:0809b13_14": "「又，舍利子！",
    "T07n0220_546:0809b13_15": "住菩薩乘善男子等，聞說如是甚深般若波羅蜜多，心得廣大清淨喜樂，亦能安立無量有情於勝善法，令趣無上正等菩提。",
    "T07n0220_546:0809b16_16": "何以故？",
    "T07n0220_546:0809b16_17": "舍利子！",
    "T07n0220_546:0809b16_18": "是菩薩乘善男子等，今於我前發弘誓願：『我當安立無量百千諸有情類，令發無上正等覺心，修諸菩薩摩訶薩行，示現、勸導、讚勵、慶喜，令於無上正等菩提乃至得受不退轉記。』",
    "T07n0220_546:0809b20_19": "我於彼願深生隨喜。",
    "T07n0220_546:0809b21_20": "何以故？",
    "T07n0220_546:0809b21_21": "舍利子！",
    "T07n0220_546:0809b21_22": "我觀彼人所發弘願心語相應，彼於當來定能安立無量百千諸有情類，令發無上正等覺心，修諸菩薩摩訶薩行，示現、勸導、讚勵、慶喜，令於無上正等菩提乃至得受不退轉記。",
    "T07n0220_546:0809b25_23": "「是菩薩乘善男子等，亦於過去無量佛前發弘誓願：『我當安立無量百千諸有情類，令發無上正等覺心；修諸菩薩摩訶薩行，示現、勸導、讚勵、慶喜，令於無上正等菩提乃至得受不退轉記。』",
    "T07n0220_546:0809b29_24": "過去如來、應、正等覺亦於彼願深生隨喜。",
    "T07n0220_546:0809c01_25": "何以故？",
    "T07n0220_546:0809c02_26": "舍利子！",
    "T07n0220_546:0809c02_27": "過去諸佛亦觀如是住菩薩乘善男子等所發弘願心語相應，彼於當來定能安立無量百千諸有情類，令發無上正等覺心，修諸菩薩摩訶薩行，示現、勸導、讚勵、慶喜，令於無上正等菩提乃至得受不退轉記。",
    "T07n0220_546:0809c06_28": "「是菩薩乘善男子等，信解廣大修廣大行，願生他方諸佛國土現有如來、應、正等覺宣說如是甚深般若波羅蜜多無上法處。",
    "T07n0220_546:0809c09_29": "彼聞如是甚深般若波羅蜜多無上法已，復能安立彼佛土中無量百千諸有情類，令發無上正等覺心，修諸菩薩摩訶薩行，示現、勸導、讚勵、慶喜，令於無上正等菩提得不退轉。」",
    "T07n0220_546:0809c13_30": "時，舍利子即白佛言：「希有！",
    "T07n0220_546:0809c14_31": "世尊！",
    "T07n0220_546:0809c14_32": "佛於過去、未來、現在所有諸法無不證知、無不覺了，於諸有情心行差別無不證知、無不覺了，於三世佛、菩薩、聲聞及佛土等無不證知、無不覺了。",
    "T07n0220_546:0809c17_33": "世尊！",
    "T07n0220_546:0809c17_34": "若菩薩摩訶薩能於如是甚深般若波羅蜜多，至心聽聞、受持、讀誦、精勤修學、如理思惟、書寫、解說、廣令流布，是菩薩摩訶薩於當來世，若於般若波羅蜜多相應經典，勇猛精進常求不息。",
    "T07n0220_546:0809c22_35": "彼於般若波羅蜜多相應經典，為有得時、不得時不？」",
    "T07n0220_546:0809c23_36": "爾時，佛告舍利子言：「如是！",
    "T07n0220_546:0809c23_37": "如是！",
    "T07n0220_546:0809c23_38": "佛於一切無不證知、無不覺了。",
    "T07n0220_546:0809c24_39": "是菩薩摩訶薩常於般若波羅蜜多相應經典，勇猛精進欣求不息，一切時得，無不得時。",
    "T07n0220_546:0809c26_40": "何以故？",
    "T07n0220_546:0809c26_41": "舍利子！",
    "T07n0220_546:0809c27_0": "是菩薩摩訶薩常於般若波羅蜜多相應經典欣求不息，諸佛菩薩常護念故。」",
    "T07n0220_546:0809c28_1": "時，舍利子復白佛言：「是菩薩摩訶薩為但於此甚深般若波羅蜜多相應經典，勇猛精進欣求不息，一切時得，無不得時，為於餘經亦能常得？」",
    "T07n0220_546:0810a02_2": "爾時，佛告舍利子言：「若菩薩摩訶薩常於般若波羅蜜多相應經典，勇猛信求不顧身命，有時不得諸餘經典，無有是處。",
    "T07n0220_546:0810a05_3": "何以故？",
    "T07n0220_546:0810a05_4": "舍利子！",
    "T07n0220_546:0810a05_5": "是菩薩摩訶薩為求無上正等菩提，示現、勸導、讚勵、慶喜諸有情類，令於般若波羅蜜多相應經典及餘經典受持、讀誦、思惟、修學；由此善根，隨所生處，法爾常得甚深般若波羅蜜多空相應經及餘經典受持、讀誦。」",
    "T07n0220_546:0810a11_0": "第四分魔事品第十一之一",
    "T07n0220_546:0810a12_0": "爾時，善現便白佛言：「世尊！",
    "T07n0220_546:0810a12_1": "已說住菩薩乘善男子等修功德時多有留難，何等名為諸留難事？」",
    "T07n0220_546:0810a14_2": "佛告善現：「留難事者謂諸魔事。」",
    "T07n0220_546:0810a14_3": "具壽善現復白佛言：「云何名為菩薩魔事？」",
    "T07n0220_546:0810a15_4": "佛告善現：「若菩薩摩訶薩欲宣說般若波羅蜜多時，或說法要辯久乃生，或說法要辯乃卒起，或說法要辯過量生，或所欲說未盡便止，或說法要言詞亂雜，或說法要言詞間斷，或說法時諸橫事起，令所欲說不遂本心，當知是為菩薩魔事。",
    "T07n0220_546:0810a21_5": "「復次，善現！",
    "T07n0220_546:0810a21_6": "若菩薩摩訶薩書寫般若波羅蜜多甚深經時，或頻申欠呿，或互相嗤笑，或更相輕凌，或身心躁擾，或失念散亂，或文句顛倒，或迷惑義理，或不得滋味心生厭捨，或橫事卒起，或互相乖諍，由此等事書寫不終，當知是為菩薩魔事。",
    "T07n0220_546:0810a26_7": "「復次，善現！",
    "T07n0220_546:0810a26_8": "若菩薩摩訶薩受持、讀誦、思惟、修習、說聽般若波羅蜜多甚深經時，或頻申欠呿，或互相嗤笑，或更相輕凌，或身心躁擾，或失念散亂，或文句顛倒，或迷惑義理，或不得滋味心生厭捨，或橫事卒起，或互相乖諍，由此等事所作不成，當知是為菩薩魔事。",
    "T07n0220_546:0810b03_9": "「復次，善現！",
    "T07n0220_546:0810b03_10": "若菩薩摩訶薩聞說般若波羅蜜多甚深經時，或作是念：『我於此中不得受記，何用聽為？』",
    "T07n0220_546:0810b05_11": "或作是念：『此中不說我之名字，何用聽為？』",
    "T07n0220_546:0810b06_12": "或作是念：『此中不說我之生處城邑、聚落，何用聽為？』",
    "T07n0220_546:0810b07_13": "由此等緣心不清淨，即從座起厭捨而去，無顧戀心，當知是為菩薩魔事。",
    "T07n0220_546:0810b09_14": "善現當知！",
    "T07n0220_546:0810b09_15": "若菩薩摩訶薩聞說般若波羅蜜多甚深經時，心不清淨厭捨去者，隨彼所起不清淨心，厭捨此經舉步多少，便減爾許劫數功德，獲爾許劫障菩提罪。",
    "T07n0220_546:0810b13_16": "受彼罪已，更爾許時發勤精進修諸菩薩難行苦行方可復本，是故名為菩薩魔事。",
    "T07n0220_546:0810b14_17": "「復次，善現！",
    "T07n0220_546:0810b15_18": "若菩薩摩訶薩棄捨能引一切智智甚深般若波羅蜜多相應經典，學不能引一切智智隨順二乘諸餘經典，棄捨根本而攀枝葉，當知是為菩薩魔事。",
    "T07n0220_546:0810b18_19": "所以者何？",
    "T07n0220_546:0810b18_20": "甚深般若波羅蜜多相應經典，能生菩薩摩訶薩眾世、出世間殊勝功德，由斯能引一切智智，有大勢用，譬如樹根。",
    "T07n0220_546:0810b21_21": "諸餘經典無如是用，譬如枝葉無勝功能。",
    "T07n0220_546:0810b22_22": "若菩薩乘善男子等，修學如是甚深般若波羅蜜多相應經典，即為修學一切菩薩摩訶薩眾世、出世間殊勝功德，速能引發一切智智。",
    "T07n0220_546:0810b25_23": "若菩薩乘善男子等，棄捨如是甚深般若波羅蜜多相應經典，求學二乘相應經典，即為棄捨一切菩薩摩訶薩眾世、出世間殊勝功德，終不能得一切智智。",
    "T07n0220_546:0810b28_24": "是菩薩乘善男子等，福慧狹少棄本求末，是故名為菩薩魔事。",
    "T07n0220_546:0810c01_25": "「善現當知！",
    "T07n0220_546:0810c01_26": "如癡餓狗棄捨主食，反從僕使而求索之。",
    "T07n0220_546:0810c02_27": "於當來世有菩薩乘善男子等，棄捨一切智智根本甚深般若波羅蜜多相應經典，求學二乘相應經典，亦復如是。",
    "T07n0220_546:0810c05_28": "所以者何？",
    "T07n0220_546:0810c05_29": "是菩薩乘善男子等覺慧闇鈍，棄捨能引一切智智甚深般若波羅蜜多相應經典，求學能引聲聞獨覺功德經典，定不能得一切智智。",
    "T07n0220_546:0810c08_30": "所以者何？",
    "T07n0220_546:0810c08_31": "聲聞、獨覺相應經典，但為自身調伏寂靜，出生死苦得涅槃樂，精勤修學如是經典，所引善根究竟唯得住二乘地自利圓滿。",
    "T07n0220_546:0810c11_32": "甚深般若波羅蜜多相應經典，普為濟拔一切有情出生死苦得涅槃樂，精勤修學如是經典所引善根究竟能得一切智智，利益安樂一切有情。",
    "T07n0220_546:0810c14_33": "「復次，善現！",
    "T07n0220_546:0810c15_0": "譬如有人欲觀香象身量大小、形類勝劣，得而不觀反尋其跡。",
    "T07n0220_546:0810c16_1": "於意云何？",
    "T07n0220_546:0810c16_2": "彼人黠不？」",
    "T07n0220_546:0810c16_3": "善現對曰：「不也！",
    "T07n0220_546:0810c17_4": "世尊！」",
    "T07n0220_546:0810c17_5": "佛告善現：「於當來世有菩薩乘善男子等，棄捨一切智智根本甚深般若波羅蜜多相應經典，求學二乘相應經典，於中望得一切智智，亦復如是。",
    "T07n0220_546:0810c20_6": "「復次，善現！",
    "T07n0220_546:0810c20_7": "譬如有人為珍寶故求趣大海，既至海岸不入大海反觀牛跡，作是念言：『大海中水其量深廣豈及此耶？",
    "T07n0220_546:0810c23_8": "此中亦應有諸珍寶。』",
    "T07n0220_546:0810c23_9": "於意云何？",
    "T07n0220_546:0810c23_10": "彼人黠不？」",
    "T07n0220_546:0810c24_11": "善現對曰：「不也！",
    "T07n0220_546:0810c24_12": "世尊！」",
    "T07n0220_546:0810c24_13": "佛告善現：「於當來世有菩薩乘善男子等，棄捨一切智智根本甚深般若波羅蜜多相應經典，求學二乘相應經典，於中望得一切智智，亦復如是。",
    "T07n0220_546:0810c27_14": "所以者何？",
    "T07n0220_546:0810c28_15": "精勤修學二乘經典，究竟唯能得預流果，展轉乃至獨覺菩提，必不能得一切智智。",
    "T07n0220_546:0811a01_0": "故菩薩乘善男子等，欲疾證得一切智智，應學般若波羅蜜多，不應求學二乘經典。",
    "T07n0220_546:0811a02_1": "何以故？",
    "T07n0220_546:0811a03_2": "甚深般若波羅蜜多定是一切智智根本，二乘經典如枝葉故。",
    "T07n0220_546:0811a04_3": "「復次，善現！",
    "T07n0220_546:0811a04_4": "如有工匠或彼弟子，欲造大殿如天帝釋殊勝殿量，見彼殿已而反規摸日月宮殿。",
    "T07n0220_546:0811a06_5": "於意云何？",
    "T07n0220_546:0811a06_6": "如是工匠或彼弟子，能造大殿量如帝釋殊勝殿不？」",
    "T07n0220_546:0811a08_7": "善現對曰：「不也！",
    "T07n0220_546:0811a08_8": "世尊！」",
    "T07n0220_546:0811a08_9": "佛告善現：「彼人黠不？」",
    "T07n0220_546:0811a09_10": "善現答言：「彼人非黠。」",
    "T07n0220_546:0811a09_11": "佛告善現：「於當來世有菩薩乘善男子等，得深般若波羅蜜多，捨而求學二乘經典，欲證無上正等菩提利樂有情，亦復如是，當知彼是愚癡品類。",
    "T07n0220_546:0811a12_12": "「復次，善現！",
    "T07n0220_546:0811a13_13": "如有欲見轉輪聖王，見已不識捨至餘處，見小國王觀其形相，作如是念：『轉輪聖王形相威德豈勝於此？』",
    "T07n0220_546:0811a15_14": "於意云何？",
    "T07n0220_546:0811a15_15": "彼人黠不？」",
    "T07n0220_546:0811a15_16": "善現對曰：「不也！",
    "T07n0220_546:0811a16_17": "世尊！」",
    "T07n0220_546:0811a16_18": "佛告善現：「於當來世有菩薩乘善男子等，欲趣無上正等菩提，轉妙法輪度有情眾，棄深般若波羅蜜多，求學二乘相應經典，言：『彼經典與此何異？",
    "T07n0220_546:0811a19_19": "何用彼為？』",
    "T07n0220_546:0811a19_20": "彼由此緣定不能得一切智智。",
    "T07n0220_546:0811a20_21": "所以者何？",
    "T07n0220_546:0811a20_22": "甚深般若波羅蜜多相應經典，種種方便示現、勸導、讚勵、慶喜住菩薩乘善男子等，令於無上正等菩提得不退轉。",
    "T07n0220_546:0811a23_23": "捨而求學二乘經典，當知彼人亦復如是。",
    "T07n0220_546:0811a24_24": "何以故？",
    "T07n0220_546:0811a24_25": "精勤修學二乘經典，定於佛果不能證故。",
    "T07n0220_546:0811a25_26": "「復次，善現！",
    "T07n0220_546:0811a25_27": "如有饑人得百味食，棄而求噉兩月穀飯。",
    "T07n0220_546:0811a26_28": "於意云何？",
    "T07n0220_546:0811a26_29": "彼人黠不？」",
    "T07n0220_546:0811a27_30": "善現對曰：「不也！",
    "T07n0220_546:0811a27_31": "世尊！」",
    "T07n0220_546:0811a27_32": "佛告善現：「於當來世有菩薩乘善男子等亦復如是，求趣無上正等菩提，棄深般若波羅蜜多，求學二乘相應經典，於中欲覓一切智智，徒設劬勞終不能得。",
    "T07n0220_546:0811b02_33": "「復次，善現！",
    "T07n0220_546:0811b02_34": "如有貧人得無價寶，棄而翻取迦遮末尼。",
    "T07n0220_546:0811b03_35": "於意云何？",
    "T07n0220_546:0811b03_36": "彼人黠不？」",
    "T07n0220_546:0811b03_37": "善現對曰：「不也！",
    "T07n0220_546:0811b04_38": "世尊！」",
    "T07n0220_546:0811b04_39": "佛告善現：「於當來世有菩薩乘善男子等亦復如是，求趣無上正等菩提，棄深般若波羅蜜多，求學二乘相應經典，於中欲覓一切智智，徒設劬勞終不能得。",
    "T07n0220_546:0811b07_40": "「復次，善現！",
    "T07n0220_546:0811b08_41": "住菩薩乘善男子等，若正書寫、受持、讀誦、思惟、修習甚深般若波羅蜜多相應經時，眾辯卒起，樂說種種差別法門，令書寫等不得究竟，當知是為菩薩魔事。」",
    "T07n0220_546:0811b11_42": "具壽善現便白佛言：「甚深般若波羅蜜多可書寫不？」",
    "T07n0220_546:0811b12_43": "世尊告曰：「不也！",
    "T07n0220_546:0811b13_44": "善現！",
    "T07n0220_546:0811b13_45": "若菩薩乘善男子等，書寫如是甚深般若波羅蜜多相應經時，作如是念：『我以文字書寫般若波羅蜜多，如是文字即是般若波羅蜜多。』",
    "T07n0220_546:0811b16_46": "或依文字執著般若波羅蜜多，當知是為菩薩魔事。",
    "T07n0220_546:0811b17_47": "「復次，善現！",
    "T07n0220_546:0811b17_48": "住菩薩乘善男子等，書寫、受持、讀誦、修習、思惟、演說甚深般若波羅蜜多相應經時，或念國土，或念城邑，或念王都，或念方處，或念師友，或念父母，或念妻子，或念兄弟，或念姊妹，或念親戚，或念朋侶，或念王臣，或念盜賊，或念猛獸，或念惡人，或念惡鬼，或念眾集，或念遊戲，或念音樂，或念報怨，或念報恩，或念飲食、衣服、臥具，或念諸餘資身什物，或念製造文頌書論，或念時節寒熱豐儉，或念象、馬、水、火等事，或念諸餘所作事業，當知皆是菩薩魔事。",
    "T07n0220_546:0811b27_49": "魔以此事擾惱菩薩，令書寫等皆不得成，菩薩覺知皆應遠離。",
    "T07n0220_546:0811b29_50": "「復次，善現！",
    "T07n0220_546:0811b29_51": "住菩薩乘善男子等，書寫、受持、讀誦、修習、思惟、演說甚深般若波羅蜜多相應經時，得大名利恭敬供養，彼由此緣廢所作業，當知亦是菩薩魔事，菩薩覺知皆應厭捨。",
    "T07n0220_546:0811c04_52": "「復次，善現！",
    "T07n0220_546:0811c04_53": "住菩薩乘善男子等，書寫、受持、讀誦、修習、思惟、演說甚深般若波羅蜜多相應經時，惡魔化作苾芻等像，執持種種世俗書論或復二乘相應經典，詐現親友授與菩薩，告菩薩言：『如是經典義味深奧，應勤修學捨所習經。』",
    "T07n0220_546:0811c09_54": "此菩薩乘善男子等方便善巧，不應受著惡魔所授世俗書論或復二乘相應經典。",
    "T07n0220_546:0811c11_55": "所以者何？",
    "T07n0220_546:0811c11_56": "世俗書論、二乘經典，不能引發一切智智，非趣無上正等菩提無倒方便，乃於無上正等菩提極為障礙。",
    "T07n0220_546:0811c13_57": "善現當知！",
    "T07n0220_546:0811c14_0": "甚深般若波羅蜜多相應經中，廣說菩薩摩訶薩道方便善巧，若於此中精勤修學，速能證得一切智智。",
    "T07n0220_546:0811c16_1": "若菩薩乘善男子等，無巧便故，近惡友故，棄深般若波羅蜜多，受學惡魔世俗書論、二乘經典，當知是為菩薩魔事。",
    "T07n0220_546:0811c18_2": "「復次，善現！",
    "T07n0220_546:0811c19_3": "能聽法者樂聽、樂問、書寫、受持、讀誦、修習甚深般若波羅蜜多，能說法者著樂懈怠不欲為說，亦不施與甚深般若波羅蜜多，當知是為菩薩魔事。",
    "T07n0220_546:0811c22_4": "「復次，善現！",
    "T07n0220_546:0811c22_5": "能說法者心不著樂亦不懈怠，樂說、樂施甚深般若波羅蜜多，方便勸勵書寫、受持、讀誦、修習，能聽法者懈怠著樂，不欲聽受乃至修習，當知是為菩薩魔事。",
    "T07n0220_546:0811c26_6": "「復次，善現！",
    "T07n0220_546:0811c26_7": "能聽法者具念慧力，樂聽、樂問、書寫、受持、讀誦、修習甚深般若波羅蜜多，能說法者欲往他方不獲教授，當知是為菩薩魔事。",
    "T07n0220_546:0811c29_8": "「復次，善現！",
    "T07n0220_546:0811c29_9": "能說法者樂說、樂施甚深般若波羅蜜多，方便勸勵書寫、受持、讀誦、修習，能聽法者欲往他方不獲聽受，當知是為菩薩魔事。",
    "T07n0220_546:0812a03_10": "「復次，善現！",
    "T07n0220_546:0812a03_11": "能說法者具大惡欲，愛重名利，衣服、飲食、臥具、醫藥及餘資財，供養恭敬心無厭足，能聽法者少欲喜足修遠離行，勇猛正勤具念定慧，厭怖利養恭敬名譽，或具嫉慳不能捨施，兩不和合，不獲教授、聽受、書持、讀誦、修習甚深般若波羅蜜多，當知是為菩薩魔事。",
    "T07n0220_546:0812a09_12": "「復次，善現！",
    "T07n0220_546:0812a09_13": "能說法者少欲喜足修遠離行，勇猛正勤具念定慧，厭怖利養恭敬名譽，或具嫉慳不能捨施，能聽法者具大惡欲，愛重名利、衣服、飲食、臥具、醫藥及餘資財，供養恭敬心無厭足，兩不和合，不獲教授、聽受、書持、讀誦、修習甚深般若波羅蜜多，當知是為菩薩魔事。",
    "T07n0220_546:0812a15_14": "「復次，善現！",
    "T07n0220_546:0812a15_15": "能說法者有信、有戒，受行十二杜多功德，樂為他說甚深般若波羅蜜多，方便勸勵書寫、受持、讀誦、修習，能聽法者無信、無戒，亦無十二杜多功德，兩不和合，不獲教授、聽受、書持、讀誦、修習甚深般若波羅蜜多，當知是為菩薩魔事。",
    "T07n0220_546:0812a20_16": "「復次，善現！",
    "T07n0220_546:0812a21_17": "能聽法者有信、有戒，受行十二杜多功德，樂聽、樂問、書寫、受持、讀誦、修習甚深般若波羅蜜多，能說法者無信、無戒，亦無十二杜多功德，不欲教授，兩不和合，不獲說聽、書寫、受持、讀誦、修習甚深般若波羅蜜多，當知是為菩薩魔事。",
    "T07n0220_546:0812a26_18": "「復次，善現！",
    "T07n0220_546:0812a26_19": "能說法者心無慳悋一切能捨，能聽法者心有慳悋不能捨施，或上相違，兩不和合，不獲教授、聽受、書持、讀誦、修習甚深般若波羅蜜多，當知是為菩薩魔事。",
    "T07n0220_546:0812b01_20": "「復次，善現！",
    "T07n0220_546:0812b01_21": "能聽法者欲求供養能說法者衣服、飲食、臥具、醫藥及餘資財，能說法者不樂受用，或上相違，兩不和合，不獲教授、聽受、書持、讀誦、修習甚深般若波羅蜜多，當知是為菩薩魔事。",
    "T07n0220_546:0812b05_22": "「復次，善現！",
    "T07n0220_546:0812b05_23": "能說法者成就開智不樂廣說，能聽法者成就演智不樂略說，或上相違，兩不和合，不獲教授、聽受、書持、讀誦、修習甚深般若波羅蜜多，當知是為菩薩魔事。",
    "T07n0220_546:0812b09_24": "「復次，善現！",
    "T07n0220_546:0812b09_25": "能說法者專樂廣知十二分教次第法義，能聽法者不樂廣知十二分教次第法義，或上相違，兩不和合，不獲教授、聽受、書持、讀誦、修習甚深般若波羅蜜多，當知是為菩薩魔事。",
    "T07n0220_546:0812b13_26": "「復次，善現！",
    "T07n0220_546:0812b13_27": "能說法者成就六種波羅蜜多，方便善巧得陀羅尼，能聽法者無如是德，或上相違，兩不和合，不獲教授、聽受、書持、讀誦、修習甚深般若波羅蜜多，當知是為菩薩魔事。",
    "T07n0220_546:0812b17_28": "「復次，善現！",
    "T07n0220_546:0812b17_29": "能說法者欲令恭敬書寫、受持、讀誦、修習甚深般若波羅蜜多，能聽法者不隨其意，或上相違，兩不和合，不獲教授、聽受、書持、讀誦、修習甚深般若波羅蜜多，當知是為菩薩魔事。",
    "T07n0220_546:0812b21_30": "「復次，善現！",
    "T07n0220_546:0812b21_31": "能說法者已離慳垢、已離五蓋，能聽法者未離慳垢、未離五蓋，或上相違，兩不和合，不獲教授、聽受、書持、讀誦、修習甚深般若波羅蜜多，當知是為菩薩魔事。",
    "T07n0220_546:0812b25_32": "「復次，善現！",
    "T07n0220_546:0812b25_33": "能聽法者有信樂心欲了深義，而說法者於此經中未甚純熟不能決了，能聽法者不樂聽聞，由是因緣，不得書寫、受持、讀誦、思惟、修習，當知是為菩薩魔事。",
    "T07n0220_546:0812b29_34": "「復次，善現！",
    "T07n0220_546:0812b29_35": "能說法者心樂為說，能聽法者不樂聽聞，或上相違，兩不和合，不獲說聽、書寫、受持、讀誦、修習甚深般若波羅蜜多，當知是為菩薩魔事。",
    "T07n0220_546:0812c03_36": "「復次，善現！",
    "T07n0220_546:0812c03_37": "能說法者雖樂說法而身沈重，眾病所纏不能為說，或聽法者雖樂聽法而身沈重，眾病所纏不能聽受，兩不和合，不獲教授、聽受、書持、讀誦、修習甚深般若波羅蜜多，當知是為菩薩魔事。",
    "T07n0220_546:0812c07_38": "「復次，善現！",
    "T07n0220_546:0812c08_0": "有菩薩乘善男子等，書寫、受持、讀誦、修習、思惟、演說甚深般若波羅蜜多相應經時，若有人來說諸惡趣種種苦事，因復告言：『汝於此身應勤精進，速盡苦際入般涅槃，何用稽留生死大海，受百千種難忍苦事，求趣無上正等菩提？』",
    "T07n0220_546:0812c13_1": "彼由此言，於所書寫、受持、讀誦、修習、思惟、演說如是甚深般若波羅蜜多不得究竟，當知是為菩薩魔事。",
    "T07n0220_546:0812c15_2": "「復次，善現！",
    "T07n0220_546:0812c15_3": "有菩薩乘善男子等，書寫、受持、讀誦、修習、思惟、演說甚深般若波羅蜜多相應經時，若有人來讚說人趣種種勝事，讚說諸天長壽安樂，因而告曰：『雖於欲界受諸欲樂，於色界中受靜慮樂，於無色界受等至樂，而彼皆是無常、苦、空、無我、不淨、變壞之法、謝法、離法、盡法、滅法，汝於此身何不精進取預流果展轉乃至獨覺菩提，入般涅槃畢竟安樂，何用久處生死輪迴，無事為他受諸勤苦，求趣無上正等菩提？』",
    "T07n0220_546:0812c24_4": "彼由此言，於所書寫、受持、讀誦、修習、思惟、演說如是甚深般若波羅蜜多不得究竟，當知是為菩薩魔事。",
    "T07n0220_546:0812c27_5": "「復次，善現！",
    "T07n0220_546:0812c27_6": "能說法者一身無繫，專修己事不憂他業，能聽法者好領徒眾，樂營他事不憂自業，或上相違，兩不和合，不獲教授、聽受、書持、讀誦、修習甚深般若波羅蜜多，當知是為菩薩魔事。",
    "T07n0220_546:0813a02_7": "「復次，善現！",
    "T07n0220_546:0813a02_8": "能說法者不樂喧雜，能聽法者樂處喧雜，或上相違，兩不和合，不獲教授、聽受、書持、讀誦、修習甚深般若波羅蜜多，當知是為菩薩魔事。",
    "T07n0220_546:0813a05_9": "「復次，善現！",
    "T07n0220_546:0813a06_0": "能說法者欲令聽者於我所為悉皆隨助，能聽法者不隨其欲，或上相違，兩不和合，不獲教授、聽受、書持、讀誦、修習甚深般若波羅蜜多，當知是為菩薩魔事。",
    "T07n0220_546:0813a09_1": "「復次，善現！",
    "T07n0220_546:0813a09_2": "能說法者為名利故欲為他說，復欲令彼書寫、受持、讀誦、修習甚深般若波羅蜜多，能聽法者知其所為不欲從受；或能聽者為名利故欲請他說，復欲方便書寫、受持、讀誦、修習甚深般若波羅蜜多，能說法者知其所為而不隨請，兩不和合，不獲教授、聽受、書持、讀誦、修習甚深般若波羅蜜多，當知是為菩薩魔事。",
    "T07n0220_546:0813a16_3": "「復次，善現！",
    "T07n0220_546:0813a17_4": "能說法者欲往他方危身命處，能聽法者恐失身命不欲隨往；或能聽者欲往他方危身命處，能說法者恐失身命不欲共往，兩不和合，不獲教授、聽受、書持、讀誦、修習甚深般若波羅蜜多，當知是為菩薩魔事。",
    "T07n0220_546:0813a21_5": "「復次，善現！",
    "T07n0220_546:0813a22_0": "能說法者欲往他方多賊、疾疫、饑渴國土，能聽法者慮彼艱辛不肯隨往；或能聽者欲往他方多賊、疾疫、饑渴國土，能說法者慮彼艱辛不肯共往，兩不和合，不獲教授、聽受、書持、讀誦、修習甚深般若波羅蜜多，當知是為菩薩魔事。",
    "T07n0220_546:0813a28_0": "大般若波羅蜜多經卷第五百四十六"
}