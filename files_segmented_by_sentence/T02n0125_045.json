{
    "T02n0125_045:0790a03_0": "增壹阿含經卷第四十五",
    "T02n0125_045:0790a05_0": "東晉罽賓三藏瞿曇僧伽提婆譯",
    "T02n0125_045:0790a06_0": "不善品第四十八入前品中",
    "T02n0125_045:0790a07_0": "（四）聞如是：一時，佛在舍衛國祇樹給孤獨園。",
    "T02n0125_045:0790a08_1": "爾時，眾多比丘集普會講堂，各生此念：「今如來甚奇！",
    "T02n0125_045:0790a09_2": "甚特！",
    "T02n0125_045:0790a09_3": "過去取般涅槃者，亦復知彼姓名、種族、持戒、翼從，皆悉分明，三昧，智慧、解脫、解脫見慧，身壽有長短，皆悉知之。",
    "T02n0125_045:0790a11_4": "云何，諸賢！",
    "T02n0125_045:0790a12_5": "為是如來分別法處，極為清淨，知彼諸佛姓字所出之處乎？",
    "T02n0125_045:0790a13_6": "為是諸天來至佛所而告此耶？」",
    "T02n0125_045:0790a14_7": "爾時，世尊以天耳徹聞眾多比丘各興此論，便往至諸比丘所，在中央坐。",
    "T02n0125_045:0790a15_8": "爾時，世尊告諸比丘：「汝等集此為何等論？",
    "T02n0125_045:0790a16_9": "欲說何法？」",
    "T02n0125_045:0790a17_10": "諸比丘白佛言：「我等集此，論正法之要。",
    "T02n0125_045:0790a18_11": "諸人各興此論議：『如來甚奇！",
    "T02n0125_045:0790a18_12": "甚特！",
    "T02n0125_045:0790a18_13": "乃能知過去諸佛世尊名字姓號，智慧多少，靡不貫博，甚可奇雅。",
    "T02n0125_045:0790a20_14": "云何，諸賢！",
    "T02n0125_045:0790a20_15": "為是如來分別法界，極為清淨，知彼諸佛姓字所出之處乎？",
    "T02n0125_045:0790a22_16": "為是諸天來至佛所而告此耶？』」",
    "T02n0125_045:0790a22_17": "爾時，世尊告諸比丘：「汝等欲得聞過去諸佛神智之力乎？",
    "T02n0125_045:0790a24_18": "姓字名號、壽命長短耶？」",
    "T02n0125_045:0790a24_19": "諸比丘對曰：「今正是時，唯願世尊敷演其義。」",
    "T02n0125_045:0790a25_20": "佛告諸比丘：「汝等善思念之，吾當與汝廣演其義。」",
    "T02n0125_045:0790a26_21": "爾時，眾多比丘從佛受教。",
    "T02n0125_045:0790a27_22": "世尊告曰：「比丘當知，過去九十一劫有佛出世，號毘婆尸如來、至真、等正覺。",
    "T02n0125_045:0790a29_23": "復次，三十一劫有佛出世，名式詰如來、至真、等正覺。",
    "T02n0125_045:0790b01_24": "復於彼三十一劫內有佛，名毘舍羅婆如來出世。",
    "T02n0125_045:0790b02_25": "於此賢劫中有佛出世，名拘屢孫如來。",
    "T02n0125_045:0790b03_26": "復於賢劫中有佛出世，名拘那含牟尼如來、至真、等正覺。",
    "T02n0125_045:0790b05_27": "復於賢劫中有佛出世，名曰迦葉。",
    "T02n0125_045:0790b05_28": "復於賢劫中，我出現世，釋迦文如來、至真、等正覺。」",
    "T02n0125_045:0790b07_29": "爾時，世尊便說此偈：「九十一劫中，　　有佛毘婆尸，　三十一劫中，　　式詰如來出。",
    "T02n0125_045:0790b10_0": "　復於彼劫中，　　毘舍如來現，　今日賢劫中，　　四佛復出世。",
    "T02n0125_045:0790b12_0": "　拘孫那迦葉，　　如日照世間，　欲知名字者，　　其號悉如是。",
    "T02n0125_045:0790b14_0": "「毘婆尸如來者出剎利種，式詰如來亦出剎利種，毘舍羅婆如來亦出剎利種，拘屢孫如來出婆羅門種，拘那含牟尼如來出婆羅門種，迦葉如來出婆羅門種，如我今出剎利種。」",
    "T02n0125_045:0790b18_1": "爾時，世尊便說此偈：「前佛有現者，　　皆出剎利種，　拘孫至迦葉，　　出於婆羅門。",
    "T02n0125_045:0790b21_0": "　最尊無能及，　　我今天人師，　諸根而淡泊，　　出於剎利姓。",
    "T02n0125_045:0790b23_0": "「毘婆尸如來姓瞿曇，式詰如來亦出瞿曇，比舍羅婆亦出瞿曇，迦葉如來出迦葉姓，拘樓孫、拘那含牟尼亦出迦葉姓，同上而無異，我今如來姓瞿曇。」",
    "T02n0125_045:0790b26_1": "爾時，世尊便說此偈：「如初諸三佛，　　出於瞿曇種，　後三至迦葉，　　出於迦葉姓。",
    "T02n0125_045:0790c01_0": "　如我今現在，　　天人所奉敬，　諸根而淡泊，　　出於瞿曇姓。",
    "T02n0125_045:0790c03_0": "「比丘當知，毘婆尸如來姓拘鄰若，式詰如來亦出拘鄰若，毘舍羅婆如來亦出拘鄰若，拘屢孫如來出婆羅墮，拘那含牟尼如來亦出婆羅墮，迦葉如來亦出婆羅墮，如我今如來、至真、等正覺出於拘鄰若。」",
    "T02n0125_045:0790c07_1": "爾時，世尊便說此偈：「如初諸三佛，　　出於拘鄰若，　後三至迦葉，　　出於婆羅墮。",
    "T02n0125_045:0790c11_0": "　如我今現在，　　天人所奉敬，　諸根而淡泊，　　出於拘鄰若。",
    "T02n0125_045:0790c13_0": "「毘婆尸如來坐波羅利華樹下而成佛道，式詰如來坐分陀利樹下而成佛道，毘舍羅婆如來坐波羅樹下而成佛道，拘屢孫如來坐尸利沙樹下而成佛道，拘那含牟尼如來坐優頭跋羅樹下而成佛道，迦葉如來坐尼拘留樹下而成道果，如我今日如來坐吉祥樹下而成佛道。」",
    "T02n0125_045:0790c19_1": "爾時，世尊便說此偈：「初一成佛道，　　波羅利樹下，　式坐分陀利，　　毘舍坐波羅。",
    "T02n0125_045:0790c23_0": "　拘孫坐尸利，　　拘那跋羅下，　迦葉拘留樹，　　吉祥我成道。",
    "T02n0125_045:0790c25_0": "　七佛天中天，　　照明於世間，　因緣坐諸樹，　　各成其道果。",
    "T02n0125_045:0790c27_0": "「毘婆尸如來弟子有十六萬八千之眾，式詰如來弟子之眾有十六萬，毘舍羅婆如來弟子之眾十萬，拘屢孫如來弟子之眾有八萬人，拘那含牟尼如來弟子之眾有七萬人，迦葉如來弟子之眾有六萬眾，如我今日弟子之眾有千二百五十人，皆是阿羅漢，諸漏永盡，無復諸縛。」",
    "T02n0125_045:0791a04_1": "爾時，世尊便說此偈：「百千六萬八，　　毘婆尸弟子，　百千及六萬，　　式詰弟子眾。",
    "T02n0125_045:0791a07_0": "　百千比丘眾，　　毘舍婆弟子，　拘孫八萬眾，　　拘那含七萬。",
    "T02n0125_045:0791a09_0": "　迦葉六萬眾，　　皆是阿羅漢，　我今釋迦文，　　千二百五十。",
    "T02n0125_045:0791a11_0": "　皆是真人行，　　布現於法教，　遺法餘弟子，　　其數不可計。",
    "T02n0125_045:0791a13_0": "「毘婆尸如來侍者，名曰大導師；式詰如來侍者，名曰善覺；毘舍羅婆如來侍者，名曰勝眾；拘屢孫如來侍者，名曰吉祥；拘那含牟尼如來侍者，名曰毘羅先；迦葉如來侍者，名曰導師；我今侍者，名曰阿難。」",
    "T02n0125_045:0791a17_1": "爾時，世尊便說此偈：「大道及善覺，　　勝眾與吉祥，　毘羅先導師，　　阿難第七侍。",
    "T02n0125_045:0791a21_0": "　此人供養聖，　　無有不得時，　諷誦又受持，　　不失其義理。",
    "T02n0125_045:0791a23_0": "「毘婆尸如來壽八萬四千歲，式詰如來壽七萬歲，毘舍羅婆如來壽六萬歲，拘屢孫如來壽五萬歲，拘那含如來壽四萬歲，迦葉如來壽二萬歲，如我今日壽極減少，極壽不過百歲。」",
    "T02n0125_045:0791a27_1": "爾時，世尊便說斯偈：「初佛八萬四，　　次佛七萬歲，　毘舍婆六萬，　　拘留壽五萬、　一萬二萬年，　　是拘那含壽，　迦葉壽二萬，　　唯我壽百年。",
    "T02n0125_045:0791b03_0": "「如是，諸比丘！",
    "T02n0125_045:0791b03_1": "如來觀知諸佛姓名號字，皆悉分明，種類出處靡不貫練，持戒、智慧、禪定、解脫皆悉了知。」",
    "T02n0125_045:0791b05_2": "爾時，阿難白世尊言：「如來亦說，過去恒沙諸佛取滅度者，如來亦知；當來恒沙諸佛方當來者，如來亦知。",
    "T02n0125_045:0791b07_3": "如來何故不記爾許佛所造？",
    "T02n0125_045:0791b08_4": "今但說七佛本末。」",
    "T02n0125_045:0791b08_5": "佛告阿難：「皆有因緣本末故，如來說七佛之本末；過去恒沙諸佛，亦說七佛本末；將來彌勒出現世時，亦當記七佛之本末；若師子應如來出時，亦當記七佛之本末；若承柔順佛出世時，亦當記七佛之本末；若光焰佛出現世時，亦當記七佛之名號；若無垢佛出現世時，亦當記迦葉之本末；若寶光佛出現世時，亦當記釋迦文之本末。」",
    "T02n0125_045:0791b16_6": "爾時，世尊便說此偈：「師子柔順光，　　無垢及寶光，　彌勒之次第，　　皆當成佛道。",
    "T02n0125_045:0791b20_0": "　彌勒記式佛，　　師子記毘舍，　柔順記拘孫，　　光焰記牟尼，　無垢記迦葉，　　皆說曩所緣，　寶光成三佛，　　亦當記我號。",
    "T02n0125_045:0791b24_0": "　過去諸三佛，　　及以將來者，　皆當記七佛，　　曩所之本末。",
    "T02n0125_045:0791b26_0": "「由此因緣故，如來記七佛名號耳。」",
    "T02n0125_045:0791b26_1": "爾時，阿難白世尊言：「此經名何等？",
    "T02n0125_045:0791b27_2": "當云何奉行？」",
    "T02n0125_045:0791b27_3": "佛告阿難：「此經名曰記佛名號，當念奉行。」",
    "T02n0125_045:0791b28_4": "爾時，阿難及諸比丘聞佛所說，歡喜奉行。",
    "T02n0125_045:0791c01_0": "（五）聞如是：一時，佛在羅閱城迦蘭陀竹園所。",
    "T02n0125_045:0791c02_1": "是時，師子長者往至舍利弗所，頭面禮足，在一面坐。",
    "T02n0125_045:0791c03_2": "爾時，師子長者白舍利弗言：「唯願尊者當受我請？」",
    "T02n0125_045:0791c04_3": "是時，舍利弗默然受請。",
    "T02n0125_045:0791c05_0": "是時，長者見尊者默然受請，便從坐起，禮足而退，復至大目乾連、離越、大迦葉、阿那律、迦旃延、滿願子、優婆離、須菩提、羅云、均頭沙彌，如此上首者請五百人。",
    "T02n0125_045:0791c08_1": "是時，師子長者即還，辦具種種極妙飲食，敷好座具，又白：「時到，諸真人羅漢靡所不監，今食具已辦，唯願屈顧，臨覆下舍。」",
    "T02n0125_045:0791c11_2": "爾時，諸大聲聞各著三衣，持鉢入城至長者家。",
    "T02n0125_045:0791c12_3": "時，長者見諸最尊坐已定，手自斟酌，行種種飲食。",
    "T02n0125_045:0791c14_4": "見諸聖眾食已訖，行清淨水。",
    "T02n0125_045:0791c14_5": "人施一白[疊*毛]，前受呪願。",
    "T02n0125_045:0791c15_6": "是時，尊者舍利弗與長者說極妙之法，便從坐起而去。",
    "T02n0125_045:0791c16_7": "還詣靜室。",
    "T02n0125_045:0791c16_8": "爾時，羅云至世尊所，頭面禮足，在一面坐。",
    "T02n0125_045:0791c17_9": "爾時，世尊問曰：「汝今為從何來？」",
    "T02n0125_045:0791c18_10": "羅云報云：「師子長者今日來見請。」",
    "T02n0125_045:0791c19_11": "佛告之曰：「云何，羅云！",
    "T02n0125_045:0791c20_0": "飲食為妙？",
    "T02n0125_045:0791c20_1": "為不妙？",
    "T02n0125_045:0791c20_2": "為細耶？",
    "T02n0125_045:0791c20_3": "為麁耶？」",
    "T02n0125_045:0791c20_4": "羅云報曰：「飲食極妙，又且豐多。",
    "T02n0125_045:0791c21_5": "今此白[疊*毛]，從彼得之。」",
    "T02n0125_045:0791c22_6": "佛告羅云：「眾僧斯有幾人？",
    "T02n0125_045:0791c22_7": "上坐是誰？」",
    "T02n0125_045:0791c23_0": "羅云白佛言：「和上舍利弗最為上首，及諸神德弟子有五百人。」",
    "T02n0125_045:0791c24_1": "佛告羅云。",
    "T02n0125_045:0791c24_2": "「云何，羅云！",
    "T02n0125_045:0791c25_0": "彼長者獲福為多乎？」",
    "T02n0125_045:0791c25_1": "羅云白佛言：「唯然，世尊！",
    "T02n0125_045:0791c26_2": "彼長者得福之報不可稱計。",
    "T02n0125_045:0791c26_3": "施一羅漢其福難限，何況大神妙天人所敬奉？",
    "T02n0125_045:0791c27_4": "今五百人均是真人，其福有何可量？」",
    "T02n0125_045:0791c28_5": "佛告羅云，「今施五百羅漢之功德，若從眾中僧次，請一沙門，請已，供養；計此眾中差人之福，及與五百羅漢之福，百倍、千倍、巨億萬倍、不可以譬喻為比。",
    "T02n0125_045:0792a03_6": "所以然者，眾中所差，其福難限，獲甘露滅盡之處。",
    "T02n0125_045:0792a04_7": "羅云當知，猶如有人自誓說曰：『吾要當飲此江河諸水。』",
    "T02n0125_045:0792a05_8": "彼人為堪任不乎？」",
    "T02n0125_045:0792a06_9": "羅云白佛言：「不也。",
    "T02n0125_045:0792a06_10": "世尊！",
    "T02n0125_045:0792a06_11": "所以然者，此閻浮地極為廣大。",
    "T02n0125_045:0792a07_12": "此閻浮地有四大河：一者恒伽，二者新頭，三者私陀，四者博叉。",
    "T02n0125_045:0792a09_13": "一一河者，從有五百。",
    "T02n0125_045:0792a09_14": "然此人終不能飲水使盡，但勞其功，事終不成也。」",
    "T02n0125_045:0792a11_15": "「彼人復作是說：『我自有方便因緣，可得飲諸水使盡。』",
    "T02n0125_045:0792a12_16": "云何有因緣得飲諸水？",
    "T02n0125_045:0792a12_17": "爾時，彼人便作是念：『我當飲海水。",
    "T02n0125_045:0792a13_18": "所以然者，一切諸流，皆歸投乎海。』",
    "T02n0125_045:0792a14_19": "云何，羅云！",
    "T02n0125_045:0792a14_20": "彼人能得飲諸水乎？」",
    "T02n0125_045:0792a15_21": "羅云白佛言：「如此方便，可得飲水使盡。",
    "T02n0125_045:0792a16_22": "所以然者，一切諸流皆歸乎海，由此因緣故，彼人得飲水盡。」",
    "T02n0125_045:0792a17_23": "佛告之曰：「如是。",
    "T02n0125_045:0792a18_24": "羅云！",
    "T02n0125_045:0792a18_25": "一切私施猶如彼流，或獲福，或不獲福，眾僧者如彼大海。",
    "T02n0125_045:0792a19_26": "所以然者，流河決水以入于海，便滅本名，但有大海之名耳。",
    "T02n0125_045:0792a21_27": "羅云！",
    "T02n0125_045:0792a21_28": "此亦如是，今此十人皆從眾中出，非眾不成。",
    "T02n0125_045:0792a22_29": "云何為十？",
    "T02n0125_045:0792a22_30": "所謂向須陀洹、得須陀洹、向斯陀含、得斯陀含、向阿那含、得阿那含、向阿羅漢、得阿羅漢、辟支佛、佛，是謂十人皆由眾中，非獨自立。",
    "T02n0125_045:0792a25_31": "羅云！",
    "T02n0125_045:0792a25_32": "當以此方便，知其眾中差者，其福不可限量。",
    "T02n0125_045:0792a26_33": "是故，羅云！",
    "T02n0125_045:0792a27_34": "善男子、善女人欲求其福不可稱計，當供養聖眾。",
    "T02n0125_045:0792a28_35": "羅云當知，猶如有人以酥投水，凝，不得廣普，若以油投水，則遍滿其上。",
    "T02n0125_045:0792b01_36": "是故，羅云，當念供養聖眾比丘僧。",
    "T02n0125_045:0792b01_37": "如是，羅云！",
    "T02n0125_045:0792b02_38": "當作是學。」",
    "T02n0125_045:0792b02_39": "爾時，師子長者聞如來歎說施眾之福，不歎說餘福。",
    "T02n0125_045:0792b03_40": "爾時，長者以餘時，往至世尊所，頭面禮足，在一面坐。",
    "T02n0125_045:0792b04_41": "爾時，師子長者白世尊言：「適聞如來而歎說施眾之福，不歎別請人之福，自今已後常當供養聖眾。」",
    "T02n0125_045:0792b07_42": "佛告之曰：「我不作爾說：『當供養聖眾，不供養餘人。』",
    "T02n0125_045:0792b08_43": "今施畜生猶獲其福，何況餘人？",
    "T02n0125_045:0792b09_44": "但我所說者福有多少。",
    "T02n0125_045:0792b09_45": "所以然者，如來聖眾可敬、可貴，是世間無上福田。",
    "T02n0125_045:0792b11_0": "今此眾中有四向、四得及聲聞乘、辟支佛乘、佛乘。",
    "T02n0125_045:0792b12_1": "其有善男子、善女人欲得三乘之道者，當從眾中求之。",
    "T02n0125_045:0792b13_2": "所以然者，三乘之道皆出乎眾。",
    "T02n0125_045:0792b14_3": "長者！",
    "T02n0125_045:0792b14_4": "我觀此因緣義，故而說此語耳。",
    "T02n0125_045:0792b15_5": "亦不教人應施聖眾，不應施餘人。」",
    "T02n0125_045:0792b16_0": "爾時，長者白世尊言：「如是，如尊教勅，自今已後。",
    "T02n0125_045:0792b17_1": "若作福業，盡當供養聖眾，不選擇人施。」",
    "T02n0125_045:0792b18_2": "爾時，世尊與彼長者說微妙之法，令發歡悅之心。",
    "T02n0125_045:0792b19_3": "長者聞法已，即從座起，頭面禮足，便退而去。",
    "T02n0125_045:0792b20_4": "爾時，師子長者意欲施立福業。",
    "T02n0125_045:0792b22_0": "爾時，諸天來告之曰：「此是向須陀洹之人，此是得須陀洹，施此得福多，施此得福少。」",
    "T02n0125_045:0792b23_1": "爾時，天人即歎頌曰：「如來歎擇施，　　與此諸德士，　施此獲福多，　　如良田生苗。」",
    "T02n0125_045:0792b27_0": "爾時，師子長者默然不對。",
    "T02n0125_045:0792b27_1": "爾時，天人復語長者：「此是持戒人，此是犯戒人；此向須陀洹人，此是得須陀洹人；此向斯陀含人，此是得斯陀含人；此向阿那含，此得阿那含；此向阿羅漢，此得阿羅漢；此是聲聞乘，此是辟支佛乘，此是佛乘；施此得福少，施此得福多。」",
    "T02n0125_045:0792c04_0": "爾時，師子長者默然不對。",
    "T02n0125_045:0792c04_1": "何以故爾？",
    "T02n0125_045:0792c04_2": "但憶如來教誡，不選擇而施。",
    "T02n0125_045:0792c05_3": "爾時，師子長者復以餘時，至世尊所，頭面禮足，在一面坐：「我自憶念請聖眾飯之，有天來告我言：『此是持戒，此是犯戒；此人向須陀洹，此人得須陀洹，乃至三乘皆悉分別。』",
    "T02n0125_045:0792c09_4": "又說此偈：「『如來歎擇施，　　與此諸德士，　　施此獲福多，　　如良田生苗。』",
    "T02n0125_045:0792c12_0": "「時我復作是念：『如來教誡不可違戾，豈當生心選擇施乎？",
    "T02n0125_045:0792c13_1": "終無是非之心、高下之意也。』",
    "T02n0125_045:0792c14_2": "時我復作是念：『我當盡施一切眾生之類，汝自持戒受福無窮，若使犯戒自受其殃。",
    "T02n0125_045:0792c16_3": "但愍眾生，非食不濟命。』」",
    "T02n0125_045:0792c16_4": "佛告長者：「善哉！",
    "T02n0125_045:0792c17_5": "善哉！",
    "T02n0125_045:0792c17_6": "長者！",
    "T02n0125_045:0792c17_7": "行過弘誓，菩薩所施心恒平等。",
    "T02n0125_045:0792c18_8": "長者當知，若菩薩惠施之日，諸天來告之：『族姓子當知，此是持戒人，此是犯戒人，施此得福多，施此得福少。』",
    "T02n0125_045:0792c20_9": "爾時，菩薩終無此心：『此應施，此不應施。』",
    "T02n0125_045:0792c21_10": "然菩薩執意而無是非，亦不言此持戒，亦不言此犯戒。",
    "T02n0125_045:0792c23_0": "是故，長者！",
    "T02n0125_045:0792c23_1": "當念平等惠施，長夜之中獲福無量。」",
    "T02n0125_045:0792c24_2": "是時，師子長者憶如來教誡，熟視世尊，意不移動，即於座上，得法眼淨。",
    "T02n0125_045:0792c25_3": "是時，師子長者即從座起，頭面禮足，便退而去。",
    "T02n0125_045:0792c26_4": "爾時，長者去未久，佛告諸比丘曰：「此師子長者憶平等施故，又視如來從頭至足，即於座上得法眼淨。」",
    "T02n0125_045:0792c29_5": "爾時，世尊告諸比丘：「我優婆塞中第一弟子平等施者，所謂師子長者是。」",
    "T02n0125_045:0793a02_6": "爾時，諸比丘聞佛所說，歡喜奉行。",
    "T02n0125_045:0793a03_0": "（六）聞如是：一時，佛在羅閱城迦蘭陀竹園所，與大比丘眾五百人俱。",
    "T02n0125_045:0793a04_1": "爾時，尊者舍利弗在耆闍崛山中屏猥之處，補納故衣。",
    "T02n0125_045:0793a06_0": "爾時，有十千梵迦夷天從梵天沒，來至舍利弗所，頭面禮足，各圍遶侍焉，又以此偈而歎頌曰：「歸命人中上，　　歸命人中尊，　我等今不得，　　為依何等禪？」",
    "T02n0125_045:0793a11_0": "是時，十千梵迦夷天說此語已，舍利弗默然可之。",
    "T02n0125_045:0793a12_1": "爾時，諸天以見舍利弗默然可已，即禮足退去。",
    "T02n0125_045:0793a13_2": "諸天去未遠，舍利弗即入金剛三昧。",
    "T02n0125_045:0793a14_3": "是時有二鬼，一名伽羅，二名優婆伽羅。",
    "T02n0125_045:0793a15_4": "毘沙門天王使遣至毘留勒天王所，欲論人、天之事。",
    "T02n0125_045:0793a16_5": "是時，二鬼從彼虛空而過，遙見舍利弗結加趺坐，繫念在前，意寂然定，伽羅鬼謂彼鬼言：「我今堪任以拳打此沙門頭。」",
    "T02n0125_045:0793a19_6": "優波伽羅鬼語第二鬼曰：「汝勿興此意打沙門頭。",
    "T02n0125_045:0793a20_7": "所以然者，此沙門極有神德，有大威力，此尊名舍利弗，世尊弟子中聰明高才無復過是，智慧弟子中最為第一。",
    "T02n0125_045:0793a22_8": "備於長夜，受苦無量。」",
    "T02n0125_045:0793a23_9": "是時，彼鬼再三曰：「我能堪任打此沙門頭。」",
    "T02n0125_045:0793a24_10": "優波伽羅鬼報曰：「汝今不隨我語者，汝便住此，吾欲捨汝去此。」",
    "T02n0125_045:0793a25_11": "惡鬼曰：「汝畏此沙門乎？」",
    "T02n0125_045:0793a26_12": "優波伽羅鬼曰：「我實畏之，設汝以手打此沙門者，此地當分為二分，正爾，當暴風疾雨，地亦振動，諸天驚動，地已振動，四天王亦當驚怖，四天王已知於我等，不安其所。」",
    "T02n0125_045:0793b01_13": "是時惡鬼曰：「我今堪任辱此沙門。」",
    "T02n0125_045:0793b02_14": "善鬼聞已，便捨而去。",
    "T02n0125_045:0793b02_15": "時，彼惡鬼即以手打舍利弗頭。",
    "T02n0125_045:0793b03_16": "是時，天地大動，四面有暴風疾雨，尋時來至，地即分為二分，此惡鬼即以全身墮地獄中。",
    "T02n0125_045:0793b05_17": "爾時，尊者舍利弗即從三昧起，整衣服，下耆闍崛山，往詣竹園至世尊所，頭面禮足，在一面坐。",
    "T02n0125_045:0793b07_18": "爾時，佛告舍利弗曰：「汝今身體無有疾病乎？」",
    "T02n0125_045:0793b08_19": "舍利弗言：「體素無患，唯苦頭痛。」",
    "T02n0125_045:0793b09_20": "世尊告曰：「伽羅鬼以手打汝頭。",
    "T02n0125_045:0793b10_21": "若當彼鬼以手打須彌山者，即時須彌山便為二分。",
    "T02n0125_045:0793b11_22": "所以然者，彼鬼有大力故。",
    "T02n0125_045:0793b12_23": "今此鬼受其罪報故，全身入阿鼻地獄中。」",
    "T02n0125_045:0793b13_24": "爾時，世尊告諸比丘：「甚奇！",
    "T02n0125_045:0793b13_25": "甚特！",
    "T02n0125_045:0793b14_0": "金剛三昧力乃至於斯。",
    "T02n0125_045:0793b14_1": "由此三昧力故無所傷害，正使須彌山打其頭者，終不能動其毫毛。",
    "T02n0125_045:0793b16_2": "所以然者，比丘聽之。",
    "T02n0125_045:0793b16_3": "於此賢劫中有佛，名拘屢孫如來、至真、等正覺。",
    "T02n0125_045:0793b17_4": "彼佛有二大聲聞，一名等壽，二名大智。",
    "T02n0125_045:0793b18_5": "比丘等壽，神足第一；比丘大智，智慧第一，如我今日舍利弗智慧第一，目乾連神足第一。",
    "T02n0125_045:0793b20_6": "爾時，等壽、大智二比丘，俱得金剛三昧。",
    "T02n0125_045:0793b21_7": "當於一時，等壽比丘在閑靜之處，入金剛三昧。",
    "T02n0125_045:0793b23_0": "時，諸牧牛人、牧羊人、取薪草人，見此比丘坐禪，各各自相謂言：『此沙門今日以取無常。』",
    "T02n0125_045:0793b24_1": "是時，牧牛人及取薪人集諸草木，[卄/積]比丘身上，以火燒已，而捨之去。",
    "T02n0125_045:0793b26_2": "「是時，等壽比丘即從三昧起，正衣服，便退而去。",
    "T02n0125_045:0793b27_3": "是時，比丘即以其日，著衣持鉢，入村乞食。",
    "T02n0125_045:0793b28_4": "時，諸取薪草人見此比丘村中乞食，各各自相謂言：『此比丘昨日以取命終，我等以火焚燒，今日復還活，今當立字，字曰還活。』",
    "T02n0125_045:0793c02_5": "若有比丘得金剛三昧者，火所不燒，刀斫不入，水所不漂，不為他所中傷。",
    "T02n0125_045:0793c04_6": "如是，比丘！",
    "T02n0125_045:0793c04_7": "金剛三昧威德如是。",
    "T02n0125_045:0793c05_8": "今舍利弗得此三昧，舍利弗比丘多遊二處：空三昧、金剛三昧。",
    "T02n0125_045:0793c06_9": "是故，諸比丘！",
    "T02n0125_045:0793c07_10": "當求方便，行金剛三昧。",
    "T02n0125_045:0793c07_11": "如是，比丘！",
    "T02n0125_045:0793c07_12": "當作是學。」",
    "T02n0125_045:0793c09_0": "爾時，世尊告諸比丘：「我當教汝，如舍利弗比丘，比丘智慧、大智、分別廣智、無邊智、捷疾之智、普遊智、利智、甚深智、斷智，少欲知足、閑靜勇猛、念不分散、戒成就、三昧成就、智慧、解脫見慧成就、柔和無爭、去惡辯了、忍諸言語、歎說離惡、常念去離、愍念生萠、然熾正法、與人說法無有厭足。」",
    "T02n0125_045:0793c15_1": "爾時，世尊便說此偈：「十千諸天人，　　盡是梵迦夷，　自歸舍利弗，　　於靈鷲山頂：『歸命人中上，　　歸命人中尊，　我今不能知，　　為依何等禪？』",
    "T02n0125_045:0793c21_0": "　如是弟子花，　　莊嚴佛道樹，　如天晝度園，　　快樂無有比。」",
    "T02n0125_045:0793c23_0": "「弟子華者，即是舍利弗比丘是。",
    "T02n0125_045:0793c23_1": "所以然者，此人則能莊嚴佛樹。",
    "T02n0125_045:0793c24_2": "道樹者，即如來是也；如來能覆蓋一切眾生。",
    "T02n0125_045:0793c25_3": "是故，比丘！",
    "T02n0125_045:0793c25_4": "當念勤加勇猛精進，如舍利弗比丘。",
    "T02n0125_045:0793c26_5": "如是，比丘！",
    "T02n0125_045:0793c26_6": "當作是學。」",
    "T02n0125_045:0793c27_7": "爾時，諸比丘聞佛所說，歡喜奉行。",
    "T02n0125_045:0793c28_0": "增壹阿含經卷第四十五"
}