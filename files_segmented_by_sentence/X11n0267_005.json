{
    "X11n0267_005:0136c01_0": "首楞嚴經義疏釋要鈔卷第五",
    "X11n0267_005:0136c02_0": "長水沙門　懷遠　錄",
    "X11n0267_005:0136c03_0": "二明修行方便一總結前文。",
    "X11n0267_005:0136c03_1": "△答最初方便竟者約解論方便竟也。",
    "X11n0267_005:0136c04_2": "▲二敘今來意此下約行論方便也圓覺經中信解真證為本起因即文殊章次則依解修行隨根證入即普賢也下十章經正同此下經文也然彼有三根初通明觀行上根修證次別明觀行中根修證後道場加行下根修證斯皆被圓機也若尋今經亦有斯三何則如前七處徵心破心破見及破十八界七大性等皆了本空元如來藏及四性推撿無生若上根利智入心成觀即會藏心苟或於茲未入更須此下別明止觀(觀音觀門)等被之方入得非中根耶次後建立壇場六時行道誦持神呪等正助相兼即下根也今論即解之行不別而別即中根也然更復知前所明解未必全解行在其中今所明行未必單行解亦兼之但約旁正以分經也。",
    "X11n0267_005:0136c17_0": "初經家總敘。",
    "X11n0267_005:0136c17_1": "△輕安者今阿難疑消心懌似得支林功德故也喜悟藏心即喜極故流涕恨無行法即傷歎故成悲也。",
    "X11n0267_005:0136c19_2": "▲二阿難別歎。",
    "X11n0267_005:0136c19_3": "△方便者梵云漚和俱舍羅此云善權方便以善巧方便提擕獎導出生死暗冥故云引出沈冥胡云摩尼此云如意。",
    "X11n0267_005:0136c21_4": "△賑給者賑惠貧乏給濟孤獨也。",
    "X11n0267_005:0136c22_5": "△永覆無明者無始至今汩無明海不遇如來孰由開曉。",
    "X11n0267_005:0136c23_6": "▲初正敘。",
    "X11n0267_005:0136c23_7": "△含育者性具十界故曰含能隨緣變造十界事法故曰育。",
    "X11n0267_005:0136c24_8": "△彰得失者已悟為得未修為失。",
    "X11n0267_005:0137a01_9": "▲二喻顯。",
    "X11n0267_005:0137a01_10": "△天王即天子也春秋時周室衰弱諸候僭濫稱王仲尼正名稱周為天子王以別之也。",
    "X11n0267_005:0137a03_11": "▲二正請修路。",
    "X11n0267_005:0137a03_12": "△本發心路者本時發心所修之行是趣涅槃之道路。",
    "X11n0267_005:0137a04_13": "△得陀羅尼即請一心三觀故曰總持。",
    "X11n0267_005:0137a05_14": "△入佛知見即一心三諦之理眼智開發故云知見。",
    "X11n0267_005:0137a07_0": "經家敘意。",
    "X11n0267_005:0137a07_1": "△未自在不達一法界妙止觀而修名未自在又未入初住名未自在。",
    "X11n0267_005:0137a08_2": "▲二舉義許宣。",
    "X11n0267_005:0137a08_3": "△二決定者三世諸佛決定須修止觀二法取無上果也。",
    "X11n0267_005:0137a09_4": "▲疏初略示經意。",
    "X11n0267_005:0137a10_5": "△真如觀者實相觀也占察經中明二種觀法一者唯心識觀二者真如實觀實相觀理唯識歷事從理則唯達法性更無餘途從事則專照起心四運叵得亦名本末相映事理不二今經首楞嚴定體達九界即是佛界名事究竟然必含二種觀法如今經直觀三諦清淨本然周徧法界即唯達法性更無餘途即實相觀歷彼三科七大四生推撿無生方顯藏性即唯識觀專照起心四性叵得也此二種觀法皆是圓修但發軫有異分二種也今觀如來藏體清淨本然周徧法界故云真如觀也然復應知止觀通于大小權實若在今經即是圓頓止觀仍通五即初心雖則雙學未能相即名為隨順即名字止觀修成法爾相即名為俱運即觀而止即一止而三止全止為觀即一觀而三觀非三而三體即一故不一而一三義宛然三一互融方成一妙止觀以止止散則無法而不寂以觀觀昏則無昏而不朗斯止觀成即是觀行相似止觀若眼智開發諦觀一如法界獨朗名真三昧即前云我以不生不滅合如來藏下云生滅既滅寂滅現前又云從聞思修入三摩地此分真究竟止觀也。",
    "X11n0267_005:0137b05_6": "△一切所依賴者一切諸佛皆以止觀而成正覺也下云過去諸如來斯門已成就(云云)。",
    "X11n0267_005:0137b07_0": "▲初止。",
    "X11n0267_005:0137b07_1": "△起隨順行者了法皆空起無相行順寂滅理因心果心悉無相故向理心絕是相皆泯也如眾器入於炎爐混而為一也。",
    "X11n0267_005:0137b09_2": "△止一切境界者唯心之外更無一法可得也。",
    "X11n0267_005:0137b10_3": "△奢摩他是止結云觀者顯即觀之止也然止觀俱以觀結者蓋顯旁正也天台云斷惑之時觀慧為正止但旁助永嘉云惺惺為正寂寂為旁皆此義也。",
    "X11n0267_005:0137b13_4": "▲二。",
    "X11n0267_005:0137b13_5": "△觀煩惱根元者欲要斷除先須識知分齊一一明白方能破斷如人捉賊須知賊之居處面貌等方可捉獲。",
    "X11n0267_005:0137b16_0": "初標義勸。",
    "X11n0267_005:0137b16_1": "△因地發心者即最初行所依心即初起覺悟智也起信云覺知前念起惡故能止後念令其不起即制令此心成不生滅與果相應也。",
    "X11n0267_005:0137b18_2": "▲二約義顯非。",
    "X11n0267_005:0137b19_3": "△普賢觀者即觀普賢菩薩行法經也既云因果皆是實相豈得以生滅為因心耶。",
    "X11n0267_005:0137b21_0": "初舉喻總彰生滅。",
    "X11n0267_005:0137b21_1": "△疏妄心如器等即暗立比量也應云妄心是有法定是壞滅為宗因云以是因緣所作性故同喻如器世間異喻如虗空又云真心是有法定無壞滅故為宗因云非所作性故同喻如虗空異喻如器界空非所作故無壞滅然今云空無壞滅且約一期不隨物有凋變故也如下云一人發真歸元十方虗空悉皆消殞即非究竟不壞也。",
    "X11n0267_005:0137c03_2": "▲初示其濁因。",
    "X11n0267_005:0137c04_3": "△堅相為地者髮毛爪齒皮肉筋骨等。",
    "X11n0267_005:0137c04_4": "△四纏者經云二上二下即交纏也由此四大交纏故分一真成六根也。",
    "X11n0267_005:0137c06_5": "△為覺者鼻舌身也。",
    "X11n0267_005:0137c06_6": "△為察即意根也。",
    "X11n0267_005:0137c07_0": "▲二喻其濁相。",
    "X11n0267_005:0137c07_1": "△真妄等性相違背者真本清淨寂無相故妄唯染汙相差別故。",
    "X11n0267_005:0137c09_0": "初劫濁。",
    "X11n0267_005:0137c09_1": "△汝見虗空者見即妄見虗空即無明徧迷法界所成也。",
    "X11n0267_005:0137c10_2": "△成住壞空各二十增減從十歲時百年增一年增至人壽八萬歲從百年減一年至人壽十歲名一增減(云云)意云雖長亦不離時分所攝。",
    "X11n0267_005:0137c12_3": "△非劫末之劫濁者揀異三災壞時劫濁也尋常所論見以五利為體煩惱以五鈍為體眾生但覽見慢果報立其假名也命以連持一期色心為體催年促壽曰命劫但四濁聚在其時名劫經云劫濁亂時眾生垢重今此但取妄初起時名為劫濁即業轉也。",
    "X11n0267_005:0137c17_4": "▲二見濁。",
    "X11n0267_005:0137c18_5": "△摶聚也依六觸因緣生六受境有違順等別故一一受有苦樂等不同四大本非留礙由見聞覺知擁令留礙妄見本非六根由四大旋伏令成見聞覺知也由此交織諸相炳然見境領納故云見濁四微形相者色香味觸也。",
    "X11n0267_005:0137c22_6": "▲三煩惱濁。",
    "X11n0267_005:0137c22_7": "△憶識誦習者意識緣三世境也能分別識性從見聞覺知所發故云性發知見所分別相從六塵現故曰容現六塵離六塵無所憶識誦習之相故曰離塵無相離見聞覺知無能憶識誦習之性故曰離覺無性。",
    "X11n0267_005:0138a02_8": "△六識分別三世徧緣者意識能緣三世依正之境復能執受憶過去境即獨散意識緣落謝塵。",
    "X11n0267_005:0138a04_9": "△識現在塵即明了意識隨前五所取緣現量境。",
    "X11n0267_005:0138a05_10": "△誦習未來即未形非事預思念也即獨敬意緣比量境想像所取之境亦有六想擾亂真性名煩惱濁前四麤即二障煩惱也。",
    "X11n0267_005:0138a07_11": "▲四眾生濁行以遷流造作為性若以妄情所著唯惟久住世間業行變移巡環諸界故曰遷流國土。",
    "X11n0267_005:0138a09_12": "△行者六思思即業也業具善惡不動等別去動被業牽住留但情執情業相參故云交織。",
    "X11n0267_005:0138a11_13": "▲五命濁。",
    "X11n0267_005:0138a11_14": "△元無異性者總報之主唯一本識故云無異六塵隔別見聽爰分根塵異故識乃分離取六塵境。",
    "X11n0267_005:0138a13_15": "△性中相知者唯一本識為體故。",
    "X11n0267_005:0138a14_16": "△用相背者眼唯了色且不別聲等故曰背也。",
    "X11n0267_005:0138a15_17": "△命是報法者由前世業法之所感故遂有脩短之殊夫受身者由命煖識三不相離也命即氣息報風連持不斷色心可久命不連持色心則變煖即遺體之色識即心主也。",
    "X11n0267_005:0138a18_18": "△同異失準者同不定同用相背故異不定異性相知故。",
    "X11n0267_005:0138a19_19": "△業繫苦相者即果報相也由業繫縛妄識受苦樂報也。",
    "X11n0267_005:0138a21_0": "初勸揀妄依真。",
    "X11n0267_005:0138a21_1": "△遠契者凡聖因果懸殊故云遠。",
    "X11n0267_005:0138a21_2": "△先當擇去生死根本者生滅妄心即生死本圓滿湛然無生滅性即常樂本然無生之心亦非遠求但了一念即是藏性三千具足咸空假中離一念外更非別有真心可得方是妙行之基也雖云擇去但能體達現前一念事理相即即真修本此則體遠名擇也。",
    "X11n0267_005:0138b03_0": "▲初正示用心。",
    "X11n0267_005:0138b03_1": "△以湛旋者湛即定也旋即伏也以定旋伏虗妄動亂之法成本真性故曰伏還元覺若得此性為發覺心即可修證取常樂果。",
    "X11n0267_005:0138b05_2": "△境界不生見聞不起者若無境牽分別自息。",
    "X11n0267_005:0138b06_3": "△由澄諸念等者由定澄寂諸雜念慮則覺知妄識煩擾動亂動亂纔息寂靜妙慧自然發生故曰靜慧發生。",
    "X11n0267_005:0138b08_4": "△於中顯現者於觀心中現也。",
    "X11n0267_005:0138b09_5": "▲二舉喻貼釋。",
    "X11n0267_005:0138b09_6": "△一切變現者水澄則萬像此鑒真證則現用自在寂而常照法爾如然然亦兼觀行相似如天台智者觀行位人於大蘇道場了了見於靈山聽眾儼在日前但以出觀有間故也。",
    "X11n0267_005:0138b13_7": "△永斷無明之言通分真究竟分真言永斷者揀異伏惑未斷也。",
    "X11n0267_005:0138b15_0": "初標義總勸。",
    "X11n0267_005:0138b15_1": "△先止後觀法應如是者圓人雖則止觀俱運不別而別則止伏觀除法爾如是以止如縛賊觀如殺賊故又初心學時未能相即法爾止先觀後功成之後自然寂照常俱然亦隨機其或昏沈多者亦通先學於觀故知初學乍先乍後不妨大途但期功成相即為要耳小乘亦說止觀齊修不應便是圓頓。",
    "X11n0267_005:0138b21_2": "△無明發業者分別無明也由無明故即發諸業即十二有支中無明支也。",
    "X11n0267_005:0138b22_3": "△愛取即貪惑也。",
    "X11n0267_005:0138b22_4": "△六識能作者六雖通作第六正作前五助作。",
    "X11n0267_005:0138b23_5": "△第八能受者八為總報故受善惡報也又能納受善惡種子故初正顯六根六塵為煩惱本。",
    "X11n0267_005:0138c01_6": "△則不能知虗妄根塵者不知煩惱本即便是不知虗妄根塵也以是煩惱處故光明云六入村落結賊所止。",
    "X11n0267_005:0138c03_7": "△云何降伏者賊處不知云何捉獲。",
    "X11n0267_005:0138c05_0": "初釋名辨相。",
    "X11n0267_005:0138c05_1": "△眾生世間者眾法和合中生故曰眾生即假名世間。",
    "X11n0267_005:0138c06_2": "△器界即依報國土。",
    "X11n0267_005:0138c06_3": "△五陰即實法世間。",
    "X11n0267_005:0138c07_4": "▲二簡位方定。",
    "X11n0267_005:0138c07_5": "△上下無位者指著上下莫非皆是四方之上下無別上下也。",
    "X11n0267_005:0138c08_6": "△中無定方者四維也維角也維在兩方相接之中間本無定位如東南維若以東方南方奪之即無維之正位可得其可定準者唯四方也。",
    "X11n0267_005:0138c11_7": "▲三反成功。",
    "X11n0267_005:0138c11_8": "△宛轉十二者以世涉方方方皆具三世三四即成十二也以方入世世世皆具四方即四五亦成十二也亦可四三是結數意云若將三世涉於四方即方方具三世即有四箇三世故云宛轉十二疏三初指古釋殻公資中金陵皆有義釋又證真抄以方世相涉為一疊又十二中一一皆具十善成百二十為第二疊又一一善皆具性相體力等十如是成千二百為第三疊又碼碯以兩始一圓釋之三明今意今云六根取境有千二百者(六根取境不離三世四方一念之心三世具足)一念既不過三世三世之境不離四方由是方世相涉任運世數有千二百以為取境功能之極數也今疏祇將筭法之喻為能表法爾取境之數成千二百是所表也何故祇三變止千二百耶以約三世論變故也以輪迴之法不出三世以世涉方既成十二即第一疊約圓數變第二世法爾成百二十第三一變自然成千二百國清慧光大師以世涉方成十二次約每方三世各具九世謂過去過去過去現在過去未來現在過去現在現在現在未來未來過去未來現在未來未來三世既各具九即每方三九成二十七世加本每三即每方各具三十世四方成一百二十次每方三十世中一一各具九世成二百七十世加本三十每方即有三百四方成一千二百一十百千出律歷志(云云)。",
    "X11n0267_005:0139a09_9": "△當為百千者現未也。",
    "X11n0267_005:0139a10_10": "▲三顯異同彼約持經功德是圓教相似位人因經之力有勝根用未發真故猶名肉眼雖稱肉眼有天眼用故見大千內外彼有二釋一約三業安樂行有十善一善具十即成百善每善具十如是即成一千又兼化他即有二千約如來室衣座各二千即成六千二約一心具十法界界皆有十如即成一百六根即有六百約定慧莊嚴即千二百根根皆悉由定慧二嚴故各千二百也有優劣者顯其能盈能縮能盈故千二不為多能縮故八百不為少盈縮自在不可數局也今明凡夫取境虗妄功用故名功德然迷成世間用悟成出世用迷悟染淨雖殊皆本具故也二約優劣別示初眼根前方全明後方全暗左右旁觀三分之二約疏注成圖子令人易曉。",
    "X11n0267_005:0139b02_0": "每方二百全每維",
    "X11n0267_005:0139b03_0": "二五十見不見以",
    "X11n0267_005:0139b04_0": "圖子照之左右旁",
    "X11n0267_005:0139b05_0": "觀三分之二合云",
    "X11n0267_005:0139b06_0": "三分之二半以左",
    "X11n0267_005:0139b07_0": "右各見二百五十",
    "X11n0267_005:0139b08_0": "故蓋經文略舉全",
    "X11n0267_005:0139b09_0": "數故也。",
    "X11n0267_005:0139b10_0": "▲二耳。",
    "X11n0267_005:0139b10_1": "△動若邇遙者耳取動境似有近遠其實無遠近境使之然。",
    "X11n0267_005:0139b11_2": "▲三鼻。",
    "X11n0267_005:0139b11_3": "△闕中交者出時不能入入時不能出故闕一分。",
    "X11n0267_005:0139b12_4": "▲五身。",
    "X11n0267_005:0139b12_5": "△合有違順離但捨受故曰離一合雙。",
    "X11n0267_005:0139b13_6": "▲六意。",
    "X11n0267_005:0139b13_7": "△默容者但北度生解也下云意如幽室見徧緣十方三世世出世法故曰容容即含攝也。",
    "X11n0267_005:0139b15_8": "△三性者偏計依他圓成實也或小三性亦通。",
    "X11n0267_005:0139b17_0": "三令簡圓根修證初總勸詳擇。",
    "X11n0267_005:0139b17_1": "△反窮流根者窮到欲流之根本即三諦妙理是流之根或即真流義通淺深根即唯究竟也。",
    "X11n0267_005:0139b19_2": "△六受用根者受領六塵造作善惡之業也。",
    "X11n0267_005:0139b20_3": "△誰合者須境與根合方覺知也鼻舌身三並合中知眼耳意三是離知也。",
    "X11n0267_005:0139b21_4": "△深即意根造業最深。",
    "X11n0267_005:0139b22_5": "△淺即前五眼鼻身為不圓通據下文殊料簡唯耳根為圓通也。",
    "X11n0267_005:0139b23_6": "▲二別示功能。",
    "X11n0267_005:0139b23_7": "△織妄業流者空見相織結成根塵造虗妄業也。",
    "X11n0267_005:0139b24_8": "△日劫相倍者圓根一日修習勝不圓根一劫也。",
    "X11n0267_005:0139b25_9": "▲三許為發明。",
    "X11n0267_005:0139b25_10": "△六湛圓明者約本說元依一精明分成六和合也。",
    "X11n0267_005:0139c01_11": "△發明者隨汝所欲之根我即為汝開發明示令汝軌則修之取上果也。",
    "X11n0267_005:0139c03_12": "▲四須簡所以。",
    "X11n0267_005:0139c03_13": "△一一修行皆得圓滿者妙智修之無不獲證何須簡擇下云順逆皆方便。",
    "X11n0267_005:0139c05_14": "△自在慧者實相智也此智照法無不真實不為物拒故云自在初申請阿難意問六根若實一體不合更有六根之異若六體別云何入一餘皆解脫一況顯未亡法執。",
    "X11n0267_005:0139c08_15": "△須陀洹此云逆流即初果斷八十八使見惑也。",
    "X11n0267_005:0139c09_16": "△見所斷者見道門中所斷也。",
    "X11n0267_005:0139c09_17": "△修所斷者修道門中所斷俱生惑也。",
    "X11n0267_005:0139c10_18": "△何況下正況自乘根中修惑尚在況此根中根本無明分齊數量耶。",
    "X11n0267_005:0139c11_19": "△生住異滅即微細惑不達一法界性謂六謂一即微細法執初破一。",
    "X11n0267_005:0139c13_20": "△履行也。",
    "X11n0267_005:0139c13_21": "△奚何也。",
    "X11n0267_005:0139c13_22": "▲三結。",
    "X11n0267_005:0139c13_23": "△非一終六者亡一存六也。",
    "X11n0267_005:0139c14_24": "△非六終一者亡六存一也一六俱亡方為至說以圓常性中本非一六故曰終不汝根元一元六或可意云不應言非是一終是六亦不可云非是六終是一。",
    "X11n0267_005:0139c18_0": "一釋成。",
    "X11n0267_005:0139c18_1": "△非一非六者約名約體俱非一六一以對六而稱六亦待一而立一六相形名言罔息體則不當是一是六而亦能一能六寂照同時擬議叵及。",
    "X11n0267_005:0139c20_2": "△執一者聞說解六根結又執六根是一體性。",
    "X11n0267_005:0139c21_3": "△四流一見二欲三有四無明。",
    "X11n0267_005:0139c22_4": "△雖得六銷疏中三解初六根雖亡一體實有次境空故六銷根有故存一三惑亡故六銷執理故猶一初眼。",
    "X11n0267_005:0139c24_5": "△由明暗等二種相形者妄見初起明暗未形斯約惑性冥具說也向下見精映色方彰明暗之相也。",
    "X11n0267_005:0140a02_6": "△粘者和合執著之義由妄執故動覺湛性發成妄見也。",
    "X11n0267_005:0140a03_7": "△見精即第八見分最細故曰精。",
    "X11n0267_005:0140a04_8": "△色即第八相分由能見故境界妄現由相織故結成六根。",
    "X11n0267_005:0140a05_9": "△覺明相雜者強覺影明也。",
    "X11n0267_005:0140a05_10": "△清淨四大者染中說淨也能照境發覺有增上勝力非同染礙麤相故曰清淨。",
    "X11n0267_005:0140a07_11": "△眼體者眼謂勝義體即浮塵即勝義所依之體也。",
    "X11n0267_005:0140a08_12": "△浮根奔色者即勝義在浮塵中流趣奔色也。",
    "X11n0267_005:0140a09_13": "△舌根恬變即動靜也。",
    "X11n0267_005:0140a09_14": "△身根疏二具八法者能造地水火風所造色香味觸然根根皆具八法也。",
    "X11n0267_005:0140a11_15": "△意根疏以六根等四句是作比量成立意根亦是色法也以經文云根元且為清淨四大故應云意根是有法定色攝故宗因云以是六根中隨一攝故諸所攝根皆色法故同喻如前五根前五二具八法是色法故意根亦具八法亦應是色。",
    "X11n0267_005:0140a16_0": "然此下總結示初結由迷發現。",
    "X11n0267_005:0140a16_1": "△有明明覺者本有真明之明覺非滿慈所執之明覺也既執所明性明即隱故云失彼精了下云所立照性亡或可有明指真明覺屬妄謂本有性明故妄執影明妄覺也六根皆有照用故云發光。",
    "X11n0267_005:0140a21_0": "三正示入一之門。",
    "X11n0267_005:0140a21_1": "△隨拔一根者但於六根之中隨除一根繫著達見性海餘皆一時解脫不循塵境即脫粘也反照心性不起妄用故云內伏伏歸真元。",
    "X11n0267_005:0140a23_2": "△發本明曜者既能反照不已即破無明三諦開發智光自顯也。",
    "X11n0267_005:0140b01_3": "△曜性發明者理智俱發也。",
    "X11n0267_005:0140b01_4": "△一脫圓消者一根見性諸根徧旋也。",
    "X11n0267_005:0140b03_0": "初略標示。",
    "X11n0267_005:0140b03_1": "△不由等者不逐緣生不由境起即本性知見也疏意云不是因前塵所起妄知見也。",
    "X11n0267_005:0140b04_2": "△明不循根者明顯發也此本性知見不從六根顯發但是寄六根而顯發又明者性明也此性覺真明寄根發也。",
    "X11n0267_005:0140b07_3": "△互相為用者根根皆具六用也。",
    "X11n0267_005:0140b07_4": "▲二約人辨用。",
    "X11n0267_005:0140b08_0": "△四大淨色者修觀繫緣四禪四大淨色觀成從肉眼處發也。",
    "X11n0267_005:0140b09_1": "△言半頭者大論云得天眼人中最第一者阿泥盧頭色界四大造色半頭清淨佛天眼四大造色徧頭清淨是為差別頭分也(云云)。",
    "X11n0267_005:0140b11_2": "△見障內外者障內障外所有細色無不見也。",
    "X11n0267_005:0140b12_3": "△為目連所降者佛欲上天此龍吐黑雲暗霧隱翳三光以身繞須彌七匝尾挑海水頭枕山頂目連化龍繞十四匝尾出海外頭枕梵宮龍瞋雨金剛沙被目連變為輕輭寶華又被化細身入龍身內從眼出從耳入等鑽齧其身於是降伏。",
    "X11n0267_005:0140b17_4": "△天堂來者因張騫尋河源至崑崙山見仙靈所居謂是天宮便謂此河從斯山出故翻天堂來。",
    "X11n0267_005:0140b19_5": "△無熱惱池者阿耨達池也此池在南瞻部洲從中向北有九黑山次有大雪山次有香醉山於雪山北香山南有此池廣五十由旬八功德水充滿其中於四面各出大河東名殑伽河繞池一匝流入東海南信渡河西縛芻河北徙多河各流入海。",
    "X11n0267_005:0140b23_6": "△既為風質者主空之神如風之無形也亦可風字筆誤應云空質。",
    "X11n0267_005:0140c01_7": "△隨其所主者所主空既無礙能主之神亦無相也。",
    "X11n0267_005:0140c02_8": "△久滅意根者已斷見思不起三界惑染故。",
    "X11n0267_005:0140c03_0": "△圓明了知者圓明之性周徧了知一切境界不假緣慮故曰不因心念。",
    "X11n0267_005:0140c04_1": "△修意不同者大乘作求功德想小乘作止息想。",
    "X11n0267_005:0140c05_2": "△蓋染分者留淨分不斷要持種也。",
    "X11n0267_005:0140c06_3": "△修得即那律迦葉牛呞餘悉業報若約實說三人俱是發真。",
    "X11n0267_005:0140c07_4": "▲二就法融體。",
    "X11n0267_005:0140c07_5": "△內瑩發光者自性用顯也。",
    "X11n0267_005:0140c08_6": "△如是浮塵者指有情世間也器界即無情世間。",
    "X11n0267_005:0140c09_7": "△變化相者情無情類皆可變壞也念除即覺故曰應念化成也。",
    "X11n0267_005:0140c11_0": "疏斥謬解。",
    "X11n0267_005:0140c11_1": "△無情不能起行者此不了萬法唯心一切唯識依正平等同是一念念即全真豈有不成之理若謂不成何異待華結果。",
    "X11n0267_005:0140c13_2": "▲三舉事例顯。",
    "X11n0267_005:0140c13_3": "△若令急合等者雖急合其眼若以手摸一一了知是頭是足等故知不可云見在眼也或約二人謂一人急合却眼並不見他人頭在何許足在那邊以手捫摸一一了知故云頭足一辯一辨者一一明辨也。",
    "X11n0267_005:0140c17_4": "▲四指妄結真。",
    "X11n0267_005:0140c18_5": "△緣見因明者緣生之見須因明有不假明境為緣自性所發之見故曰不明自發。",
    "X11n0267_005:0140c20_0": "初舉果常住。",
    "X11n0267_005:0140c20_1": "△常住不壞者簡權宗也彼說大圓鏡智菩提皆是有為四智心品所成不能即理今皆常住豈同彼耶。",
    "X11n0267_005:0140c22_2": "△離倒圓成者遠離徧計依他之倒執即是圓成實性也。",
    "X11n0267_005:0140c23_3": "▲三進退成疑。",
    "X11n0267_005:0140c23_4": "△循環者進退推尋似環之不絕然終不見常心可得。",
    "X11n0267_005:0140c24_5": "▲四結難求示。",
    "X11n0267_005:0141a01_0": "△蒙悋者蒙暗也悋鄙也易曰困蒙悋。",
    "X11n0267_005:0141a02_0": "二問答所以中。",
    "X11n0267_005:0141a02_1": "△斥成矯亂者問聲問聞但隨言答並不決定不體聲自有無聞性元無起滅故被斥成矯亂也。",
    "X11n0267_005:0141a05_0": "初破其執斷。",
    "X11n0267_005:0141a05_1": "△知有知無自是聲塵或有或無者分別有聲無聲自是境之有無非是聞性有有無也。",
    "X11n0267_005:0141a06_2": "△誰知無者者聞性若逐聲境將何為知知無聞性耶若有知性知無聲境驗知聞性不曾斷滅結斥垂勸。",
    "X11n0267_005:0141a09_0": "△聲聞無辨者於聲於聲不能甄別誰生滅不生滅也。",
    "X11n0267_005:0141a11_0": "一引睡人中睡人應無聞性者今舉睡人以驗聞性不滅若作喻說須是睡人全無性可得也今顯人自或睡或窹聞性不甞斷滅睡尚不曾暫無豈可寤時却有斷滅耶。",
    "X11n0267_005:0141a14_1": "▲二例死者。",
    "X11n0267_005:0141a14_2": "△命光者命存則六根發照命謝則諸根閇塞又命在則息風恒起命謝即息不連持故曰命光。",
    "X11n0267_005:0141a16_3": "▲三結斥迷倒。",
    "X11n0267_005:0141a16_4": "△不循所常者不順所有常住妙性也。",
    "X11n0267_005:0141a18_0": "三結勸中。",
    "X11n0267_005:0141a18_1": "△常光者本性智明顯也。",
    "X11n0267_005:0141a18_2": "△法眼者照十界法皆實相也。",
    "X11n0267_005:0141a19_3": "△障翳般若者智明不顯全明作暗也(此下入第五經)。",
    "X11n0267_005:0141a21_0": "初述己猶迷生之與死不離無明故曰俱滅俱生。",
    "X11n0267_005:0141a21_1": "△隔日瘧者已除我執如好日未除法執似發曰。",
    "X11n0267_005:0141a22_2": "△全界無明者通指五住惑也即根本枝末總含故曰全界。",
    "X11n0267_005:0141a24_3": "△二障見思者煩惱障為界內見思亦名通惑所知即界外見思此根本無明亦名別惑也。",
    "X11n0267_005:0141b01_4": "△名破煩惱障者分破也尚有八十一品思惑。",
    "X11n0267_005:0141b02_5": "▲二請示結解。",
    "X11n0267_005:0141b03_0": "△免輪迴者二死輪迴也。",
    "X11n0267_005:0141b03_1": "△三有者細分二十五有然有界內界外三有若秪斷界內與小不殊。",
    "X11n0267_005:0141b05_0": "初世尊摩頂。",
    "X11n0267_005:0141b05_1": "△將來眼者眼能照了喻智能達俗證真。",
    "X11n0267_005:0141b06_2": "△手喻智頂喻理智會理時無明即明諸妄咸泯又頂喻無明欲破無明根結必須智照也。",
    "X11n0267_005:0141b07_3": "▲二諸佛放光。",
    "X11n0267_005:0141b08_4": "△六種震動者表破六根也即動踊震起吼擊搖颺不安名動[嶙-山+土]壠凹凸名踊隱隱有聲名震自下昇高曰起砰(披莇切)磕(苦盍切)發響名吼打搏警物名擊然各有三直動名動四天下動名徧動盡大千動名等徧動餘皆傚此(云云)。",
    "X11n0267_005:0141b12_5": "▲疏初正釋本文。",
    "X11n0267_005:0141b12_6": "△諸佛標示者即十方佛同說六根縛脫也。",
    "X11n0267_005:0141b13_7": "△此佛釋成即釋迦釋成其義也即十方薄伽梵一路涅槃門也。",
    "X11n0267_005:0141b14_8": "▲二問答。",
    "X11n0267_005:0141b15_9": "△四度放光初如來頂上放百寶光光中出生千葉蓮華有化如來宣說神咒此說祕密首楞嚴破登伽邪心。",
    "X11n0267_005:0141b17_10": "▲二從口放光表從說顯理經云爾時世尊從其面門放種種光其光晃昱如百千日等三從胷放表從心發見見即智也文云即時如來從胸萬字涌出寶光其晃曜有百千色徧灌十方所有寶剎諸如來頂等令十方如來却放寶光灌此佛頂表彼此道齊也。",
    "X11n0267_005:0141b22_11": "▲三同說結根。",
    "X11n0267_005:0141b22_12": "△覺明初起者真覺妙明初起迷妄之時也又強覺影明始起時也。",
    "X11n0267_005:0141b23_13": "△自在解脫等悟之成德也。",
    "X11n0267_005:0141b24_14": "△安樂即樂德。",
    "X11n0267_005:0141b24_15": "△解脫即我德我即自在為義。",
    "X11n0267_005:0141c01_16": "△寂靜即淨德無煩惱垢染所喧雜故。",
    "X11n0267_005:0141c02_0": "△妙常即常德。",
    "X11n0267_005:0141c02_1": "△氣動移等者氣寒則氷喻無明故九界氣煖則水喻智照故唯真濕即一性無差也。",
    "X11n0267_005:0141c03_2": "▲五佛為釋通初雙標。",
    "X11n0267_005:0141c04_3": "△疏故云為縛者云當為名字之誤耳。",
    "X11n0267_005:0141c05_4": "△綺互相影者織綺之互現其紋也形必有影形存于彼影現於此根塵必有識識必須根塵意云根塵識三同以真為源縛之與脫唯一六根故云縛脫無二根塵識體本自空寂若空中華初總顯無性三莖之蘆交加而立故曰交蘆。",
    "X11n0267_005:0141c09_5": "△喻根境識者然有二義一外雖具相中間本空喻根境識從緣似有體性元空。",
    "X11n0267_005:0141c11_6": "▲二由三莖相依故得成立一莖若傾餘皆不立以喻根境識三互相假待而立隨缺一緣三皆不成也何故得知蘆具三耶以根境識不可缺一故知須以三莖為喻如雜阿含云摩訶狗絺羅告舍利弗知者因譬喻得解譬如三蘆立於空地展轉相依而得竪立識緣名色亦復如是等。",
    "X11n0267_005:0141c16_7": "▲二別明縛脫。",
    "X11n0267_005:0141c17_8": "△知見立知者若於見聞覺知定執實有見聞覺知即生死本此則無同異中熾然成異為物所轉故於是中觀大觀小不二門云三千在理同名無明若能體達見聞覺知本無見聞覺知可得即是涅槃此則若能轉物則同如來歇即菩提勝淨明心本周法界等無明即明也不二門云三千果成咸稱常樂。",
    "X11n0267_005:0141c23_0": "偈文初標舉。",
    "X11n0267_005:0141c23_1": "△相望五對者經云是名妙蓮華金剛王寶覺偈中有長行無偈云迷晦即無明發明便解脫即略長行云知見立知即無明本知見無見此則涅槃是廣長行先說根塵同源縛脫無二後說相見無性同於交蘆偈中先說中間無實性是故若交蘆後說解結同所因聖凡無二路偈云解結同所因是合長行云汝欲識知俱生無明使汝流轉唯汝六根更非他物汝復欲知無上菩提令汝速證安樂解脫亦汝六根更非他物即離也偈云結解同所因等即隱長行云知見立知即無明本知見無見斯則涅槃即顯。",
    "X11n0267_005:0142a10_0": "初此量正破上二句一量破有為下二句一量破無為意云一真性中遮故三諦俱泯故有為無為悉皆亡遣又破有為顯即俗之真破無為顯即真之俗不二三諦圓融方為祕妙。",
    "X11n0267_005:0142a14_0": "疏三初略標示。",
    "X11n0267_005:0142a14_1": "△執為無為實有體者若執有為是實有此不達法空即若不見般若則被般若縛若執無為是實有即若人見般若亦被般若縛也。",
    "X11n0267_005:0142a16_2": "▲二別解文。",
    "X11n0267_005:0142a17_3": "△真性有為空者此顯如來藏體本空有為之法也。",
    "X11n0267_005:0142a18_4": "△通第二量轉者真性之言貫下無為也量云真性有為是有法(因明家〔積〕此為前陳)定元空故為宗(此名後陳應合云空即有為有為即空名為諂宗也)因云從緣生故同喻如幻事然有今古二合若於同下便合因云從緣生故諸從緣生體即空故同喻如幻事此名今合若陳那已前古師合即於喻後合云幻事從緣生幻事體即空有為從緣生有為體即空(云云)次量例知。",
    "X11n0267_005:0142a24_5": "△標揀分明者既標真性即顯非是權小及外宗教中作如此說故不相違也然準因明家說真比量宗上須離九過一現量相違如云聲是有法非所聞性為宗(世間共許聲是所聞却云非所聞性故相違也)二比量相違(缾本無常今却云常故相違也)三自教相違(如佛弟子立空華是實有)四世間相違如說懷兔非月有世間盡知月中有兔今反言非有故相違五自語相違如云我母是石女六能別不極成如佛弟子對數論立聲有法滅壞宗(聲雖共許能別滅壞數論不許故不極成)七所別不極成如入正理論曰數論師對佛弟子立我有法思為宗(思惟共許我即不許小已破我故也)八俱不成如勝論對佛弟子立神我法和合宗(神我和合成佛弟子俱不許故)九相符極成如云聲有法所聞宗人皆許故即符他也。",
    "X11n0267_005:0142b13_0-0": "因有十四過(因須兩家共許方能成立未共許宗)一兩俱不成如云聲是有法無常宗因云眼所見故(彼此俱不許故)二隨一不成如佛弟子對勝論立聲無常宗因云所作性(此所作因〔亡〕者雖許敵者不許)三猶預不成如疑煙是霧等(既不決定即不能生敵者智也)四所依不成(前陳有法是因所依性故)如勝論對經部師立虗空實有宗(經部不許虗空是實有故)",
    "X11n0267_005:0142b13_0-1": "五共不定(若立因於同異品上皆有名共不定)六不共不定如立聲有法常宗因云所聞性同喻如空異如缾(所聞性於同異品上俱無則不能成聲上常等義也)七同品一分轉異品徧轉如云聲有法非勤勇所發宗因云無常性同喻如電空異喻如缾(無常性於同品電上有空上無於異品缾上却徧有)八異品一分轉同品徧轉如云聲有法是勤勇所發宗因云無常性同喻缾異如電空(無常性於同品缾徧有於異品電有空無)",
    "X11n0267_005:0142b13_0-2": "九俱品一分轉如立聲常宗因云無質礙故同喻虗空極微異如缾樂(今無質礙於同品空有微無於異品上樂欲有缾無)十決定相違如云聲是所聲性(但自成得常宗決定違於所作性無常宗)十一法自相相違(常無常是相違)如聲常宗因云所作性同喻如空(此由因不令云所作性故類宗成相違也)十二法差別相違(詮言為自相詮言外各自意許名差別)如云眼等有法必為他受用為宗因云積聚住故喻如臥具(此數論對佛弟子意欲成立神我是常能受用眼等根若立神我為有法以佛弟子不許有神我即犯所別不極成故矯立云眼等為他受用他即神我意許神我是實有積聚他用眼等是役我無積聚明既不許後陳眼等有積聚即無同喻也以臥具是有積聚性故)",
    "X11n0267_005:0142b13_0-3": "十三有法自相相違(此勝論師立六句法第四名大有是一是常能有實德業三法五頂弟子不信別有大有體意云實德業便是能有豈更有大有體此以有性非有性為相違)立云有性是有法非實有宗因云有一實故喻如同異性(意道唯有實等一實)十四有法差別相違(師見弟子不信離實等法外有性乃不離彼一實因立作有緣性成立有射意道有是境能牽生心性是所有心即有之性也其弟子由能違量云)",
    "X11n0267_005:0142b13_0-4": "有性是有法非有緣性宗因云有一實故喻如同異性(師意許性屬大有弟子意道境當體是性此以有緣性非有緣性為相違)。",
    "X11n0267_005:0142c17_0": "同喻五一能立法不成如聲論對勝論立聲有法常為宗因云無質礙故同喻如極微(極微雖常奈有質礙聲勝二師共許聲無質礙故不成也)二所立法不成如云聲有法常宗因云無質礙喻如覺(覺即心心所法雖無質礙於所常宗即不成以心心所才生即滅故)三俱不成如聲常宗無礙因同喻如缾(缾有質礙是無常故於宗因俱不成)四無合(無配合也)五倒合(若合云諸無常皆所依故即倒應云諸所作皆無常故即不倒)異喻五一所立法不遣如云聲常宗異喻如微塵(微塵是常於宗不遣也)二能立法不遣如立聲常宗無礙因異喻如業(彼計業無質礙故於能成不遣)三俱不遣如云聲常宗無質礙因異喻如空(空於宗不無常性於因不無無礙性)四不離(不離是不相屬著義)如云異喻如空見常性故有無[得-彳]性(合云空若是常定非所作)五倒離如云諸無[得-彳]性皆是常性(合云諸有常性見彼無礙大抵異喻離則先宗後因)。",
    "X11n0267_005:0143a06_0": "比量者藉立諸論主能立眾相而觀於義智也凡立量宗前因後者將已極成成未共許也緣此三十三過起信記主備列在文而不解釋後學以為一家難文故於彼論疏中撮要略示之耳。",
    "X11n0267_005:0143a09_1": "△掌珍論中取為善立者掌真論即清辯菩薩於佛滅後一千一百年中於南天竺造中觀心論及掌真論等於掌真立二比量都為一偈半破有為菩提涅槃半破無為菩提涅槃清辨與護法諍於勝義諦法然此比量對護法立則有一分相符之過以護法於世俗勝義諦中皆許亦空亦不空若清辨總立為空即符他亦空破得他亦不空故有一分相符過也今經對一向執有以破則非過也。",
    "X11n0267_005:0143a17_2": "△先因等者應云無為無有實不起似空華然此一頌或但約性宗義消可亦言真性有為空者意云一真法界由無明不了妄執所明從斯變生有情無情一切有為之相斯有為法既是因緣假有即當處出生隨處滅盡猶如幻事一般故曰緣生故如幻。",
    "X11n0267_005:0143a22_3": "△無為無起滅等者意云一真性中菩提涅槃皆如昨夢對有為故強立無為之稱以不實故無無為可生可滅如同空華無起無滅病者妄見可耳。",
    "X11n0267_005:0143b01_0": "二顯過況破。",
    "X11n0267_005:0143b01_1": "△言妄顯諸真者諸之也因言說破妄所顯之真亦即是妄以對待故故龍樹云若法為待成是法還成待故妄與真同虗妄也。",
    "X11n0267_005:0143b03_2": "△疏以是徧計所緣境者既執實有即是徧計所執取故非正智冥契也故圓覺云種種取捨皆是輪迴。",
    "X11n0267_005:0143b06_0": "二頌。",
    "X11n0267_005:0143b06_1": "△中間無實性者根境識三和合似有自性元無故如茭蘆不實也。",
    "X11n0267_005:0143b07_2": "△同所因者即六根也能因即結解也或所因即一真性也。",
    "X11n0267_005:0143b08_3": "△將何遣有者汝觀如茭之性若有實體則可用無以遣之既無所遣之有亦無能遣之無。",
    "X11n0267_005:0143b10_4": "▲三頌生起下文。",
    "X11n0267_005:0143b10_5": "△入流即亡境照性也下經云由我不自觀音以觀觀者。",
    "X11n0267_005:0143b11_6": "▲四頌無明習氣。",
    "X11n0267_005:0143b12_7": "△三位者一是我愛執藏位即通一切凡夫二乘七地菩薩破此位時斷滅異二相二善惡業果位通凡夫二乘菩薩造善惡因受異熟果三相續執持位通一切眾生乃至諸佛執持種子起現行故習氣種子也。",
    "X11n0267_005:0143b16_8": "▲五頌遣幻非幻。",
    "X11n0267_005:0143b16_9": "△不取即不分別也。",
    "X11n0267_005:0143b16_10": "△非幻即真也若執有非幻即是存無也。",
    "X11n0267_005:0143b17_11": "▲六頌讚法令欣。",
    "X11n0267_005:0143b18_12": "△妙蓮華者妙即法蓮華喻也妙者中道正觀不著二邊垢染似蓮華開敷不染泥水又喻妙觀所顯諸法實相永無九界之染似華開蓮現也。",
    "X11n0267_005:0143b20_13": "△寶覺者性覺真空能破微細無明如金剛之摧物妙假體虗猶如幻事此三即絕待靈心觀泯相澄神觀起幻消塵觀如次配上三句即一體而有三義三一微妙即首楞嚴定三智三諦也。",
    "X11n0267_005:0143b24_14": "△超無學有三義初則一念不生便超因位直至果海次從然至覺時亦無自果是泯絕果相故名超。",
    "X11n0267_005:0143c03_0": "三亦即下顯速疾故名超。",
    "X11n0267_005:0143c03_1": "△對向者智冥理時也。",
    "X11n0267_005:0143c03_2": "△自在者於十界中得自在故。",
    "X11n0267_005:0143c04_3": "△熾盛者熾盛智火燒煩惱薪故。",
    "X11n0267_005:0143c05_4": "△端嚴者諸根相好皆無邊故。",
    "X11n0267_005:0143c05_5": "△名稱者有大名聞徧法界故。",
    "X11n0267_005:0143c06_6": "△吉祥者生時九龍吐水七步乘蓮寶樹低枝金河輟浪。",
    "X11n0267_005:0143c07_7": "△尊貴者十界中尊德無過上。",
    "X11n0267_005:0143c09_0": "初敘慶所聞。",
    "X11n0267_005:0143c09_1": "△伽陀即孤起頌。",
    "X11n0267_005:0143c09_2": "△祇夜即重頌。",
    "X11n0267_005:0143c09_3": "▲二正陳疑意。",
    "X11n0267_005:0143c10_4": "△結無前後者一念不了六根頓萌故無前後。",
    "X11n0267_005:0143c11_5": "△解亦不倫者了之即真更何倫次。",
    "X11n0267_005:0143c12_0": "一結巾初問。",
    "X11n0267_005:0143c12_1": "△涅槃僧此云內衣正云泥縛些(桑箇切)那此云裙。",
    "X11n0267_005:0143c13_2": "△攬七寶几者攬猶倚也。",
    "X11n0267_005:0143c13_3": "△劫波天即髑髏天四天王太子所奉也。",
    "X11n0267_005:0143c14_4": "△疊者布也汝曹者曹輩也史記曰十餘曹循之云曹輩也意問初結可名為結第二三等何以亦名結耶。",
    "X11n0267_005:0143c17_0": "初問答。",
    "X11n0267_005:0143c17_1": "△六結亂名者既妄成六六用不同故不可亂也然此意顯六根既殊必有優劣欲依反本須選圓根故茲問也。",
    "X11n0267_005:0143c19_2": "△循顧本因者循歷也顧觀察也。",
    "X11n0267_005:0143c19_3": "△是非鋒起者劉伯倫酒德頌曰陳說禮法是非鋒起言如劍戟之鋒刃相競逐而起也是非相敵若鋒刃之相競也意云知見立知六根妄隔是非對待於是紛然知見無見一六俱亡恁時是非自然息矣。",
    "X11n0267_005:0143c24_0": "二貼喻釋成如勞下舉喻。",
    "X11n0267_005:0143c24_1": "△湛精明者即清明空也或約喻指法謂如空華之妄法從湛精明性忽然變起也初二邊俱非。",
    "X11n0267_005:0144a02_2": "△此勞同結者大地山河生死涅槃等虗妄勞相恰同巾結之義又生死等同一無明妄結也右喻空者右則施為宛便若空之無礙也。",
    "X11n0267_005:0144a04_3": "△非同世間麤相因緣者如父母為緣生子水土為緣生芽等。",
    "X11n0267_005:0144a06_4": "△知其本因者知十界法皆以實相為因前云一切因界世界微塵因心成體。",
    "X11n0267_005:0144a07_5": "△隨所緣出者隨無明緣現九界隨教行緣現佛果下云從聞思修入三摩地。",
    "X11n0267_005:0144a09_6": "△非餘境界者皆實相也。",
    "X11n0267_005:0144a09_7": "△皆了元由者一切諸法唯心所現如來已證故了法無難也。",
    "X11n0267_005:0144a11_0": "初就事問答。",
    "X11n0267_005:0144a11_1": "△非謂六根相望者非謂先解眼根次解耳根等但為六根不能總解須先於一根修觀觀斷故名次第若得一根解時餘根皆脫下云一根既反源六根成解脫此正同天台止觀去釋就寸之義。",
    "X11n0267_005:0144a15_0": "▲二約法合顯。",
    "X11n0267_005:0144a15_1": "△此根初解先得人空等者此是圓修一心三觀圓伏五住煩惱圓斷諸惑但是智力有厚薄故任運惑落成前後也故然師云秪由亡智親疎致使迷成厚薄迷厚薄故強分三惑義開六即名智淺深觀音觀門亦復如是。",
    "X11n0267_005:0144a19_2": "△得人空者破見惑也。",
    "X11n0267_005:0144a20_0": "△法解脫破思惑也。",
    "X11n0267_005:0144a20_1": "△俱空不生破無明也又對天台三惑謂人空空俗諦破見思惑法解脫空真諦破塵沙惑俱空不生空中諦破無明惑二引淨名貼釋然淨名是通相三觀荊溪云解雖虗通就觀除惑不無前後今疏所引秪是空觀破見思也雖則一空一切空假中亦空作意唯斷見思從初至即除我想是體眾生假空從當起法想至是二皆空是體實法假空從得是平等至空病亦空是體平等假空其餘二觀更自有文。",
    "X11n0267_005:0144b04_2": "△眾法合成此身者陰入法也。",
    "X11n0267_005:0144b04_3": "△即是顛倒者無法而起法想也。",
    "X11n0267_005:0144b05_4": "△不念內外者能念所念也生死名界內涅槃名界外二邊皆空故名平等。",
    "X11n0267_005:0144b06_5": "△我等涅槃等者能起法想為我此我即空故云我等涅槃為所想此所即空故云涅槃等。",
    "X11n0267_005:0144b08_6": "△乃至得是平等者生死有為涅槃無為二法皆空無二相異名為平等平等亦空故名空病亦空也疏云三空觀即如上所列之三空也。",
    "X11n0267_005:0144b11_7": "△次第觀者非別教次第但是人空菩薩總相別相而觀也總相即但體三假皆如幻化別相則分別眾生實法平等一一無謬以作出假方便。",
    "X11n0267_005:0144b14_8": "△自然麤執先斷者此顯一心三觀圓修圓斷不同通相作意次第斷也如浣衣之法心但祈淨任運麤者先去也。",
    "X11n0267_005:0144b17_0": "三廣引修證初述解申疑。",
    "X11n0267_005:0144b17_1": "△慧覺圓通者蒙佛開示於一六義已得智慧開覺通達無滯也。",
    "X11n0267_005:0144b18_2": "▲二敘迷遇佛。",
    "X11n0267_005:0144b19_3": "△飄零者飄颺零落在生死之旅久背本性之鄉也。",
    "X11n0267_005:0144b20_4": "△孤露者禮曰老而無子曰孤少而無父曰露。",
    "X11n0267_005:0144b20_5": "△何心何慮預佛天倫者我積劫何甞心念思慮希覬佛為我兄今日天然際會得為兄弟繫辭云天下何思何慮。",
    "X11n0267_005:0144b23_6": "▲三結願彰益。",
    "X11n0267_005:0144b23_7": "△還同本悟者稟言達理了妄無妄若不曾迷故曰本悟然此通名字已還疏約分真有似太局(云云)。",
    "X11n0267_005:0144c01_8": "△則與未聞等者未猶無也則與無見聞覺知同也或可悟本常也雖則聞法與未聞法時其性無別故曰有何差別以迷悟性一故也道成之言亦該四即(云云)。",
    "X11n0267_005:0144c04_9": "▲四請示法門。",
    "X11n0267_005:0144c04_10": "△退藏密機者機即動也易曰機者動之微也吉凶之先見者也即靜心受法也。",
    "X11n0267_005:0144c06_11": "△冥授者望佛冥察我心而授與法門也。",
    "X11n0267_005:0144c08_0": "二如來詢諸聖眾。",
    "X11n0267_005:0144c08_1": "△從口生者從佛八音四辨言教生也。",
    "X11n0267_005:0144c09_2": "△從法化生者因佛法故革俗從真化凡成聖也得佛法分者受佛氣分也。",
    "X11n0267_005:0144c10_3": "△總攝不離十八者七大亦根境識如前說。",
    "X11n0267_005:0144c12_0": "初陳如三初遇佛獲悟屈(音泪)曰吒阿藍摩此云雞園即無憂王初信佛法時建此精舍。",
    "X11n0267_005:0144c13_1": "△其先者其先祖也。",
    "X11n0267_005:0144c14_2": "△三轉等如前說。",
    "X11n0267_005:0144c14_3": "△妙音密圓者達音聲性微密圓妙常住周徧也。",
    "X11n0267_005:0144c15_4": "△音聲為上者了唯聲法門離聲更無一法一切法趣聲也餘皆傚此。",
    "X11n0267_005:0144c17_0": "二尼沙陀因觀微塵見塵實性故名塵性。",
    "X11n0267_005:0144c17_1": "△觀不淨相者於依正生貪故作此觀對治謂多貪眾生作不淨觀也此即九相謂脹想青瘀壞血塗漫膿爛噉散骨燒等然有大小廣如禪波羅蜜中又如十相中不淨觀身總有五種不淨如上記如是觀已即不計身尊貴恃己凌他也。",
    "X11n0267_005:0144c22_2": "▲一觀成得道。",
    "X11n0267_005:0144c22_3": "△白骨微塵者白骨即九相中白骨觀也復折此白骨歸空也。",
    "X11n0267_005:0144c23_4": "△骨鏁者觀一身從眉間一點白骨漸至一身皆成白骨等即能對治形色顯色威儀貪等。",
    "X11n0267_005:0145a01_5": "▲二重指釋成。",
    "X11n0267_005:0145a01_6": "△真善妙色者即三諦也真故非色善故即色妙故非色非非色三義一體即如來藏。",
    "X11n0267_005:0145a04_0": "三香嚴童子因香發智即以智定之香莊嚴法身也。",
    "X11n0267_005:0145a05_0": "△童子者即證三德之後直至等覺皆名童子於三諦法喜不生染愛如世童子於一切女色心無染故。",
    "X11n0267_005:0145a07_0": "△宴晦者宴然安靜於晦夕之時也。",
    "X11n0267_005:0145a08_0": "四藥王梵云俾沙周羅那此云藥王昔名星光後於尊者日藏所聞說佛慧以雪山勝藥供養眾僧願我未來能治眾生身心兩病舉世歡喜號曰藥王又於藥於病得大自在了味法界故曰藥王將來成佛名曰淨眼時弟名曰電光見兄發菩提心身心歡喜即以家中醍醐及諸上藥施僧及一切人以上妙藥得上氣力亦聞上妙法藥故因是名為藥上將來成佛名為淨藏。",
    "X11n0267_005:0145a15_1": "△分別性用者知藥性冷熱及病之所宜用無虗也非有非金石草木等物上有也。",
    "X11n0267_005:0145a17_0": "五跋陀。",
    "X11n0267_005:0145a17_1": "△賢護者賢善也善能守護令妄不起妙觸發明也。",
    "X11n0267_005:0145a18_2": "△中間安然者中間之水安然無為從茲見水實相也。",
    "X11n0267_005:0145a20_0": "六迦葉正云摩訶羯婆此云大龜此人上古修道感龜負仙圖而應之。",
    "X11n0267_005:0145a21_1": "△名畢鉢羅者樹名因禱此樹而生也妻名婆陀其家千倍勝瓶沙王畏勝故唯有九百九十雙金牛犂最下細氎直百千兩金以丁釘之入地七尺[疊*毛]不穿破身被無價寶衣截為僧伽梨衣奉佛此人頭陀少欲第一此人涅槃之後所有衣鉢之餘貨賣秪直三錢時天帝釋以千兩黃金贖將上天供養。",
    "X11n0267_005:0145b03_2": "△緣起如常者此紫金尼即昔為貧女捉得金珠往鍛金師所打金貼佛二人發願願我世世身常金色共為夫婦經出別緣者常說事火身有光明吞飲日月等云云(第五卷下)。",
    "X11n0267_005:0145b07_0": "初那律樂見照明者深忍樂欲發於智明照了一實境界破無明暗故曰照明。",
    "X11n0267_005:0145b08_1": "△金剛三昧即首楞嚴定。",
    "X11n0267_005:0145b09_0": "△如意者亦云無貧過去因施辟支佛飯故得世世無貧受如意樂。",
    "X11n0267_005:0145b10_1": "△無滅者昔為獵師入佛鹿中以箭排燈因果不亡今獲天眼。",
    "X11n0267_005:0145b11_2": "△精真洞然者照窮實際也即不以二相見諸淨土也。",
    "X11n0267_005:0145b13_0": "二槃特。",
    "X11n0267_005:0145b13_1": "△百日教一句者兄見其弟誦之不得乃謂弟曰若不能誦何不還作白衣槃特聞已詣祇桓門泣佛問具答上事佛云成菩提由汝兄佛即以手牽詣靜室令誦守口攝意身莫犯如是行者得度世誦得上口佛曰汝今年老唯誦一偈不足為奇須解其義所謂身口意十觀其所起察其所滅由之生天由之入淵由之得道菩提自然因此心開得羅漢果。",
    "X11n0267_005:0145b19_2": "△蛇奴者母與奴私通走逃他國於路中產一子名路邊生思鄉旋歸於路又生一子因斯名奴過去曾生蛇中今得人身身猶似蛇又云禱蛇神以生也五百弟子本起經云我昔放猪軀令度水以繩繫口猪不得喘中流皆死故招瞢暗。",
    "X11n0267_005:0145b24_3": "△數息者坐時鼻中息風出入若覺有聲曰風雖無聲若出入結滯不通名喘雖不結滯而出入不細曰氣須是不聲不結不麤出入綿綿微微若存若亡資神安穩情抱悅豫方名為息守風則散守喘則結守氣則勞守息則定梵云安那鉢那此云出息入息經云安之言生般之言滅即生滅息也然有約息約心之異若以息為門則但通行心至四禪四空四無量十六特勝通明等即世間禪若以心為門即用智慧反觀自性能通行心至法華念佛般舟覺意首楞嚴諸大三昧自性禪乃至出世間上上禪等今見息實相約心明矣。",
    "X11n0267_005:0145c11_0": "三憍梵鉢提。",
    "X11n0267_005:0145c11_1": "△口業者昔日師年老喫食遲鈍云我師喫食如牛噍草故招斯報此人為口相不善恐眾生譏笑損彼之福常居忉利受天供養解律過於波離。",
    "X11n0267_005:0145c14_2": "△一味心地法門者達了所甞之味本不可得能甞之根從何而有能所既寂一味平等清淨實相從茲顯現。",
    "X11n0267_005:0145c16_3": "△滅心者心即性也能知味之性了不可得也。",
    "X11n0267_005:0145c17_4": "△大論緣異者彼說因摘一莖稻數粒墜地五百世作牛償他今雖人身猶作牛蹄牛呞之相也。",
    "X11n0267_005:0145c19_0": "四畢陵。",
    "X11n0267_005:0145c19_1": "△餘習者因過恒河水見流急云咄小婢駐流河神為之兩派神往訴佛佛令懺謝即合掌云小婢莫瞋大眾笑之懺而更罵佛言本習如此實無故心。",
    "X11n0267_005:0145c22_2": "△雖覺覺痛者雖覺即雖觀也雖觀能覺知所覺痛也。",
    "X11n0267_005:0145c23_3": "△覺清淨心者覺亦觀也。",
    "X11n0267_005:0145c23_4": "△無痛痛覺者無所覺痛及能覺痛之覺也。",
    "X11n0267_005:0145c24_5": "△雙覺者兩觀也即能觀觀慧也。",
    "X11n0267_005:0146a01_6": "△疏痛覺之念者觀痛與覺之念也。",
    "X11n0267_005:0146a01_7": "△淨心之覺者即淨心之觀也。",
    "X11n0267_005:0146a02_8": "△能覺所覺者痛與知也。",
    "X11n0267_005:0146a02_9": "△純覺遺身者唯一覺知無身可得也能痛刺也。",
    "X11n0267_005:0146a04_0": "五須菩提。",
    "X11n0267_005:0146a04_1": "△空生約法說則由心達空性以空為行故曰空生。",
    "X11n0267_005:0146a05_2": "△但空即小乘偏空也。",
    "X11n0267_005:0146a05_3": "△性覺真空者畢竟中空也。",
    "X11n0267_005:0146a06_4": "△解脫性空者於空無著也。",
    "X11n0267_005:0146a06_5": "△非所非盡者能非所非俱泯藥病都亡也。",
    "X11n0267_005:0146a08_0": "十八界初舍利弗。",
    "X11n0267_005:0146a08_1": "△三諦因緣生解者苦集滅三諦根利故不說道諦也若約今經即圓三諦也。",
    "X11n0267_005:0146a09_2": "△見覺者體達眼識成覺湛圓明也。",
    "X11n0267_005:0146a10_3": "△三智五眼如上說。",
    "X11n0267_005:0146a11_0": "二普賢梵云三滿多般剌囉此云普賢居眾伏之頂隣極妙覺故稱普賢所修觀法備如普賢行法經。",
    "X11n0267_005:0146a13_0": "三孫陀羅鼻識孫陀羅此云艶艶即妻之美色也難陀此云喜。",
    "X11n0267_005:0146a14_1": "△兼妻為名者揀異放牛難陀是佛親弟由愛妻故不肯出家佛氣食次接如來鉢盛食奉佛佛不接令自送至祇桓遂令剃頭(云云)由散動故令觀鼻識也。",
    "X11n0267_005:0146a17_2": "△猶在方便存白相故。",
    "X11n0267_005:0146a17_3": "△明圓滅漏者智明圓發消滅諸漏也。",
    "X11n0267_005:0146a19_0": "四富樓那。",
    "X11n0267_005:0146a19_1": "△四辨者法義辭樂說也法者一切法之名字分別無滯分別三乘不壞法性義者諸法之義了了通達知一切義皆入實相辭者言說名字隨其所應能令得解一切眾生殊方異類男女三世九世諸教諸門聞者悉解樂說者能於一字說一切字諸法亦然隨所說者無不真實十二八萬隨根所樂而為說之。",
    "X11n0267_005:0146b01_2": "△隨說法淨等皆唯談實相名說法淨機緣既淨能說之人智慧亦淨說法之人智既增惑轉消心冞顯也。",
    "X11n0267_005:0146b04_0": "五波離。",
    "X11n0267_005:0146b04_1": "△疏蓋以初雖隨佛後方得度者通難也既云親隨侍佛合先得度何以先度五比丘耶答意云初雖隨佛緣未熟故如來知時知機後方得度。",
    "X11n0267_005:0146b06_2": "△身心寂滅者大乘持戒身心等持也。",
    "X11n0267_005:0146b07_3": "△四儀即行住坐臥也。",
    "X11n0267_005:0146b08_4": "△二百五十即一千。",
    "X11n0267_005:0146b08_5": "△三聚即攝善法戒攝律儀戒攝眾生戒。",
    "X11n0267_005:0146b09_6": "△七支即身殺盜婬口妄言綺語兩舌惡罵一支三千合成二萬一千。",
    "X11n0267_005:0146b10_7": "△四分即貪瞋癡等分共成八萬四千也。",
    "X11n0267_005:0146b11_8": "△性業者本是罪亦曰輪王戒亦曰舊戒佛未出時王已制故。",
    "X11n0267_005:0146b12_9": "△紀綱者網上大繩曰綱綱舉則目整也。",
    "X11n0267_005:0146b14_0": "六大目連意識。",
    "X11n0267_005:0146b14_1": "△尼拘即因禱此樹生也。",
    "X11n0267_005:0146b14_2": "△木爪林等亦皆約所禱神以立稱或因所居近之而彰名也或云木爪癃因胷有疾以字也。",
    "X11n0267_005:0146b16_3": "△十方如來歎我神力者因尋佛聲至不動佛國於鉢緣行眾疑故彼佛示云此釋迦文上足弟子神通第一(云云)。",
    "X11n0267_005:0146b19_0": "初火頭由觀欲火為入道初門故云火頭。",
    "X11n0267_005:0146b20_0": "二持地。",
    "X11n0267_005:0146b20_1": "△造世界者即依報國土是眾生共業所造故。",
    "X11n0267_005:0146b21_2": "△不相觸摩者既達平等唯一實相更無此彼之相誰為相觸以心平則一切平故。",
    "X11n0267_005:0146b22_3": "△多因王請者西國若人請得一人證羅漢果即生梵天故多被王請如俱舍論主被王請入小果陳那菩薩在山放光被按達羅王請證小果將循王請文殊空中彈指告言莫入小果當為佛法而演大乘從此造因明等大乘論也。",
    "X11n0267_005:0146c04_0": "三月光。",
    "X11n0267_005:0146c04_1": "△水性者太陰也從海涌現故曰浮幢。",
    "X11n0267_005:0146c04_2": "△十徧處者青黃赤白地水火風空識此十一切處皆有故如作青想一切處盡是於青然但自心假想爾經云舍利弗新剃髮竟正身端坐以衣覆頭于時有二夜叉一名為害二名復害爾時復害語為害言我於今日欲以拳打剃髮沙門為害云此有神德汝勿因此受長夜苦時復害以惡熾盛故故以拳打打已地裂現身陷入地獄今云為害經舉同時逢者也。",
    "X11n0267_005:0146c11_3": "△病緣者凡夫得病由十因緣一久坐二食不節三多憂愁四疲極五婬欲六瞋恚七忍大便八忍小便九制上風十制下風今羅漢已離此緣也。",
    "X11n0267_005:0146c14_4": "△一味流通者證唯水法門也。",
    "X11n0267_005:0146c16_0": "四瑠璃光於風了知本寂顯發智光照平等理瑩若瑠璃故以名焉。",
    "X11n0267_005:0146c17_1": "△無量聲者因觀風聲見風實性周徧無涯也。",
    "X11n0267_005:0146c18_2": "△遠山寶者唯須彌有斯寶也。",
    "X11n0267_005:0146c18_3": "△欲顯無動而觀動者動即不動方真平等。",
    "X11n0267_005:0146c19_4": "△世動時者世是遷流現在過未遷流不停故。",
    "X11n0267_005:0146c20_5": "△令十方佛者令應作合意云我既證得本覺與十方如來所傳妙心無異下云上合十方諸佛本妙覺心。",
    "X11n0267_005:0146c23_0": "五空藏心性如空無所積聚故名空藏。",
    "X11n0267_005:0146c23_1": "△手執四大寶珠者手即能觀智四珠即四大也四大明徹猶若寶珠。",
    "X11n0267_005:0147a01_2": "△得大隨順者十界機緣受化無逆又能現十界身隨順機宜作利益故。",
    "X11n0267_005:0147a02_3": "△十身者一虗空身二智三業報四眾生五國土六聲聞七緣覺八菩薩九如來十法界然不離法報應也。",
    "X11n0267_005:0147a05_0": "六彌勒此菩薩得無緣慈攝一切也又修慈心三昧故賢愚經云國王見象師調象即慈心生因是為姓唯遮境有識揀心無顯心不是無也一切諸法唯心所現離心則無一切境界之相若知心外無法則馳求自亡。",
    "X11n0267_005:0147a09_1": "△不從他來者高下貴賤得失窮達皆唯識定若分外求終無得理。",
    "X11n0267_005:0147a10_2": "△初即相無性即徧計也由彼徧計徧計種種物此徧計所執自性無所有。",
    "X11n0267_005:0147a11_3": "△次無自然性即無依他依他起自性分別緣所生。",
    "X11n0267_005:0147a12_4": "△後由遠離前所執我法性即圓成實性但於彼一切法上遠離前來徧計之法即是圓成也。",
    "X11n0267_005:0147a15_0": "七勢至悲華經云我願世界如觀世音等無有異思益云我投足處震動大千及魔宮殿名大勢至(勢力取世不違其志故名世志)淨名疏云降制內外魔怨外道名得大勢。",
    "X11n0267_005:0147a18_0": "△疏不以念間者無邪念間隔也經云一心不亂是也(此下入第六經)。",
    "X11n0267_005:0147a20_0": "五觀音。",
    "X11n0267_005:0147a20_1": "△返聞真實證者返觀聞性悟真實相也意顯餘聖所修多從權入唯有此門始行便修圓實故也今以觀音。",
    "X11n0267_005:0147a22_2": "△最後說者凡有三義一以圓通義廣正是此方便宜故備顯修證之門廣演化儀之相也二是慶說相繼意欲觀音說後即便慶讚以表正讚觀音旁兼餘聖若於那律次說若不慶讚不彰觀音最優若便慶讚後說諸聖應非故留後說即慶讚正旁自然著矣三敕揀連環觀音說竟便敕文殊料簡連綿相接事無斷絕故也初遇佛稟教梵云阿縛盧枳帝室伐羅此云觀自在唐三藏云觀有不住有觀空不住空聞名不惑於名見相不沒於相心不能動境不能隨動隨不亂於真可謂無礙智慧者矣斯全就能觀得名觀世音即能所合目也觀即能觀三觀世音即所觀三種世間一切音聲也妙智觀之無不即空假中也故云能所境智以立名也天台云能所圓融有無兼暢照窮正性察其本末故稱觀世音自行功著化他必然十界之苦菩薩弘慈悉能普救此乃自行化他俱觀世音大悲經云過去成佛號正法明如來授記經云未來補彌陀處然此或權或實若本若迹莫得而知也。",
    "X11n0267_005:0147b15_3": "△皆其所師者所值佛所修觀皆觀世音也。",
    "X11n0267_005:0147b16_4": "△無有一佛不以音聲化群品者據本說也縱有理行二經皆藉言教詮辨縱不因聲教自然啟悟者亦由宿昔聞教為種爾然亦是約此土化生佛佛皆以音聲故也下云此方真教體清淨在音聞等。",
    "X11n0267_005:0147b21_0": "二如教修觀。",
    "X11n0267_005:0147b21_1": "△初於聞中者始聞言教也。",
    "X11n0267_005:0147b21_2": "△入流者不隨言教體言達理返觀聞性也。",
    "X11n0267_005:0147b22_3": "△所入既寂者所達之理本來湛寂故無前塵動靜二相可得故曰了然不生。",
    "X11n0267_005:0147b24_4": "△聞所聞盡者動靜既無能亡動靜之性亦盡盡間之後亦不住著思慧。",
    "X11n0267_005:0147c01_5": "△覺所覺空者即能覺聞慧之覺亦無也所即聞慧覺即思慧。",
    "X11n0267_005:0147c02_6": "△空覺極圓者空是修慧覺是思慧今空盡思慧修智冞顯故曰極圓。",
    "X11n0267_005:0147c04_7": "△空所空滅者能空修慧智所空思慧境一時都泯也此之三慧聞則亡言達理思則言理俱亡修則境智齊泯即證無生故曰生滅既滅寂滅現前若論位則聞是名字觀行觀音思修即相似觀音寂滅現前即分真究竟觀音疏遠離為幻等者能遠心境之離亦即是幻故須離也。",
    "X11n0267_005:0147c09_8": "△離遠離幻者能離遠離之離亦即是幻亦須亡遣故曰亦復遠離。",
    "X11n0267_005:0147c10_9": "△二心前心難者初證曰前究竟名為畢竟初證實相功難成就證實之後入無功用過難不生自然流入一切智地也故摩訶止觀掇送行者但至初住耳。",
    "X11n0267_005:0147c13_10": "△薩婆若此云一切智。",
    "X11n0267_005:0147c14_11": "△反照離緣者反照聞性離能所緣也。",
    "X11n0267_005:0147c15_0": "△挾空義說者意云雖三觀圓修就蕩著邊挾空義說也。",
    "X11n0267_005:0147c17_0": "初獲果德斷即法身智即報身恩即解脫應身自初住去成就三身一切三法無不分顯。",
    "X11n0267_005:0147c18_1": "△自下現應皆此二者以慈悲故現三十二應十四無畏令一切眾生脫苦得樂然所現應不離真應二身真身冥作利益即十四無畏應身顯作利益即三十二應。",
    "X11n0267_005:0147c22_0": "二明妙用中初標舉。",
    "X11n0267_005:0147c22_1": "△聞熏聞修者以三昧力從於聞根熏習修行故曰聞熏聞修。",
    "X11n0267_005:0147c23_2": "△入國土者竪該三世橫徧十方應身無量度脫眾生。",
    "X11n0267_005:0147c24_3": "△湛然應一切者由證平等理能普現身說法作利益也。",
    "X11n0267_005:0148a01_4": "▲初聖身。",
    "X11n0267_005:0148a01_5": "△第十重他受用身者仁王云初地名閻浮提王王百佛土乃至第十地四禪王王不可說不可說佛土。",
    "X11n0267_005:0148a03_6": "△現上位身者菩薩因人是本下能現佛身是迹高若現三乘身是本高迹下菩薩現菩薩是俱下佛是俱高。",
    "X11n0267_005:0148a05_7": "▲二獨覺。",
    "X11n0267_005:0148a06_8": "△麟角者三千界中獨一而出似麟之頭唯有一角此觀華飛葉落覩外境之無常例內心之亦爾若然既本稟教何云現身說法耶答始雖自覺將圓必假導成故不違也若值佛出則化火焚身入無為界。",
    "X11n0267_005:0148a10_9": "△資加二位者資粮外凡加行內凡。",
    "X11n0267_005:0148a10_10": "▲三緣覺。",
    "X11n0267_005:0148a11_0": "△緣斷勝性者十二因緣斷即證真性也。",
    "X11n0267_005:0148a11_1": "△流轉還滅如前說。",
    "X11n0267_005:0148a12_2": "△以集為初門者先觀無明即是以集諦為首聲聞即苦諦為初門也十二因緣亦四諦也無明行愛取有即集諦識名色等即苦諦能觀智即道諦所證理即滅諦。",
    "X11n0267_005:0148a15_3": "△緣覺者緣即十二因緣聲教覺即覺悟智也。",
    "X11n0267_005:0148a16_4": "▲四聲聞。",
    "X11n0267_005:0148a16_5": "△縮觀觀四諦者此有漏縮觀觀四諦謂初觀欲界苦集滅道四諦每諦各具四行相(即十六行相辨上二界令)觀亦十六行相即成三十二行相縮者漸觀漸縮令觀境狹也此在中忍位作七周減緣十二四周減行初觀欲界苦諦下苦空無常無我次觀上界亦然又觀欲界集諦下集因緣生次觀上界集諦亦然又觀欲界滅諦下滅靜妙離次觀上界亦然又觀欲界道諦下道如行出次觀上界亦然然上界道諦但觀道如行三不觀出之一行也此是一周減一行也如是漸減唯留欲界苦諦一緣(云云)。",
    "X11n0267_005:0148b01_6": "△見道十六心者此諦現觀中說十六心即八忍八智所謂苦法智忍苦法智苦類智忍苦類智集法智忍集法智集類智忍集類智滅法知忍滅法智滅類智忍滅類智道法智忍道法智道類智忍道類智此十六剎那心欲界四諦每諦一忍一智上二界合觀亦各一忍一智至道諦時生一忍名十五心次生一智名十六心滿見惑頓盡即證初果。",
    "X11n0267_005:0148b09_0": "二釋梵自在對。",
    "X11n0267_005:0148b09_1": "△出入禪支者出一入一次第而修每禪皆有支林功德梵云忉利此翻三十三釋提桓因能為三十三天主故飜為能天帝夜摩亦云須炎摩此云時分亦云妙善覩史陀云知足梵言須洹密陀此云化樂即自在天梵云婆舍跂提斯云他化自在。",
    "X11n0267_005:0148b14_2": "△樂自樂他者樂自即樂變化天樂自變化殊勝樂事而受用樂他即他化自在天樂他變化而受用也。",
    "X11n0267_005:0148b16_3": "▲二統攝鬼神對。",
    "X11n0267_005:0148b16_4": "△四王各二部者東持國天王居黃金山所領二部一名犍闥婆二名富單那南增長天王居瑠璃山所領薜茘多鳩槃荼西惡眼天王居白銀山所領毒龍毗舍闍北多聞天王居水精山所領即夜叉羅剎制此鬼神不令惱人故稱護世。",
    "X11n0267_005:0148b21_0": "初帝王臣佐對。",
    "X11n0267_005:0148b21_1": "△四輪即金銀銅銕也金輪王王四天下乃至鐵輪王王一天下。",
    "X11n0267_005:0148b22_2": "△粟散三皇五帝堯舜諸王為諸侯主也。",
    "X11n0267_005:0148b23_3": "△五官者殷時立司徒司馬司空司士司寇。",
    "X11n0267_005:0148b24_4": "△六官者周時立太宰司徒宗伯司馬司寇司空也。",
    "X11n0267_005:0148c01_5": "▲二出家在家對。",
    "X11n0267_005:0148c01_6": "△五星即東歲星南熒惑西太白北恒星中鎮星。",
    "X11n0267_005:0148c02_7": "△五帝者東方青帝靈威[邱-丘+伯]南赤西白北黑中黃。",
    "X11n0267_005:0148c03_8": "△大小尸羅即菩薩聲聞戒也。",
    "X11n0267_005:0148c04_9": "▲三女主童身對。",
    "X11n0267_005:0148c04_10": "△曹慧姬者後漢時人徐令彪女名照字慧姬嫁曹世叔十九寡居作女誡八篇善於經藉漢明帝為馬后召入宮內授五經為后妃師尊而不名但稱大家。",
    "X11n0267_005:0148c08_0": "初天龍藥叉對。",
    "X11n0267_005:0148c08_1": "△乾闥婆云尋香行即帝釋外樂神此神在七寶山間忉利諸天意欲音樂即此人身上有異相生即往作樂也。",
    "X11n0267_005:0148c10_2": "▲二無酒疑神對。",
    "X11n0267_005:0148c10_3": "△阿脩羅亦云非天所行猜忌諂曲不正故曰非天。",
    "X11n0267_005:0148c11_4": "△田蚊未知所出。",
    "X11n0267_005:0148c12_5": "△腹行即無足以腹而行也蛇蚓之類也。",
    "X11n0267_005:0148c12_6": "▲三人非人等雜類對。",
    "X11n0267_005:0148c13_7": "△見佛受化者人中苦樂相均故易受化度故佛秪於人中出世也。",
    "X11n0267_005:0148c14_8": "△天之著樂樂事所縈也四惡多苦不遑進修唯於人中云樂人修人也。",
    "X11n0267_005:0148c17_0": "十四無畏初聞聲離苦。",
    "X11n0267_005:0148c17_1": "△不自觀音者由我自能不觀音聲返觀聞性故曰以觀觀者者下觀字即聞性也。",
    "X11n0267_005:0148c19_2": "△自既如是故令他觀皆得解脫又不自觀音者由觀世音以楞嚴妙定觀照法界所有音聲不從自生不他生不共生不無因有今略舉不自生一句以攝後三句也由此四處推撿聲無生處唯照聞性本周法界故曰以觀觀者孤山云由我不自觀音者由我亡塵合性也自既證性即起化他常觀十法界內觀音聲之眾生故曰以觀觀者。",
    "X11n0267_005:0149a01_3": "▲初三災惡國。",
    "X11n0267_005:0149a01_4": "△知見旋伏者由觀聞性冥真實理餘根亦旋故曰知見旋伏下云一處成休復六用皆不成。",
    "X11n0267_005:0149a03_5": "△火不燒者知見照了如火明耀今知見既復故火不燒又見能現瞋瞋則生火知見復故火自不生故使塵火皆不能燒此並約根便宜說也然有三種火一果報火二業火三煩惱火果報自地獄到初禪業通三界經云燒諸善根無過瞋恚等煩惱始自凡夫終至圓教等覺即五住煩惱火也由菩薩力悉便得脫良由菩薩深證平等法界凡有火者即是性火即觀世音等無有異故得即念而三火頓亡也以火即法界無能燒所燒故餘皆準此而知(云云)。",
    "X11n0267_005:0149a12_6": "△觀聽旋復者觀於聽根亡塵復真也。",
    "X11n0267_005:0149a13_7": "△水能漂鼓有聲今既復真根塵俱泯故逢水難即得免害然亦具三果報水至二禪餘同上不說風灾者經家略也果報風至三禪餘亦同上。",
    "X11n0267_005:0149a16_0": "△斷滅妄想者總舉諸根也由證平等理即無自他可得誰當受害。",
    "X11n0267_005:0149a17_1": "▲二鬼獄惡賊。",
    "X11n0267_005:0149a17_2": "△性不能全者全暗成明豈有暗可存耶。",
    "X11n0267_005:0149a18_3": "△羅剎云可畏。",
    "X11n0267_005:0149a18_4": "△鳩槃荼云大形謂陰藏大也即魘魅鬼。",
    "X11n0267_005:0149a19_5": "△毗舍遮云噉精氣亦云顛狂鬼。",
    "X11n0267_005:0149a20_6": "△富單那云臭餓鬼餓鬼中勝者。",
    "X11n0267_005:0149a20_7": "△音性圓銷者了聲性本無故曰圓銷。",
    "X11n0267_005:0149a21_8": "△觀聽反入者反觀聽根證真實性也。",
    "X11n0267_005:0149a22_9": "△離諸塵妄者根境俱寂也。",
    "X11n0267_005:0149a22_10": "△滅音圓聞者消滅音塵圓顯聞性也。",
    "X11n0267_005:0149a23_11": "▲三三毒惡心。",
    "X11n0267_005:0149a23_12": "△色所不劫者隨塵取著則被色劫返照離塵欲從何起。",
    "X11n0267_005:0149b01_0": "△純音無塵者證唯聲法門也一切諸法悉趣於聲也。",
    "X11n0267_005:0149b02_1": "△銷塵旋明者體塵本空旋復明覺也。",
    "X11n0267_005:0149b03_0": "三隨欲應求。",
    "X11n0267_005:0149b03_1": "△不動道場涉入世界者即寂而照也。",
    "X11n0267_005:0149b04_0": "△種性不斷者佛種不斷也經云佛種從緣起是故說一乘。",
    "X11n0267_005:0149b05_1": "△男表權智男德剛健復能幹事權智幹事故生男也經云智度菩薩母方便以為父方便即權智也。",
    "X11n0267_005:0149b07_2": "△女德坤儀者坤即地也地能柔和承受天陽之氣資生萬物長養含育故表女德易曰至哉坤元萬物資生故以鏡智表女德也。",
    "X11n0267_005:0149b10_0": "四稱名獲福。",
    "X11n0267_005:0149b10_1": "△修法垂範者自行他化也。",
    "X11n0267_005:0149b10_2": "△圓通本根者由從耳根圓通觀門契入一心三諦之理故得一多理齊也。",
    "X11n0267_005:0149b12_3": "△我一名號與彼眾多名號無異者法身唯一應色則多故六十二等一法身也又六十二洹偏菩薩等一圓菩薩也孤山云耳根此方最利故受道之人極多餘聖不順此方故入者甚鮮故稱一名敵六十二也然亦抑揚之道適時御物也。",
    "X11n0267_005:0149b16_4": "△誰人出不由戶者正顯從此根得道也以順斯方機宜故三四不思議。",
    "X11n0267_005:0149b18_5": "△數有限者止三十二應十四無畏也然茲四不思議所化之機亦不出此但顯能化不思議無作妙用有若是也。",
    "X11n0267_005:0149b20_6": "▲初現形說法。",
    "X11n0267_005:0149b20_7": "△或慈或威結上法身法身性具性善惡也。",
    "X11n0267_005:0149b21_8": "△或定即結手是解脫德或慧即說法是結目般若德爍迦羅此云堅固。",
    "X11n0267_005:0149b23_0": "▲二無畏眾生。",
    "X11n0267_005:0149b23_1": "△由我聞思脫出六塵者由聞思修能轉物故不為境縛也。",
    "X11n0267_005:0149b24_2": "△等悲者同體平等大悲也四所求隨欲疏通前對觀由修一心三觀發得三德妙用也或可由即中故寂滅現前即空故十四無畏即假故三十二應四不思議也。",
    "X11n0267_005:0149c04_0": "初結答所問。",
    "X11n0267_005:0149c04_1": "△圓照三昧者首楞嚴定一心三止圓照一心三諦由此觀照豁悟本心故云緣心自在。",
    "X11n0267_005:0149c05_2": "△一行三昧者常一其行更無餘次第行也所觀理一故能照行無次第也。",
    "X11n0267_005:0149c07_3": "△初緣實相造境即中無不真實即所緣妙境。",
    "X11n0267_005:0149c08_4": "△繫緣法界即觀之止。",
    "X11n0267_005:0149c08_5": "△一念法界即止之觀能所尚一止觀豈異止觀不二境智冥一方名緣心自在。",
    "X11n0267_005:0149c10_6": "▲二敘歎得名。",
    "X11n0267_005:0149c10_7": "△十方圓明者由觀聽根違法界故故周徧十方圓滿明妙也。",
    "X11n0267_005:0149c12_0": "初諸佛交光林木演法也法法塵塵無非智體故智光及處無不演妙也。",
    "X11n0267_005:0149c13_1": "△五體放光者表餘五根一時解脫。",
    "X11n0267_005:0149c14_2": "△圓張大教者大教之網圓張漉十界魚出生死河至菩提岸也。",
    "X11n0267_005:0149c15_3": "▲三雨華飾界。",
    "X11n0267_005:0149c15_4": "△百寶華者萬行因華莊嚴本有法身方彰妙果也。",
    "X11n0267_005:0149c16_5": "▲四合國宣音。",
    "X11n0267_005:0149c16_6": "△山河不現九界依正一念全空合成一界佛果圓顯也。",
    "X11n0267_005:0149c18_7": "△梵摩唄匿此云淨讚歎即梵天音曲詠讚三寶也如陳思王作魚山之唄陳思王即曹子建魏武帝第四子十歲屬文下筆便成初不曾改每讀佛經輙留連嗟翫以為至道之宗極也因遊魚山忽聞空中梵天音響清雅哀婉獨聽良久從者咸聞乃摸其聲節寫為梵唄撰文製音讚歎三寶傳為後式也。",
    "X11n0267_005:0149c24_0": "初指說顯同。",
    "X11n0267_005:0149c24_1": "△前後者遲速也。",
    "X11n0267_005:0149c24_2": "△承佛威神者推功於師是禮也夫臣子之有作皆功歸於君父也。",
    "X11n0267_005:0150a01_3": "▲二貼喻釋。",
    "X11n0267_005:0150a02_4": "△空生大覺中如海一漚發者大覺理也理能含容具足一切隨種種緣而體不變非至大耶。",
    "X11n0267_005:0150a03_5": "△頑空無明事空不能有不能具一切法非至小耶如鏡與像鏡能現方圓大小妍媸青黃非大耶像不能爾非至小耶。",
    "X11n0267_005:0150a06_6": "▲三返妄歸真。",
    "X11n0267_005:0150a06_7": "△漚滅空本無者如漚之空若滅方知此空本不曾有起信云覺心初起心無初相即此謂也。",
    "X11n0267_005:0150a10_0": "首楞嚴經義疏釋要鈔卷第五"
}