{
    "T07n0220_489:0483c10_0": "大般若波羅蜜多經卷第四百八",
    "T07n0220_489:0483c11_0": "十九",
    "T07n0220_489:0483c13_0": "三藏法師玄奘奉　詔譯",
    "T07n0220_489:0483c14_0": "第三分善現品第三之八",
    "T07n0220_489:0483c15_0": "「云何名為普超一切三摩地？",
    "T07n0220_489:0483c15_1": "謂若住此三摩地時，普超三界有情諸法，是故名為普超一切三摩地。",
    "T07n0220_489:0483c17_2": "「云何名為決判一切三摩地？",
    "T07n0220_489:0483c17_3": "謂若住此三摩地時，普能決判有情諸法，是故名為決判一切三摩地。",
    "T07n0220_489:0483c19_4": "「云何名為散猶豫三摩地？",
    "T07n0220_489:0483c19_5": "謂若住此三摩地時，於諸等持及一切法，所有猶豫皆能散滅，是故名為散猶豫三摩地。",
    "T07n0220_489:0483c21_6": "「云何名為無所住三摩地？",
    "T07n0220_489:0483c22_7": "謂若住此三摩地時，不見諸法有所住處，是故名為無所住三摩地。",
    "T07n0220_489:0483c24_8": "「云何名為一相莊嚴三摩地？",
    "T07n0220_489:0483c24_9": "謂若住此三摩地時，不見諸法有少相者，是故名為一相莊嚴三摩地。",
    "T07n0220_489:0483c26_10": "「云何名為引發行相三摩地？",
    "T07n0220_489:0483c26_11": "謂若住此三摩地時，於諸等持及一切法，雖能引發種種行相，而都不見能、所引發，是故名為引發行相三摩地。",
    "T07n0220_489:0483c29_12": "「云何名為一行相三摩地？",
    "T07n0220_489:0484a01_13": "謂若住此三摩地時，見諸等持無二行相，是故名為一行相三摩地。",
    "T07n0220_489:0484a02_14": "「云何名為離行相三摩地？",
    "T07n0220_489:0484a03_15": "謂若住此三摩地時，見諸等持都無行相，是故名為離行相三摩地。",
    "T07n0220_489:0484a04_16": "「云何名為妙行相三摩地？",
    "T07n0220_489:0484a05_17": "謂若住此三摩地時，令諸等持行相微妙離諸戲論，是故名為妙行相三摩地。",
    "T07n0220_489:0484a07_18": "「云何名為達諸有底散壞三摩地？",
    "T07n0220_489:0484a07_19": "謂若住此三摩地時，於諸等持及一切法，得通達智如實悟入，得悟入已於諸有法通達散壞令無所遺，是故名為達諸有底散壞三摩地。",
    "T07n0220_489:0484a10_20": "「云何名為寶堅固三摩地？",
    "T07n0220_489:0484a11_21": "謂若住此三摩地時，見佛、法、僧不可破壞，同無相故，是故名為寶堅固三摩地。",
    "T07n0220_489:0484a13_22": "「云何名為解脫音聲文字三摩地？",
    "T07n0220_489:0484a14_23": "謂若住此三摩地時，見諸等持解脫一切音聲文字眾相寂滅，是故名為解脫音聲文字三摩地。",
    "T07n0220_489:0484a16_24": "「云何名為入施設語言三摩地？",
    "T07n0220_489:0484a16_25": "謂若住此三摩地時，悟入一切等持諸法，施設語言無著無礙，是故名為入施設語言三摩地。",
    "T07n0220_489:0484a19_26": "「云何名為炬熾然三摩地？",
    "T07n0220_489:0484a19_27": "謂若住此三摩地時，於諸等持威光照曜，是故名為炬熾然三摩地。",
    "T07n0220_489:0484a21_28": "「云何名為嚴淨相三摩地？",
    "T07n0220_489:0484a21_29": "謂若住此三摩地時，普能嚴淨一切定相，是故名為嚴淨相三摩地。",
    "T07n0220_489:0484a23_30": "「云何名為無標幟三摩地？",
    "T07n0220_489:0484a23_31": "謂若住此三摩地時，於諸等持不見標幟，是故名為無標幟三摩地。",
    "T07n0220_489:0484a25_32": "「云何名為具妙相三摩地？",
    "T07n0220_489:0484a26_0": "謂若住此三摩地時，諸定妙相無不具足，是故名為具妙相三摩地。",
    "T07n0220_489:0484a27_1": "「云何名為不憙一切苦樂三摩地？",
    "T07n0220_489:0484a28_2": "謂若住此三摩地時，於諸等持樂苦之相不樂觀察，是故名為不憙一切苦樂三摩地。",
    "T07n0220_489:0484b01_3": "「云何名為無盡行相三摩地？",
    "T07n0220_489:0484b01_4": "謂若住此三摩地時，不見諸定行相有盡，是故名為無盡行相三摩地。",
    "T07n0220_489:0484b03_5": "「云何名為具總持三摩地？",
    "T07n0220_489:0484b04_0": "謂若住此三摩地時，能總任持諸定勝事，是故名為具總持三摩地。",
    "T07n0220_489:0484b05_1": "「云何名為攝伏一切正性邪性三摩地？",
    "T07n0220_489:0484b06_2": "謂若住此三摩地時，於諸等持正性邪性攝伏諸見皆令不起，是故名為攝伏一切正性邪性三摩地。",
    "T07n0220_489:0484b08_3": "「云何名為息違順三摩地？",
    "T07n0220_489:0484b09_4": "謂若住此三摩地時，於諸等持及一切法，都不見有違順之相，是故名為息違順三摩地。",
    "T07n0220_489:0484b11_5": "「云何名為離愛憎三摩地？",
    "T07n0220_489:0484b11_6": "謂若住此三摩地時，於諸等持及一切法，都不見有愛憎之相，是故名為離愛憎三摩地。",
    "T07n0220_489:0484b13_7": "「云何名為無垢明三摩地？",
    "T07n0220_489:0484b14_8": "謂若住此三摩地時，都不見有垢相、明相，是故名為無垢明三摩地。",
    "T07n0220_489:0484b15_9": "「云何名為具堅固三摩地？",
    "T07n0220_489:0484b16_10": "謂若住此三摩地時，令諸等持皆得堅固，是故名為具堅固三摩地。",
    "T07n0220_489:0484b18_11": "「云何名為滿月淨光三摩地？",
    "T07n0220_489:0484b18_12": "謂若住此三摩地時，令諸等持功德增益，如淨滿月光增海水，是故名為滿月淨光三摩地。",
    "T07n0220_489:0484b20_13": "「云何名為大莊嚴三摩地？",
    "T07n0220_489:0484b21_14": "謂若住此三摩地時，令諸等持成就種種微妙希有大莊嚴事，是故名為大莊嚴三摩地。",
    "T07n0220_489:0484b23_15": "「云何名為普照世間三摩地？",
    "T07n0220_489:0484b24_0": "謂若住此三摩地時，照諸等持及一切法，令有情類皆得開曉，是故名為普照世間三摩地。",
    "T07n0220_489:0484b26_1": "「云何名為定平等性三摩地？",
    "T07n0220_489:0484b26_2": "謂若住此三摩地時，不見等持定散差別，是故名為定平等性三摩地。",
    "T07n0220_489:0484b28_3": "「云何名為遠離塵垢三摩地？",
    "T07n0220_489:0484b28_4": "謂若住此三摩地時，能滅一切煩惱塵垢，是故名為遠離塵垢三摩地。",
    "T07n0220_489:0484c01_5": "「云何名為有諍無諍平等理趣三摩地？",
    "T07n0220_489:0484c02_6": "謂若住此三摩地時，不見諸法及一切定有諍、無諍性相差別，是故名為有諍無諍平等理趣三摩地。",
    "T07n0220_489:0484c04_7": "「云何名為無巢穴無標幟無愛樂三摩地？",
    "T07n0220_489:0484c05_8": "謂若住此三摩地時，破諸巢穴，捨諸標幟，斷諸愛樂而無所執，是故名為無巢穴無標幟無愛樂三摩地。",
    "T07n0220_489:0484c08_0": "「云何名為決定安住真如三摩地？",
    "T07n0220_489:0484c08_1": "謂若住此三摩地時，於諸等持及一切法，常不棄捨真如實相，是故名為決定安住真如三摩地。",
    "T07n0220_489:0484c10_2": "「云何名為離身語意穢惡三摩地？",
    "T07n0220_489:0484c11_3": "謂若住此三摩地時，於身、語、意都無所得，破壞一切身、語、意惡，於諸等持無障自在，是故名為離身語意穢惡三摩地。",
    "T07n0220_489:0484c14_4": "「云何名為如虛空三摩地？",
    "T07n0220_489:0484c14_5": "謂若住此三摩地時，觀一切法都無所有，無障無礙如太虛空，是故名為如虛空三摩地。",
    "T07n0220_489:0484c16_6": "「云何名為無染無著三摩地？",
    "T07n0220_489:0484c17_7": "謂若住此三摩地時，觀一切法皆同一相，所謂無相，無染無著，是故名為無染無著三摩地。",
    "T07n0220_489:0484c19_8": "善現！",
    "T07n0220_489:0484c19_9": "是為菩薩摩訶薩行深般若波羅蜜多時大乘之相。",
    "T07n0220_489:0484c21_0": "「復次，善現！",
    "T07n0220_489:0484c21_1": "諸菩薩摩訶薩大乘相者，謂四念住。",
    "T07n0220_489:0484c22_2": "何等為四？",
    "T07n0220_489:0484c22_3": "一、身念住。",
    "T07n0220_489:0484c22_4": "二、受念住。",
    "T07n0220_489:0484c22_5": "三、心念住。",
    "T07n0220_489:0484c23_0": "四、法念住。",
    "T07n0220_489:0484c23_1": "「云何身念住？",
    "T07n0220_489:0484c23_2": "謂菩薩摩訶薩行深般若波羅蜜多時，以無所得而為方便，雖於內身、或於外身、或於內外身住循身觀，而能不起身俱尋思，熾然精進，正知具念，除世貪憂。",
    "T07n0220_489:0484c27_3": "「云何受念住？",
    "T07n0220_489:0484c27_4": "謂菩薩摩訶薩行深般若波羅蜜多時，以無所得而為方便，雖於內受、或於外受、或於內外受住循受觀，而能不起受俱尋思，熾然精進，正知具念，除世貪憂。",
    "T07n0220_489:0485a01_5": "「云何心念住？",
    "T07n0220_489:0485a02_6": "謂菩薩摩訶薩行深般若波羅蜜多時，以無所得而為方便，雖於內心、或於外心、或於內外心住循心觀，而能不起心俱尋思，熾然精進，正知具念，除世貪憂。",
    "T07n0220_489:0485a05_7": "「云何法念住？",
    "T07n0220_489:0485a06_0": "謂菩薩摩訶薩行深般若波羅蜜多時，以無所得而為方便，雖於內法、或於外法、或於內外法住循法觀，而能不起法俱尋思，熾然精進，正知具念，除世貪憂。",
    "T07n0220_489:0485a09_1": "「復次，善現！",
    "T07n0220_489:0485a09_2": "諸菩薩摩訶薩行深般若波羅蜜多時，以無所得而為方便，於內身住循身觀，熾然精進，正知具念，除世貪憂者，謂菩薩摩訶薩行深般若波羅蜜多時，以無所得而為方便，審觀自身，行時如實知行，住時如實知住，坐時如實知坐，臥時如實知臥，如如自身威儀差別，如是如是皆如實知，熾然精進，正知具念，除世貪憂。",
    "T07n0220_489:0485a16_3": "是為菩薩摩訶薩行深般若波羅蜜多時，以無所得而為方便，於內身住循身觀，熾然精進，正知具念，除世貪憂。",
    "T07n0220_489:0485a19_4": "「復次，善現！",
    "T07n0220_489:0485a19_5": "諸菩薩摩訶薩行深般若波羅蜜多時，以無所得而為方便，於內身住循身觀，熾然精進，正知具念，除世貪憂者，謂菩薩摩訶薩行深般若波羅蜜多時，以無所得而為方便，審觀自身，正知往來，正知瞻顧，正知俯仰，正知屈伸，服僧伽胝，執持衣鉢，若食若飲，臥息經行，坐起承迎，寤寐語默，入出諸定皆念正知。",
    "T07n0220_489:0485a26_6": "是為菩薩摩訶薩行深般若波羅蜜多時，以無所得而為方便，於內身住循身觀，熾然精進，正知具念，除世貪憂。",
    "T07n0220_489:0485a29_7": "「復次，善現！",
    "T07n0220_489:0485a29_8": "諸菩薩摩訶薩行深般若波羅蜜多時，以無所得而為方便，於內身住循身觀，熾然精進，正知具念，除世貪憂者，謂菩薩摩訶薩行深般若波羅蜜多時，以無所得而為方便，審觀自身，於息入時如實知息入，於息出時如實知息出，於息長時如實知息長，於息短時如實知息短。",
    "T07n0220_489:0485b06_9": "如轉輪師或彼弟子，輪勢長時如實知輪勢長，輪勢短時如實知輪勢短。",
    "T07n0220_489:0485b08_10": "是菩薩摩訶薩亦復如是，如實知息若入若出、長短差別。",
    "T07n0220_489:0485b09_11": "是為菩薩摩訶薩行深般若波羅蜜多時，以無所得而為方便，於內身住循身觀，熾然精進，正知具念，除世貪憂。",
    "T07n0220_489:0485b12_12": "「復次，善現！",
    "T07n0220_489:0485b12_13": "諸菩薩摩訶薩行深般若波羅蜜多時，以無所得而為方便，於內身住循身觀，熾然精進，正知具念，除世貪憂者，謂菩薩摩訶薩行深般若波羅蜜多時，以無所得而為方便，如實了知自身所有諸界差別，於諸地界如實了知此是地界，於諸水界如實了知此是水界，於諸火界如實了知此是火界，於諸風界如實了知此是風界。",
    "T07n0220_489:0485b19_14": "如巧屠師或彼弟子，斷牛命已，復用利刀剖析其身分為四分，若坐若立如實觀知。",
    "T07n0220_489:0485b21_15": "是菩薩摩訶薩亦復如是，行深般若波羅蜜多時，以無所得而為方便，觀察自身地、水、火、風四界差別。",
    "T07n0220_489:0485b24_16": "是為菩薩摩訶薩行深般若波羅蜜多時，以無所得而為方便，於內身住循身觀，熾然精進，正知具念，除世貪憂。",
    "T07n0220_489:0485b26_17": "「復次，善現！",
    "T07n0220_489:0485b26_18": "諸菩薩摩訶薩行深般若波羅蜜多時，以無所得而為方便，於內身住循身觀，熾然精進，正知具念，除世貪憂者，謂菩薩摩訶薩行深般若波羅蜜多時，以無所得而為方便，審觀自身，從足至頂種種不淨充滿其中，外為薄皮之所纏裹，所謂此身唯有種種髮毛爪齒、皮革血肉、筋脈骨髓、心肝肺腎、脾膽胞胃、大腸小腸、屎尿洟唾、涎淚垢汗、痰膿肪[月*冊]、腦膜眵聹，如是不淨充滿身中。",
    "T07n0220_489:0485c06_19": "如有農夫或諸長者，倉中盛滿種種雜穀，所謂稻、麻、粟、豆、麥等，有明眼者開倉覩之，能如實知其中唯有稻、麻、粟等種種雜穀。",
    "T07n0220_489:0485c09_20": "是菩薩摩訶薩亦復如是，審觀自身，從足至頂不淨充滿，不可貪樂。",
    "T07n0220_489:0485c10_21": "是為菩薩摩訶薩行深般若波羅蜜多時，以無所得而為方便，於內身住循身觀，熾然精進，正知具念，除世貪憂。",
    "T07n0220_489:0485c13_22": "「復次，善現！",
    "T07n0220_489:0485c13_23": "諸菩薩摩訶薩行深般若波羅蜜多時，以無所得而為方便，於內身住循身觀，熾然精進，正知具念，除世貪憂者，謂菩薩摩訶薩行深般若波羅蜜多時，以無所得而為方便，往至塚間觀所棄屍，死經一日或經二日乃至七日，其身膖脹，色變青瘀，臭爛皮穿，膿血流出。",
    "T07n0220_489:0485c19_24": "見是事已，自念我身有如是性，具如是法，未得涅槃終歸如是，深生厭離。",
    "T07n0220_489:0485c21_25": "是為菩薩摩訶薩行深般若波羅蜜多時，以無所得而為方便，於內身住循身觀，熾然精進，正知具念，除世貪憂。",
    "T07n0220_489:0485c23_26": "「復次，善現！",
    "T07n0220_489:0485c23_27": "諸菩薩摩訶薩行深般若波羅蜜多時，以無所得而為方便，於內身住循身觀，熾然精進，正知具念，除世貪憂者，謂菩薩摩訶薩行深般若波羅蜜多時，以無所得而為方便，往至塚間觀所棄屍，死經一日或經二日乃至七日，為諸鵰、鷲、烏、鵲、鵄、梟、虎、豹、豺、狼、野干、狗等種種禽獸或啄或攫，骨肉狼籍，[齒*查]掣食噉。",
    "T07n0220_489:0486a01_28": "見是事已，自念我身有如是性，具如是法，未得涅槃終歸如是，深生厭離。",
    "T07n0220_489:0486a03_29": "是為菩薩摩訶薩行深般若波羅蜜多時，以無所得而為方便，於內身住循身觀，熾然精進，正知具念，除世貪憂。",
    "T07n0220_489:0486a05_30": "「復次，善現！",
    "T07n0220_489:0486a06_31": "諸菩薩摩訶薩行深般若波羅蜜多時，以無所得而為方便，於內身住循身觀，熾然精進，正知具念，除世貪憂者，謂菩薩摩訶薩行深般若波羅蜜多時，以無所得而為方便，往至塚間觀所棄屍，禽獸食已，不淨潰爛、膿血流離，有無量種蟲蛆雜出，臭穢可污過於死狗。",
    "T07n0220_489:0486a12_32": "見是事已，自念我身有如是性，具如是法，未得涅槃終歸如是，深生厭離。",
    "T07n0220_489:0486a13_33": "是為菩薩摩訶薩行深般若波羅蜜多時，以無所得而為方便，於內身住循身觀，熾然精進，正知具念，除世貪憂。",
    "T07n0220_489:0486a16_34": "「復次，善現！",
    "T07n0220_489:0486a16_35": "諸菩薩摩訶薩行深般若波羅蜜多時，以無所得而為方便，於內身住循身觀，熾然精進，正知具念，除世貪憂者，謂菩薩摩訶薩行深般若波羅蜜多時，以無所得而為方便，往至塚間觀所棄屍，蟲蛆食已，肉離骨現，肢節相連，筋纏血塗，尚餘腐肉。",
    "T07n0220_489:0486a22_36": "見是事已，自念我身有如是性，具如是法，未得涅槃終歸如是，深生厭離。",
    "T07n0220_489:0486a23_37": "是為菩薩摩訶薩行深般若波羅蜜多時，以無所得而為方便，於內身住循身觀，熾然精進，正知具念，除世貪憂。",
    "T07n0220_489:0486a26_38": "「復次，善現！",
    "T07n0220_489:0486a26_39": "諸菩薩摩訶薩行深般若波羅蜜多時，以無所得而為方便，於內身住循身觀，熾然精進，正知具念，除世貪憂者，謂菩薩摩訶薩行深般若波羅蜜多時，以無所得而為方便，往至塚間觀所棄屍，已成骨鎖，血肉都盡餘筋相連。",
    "T07n0220_489:0486b02_40": "見是事已，自念我身有如是性，具如是法，未得涅槃終歸如是，深生厭離。",
    "T07n0220_489:0486b04_41": "是為菩薩摩訶薩行深般若波羅蜜多時，以無所得而為方便，於內身住循身觀，熾然精進，正知具念，除世貪憂。",
    "T07n0220_489:0486b06_42": "「復次，善現！",
    "T07n0220_489:0486b07_0": "諸菩薩摩訶薩行深般若波羅蜜多時，以無所得而為方便，於內身住循身觀，熾然精進，正知具念，除世貪憂者，謂菩薩摩訶薩行深般若波羅蜜多時，以無所得而為方便，往至塚間觀所棄屍，但餘眾骨，其色皓白如雪珂貝，諸筋糜爛肢節分離。",
    "T07n0220_489:0486b12_1": "見是事已，自念我身有如是性，具如是法，未得涅槃終歸如是，深生厭離。",
    "T07n0220_489:0486b14_2": "是為菩薩摩訶薩行深般若波羅蜜多時，以無所得而為方便，於內身住循身觀，熾然精進，正知具念，除世貪憂。",
    "T07n0220_489:0486b16_3": "「復次，善現！",
    "T07n0220_489:0486b16_4": "諸菩薩摩訶薩行深般若波羅蜜多時，以無所得而為方便，於內身住循身觀，熾然精進，正知具念，除世貪憂者，謂菩薩摩訶薩行深般若波羅蜜多時，以無所得而為方便，往至塚間觀所棄屍，成白色已，肢節分散零落異方。",
    "T07n0220_489:0486b22_0": "見是事已，自念我身有如是性，具如是法，未得涅槃終歸如是，深生厭離。",
    "T07n0220_489:0486b23_1": "是為菩薩摩訶薩行深般若波羅蜜多時，以無所得而為方便，於內身住循身觀，熾然精進，正知具念，除世貪憂。",
    "T07n0220_489:0486b26_2": "「復次，善現！",
    "T07n0220_489:0486b26_3": "諸菩薩摩訶薩行深般若波羅蜜多時，以無所得而為方便，於內身住循身觀，熾然精進，正知具念，除世貪憂者，謂菩薩摩訶薩行深般若波羅蜜多時，以無所得而為方便，往至塚間觀所棄屍，諸骨分散各在異處，足骨異處，腨骨異處，膝骨異處，髀骨異處，髖骨異處，脊骨異處，脇骨異處，胸骨異處，膊骨異處，臂骨異處，手骨異處，項骨異處，頷骨異處，頰骨異處，其髑髏骨亦在異處。",
    "T07n0220_489:0486c06_4": "見是事已，自念我身有如是性，具如是法，未得涅槃終歸如是，深生厭離。",
    "T07n0220_489:0486c07_5": "是為菩薩摩訶薩行深般若波羅蜜多時，以無所得而為方便，於內身住循身觀，熾然精進，正知具念，除世貪憂。",
    "T07n0220_489:0486c10_6": "「復次，善現！",
    "T07n0220_489:0486c10_7": "諸菩薩摩訶薩行深般若波羅蜜多時，以無所得而為方便，於內身住循身觀，熾然精進，正知具念，除世貪憂者，謂菩薩摩訶薩行深般若波羅蜜多時，以無所得而為方便，往至塚間觀所棄屍，骸骨狼籍，風吹日曝，雨灌霜封，積有歲年，色如珂雪。",
    "T07n0220_489:0486c16_8": "見是事已，自念我身有如是性，具如是法，未得涅槃終歸如是，深生厭離。",
    "T07n0220_489:0486c17_9": "是為菩薩摩訶薩行深般若波羅蜜多時，以無所得而為方便，於內身住循身觀，熾然精進，正知具念，除世貪憂。",
    "T07n0220_489:0486c20_10": "「復次，善現！",
    "T07n0220_489:0486c20_11": "諸菩薩摩訶薩行深般若波羅蜜多時，以無所得而為方便，於內身住循身觀，熾然精進，正知具念，除世貪憂者，謂菩薩摩訶薩行深般若波羅蜜多時，以無所得而為方便，往至塚間觀所棄屍，餘骨散地經多百歲或多千年，其相變青狀如鴿色，或有腐朽碎末如塵，與土相和難可分別。",
    "T07n0220_489:0486c27_0": "見是事已，自念我身有如是性，具如是法，未得涅槃終歸如是，深生厭離。",
    "T07n0220_489:0486c28_1": "是為菩薩摩訶薩行深般若波羅蜜多時，以無所得而為方便，於內身住循身觀，熾然精進，正知具念，除世貪憂。",
    "T07n0220_489:0487a02_2": "「善現！",
    "T07n0220_489:0487a02_3": "諸菩薩摩訶薩行深般若波羅蜜多時，以無所得而為方便，如於內身如是差別住循身觀，熾然精進，正知具念，除世貪憂，於外身住循身觀，於內外身住循身觀，熾然精進，正知具念，除世貪憂，隨其所應亦復如是。",
    "T07n0220_489:0487a07_4": "善現！",
    "T07n0220_489:0487a07_5": "諸菩薩摩訶薩行深般若波羅蜜多時，以無所得而為方便，於內外俱受、心、法，住循受、心、法觀，熾然精進，正知具念，除世貪憂，隨其所應皆應廣說。",
    "T07n0220_489:0487a10_6": "善現！",
    "T07n0220_489:0487a10_7": "如是菩薩摩訶薩行深般若波羅蜜多時，以無所得而為方便，於內外俱身、受、心、法，住循身、受、心、法觀時，雖作是觀而無所得。",
    "T07n0220_489:0487a13_8": "善現！",
    "T07n0220_489:0487a13_9": "是為菩薩摩訶薩行深般若波羅蜜多時大乘之相。",
    "T07n0220_489:0487a15_0": "「復次，善現！",
    "T07n0220_489:0487a15_1": "諸菩薩摩訶薩大乘相者，謂四正斷。",
    "T07n0220_489:0487a16_2": "何等為四？",
    "T07n0220_489:0487a16_3": "善現當知！",
    "T07n0220_489:0487a16_4": "若菩薩摩訶薩行深般若波羅蜜多時，以無所得而為方便，於諸未生惡不善法為不生故，生欲策勵發起正勤策心持心，是為第一。",
    "T07n0220_489:0487a19_5": "若菩薩摩訶薩行深般若波羅蜜多時，以無所得而為方便，於諸已生惡不善法為永斷故，生欲策勵發起正勤策心持心，是為第二。",
    "T07n0220_489:0487a22_6": "若菩薩摩訶薩行深般若波羅蜜多時，以無所得而為方便，未生善法為令生故，生欲策勵發起正勤策心持心，是為第三。",
    "T07n0220_489:0487a25_7": "若菩薩摩訶薩行深般若波羅蜜多時，以無所得而為方便，已生善法為令安住，不忘增廣倍修滿故，生欲策勵發起正勤策心持心，是為第四。",
    "T07n0220_489:0487a28_8": "善現！",
    "T07n0220_489:0487a28_9": "是為菩薩摩訶薩行深般若波羅蜜多時大乘之相。",
    "T07n0220_489:0487a29_10": "「復次，善現！",
    "T07n0220_489:0487b01_11": "諸菩薩摩訶薩大乘相者，謂四神足。",
    "T07n0220_489:0487b01_12": "何等為四？",
    "T07n0220_489:0487b02_13": "善現當知！",
    "T07n0220_489:0487b02_14": "若菩薩摩訶薩行深般若波羅蜜多時，以無所得而為方便，修欲等持斷行成就神足，依離、依無染、依滅、迴向捨，是為第一。",
    "T07n0220_489:0487b05_15": "若菩薩摩訶薩行深般若波羅蜜多時，以無所得而為方便，修勤等持斷行成就神足，依離、依無染、依滅、迴向捨，是為第二。",
    "T07n0220_489:0487b07_16": "若菩薩摩訶薩行深般若波羅蜜多時，以無所得而為方便，修心等持斷行成就神足，依離、依無染、依滅、迴向捨，是為第三。",
    "T07n0220_489:0487b10_17": "若菩薩摩訶薩行深般若波羅蜜多時，以無所得而為方便，修觀等持斷行成就神足，依離、依無染、依滅、迴向捨，是為第四。",
    "T07n0220_489:0487b13_18": "善現！",
    "T07n0220_489:0487b13_19": "是為菩薩摩訶薩行深般若波羅蜜多時大乘之相。",
    "T07n0220_489:0487b14_20": "「復次，善現！",
    "T07n0220_489:0487b15_0": "諸菩薩摩訶薩大乘相者，謂五根。",
    "T07n0220_489:0487b15_1": "何等為五？",
    "T07n0220_489:0487b16_0": "善現當知！",
    "T07n0220_489:0487b16_1": "若菩薩摩訶薩行深般若波羅蜜多時，所修信根、精進根、念根、定根、慧根。",
    "T07n0220_489:0487b17_2": "善現！",
    "T07n0220_489:0487b18_0": "是為菩薩摩訶薩行深般若波羅蜜多時大乘之相。",
    "T07n0220_489:0487b19_1": "「復次，善現！",
    "T07n0220_489:0487b19_2": "諸菩薩摩訶薩大乘相者，謂五力。",
    "T07n0220_489:0487b20_3": "何等為五？",
    "T07n0220_489:0487b20_4": "善現當知！",
    "T07n0220_489:0487b20_5": "若菩薩摩訶薩行深般若波羅蜜多時，以無所得而為方便，所修信力、精進力、念力、定力、慧力。",
    "T07n0220_489:0487b22_6": "善現！",
    "T07n0220_489:0487b22_7": "是為菩薩摩訶薩行深般若波羅蜜多時大乘之相。",
    "T07n0220_489:0487b24_0": "「復次，善現！",
    "T07n0220_489:0487b24_1": "諸菩薩摩訶薩大乘相者，謂七等覺支。",
    "T07n0220_489:0487b25_2": "何等為七？",
    "T07n0220_489:0487b25_3": "善現當知！",
    "T07n0220_489:0487b25_4": "若菩薩摩訶薩行深般若波羅蜜多時，以無所得而為方便，所修念等覺支、擇法等覺支、精進等覺支、喜等覺支、輕安等覺支、定等覺支、捨等覺支，依離、依無染、依滅、迴向捨。",
    "T07n0220_489:0487b29_5": "善現！",
    "T07n0220_489:0487b29_6": "是為菩薩摩訶薩行深般若波羅蜜多時大乘之相。",
    "T07n0220_489:0487c01_7": "「復次，善現！",
    "T07n0220_489:0487c02_8": "諸菩薩摩訶薩大乘相者，謂八聖道支。",
    "T07n0220_489:0487c03_0": "何等為八？",
    "T07n0220_489:0487c03_1": "善現當知！",
    "T07n0220_489:0487c03_2": "若菩薩摩訶薩行深般若波羅蜜多時，以無所得而為方便，所修正見、正思惟、正語、正業、正命、正精進、正念、正定，依離、依無染、依滅、迴向捨。",
    "T07n0220_489:0487c06_3": "善現！",
    "T07n0220_489:0487c06_4": "是為菩薩摩訶薩行深般若波羅蜜多時大乘之相。",
    "T07n0220_489:0487c07_5": "「復次，善現！",
    "T07n0220_489:0487c08_6": "諸菩薩摩訶薩大乘相者，謂三解脫門。",
    "T07n0220_489:0487c09_0": "何等為三？",
    "T07n0220_489:0487c09_1": "「善現當知！",
    "T07n0220_489:0487c09_2": "若菩薩摩訶薩行深般若波羅蜜多時，以無所得而為方便，觀一切法自相皆空，其心安住，名空解脫門，亦名空三摩地，是為第一，諸菩薩摩訶薩欲學大乘當於中學。",
    "T07n0220_489:0487c13_3": "若菩薩摩訶薩行深般若波羅蜜多時，以無所得而為方便，觀一切法自相空故皆無有相，其心安住，名無相解脫門，亦名無相三摩地，是為第二，諸菩薩摩訶薩欲學大乘當於中學。",
    "T07n0220_489:0487c17_4": "若菩薩摩訶薩行深般若波羅蜜多時，以無所得而為方便，觀一切法自相空故皆無所願，其心安住，名無願解脫門，亦名無願三摩地，是為第三，諸菩薩摩訶薩欲學大乘當於中學。",
    "T07n0220_489:0487c21_5": "善現！",
    "T07n0220_489:0487c21_6": "是為菩薩摩訶薩行深般若波羅蜜多時大乘之相。",
    "T07n0220_489:0487c23_0": "「復次，善現！",
    "T07n0220_489:0487c23_1": "諸菩薩摩訶薩大乘相者，謂十一智。",
    "T07n0220_489:0487c24_2": "何等十一？",
    "T07n0220_489:0487c24_3": "所謂苦智、集智、滅智、道智、盡智、無生智、法智、類智、世俗智、他心智、如說智。",
    "T07n0220_489:0487c25_4": "「云何苦智？",
    "T07n0220_489:0487c26_5": "謂若智以無所得而為方便，知苦應不生，是為苦智。",
    "T07n0220_489:0487c27_6": "「云何集智？",
    "T07n0220_489:0487c27_7": "謂若智以無所得而為方便，知集應永斷，是為集智。",
    "T07n0220_489:0487c28_8": "「云何滅智？",
    "T07n0220_489:0487c29_0": "謂若智以無所得而為方便，知滅應作證，是為滅智。",
    "T07n0220_489:0488a01_1": "「云何道智？",
    "T07n0220_489:0488a01_2": "謂若智以無所得而為方便，知道應修習，是為道智。",
    "T07n0220_489:0488a02_3": "「云何盡智？",
    "T07n0220_489:0488a02_4": "謂若智以無所得而為方便，知貪、瞋、癡盡，是為盡智。",
    "T07n0220_489:0488a04_0": "「云何無生智？",
    "T07n0220_489:0488a04_1": "謂若智以無所得而為方便，知諸有不復生，是為無生智。",
    "T07n0220_489:0488a05_2": "「云何法智？",
    "T07n0220_489:0488a05_3": "謂若智以無所得而為方便，知五蘊等各別自性，是為法智。",
    "T07n0220_489:0488a07_4": "「云何類智？",
    "T07n0220_489:0488a07_5": "謂若智以無所得而為方便，知五蘊等差別之相，謂苦、無常、空、無我等，是為類智。",
    "T07n0220_489:0488a09_6": "「云何世俗智？",
    "T07n0220_489:0488a09_7": "謂若智以無所得而為方便，知諸有情修行差別，及知諸法名相等異，是為世俗智。",
    "T07n0220_489:0488a11_8": "「云何他心智？",
    "T07n0220_489:0488a11_9": "謂若智以無所得而為方便，知他有情補特伽羅心、心所法無所疑滯，是為他心智。",
    "T07n0220_489:0488a13_10": "「云何如說智？",
    "T07n0220_489:0488a13_11": "謂若智以無所得而為方便，知一切法如說之相即是如來一切相智，是為如說智。",
    "T07n0220_489:0488a15_12": "善現當知！",
    "T07n0220_489:0488a16_13": "此十一智是為菩薩摩訶薩行深般若波羅蜜多時大乘之相。",
    "T07n0220_489:0488a17_14": "「復次，善現！",
    "T07n0220_489:0488a17_15": "諸菩薩摩訶薩大乘相者，謂三無漏根。",
    "T07n0220_489:0488a18_16": "何等為三？",
    "T07n0220_489:0488a18_17": "一者、未知當知根。",
    "T07n0220_489:0488a19_18": "二者、已知根。",
    "T07n0220_489:0488a19_19": "三者、具知根。",
    "T07n0220_489:0488a19_20": "「云何未知當知根？",
    "T07n0220_489:0488a20_21": "謂諸有學補特伽羅，於諸聖諦未已現觀，未得聖果，所有信根、精進根、念根、定根、慧根是為未知當知根。",
    "T07n0220_489:0488a22_22": "「云何已知根？",
    "T07n0220_489:0488a22_23": "謂諸有學補特伽羅，於諸聖諦已得現觀，已得聖果，所有信根、精進根、念根、定根、慧根是為已知根。",
    "T07n0220_489:0488a25_24": "「云何具知根？",
    "T07n0220_489:0488a25_25": "謂諸無學補特伽羅，若阿羅漢、若諸獨覺、若菩薩摩訶薩已住十地、若諸如來、應、正等覺，所有信根、精進根、念根、定根、慧根是為具知根。",
    "T07n0220_489:0488a28_26": "若此三根，以無所得而為方便，當知是為菩薩摩訶薩行深般若波羅蜜多時大乘之相。",
    "T07n0220_489:0488b01_27": "「復次，善現！",
    "T07n0220_489:0488b01_28": "諸菩薩摩訶薩大乘相者，謂三三摩地。",
    "T07n0220_489:0488b02_29": "何等為三？",
    "T07n0220_489:0488b02_30": "一者、有尋有伺三摩地。",
    "T07n0220_489:0488b03_31": "二者、無尋唯伺三摩地。",
    "T07n0220_489:0488b03_32": "三者、無尋無伺三摩地。",
    "T07n0220_489:0488b04_33": "「云何有尋有伺三摩地？",
    "T07n0220_489:0488b04_34": "謂菩薩摩訶薩離欲惡不善法，有尋有伺，離生喜樂，入初靜慮具足安住，是為有尋有伺三摩地。",
    "T07n0220_489:0488b07_35": "「云何無尋唯伺三摩地？",
    "T07n0220_489:0488b07_36": "謂菩薩摩訶薩所有初靜慮、第二靜慮中間定，是為無尋唯伺三摩地。",
    "T07n0220_489:0488b09_37": "「云何無尋無伺三摩地？",
    "T07n0220_489:0488b09_38": "謂菩薩摩訶薩從第二靜慮乃至非想非非想處定，是為無尋無伺三摩地。",
    "T07n0220_489:0488b11_39": "「若此三種，以無所得而為方便，當知是為菩薩摩訶薩行深般若波羅蜜多時大乘之相。",
    "T07n0220_489:0488b14_0": "「復次，善現！",
    "T07n0220_489:0488b14_1": "諸菩薩摩訶薩大乘相者，謂十隨念。",
    "T07n0220_489:0488b15_2": "何等為十？",
    "T07n0220_489:0488b15_3": "一者、佛隨念。",
    "T07n0220_489:0488b15_4": "二者、法隨念。",
    "T07n0220_489:0488b15_5": "三者、僧隨念。",
    "T07n0220_489:0488b16_6": "四者、戒隨念。",
    "T07n0220_489:0488b16_7": "五者、捨隨念。",
    "T07n0220_489:0488b16_8": "六者、天隨念。",
    "T07n0220_489:0488b17_9": "七者、厭隨念。",
    "T07n0220_489:0488b17_10": "八者、死隨念。",
    "T07n0220_489:0488b17_11": "九者、身隨念。",
    "T07n0220_489:0488b18_0": "十者、息隨念。",
    "T07n0220_489:0488b18_1": "若此十種，以無所得而為方便，當知是為菩薩摩訶薩行深般若波羅蜜多時大乘之相。",
    "T07n0220_489:0488b20_2": "「復次，善現！",
    "T07n0220_489:0488b20_3": "諸菩薩摩訶薩大乘相者，謂四靜慮、四無量、四無色定、八解脫、八勝處、九次第定、十遍處等清淨善法，以無所得而為方便，當知是為菩薩摩訶薩行深般若波羅蜜多時大乘之相。",
    "T07n0220_489:0488b24_4": "「復次，善現！",
    "T07n0220_489:0488b24_5": "諸菩薩摩訶薩大乘相者，謂佛十力。",
    "T07n0220_489:0488b25_6": "何等為十？",
    "T07n0220_489:0488b25_7": "「善現當知！",
    "T07n0220_489:0488b26_8": "若無所得而為方便，如實了知因果等法處非處相，是第一力。",
    "T07n0220_489:0488b27_9": "「若無所得而為方便，如實了知諸有情類過去、未來、現在種種諸業法受因果別相，是第二力。",
    "T07n0220_489:0488b29_10": "「若無所得而為方便，如實了知世間非一種種界相，是第三力。",
    "T07n0220_489:0488c01_11": "「若無所得而為方便，如實了知諸有情類非一勝解種種勝解，是第四力。",
    "T07n0220_489:0488c03_12": "「若無所得而為方便，如實了知諸有情類諸根勝劣，是第五力。",
    "T07n0220_489:0488c05_0": "「若無所得而為方便，如實了知遍行行相，是第六力。",
    "T07n0220_489:0488c06_1": "「若無所得而為方便，如實了知諸有情類根、力、覺支、解脫、靜慮、等持、等至、染淨差別，是第七力。",
    "T07n0220_489:0488c08_2": "「若無所得而為方便，如實了知諸有情類有無量種宿住差別，是第八力。",
    "T07n0220_489:0488c09_3": "「若無所得而為方便，由淨天眼如實了知諸有情類有無量種死生差別，是第九力。",
    "T07n0220_489:0488c11_4": "「若無所得而為方便，如實了知諸漏永盡，得無漏心解脫、得無漏慧解脫，於現法中自作證具足住，能正了知我生已盡，梵行已立，所作已辦，不受後有，是第十力。",
    "T07n0220_489:0488c15_5": "當知是為菩薩摩訶薩行深般若波羅蜜多時大乘之相。",
    "T07n0220_489:0488c16_6": "「復次，善現！",
    "T07n0220_489:0488c17_0": "諸菩薩摩訶薩大乘相者，謂四無所畏。",
    "T07n0220_489:0488c17_1": "何等為四？",
    "T07n0220_489:0488c18_2": "「善現當知！",
    "T07n0220_489:0488c18_3": "若無所得而為方便，自稱我是正等覺者，設有沙門、若婆羅門、若天魔梵、或餘世間，依法立難及令憶念，言於是法非正等覺，我於彼難正見無由。",
    "T07n0220_489:0488c21_4": "以於彼難見無由故，得安隱住無怖無畏，自稱我處大仙尊位，於大眾中正師子吼轉妙梵輪。",
    "T07n0220_489:0488c23_5": "其輪清淨正真無上，一切沙門、婆羅門等皆無有能如法轉者。",
    "T07n0220_489:0488c25_6": "是第一無所畏。",
    "T07n0220_489:0488c25_7": "「若無所得而為方便，自稱我已永盡諸漏，設有沙門、若婆羅門、若天魔梵、或餘世間，依法立難及令憶念，言如是漏未得永盡，我於彼難正見無由。",
    "T07n0220_489:0488c29_0": "以於彼難見無由故，得安隱住無怖無畏，自稱我處大仙尊位，於大眾中正師子吼，轉妙梵輪。",
    "T07n0220_489:0489a02_1": "其輪清淨正真無上，一切沙門、婆羅門等皆無有能如法轉者。",
    "T07n0220_489:0489a03_2": "是第二無所畏。",
    "T07n0220_489:0489a03_3": "「若無所得而為方便，為諸弟子說障道法，設有沙門、若婆羅門、若天魔梵、或餘世間，依法立難及令憶念，言習此法不能障道，我於彼難正見無由。",
    "T07n0220_489:0489a07_4": "以於彼難見無由故，得安隱住無怖無畏，自稱我處大仙尊位，於大眾中正師子吼轉妙梵輪。",
    "T07n0220_489:0489a09_5": "其輪清淨正真無上，一切沙門、婆羅門等皆無有能如法轉者。",
    "T07n0220_489:0489a10_6": "是第三無所畏。",
    "T07n0220_489:0489a11_7": "「若無所得而為方便，為諸弟子說盡苦道，設有沙門、若婆羅門、若天魔梵、或餘世間，依法立難及令憶念，言修此道不能盡苦，我於彼難正見無由。",
    "T07n0220_489:0489a14_8": "以於彼難見無由故，得安隱住無怖無畏，自稱我處大仙尊位，於大眾中正師子吼轉妙梵輪。",
    "T07n0220_489:0489a16_9": "其輪清淨正真無上，一切沙門、婆羅門等皆無有能如法轉者。",
    "T07n0220_489:0489a18_0": "是第四無所畏。",
    "T07n0220_489:0489a18_1": "「當知是為菩薩摩訶薩行深般若波羅蜜多時大乘之相。",
    "T07n0220_489:0489a20_0": "大般若波羅蜜多經卷第四百八十九"
}