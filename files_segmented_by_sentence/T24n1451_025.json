{
    "T24n1451_025:0324c14_0": "根本說一切有部毘奈耶雜事",
    "T24n1451_025:0324c15_0": "卷第二十五",
    "T24n1451_025:0324c17_0": "三藏法師義淨奉　制譯",
    "T24n1451_025:0324c18_0": "第六門第三子攝頌曰：　勇健與寶器，　　妙光蘭若中；　因能活開醫，　　不度損眾者。",
    "T24n1451_025:0324c21_0": "佛在廣嚴城獼猴池側高閣堂中。",
    "T24n1451_025:0324c21_1": "時有眾多婆羅門長者等，在大集處共為議論咸作是語：「沙門喬答摩常懷耽欲，及聲聞眾亦復多貪。」",
    "T24n1451_025:0324c24_2": "作是語時有勇健長者亦眾中坐，聞斯語人諸答已曰：「此事未知，我令仁等自當目驗。",
    "T24n1451_025:0324c26_0": "大師世尊為是多欲？",
    "T24n1451_025:0324c26_1": "為是少欲？",
    "T24n1451_025:0324c26_2": "及聲聞眾亦復如是。」",
    "T24n1451_025:0324c27_3": "長者歸舍總觀所有金銀器已，往詣佛所禮雙足已，奉問起居在一面坐。",
    "T24n1451_025:0324c28_4": "爾時世尊為彼長者，宣說妙法示教利喜，默然而住。",
    "T24n1451_025:0325a01_0": "長者離座偏露一肩，合掌向佛白言：「世尊！",
    "T24n1451_025:0325a01_1": "願降慈悲，并苾芻眾，明當就宅受我微供。」",
    "T24n1451_025:0325a02_2": "佛默然受。",
    "T24n1451_025:0325a03_3": "時彼長者知佛受已，奉辭而去。",
    "T24n1451_025:0325a03_4": "長者亦復請諸外道，白言：「我於明日請佛及僧就舍而食，仁等亦可於彼同飡。」",
    "T24n1451_025:0325a05_5": "次詣城中婆羅門諸居士等，報言：「我請佛僧及外道眾，明於舍食，仁等亦可共來隨喜供奉佛僧。」",
    "T24n1451_025:0325a07_6": "長者即於其夜備辦種種上妙飲食，若噉食、若嚼食，於晨朝時敷設座席，安置水盆齒木豆屑所須事已，令使白佛：「飲食具備，願佛知時。」",
    "T24n1451_025:0325a11_0": "爾時世尊將諸聖眾，於日初分執持衣鉢，往詣長者設供之處就座而坐，長者即共婆羅門諸居士等，持好金銀琉璃頗梨殊妙盤器，欲於佛僧次第行與。",
    "T24n1451_025:0325a14_1": "佛告阿難陀：「汝今宜去告諸苾芻：『此是長者意欲試察行四寶盤，汝等皆不應受。』」",
    "T24n1451_025:0325a16_2": "尊者慶喜受教而告，苾芻依教竟無一人輒受其器。",
    "T24n1451_025:0325a17_3": "長者見已即取赤白銅器，次第行與奉上妙食，手自供養皆令飽滿。",
    "T24n1451_025:0325a19_0": "飯食訖，嚼齒木澡漱已收鉢器，長者便取卑席對世尊坐。",
    "T24n1451_025:0325a20_1": "佛為說法示教利喜，并說施頌鐸敧拏已從舍而去。",
    "T24n1451_025:0325a21_2": "時諸外道並作非法形儀，隨情亂坐不依次第，長者即告守門人曰：「若見外道持金銀、琉璃、頗梨寶器而出門者，汝可奪取。",
    "T24n1451_025:0325a24_3": "若言：『長者與我。』",
    "T24n1451_025:0325a24_4": "者，答曰：『與仁暫食，非是總施。』",
    "T24n1451_025:0325a25_5": "若不還者，即可打攥強奪其器。」",
    "T24n1451_025:0325a25_6": "長者便以四寶盤器行與外道，彼便高聲從索：「與我金盤。」",
    "T24n1451_025:0325a27_7": "或云：「授我銀器。」",
    "T24n1451_025:0325a27_8": "遂便撩亂忿競交興，杖打手擒拳歐脚踏，共相陵辱無可觀採。",
    "T24n1451_025:0325a29_9": "長者見已現瞋怖相，令其靜息次行食與，彼既食罷各持器去。",
    "T24n1451_025:0325b01_10": "門人遮止，答言：「長者與我，汝何見遮？」",
    "T24n1451_025:0325b02_11": "答言：「暫時與食，非是長施，可留而去。」",
    "T24n1451_025:0325b03_12": "彼不肯留，門人遂打，倍更紛紜囂聲外徹。",
    "T24n1451_025:0325b04_13": "廣嚴城中所有居人男女大小，聞是事已並皆雲會，長者告諸人曰：「仁等頗見佛及苾芻與外道眾差別相不？」",
    "T24n1451_025:0325b06_14": "答言：「我見。」",
    "T24n1451_025:0325b06_15": "長者曰：「佛及聖眾少欲知足，非如外道鄙惡法律而相攝誘。」",
    "T24n1451_025:0325b08_16": "諸人倍更於佛僧眾深生敬重篤信彌隆，設有不信及處中人，亦於佛眾起敬信心。",
    "T24n1451_025:0325b10_0": "爾時世尊既到住處洗足已，在大眾中就如常座，既坐定後告諸苾芻曰：「少欲之行有斯勝益，故諸苾芻不於金銀琉璃頗梨寶器中食，食者得越法罪。",
    "T24n1451_025:0325b13_1": "若離欲人，隨施主意。」",
    "T24n1451_025:0325b13_2": "若是凡夫，或往天上、或至龍宮，彼福業力設食之時，皆是金等妙寶盤器無餘雜物，苾芻恐犯不敢取食。",
    "T24n1451_025:0325b16_3": "以緣白佛，佛言：「若於其處無餘器物可求得者，設金寶器亦應取食，勿致疑惑。」",
    "T24n1451_025:0325b18_0": "佛在室羅伐城。",
    "T24n1451_025:0325b18_1": "時此城中有一長者，大富多財受用豐足如毘沙門王，娶妻未久便覺有娠，其妻即於是日形貌光彩異於常時。",
    "T24n1451_025:0325b20_2": "月滿之後便生一女，顏容端正人所樂觀，令色妍姿眾相具足，於其誕日室中明照猶如日光，休應嘉聲流遍城邑。",
    "T24n1451_025:0325b23_3": "諸人共議，有某長者誕生一女，容儀挺特見者樂觀眾相圓滿，初生之際室有光明猶如日光，於日日中有千萬人，發希奇心集長者舍共觀希有。",
    "T24n1451_025:0325b26_4": "于時他方有一相師善閑先兆，聞其奇異亦往觀瞻，見希有已四顧而望，告諸人曰：「君等知不？",
    "T24n1451_025:0325b28_5": "此女具相舉世皆無，准依相書當與五百丈夫共行歡愛。」",
    "T24n1451_025:0325c01_6": "諸人報曰：「看此殊相，五百未足為奇。」",
    "T24n1451_025:0325c02_0": "四遠皆聞相師所記，競來觀察闐噎街衢。",
    "T24n1451_025:0325c02_1": "是時長者經三七日後為大歡會，命聚宗親為女立字，皆云：「此女當作何名？」",
    "T24n1451_025:0325c04_2": "咸言：「誕生之際室有明照猶如日光，應與此女名曰妙光。」",
    "T24n1451_025:0325c05_3": "長者遂使養母八人共為瞻視，廣如餘說。",
    "T24n1451_025:0325c06_4": "乃至童年稍漸長大，容華雅麗庠序超倫，伎樂管絃無不備習，光彩赫奕綺服芬芳，於己宅中鮮明遍照，猶如天女處妙花園。",
    "T24n1451_025:0325c09_5": "觀此奇姿儀容可愛，威光挺特舉世無雙，假使隱遁仙人離欲之輩，尚能牽彼起染欲心，何況無始時來積集煩惱婬欲增盛年少丈夫而不迷惑？",
    "T24n1451_025:0325c13_6": "其父晝夜及以家人防守嚴更，無由得睡。",
    "T24n1451_025:0325c15_0": "時憍薩羅主勝光大王太子大臣，并餘國主王子之類，咸共問親求為婚娶，由妙光女相師授記，與五百人共行欲事，皆生譏恥不共成親，然於宅中內外人滿，門窓戶牖皆共窺看，雖備守防難為禁止。",
    "T24n1451_025:0325c19_1": "長者見已恐貽家禍，情地無安即便念曰：「女年長大，雖非偶類求者當與。」",
    "T24n1451_025:0325c21_2": "人皆恥嚮靡見祇迎。",
    "T24n1451_025:0325c21_3": "於是長者見無人取心生憂惱，病苦嬰纏身形羸損。",
    "T24n1451_025:0325c22_4": "時此城中有一長者大富多財，娶妻未久即便身死，如是展轉更索餘妻，第二、第三乃至于七悉皆病死。",
    "T24n1451_025:0325c25_5": "由其先世作妻短命業惡嚮流布，遂令時人與其著字名曰殺婦。",
    "T24n1451_025:0325c26_6": "時殺婦長者獨居難活更覓餘女，至彼女家問其婚事，父母報曰：「豈我今欲殺自女耶？」",
    "T24n1451_025:0325c28_7": "遂更思量求諸寡婦，諸人答曰：「豈我今欲殺自身乎？」",
    "T24n1451_025:0325c29_8": "長者諸處覓婦不得，遂於妻室斷絕求心，即往外道沙門婆羅門及諸雜類梵行人所，與之共住。",
    "T24n1451_025:0326a03_9": "長者念曰：「我父先是屬佛鄔波索迦，更復何煩隨諸外道？",
    "T24n1451_025:0326a04_10": "我今宜可與佛弟子而為共住，漸申供養終當出家。」",
    "T24n1451_025:0326a05_11": "即便數往逝多林中。",
    "T24n1451_025:0326a06_0": "有舊知識問言：「汝數入寺求出家乎？」",
    "T24n1451_025:0326a06_1": "答曰：「我今無事，已是出家，何勞更作？」",
    "T24n1451_025:0326a07_2": "彼問其故。",
    "T24n1451_025:0326a07_3": "報曰：「我一婦死更取還亡，如是二三乃至于七。",
    "T24n1451_025:0326a09_0": "世人著字喚為殺婦，並由前世惡業所招，我自思念：『父先屬佛，更何所之？』",
    "T24n1451_025:0326a10_1": "遂即發心投苾芻眾。」",
    "T24n1451_025:0326a11_2": "知識報曰：「雖知如此，然於妻室道理終須，若無男女宗胤將絕，更可求覓諸餘雜類。」",
    "T24n1451_025:0326a13_3": "答曰：「我欲如何？",
    "T24n1451_025:0326a13_4": "但所求者皆云：『豈我欲殺女耶？』」",
    "T24n1451_025:0326a14_5": "「若爾，何不求諸寡婦？」",
    "T24n1451_025:0326a14_6": "答曰：「比亦見求。",
    "T24n1451_025:0326a15_0": "彼云：『我豈自殺。』」",
    "T24n1451_025:0326a15_1": "「若如是者，妙光美女何不往求？」",
    "T24n1451_025:0326a16_2": "答曰：「相師授記通五百人，豈令我家作婬女舍？",
    "T24n1451_025:0326a17_3": "一切丈夫悉皆捨棄。」",
    "T24n1451_025:0326a17_4": "報曰：「汝有信心誰復輒入？",
    "T24n1451_025:0326a18_5": "唯除苾芻時來過顧。",
    "T24n1451_025:0326a18_6": "汝今可問。」",
    "T24n1451_025:0326a19_0": "答曰：「彼多不肯見娶於我。」",
    "T24n1451_025:0326a19_1": "報曰：「彼亦憂勞，或相適配。」",
    "T24n1451_025:0326a20_2": "長者即去到彼家中，彼父見已唱言：「善來！",
    "T24n1451_025:0326a21_3": "欲何求覓？」",
    "T24n1451_025:0326a21_4": "對曰：「中心有願未敢在言。」",
    "T24n1451_025:0326a22_0": "父曰：「說亦何損？」",
    "T24n1451_025:0326a22_1": "答曰：「欲求妙光以為婚對。」",
    "T24n1451_025:0326a23_0": "報言：「相與。」",
    "T24n1451_025:0326a23_1": "即設盛禮以女娶之，車馬賓迎將歸室內，便以家中所有鎖鑰悉皆付與，語言：「賢首！",
    "T24n1451_025:0326a25_2": "我室舊法歸依佛僧，此是福田無餘歸趣，汝可隨時數申供給。」",
    "T24n1451_025:0326a26_3": "答曰：「善哉！",
    "T24n1451_025:0326a26_4": "我當隨作。」",
    "T24n1451_025:0326a27_5": "時彼長者於日日中延請苾芻就舍而食。",
    "T24n1451_025:0326a28_0": "妙光自手常為供養，若見苾芻顏容姝好色澤超倫者，即記在懷。",
    "T24n1451_025:0326a29_1": "是時長者有緣暫須外出，報言：「賢首！",
    "T24n1451_025:0326b01_2": "我於某處有事須行，汝於福田供承莫絕。」",
    "T24n1451_025:0326b02_3": "答曰：「如是。」",
    "T24n1451_025:0326b02_4": "長者復去報苾芻曰：「我有他緣須適餘處，唯願聖者於日日中就舍受食。」",
    "T24n1451_025:0326b04_5": "答言：「願汝無病，我當就食。」",
    "T24n1451_025:0326b04_6": "長者行後苾芻就宅，是時妙光以夫不在，於苾芻前現其姿態作嬌媚相。",
    "T24n1451_025:0326b06_7": "苾芻見已各並食訖，還至寺中更相告曰：「仁等知不？",
    "T24n1451_025:0326b07_8": "過失相現，今欲如何？」",
    "T24n1451_025:0326b08_0": "一人告曰：「我明不去，彼何所為？」",
    "T24n1451_025:0326b08_1": "一人復曰：「我乞食人，當行乞食。」",
    "T24n1451_025:0326b09_2": "諸人云：「善。」",
    "T24n1451_025:0326b09_3": "苾芻明日無一人去。",
    "T24n1451_025:0326b10_4": "後時長者事了歸家，問妙光曰：「聖者福田，常來食不？」",
    "T24n1451_025:0326b11_5": "答曰：「一日來食後更不來。」",
    "T24n1451_025:0326b11_6": "長者思量：「豈非此婦於聖者前現嬌婬相，彼懼過患是故不來。」",
    "T24n1451_025:0326b13_7": "便向寺中慇懃重請，答曰：「我是乞食人可依常法。」",
    "T24n1451_025:0326b14_8": "白言：「聖者！",
    "T24n1451_025:0326b14_9": "我已忖知，更不同前恐生過患。」",
    "T24n1451_025:0326b15_10": "苾芻便受，彼禮而去。",
    "T24n1451_025:0326b15_11": "便於他日苾芻就食，長者遂遣妙光入室返繫其戶，長者戶外自手授食。",
    "T24n1451_025:0326b17_12": "苾芻食時妙光室內生分別想：「某甲聖者如是足踹、如是腰背、胸項面目乃至頭頂。」",
    "T24n1451_025:0326b19_13": "如是繫念分別便生極重愛染，遂被欲火內外燒然，遍體汗流奄便命過。",
    "T24n1451_025:0326b21_14": "苾芻食訖如常澡漱，為說頌已辭之而去。",
    "T24n1451_025:0326b22_0": "長者開戶喚妙光曰：「汝可出來我欲共食。」",
    "T24n1451_025:0326b22_1": "彼既命終寂無言嚮，長者便入見躄于地，謂是睡著欲令警覺，以手推摩方知命過，悲啼哀慘告家人曰：「我是薄福下品之人，如斯寶女忽然見棄，可報諸親云女身死。」",
    "T24n1451_025:0326b26_2": "宗親既聚悉來號哭，椎胸懊惱，自撲于地，或於長者興罵詈言，如是紛紜遂便日晚，以五色疊裝飾喪輿送至林所。",
    "T24n1451_025:0326b29_3": "是時去林不遠便有五百群賊，餘處行盜來此居停。",
    "T24n1451_025:0326c01_4": "路有一人見賊營已遂生是念：「妙光美女今已身亡，四遠宗親俱送林所，勿此群賊因生過患，我宜速去報彼令知。」",
    "T24n1451_025:0326c04_5": "到林告曰：「去斯不遠有五百賊欲至於此，君等急去勿令相害。」",
    "T24n1451_025:0326c05_6": "諸親聞已盛備喪儀，令人守護銜悲抆淚各並入城。",
    "T24n1451_025:0326c06_7": "其諸賊旅遂到林傍，防守之人隨處逃竄，諸賊遙見種種莊嚴，皆共往觀無不驚怪。",
    "T24n1451_025:0326c08_8": "去衣共閱見彼容儀，雖復神亡儼然如活，觀其容貌不異平生，共相謂曰：「斯女妍華昔所未見，縱令遠覓此類難求。」",
    "T24n1451_025:0326c11_9": "各起染心共行非法，即斂五百金錢置側而去。",
    "T24n1451_025:0326c12_10": "至天曉已四遠聞徹，妙光雖死餘骸尚得通五百人獲金錢五百，諸苾芻眾亦復聞知。",
    "T24n1451_025:0326c14_11": "時諸苾芻咸皆有疑，請世尊曰：「妙光前身曾作何業具足光明？",
    "T24n1451_025:0326c15_12": "初誕之時室皆照曜，今雖身死通五百人得金錢五百。」",
    "T24n1451_025:0326c16_13": "世尊告曰：「汝等苾芻！",
    "T24n1451_025:0326c17_14": "其妙光女前身作業終須自受。",
    "T24n1451_025:0326c18_15": "果報熟時無人相代，乃至一頌廣如上說。",
    "T24n1451_025:0326c20_0": "汝等應聽！",
    "T24n1451_025:0326c20_1": "此賢劫中人壽二萬歲時，有迦葉波佛出興於世，十號具足，於婆羅痆斯施鹿林住。",
    "T24n1451_025:0326c22_2": "時此城中王名訖栗枳，為大法王，安隱豐樂無諸賊盜，廣說如餘。",
    "T24n1451_025:0326c23_3": "時彼世尊化緣既盡，如薪火滅入無餘依妙涅槃界。",
    "T24n1451_025:0326c24_4": "是時王及諸人，於佛遺身盛興供養，焚燒既畢收其舍利，起窣堵波縱廣一踰繕那、高半踰繕那。",
    "T24n1451_025:0326c27_5": "有居士女見塔形儀極生渴仰，遂以明鏡繫相輪中而發弘願：『願我來世所在生處，光明照耀猶如日光隨身而出。』",
    "T24n1451_025:0326c29_6": "汝等苾芻！",
    "T24n1451_025:0326c29_7": "昔居士女即妙光是，由昔懸鏡發願力故，今獲斯果身如日光，生時光曜遍滿于室。",
    "T24n1451_025:0327a02_8": "又復應知其身雖死，有五百人共為交會復與五百金錢。",
    "T24n1451_025:0327a04_9": "此昔因緣，汝等應聽！",
    "T24n1451_025:0327a04_10": "於往昔時婆羅痆斯王名梵授，為大法王，廣如前說。",
    "T24n1451_025:0327a05_11": "當此城中有一婬女名曰賢善，顏容端正人所樂見，其王親舅先與交通。",
    "T24n1451_025:0327a07_12": "時有五百牧牛人，至芳園中共為歡戲，各相謂曰：『我於園中是事皆足，唯無少女共作交歡，可覓將來。』",
    "T24n1451_025:0327a09_13": "眾皆云：『善。",
    "T24n1451_025:0327a09_14": "欲取誰來？』",
    "T24n1451_025:0327a10_15": "皆云：『賢善。』",
    "T24n1451_025:0327a10_16": "即往其所報言：『少女！",
    "T24n1451_025:0327a10_17": "可至芳園共為歡戲。』",
    "T24n1451_025:0327a11_18": "報云：『若得金錢千文，我當共去，無者不行。』",
    "T24n1451_025:0327a12_19": "答曰：『且取五百，待歡戲罷五百方還。』",
    "T24n1451_025:0327a13_20": "女云：『隨意。』",
    "T24n1451_025:0327a13_21": "諸人即與五百，報云：『前去，我嚴香花著衣服已後即隨行。』",
    "T24n1451_025:0327a14_22": "諸人去後女尋生念：『我若與彼五百人通，得存活不？",
    "T24n1451_025:0327a15_23": "已留五百其欲如何？』",
    "T24n1451_025:0327a16_24": "遂起異計：『王之親舅曾與我交，若作依憑或容救濟。』",
    "T24n1451_025:0327a17_25": "遂令婢使往詣舅邊作如是語：『我忽失意於五百人，取五百金錢許為歡戲，我若與彼五百人通理難存活，如其不去倍罰金錢。",
    "T24n1451_025:0327a20_26": "我與親舅先曾得意，如何方計得使消通？』",
    "T24n1451_025:0327a21_27": "婢到具說，舅依王力不令女去，亦不還錢。",
    "T24n1451_025:0327a22_28": "于時世間無佛，有獨覺者出興于世，哀恤貧窮依下臥具隨得而食，世間唯有此一福田。",
    "T24n1451_025:0327a24_29": "時此獨覺人間遊歷，至婆羅痆斯求寂靜處欲為安止，見五百人一處聚集，共見尊者身心俱寂特異常倫，此真福田卒難遭遇，宜興供養以植來因。",
    "T24n1451_025:0327a27_30": "即共籌量辦好飲食，盛使滿鉢虔奉聖人。",
    "T24n1451_025:0327a28_31": "獨覺常儀口不說法，唯現身相令發善心，即騰虛空現諸神變，於身上下水火流光。",
    "T24n1451_025:0327b01_32": "凡夫見通疾生信敬，猶如大樹崩倒全身禮彼上人，各發弘願：『我於如是真實福田所申供養，以此善根願與賢善婬女，假令身死酬錢五百共彼交通。』",
    "T24n1451_025:0327b05_33": "汝等苾芻！",
    "T24n1451_025:0327b05_34": "應知往時賢善女者即妙光是，昔五百人即五百群賊是。",
    "T24n1451_025:0327b06_35": "由於聖者興供養故，復由發願彼之業力，於生死中受諸流轉，五百生內常與五百金錢共行非法，乃至今日妙光婬女，其命雖終於彼遺骸，還與金錢共行惡事。",
    "T24n1451_025:0327b10_36": "是故汝等當知作業無人代受，乃至一頌廣說如前。",
    "T24n1451_025:0327b11_37": "汝等應捨黑雜修純白業，如是應學。」",
    "T24n1451_025:0327b12_38": "諸苾芻眾聞佛說已，歡喜奉行。",
    "T24n1451_025:0327b14_0": "爾時世尊作如是念：「由諸苾芻向如是家受飲食時有斯過患。」",
    "T24n1451_025:0327b15_1": "告諸苾芻曰：「其妙光女由於苾芻起分別想遂令命過，是故汝等不應行詣如是人家受其供養生斯過失。",
    "T24n1451_025:0327b17_2": "若有苾芻詣如是家生過失者，得越法罪。」",
    "T24n1451_025:0327b19_0": "佛在王舍城。",
    "T24n1451_025:0327b19_1": "有一苾芻是修定者，彼便數往阿蘭若修習禪思。",
    "T24n1451_025:0327b20_2": "時有魔女生非法心，請苾芻食，苾芻不受。",
    "T24n1451_025:0327b21_3": "彼作是語：「聖者若不見受，我當於仁作無益事。」",
    "T24n1451_025:0327b22_4": "答言：「大妹！",
    "T24n1451_025:0327b22_5": "我持戒者，汝復何能作無利益？」",
    "T24n1451_025:0327b23_6": "彼即對前作不忍聲，從是以後常求其便。",
    "T24n1451_025:0327b24_7": "時彼苾芻曾於靜處以衲裹身忽然睡著，魔女見已作如是念：「此即是我報怨之時。」",
    "T24n1451_025:0327b26_8": "即擎苾芻向影勝王所住閣上，王正睡著，即以苾芻放在王上，王遂驚覺問言：「是誰？」",
    "T24n1451_025:0327b28_9": "答曰：「我是沙門。」",
    "T24n1451_025:0327b28_10": "問曰：「是何沙門？」",
    "T24n1451_025:0327b28_11": "答曰：「是釋迦子。」",
    "T24n1451_025:0327b29_12": "王曰：「聖者！",
    "T24n1451_025:0327b29_13": "何故來此？」",
    "T24n1451_025:0327b29_14": "彼即以事具向王說，王曰：「何故於此怖難之處而為居止？",
    "T24n1451_025:0327c02_15": "若我於佛未生信者，必於仁處身命不全，亦復能令聖教淪喪。」",
    "T24n1451_025:0327c03_16": "彼聞語已默爾而歸告苾芻眾。",
    "T24n1451_025:0327c04_17": "時諸苾芻以緣白佛，佛作是念：「此由苾芻於怖難處而為居止有斯過患。」",
    "T24n1451_025:0327c05_18": "即告諸苾芻：「大王影勝善說譏嫌，是故苾芻不於如是怖難處而為居止，若有住者得越法罪。」",
    "T24n1451_025:0327c08_0": "緣處同前。",
    "T24n1451_025:0327c08_1": "時有苾芻身生癰痤，能治醫王因來見患即便為破，有緣別去不與安藥，于時苾芻轉增痛苦。",
    "T24n1451_025:0327c10_2": "時諸苾芻見其苦痛，更相告曰：「諸具壽！",
    "T24n1451_025:0327c11_3": "若有解者可為除苦。」",
    "T24n1451_025:0327c11_4": "時有少年苾芻即便為作。",
    "T24n1451_025:0327c12_5": "醫王自念：「我向破癰痤不與安藥，今宜可與。」",
    "T24n1451_025:0327c13_6": "即行問曰：「我為破癰未與安藥。」",
    "T24n1451_025:0327c14_0": "答言：「已作。」",
    "T24n1451_025:0327c14_1": "問曰：「是誰？」",
    "T24n1451_025:0327c14_2": "答曰：「是少年者。」",
    "T24n1451_025:0327c14_3": "醫王察看知是好藥，報言：「若於他日我不在時應如是與。」",
    "T24n1451_025:0327c16_4": "答曰：「我且隨宜權行此法，然佛世尊未見聽許。」",
    "T24n1451_025:0327c17_5": "報言：「世尊大悲，必應開許。」",
    "T24n1451_025:0327c17_6": "苾芻白佛，佛言：「若諸苾芻有善醫者，應與安藥，可在屏處勿令俗見。",
    "T24n1451_025:0327c19_7": "若敞露處作者，得越法罪。」",
    "T24n1451_025:0327c20_0": "緣在室羅伐城。",
    "T24n1451_025:0327c20_1": "時有淨信婆羅門居士等，來詣寺中問苾芻曰：「我有如是病，當服何藥并噉何食？」",
    "T24n1451_025:0327c22_2": "時諸苾芻不解醫者一無言答，其善醫者亦復生疑不為陳說。",
    "T24n1451_025:0327c23_3": "時諸俗旅不樂而去。",
    "T24n1451_025:0327c24_4": "苾芻白佛，佛言：「若有苾芻善解醫方應為陳說，此成無犯。」",
    "T24n1451_025:0327c26_0": "緣處同前。",
    "T24n1451_025:0327c26_1": "爾時世尊現大神變已，威伏外道慶悅人天，所有外方諸非人眾，隨其住處城邑聚落，設在世界中間，亦皆俱來詣室羅伐城。",
    "T24n1451_025:0327c29_2": "世尊大師常為天龍、藥叉、憍薩羅主勝光大王、勝鬘夫人、行雨夫人、仙授故舊、毘舍佉鹿子母，更復有餘諸來大眾，飲食衣服共申供養，令諸來者皆得充足。",
    "T24n1451_025:0328a03_3": "有諸非人亦生愛著，咸依此住不還故居，若起欲心即便變形為夫婿像，共其婦女而行欲事，所生男女作非人形，手足頭面異常人像，或有其眼赤黑、或有頭大身短、或有髮色純青、或有雜兼黃色。",
    "T24n1451_025:0328a08_0": "其母見已便大驚惶，遂於險處棄其孩子。",
    "T24n1451_025:0328a08_1": "彼非人父見其子時為加精氣，或有初生之際影嚮人形，及其大已作非人像，其母亦復同前棄擲，鬼父見時便加養育漸至成人。",
    "T24n1451_025:0328a11_2": "時六眾見已共相告曰：「難陀、鄔波難陀！",
    "T24n1451_025:0328a12_3": "彼諸黑鉢竊我門徒，長養成人即便將去。",
    "T24n1451_025:0328a13_4": "我今攝斂如是門徒，令諸黑鉢不復牽誘。」",
    "T24n1451_025:0328a14_5": "時鄔波難陀於日初分，執持衣鉢入城乞食，便於路次見黃髮人，即作是念：「如此形儀非黑鉢所養，若出家者我當度脫。」",
    "T24n1451_025:0328a17_6": "即便就彼問言：「賢首！",
    "T24n1451_025:0328a17_7": "汝誰家子？」",
    "T24n1451_025:0328a18_8": "答曰：「我無依怙，唯獨一身。」",
    "T24n1451_025:0328a18_9": "「若如是者，何不出俗？」",
    "T24n1451_025:0328a19_10": "答曰：「誰復與我黃髮之人作出家師主？」",
    "T24n1451_025:0328a20_11": "報言：「賢首！",
    "T24n1451_025:0328a20_12": "大師教法以慈悲為上，汝若能者，我當與汝為出家師。」",
    "T24n1451_025:0328a21_13": "彼生喜悅隨至寺中，即與出家并近圓事。",
    "T24n1451_025:0328a22_14": "於數日內教行法已，報言：「賢首！",
    "T24n1451_025:0328a23_15": "汝可不聞鹿不養鹿，室羅伐城土地寬廣，父所行處乞食資身以自存活。」",
    "T24n1451_025:0328a24_16": "即於他日執持衣鉢入城乞食，時有女人持食出施，見彼苾芻推胸告言：「誰與仁者黃髮之類而為出家？」",
    "T24n1451_025:0328a27_17": "答曰：「鄔波馱耶鄔波難陀。」",
    "T24n1451_025:0328a27_18": "報言：「除彼惡行，誰更能於世尊教法令生過患？」",
    "T24n1451_025:0328a28_19": "諸不信者於衢路中村坊之所，共為譏誚：「沙門釋子所為非法，黃髮之輩亦度出家。」",
    "T24n1451_025:0328b01_20": "苾芻白佛，佛作是念：「由諸苾芻度如是人出家有斯過失，是故苾芻不度黃髮。」",
    "T24n1451_025:0328b03_21": "告諸苾芻：「時諸俗旅訶誠宜應法，是故苾芻不應與彼毀法眾人而為出家。",
    "T24n1451_025:0328b05_22": "若有作者得越法罪。」",
    "T24n1451_025:0328b05_23": "如佛所說：「如是等類不與出家。」",
    "T24n1451_025:0328b06_24": "苾芻不知何謂毀法眾人？",
    "T24n1451_025:0328b07_0": "佛言：「有二種鄙惡毀辱法眾。",
    "T24n1451_025:0328b07_1": "云何為二？",
    "T24n1451_025:0328b07_2": "一謂種族、二謂形相。",
    "T24n1451_025:0328b08_3": "言種族者，謂家門族胄下賤卑微貧寒庸品，客作自活飲食不充，或旃茶羅卜羯娑木作、竹作、浣衣、酤酒、獵師等類，是名種族鄙惡。",
    "T24n1451_025:0328b11_4": "云何形相？",
    "T24n1451_025:0328b11_5": "謂髮有黃青赤白、或髮如象毛、或復無髮、或復頭麁長匾、或作驢頭、或猪狗頭、或作諸傍生耳、或復無耳、或時眼有諸病謂黃赤太大太小等、或時眼瞎耳聾、或時牙齒有病、或復無齒、或復截根二根下墜風病、或復全無、或身太麁太細、或羸瘦、或皮色可惡、或時手足不具、或疥癩等病，斯等皆是大仙所遮不應度脫。」",
    "T24n1451_025:0328b18_6": "如有頌言：「汝於最勝教，　　具足受尸羅；　至心當奉持，　　無障身難得。",
    "T24n1451_025:0328b22_0": "　端正者出家，　　清淨者圓具；　實語者所說，　　正覺之所知。」",
    "T24n1451_025:0328b24_0": "時鄔波難陀持其黃髮賣與戲兒，佛言：「若賣髮者，得窣吐羅底也罪。」",
    "T24n1451_025:0328b26_0": "第六門第四子攝頌曰：　馱索等三同，　　忘由緒并問；　大神通大藥，　　刀子下天宮。",
    "T24n1451_025:0328b29_0": "緣在室羅伐城。",
    "T24n1451_025:0328b29_1": "時具壽鄔波離有二求寂：一名馱索迦、二名波洛迦，此二相親情懷莫逆。",
    "T24n1451_025:0328c02_0": "一告一曰：「汝可近圓，我於親教并及汝身，皆為給侍不令有乏。」",
    "T24n1451_025:0328c03_1": "彼聞語已亦如是說，時此二人更相護惜，竟無一人受近圓者。",
    "T24n1451_025:0328c04_2": "時具壽鄔波離請世尊曰：「大德！",
    "T24n1451_025:0328c05_3": "頗得一親教師、一屏教師、一羯磨師，得與弟子二人同時受近圓不？」",
    "T24n1451_025:0328c07_4": "佛言：「得。」",
    "T24n1451_025:0328c07_5": "「此二誰大？」",
    "T24n1451_025:0328c07_6": "佛言：「無有大小。」",
    "T24n1451_025:0328c07_7": "「得與三人同受不？」",
    "T24n1451_025:0328c08_8": "佛言：「得。」",
    "T24n1451_025:0328c08_9": "「此三誰大？」",
    "T24n1451_025:0328c08_10": "佛言：「亦無大小。」",
    "T24n1451_025:0328c09_11": "「得與四人同受不？」",
    "T24n1451_025:0328c09_12": "佛言：「不得。",
    "T24n1451_025:0328c09_13": "何以故？",
    "T24n1451_025:0328c09_14": "非眾為眾而作羯磨，理相違故。",
    "T24n1451_025:0328c10_15": "若如是作者得越法罪。」",
    "T24n1451_025:0328c11_16": "「世尊！",
    "T24n1451_025:0328c11_17": "此等諸人既同時受無大小者，云何致敬及為知事人并受利物？」",
    "T24n1451_025:0328c12_18": "佛告鄔波離：「此等諸人不應相禮，若作知事及受利物，隨他差與而領受之。」",
    "T24n1451_025:0328c15_0": "緣處同前。",
    "T24n1451_025:0328c15_1": "時鄔波離請世尊曰：「大德！",
    "T24n1451_025:0328c15_2": "當來之世，人多健忘念力寡少，不知世尊於何方域城邑聚落說何經典？",
    "T24n1451_025:0328c17_3": "制何學處？",
    "T24n1451_025:0328c17_4": "此欲如何？」",
    "T24n1451_025:0328c17_5": "佛言：「於六大城，但是如來久住大制底處，稱說無犯。」",
    "T24n1451_025:0328c19_6": "「若忘王等名，欲說何者？」",
    "T24n1451_025:0328c19_7": "佛言：「王說勝光、長者給孤獨、鄔波斯迦毘舍佉，如是應知，於餘方處隨王長者而為稱說。」",
    "T24n1451_025:0328c21_8": "「若說昔日因緣之事，當說何處？」",
    "T24n1451_025:0328c22_9": "「應云：『婆羅痆斯王名梵授，長者名相續，鄔波斯迦名長淨。』",
    "T24n1451_025:0328c23_10": "隨時稱說。」",
    "T24n1451_025:0328c24_0": "「若於經典不能記憶，當云何持？」",
    "T24n1451_025:0328c24_1": "佛言：「應寫紙葉讀誦受持。」",
    "T24n1451_025:0328c26_0": "根本說一切有部毘奈耶雜事卷第二十五"
}