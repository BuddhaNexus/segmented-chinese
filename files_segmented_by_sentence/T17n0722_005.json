{
    "T17n0722_005:0430b24_0": "妙法聖念處經卷第五",
    "T17n0722_005:0430b26_0": "大宋西天中印度摩伽陀國",
    "T17n0722_005:0430b27_0": "那爛陀寺三藏傳教大師賜紫",
    "T17n0722_005:0430b28_0": "沙門臣法天奉　詔譯",
    "T17n0722_005:0430b29_0": "爾時，天主帝釋而白眾言：「汝所作善，守護增長如意歡喜。」",
    "T17n0722_005:0430c01_1": "即說伽陀曰：「三種善作已，　　三種三因緣，　三位次三地，　　三德三大果；　不殺施最上，　　此法汝愛樂，　得真實忍辱，　　獲生一切天；　隨身有宮殿，　　快樂受無極。",
    "T17n0722_005:0430c07_0": "　若人好不善，　　生處無安樂，　邪法被增纏，　　云何而出離？",
    "T17n0722_005:0430c09_0": "　作此人、天善，　　熏修本識中，　彼業感果時，　　得生人、天界，　於彼生愛樂，　　心自住安樂。」",
    "T17n0722_005:0430c12_0": "爾時，天主帝釋而復白言：「汝等具大福德，獲生天界受天快樂，隨其福果勝劣各異。",
    "T17n0722_005:0430c13_1": "若種種作福，薰識身中，後生天界得種種快樂。",
    "T17n0722_005:0430c14_2": "如是一切林木花果，悅適人意；入彼林中，彼天飛鳥演說言音，令人樂聞，為彼天子即說伽陀曰：「『善來汝賢敏，　　宿習於上善，　　堅持七律儀，　　成就最勝果；　　生彼天界中，　　受天快樂報。",
    "T17n0722_005:0430c21_0": "　　廣持於禁戒，　　得離沈淪苦，　　猶戒清淨故，　　感天勝妙池，　　隨意而洗浴；　　復雨紫金花，　　散布於身上；　　及彼功德池，　　以彼戒種子，　　念念為防非；　　天中上妙樂，　　隨意而受用。",
    "T17n0722_005:0430c27_0": "　　若人意決定，　　守護於禁戒，　　生彼天界時，　　快樂無邊際。",
    "T17n0722_005:0430c29_0": "　　以此戒莊嚴，　　得趣善逝果，　　而受解脫樂；　　破戒罪惡深，　　如刀及火毒；　　是故堅持戒，　　而修施法財，　　遠離於毀禁。",
    "T17n0722_005:0431a04_0": "　　業有上、中、下，　　感果亦復然，　　今成勝報身，　　常戴光明鬘，　　受天種種樂，　　皎潔身無垢。",
    "T17n0722_005:0431a07_0": "　　若人造惡業，　　苦果自纏身，　　展轉受沈淪，　　生死無窮盡。",
    "T17n0722_005:0431a09_0": "　　汝既來生此，　　受天眾娛樂，　　出遊諸園苑，　　勿著於放逸，　　逸蕩過失深，　　如來常說此；　　是故放逸者，　　三毒中最上。",
    "T17n0722_005:0431a13_0": "　　精進如甘露，　　心頂自清涼，　　永超生死輪，　　究竟菩提岸。",
    "T17n0722_005:0431a15_0": "　　彼時我如來，　　演說微妙言，　　離我速修行，　　莫著顛倒想；　　若有違背者，　　貪等諸惑生，　　斷彼解脫緣，　　漂沈諸苦海。』」",
    "T17n0722_005:0431a19_0": "爾時，天主帝釋，速疾往彼善法堂中，諸天妓女及一切天眾，皆來善法堂中。",
    "T17n0722_005:0431a20_1": "到已，娛樂種種遊戲。",
    "T17n0722_005:0431a21_2": "于時，天帝觀察娛樂，而知天眾虛妄耽著增長煩惱，即說伽他曰：「虛妄境界中，　　貪愛而無足，　有情迷執深，　　增長諸煩惱；　被境縛根識，　　如毒藏在食，　於後若消時，　　迷悶無安樂。",
    "T17n0722_005:0431a27_0": "　無前、後、中間，　　非今世、後世，　因緣會遇時，　　業報誰能避？」",
    "T17n0722_005:0431a29_0": "爾時，天主帝釋說此伽他已，而復告言：「假使少年強力，未必長生，四相推遷，速歸散滅。",
    "T17n0722_005:0431b02_0": "顯現快樂，無實自性，樂受盡時，逼迫身心，無暫安隱。",
    "T17n0722_005:0431b03_1": "汝等勿得信任癡迷、愚惑、諂誑，若於一切境界染著不足，後致大患。",
    "T17n0722_005:0431b04_2": "譬如熾火焚燒草葉，貪著境界增諸過失，亦復如是。",
    "T17n0722_005:0431b05_3": "被煩惱火燒煮身心，棄背正道，衰相現時，墮落天界。",
    "T17n0722_005:0431b07_4": "是故，我今教化汝等，割截煩惱，去除迷惑；一切天眾，自此恒作利益於最上行法，志固修習，後得寂靜最上安樂。",
    "T17n0722_005:0431b09_5": "汝今勿得慢易，速作良田。",
    "T17n0722_005:0431b10_6": "於當當世而得最上報應，適意無盡。",
    "T17n0722_005:0431b11_7": "若作惡業種種隨身，墜墮天宮，沈淪惡趣，一切宮殿樓閣，悉皆隱沒。」",
    "T17n0722_005:0431b13_0": "爾時，天主帝釋見其天子，須臾命終，墮於惡趣，而說伽他曰：「微妙香蓮花，　　種種生峯頂，　最上適意寶，　　處處作莊嚴。",
    "T17n0722_005:0431b17_0": "　流泉與浴池，　　雜色花果樹，　及紫金劫樹，　　靈鳥群集上，　常出微妙音，　　悅樂諸天眾。",
    "T17n0722_005:0431b20_0": "　無垢琉璃寶，　　間雜金色光，　最上妙樓臺，　　莊嚴恒適意。",
    "T17n0722_005:0431b22_0": "　群生不遠離，　　寧知是幻化，　如泡、如水沫，　　如電、如浮雲，　亦如尋香城，　　須臾即散滅。",
    "T17n0722_005:0431b25_0": "　虛妄若生貪，　　墜墮輪迴路，　癡愛毒如火，　　焚燒於善根，　減損於天眾，　　去一切菩提。」",
    "T17n0722_005:0431b28_0": "又復告言：「若天愚癡，愛人誑惑，為天、阿素落、羅剎等之所降伏，後墮地獄；復為龍蛇，遠離諸天，長處三界，如繩繫縛而不自在。",
    "T17n0722_005:0431c01_1": "若離癡愛，明了通達，利益有情，歸依佛道，永出世間，斷有愛支，得一切智；平等無礙，得三解脫，證悟苦、空到真實際，遠離輪迴，不受後有，色、香、味、觸而不染著。」",
    "T17n0722_005:0431c05_2": "時，彼天帝見多天眾，念念無常，增諸過失，深生悲愍，發誠實言，而說伽他曰：「如是天道終，　　沈淪百千劫，　猶如旋火輪，　　生死何窮盡？",
    "T17n0722_005:0431c10_0": "　見他受無常，　　不觀於自己，　後自命終時，　　違害亦如是。",
    "T17n0722_005:0431c12_0": "　若捨垢穢心，　　不著於境界，　生死莫能侵，　　常住真寂樂。",
    "T17n0722_005:0431c14_0": "　戒行若違犯，　　如醉飲藥毒，　非天魔死軍，　　纏縛誰救濟？",
    "T17n0722_005:0431c16_0": "　微塵坌面上，　　自心何知見，　命謝臥林間，　　誰悟從貪愛？",
    "T17n0722_005:0431c18_0": "　若生於貪愛，　　同住苦無常，　永處於生死，　　現離於安樂；　大惡不斷除，　　輪迴從此得，　譬如暴惡風，　　能吹山頂葉。",
    "T17n0722_005:0431c22_0": "　自業得生天，　　娛樂果自受，　潔戒不愚迷，　　安樂自充足。",
    "T17n0722_005:0431c24_0": "　貪愚招墜墮，　　如火而起煙，　後自墮泥黎，　　業報亦如是。」",
    "T17n0722_005:0431c26_0": "爾時，有天名烏波襪踰，宿善業力，生忉利天。",
    "T17n0722_005:0431c27_0": "彼有苾芻為其天王，而說伽他曰：「若作種種業，　　處處妄攀緣，　以心迷惑力，　　一切業成就。",
    "T17n0722_005:0432a01_0": "　前心最勝故，　　後心相續生，　無間引生彼，　　三界因無盡；　一切業報身，　　離心不可得，　是故降伏心，　　當獲無盡果。",
    "T17n0722_005:0432a05_0": "　汝速勤修進，　　調伏離執迷，　滿善得隨心，　　究竟獲安樂。",
    "T17n0722_005:0432a07_0": "　心若恒調伏，　　永不增諸過，　智者善伏心，　　諸苦不能害。",
    "T17n0722_005:0432a09_0": "　若心得彼苦，　　苦苦後相續，　一切境界中，　　而得輕心報。",
    "T17n0722_005:0432a11_0": "　天、人、阿素落，　　龍、鬼、羅剎等，　不離於一心；　　心為三有主，　三有自心生，　　地獄與人、天，　隨心生罪福，　　流浪任漂沈。",
    "T17n0722_005:0432a15_0": "　壞善因迷境，　　愚癡貪愛生，　住苦廣無邊，　　沈溺而難出。",
    "T17n0722_005:0432a17_0": "　難調心力大，　　奔馳速若風，　天眼勿緣形，　　識相皆如是。",
    "T17n0722_005:0432a19_0": "　智者善調伏，　　遠離魔羅縛，　超度生死河，　　速到於彼岸。",
    "T17n0722_005:0432a21_0": "　疑惑不正直，　　無底惡難止，　一多微細行，　　不住剎那中。",
    "T17n0722_005:0432a23_0": "　行相密難窮，　　無身一切處，　世間誰牽引？",
    "T17n0722_005:0432a24_1": "　　往者復是誰？",
    "T17n0722_005:0432a25_0": "　藏伏甚法中，　　造作於身業，　雖見行表差，　　莫覩相應法。",
    "T17n0722_005:0432a27_0": "　云何調伏難？",
    "T17n0722_005:0432a27_1": "　　無色、無形相，　陋惡損眾生，　　取境明如眼；　善惡作雖見，　　譬如幻化士，　本性狀難窮，　　往復誰能覩？",
    "T17n0722_005:0432b02_0": "　牽引於群生，　　諸趣恒流轉，　利劍不能截，　　猛火燒非斷；　一切有情心，　　業力相如是，　業繩而堅固，　　纏縛於群生。",
    "T17n0722_005:0432b06_0": "　三性而不恒，　　須臾善非善，　亦復捨受俱，　　攀附六根門。",
    "T17n0722_005:0432b08_0": "　妄求於塵境，　　染著世間故，　不悟生滅法，　　如鏡唯照前，　而不鑒於後。」",
    "T17n0722_005:0432b11_0": "爾時，天子聞彼苾芻說如是事——昔作純善今獲勝身——而說伽他曰：「昔修靜妙心，　　慎護於戒行，　以此微妙因，　　得住安樂道。",
    "T17n0722_005:0432b15_0": "　善護持戒者，　　防非發律儀，　當得斷諸惑，　　證圓寂滅樂。",
    "T17n0722_005:0432b17_0": "　戒有大威德，　　能超諸有苦，　乃至命謝時，　　無彼惡道畏；　惡道無能救，　　戒力救最上。",
    "T17n0722_005:0432b20_0": "　若有持戒者，　　萬善皆依怙，　後果得生天，　　永離諸嶮難；　佛法聖眾師，　　三界咸尊重。」",
    "T17n0722_005:0432b23_0": "爾時，諸天子等，五體投地，歸命作禮生尊重心。",
    "T17n0722_005:0432b24_1": "彼時，天主帝釋倍生忻慶，歎美至深，而說伽他曰：「解脫貪、瞋毒，　　群生親道友，　能到於彼岸，　　我今歸命禮。",
    "T17n0722_005:0432b28_0": "　降伏愚癡失，　　無為無比等，　一切眾所尊，　　我今歸命禮。」",
    "T17n0722_005:0432c01_0": "時，彼天中有諸飛鳥，或在空中翱翔上下；或集寶池嬉戲水內。",
    "T17n0722_005:0432c02_1": "有諸天子樂逸縱蕩，與諸飛禽同共遊行，耽樂欲樂，不怖惡道。",
    "T17n0722_005:0432c03_2": "爾時，苾芻為彼天子，宣說伽他曰：「傍生耽欲樂，　　遊戲恣愚迷，　天眾亦復然，　　等彼飛禽類。",
    "T17n0722_005:0432c07_0": "　正教師宣說，　　汝等心顛倒，　不怖於罪業，　　耽樂著世間。",
    "T17n0722_005:0432c09_0": "　若天有罪業，　　墜墮於地獄，　業力如是毒，　　智者常遠離。",
    "T17n0722_005:0432c11_0": "　薄德少慧人，　　但觀前欲樂，　不復返思惟，　　成就諸苦果。",
    "T17n0722_005:0432c13_0": "　若有智慧人，　　照觀一切惡，　求斷諸惡業，　　利益於群生。",
    "T17n0722_005:0432c15_0": "　罪業生諸苦，　　勝因得離縛，　善惡行不同，　　報相亦復爾。",
    "T17n0722_005:0432c17_0": "　迷苦妄為樂，　　求安不可逢，　具智勿為非，　　不久至寂滅。",
    "T17n0722_005:0432c19_0": "　善修諸業靜，　　巧便集善根，　三昧自現前，　　速到無生位。",
    "T17n0722_005:0432c21_0": "　勿復戀傍生，　　遊嬉於園苑，　懈怠轉增多，　　後墮飛禽類。",
    "T17n0722_005:0432c23_0": "　若復無少智，　　善惡業不分，　餓鬼、阿素囉，　　地獄亦如是。",
    "T17n0722_005:0432c25_0": "　於業能分別，　　於報亦通達，　彼於諸業中，　　深窮垢靜相，　晝夜常精進，　　思惟三脫門，　永不墮泥黎，　　究竟獲安樂。",
    "T17n0722_005:0432c29_0": "　天子汝當知，　　自樂自善成，　自惑生自苦，　　苦樂不離心。",
    "T17n0722_005:0433a02_0": "　於過應遠離，　　染著諸塵境，　縱逸癡所盲，　　不覺死王催，　沈淪於地獄，　　苦惱而無極。」",
    "T17n0722_005:0433a05_0": "爾時彼天，有百千天女色相端嚴，隨意自在，於彼林間歌唱遊戲。",
    "T17n0722_005:0433a06_1": "彼有飛禽知天宿善，而說伽他曰：「勤修宿善業，　　今復得生天，　若行非善因，　　而復沈惡趣。",
    "T17n0722_005:0433a10_0": "　業報既決定，　　諸天皆平等，　安樂非安樂，　　汝等今當知。",
    "T17n0722_005:0433a12_0": "　愛染為害本，　　業繩隨繫縛，　輪轉而不窮，　　還因業繩力。",
    "T17n0722_005:0433a14_0": "　上至非想處，　　下及於三途，　往返疾如風，　　生數復如雨，　諸趣而循環，　　無始長如此。",
    "T17n0722_005:0433a17_0": "　若人心寂靜，　　如水湛然清，　離礙如虛空，　　而獲最上樂。",
    "T17n0722_005:0433a19_0": "　五識緣塵境，　　三惡業相牽，　一法捨盡時，　　不得生天界。",
    "T17n0722_005:0433a21_0": "　殺、盜、婬、妄毒，　　常為惡道友，　燒煮如炎火，　　智者應觀察；　真實忍辱慈，　　出世善良友，　親近若修習，　　當得三天果。",
    "T17n0722_005:0433a25_0": "　制伏邪亂意，　　慎護觸等貪，　後有定生天，　　成就白業果。",
    "T17n0722_005:0433a27_0": "　若於生死業，　　而不求解脫，　焰魔殺鬼來，　　云何得遠離？」",
    "T17n0722_005:0433a29_0": "爾時，天主帝釋而復白言：「若有眾生不怖諸惡，於一切處心所染著；以染著故，隱沒智慧。",
    "T17n0722_005:0433b02_0": "妄言、綺語、虛誑、邪諂，惱亂有情，棄背正教，親近邪師，不孝父母，乃至善根間斷，業繩繫縛。",
    "T17n0722_005:0433b04_0": "如箭速疾，死入地獄，種種治罰，受諸極苦無有休息。",
    "T17n0722_005:0433b05_1": "汝等從今於生死罪緣，速須棄捨，莫復貪著。",
    "T17n0722_005:0433b06_2": "於自身命，分限短長，審諦觀察。",
    "T17n0722_005:0433b06_3": "有為諸行，剎那生滅，何得久住？",
    "T17n0722_005:0433b07_4": "如水浮漚，如鏡影像，如電剎那，如雲散滅。",
    "T17n0722_005:0433b08_5": "若天福盡，樂受捨位，一切衰相不覺現前，逼迫身心，如何當忍？",
    "T17n0722_005:0433b09_6": "是故，我今宣示言爾：『汝今當須勤行精進，忍辱柔和，慈愍有情，守護六根，修行四諦，不取怨親而修平等，智慧增長深入義味，背妄照真，導引禪定。』",
    "T17n0722_005:0433b13_7": "業惑盡時，後有不生，得俱解脫。」",
    "T17n0722_005:0433b14_0": "爾時，天主帝釋欲重宣此義，復說伽他曰：「如是十二處，　　六境及六根，　識等生滅時，　　相應成妄想。",
    "T17n0722_005:0433b17_0": "　智者善修心，　　不住色等法，　而入寂靜門，　　湛然無一相。",
    "T17n0722_005:0433b19_0": "　勤求寂靜故，　　不墮魔羅界，　以此靜妙心，　　恒時而憶念。",
    "T17n0722_005:0433b21_0": "　若行如是慧，　　惑苦云何生？",
    "T17n0722_005:0433b22_0": "　於其三世中，　　自在無驚怖，　煩惱縛自解，　　罪垢不可染；　慧眼得圓明，　　常住真寂行。",
    "T17n0722_005:0433b25_0": "　天身大快樂，　　尚被罪垢摧，　云何人愚迷，　　廣造十惡業？",
    "T17n0722_005:0433b27_0": "　若人修智慧，　　了達罪福因，　怖業若死侵，　　永出苦根本。」",
    "T17n0722_005:0433b29_0": "爾時，帝釋昔聞世尊所說惡趣之事，即為天眾宣說：「佛言：『若人得脫生死罪根，常值善友，植諸善本。",
    "T17n0722_005:0433c02_1": "若生天界受妙快樂，宮殿莊嚴報應無量；若不怖惡道貪著娛樂，福善盡時必當墮落，譬如燈燭須假膏油，膏油既盡燈焰即滅。",
    "T17n0722_005:0433c05_2": "如是墮已，而被業風急速吹轉，往返世間輪迴不止。",
    "T17n0722_005:0433c06_3": "若諸智者正定相應，無明業繩不能牽動，譬如藕絲牽妙高山而不能動。』」",
    "T17n0722_005:0433c08_0": "爾時，彼天聞於天帝說是法已，即說伽他讚天帝曰：「汝今說此法，　　息除一切障，　我依天帝語，　　安住無怖畏。",
    "T17n0722_005:0433c12_0": "　與彼諸群生，　　而作慈悲父，　宣示涅槃城，　　令彼得利樂。",
    "T17n0722_005:0433c14_0": "　法本無分別，　　天帝善能宣，　今遇正教師，　　得至無上道。」",
    "T17n0722_005:0433c16_0": "爾時，天帝又復白言：「世間財物勿生貪著。",
    "T17n0722_005:0433c16_1": "若人捨離智慧出生，若復愛著，破壞善根；七種聖財漸漸隱沒，經百千生沈淪惡道。",
    "T17n0722_005:0433c18_2": "又復世財而不堅久，水、火、盜賊、王等勢力皆可侵奪；若彼法財，水、火等災終不能壞。",
    "T17n0722_005:0433c20_3": "汝諸天眾，雖有勢力，諸根具足，身帶光明；衰相現時生其愁惱，墮下虛空過百千踰繕那，入其惡趣。」",
    "T17n0722_005:0433c23_0": "爾時，帝釋即說伽他曰：「如汝大快樂，　　富貴不可量，　衰相若現前，　　決定沈惡趣。",
    "T17n0722_005:0433c26_0": "　如現所作業，　　隨業果復生，　業相善殊勝，　　異熟果亦然。",
    "T17n0722_005:0433c28_0": "　業有上、中、下，　　善惡品類同，　成彼有報時，　　勝劣亦如是。",
    "T17n0722_005:0434a01_0": "　汝等審思惟，　　色力身最上，　生滅未能逃，　　云何而不墮？",
    "T17n0722_005:0434a03_0": "　譬如麥等種，　　而被大火燒，　隨燒即破壞，　　云何芽得生？",
    "T17n0722_005:0434a05_0": "　浮虛假偽身，　　四相遷流速，　如燈而生焰，　　不住剎那中。",
    "T17n0722_005:0434a07_0": "　心相亦復爾，　　虛幻無真實，　恒被漏隨增，　　云何得安樂？",
    "T17n0722_005:0434a09_0": "　棄捨於妄境，　　勿自愛其身，　決定脫輪迴，　　速至於彼岸。」",
    "T17n0722_005:0434a11_0": "爾時，彼天有其飛鳥而復說言：「我等今者居烏鉢羅林，於其林間有大浴池，多生紅蓮長時芬馥，鳥身翅翼諸色間雜，狀如七寶；眼有光明，言音妙好，於彼林中長時戲樂。」",
    "T17n0722_005:0434a14_1": "觀察天子耽著迷醉，即說伽他曰：「我恒耽憙樂，　　天人愛亦然，　天雖與禽別，　　愛染而無二，　不能守行法，　　云何得解脫？",
    "T17n0722_005:0434a19_0": "　天等若如是，　　飛禽何所別？",
    "T17n0722_005:0434a20_0": "　今復告汝等，　　勿著五慾樂，　而修勝法行，　　當得大解脫。",
    "T17n0722_005:0434a22_0": "　生、老、病、死苦，　　永不害其身，　天與禽類身，　　平等獲善利。」",
    "T17n0722_005:0434a24_0": "爾時，天帝又復白言：「若有智者離垢清淨，世間罪染普遍此天，亦不能著。",
    "T17n0722_005:0434a26_0": "「何以故？",
    "T17n0722_005:0434a26_1": "為彼智者，於生、苦因緣而能解了；又於彼天朋友知識、恩愛眷屬無所戀著。",
    "T17n0722_005:0434a27_2": "汝等諸天癡愚、貪染不離輪迴，與彼飛禽等無有異。",
    "T17n0722_005:0434a29_3": "復有眾生耽著飲酒，得罪甚多。",
    "T17n0722_005:0434a29_4": "所以者何？",
    "T17n0722_005:0434b01_0": "為彼有情，心識迷亂，破犯恒多；酒力雖消，業報不滅，於五趣中輪迴不絕，於一切罪中最為增上，乃至於俱胝劫，流浪不絕沈淪惡趣，煩惱纏縛——佛所言說。」",
    "T17n0722_005:0434b05_0": "爾時，彼天帝釋園中有妙法堂，種種珍寶殊妙莊嚴。",
    "T17n0722_005:0434b06_1": "時，諸天眾詣彼堂中。",
    "T17n0722_005:0434b06_2": "彼時，帝釋觀察天眾，而說伽他曰：「汝等諸天眾，　　過去修微善，　獲生天界中；　　若天報應盡，　定墮於輪迴。",
    "T17n0722_005:0434b10_3": "　　業力難思議，　牽引於眾生，　　三界、五趣中，　處處而出生。",
    "T17n0722_005:0434b12_4": "　　汝等勤精進，　審諦細思惟，　　生滅須臾間，　云何不省覺？",
    "T17n0722_005:0434b14_5": "　　怖畏邪嶮路，　而依眾律儀，　　堅固七覺支，　勤行八聖道，　　善住於五根，　增長於五力，　　四念與正勤，　及彼四神足；　　如是而不退，　必至涅槃城，　　恒受寂滅樂。",
    "T17n0722_005:0434b20_0": "妙法聖念處經卷第五"
}