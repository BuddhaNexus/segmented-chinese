{
    "T16n0687_001:0780b03_0": "佛說孝子經",
    "T16n0687_001:0780b05_0": "失譯人名今附西晉錄",
    "T16n0687_001:0780b06_0": "佛問諸沙門：「親之生子，懷之十月，身為重病。",
    "T16n0687_001:0780b07_1": "臨生之日，母危父怖，其情難言。",
    "T16n0687_001:0780b07_2": "既生之後推燥臥濕，精誠之至血化為乳，摩拭澡浴，衣食教詔，禮賂師友，奉貢君長；子顏和悅親亦欣豫，子設慘慼親心焦枯，出門愛念入則存之，心懷惕惕懼其不善。",
    "T16n0687_001:0780b11_3": "親恩若此，何以報之？」",
    "T16n0687_001:0780b12_4": "諸沙門對曰：「唯當盡禮慈心供養，以賽親恩。」",
    "T16n0687_001:0780b13_5": "世尊又曰：「子之養親，甘露百味以恣其口，天樂眾音以娛其耳，名衣上服光耀其身，兩肩荷負周流四海，訖子年命以賽養恩，可謂孝乎？」",
    "T16n0687_001:0780b16_6": "諸沙門曰：「惟孝之大莫尚乎茲？」",
    "T16n0687_001:0780b17_7": "世尊告曰：「未為孝矣！",
    "T16n0687_001:0780b17_8": "若親頑闇不奉三尊，兇虐殘戾，濫竊非理，婬妷外色，偽辭非道，酖愐荒亂，違背正真兇孽若斯，子當極諫以啟悟之。",
    "T16n0687_001:0780b20_9": "若猶瞢瞢未悟，即為義化，當牽譬引類，示王者之牢獄、諸囚之刑戮曰：『斯為不軌，身被眾毒，自招殞命。",
    "T16n0687_001:0780b23_10": "命終神去，繫于太山，湯火萬毒獨呼無救。",
    "T16n0687_001:0780b24_11": "由彼履惡，遭斯重殃矣。』",
    "T16n0687_001:0780b24_12": "設復未移，吟泣啼嗷絕不飲食，親雖不明，必以恩愛之痛懼子死矣。",
    "T16n0687_001:0780b26_13": "猶當強忍伏心崇道，若親遷志奉佛五戒，仁惻不殺，清讓不盜，貞潔不婬，守信不欺，孝順不醉者，宗門之內，即親慈子孝，夫正婦貞，九族和睦僕使順從，潤澤遠被含血受恩，十方諸佛天龍鬼神，有道之君、忠平之臣，黎庶萬姓無不敬愛，祐而安之。",
    "T16n0687_001:0780c03_14": "數有顛倒之政，佞嬖之輔，兇兒妖婦，千邪萬怪，無如已何。",
    "T16n0687_001:0780c04_15": "於是二親處世常安，壽終魂靈往生天上，諸佛共會得聞法言，獲道度世長與苦別。」",
    "T16n0687_001:0780c07_0": "佛告諸沙門：「覩世無孝唯斯為孝耳。",
    "T16n0687_001:0780c07_1": "能令親去惡為善，奉持五戒，執三自歸，朝奉而暮終者，恩重於親乳哺之養無量之惠。",
    "T16n0687_001:0780c09_2": "若不能以三尊之至化其親者，雖為孝養猶為不孝。",
    "T16n0687_001:0780c11_3": "無以孽妻遠賢不親，女情多欲好色無倦，違孝殺親，國政荒亂，萬民流亡，本志惠施，禮式自撿，軟心崇仁，烝烝進德，潛意寂寞，學志叡達，名動諸天，明齊賢者，自穢妻聚，惑志女色，荒迷于欲，妖蠱姿態其變萬端。",
    "T16n0687_001:0780c16_4": "薄智之夫、淺見之士，覩其如此，不覺微漸，遂迴志沒身，從彼魃魅邪巧之亂，或危親殺君，悋色情蕩，忿嫉怠慢，散心盲冥，等行鳥獸，自古世來，無不由之殺身滅宗，是以沙門獨而不雙，清潔其志以道是務。",
    "T16n0687_001:0781a02_5": "奉斯明戒，為君即保四海，為臣即忠，以仁養民，即父法明子孝慈，夫信婦貞。",
    "T16n0687_001:0781a03_6": "優婆塞、優婆夷執行如是，世世逢佛見法得道。」",
    "T16n0687_001:0781a05_0": "佛說如是，弟子歡喜。",
    "T16n0687_001:0781a06_0": "佛說孝子經"
}