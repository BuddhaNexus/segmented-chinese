{
    "X37n0662_014:0538c16_0": "涅槃經疏三德指歸卷第十四",
    "X37n0662_014:0538c18_0": "錢塘沙門釋　智圓　述",
    "X37n0662_014:0538c19_0": "德王品",
    "X37n0662_014:0538c20_0": "瑤亮謂小山瑤靈味亮也。",
    "X37n0662_014:0538c21_0": "乃至九十等者餘三從省故云乃至具明應云三四廣梵行五六廣天行七八廣嬰兒行也。",
    "X37n0662_014:0538c23_0": "太昌下僧宗判前二家。",
    "X37n0662_014:0538c24_0": "後四廣後兩等者第七功德始發心至第十功德修三十七品見佛性此皆自行而病兒兩行俱是化他故云全不相應。",
    "X37n0662_014:0539a03_0": "光宅釋中文有二段初雙標次同是下雙釋初釋體一謂五行十德同是因善非是極果外凡十信窮學等覺感後下釋義異若望妙覺報果則十地已還同名為因而此因中自有習果。",
    "X37n0662_014:0539a07_0": "感後習果者地前習因感地上習果也故名能感之因為五行。",
    "X37n0662_014:0539a09_0": "醻前習因者地上習果醻五行習因也故名能醻之果為功德是則五行是地前之習因十德是地上之習果此即義異也若望妙覺二俱是因向云體一良在於此斯乃別教始終教道之說如何消釋圓經若謂不然豈初地已上而無八得報果耶故下破云乃菩薩之位也。",
    "X37n0662_014:0539a15_0": "以金剛心為體者彼見第六功德有入金剛三時之言便謂用等覺金心為體也兩家即瑤亮。",
    "X37n0662_014:0539a17_0": "如其所說者如太昌破也。",
    "X37n0662_014:0539a18_0": "開善下初敘彼義文云下引文竝破。",
    "X37n0662_014:0539a19_0": "何處不勸者五行文後皆有勸修何待德王方明獎勸。",
    "X37n0662_014:0539a21_0": "研其遺文者謂研覈諸師所遺疏義如向所破皆不與經旨契會故引而駮之。",
    "X37n0662_014:0539a23_0": "今依下明今釋先依文定義五行云修在因明矣此語地前十事云得得即是證在果明也此語登地。",
    "X37n0662_014:0539b01_0": "前三下釋疑顯意。",
    "X37n0662_014:0539b02_0": "其文則少者所明行果其文不多。",
    "X37n0662_014:0539b03_0": "非不明修者如向引第九功德初發五事即是修也乃是捨少從多去傍取正故以修證判其行德。",
    "X37n0662_014:0539b05_0": "釋德王名中初以自行化他釋次約三德釋顯上自他不出三德故有次釋初云外化廣者遍照十界故內行深者位居等覺故是則位隣妙覺故稱高貴證過十地故號德王德即所證三德也又光下次約三德釋名如文。",
    "X37n0662_014:0539b10_0": "法性尊極者應云法身。",
    "X37n0662_014:0539b11_0": "從人題品者若從所證應云十功德品今約能證之人者意明人已證法顯法不虗。",
    "X37n0662_014:0539b13_0": "經修行如是至功德者修行即是依經修前五行而證此十德也問天行是果病兒是用何云修前五行耶答五行俱通因果而有傍正之殊今約通因以說況復三諦圓觀五行具足義如前記。",
    "X37n0662_014:0539b17_0": "分別智所不知等者通別菩薩出假分別智難生兩教二乘入空泥洹智易得中道佛性非此二智能知故云非難非易。",
    "X37n0662_014:0539b20_0": "無邊無中者即邊而中故無邊即中而邊故無中中邊互無孰為相貌。",
    "X37n0662_014:0539b22_0": "三慧似道者即小乘四善根位在通即性地也。",
    "X37n0662_014:0539b23_0": "尚不下別教初地證道同圓由地前次第今尚不用古人何得用通教共乘三慧似道而釋此耶故去圓文其義逾遠。",
    "X37n0662_014:0539c02_0": "文明下結前三家共成十失。",
    "X37n0662_014:0539c03_0": "文明不聞等者初事顯云不聞而翻作聞慧釋義故成失也。",
    "X37n0662_014:0539c05_0": "作思議解者小乘三慧可思議故。",
    "X37n0662_014:0539c06_0": "作顯露解者今文十德正是圓乘祕藏而他作小乘顯露釋之。",
    "X37n0662_014:0539c08_0": "作偏缺解者小乘偏真三慧非圓備三德也。",
    "X37n0662_014:0539c09_0": "尋常解者小教三慧昔日已明是尋常法如何今聞翻更驚恠。",
    "X37n0662_014:0539c11_0": "作差別解者五法圓證無差豈得相由差別。",
    "X37n0662_014:0539c12_0": "邊窮者小乘偏真是空邊非三德無窮之法也。",
    "X37n0662_014:0539c13_0": "佛經下云云者拒抗之[億音+(天*天)]即前十失。",
    "X37n0662_014:0539c14_0": "猶參因相者以而聞之言雖是約證一往似從他聞故云猶參因相也參雜也。",
    "X37n0662_014:0539c16_0": "亦是證中之行者如初地復起二地之行此則真因已是分果故知十德唯約證得。",
    "X37n0662_014:0539c18_0": "若尋文取義者如今師尋此品聞已等文知是證相。",
    "X37n0662_014:0539c19_0": "依義判文者如前五行既正約修因則知此十德必明證得故依此義以判其文。",
    "X37n0662_014:0539c21_0": "不然下斥古人也[网(ㄨ*ㄨ)+又]像亦可云仿像未實貌也。",
    "X37n0662_014:0539c22_0": "非他邊領者即華嚴云所有慧身不由他悟剎說塵說無有窮盡即其相也此亦是斥古人約聞慧解也。",
    "X37n0662_014:0539c24_0": "即是聞聞者既從他聞則有能聞所聞故曰聞聞。",
    "X37n0662_014:0540a01_0": "何得下不聞是理聞則是智從理發智故云不聞聞也。",
    "X37n0662_014:0540a03_0": "略舉三種者具說無量不出三諦故此略舉已收具說三諦皆云不聞聞者即是依三諦理發三種智也。",
    "X37n0662_014:0540a05_0": "此之下顯前說雖前後證必同時故云三法在一心也不同別教前空次假後中及二觀淺中道深也尚不同別豈與兩教二乘共耶。",
    "X37n0662_014:0540a08_0": "其雖下但證偏真不達真空本具諸法而當體即中故云不知祕密。",
    "X37n0662_014:0540a10_0": "經三寶性相者相別故三性同故一是故名為一體三寶。",
    "X37n0662_014:0540a12_0": "經一切諸佛(至)無變者舉深顯淺良由菩薩同諸佛證故舉諸佛以顯菩薩。",
    "X37n0662_014:0540a14_0": "經如來涅槃者乘如實道來成正覺即是不來而來義當於始涅槃謂所證所入即是不去而去義當於終此以始終合一句也。",
    "X37n0662_014:0540a17_0": "一一事無非中道者謂五事既皆中道異名故能各具二十句義經中二十句欲略消其名者初非有非無中道非二諦也非有為非無為者非於四諦有為苦集也無為道滅也非有漏無漏者非於證真不證真也非色非不色者非於色心也非名者非四陰非不名者非色陰非相者非於生住異滅四相非不相者非真也非有非不有者非二十五有之有非二十五也空非物者非六根所覩隱顯情塵非不物者非真諦也非因非果者非分段變易二處因果非待者非二邊相待以顯絕待非不待者此絕亦絕方名絕待非明非闇者非佛果智明非凡夫闇惑非出者非二乘運出三界非不出者非人天不出生死非常者非出假菩薩及外計邪常非不常者非二乘滯空之無常非斷者非於斷惑位非不斷者非於不斷惑位非始非終者非於外計冥初之始八萬劫已滅沒之終此即非斷常二計也又非發心之始究竟之終非過去等可解。",
    "X37n0662_014:0540b10_0": "餘亦如是者下九功德亦爾。",
    "X37n0662_014:0540b11_0": "經所謂一切外道經書者而此經書元是涅槃不思議俗諦之法故前文字品云是佛所說非外道說法華云治世語言皆順正法即此意也但外道不知執為己法二乘不達謂是邪書菩薩悟之無非俗諦故下經云祕密之義今得知之。",
    "X37n0662_014:0540b16_0": "經四毗陀論澤州疏云外國有四大論師一婆耶婆造四毗陀論亦名韋陀此云智論一億力毗陀明事火懺悔法二耶爰毗陀明布施祠祀法三阿他毗陀明一切鬪戰法四三摩毗陀明知異國鬪戰法知此生智故名智論第二論師名婆尼尼造毗伽羅論此名記論明一切音聲名字音句等法第三論師名伽毗羅是黃頭仙造僧佉經此云數是所造論名論中辨二十五法用通大地中慧數為體二十五諦如前記及下陳如品第四論師名優樓佉是青目仙彼造衛世師經此名最勝明六諦義。",
    "X37n0662_014:0540c02_0": "疏云根本有三外道者然一切外人所計不過二天三仙二天者謂摩醯首羅天毗紐天此云遍淨俱舍云是第三禪頂天大論云遍淨天者四臂捉貝持輪騎金翅鳥有大神力而多恚害時人畏威遂加尊事摩醯首羅天者此云大自在色界頂天三目八臂騎白牛執白拂有大威力能傾覆世界舉世尊之以為化本廣如止觀第十記三仙者一迦毗羅此翻黃頭頭如金色說經有十萬偈曰僧佉論此云數術用二十五諦明因中有果計一為宗二優樓僧佉此云鵂鶹仙其人晝藏山谷以造經書夜則遊行說法教化猶如彼鳥故得此名說論亦有十萬偈名衛世師此云無勝計因中無果以六諦為宗三勒沙婆此云苦行以算數為聖法造經亦有十萬偈名尼乾子此人斷結用六障四濁為法計因中亦有果亦無果亦一亦異為宗六障四濁及六諦名義竝如前第十一記疏云但列迦毗羅優樓佉者衛世師即婁佉所造論也今疏據三宗外道消經則經中但見二仙而無勒沙婆者但是從略。",
    "X37n0662_014:0540c20_0": "又迦下此據勒沙所計不出向二故經不明若約四大論師則經文已足如向引澤州所釋。",
    "X37n0662_014:0540c22_0": "經初未曾聞者即不聞今於此經得而得知之即聞此謂不聞聞也。",
    "X37n0662_014:0540c24_0": "不聞聞真諦法者小乘十一部但詮偏真故經云十一部知是真諦。",
    "X37n0662_014:0541a02_0": "即是圓證者了二乘真空即具三德汝等所行是菩薩道悟小即大故云圓證是知若曉十界一心則三諦俱融何所致惑不聞聞義豁若披雲經深密之義不聞也今因此經聞也。",
    "X37n0662_014:0541a06_0": "非是思慧之益者重破他解也。",
    "X37n0662_014:0541a07_0": "文云下引下廣釋經文以證古非。",
    "X37n0662_014:0541a08_0": "言近菩提者乃是分真十地近於究竟菩提也。",
    "X37n0662_014:0541a09_0": "先提緣由者謂聽受是經即是獲分真利益之緣由緣起因由故曰緣由。",
    "X37n0662_014:0541a11_0": "假智照事者問假智了達性具三千正是照理何名照事答由達性具遂知諸法咸自我心故觀外事唯見性具故云假智照事耳夫尋言教必識根源不可逐名而迷其旨故知三觀體雖融即較甚功用不無差殊是則遍攝諸法以歸心境則莫盛乎假遣蕩計著入於無生不越空中三觀圓觀佛道可復。",
    "X37n0662_014:0541a17_0": "經遠見佛道者即小見大何名為遠耶此言見深遠之佛道非二乘之淺近耳。",
    "X37n0662_014:0541a19_0": "歷四法者謂一書寫二讀誦通利三為他說四思惟其義初是身業二三口業四是意業又三是自行為說化他經凡舉四雙八隻校量四法超於聽受須知聽受之言竝約賢位書寫等四俱在聖位他師不曉謂是思慧者謬矣經中四雙者初義理一雙次善男子下名義一雙三復次下解行一雙四善男子下法義一雙。",
    "X37n0662_014:0541b02_0": "經得見檀者無明分破見檀法界也。",
    "X37n0662_014:0541b03_0": "斷疑是外論者由內證利益故於外境斷離疑心故云是外論也。",
    "X37n0662_014:0541b05_0": "亦稱智斷者前章內證利益是智德此斷疑是斷德明生下喻智斷同時。",
    "X37n0662_014:0541b07_0": "前後互明者前明智德必具此斷此明斷德必具前智明暗之喻思之易知。",
    "X37n0662_014:0541b09_0": "未見佛性者以別圓聞思修位在地住之前故而今文云了知一切悉有佛性向利益中云則得見之況利益斷疑其義互現故知今云了知即前見性須約地住方順經文聞思之釋一何謬也。",
    "X37n0662_014:0541b13_0": "今作下正示今義。",
    "X37n0662_014:0541b14_0": "疑佛涅槃是無常倒者謂佛定滅故屬無常。",
    "X37n0662_014:0541b15_0": "三單對一雙者三單即樂我淨一雙即涅槃與常。",
    "X37n0662_014:0541b16_0": "注云云者應云疑佛是真樂疑佛是苦等則義當有八然此疏主所釋自是一途若依荊溪文義甚便即私謂下是也但總別分其五句既知涅槃是總名四德是別號於總起疑則成倒也問若依荊溪消文則八倒不足答今助釋之初疑定涅槃否即是總疑四枯下之四疑即是別疑四榮總別消文八倒宛足。",
    "X37n0662_014:0541b22_0": "須具例佛性者於三乘文下盡合云為有佛性為無佛性前疑從略但云為有為無至解實理方言佛性故云互現。",
    "X37n0662_014:0541c01_0": "經了知一切眾生者即前三乘人。",
    "X37n0662_014:0541c02_0": "即離實法上疑者以無常即是四念觀謂觀色不淨等既約五陰故屬實法而經言眾生非眾生者以眾生是攬陰而成是知雖有眾生之語而正在除五陰實法上疑也命非命亦爾。",
    "X37n0662_014:0541c06_0": "離假名上疑者以計五陰起我見故。",
    "X37n0662_014:0541c07_0": "經圓讖者說文讖驗也謂占後有效驗也。",
    "X37n0662_014:0541c08_0": "經見老人等者即是東門見老南門見病西門見死北見沙門事載瑞應經上卷略如前記。",
    "X37n0662_014:0541c10_0": "寄有無而言非有非無等者示經深意也文寄有無意在雙非文意兩全則三諦義顯文意無滯故竝云寄。",
    "X37n0662_014:0541c13_0": "不可下結嘆三諦上兩不可思議是嘆真俗復不可思議即嘆中道三一互融故俱不思議。",
    "X37n0662_014:0541c15_0": "玄而下有無相即已是於玄又即中道故云復玄。",
    "X37n0662_014:0541c16_0": "經聞不聞義者只是不聞聞此乃德王謬領之非德王意謂若云不聞不應言聞若聞不應言不聞故成謬領。",
    "X37n0662_014:0541c19_0": "分使成兩者奪聞成有法奪不聞成無法有無性別故須成兩如來向者何故以不聞聞為一義也故次文以生滅遮之。",
    "X37n0662_014:0541c22_0": "生滅不得作一者不聞是無聞即是有有無碩乖定是二法是故不聞不得有聞故經云無不應生此乃舉不聞遮聞也言聞不得有不聞故經云有不應滅此乃舉聞遮不聞也。",
    "X37n0662_014:0542a02_0": "正就不聞聞奪者前通約有無者意在以聞屬有不聞屬無有無相奪其義既立故今正舉佛說奪之。",
    "X37n0662_014:0542a04_0": "經定成兩者聞與不聞異故成兩。",
    "X37n0662_014:0542a05_0": "定不應一者現見不聞與聞異如何而言不聞而聞是一義耶。",
    "X37n0662_014:0542a07_0": "凡累三譬者謂一去二生三得以此三事共顯聞不聞義亦可去至喻聞涅槃生不生喻顯佛性得不得喻顯菩提觀下縱門義勢應爾然此三喻疏文略釋若欲委消者初喻中以去喻聞至喻不聞經譬如去者喻能聞人經至則不去者類顯初句如彼世人已得至者不可言去合法者諸佛菩薩已得涅槃不聞法竟不得言聞經去則不至類顯後向如彼世人在路去時不得名至合法者已得聞者則更不得聞於不聞次喻中以生喻聞不聞經生已不生類顯後句如彼生相生諸法時不得說言生於不生合法者已得聞時不得宣說聞於不聞經不生不生類向前句如世虗空不可生故正名不生不得言生合法者不可聞法正名不聞不得言聞。",
    "X37n0662_014:0542a19_1": "第三喻中以得喻聞不得喻不聞經得已不得類向後句如彼十四不相應行中有非色非心之得能得諸法今取為喻如彼諸得得諸法時不得名為得於不得合法者已得聞時不得說為聞於不聞不得不得類顯前句是兔角等不可得法正名不得不可說之為不得得合法者不可聞法正名不聞不得說之為不聞聞舉此三喻以顯不聞與聞二義宛別如何世尊言聞所不聞是一義耶故疏云皆定奪為兩也。",
    "X37n0662_014:0542b04_0": "疏云即不生不生者謂終不生於不生之法也。",
    "X37n0662_014:0542b05_0": "合譬不得為一者前法中有二初結定成兩次結定不應一譬中但譬定成兩故云至則不去等今合但以定不應一合之故云聞所不聞等。",
    "X37n0662_014:0542b08_0": "譬中下點示譬文所闕。",
    "X37n0662_014:0542b08_1": "但是下和會兩文。",
    "X37n0662_014:0542b09_0": "開合互現者開譬則明定兩合譬但合不一此名互現若依法文必須雙具若於譬中立不應一譬者如初譬下應云云何而言至而去乃至第三譬下應云云何而言得不得合中若據世行經本正是合前定兩譬疏主云是合不一者恐今時經本訛錯若依疏作不一合者經但應云聞所不聞亦復如是智者詳之。",
    "X37n0662_014:0542b16_0": "縱難者許其不聞聞是一也。",
    "X37n0662_014:0542b17_0": "經十住菩薩者反徵也若言凡夫未有菩提未得涅槃未見佛性是有是得是見者則凡夫與佛事無差別何故如來向言十住見性未了了耶十住尚爾何況凡夫驗知不聞聞二云何言一。",
    "X37n0662_014:0542b21_0": "經如來往昔等者若從他聞即是於聞此縱也。",
    "X37n0662_014:0542b22_0": "復言無師者反徵也既言無師則不從他聞是則從他則聞不從他則不聞故知二法本異何故說言不聞聞是一義耶。",
    "X37n0662_014:0542c01_0": "結兩縱者既生佛不同是則定成兩法故知聞則得道見性不聞則不得不見經皆竝難如文色聲況者色聲是可見可聞之法尚有不可見聞況涅槃妙理豈有見聞而云不聞聞耶。",
    "X37n0662_014:0542c05_0": "初文下釋色聲義但取色在障內復是麤顯則可見聲在近處則可聞反此不可或引色法有三謂可見有對等全非文意障謂山壁等故文中舉柱以明之質應作秖。",
    "X37n0662_014:0542c09_0": "第二歎答下先片古。",
    "X37n0662_014:0542c10_0": "今明下兼取下文共成三答謂一歎答二瑞答三兼答也初一是當文復二在流光論中。",
    "X37n0662_014:0542c12_0": "定相難者謂聞與不聞其義兩別以難如來不聞聞義故云定相也。",
    "X37n0662_014:0542c14_0": "佛明幻等者佛以幻空幻假幻中答之故云一切諸法皆如幻化是則三諦互攝互無故皆如幻汝何定執聞不聞義異耶應云假即空中聞即不聞空中即假不聞即聞所以但明如幻定執自除眾疑皆息以歎為答良在於茲。",
    "X37n0662_014:0542c19_0": "琉璃下明瑞答。",
    "X37n0662_014:0542c20_0": "非青等不聞也見青等聞也故云豈非不聞而聞也。",
    "X37n0662_014:0542c21_0": "後琉下明兼答應云後答琉璃光之問文逸答字。",
    "X37n0662_014:0542c22_0": "即兼答者謂正答放光兼答不聞聞之問也下答放光其有二段初明本即不聞義次明迹即是聞義即本而迹不聞即聞即迹而本聞即不聞兼答之旨坦然明白。",
    "X37n0662_014:0543a02_0": "德王下明問意德王等覺實無所疑為彼三根發起斯問俾佛三答各令悟解文義鈎鎻其若是乎。",
    "X37n0662_014:0543a04_0": "三根釋然者上根聞嘆答即悟中根見瑞答乃解下根聞兼答則了群疑須消喻以氷釋故曰釋然。",
    "X37n0662_014:0543a06_0": "下別答者即指向瑞答兼答為別也。",
    "X37n0662_014:0543a07_0": "皆破定相者即兼破德王定執之疑此光不屬因緣故無定相。",
    "X37n0662_014:0543a09_0": "經念佛者念法身也六段經皆說光體所以一一悉云常住。",
    "X37n0662_014:0543a11_0": "私謂下釋後一番明因緣義也疏有二段初治者述文旨次疏主立問答。",
    "X37n0662_014:0543a13_0": "自行破立者四菩薩自破無明自立菩提燈此既內證所以皆嘿。",
    "X37n0662_014:0543a15_0": "豈是常住者若論分常菩薩已得今約究竟則金心菩薩尚是無常。",
    "X37n0662_014:0543a17_0": "一云下答有二義一約受加則智光同果二約本高則常住何疑。",
    "X37n0662_014:0543a19_0": "應以世諦者甚深是本體即不聞世諦是迹用即聞應約迹用以逗物宜不須冥本故云莫入古經及疏琉璃光字皆單作流離古字通用義如前記。",
    "X37n0662_014:0543a22_0": "經興師相伐者白虎通曰五人為伍五伍為兩四兩為卒五卒為旅五旅為師師二千五百人左傳有鐘鼓曰伐。",
    "X37n0662_014:0543b01_0": "經年糓不登周禮以歲時登鄭玄曰登成也。",
    "X37n0662_014:0543b02_0": "經是名因緣等者從本垂迹事光宛然故云是名即迹而本於事達理故云亦非故此二句總前本迹是名結迹亦非結本。",
    "X37n0662_014:0543b05_0": "不能答下文具四悉可見。",
    "X37n0662_014:0543b06_0": "此佛舉彼菩薩者即經云佛告文殊何故有此光明即是釋迦舉彼菩薩也。",
    "X37n0662_014:0543b08_0": "任理而說者直談大理不斥小乘。",
    "X37n0662_014:0543b09_0": "彼土雖無下是則穢土具四淨土但三據三益同則淨穢俱說。",
    "X37n0662_014:0543b11_0": "隨緣不定者夫問答之法是下問於上而佛問於流光則上問於下葢隨順物機故無定式。",
    "X37n0662_014:0543b13_0": "即是人傍者上純陀對佛論常而文殊橫來難之故云人傍而所論之法還是常法故云法不傍。",
    "X37n0662_014:0543b15_0": "即是法傍者正論不聞聞法而且問去來所以成傍此據語異故云法傍若約義同此傍即正以去來之法即不聞聞故。",
    "X37n0662_014:0543b18_0": "人不傍者初佛問流光答次流光問佛答更無他人橫難故云人不傍也。",
    "X37n0662_014:0543b20_0": "汝見諸法有去來故來者此解經汝為至來也至謂去彼至此有去來相即是約俗諦為問。",
    "X37n0662_014:0543b22_0": "無去來故來者此解經為不至來也不至謂不從彼至此即是約真諦為問下流光初二番答中乃約二諦俱冥中道俱無去來。",
    "X37n0662_014:0543c01_0": "就前境者以從彼來此正是前境直約此說名就前境。",
    "X37n0662_014:0543c03_0": "而迹有去來者迹謂事用是故流光至此是事迹故有去來今流光答佛直談理本故此兩番之義俱無去來。",
    "X37n0662_014:0543c06_0": "經至亦不來者此明來即不來。",
    "X37n0662_014:0543c07_0": "不至亦不來者此明不來亦不可得以俱冥中道故經諸行若常等者常即是俗無常即真真俗即中故竝不來。",
    "X37n0662_014:0543c10_0": "迷悟亦爾者據後八番通約迷悟而義亦小異初云有眾生性等是約果次憍慢下約因三有取行下約有取著無取著未見大涅槃理皆名取行四若見如來下約二乘見去來五不聞佛性下約能破明去來六若見聲聞下重約二乘明去來七若見聲聞支佛下約名明去來以二乘真諦亦有四德之名而體不同故須簡遣八若見如來下約雙非明去來而此八番文義雖殊不出迷悟迷有去來悟無去來。",
    "X37n0662_014:0543c18_0": "兼答高貴不聞聞者理本不聞事迹有聞悟故不聞迷則有聞應知本迹俱在於聖迷悟則凡聖對論又凡夫執迹迷本則本迹俱迷。",
    "X37n0662_014:0543c21_0": "經且置斯事者且置去來之事我今正欲問不聞聞義也此乃置傍明正。",
    "X37n0662_014:0543c23_0": "琉光在本下謂在本國問滿月佛亦同德王作奪縱況三雙之問也。",
    "X37n0662_014:0544a01_0": "證是內悟者證理名不聞發智名聞故云不由外聞也。",
    "X37n0662_014:0544a03_0": "證中之修者謂真修也故此真修即是分證當位名證望上起行名修。",
    "X37n0662_014:0544a05_0": "念念增明者進入名聞常契理性名不聞。",
    "X37n0662_014:0544a06_0": "似如六度者佛意多含未敢定判故曰似如。",
    "X37n0662_014:0544a07_0": "而不次第者若依次第應初施二戒三忍四進五禪六智而今文初進乃至六施故云不次第應是如來明圓六度展轉相攝故以不次而現其旨。",
    "X37n0662_014:0544a10_0": "此約精進許者若非精進安能善說無怠。",
    "X37n0662_014:0544a11_0": "約戒度許者若無畢竟戒安能拔除二邊毒箭戒以止惡為義拔毒即止惡也。",
    "X37n0662_014:0544a13_0": "上文云下即卷初經云何等不聞而能得聞乃至云三實性相常樂我淨等也既明四德即是佛性異名此證不聞聞是廣明佛性義故云復是其義。",
    "X37n0662_014:0544a16_0": "高貴亦然者謂佛今既許流光得了因智慧乃云我有慧炬能為照明故知高貴亦得了因以所問既同佛許亦等。",
    "X37n0662_014:0544a19_0": "下文云下引證得了因也。",
    "X37n0662_014:0544a20_0": "若不聞下以總名佛性而總中含別故有三性之別故今舉總以徵其別。",
    "X37n0662_014:0544a22_0": "不聞下正約四句以對三性乃五性也言五性者於三性上更加二種而諸說不同或云如境界性及果性故云加果性及果果性或云加因性及因因性若釋義者般若空慧名了因性無量功德低頭舉手之善名緣因性一切諸法中悉有安樂性名正因性善惡事異名境界性單論智德菩提名果性兼論斷德涅槃名果果性單約十二因緣事境為因性兼取觀因緣智名因因性諸說不同數必至五若作境界性即沒果果為果性所攝若開果果性即沒境界性為緣因所攝若沒因性及因因性者因性為正因所攝因因性為了因所攝其義可知今文對五性且泛據一說。",
    "X37n0662_014:0544b10_0": "不聞聞是了因者以聞屬智故即諸法不聞而般若聞也。",
    "X37n0662_014:0544b12_0": "聞不聞是緣因者以緣是福德體非智照故曰不聞正因可見。",
    "X37n0662_014:0544b14_0": "是境界者善惡事境不相濫故故曰聞聞若將境界望正因以辨同異者正因在理境界屬事一切諸法即境界也安樂性即正因也然理既即事而理事乃即理而事故知三性五性若開若合或性或修大有所開安可卒具下注云云意亦在此若解修性不二門意義則易知。",
    "X37n0662_014:0544b20_0": "又是下以聞聞及聞不聞二句義兼通故故更對之是因因性者十二因緣屬事故是聞復起觀智體達三道本無故是不聞以聞不聞對者義在此矣。",
    "X37n0662_014:0544b23_0": "亦復如是者謂以來不來等三種四句例對五性也。",
    "X37n0662_014:0544b24_0": "此約忍度者若不安忍二死豈能為他種智舡師。",
    "X37n0662_014:0544c01_0": "約禪度許者若非住如來禪以四無量心普覆法界安能等視眾生同於赤子。",
    "X37n0662_014:0544c03_0": "約檀度許者三檀中即法施也此之六度皆約一心實相隨義立名故有六別文不次者由互融故。",
    "X37n0662_014:0544c05_0": "莫求其過者執偏毀圓也。",
    "X37n0662_014:0544c06_0": "釋覆已者起三毒則不進已道其猶覆器。",
    "X37n0662_014:0544c07_0": "不觀種姓者以西土有四姓剎利淨志是好姓毗舍首陀是惡姓無以貴姓見重賤姓見輕但取其法唯德是與故野干說法帝釋修敬也亦猶文王生於西羗大禹生於東夷太公本於屠釣傅說始乎坂築甯戚飯牛初平牧羊豈以種類卑賤而棄其聖賢之德哉在儒尚然何況於釋故佛誡之莫觀種姓。",
    "X37n0662_014:0544c13_0": "勿漏生死者以憍慢等是凡夫心故不起此心則真空發明故不漏落生死也。",
    "X37n0662_014:0544c15_0": "勿漏涅槃者以自度等是二乘心故不起此心則弘誓滿足故不漏落涅槃也經云自度乃至自涅槃對四弘誓可知。",
    "X37n0662_014:0544c18_0": "勿污大乘者先人後己乃是大乘自調自度名之為污。",
    "X37n0662_014:0544c20_0": "若作別體者見三寶差別無常即污一體。",
    "X37n0662_014:0544c21_0": "不能尊法者大涅槃是所稟之法也。",
    "X37n0662_014:0544c22_0": "若起小乘下明後三污同在自己故云即不能尊自。",
    "X37n0662_014:0544c23_0": "凡行十法者初誡覆有三次誡漏有二聞敬師一事義開應三今且從文故但二法并誡污中五故合成十法又一一法皆先遮次行專取行為十法也。",
    "X37n0662_014:0545a02_0": "結是至心者即經云汝能如是至心聽法是總結文也。",
    "X37n0662_014:0545a03_1": "南方謂江南也。",
    "X37n0662_014:0545a04_0": "後兩四句是譬說者古人見有如字即名為譬而不知不生生等是轉釋不聞聞故。",
    "X37n0662_014:0545a06_0": "初四是教相者彼謂既云不聞聞等必聞聲教也。",
    "X37n0662_014:0545a07_0": "次二是證相者彼謂生生等是能證之行至至等是所證之理。",
    "X37n0662_014:0545a09_0": "法身起應者法身是不聞起應是聞。",
    "X37n0662_014:0545a10_0": "法身嶷然者謂不起應時也。",
    "X37n0662_014:0545a11_0": "生死紛糺下生死是聞修道斷生死是不聞。",
    "X37n0662_014:0545a12_0": "非是正意者謂聞聞四句但為生生四句作哢引故所以但釋生生自曉前義。",
    "X37n0662_014:0545a14_0": "不聞不聞是涅槃等者合云不生不生古師欲顯前句故且牒之下之三句直約生等。",
    "X37n0662_014:0545a16_0": "無始無終者以涅槃理體不當始終是則一不聞為無始一不聞為無終。",
    "X37n0662_014:0545a18_0": "無始而始者理雖無始而有初地證得之始故不生即無始生即而始。",
    "X37n0662_014:0545a20_0": "無終而終者理雖無終而有妙覺證得之終故生不生即種智已圓無智可生故云不生也。",
    "X37n0662_014:0545a22_0": "生死亦然者謂生死亦約始終等說須知彼約生死涅槃各有三句不生不生定屬涅槃生生定屬生死餘二句其義互通。",
    "X37n0662_014:0545b01_0": "是生死無始無終者輪迴無際故無始終。",
    "X37n0662_014:0545b02_0": "不生生下迷真理之不生起妄惑之生故生死有始生不生下謂生死之生初地分破妙覺究盡故曰不生故生死有終。",
    "X37n0662_014:0545b05_0": "今謂下今破初句總斥諸家。",
    "X37n0662_014:0545b05_1": "何者下歷破多解。",
    "X37n0662_014:0545b06_0": "方不會圓者諸師偏解欲釋圓經何殊方抦而入圓鑿故云不會。",
    "X37n0662_014:0545b08_0": "屠割傷體者三番四句法理圓通諸師以分限釋之何殊屠割四支傷割身體。",
    "X37n0662_014:0545b10_0": "依於一諦以釋四句等者彼謂皆由證一實諦而能不聞而聞乃至聞聞前釋古中不出此解今破諸師因便而引故云又一師也。",
    "X37n0662_014:0545b13_0": "雖言親密者比望諸師此無屠割之咎故云親密以專執一諦不知諸法互融故云彌益疎遺此解最勝尚有疎遺況二諦等釋屠割傷體耶。",
    "X37n0662_014:0545b16_0": "況作互無者即第四師約終始釋也謂涅槃無生死中三句生死無涅槃中三句故云互無此乃理事體殊但得小乘析法之意尚無體法小乘之意故云少分意耳。",
    "X37n0662_014:0545b20_0": "又此十事者即十德也。",
    "X37n0662_014:0545b21_0": "千途萬轍者如今師約四法五行五性三涅槃大小律論等釋猶慮不契當內證圓通普該諸法之旨而況諸師偏執一義耶。",
    "X37n0662_014:0545b24_0": "蓬飛等者此喻諸師偏執事相於圓融理全無依託只似蓬飛大野之外萍流滄海之表耳文選班叔皮北征賦云飄萍浮而蓬轉注云如浮萍轉蓬無所依託。",
    "X37n0662_014:0545c04_0": "觸處皆通者如下約五行等釋是也。",
    "X37n0662_014:0545c05_0": "應扶佛語者經中佛自解釋故今更伸明佛語使義顯然故無別途故云應扶佛語。",
    "X37n0662_014:0545c07_0": "意在通修者以由住前緣修得入初地真證故不聞聞等須對修論。",
    "X37n0662_014:0545c09_0": "修道忽謝者住前智行名為修道智三即名字位行三即觀行相似位今轉似解登住真證故云忽謝。",
    "X37n0662_014:0545c11_0": "故名不聞不聞者涅槃無能聞所聞相故。",
    "X37n0662_014:0545c12_0": "名聞不聞者聞即是惑證起斷惑名聞不聞。",
    "X37n0662_014:0545c13_0": "隨扣則應者隨機現應說法無盡故曰聞聞此之四句前三約自行後一約化他又前三中初句是智次句是理後句是斷智即般若理即法身斷即解脫。",
    "X37n0662_014:0545c16_0": "明證智等者謂證家之智乃至證家之應也。",
    "X37n0662_014:0545c17_0": "若事下事即是應理等對句可解。",
    "X37n0662_014:0545c18_0": "自他者理智斷是自行應是化他。",
    "X37n0662_014:0545c19_0": "釋二人疑者二人即德王及流光也。",
    "X37n0662_014:0545c20_0": "復次下約五行釋。",
    "X37n0662_014:0545c21_0": "是證聖行者聖行是智慧莊嚴即不聞聞也。",
    "X37n0662_014:0545c22_0": "是證梵行者梵行是福德莊嚴即聞不聞也此皆一往以分福慧。",
    "X37n0662_014:0545c24_0": "證天行者天行是理理非福慧故是不聞不聞嬰兒同善病行同惡隨機現應故是聞聞。",
    "X37n0662_014:0546a02_0": "復次下約五佛性釋。",
    "X37n0662_014:0546a03_0": "不聞聞對了因等者只由了因是慧緣因是福正因是理故此對之然此五性至初住時一時分顯即一即五非一非五思之可曉。",
    "X37n0662_014:0546a06_0": "復次下約三涅槃釋以性淨等三皆不生不滅故名涅槃諸法實相不生不滅不染不淨名性淨涅槃修因契理惑畢竟不生智畢竟不滅名圓淨涅槃寂而常照機感即生此生非生緣謝即滅此滅非滅名方便淨涅槃對句其義易見。",
    "X37n0662_014:0546a11_0": "云何名如者是問起。",
    "X37n0662_014:0546a11_1": "是不異義者即答釋。",
    "X37n0662_014:0546a12_0": "雪山割肉等偈者諸行無常等是雪山偈如來證涅槃是割肉偈。",
    "X37n0662_014:0546a14_0": "生不生是諸行無常者生即諸行不生即無常。",
    "X37n0662_014:0546a15_0": "不生生是是生滅法者不生即滅也。",
    "X37n0662_014:0546a16_0": "即是生滅滅已者生生是所滅故。",
    "X37n0662_014:0546a17_0": "是如來證涅槃者此約能證之智故對不生生即諸法不生而般若生也。",
    "X37n0662_014:0546a19_0": "生不生下生是生死永斷即不生。",
    "X37n0662_014:0546a20_0": "即是生生者生死即上所斷也生而復死死已還生故曰生生。",
    "X37n0662_014:0546a22_0": "若能下無量樂是所得之理故是不生不生。",
    "X37n0662_014:0546a23_0": "自淨其意下云云者此偈於小乘則是防止三業上二句是身口七支淨意是意地三支若演小歸大則成十界諸惡是三惡法界諸善是三善法界淨意是四聖法界謂析空淨意即空淨意即假淨意即中淨意也。",
    "X37n0662_014:0546b04_0": "大小經律者如上所引大經小律也。",
    "X37n0662_014:0546b05_0": "道義下注云云亦應與地論四句同謂空有不二不異不盡又云云者諸文或以生生四句及中論四句對教自是別途非此中意此中正明分真內證則四竝在圓又若約內證圓通則對教無爽以四聖法界性本具故小律但在人天向文尚對四句而況四教耶。",
    "X37n0662_014:0546b11_0": "有二義者謂外法內法也外法約凡夫生死內法約聖人理觀或云外法約聖人現應初念託胎即託摩耶胎也此釋不可如下約外法釋世諦死時乃云福命俱盡此豈是聖應滅耶當知但是約凡夫生死為外法耳。",
    "X37n0662_014:0546b16_0": "修習方便等者以修習解安住義也。",
    "X37n0662_014:0546b17_0": "世諦者無明共法性出生一切隔歷分別故名世諦今云修習方便乃是以止觀安於世諦令成不思議境觀行位成故名安住以安住故名託聖胎。",
    "X37n0662_014:0546b20_0": "從修發證者即是初住開佛知見得無生忍名出聖胎不見無明世諦故言不生獲佛知見故名為生故云無明豁破等此不生生句位在初住即自行因也。",
    "X37n0662_014:0546b23_0": "經無有生相者斷德已圓無明不生智德已圓般若不生故言不生不生位在妙覺此說自行果也。",
    "X37n0662_014:0546c01_0": "經世諦死時等者無明是其根本既破無明故言世死世死故名生不生此釋初句也上緣於理智德成故言不生生此句下破於惑斷德成故言生不生不生名雖同事理大異初句詺智慧開發為生此句詺結業起動名生生名雖同而縛脫大異此同初句是自行因耳。",
    "X37n0662_014:0546c07_0": "經釋生生云一切有漏念念生故者此明化他之所菩薩何意不生而生良由一切有漏眾生相續不斷是故菩薩而起大悲示自在生而度脫之。",
    "X37n0662_014:0546c10_0": "經重釋第三句云四住菩薩(至)生自在者前解說自行之惑滅今重釋明化道之興何者菩薩斷四住時破結業生即能自在生況斷五住耶以劣顯勝彌彰化道二乘斷惑沉空不能如此故標菩薩也此即化他能也故此四句總攝自行因果化他能所皆悉具足疏解四住菩薩先引古釋次明今解如文。",
    "X37n0662_014:0546c16_0": "地經六住者還是別義向佛尚以通劣而顯圓勝豈無以別顯於圓耶故地經云從初發心住至十地束為六住一種性住二解行住三淨心住四行道迹住五決定住六究竟住種性住者若人無有種性雖生善道數退數進不得在菩薩六人數中若種性處成就無有退失數數增進得是一人也解行人是初地方便淨心住是入初地得出世間心離凡夫我相障故名淨心住行道迹住者從二地至七地住修道也決定住者八地九地也已得報行不還不退故名決定究竟住者第十地學行窮滿故言究竟。",
    "X37n0662_014:0547a02_0": "第四(至)相應者經稱四住正是行道迹住從二地已上正是入假化他之位處處現生而非實生將別顯圓初出胎時即能利他化生自在於圓義雅合故云與此義相應。",
    "X37n0662_014:0547a06_0": "具如下即破法遍初文也。",
    "X37n0662_014:0547a07_0": "欲因生生廣解諸句者諸句即生不生等三句及不聞聞不至至等各四句也。",
    "X37n0662_014:0547a09_0": "有漏之法應無此生者有漏是所生法故且以有漏之法定是無常今能生既是於常則所生有漏定無此生也故經云則無有生此約四相遷物以難四相中生相居初易起常計故先云常也。",
    "X37n0662_014:0547a13_0": "若無(至)常者牒下句經也。",
    "X37n0662_014:0547a13_1": "生自下釋出經義。",
    "X37n0662_014:0547a14_0": "不能自固者能生之相既是無常敗滅尚不能自固其體豈能生於有漏耶。",
    "X37n0662_014:0547a16_0": "不為生之所生者此顯有漏自然獨立既非因緣生法非常如何。",
    "X37n0662_014:0547a18_0": "言生既自是所生者釋經生若自生句也此是牒計謂此生相自是所生法更別有能生也。",
    "X37n0662_014:0547a20_0": "非復下釋經無生自性句此是正難。",
    "X37n0662_014:0547a21_0": "非復能生等者謂既自是所生豈能更為能生既非能生是不見有能生自性也。",
    "X37n0662_014:0547a23_0": "二云下釋經若能生他下文也。",
    "X37n0662_014:0547a24_0": "望自俱他者望能生是自故所生俱他。",
    "X37n0662_014:0547b01_0": "非六問者即非前常無常等三雙也。",
    "X37n0662_014:0547b02_0": "六非一是者前六句皆云不可說故曰六非第七乃云有因緣故亦可得說名為一是。",
    "X37n0662_014:0547b04_0": "第四生他之難等者下不生二字即是無漏不生無漏故云不生不生。",
    "X37n0662_014:0547b06_0": "云何不生生下疏釋六非有二段初隨文正釋二約義廣示然此六句總而言之不出界內外通別解惑也觀乎佛答其義幽遠方顯流光所難玄深。",
    "X37n0662_014:0547b09_0": "兩事相乖者不生是常此指法性真理生即無常此指無明妄惑真妄義別故曰相乖此乃二乘已證界內不生無明既在猶受變易之生故云不生名為生此語界外附體之惑不生而名為生生即顛倒顛倒即不顛倒心行處滅言語道斷故不可說以酬琉光定常之難也。",
    "X37n0662_014:0547b15_0": "為生所生者即是大生生小生八相所遷有漏之法故是無常此即界內見思惑也惑即是事全理成事故云舉體是生故經云生生故生也。",
    "X37n0662_014:0547b18_0": "復為滅所滅等者此滅即寂滅常住之理也以因緣生法即空即中無常即常全事是理故云舉體皆滅即經云生生故不生也既即惑是理無常即常故不可說以醻流光定無常難也。",
    "X37n0662_014:0547b22_0": "本取生死者此指經中生字是生死之生非般若生也疏主意謂諸法不生故云生不自生是則生死本無不從四句生略舉不自生一句既生死不生則真空理顯即界內解也界內之解止遣分段故言生不生既不見從四句生故不可說以酬流光定作自生之難若止觀釋生不自生乃約般若生與疏主意小異以二義並通故彼此互現豈章安尊者反破大師耶。",
    "X37n0662_014:0547c06_0": "而是修道得故者此由緣修真修之因而得極果所證此即界外之解酬流光意疏文明矣。",
    "X37n0662_014:0547c08_0": "釋第五下此是總結破內外之惑界內生生亦是生界外不生生亦是生只是無明生生必假緣生緣生即空即中故經云以生無故也緣生是有此有即無此酬流光定有之難。",
    "X37n0662_014:0547c12_0": "釋第六此是總結破內外之解界內之解亦是修道得故界外之解亦是修道得故故云有於可得之事也得即詣理理絕心口故不可說以酬流光定無之難也。",
    "X37n0662_014:0547c16_0": "第七可說下明一是也前六非即破此一是即立破故非不生生乃至非不生立故隨彼機緣說四教解惑則是不生生乃至不生。",
    "X37n0662_014:0547c19_0": "除後兩支者除生老死也以未來未至故。",
    "X37n0662_014:0547c20_0": "為生作因緣者過去於無明心中造作析法等行於行業心中已具四教機緣復由無明潤業成今識名色乃至取有於愛取心中善根將發由昔善緣成機感佛為說四教之法則是十因緣法為生作因故云亦可得說。",
    "X37n0662_014:0548a01_0": "無生之觀等者彼破法遍是依今經無生教門修無生觀行則彼觀此教展轉契會故義例明止觀指的唯依二經一依法華顯實二依涅槃顯常旨在斯也然經文下約義廣示也。",
    "X37n0662_014:0548a05_0": "一句具四者如生生是藏教當教復有四門有門即生生空門即生不生兩亦門即不生生雙非門即不生不生乃至以不生不生是圓圓教四門即是不生不生句中具四句也況復圓中四門門門互融復各四句況復即權而實三教即圓一一融通安可偏說明其內證妙盡於斯若得此意下明事理皎在目前即事而理者四句即是智斷因果化他能所故名為事。",
    "X37n0662_014:0548a13_0": "若知(至)即是說者無說是理若解理者方名真說故妙玄云口無言聲遍誦眾典也。",
    "X37n0662_014:0548a15_0": "約教行證者謂不聞聞等約教不生生等約行不至至等約理。",
    "X37n0662_014:0548a17_0": "非無此義者一往許之而復不用。",
    "X37n0662_014:0548a18_0": "初兩下先標。",
    "X37n0662_014:0548a18_1": "通別惑者通惑謂界內見思枝末別惑謂界外無明根本。",
    "X37n0662_014:0548a20_0": "通別解者通解謂偏真智別解謂中道智。",
    "X37n0662_014:0548a21_0": "不生生下次釋。",
    "X37n0662_014:0548a21_1": "別惑單者理體不生而惑是生故云不生生此惑則單約無明也。",
    "X37n0662_014:0548a23_0": "通惑複生者界外之惑已是於生從生惑上復生於惑故云生生即是根本枝末二惑重論故云複也。",
    "X37n0662_014:0548b01_0": "通解單者界內止遣分段故言生不生此則單有空解也。",
    "X37n0662_014:0548b03_0": "別解複者界外雙遣分段變易故言不生不生是則空解之上復有中解故言複也。",
    "X37n0662_014:0548b05_0": "次生句下後之二句只是結前若准止觀文大師以前四句是思議解惑後二句是不思議解惑與今疏不同以二說俱通彼此互現意如前示。",
    "X37n0662_014:0548b08_0": "當其分部(至)是常者只是四相當體部類各自一性未為餘相所變之時以常有故而得常名。",
    "X37n0662_014:0548b10_0": "經云生亦是常者正指未為住相所變時也。",
    "X37n0662_014:0548b11_0": "言無下釋無常義可見。",
    "X37n0662_014:0548b12_0": "亦有常無常義者還是當其部分是常變易生住故為無常故經云以法無常異亦無常也。",
    "X37n0662_014:0548b14_0": "已生來生壞者謂生相已生壞相則改故云壞不得是常也壞即本無今已生故即是今有。",
    "X37n0662_014:0548b16_0": "本有今無等者若約本有壞相今已生故今無壞相亦是無常經文雖舉本無今有準義合具本有今無故疏明之。",
    "X37n0662_014:0548b19_0": "涅槃所斷者四相是妄涅槃是真達生死即涅槃不見四相唯一涅槃名為所斷斯則不斷而斷也後四難即自生他生本有本無也。",
    "X37n0662_014:0548b22_0": "正答第五者即本有難第六即本無難三四可知。",
    "X37n0662_014:0548b23_0": "此中言有下解妨也初立妨應問云既四相俱無何故向經自云有生性第耶若然者豈非定性之執乎即是下釋妨也以定執已遣隨機說有能生之性則無所失。",
    "X37n0662_014:0548c03_0": "如前下舉前經為例。",
    "X37n0662_014:0548c04_0": "非性執竟即四句俱不可說例今四相俱無。",
    "X37n0662_014:0548c05_0": "後方下例今後說有能生性也。",
    "X37n0662_014:0548c06_0": "經家敘相者已聞法竟增道損生寂光分顯故以踊空表其內解。",
    "X37n0662_014:0548c08_0": "陳其得解之門者琉光上根於聞不聞悟大眾中根於不生生得下根尚未解不至至義況前二四故假無畏發起然方悟入是知三種四句雖一一互攝而其領悟三根自殊。",
    "X37n0662_014:0548c12_0": "此兩相成者初問此生彼即是問修因二問彼利根即是問得果修因必得果得果由修因二義同歸其猶一身無殊因轉側故乃分彼此。",
    "X37n0662_014:0548c15_0": "若入實淨土勝者如淨名經說香積土菩薩坐香樹下即獲德藏三昧今無動國例爾是故自行入實則淨土為勝經云利智捷疾則此義也。",
    "X37n0662_014:0548c18_0": "穢土則勝者若化他入權備諳藥病則穢土為勝如備歷文武方入將相如淨名中香積國中菩薩而來此土學雙流行。",
    "X37n0662_014:0548c21_0": "經不動世界者即琉光本國也清淨莊嚴之相如上經文由琉光自彼至此論不至至等義故今無畏舉以問佛即是為下根廣明不至至義之弄引也。",
    "X37n0662_014:0548c24_0": "兼遣後問者兼遣第二彼利根問也。",
    "X37n0662_014:0549a01_0": "是止善下止謂止惡如不殺等行謂行善如放生等而經中前段亦有行後段亦有止但約多少旁正分之各從一善。",
    "X37n0662_014:0549a04_0": "總別不異者四弘是總十善是別總別相濟淨業斯成止善中十行經文即是十善每一行明一善次第在文。",
    "X37n0662_014:0549a07_0": "經招提者訛略梵語也正云招闌提奢此翻四方謂處所為四方僧所住也或云招引提携此乃謬說。",
    "X37n0662_014:0549a09_0": "經不惱眾生者思益云此土眾生從旦至中無嗔礙心勝於淨土百千萬年修行六度等此由穢土境惡嗔心難防故也。",
    "X37n0662_014:0549a12_0": "經僧鬘者梵語也此云對面施。",
    "X37n0662_014:0549a13_0": "三種六種者即前德王凡作三雙難謂一奪二縱三況也。",
    "X37n0662_014:0549a15_0": "佛說六喻即如幻如炎等。",
    "X37n0662_014:0549a16_0": "若爾下問意者既不至與不生同名涅槃何故前則重言不生不生今則單言夫不至耶答意者前複此單機緣宜爾。",
    "X37n0662_014:0549a19_0": "不至者即凡夫下正釋經中未至義未還是不故云不至或恐字誤應牒云未至者當知經云未至不至者不至直約涅槃之理未至乃云凡夫未至涅槃故知未至二字即約凡夫不修圓因以說前複云不生不生而俱名涅槃智斷兩不生也向云單複義在此矣。",
    "X37n0662_014:0549b01_0": "於生死互舉一邊者前云不生生是諸法不生而般若生此以智德釋生字今云不至至則是不至生死至於涅槃涅槃是斷德此以斷德釋至字故知前約般若生此明世諦死然智生必惑死惑死必智生故云互舉一邊也。",
    "X37n0662_014:0549b06_0": "亦是互舉者前解生不生有二意初云世諦死時名生不生次云四住菩薩名生不生初明自行惑滅次顯化他道成今釋至義但約化他道成故經云為欲化度故示現在中等也既能化他道成必由自行惑滅故云亦是互舉此約釋至字義與前釋生字義辨同異也若釋不至與前釋不生義同以俱約世諦死故即經云三乘已得永離故名不至也。",
    "X37n0662_014:0549b13_0": "經阿那含者以三果上界惑在猶居分段故名至至初文中下凡兩番分文初分三段次分七段欲應答文依三為正。",
    "X37n0662_014:0549b16_0": "於第三問復有四章別者謂於第三問下子分五章初章正明是有與大科名同餘四別有異名謂二是可見故常等即分七段中後四文也合論應云五章今據名別者故曰四章別耳。",
    "X37n0662_014:0549b20_0": "初問又三者經從爾時不可得聞是領旨。",
    "X37n0662_014:0549b20_1": "云何下是略問何以故下是廣問法譬合可尋。",
    "X37n0662_014:0549b22_0": "第五有兩重譬合者初虗空譬二害冤譬各有合如文。",
    "X37n0662_014:0549b24_0": "第六有譬有合引昔者譬合可知。",
    "X37n0662_014:0549c01_0": "如佛昔於下是引昔也。",
    "X37n0662_014:0549c02_0": "經凡因莊嚴等者既假外嚴則非本具故屬無常。",
    "X37n0662_014:0549c03_0": "經阿那波那此云遣來遣去謂出入息也此即數息觀。",
    "X37n0662_014:0549c05_0": "經破析六大者維摩經云是身無主為如地是身無我為如火是身無壽為如風是身無人為如水是身如空離我我所觀空大也是身無知如艸木瓦礫觀識也六大觀破我執此皆據小教修因以難也。",
    "X37n0662_014:0549c09_0": "經譬如虗空者虗空則平等皆得不擇賢愚涅槃有得不得分於迷悟故不同空。",
    "X37n0662_014:0549c11_0": "經一人得時應多人得等者此由德王不達性體不同而同彼彼互遍故一佛成道法界無非此佛之依正同而不同彼迷此悟宛爾差殊一室千燈喻意可識。",
    "X37n0662_014:0549c15_0": "地人下釋經本自有之也。",
    "X37n0662_014:0549c16_0": "真修謂登地顯理緣修謂地前修行三論謂中論百論十二門論古人盛弘三論名三論師。",
    "X37n0662_014:0549c18_0": "經非生非出者非凡夫生死故非生非二乘涅槃故非出。",
    "X37n0662_014:0549c20_0": "非墮非死者非墮謂不墮三無為坑非死謂非二種生死。",
    "X37n0662_014:0549c22_0": "非圓非方者非別故非方非通故非圓非空故非尖非有故非邪。",
    "X37n0662_014:0549c24_0": "經久乃得出(至)父母者雖經久方出父母等終不謂其子是今始有也。",
    "X37n0662_014:0550a02_0": "即兼餘四者謂可見故無常等四問也。",
    "X37n0662_014:0550a03_0": "似四緣三因者意云今經五因似成論中四緣三因彼論四緣者一因緣具足三因故二次第緣謂心心數法次第而生三緣緣如識生眼識四增上緣謂諸餘緣也三因者成論以所作因即是增上緣故不別立但立報因即今生因也自分因即今習因也共因即今依因也所以今五似彼四緣三因也。",
    "X37n0662_014:0550a09_0": "疏云但無次第緣者以因緣具足三因故前三因已是因緣故於四緣但闕次第若俱舍論云能作及俱有同類與相應遍行并異熟許因唯六種又大論三十二云言六因者所作因相應因共因自種因遍因報因釋曰所作因者不礙於他相應因者心心數法同時相緣以心心法共相應故名相應因如親友知識和合成事共因者一切有為法各共生故更相佐助如兄弟同生互相成濟自種因者過去善法與現在善法為因現在善法與未來善法為因惡無記法亦復如是遍因者苦集諦下十一遍使名為遍因謂苦下五見及無明疑為七集下四耶見見取及無明疑此十一使是生死根本能遍為五部作因名為遍使報因者行善惡因得無記報名為報因新名異熟因謂異類而熟名異熟因四緣者如上五因名為因緣心心數法託緣生故名為緣緣新名所緣緣諸法生時不生障礙名增上緣今五復與大論等六因四緣似同也。",
    "X37n0662_014:0550b02_0": "即是習因者謂自種因也新名同類因。",
    "X37n0662_014:0550b03_0": "初雙答因果者經明六度是因明涅槃是果因果雜明故云雙答。",
    "X37n0662_014:0550b05_0": "經中三段初明修習二從大涅槃下明觀成三爾時得如是相下明入證即初住也。",
    "X37n0662_014:0550b07_0": "前五者初約有乞無乞二約時施常施三約生悔不悔四約生怖不怖五約望報不報第四文中但言生四怖是波羅蜜者例知不生怖者則非度義。",
    "X37n0662_014:0550b10_0": "少分涅槃者未能於一一施體達無相無得是故但為涅槃少分之因。",
    "X37n0662_014:0550b12_0": "後一正是判度者經從若為恐怖名聞去也應有三段謂先舉非二從修行如是下顯是三譬如有人下舉譬舉非中云為恐怖者問前說生怖行施是波羅蜜此亦生怖何故非耶答前約少分故得度名既存相著故今云非也故疏云有相有得則非度義亦是即有不有等顯前生生等四是三諦義生生是因緣生法達此生法即不思議空故云即有不有即生不生句也點空即有百界宛然故云即空不空即生不生句也心性不動雙非二邊故云非空非不空即不生不生句也三諦圓融四句具足深而復邃義在斯焉。",
    "X37n0662_014:0550b23_0": "德王品之二",
    "X37n0662_014:0550b24_0": "四罪者謂一犯二謗三逆四闡提。",
    "X37n0662_014:0550c01_0": "佛性不持者既有佛性應任持此人令不墮獄。",
    "X37n0662_014:0550c02_0": "前難令涅槃無常者指前卷末德王重論文也。",
    "X37n0662_014:0550c03_0": "悉令皆轉者既轉凡作聖應轉聖作凡既轉小成大應轉大成小故云難一切人等尋經可曉。",
    "X37n0662_014:0550c05_0": "本取斷已名一闡提者謂斷已得之善方名闡提事善斷已復應還得佛性常理不當已還故云性非己得。",
    "X37n0662_014:0550c08_0": "又斷已得下消經中若斷已得。",
    "X37n0662_014:0550c09_0": "惡人不定等者以若惡若善悉由心變心性隨緣善惡何定。",
    "X37n0662_014:0550c11_0": "如來不定者亦由如來證得心性故能隨機權變無定。",
    "X37n0662_014:0550c13_0": "經色與色相者青黃等是色方圓等是相。",
    "X37n0662_014:0550c14_0": "無定之中亦有定相者生死不定涅槃則定如礦可成金金不為礦。",
    "X37n0662_014:0550c16_0": "方便道中如來不定者方便謂應迹權巧示生示滅所以不定。",
    "X37n0662_014:0550c18_0": "是故不燒者又涉公解內則護身外障塵坌亦表如來內心堅淨外相臧美中間壞者萬累俱消舊師及興皇解鬼非鬼義非不一途但不互融及聞遮照故今不用。",
    "X37n0662_014:0550c22_0": "今明鬼即非鬼下於鬼上具足三諦。",
    "X37n0662_014:0550c23_0": "非鬼下於非鬼上亦具三諦。",
    "X37n0662_014:0550c24_0": "非鬼非非鬼下於雙非上亦具三諦鬼是俗非鬼是真雙非是中既一一互融故各論三諦所以俗不定俗真不定真中不定中不定之義如指諸掌豈與舊解興皇為同年耶。",
    "X37n0662_014:0551a04_0": "是一下結顯互融也問既三諦互融何故經中止作雙照以釋耶答良由三諦互融故能雙照。",
    "X37n0662_014:0551a06_0": "而最在後者章安明在後之意。",
    "X37n0662_014:0551a07_0": "私謂下荊溪明廣釋所以。",
    "X37n0662_014:0551a08_0": "轉三漏為四流者謂欲流有流見流無明流。",
    "X37n0662_014:0551a09_0": "明七漏者文中所列全依成論。",
    "X37n0662_014:0551a10_0": "開邊為斷常者於五見中開邊見為斷常二見故有六也莊嚴意云經文但標六種但是廣明身邊見相我即身見有無即邊見以執此劣解自謂勝智復是邪見開善所解則謂經文標釋具足先標六數我見下次釋六種故其所立全異莊嚴然六種雖足要其所歸只身邊耳。",
    "X37n0662_014:0551a16_0": "假我者覽五陰以立主宰名為假我。",
    "X37n0662_014:0551a17_0": "真我者只是神我耳。",
    "X37n0662_014:0551a18_0": "行苦者者即經云或在地獄畜生餓鬼所受行苦也此苦最通者三界皆有故俱舍云譬如以睫毛置掌而不覺若置眼睛上為損極不安凡夫如手掌不覺行苦睫。",
    "X37n0662_014:0551a22_0": "不得為一者以無常遷謝身為苦聚二事合論故云行苦此非三苦中行苦也。",
    "X37n0662_014:0551a24_0": "煩惱等四者等取陰死天子也。",
    "X37n0662_014:0551b01_0": "所該甚廣也該謂該通。",
    "X37n0662_014:0551b02_0": "只是助語者以證涅槃必斷生死故與上句義一故云助語下云助句例此可知。",
    "X37n0662_014:0551b04_0": "至期何處者凡云至心即至到心源源即三德妙理期於極果究竟開發極果是所期之處故云至期何處。",
    "X37n0662_014:0551b07_0": "今生死亦是煩惱等者以業惑是生死因故。",
    "X37n0662_014:0551b08_0": "今不復釋下云云者指前疏文。",
    "X37n0662_014:0551b09_0": "直合等者以下兩句只是一義故向云不可分張也只證此法下以證常故故無三世然此但以今偈上半對前四句其義已周故知言至心聽等只是明聽受今偈云句前偈四句所詮之法耳。",
    "X37n0662_014:0551b13_0": "亦應四悉者大論第一云有四悉檀一者世界悉檀二者各各為人悉檀三者對治悉檀四者第一義悉檀四悉檀總攝一切十二部經八萬四千法藏皆是實無違背。",
    "X37n0662_014:0551b17_0": "三觀治三漏者慈心不淨因緣三觀也瞋恚貪欲愚癡三漏也廣如大論明對治悉檀中說。",
    "X37n0662_014:0551b19_0": "或言有我等者大論明世界悉檀云人等世界故有第一義故無法性實際世界故無第一義故有。",
    "X37n0662_014:0551b21_0": "即各各為人者得樂是生善義故。",
    "X37n0662_014:0551b22_0": "涅槃只是因緣法者如經云四法是涅槃近因緣也謂近善知識等。",
    "X37n0662_014:0551b24_0": "即成性義者即同外道計自然性也。",
    "X37n0662_014:0551c01_0": "四種佛性下言除正因等者准下配釋即是一果果二因因三了因四果性今云除正因至四緣佛性者恐文誤以偈明證得故無正因義正因在迷故。",
    "X37n0662_014:0551c04_0": "亦斷十二等者亦纔也纔猶僅得惑僅盡故屬因究竟盡屬果也。",
    "X37n0662_014:0551c06_0": "只是淺深者前品猶是淺位菩薩今不痛即深位菩薩。",
    "X37n0662_014:0551c07_0": "警柝他各反周易重門擊柝以待暴客左傳魯擊柝聞於邾鄭玄曰手持兩木以相敵是為擊柝守備警戒漢書中宮衛城門擊刁斗傳五更衛士周廬擊柳皆談論語巧言令色鮮矣仁。",
    "X37n0662_014:0551c11_0": "經若須依(至)受取者佛言施時不取後頓難得仲尼曰義然後取人不猒其取。",
    "X37n0662_014:0551c13_0": "經為四毒發者四大不調能害身命故名毒也。",
    "X37n0662_014:0551c14_0": "因三受起三煩惱者即依苦受起嗔樂受起貪不苦不樂起癡北遠疏云一是欲覺思求一切可意之事二是嗔覺亦名恚覺念他違己思欲嗔彼三者惱覺亦名害覺念欲加害。",
    "X37n0662_014:0551c18_0": "經連綴張衛反說文綴合著也。",
    "X37n0662_014:0551c19_0": "經云何恃怙恃負也怙賴也。",
    "X37n0662_014:0551c21_0": "涅槃經疏三德指歸卷第十四"
}