{
    "T14n0578_001:0950c03_0": "無垢優婆夷問經",
    "T14n0578_001:0950c05_0": "後魏中印度三藏瞿曇般若流支譯",
    "T14n0578_001:0950c06_0": "如是我聞：一時，婆伽婆住舍婆提城、寂靜宮殿、重閣講堂。",
    "T14n0578_001:0950c07_1": "爾時，無垢優婆夷、賢優婆夷等，諸優婆夷往詣佛所。",
    "T14n0578_001:0950c08_2": "到佛所已，頭面禮足，禮佛足已，退坐一面。",
    "T14n0578_001:0950c10_0": "爾時，世尊即告無垢優婆夷言：「汝優婆夷！",
    "T14n0578_001:0950c10_1": "不放逸行、懈怠心不？」",
    "T14n0578_001:0950c11_2": "優婆夷言：「我不懈怠，不放逸行。」",
    "T14n0578_001:0950c13_0": "佛告無垢優婆夷言：「汝常云何不懈怠耶？",
    "T14n0578_001:0950c14_0": "又汝云何不放逸行？」",
    "T14n0578_001:0950c14_1": "無垢優婆夷白佛言：「世尊！",
    "T14n0578_001:0950c15_2": "我常早起掃佛塔地，掃已塗治四廂四處，清淨塗已，散華燒香，如是供養，然後入房。",
    "T14n0578_001:0950c17_0": "既入房已，次復入禪，修四梵行，不離三歸，受持五戒，常恒如是。",
    "T14n0578_001:0950c18_1": "我不懈怠，不放逸行。」",
    "T14n0578_001:0950c19_0": "無垢優婆夷作是語已，復白佛言：「世尊！",
    "T14n0578_001:0950c19_1": "我今未知掃佛塔地所有善根得何福報？",
    "T14n0578_001:0950c20_2": "四廂塗治，所有善根得何福報？",
    "T14n0578_001:0950c21_3": "散華燒香，供養佛塔，所有善根得何福報？",
    "T14n0578_001:0950c22_4": "禪四梵行，三歸五戒，所有善根得何福報？",
    "T14n0578_001:0950c23_5": "唯願世尊為我解說。」",
    "T14n0578_001:0950c24_6": "佛告無垢優婆夷言：「掃佛塔地，得五福報。",
    "T14n0578_001:0950c25_7": "何等為五？",
    "T14n0578_001:0950c25_8": "一者、自心清淨，他人見已生清淨心；二者、為他所愛；三者、天心歡喜；四者、集端正業；五者、命終生於善道天中。",
    "T14n0578_001:0950c27_9": "無垢當知，掃佛塔地，福報如是。",
    "T14n0578_001:0950c29_0": "「無垢當知，若人信佛，作圓輪形，塗佛塔地，散花燒香。",
    "T14n0578_001:0951a01_1": "如是供養，我說彼人身壞命終，生弗婆提，富樂自在；於彼壽終，生化樂天。",
    "T14n0578_001:0951a03_0": "「無垢當知，若人信佛，作半月形，塗佛塔地，散華燒香。",
    "T14n0578_001:0951a04_1": "如是供養，我說彼人身壞命終，生瞿陀尼，富樂自在；於彼壽終，生兜率天。",
    "T14n0578_001:0951a06_0": "「無垢當知，若人信佛，於佛塔邊，四方塗地，散花燒香。",
    "T14n0578_001:0951a07_1": "如是供養，我說彼人身壞命終，生欝單曰，富樂自在；於彼壽終，生炎摩天。",
    "T14n0578_001:0951a09_0": "「無垢當知，若人信佛，作人面形，塗佛塔地，散華燒香。",
    "T14n0578_001:0951a10_1": "如是供養，我說彼人身壞命終，生閻浮提，富樂自在；壽終生於三十三天。",
    "T14n0578_001:0951a12_0": "「無垢當知，此塗塔地，散華燒香，所有善根，果報如是。",
    "T14n0578_001:0951a14_0": "「無垢當知，若人入禪修四梵行，歸佛法僧，受持五戒，我說彼人無量無數，善根福報，無窮無盡，後得涅槃。",
    "T14n0578_001:0951a17_0": "「無垢當知，若人歸依聲聞、緣覺，修集戒聚，不能如是無盡涅槃。",
    "T14n0578_001:0951a18_1": "何以故？",
    "T14n0578_001:0951a18_2": "受持五戒，禪四梵行，所得果報，唯除涅槃，更無處受，以福多故。」",
    "T14n0578_001:0951a20_3": "世尊爾時如是說已，無垢優婆夷心生疑念，默而無言。",
    "T14n0578_001:0951a21_4": "爾時，世尊知心念已，即從面門，出廣長舌，遍覆自面二耳、二眼、并二鼻已，遍覆虛空，覆虛空已，還攝入口，攝入口已，復語無垢優婆夷言：「汝頗曾見妄語之人，兩舌、惡口、綺語之人，有如是色舌相以不？」",
    "T14n0578_001:0951a26_0": "爾時，無垢優婆夷既聞是語，從坐而起，合掌向佛白言：「世尊！",
    "T14n0578_001:0951a27_1": "未曾見也。",
    "T14n0578_001:0951a27_2": "有實語者，未有此舌，況妄語人。",
    "T14n0578_001:0951a28_3": "唯除如來、應、正遍知，無始已來，常實語故，得如是舌。」",
    "T14n0578_001:0951a29_4": "爾時，無垢優婆夷，知佛實語，離疑心喜，以偈讚曰：「我於千億劫，　　不曾憶念見，　如是勝法寶，　　不憶曾供養；　我今日得見，　　如是世間燈，　既如是見已，　　得聞第一法。」",
    "T14n0578_001:0951b06_0": "爾時，世尊偈答無垢優婆夷曰：「汝聞已成聖，　　此真勝法寶，　清淨寂靜法，　　得入涅槃城。」",
    "T14n0578_001:0951b09_0": "世尊說已，無垢優婆夷心大歡喜，比丘、比丘尼、優婆塞、優婆夷，一切眾會天、人、阿修羅、乾闥婆等，聞佛說已，讚言：「善哉！」",
    "T14n0578_001:0951b12_0": "　此經人天因，　　亦是涅槃道，　行者向人天，　　亦趣涅槃門。",
    "T14n0578_001:0951b14_0": "　譯此經功德，　　普施諸眾生，　願速修因道，　　得人天涅槃。",
    "T14n0578_001:0951b16_0": "無垢優婆夷問經"
}