{
    "T14n0475_002:0544a22_0": "維摩詰所說經卷中",
    "T14n0475_002:0544a24_0": "姚秦三藏鳩摩羅什譯",
    "T14n0475_002:0544a25_0": "文殊師利問疾品第五",
    "T14n0475_002:0544a26_0": "爾時佛告文殊師利：「汝行詣維摩詰問疾。」",
    "T14n0475_002:0544a27_0": "文殊師利白佛言：「世尊！",
    "T14n0475_002:0544a27_1": "彼上人者，難為詶對。",
    "T14n0475_002:0544a28_2": "深達實相，善說法要，辯才無滯，智慧無礙；一切菩薩法式悉知，諸佛祕藏無不得入；降伏眾魔，遊戲神通，其慧方便，皆已得度。",
    "T14n0475_002:0544b02_3": "雖然，當承佛聖旨，詣彼問疾。」",
    "T14n0475_002:0544b02_4": "於是眾中諸菩薩、大弟子、釋、梵、四天王等，咸作是念：「今二大士，文殊師利、維摩詰共談，必說妙法！」",
    "T14n0475_002:0544b05_5": "即時八千菩薩、五百聲聞、百千天、人皆欲隨從。",
    "T14n0475_002:0544b07_0": "於是文殊師利與諸菩薩、大弟子眾及諸天、人，恭敬圍繞，入毘耶離大城。",
    "T14n0475_002:0544b09_0": "爾時長者維摩詰心念：「今文殊師利與大眾俱來！」",
    "T14n0475_002:0544b10_1": "即以神力空其室內，除去所有及諸侍者；唯置一床，以疾而臥。",
    "T14n0475_002:0544b11_2": "文殊師利既入其舍，見其室空，無諸所有，獨寢一床。",
    "T14n0475_002:0544b12_3": "時維摩詰言：「善來，文殊師利！",
    "T14n0475_002:0544b13_4": "不來相而來，不見相而見。」",
    "T14n0475_002:0544b15_0": "文殊師利言：「如是！",
    "T14n0475_002:0544b15_1": "居士！",
    "T14n0475_002:0544b15_2": "若來已，更不來；若去已，更不去。",
    "T14n0475_002:0544b16_3": "所以者何？",
    "T14n0475_002:0544b16_4": "來者無所從來，去者無所至，所可見者，更不可見。",
    "T14n0475_002:0544b17_5": "且置是事，居士！",
    "T14n0475_002:0544b18_6": "是疾寧可忍不？",
    "T14n0475_002:0544b18_7": "療治有損，不至增乎！",
    "T14n0475_002:0544b19_8": "世尊慇懃致問無量，居士是疾，何所因起？",
    "T14n0475_002:0544b20_9": "其生久如？",
    "T14n0475_002:0544b20_10": "當云何滅？」",
    "T14n0475_002:0544b20_11": "維摩詰言：「從癡、有愛，則我病生。",
    "T14n0475_002:0544b21_12": "以一切眾生病，是故我病；若一切眾生病滅，則我病滅。",
    "T14n0475_002:0544b22_13": "所以者何？",
    "T14n0475_002:0544b22_14": "菩薩為眾生故入生死，有生死則有病；若眾生得離病者，則菩薩無復病。",
    "T14n0475_002:0544b24_15": "譬如長者，唯有一子，其子得病，父母亦病。",
    "T14n0475_002:0544b25_16": "若子病愈，父母亦愈。",
    "T14n0475_002:0544b26_17": "菩薩如是，於諸眾生，愛之若子；眾生病則菩薩病，眾生病愈，菩薩亦愈。",
    "T14n0475_002:0544b27_18": "又言是疾，何所因起？",
    "T14n0475_002:0544b28_19": "菩薩病者，以大悲起。」",
    "T14n0475_002:0544b28_20": "文殊師利言：「居士此室，何以空無侍者？」",
    "T14n0475_002:0544b29_21": "維摩詰言：「諸佛國土亦復皆空。」",
    "T14n0475_002:0544c01_22": "又問：「以何為空？」",
    "T14n0475_002:0544c01_23": "答曰：「以空空。」",
    "T14n0475_002:0544c02_0": "又問：「空何用空？」",
    "T14n0475_002:0544c02_1": "答曰：「以無分別空故空。」",
    "T14n0475_002:0544c02_2": "又問：「空可分別耶？」",
    "T14n0475_002:0544c03_3": "答曰：「分別亦空。」",
    "T14n0475_002:0544c03_4": "又問：「空當於何求？」",
    "T14n0475_002:0544c04_5": "答曰：「當於六十二見中求。」",
    "T14n0475_002:0544c04_6": "又問：「六十二見當於何求？」",
    "T14n0475_002:0544c05_7": "答曰：「當於諸佛解脫中求。」",
    "T14n0475_002:0544c06_8": "又問：「諸佛解脫當於何求？」",
    "T14n0475_002:0544c06_9": "答曰：「當於一切眾生心行中求。",
    "T14n0475_002:0544c07_10": "又仁所問：『何無侍者？』",
    "T14n0475_002:0544c07_11": "一切眾魔及諸外道，皆吾侍也。",
    "T14n0475_002:0544c08_12": "所以者何？",
    "T14n0475_002:0544c08_13": "眾魔者樂生死，菩薩於生死而不捨；外道者樂諸見，菩薩於諸見而不動。」",
    "T14n0475_002:0544c10_14": "文殊師利言：「居士所疾，為何等相？」",
    "T14n0475_002:0544c11_15": "維摩詰言：「我病無形不可見。」",
    "T14n0475_002:0544c12_16": "又問：「此病身合耶？",
    "T14n0475_002:0544c12_17": "心合耶？」",
    "T14n0475_002:0544c12_18": "答曰：「非身合，身相離故；亦非心合，心如幻故。」",
    "T14n0475_002:0544c13_19": "又問：「地大、水大、火大、風大，於此四大，何大之病？」",
    "T14n0475_002:0544c14_20": "答曰：「是病非地大，亦不離地大；水、火、風大，亦復如是。",
    "T14n0475_002:0544c16_21": "而眾生病，從四大起，以其有病，是故我病。」",
    "T14n0475_002:0544c17_22": "爾時文殊師利問維摩詰言：「菩薩應云何慰喻有疾菩薩？」",
    "T14n0475_002:0544c18_23": "維摩詰言：「說身無常，不說厭離於身；說身有苦，不說樂於涅槃；說身無我，而說教導眾生；說身空寂，不說畢竟寂滅；說悔先罪，而不說入於過去；以己之疾，愍於彼疾；當識宿世無數劫苦，當念饒益一切眾生；憶所修福，念於淨命，勿生憂惱，常起精進；當作醫王，療治眾病。",
    "T14n0475_002:0544c25_24": "菩薩應如是慰喻有疾菩薩，令其歡喜。」",
    "T14n0475_002:0544c26_25": "文殊師利言：「居士！",
    "T14n0475_002:0544c26_26": "有疾菩薩云何調伏其心？」",
    "T14n0475_002:0544c27_27": "維摩詰言：「有疾菩薩應作是念：『今我此病，皆從前世妄想顛倒諸煩惱生，無有實法，誰受病者！",
    "T14n0475_002:0544c29_28": "所以者何？",
    "T14n0475_002:0544c29_29": "四大合故，假名為身；四大無主，身亦無我；又此病起，皆由著我。",
    "T14n0475_002:0545a02_30": "是故於我，不應生著。』",
    "T14n0475_002:0545a02_31": "既知病本，即除我想及眾生想。",
    "T14n0475_002:0545a03_32": "當起法想，應作是念：『但以眾法，合成此身；起唯法起，滅唯法滅。",
    "T14n0475_002:0545a04_33": "又此法者，各不相知，起時不言我起，滅時不言我滅。』",
    "T14n0475_002:0545a06_34": "彼有疾菩薩為滅法想，當作是念：『此法想者，亦是顛倒，顛倒者是即大患，我應離之。』",
    "T14n0475_002:0545a08_35": "云何為離？",
    "T14n0475_002:0545a08_36": "離我、我所。",
    "T14n0475_002:0545a08_37": "云何離我、我所？",
    "T14n0475_002:0545a08_38": "謂離二法。",
    "T14n0475_002:0545a09_39": "云何離二法？",
    "T14n0475_002:0545a09_40": "謂不念內外諸法行於平等。",
    "T14n0475_002:0545a10_41": "云何平等？",
    "T14n0475_002:0545a10_42": "謂我等、涅槃等。",
    "T14n0475_002:0545a10_43": "所以者何？",
    "T14n0475_002:0545a11_44": "我及涅槃，此二皆空。",
    "T14n0475_002:0545a11_45": "以何為空？",
    "T14n0475_002:0545a11_46": "但以名字故空。",
    "T14n0475_002:0545a12_47": "如此二法，無決定性，得是平等；無有餘病，唯有空病；空病亦空。",
    "T14n0475_002:0545a13_48": "是有疾菩薩以無所受而受諸受，未具佛法，亦不滅受而取證也。",
    "T14n0475_002:0545a15_49": "「設身有苦，念惡趣眾生，起大悲心，我既調伏，亦當調伏一切眾生；但除其病，而不除法，為斷病本而教導之。",
    "T14n0475_002:0545a17_50": "何謂病本？",
    "T14n0475_002:0545a18_51": "謂有攀緣，從有攀緣，則為病本。",
    "T14n0475_002:0545a19_0": "何所攀緣？",
    "T14n0475_002:0545a19_1": "謂之三界。",
    "T14n0475_002:0545a19_2": "云何斷攀緣？",
    "T14n0475_002:0545a19_3": "以無所得，若無所得，則無攀緣。",
    "T14n0475_002:0545a20_4": "何謂無所得？",
    "T14n0475_002:0545a20_5": "謂離二見。",
    "T14n0475_002:0545a21_6": "何謂二見？",
    "T14n0475_002:0545a21_7": "謂內見外見，是無所得。",
    "T14n0475_002:0545a21_8": "文殊師利！",
    "T14n0475_002:0545a22_9": "是為有疾菩薩調伏其心，為斷老病死苦，是菩薩菩提。",
    "T14n0475_002:0545a23_10": "若不如是，己所修治，為無慧利。",
    "T14n0475_002:0545a24_11": "譬如勝怨，乃可為勇。",
    "T14n0475_002:0545a24_12": "如是兼除老病死者，菩薩之謂也。",
    "T14n0475_002:0545a25_13": "「彼有疾菩薩應復作是念：『如我此病，非真非有，眾生病亦非真非有。』",
    "T14n0475_002:0545a27_14": "作是觀時，於諸眾生若起愛見大悲，即應捨離。",
    "T14n0475_002:0545a28_15": "所以者何？",
    "T14n0475_002:0545a28_16": "菩薩斷除客塵煩惱而起大悲。",
    "T14n0475_002:0545a29_17": "愛見悲者，則於生死有疲厭心。",
    "T14n0475_002:0545b01_18": "若能離此，無有疲厭，在在所生，不為愛見之所覆也。",
    "T14n0475_002:0545b02_19": "所生無縛，能為眾生說法解縛，如佛所說：『若自有縛，能解彼縛，無有是處！",
    "T14n0475_002:0545b04_20": "若自無縛，能解彼縛，斯有是處。』",
    "T14n0475_002:0545b04_21": "是故菩薩不應起縛。",
    "T14n0475_002:0545b05_22": "何謂縛？",
    "T14n0475_002:0545b05_23": "何謂解？",
    "T14n0475_002:0545b05_24": "貪著禪味，是菩薩縛；以方便生，是菩薩解。",
    "T14n0475_002:0545b06_25": "又無方便慧縛，有方便慧解；無慧方便縛，有慧方便解。",
    "T14n0475_002:0545b08_26": "何謂無方便慧縛？",
    "T14n0475_002:0545b08_27": "謂菩薩以愛見心莊嚴佛土、成就眾生；於空、無相、無作法中，而自調伏，是名無方便慧縛。",
    "T14n0475_002:0545b10_28": "何謂有方便慧解？",
    "T14n0475_002:0545b11_29": "謂不以愛見心莊嚴佛土、成就眾生，於空、無相、無作法中，以自調伏，而不疲厭，是名有方便慧解。",
    "T14n0475_002:0545b13_30": "何謂無慧方便縛？",
    "T14n0475_002:0545b13_31": "謂菩薩住貪欲、瞋恚、邪見等諸煩惱，而植眾德本，是名無慧方便縛。",
    "T14n0475_002:0545b15_32": "何謂有慧方便解？",
    "T14n0475_002:0545b15_33": "謂離諸貪欲、瞋恚、邪見等諸煩惱，而植眾德本；迴向阿耨多羅三藐三菩提，是名有慧方便解。",
    "T14n0475_002:0545b18_0": "文殊師利！",
    "T14n0475_002:0545b18_1": "彼有疾菩薩，應如是觀諸法，又復觀身無常、苦、空、非我，是名為慧；雖身有疾，常在生死，饒益一切，而不厭倦，是名方便。",
    "T14n0475_002:0545b21_2": "又復觀身，身不離病，病不離身，是病是身，非新非故，是名為慧；設身有疾，而不永滅，是名方便。",
    "T14n0475_002:0545b23_3": "「文殊師利！",
    "T14n0475_002:0545b23_4": "有疾菩薩應如是調伏其心，不住其中，亦復不住不調伏心。",
    "T14n0475_002:0545b25_0": "所以者何？",
    "T14n0475_002:0545b25_1": "若住不調伏心，是愚人法；若住調伏心，是聲聞法。",
    "T14n0475_002:0545b26_2": "是故菩薩不當住於調伏、不調伏心，離此二法，是菩薩行。",
    "T14n0475_002:0545b27_3-0": "在於生死，不為污行；住於涅槃，不永滅度，是菩薩行；非凡夫行，非賢聖行，是菩薩行；非垢行，非淨行，是菩薩行；雖過魔行，而現降眾魔，是菩薩行；求一切智，無非時求，是菩薩行；雖觀諸法不生，而不入正位，是菩薩行；雖觀十二緣起，而入諸邪見，是菩薩行；雖攝一切眾生，而不愛著，是菩薩行；雖樂遠離，而不依身心盡，是菩薩行；",
    "T14n0475_002:0545b27_3-1": "雖行三界，而不壞法性，是菩薩行；雖行於空，而植眾德本，是菩薩行；雖行無相，而度眾生，是菩薩行；雖行無作，而現受身，是菩薩行；雖行無起，而起一切善行，是菩薩行；雖行六波羅蜜，而遍知眾生心、心數法，是菩薩行；雖行六通，而不盡漏，是菩薩行；雖行四無量心，而不貪著生於梵世，是菩薩行；雖行禪定解脫三昧，而不隨禪生，",
    "T14n0475_002:0545b27_3-2": "是菩薩行；雖行四念處，而不永離身受心法，是菩薩行；雖行四正勤，而不捨身心精進，是菩薩行；雖行四如意足，而得自在神通，是菩薩行；雖行五根，而分別眾生諸根利鈍，是菩薩行；雖行五力，而樂求佛十力，是菩薩行；雖行七覺分，而分別佛之智慧，是菩薩行；雖行八聖道，而樂行無量佛道，是菩薩行；雖行止觀助道之法，而不畢竟墮於寂滅，",
    "T14n0475_002:0545b27_3-3": "是菩薩行；雖行諸法不生不滅，而以相好莊嚴其身，是菩薩行；雖現聲聞、辟支佛威儀，而不捨佛法，是菩薩行；雖隨諸法究竟淨相，而隨所應為現其身，是菩薩行；雖觀諸佛國土永寂如空，而現種種清淨佛土，是菩薩行；雖得佛道轉于法輪，入於涅槃，而不捨於菩薩之道，是菩薩行。」",
    "T14n0475_002:0545c29_4": "說是語時，文殊師利所將大眾，其中八千天子皆發阿耨多羅三藐三菩提心。",
    "T14n0475_002:0546a03_0": "維摩詰所說經不思議品第六",
    "T14n0475_002:0546a04_0": "爾時舍利弗見此室中無有床座，作是念：「斯諸菩薩、大弟子眾，當於何坐？」",
    "T14n0475_002:0546a05_1": "長者維摩詰知其意，語舍利弗言：「云何仁者！",
    "T14n0475_002:0546a06_2": "為法來耶？",
    "T14n0475_002:0546a07_0": "求床座耶？」",
    "T14n0475_002:0546a07_1": "舍利弗言：「我為法來，非為床座。」",
    "T14n0475_002:0546a08_2": "維摩詰言：「唯，舍利弗！",
    "T14n0475_002:0546a08_3": "夫求法者，不貪軀命，何況床座？",
    "T14n0475_002:0546a09_4": "夫求法者，非有色、受、想、行、識之求，非有界、入之求，非有欲、色、無色之求。",
    "T14n0475_002:0546a11_0": "唯，舍利弗！",
    "T14n0475_002:0546a11_1": "夫求法者，不著佛求，不著法求，不著眾求；夫求法者，無見苦求，無斷集求，無造盡證、修道之求。",
    "T14n0475_002:0546a13_2": "所以者何？",
    "T14n0475_002:0546a13_3": "法無戲論，若言我當見苦、斷集、證滅、修道，是則戲論，非求法也。",
    "T14n0475_002:0546a15_4": "唯，舍利弗！",
    "T14n0475_002:0546a15_5": "法名寂滅，若行生滅，是求生滅，非求法也；法名無染，若染於法，乃至涅槃，是則染著，非求法也；法無行處，若行於法，是則行處，非求法也；法無取捨，若取捨法，是則取捨，非求法也；法無處所，若著處所，是則著處，非求法也；法名無相，若隨相識，是則求相，非求法也；法不可住，若住於法，是則住法，非求法也；法不可見、聞、覺知，若行見、聞、覺知，是則見、聞、覺知，非求法也；法名無為，若行有為，是求有為，非求法也。",
    "T14n0475_002:0546a25_6": "是故，舍利弗！",
    "T14n0475_002:0546a25_7": "若求法者，於一切法，應無所求。」",
    "T14n0475_002:0546a26_8": "說是語時，五百天子於諸法中得法眼淨。",
    "T14n0475_002:0546a28_0": "爾時長者維摩詰，問文殊師利：「仁者遊於無量千萬億阿僧祇國，何等佛土有好上妙功德成就師子之座？」",
    "T14n0475_002:0546b01_1": "文殊師利言：「居士！",
    "T14n0475_002:0546b01_2": "東方度三十六恒河沙國，有世界名須彌相，其佛號須彌燈王，今現在。",
    "T14n0475_002:0546b03_3": "彼佛身長八萬四千由旬，其師子座高八萬四千由旬，嚴飾第一。」",
    "T14n0475_002:0546b05_0": "於是長者維摩詰現神通力，即時彼佛遣三萬二千師子座，高廣嚴淨，來入維摩詰室，諸菩薩、大弟子、釋、梵、四天王等，昔所未見。",
    "T14n0475_002:0546b08_0": "其室廣博，悉皆包容三萬二千師子座，無所妨礙。",
    "T14n0475_002:0546b09_1": "於毘耶離城，及閻浮提四天下，亦不迫迮，悉見如故。",
    "T14n0475_002:0546b11_0": "爾時維摩詰語文殊師利：「就師子座。」",
    "T14n0475_002:0546b11_1": "與諸菩薩上人俱坐，當自立身如彼座像。",
    "T14n0475_002:0546b12_2": "其得神通菩薩，即自變形為四萬二千由旬，坐師子座。",
    "T14n0475_002:0546b14_3": "諸新發意菩薩及大弟子皆不能昇。",
    "T14n0475_002:0546b16_0": "爾時維摩詰語舍利弗：「就師子座。」",
    "T14n0475_002:0546b16_1": "舍利弗言：「居士！",
    "T14n0475_002:0546b17_2": "此座高廣，吾不能昇。」",
    "T14n0475_002:0546b17_3": "維摩詰言：「唯，舍利弗！",
    "T14n0475_002:0546b18_4": "為須彌燈王如來作禮，乃可得坐。」",
    "T14n0475_002:0546b19_0": "於是新發意菩薩及大弟子即為須彌燈王如來作禮，便得坐師子座。",
    "T14n0475_002:0546b20_1": "舍利弗言：「居士！",
    "T14n0475_002:0546b21_0": "未曾有也，如是小室，乃容受此高廣之座，於毘耶離城，無所妨礙，又於閻浮提聚落、城邑，及四天下諸天、龍王、鬼神宮殿，亦不迫迮。」",
    "T14n0475_002:0546b24_1": "維摩詰言：「唯，舍利弗！",
    "T14n0475_002:0546b24_2": "諸佛菩薩，有解脫，名不可思議。",
    "T14n0475_002:0546b25_3": "若菩薩住是解脫者，以須彌之高廣內芥子中無所增減，須彌山王本相如故，而四天王、忉利諸天不覺不知己之所入，唯應度者乃見須彌入芥子中，是名住不思議解脫法門。",
    "T14n0475_002:0546b29_4": "又以四大海水入一毛孔，不嬈魚、鼈、黿、鼉水性之屬，而彼大海本相如故，諸龍、鬼神、阿修羅等，不覺不知己之所入，於此眾生亦無所嬈。",
    "T14n0475_002:0546c03_5": "又，舍利弗！",
    "T14n0475_002:0546c04_0": "住不可思議解脫菩薩，斷取三千大千世界，如陶家輪，著右掌中，擲過恒河沙世界之外，其中眾生，不覺不知己之所往。",
    "T14n0475_002:0546c06_1": "又復還置本處，都不使人有往來想，而此世界本相如故。",
    "T14n0475_002:0546c08_2": "又，舍利弗！",
    "T14n0475_002:0546c08_3": "或有眾生，樂久住世而可度者，菩薩即延七日以為一劫，令彼眾生謂之一劫；或有眾生不樂久住，而可度者，菩薩即促一劫以為七日，令彼眾生謂之七日。",
    "T14n0475_002:0546c12_4": "又，舍利弗！",
    "T14n0475_002:0546c12_5": "住不可思議解脫菩薩，以一切佛土嚴飾之事，集在一國，示於眾生。",
    "T14n0475_002:0546c14_6": "又菩薩以一佛土眾生置之右掌，飛到十方遍示一切，而不動本處。",
    "T14n0475_002:0546c15_7": "又，舍利弗！",
    "T14n0475_002:0546c16_0": "十方眾生供養諸佛之具，菩薩於一毛孔，皆令得見。",
    "T14n0475_002:0546c17_1": "又十方國土所有日、月、星宿，於一毛孔普使見之。",
    "T14n0475_002:0546c18_2": "又，舍利弗！",
    "T14n0475_002:0546c18_3": "十方世界所有諸風，菩薩悉能吸著口中，而身無損，外諸樹木，亦不摧折。",
    "T14n0475_002:0546c20_4": "又十方世界劫盡燒時，以一切火內於腹中，火事如故，而不為害。",
    "T14n0475_002:0546c21_5": "又於下方過恒河沙等諸佛世界，取一佛土，舉著上方，過恒河沙無數世界，如持鍼鋒舉一棗葉，而無所嬈。",
    "T14n0475_002:0546c24_6": "又，舍利弗！",
    "T14n0475_002:0546c24_7": "住不可思議解脫菩薩，能以神通現作佛身，或現辟支佛身，或現聲聞身，或現帝釋身，或現梵王身，或現世主身，或現轉輪王身。",
    "T14n0475_002:0546c27_8": "又十方世界所有眾聲，上中下音，皆能變之，令作佛聲，演出無常、苦、空、無我之音。",
    "T14n0475_002:0546c29_9": "及十方諸佛所說種種之法，皆於其中普令得聞。",
    "T14n0475_002:0547a01_10": "舍利弗！",
    "T14n0475_002:0547a01_11": "我今略說菩薩不可思議解脫之力，若廣說者，窮劫不盡。」",
    "T14n0475_002:0547a03_12": "是時大迦葉聞說菩薩不可思議解脫法門，歎未曾有，謂舍利弗：「譬如有人，於盲者前現眾色像，非彼所見；一切聲聞聞是不可思議解脫法門，不能解了，為若此也！",
    "T14n0475_002:0547a07_13": "智者聞是，其誰不發阿耨多羅三藐三菩提心？",
    "T14n0475_002:0547a08_14": "我等何為永絕其根，於此大乘，已如敗種！",
    "T14n0475_002:0547a09_15": "一切聲聞聞是不可思議解脫法門，皆應號泣，聲震三千大千世界；一切菩薩應大欣慶，頂受此法。",
    "T14n0475_002:0547a11_16": "若有菩薩信解不可思議解脫法門者，一切魔眾無如之何。」",
    "T14n0475_002:0547a12_17": "大迦葉說是語時，三萬二千天子皆發阿耨多羅三藐三菩提心。",
    "T14n0475_002:0547a15_0": "爾時維摩詰語大迦葉：「仁者！",
    "T14n0475_002:0547a15_1": "十方無量阿僧祇世界中作魔王者，多是住不可思議解脫菩薩。",
    "T14n0475_002:0547a17_2": "以方便力，教化眾生，現作魔王。",
    "T14n0475_002:0547a17_3": "又，迦葉！",
    "T14n0475_002:0547a18_4": "十方無量菩薩，或有人從乞手足耳鼻、頭目髓腦、血肉皮骨、聚落城邑、妻子奴婢、象馬車乘、金銀琉璃、車磲、馬碯、珊瑚、琥珀、真珠珂貝、衣服飲食，如此乞者，多是住不可思議解脫菩薩，以方便力，而往試之，令其堅固。",
    "T14n0475_002:0547a23_0": "所以者何？",
    "T14n0475_002:0547a23_1": "住不可思議解脫菩薩，有威德力，故現行逼迫，示諸眾生，如是難事；凡夫下劣，無有力勢，不能如是逼迫菩薩。",
    "T14n0475_002:0547a25_2": "譬如龍象蹴踏，非驢所堪，是名住不可思議解脫菩薩智慧方便之門。」",
    "T14n0475_002:0547a28_0": "維摩詰所說經觀眾生品第七",
    "T14n0475_002:0547a29_0": "爾時文殊師利問維摩詰言：「菩薩云何觀於眾生？」",
    "T14n0475_002:0547b01_1": "維摩詰言：「譬如幻師，見所幻人，菩薩觀眾生為若此。",
    "T14n0475_002:0547b02_2": "如智者見水中月，如鏡中見其面像，如熱時焰，如呼聲響，如空中雲，如水聚沫，如水上泡，如芭蕉堅，如電久住，如第五大，如第六陰，如第七情，如十三入，如十九界，菩薩觀眾生為若此。",
    "T14n0475_002:0547b06_3": "如無色界色，如焦穀牙，如須陀洹身見，如阿那含入胎，如阿羅漢三毒，如得忍菩薩貪恚毀禁，如佛煩惱習，如盲者見色，如入滅盡定出入息，如空中鳥跡，如石女兒，如化人起煩惱，如夢所見已寤，如滅度者受身，如無烟之火，菩薩觀眾生為若此。」",
    "T14n0475_002:0547b13_0": "文殊師利言：「若菩薩作是觀者，云何行慈？」",
    "T14n0475_002:0547b14_0": "維摩詰言：「菩薩作是觀已，自念：『我當為眾生說如斯法。』",
    "T14n0475_002:0547b15_1": "是即真實慈也。",
    "T14n0475_002:0547b15_2": "行寂滅慈，無所生故；行不熱慈，無煩惱故；行等之慈，等三世故；行無諍慈，無所起故；行不二慈，內外不合故；行不壞慈，畢竟盡故；行堅固慈，心無毀故；行清淨慈，諸法性淨故；行無邊慈，如虛空故；行阿羅漢慈，破結賊故；行菩薩慈，安眾生故；行如來慈，得如相故；行佛之慈，覺眾生故；行自然慈，無因得故；行菩提慈，等一味故；行無等慈，斷諸愛故；行大悲慈，導以大乘故；行無厭慈，觀空無我故；行法施慈，無遺惜故；行持戒慈，化毀禁故；行忍辱慈，護彼我故；行精進慈，荷負眾生故；行禪定慈，不受味故；行智慧慈，無不知時故；行方便慈，一切示現故；行無隱慈，直心清淨故；行深心慈，無雜行故；行無誑慈，不虛假故；行安樂慈，令得佛樂故。",
    "T14n0475_002:0547c02_3": "菩薩之慈，為若此也。」",
    "T14n0475_002:0547c04_0": "文殊師利又問：「何謂為悲？」",
    "T14n0475_002:0547c04_1": "答曰：「菩薩所作功德，皆與一切眾生共之。」",
    "T14n0475_002:0547c05_2": "「何謂為喜？」",
    "T14n0475_002:0547c05_3": "答曰：「有所饒益，歡喜無悔。」",
    "T14n0475_002:0547c06_4": "「何謂為捨？」",
    "T14n0475_002:0547c06_5": "答曰：「所作福祐，無所悕望。」",
    "T14n0475_002:0547c07_6": "文殊師利又問：「生死有畏，菩薩當何所依？」",
    "T14n0475_002:0547c08_7": "維摩詰言：「菩薩於生死畏中，當依如來功德之力。」",
    "T14n0475_002:0547c09_8": "文殊師利又問：「菩薩欲依如來功德之力，當於何住？」",
    "T14n0475_002:0547c10_9": "答曰：「菩薩欲依如來功德力者，當住度脫一切眾生。」",
    "T14n0475_002:0547c11_10": "又問：「欲度眾生，當何所除？」",
    "T14n0475_002:0547c12_11": "答曰：「欲度眾生，除其煩惱。」",
    "T14n0475_002:0547c13_12": "又問：「欲除煩惱，當何所行？」",
    "T14n0475_002:0547c13_13": "答曰：「當行正念。」",
    "T14n0475_002:0547c14_14": "又問：「云何行於正念？」",
    "T14n0475_002:0547c14_15": "答曰：「當行不生不滅。」",
    "T14n0475_002:0547c15_16": "又問：「何法不生？",
    "T14n0475_002:0547c15_17": "何法不滅？」",
    "T14n0475_002:0547c15_18": "答曰：「不善不生，善法不滅。」",
    "T14n0475_002:0547c16_19": "又問：「善不善孰為本？」",
    "T14n0475_002:0547c17_20": "答曰：「身為本。」",
    "T14n0475_002:0547c17_21": "又問：「身孰為本？」",
    "T14n0475_002:0547c17_22": "答曰：「欲貪為本。」",
    "T14n0475_002:0547c18_23": "又問：「欲貪孰為本？」",
    "T14n0475_002:0547c18_24": "答曰：「虛妄分別為本。」",
    "T14n0475_002:0547c19_25": "又問：「虛妄分別孰為本？」",
    "T14n0475_002:0547c19_26": "答曰：「顛倒想為本。」",
    "T14n0475_002:0547c20_27": "又問：「顛倒想孰為本？」",
    "T14n0475_002:0547c20_28": "答曰：「無住為本。」",
    "T14n0475_002:0547c20_29": "又問：「無住孰為本？」",
    "T14n0475_002:0547c21_30": "答曰：「無住則無本。",
    "T14n0475_002:0547c21_31": "文殊師利！",
    "T14n0475_002:0547c22_32": "從無住本，立一切法。」",
    "T14n0475_002:0547c23_0": "時維摩詰室有一天女，見諸大人聞所說法，便現其身，即以天華，散諸菩薩、大弟子上。",
    "T14n0475_002:0547c25_1": "華至諸菩薩，即皆墮落，至大弟子，便著不墮。",
    "T14n0475_002:0547c26_2": "一切弟子神力去華，不能令去。",
    "T14n0475_002:0547c26_3": "爾時天女問舍利弗：「何故去華？」",
    "T14n0475_002:0547c27_4": "答曰：「此華不如法，是以去之。」",
    "T14n0475_002:0547c28_5": "天曰：「勿謂此華為不如法。",
    "T14n0475_002:0547c28_6": "所以者何？",
    "T14n0475_002:0547c29_7": "是華無所分別，仁者自生分別想耳！",
    "T14n0475_002:0548a01_8": "若於佛法出家，有所分別，為不如法；若無所分別，是則如法。",
    "T14n0475_002:0548a02_9": "觀諸菩薩華不著者，已斷一切分別想故。",
    "T14n0475_002:0548a03_10": "譬如人畏時，非人得其便；如是弟子畏生死故，色、聲、香、味、觸得其便也。",
    "T14n0475_002:0548a05_11": "已離畏者，一切五欲無能為也；結習未盡，華著身耳！",
    "T14n0475_002:0548a06_12": "結習盡者，華不著也。」",
    "T14n0475_002:0548a07_0": "舍利弗言：「天止此室，其已久如？」",
    "T14n0475_002:0548a07_1": "答曰：「我止此室，如耆年解脫。」",
    "T14n0475_002:0548a08_2": "舍利弗言：「止此久耶？」",
    "T14n0475_002:0548a08_3": "天曰：「耆年解脫，亦何如久？」",
    "T14n0475_002:0548a09_4": "舍利弗默然不答。",
    "T14n0475_002:0548a09_5": "天曰：「如何耆舊大智而默？」",
    "T14n0475_002:0548a10_6": "答曰：「解脫者無所言說，故吾於是不知所云。」",
    "T14n0475_002:0548a11_7": "天曰：「言說文字，皆解脫相。",
    "T14n0475_002:0548a12_8": "所以者何？",
    "T14n0475_002:0548a12_9": "解脫者，不內、不外，不在兩間，文字亦不內不外，不在兩間。",
    "T14n0475_002:0548a13_10": "是故，舍利弗！",
    "T14n0475_002:0548a14_11": "無離文字說解脫也。",
    "T14n0475_002:0548a14_12": "所以者何？",
    "T14n0475_002:0548a14_13": "一切諸法是解脫相。」",
    "T14n0475_002:0548a15_14": "舍利弗言：「不復以離婬、怒、癡為解脫乎？」",
    "T14n0475_002:0548a16_15": "天曰：「佛為增上慢人，說離婬、怒、癡為解脫耳；若無增上慢者，佛說婬、怒、癡性，即是解脫。」",
    "T14n0475_002:0548a18_16": "舍利弗言：「善哉，善哉！",
    "T14n0475_002:0548a18_17": "天女！",
    "T14n0475_002:0548a19_0": "汝何所得？",
    "T14n0475_002:0548a19_1": "以何為證？",
    "T14n0475_002:0548a19_2": "辯乃如是！」",
    "T14n0475_002:0548a19_3": "天曰：「我無得無證，故辯如是。",
    "T14n0475_002:0548a20_4": "所以者何？",
    "T14n0475_002:0548a20_5": "若有得有證者，即於佛法為增上慢。」",
    "T14n0475_002:0548a22_0": "舍利弗問天：「汝於三乘，為何志求？」",
    "T14n0475_002:0548a22_1": "天曰：「以聲聞法化眾生故，我為聲聞；以因緣法化眾生故，我為辟支佛；以大悲法化眾生故，我為大乘。",
    "T14n0475_002:0548a25_2": "舍利弗！",
    "T14n0475_002:0548a25_3": "如人入瞻蔔林，唯嗅瞻蔔，不嗅餘香。",
    "T14n0475_002:0548a26_4": "如是，若入此室，但聞佛功德之香，不樂聞聲聞、辟支佛功德香也。",
    "T14n0475_002:0548a27_5": "舍利弗！",
    "T14n0475_002:0548a28_6": "其有釋、梵、四天王，諸天、龍、鬼神等，入此室者，聞斯上人講說正法，皆樂佛功德之香，發心而出。",
    "T14n0475_002:0548b01_7": "舍利弗！",
    "T14n0475_002:0548b01_8": "吾止此室，十有二年，初不聞說聲聞、辟支佛法，但聞菩薩大慈大悲，不可思議諸佛之法。",
    "T14n0475_002:0548b03_9": "舍利弗！",
    "T14n0475_002:0548b03_10": "此室常現八未曾有難得之法。",
    "T14n0475_002:0548b04_11": "何等為八？",
    "T14n0475_002:0548b04_12": "此室常以金色光照，晝夜無異，不以日月所照為明，是為一未曾有難得之法；此室入者，不為諸垢之所惱也，是為二未曾有難得之法；此室常有釋梵四天王、他方菩薩來會不絕，是為三未曾有難得之法；此室常說六波羅蜜不退轉法，是為四未曾有難得之法；此室常作天人第一之樂，絃出無量法化之聲，是為五未曾有難得之法；此室有四大藏，眾寶積滿，賙窮濟乏，求得無盡，是為六未曾有難得之法；此室釋迦牟尼佛、阿彌陀佛、阿閦佛、寶德、寶炎、寶月、寶嚴、難勝、師子響、一切利成，如是等十方無量諸佛，是上人念時，即皆為來，廣說諸佛秘要法藏，說已還去，是為七未曾有難得之法；此室一切諸天嚴飾宮殿，諸佛淨土，皆於中現，是為八未曾有難得之法。",
    "T14n0475_002:0548b20_13": "舍利弗！",
    "T14n0475_002:0548b20_14": "此室常現八未曾有難得之法，誰有見斯不思議事，而復樂於聲聞法乎？」",
    "T14n0475_002:0548b22_0": "舍利弗言：「汝何以不轉女身？」",
    "T14n0475_002:0548b22_1": "天曰：「我從十二年來，求女人相了不可得。",
    "T14n0475_002:0548b23_2": "當何所轉？",
    "T14n0475_002:0548b23_3": "譬如幻師化作幻女，若有人問：『何以不轉女身？』",
    "T14n0475_002:0548b25_4": "是人為正問不？」",
    "T14n0475_002:0548b25_5": "舍利弗言：「不也！",
    "T14n0475_002:0548b25_6": "幻無定相，當何所轉？」",
    "T14n0475_002:0548b26_7": "天曰：「一切諸法亦復如是，無有定相，云何乃問不轉女身？」",
    "T14n0475_002:0548b27_8": "即時天女以神通力，變舍利弗令如天女，天自化身如舍利弗，而問言：「何以不轉女身？」",
    "T14n0475_002:0548b29_9": "舍利弗以天女像而答言：「我今不知何轉而變為女身？」",
    "T14n0475_002:0548c02_10": "天曰：「舍利弗！",
    "T14n0475_002:0548c02_11": "若能轉此女身，則一切女人亦當能轉。",
    "T14n0475_002:0548c03_12": "如舍利弗非女而現女身，一切女人亦復如是，雖現女身，而非女也。",
    "T14n0475_002:0548c04_13": "是故佛說一切諸法非男、非女。」",
    "T14n0475_002:0548c05_14": "即時天女還攝神力，舍利弗身還復如故。",
    "T14n0475_002:0548c06_15": "天問舍利弗：「女身色相，今何所在？」",
    "T14n0475_002:0548c07_16": "舍利弗言：「女身色相，無在無不在。」",
    "T14n0475_002:0548c08_17": "天曰：「一切諸法，亦復如是，無在無不在。",
    "T14n0475_002:0548c09_18": "夫無在無不在者，佛所說也。」",
    "T14n0475_002:0548c09_19": "舍利弗問天：「汝於此沒，當生何所？」",
    "T14n0475_002:0548c10_20": "天曰：「佛化所生，吾如彼生。」",
    "T14n0475_002:0548c11_21": "曰：「佛化所生，非沒生也。」",
    "T14n0475_002:0548c11_22": "天曰：「眾生猶然，無沒生也。」",
    "T14n0475_002:0548c12_23": "舍利弗問天：「汝久如當得阿耨多羅三藐三菩提？」",
    "T14n0475_002:0548c13_24": "天曰：「如舍利弗還為凡夫，我乃當成阿耨多羅三藐三菩提。」",
    "T14n0475_002:0548c15_25": "舍利弗言：「我作凡夫，無有是處。」",
    "T14n0475_002:0548c15_26": "天曰：「我得阿耨多羅三藐三菩提，亦無是處。",
    "T14n0475_002:0548c16_27": "所以者何？",
    "T14n0475_002:0548c17_28": "菩提無住處，是故無有得者。」",
    "T14n0475_002:0548c17_29": "舍利弗言：「今諸佛得阿耨多羅三藐三菩提，已得當得，如恒河沙，皆謂何乎？」",
    "T14n0475_002:0548c19_30": "天曰：「皆以世俗文字數故，說有三世，非謂菩提有去來今。」",
    "T14n0475_002:0548c20_31": "天曰：「舍利弗！",
    "T14n0475_002:0548c21_32": "汝得阿羅漢道耶？」",
    "T14n0475_002:0548c21_33": "曰：「無所得故而得。」",
    "T14n0475_002:0548c22_34": "天曰：「諸佛、菩薩亦復如是，無所得故而得。」",
    "T14n0475_002:0548c24_0": "爾時維摩詰語舍利弗：「是天女已曾供養九十二億佛，已能遊戲菩薩神通，所願具足，得無生忍，住不退轉；以本願故，隨意能現，教化眾生。」",
    "T14n0475_002:0548c28_0": "維摩詰所說經佛道品第八",
    "T14n0475_002:0548c29_0": "爾時文殊師利問維摩詰言：「菩薩云何通達佛道？」",
    "T14n0475_002:0549a01_1": "維摩詰言：「若菩薩行於非道，是為通達佛道。」",
    "T14n0475_002:0549a02_2": "又問：「云何菩薩行於非道？」",
    "T14n0475_002:0549a02_3": "答曰：「若菩薩行五無間，而無惱恚；至于地獄，無諸罪垢；至于畜生，無有無明憍慢等過；至于餓鬼，而具足功德；行色、無色界道，不以為勝。",
    "T14n0475_002:0549a06_4": "示行貪欲，離諸染著；示行瞋恚，於諸眾生，無有恚閡；示行愚癡，而以智慧，調伏其心。",
    "T14n0475_002:0549a08_5": "示行慳貪，而捨內外所有，不惜身命；示行毀禁，而安住淨戒，乃至小罪，猶懷大懼；示行瞋恚，而常慈忍；示行懈怠，而懃修功德；示行亂意，而常念定；示行愚癡，而通達世間、出世間慧；示行諂偽，而善方便，隨諸經義；示行憍慢，而於眾生，猶如橋梁；示行諸煩惱，而心常清淨；示入於魔，而順佛智慧，不隨他教；示入聲聞，而為眾生，說未聞法；示入辟支佛，而成就大悲，教化眾生；示入貧窮，而有寶手，功德無盡；示入刑殘，而具諸相好，以自莊嚴；示入下賤，而生佛種姓中，具諸功德；示入羸劣醜陋，而得那羅延身，一切眾生之所樂見；示入老病，而永斷病根，超越死畏；示有資生，而恒觀無常，實無所貪；示有妻妾采女，而常遠離五欲淤泥；現於訥鈍，而成就辯才，總持無失；示入邪濟，而以正濟，度諸眾生；現遍入諸道，而斷其因緣；現於涅槃，而不斷生死。",
    "T14n0475_002:0549a26_6": "文殊師利！",
    "T14n0475_002:0549a26_7": "菩薩能如是行於非道，是為通達佛道。」",
    "T14n0475_002:0549a28_0": "於是維摩詰問文殊師利：「何等為如來種？」",
    "T14n0475_002:0549a29_0": "文殊師利言：「有身為種，無明有愛為種，貪恚癡為種，四顛倒為種，五蓋為種，六入為種，七識處為種，八邪法為種，九惱處為種，十不善道為種。",
    "T14n0475_002:0549b03_1": "以要言之，六十二見及一切煩惱，皆是佛種。」",
    "T14n0475_002:0549b04_2": "曰：「何謂也？」",
    "T14n0475_002:0549b04_3": "答曰：「若見無為入正位者，不能復發阿耨多羅三藐三菩提心；譬如高原陸地，不生蓮華，卑濕淤泥乃生此華；如是見無為法入正位者，終不復能生於佛法；煩惱泥中，乃有眾生起佛法耳！",
    "T14n0475_002:0549b09_4": "又如殖種於空，終不得生！",
    "T14n0475_002:0549b09_5": "糞壤之地，乃能滋茂。",
    "T14n0475_002:0549b10_6": "如是入無為正位者，不生佛法；起於我見如須彌山，猶能發于阿耨多羅三藐三菩提心，生佛法矣！",
    "T14n0475_002:0549b12_7": "是故當知，一切煩惱，為如來種。",
    "T14n0475_002:0549b13_8": "譬如不下巨海，不能得無價寶珠。",
    "T14n0475_002:0549b14_9": "如是不入煩惱大海，則不能得一切智寶。」",
    "T14n0475_002:0549b16_0": "爾時大迦葉歎言：「善哉，善哉！",
    "T14n0475_002:0549b16_1": "文殊師利！",
    "T14n0475_002:0549b16_2": "快說此語。",
    "T14n0475_002:0549b17_3": "誠如所言，塵勞之疇為如來種；我等今者，不復堪任發阿耨多羅三藐三菩提心，乃至五無間罪，猶能發意生於佛法，而今我等永不能發。",
    "T14n0475_002:0549b20_4": "譬如根敗之士，其於五欲不能復利。",
    "T14n0475_002:0549b21_5": "如是聲聞諸結斷者，於佛法中無所復益，永不志願。",
    "T14n0475_002:0549b22_6": "是故，文殊師利！",
    "T14n0475_002:0549b22_7": "凡夫於佛法有返復，而聲聞無也。",
    "T14n0475_002:0549b23_8": "所以者何？",
    "T14n0475_002:0549b23_9": "凡夫聞佛法，能起無上道心，不斷三寶。",
    "T14n0475_002:0549b24_10": "正使聲聞終身聞佛法，力、無畏等，永不能發無上道意。」",
    "T14n0475_002:0549b27_0": "爾時會中有菩薩，名普現色身，問維摩詰言：「居士！",
    "T14n0475_002:0549b28_1": "父母妻子、親戚眷屬、吏民知識，悉為是誰？",
    "T14n0475_002:0549b29_2": "奴婢僮僕、象馬車乘，皆何所在？」",
    "T14n0475_002:0549b29_3": "於是維摩詰以偈答曰：「智度菩薩母，　　方便以為父，　一切眾導師，　　無不由是生。",
    "T14n0475_002:0549c04_0": "　法喜以為妻，　　慈悲心為女，　善心誠實男，　　畢竟空寂舍。",
    "T14n0475_002:0549c06_0": "　弟子眾塵勞，　　隨意之所轉，　道品善知識，　　由是成正覺。",
    "T14n0475_002:0549c08_0": "　諸度法等侶，　　四攝為伎女，　歌詠誦法言，　　以此為音樂。",
    "T14n0475_002:0549c10_0": "　總持之園苑，　　無漏法林樹，　覺意淨妙華，　　解脫智慧果。",
    "T14n0475_002:0549c12_0": "　八解之浴池，　　定水湛然滿，　布以七淨華，　　浴此無垢人。",
    "T14n0475_002:0549c14_0": "　象馬五通馳，　　大乘以為車，　調御以一心，　　遊於八正路。",
    "T14n0475_002:0549c16_0": "　相具以嚴容，　　眾好飾其姿，　慚愧之上服，　　深心為華鬘。",
    "T14n0475_002:0549c18_0": "　富有七財寶，　　教授以滋息，　如所說修行，　　迴向為大利。",
    "T14n0475_002:0549c20_0": "　四禪為床座，　　從於淨命生，　多聞增智慧，　　以為自覺音。",
    "T14n0475_002:0549c22_0": "　甘露法之食，　　解脫味為漿，　淨心以澡浴，　　戒品為塗香。",
    "T14n0475_002:0549c24_0": "　摧滅煩惱賊，　　勇健無能踰，　降伏四種魔，　　勝幡建道場。",
    "T14n0475_002:0549c26_0": "　雖知無起滅，　　示彼故有生，　悉現諸國土，　　如日無不見。",
    "T14n0475_002:0549c28_0": "　供養於十方，　　無量億如來，　諸佛及己身，　　無有分別想。",
    "T14n0475_002:0550a01_0": "　雖知諸佛國，　　及與眾生空，　而常修淨土，　　教化於群生。",
    "T14n0475_002:0550a03_0": "　諸有眾生類，　　形聲及威儀，　無畏力菩薩，　　一時能盡現。",
    "T14n0475_002:0550a05_0": "　覺知眾魔事，　　而示隨其行，　以善方便智，　　隨意皆能現。",
    "T14n0475_002:0550a07_0": "　或示老病死，　　成就諸群生，　了知如幻化，　　通達無有礙。",
    "T14n0475_002:0550a09_0": "　或現劫盡燒，　　天地皆洞然，　眾人有常想，　　照令知無常。",
    "T14n0475_002:0550a11_0": "　無數億眾生，　　俱來請菩薩，　一時到其舍，　　化令向佛道。",
    "T14n0475_002:0550a13_0": "　經書禁呪術，　　工巧諸伎藝，　盡現行此事，　　饒益諸群生。",
    "T14n0475_002:0550a15_0": "　世間眾道法，　　悉於中出家，　因以解人惑，　　而不墮邪見。",
    "T14n0475_002:0550a17_0": "　或作日月天，　　梵王世界主，　或時作地水，　　或復作風火。",
    "T14n0475_002:0550a19_0": "　劫中有疾疫，　　現作諸藥草，　若有服之者，　　除病消眾毒。",
    "T14n0475_002:0550a21_0": "　劫中有飢饉，　　現身作飲食，　先救彼飢渴，　　却以法語人。",
    "T14n0475_002:0550a23_0": "　劫中有刀兵，　　為之起慈心，　化彼諸眾生，　　令住無諍地。",
    "T14n0475_002:0550a25_0": "　若有大戰陣，　　立之以等力，　菩薩現威勢，　　降伏使和安。",
    "T14n0475_002:0550a27_0": "　一切國土中，　　諸有地獄處，　輒往到于彼，　　勉濟其苦惱。",
    "T14n0475_002:0550a29_0": "　一切國土中，　　畜生相食噉，　皆現生於彼，　　為之作利益。",
    "T14n0475_002:0550b02_0": "　示受於五欲，　　亦復現行禪，　令魔心憒亂，　　不能得其便。",
    "T14n0475_002:0550b04_0": "　火中生蓮華，　　是可謂希有，　在欲而行禪，　　希有亦如是。",
    "T14n0475_002:0550b06_0": "　或現作婬女，　　引諸好色者，　先以欲鉤牽，　　後令入佛道。",
    "T14n0475_002:0550b08_0": "　或為邑中主，　　或作商人導，　國師及大臣，　　以祐利眾生。",
    "T14n0475_002:0550b10_0": "　諸有貧窮者，　　現作無盡藏，　因以勸導之，　　令發菩提心。",
    "T14n0475_002:0550b12_0": "　我心憍慢者，　　為現大力士，　消伏諸貢高，　　令住無上道。",
    "T14n0475_002:0550b14_0": "　其有恐懼眾，　　居前而慰安，　先施以無畏，　　後令發道心。",
    "T14n0475_002:0550b16_0": "　或現離婬欲，　　為五通仙人，　開導諸群生，　　令住戒忍慈。",
    "T14n0475_002:0550b18_0": "　見須供事者，　　現為作僮僕，　既悅可其意，　　乃發以道心。",
    "T14n0475_002:0550b20_0": "　隨彼之所須，　　得入於佛道，　以善方便力，　　皆能給足之。",
    "T14n0475_002:0550b22_0": "　如是道無量，　　所行無有涯，　智慧無邊際，　　度脫無數眾。",
    "T14n0475_002:0550b24_0": "　假令一切佛，　　於無量億劫，　讚歎其功德，　　猶尚不能盡。",
    "T14n0475_002:0550b26_0": "　誰聞如是法，　　不發菩提心，　除彼不肖人，　　癡冥無智者。」",
    "T14n0475_002:0550b28_0": "維摩詰所說經入不二法門品第九",
    "T14n0475_002:0550b29_0": "爾時維摩詰謂眾菩薩言：「諸仁者！",
    "T14n0475_002:0550b29_1": "云何菩薩入不二法門？",
    "T14n0475_002:0550c01_2": "各隨所樂說之。」",
    "T14n0475_002:0550c01_3": "會中有菩薩名法自在，說言：「諸仁者！",
    "T14n0475_002:0550c02_4": "生滅為二。",
    "T14n0475_002:0550c02_5": "法本不生，今則無滅，得此無生法忍，是為入不二法門。」",
    "T14n0475_002:0550c05_0": "德守菩薩曰：「我、我所為二。",
    "T14n0475_002:0550c05_1": "因有我故，便有我所；若無有我，則無我所，是為入不二法門。」",
    "T14n0475_002:0550c08_0": "不眴菩薩曰：「受、不受為二。",
    "T14n0475_002:0550c08_1": "若法不受，則不可得；以不可得，故無取無捨、無作無行，是為入不二法門。」",
    "T14n0475_002:0550c11_0": "德頂菩薩曰：「垢、淨為二。",
    "T14n0475_002:0550c11_1": "見垢實性，則無淨相，順於滅相，是為入不二法門。」",
    "T14n0475_002:0550c13_0": "善宿菩薩曰：「是動、是念為二。",
    "T14n0475_002:0550c13_1": "不動則無念，無念則無分別。",
    "T14n0475_002:0550c14_2": "通達此者，是為入不二法門。」",
    "T14n0475_002:0550c16_0": "善眼菩薩曰：「一相、無相為二。",
    "T14n0475_002:0550c16_1": "若知一相即是無相，亦不取無相，入於平等，是為入不二法門。」",
    "T14n0475_002:0550c19_0": "妙臂菩薩曰：「菩薩心、聲聞心為二。",
    "T14n0475_002:0550c19_1": "觀心相空，如幻化者，無菩薩心、無聲聞心，是為入不二法門。」",
    "T14n0475_002:0550c22_0": "弗沙菩薩曰：「善、不善為二。",
    "T14n0475_002:0550c22_1": "若不起善、不善，入無相際而通達者，是為入不二法門。」",
    "T14n0475_002:0550c24_0": "師子菩薩曰：「罪、福為二。",
    "T14n0475_002:0550c24_1": "若達罪性，則與福無異，以金剛慧決了此相，無縛無解者，是為入不二法門。」",
    "T14n0475_002:0550c27_0": "師子意菩薩曰：「有漏、無漏為二。",
    "T14n0475_002:0550c27_1": "若得諸法等，則不起漏、不漏想，不著於相，亦不住無相，是為入不二法門。」",
    "T14n0475_002:0551a01_0": "淨解菩薩曰：「有為、無為為二。",
    "T14n0475_002:0551a01_1": "若離一切數，則心如虛空，以清淨慧無所礙者，是為入不二法門。」",
    "T14n0475_002:0551a04_0": "那羅延菩薩曰：「世間、出世間為二。",
    "T14n0475_002:0551a04_1": "世間性空，即是出世間。",
    "T14n0475_002:0551a05_2": "於其中不入、不出、不溢、不散，是為入不二法門。」",
    "T14n0475_002:0551a07_0": "善意菩薩曰：「生死、涅槃為二。",
    "T14n0475_002:0551a07_1": "若見生死性，則無生死，無縛無解，不生不滅，如是解者，是為入不二法門。」",
    "T14n0475_002:0551a10_0": "現見菩薩曰：「盡、不盡為二。",
    "T14n0475_002:0551a10_1": "法若究竟，盡若不盡，皆是無盡相；無盡相即是空，空則無有盡不盡相。",
    "T14n0475_002:0551a12_2": "如是入者，是為入不二法門。」",
    "T14n0475_002:0551a13_0": "普守菩薩曰：「我、無我為二。",
    "T14n0475_002:0551a13_1": "我尚不可得，非我何可得？",
    "T14n0475_002:0551a14_2": "見我實性者，不復起二，是為入不二法門。」",
    "T14n0475_002:0551a16_0": "電天菩薩曰：「明、無明為二。",
    "T14n0475_002:0551a16_1": "無明實性即是明，明亦不可取，離一切數，於其中平等無二者，是為入不二法門。」",
    "T14n0475_002:0551a19_0": "喜見菩薩曰：「色、色空為二。",
    "T14n0475_002:0551a19_1": "色即是空，非色滅空，色性自空。",
    "T14n0475_002:0551a20_2": "如是受、想、行、識、識空為二，識即是空，非識滅空，識性自空，於其中而通達者，是為入不二法門。」",
    "T14n0475_002:0551a23_0": "明相菩薩曰：「四種異、空種異為二。",
    "T14n0475_002:0551a23_1": "四種性即是空種性，如前際、後際空，故中際亦空。",
    "T14n0475_002:0551a24_2": "若能如是知諸種性者，是為入不二法門。」",
    "T14n0475_002:0551a26_0": "妙意菩薩曰：「眼、色為二。",
    "T14n0475_002:0551a26_1": "若知眼性，於色不貪、不恚、不癡，是名寂滅。",
    "T14n0475_002:0551a27_2": "如是耳聲、鼻香、舌味、身觸、意法為二，若知意性，於法不貪、不恚、不癡，是名寂滅，安住其中，是為入不二法門。」",
    "T14n0475_002:0551b02_0": "無盡意菩薩曰：「布施、迴向一切智為二。",
    "T14n0475_002:0551b02_1": "布施性即是迴向一切智性，如是持戒、忍辱、精進、禪定、智慧、迴向一切智為二，智慧性即是迴向一切智性，於其中入一相者，是為入不二法門。」",
    "T14n0475_002:0551b07_0": "深慧菩薩曰：「是空、是無相、是無作為二。",
    "T14n0475_002:0551b07_1": "空即無相，無相即無作；若空、無相、無作，則無心意識。",
    "T14n0475_002:0551b09_2": "於一解脫門即是三解脫門者，是為入不二法門。」",
    "T14n0475_002:0551b11_0": "寂根菩薩曰：「佛、法、眾為二。",
    "T14n0475_002:0551b11_1": "佛即是法，法即是眾，是三寶皆無為相，與虛空等，一切法亦爾。",
    "T14n0475_002:0551b13_2": "能隨此行者，是為入不二法門。」",
    "T14n0475_002:0551b14_0": "心無礙菩薩曰：「身、身滅為二。",
    "T14n0475_002:0551b14_1": "身即是身滅。",
    "T14n0475_002:0551b14_2": "所以者何？",
    "T14n0475_002:0551b15_3": "見身實相者，不起見身及見滅身，身與滅身無二無分別，於其中不驚、不懼者，是為入不二法門。」",
    "T14n0475_002:0551b18_0": "上善菩薩曰：「身、口、意善為二。",
    "T14n0475_002:0551b18_1": "是三業皆無作相，身無作相，即口無作相；口無作相，即意無作相；是三業無作相，即一切法無作相。",
    "T14n0475_002:0551b20_2": "能如是隨無作慧者，是為入不二法門。」",
    "T14n0475_002:0551b22_0": "福田菩薩曰：「福行、罪行、不動行為二。",
    "T14n0475_002:0551b22_1": "三行實性即是空，空則無福行、無罪行、無不動行。",
    "T14n0475_002:0551b24_0": "於此三行而不起者，是為入不二法門。」",
    "T14n0475_002:0551b25_0": "華嚴菩薩曰：「從我起二為二。",
    "T14n0475_002:0551b25_1": "見我實相者，不起二法；若不住二法，則無有識。",
    "T14n0475_002:0551b26_2": "無所識者，是為入不二法門。」",
    "T14n0475_002:0551b28_0": "德藏菩薩曰：「有所得相為二。",
    "T14n0475_002:0551b28_1": "若無所得，則無取捨。",
    "T14n0475_002:0551b29_2": "無取捨者，是為入不二法門。」",
    "T14n0475_002:0551c01_0": "月上菩薩曰：「闇與明為二。",
    "T14n0475_002:0551c01_1": "無闇、無明，則無有二。",
    "T14n0475_002:0551c02_2": "所以者何？",
    "T14n0475_002:0551c02_3": "如入滅受想定，無闇、無明，一切法相亦復如是，於其中平等入者，是為入不二法門。」",
    "T14n0475_002:0551c05_0": "寶印手菩薩曰：「樂涅槃、不樂世間為二。",
    "T14n0475_002:0551c05_1": "若不樂涅槃、不厭世間，則無有二。",
    "T14n0475_002:0551c06_2": "所以者何？",
    "T14n0475_002:0551c07_3": "若有縛，則有解。",
    "T14n0475_002:0551c07_4": "若本無縛，其誰求解？",
    "T14n0475_002:0551c07_5": "無縛無解，則無樂厭，是為入不二法門。」",
    "T14n0475_002:0551c09_0": "珠頂王菩薩曰：「正道、邪道為二。",
    "T14n0475_002:0551c09_1": "住正道者，則不分別是邪是正，離此二者，是為入不二法門。」",
    "T14n0475_002:0551c12_0": "樂實菩薩曰：「實、不實為二。",
    "T14n0475_002:0551c12_1": "實見者尚不見實，何況非實！",
    "T14n0475_002:0551c13_2": "所以者何？",
    "T14n0475_002:0551c13_3": "非肉眼所見，慧眼乃能見，而此慧眼，無見無不見，是為入不二法門。」",
    "T14n0475_002:0551c16_0": "如是諸菩薩各各說已，問文殊師利：「何等是菩薩入不二法門？」",
    "T14n0475_002:0551c18_0": "文殊師利曰：「如我意者，於一切法無言無說，無示無識，離諸問答，是為入不二法門。」",
    "T14n0475_002:0551c20_0": "於是文殊師利問維摩詰：「我等各自說已，仁者當說何等是菩薩入不二法門？」",
    "T14n0475_002:0551c22_0": "時維摩詰默然無言。",
    "T14n0475_002:0551c23_0": "文殊師利歎曰：「善哉！",
    "T14n0475_002:0551c23_1": "善哉！",
    "T14n0475_002:0551c23_2": "乃至無有文字、語言，是真入不二法門。」",
    "T14n0475_002:0551c25_0": "說是入不二法門品時，於此眾中，五千菩薩皆入不二法門，得無生法忍。",
    "T14n0475_002:0551c27_0": "維摩詰所說經卷中"
}