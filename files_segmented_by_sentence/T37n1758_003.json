{
    "T37n1758_003:0343b10_0": "阿彌陀經通贊疏卷下",
    "T37n1758_003:0343b12_0": "大慈恩寺沙門窺基撰",
    "T37n1758_003:0343b13_0": "經曰：「舍利弗！",
    "T37n1758_003:0343b13_1": "若有善男子、善女人聞說阿彌陀佛，執持名號，若一日、若二日、若三日、若四日、若五日、若六日、若七日，一心不亂」。",
    "T37n1758_003:0343b15_2": "贊曰：第二說多因也。",
    "T37n1758_003:0343b16_3": "善男子者，梵云烏波索迦，此云近事男，索者男聲也，堅持五戒堪可親近承事比丘僧故。",
    "T37n1758_003:0343b18_4": "善女人者，烏波斯迦，斯者是女聲也，亦持五戒堪可承事比丘尼故。",
    "T37n1758_003:0343b19_5": "西天分男女二聲故。",
    "T37n1758_003:0343b20_6": "聞說阿彌陀佛者，謂於善友處聞此阿彌陀教中往生之事，或自尋覽。",
    "T37n1758_003:0343b21_7": "執持佛名號一日乃至七日一心者，更無間隔，故名曰一心。",
    "T37n1758_003:0343b23_8": "不亂者，專注無散也。",
    "T37n1758_003:0343b23_9": "問：「《淨土論》云：女人及根缺，二乘種不生。",
    "T37n1758_003:0343b24_10": "云何相違？」",
    "T37n1758_003:0343b24_11": "答：「只如女子念佛，至意專精，命盡欲生，轉成男子便生淨土，有何不可；根缺亦爾。",
    "T37n1758_003:0343b26_12": "《文殊般若經》云：若人欲生他方現在淨妙國土者，應當隨彼國土佛名，一心誦念，願往生者，必得往生。",
    "T37n1758_003:0343b28_13": "《觀佛三昧經》云：此念佛三昧，欲使成就，有五因緣：一、持戒不犯；二、不起邪見；三、不生諂慢；四、不恚不嫉；五、勇健精進。",
    "T37n1758_003:0343c02_14": "《鼓音聲經》云：令念彼佛名號，七日七夜六時禮拜。",
    "T37n1758_003:0343c03_15": "《賢愚經》云：持戒專念七日，亦得往生。",
    "T37n1758_003:0343c04_16": "《平等覺經》及《大阿彌陀經》並說三輩得生，如彼中說。」",
    "T37n1758_003:0343c06_0": "經曰：「其人臨命終時，阿彌陀佛與諸聖眾現在其前」。",
    "T37n1758_003:0343c07_1": "贊曰：第三聖眾來迎也。",
    "T37n1758_003:0343c07_2": "其人者，既七日念佛行人也。",
    "T37n1758_003:0343c08_3": "臨命終時者，此一報壽命臨欲終時，即彼佛與諸聖眾，即彼國菩薩聲聞等，現身於念佛修行人前，如梁朝珍禪師見白銀臺或見化佛來迎也。",
    "T37n1758_003:0343c12_0": "經云：「是人終時，心不顛倒，即得往生阿彌陀佛極樂國土」。",
    "T37n1758_003:0343c13_1": "贊曰：第四眾生往生。",
    "T37n1758_003:0343c13_2": "不顛倒者，不移正念也，即得往彼國也，蓮華化生顏貌端正如諸菩薩，心無顛倒意想正修，便別穢方頓生淨土，故云即得往生。",
    "T37n1758_003:0343c16_3": "問：「眾生惡業無量，如何念佛滅除業障便得往生淨土？」",
    "T37n1758_003:0343c17_4": "答：「《十疑論》說有三義故能敵惡業：一者在心，為造罪是虛妄心，念佛是真實心，以實除虛有何不可，如千年之闇不能拒朝日之光；二者在境，謂造罪緣於顛倒境界，念佛緣於勝妙功德，以真遣偽有何不可；三者在淨，謂造罪是染意，念佛是淨心，淨勝染劣詎可相比，如童子[木*為]刀能斷千丈之索，一星之火能燒萬束之薪。",
    "T37n1758_003:0343c25_5": "又《觀經》云：於念念中滅除八十億劫生死之罪。",
    "T37n1758_003:0343c26_6": "罪業既除，得生何惑？",
    "T37n1758_003:0343c26_7": "西域之人臨命終時皆以幡像前引，親友知識助念彌陀令發往生之意，是此教也。",
    "T37n1758_003:0343c28_8": "又《華嚴》云：將欲沒者令其憶念想見如來，命終得生淨土。",
    "T37n1758_003:0343c29_9": "見有臨命欲終，勸念佛名，又示尊像，令其瞻敬，令生善念即得往生。」",
    "T37n1758_003:0344a02_10": "問：「臨終作善便得往生，何假預前修諸勝業？」",
    "T37n1758_003:0344a03_11": "答：「人生壽夭難測短長，或即病因昏迷、或即非時奄逝，既闕生前之善，難逃後世之殃，預作善緣恐防斯咎。」",
    "T37n1758_003:0344a05_12": "問：「往生之人有中有身否？」",
    "T37n1758_003:0344a06_13": "答：「《群疑論》中有二師義：一師云極善極惡無中有；二、不揀善惡，但有捨報受生者皆有中有，為傳識故，除現世變身即無中有。",
    "T37n1758_003:0344a09_14": "淨土既是極善，中有定有，有者為正。」",
    "T37n1758_003:0344a11_0": "經曰：「舍利弗！",
    "T37n1758_003:0344a11_1": "我見是利故說此言，若有眾生聞是說者，應當發願生彼國土」。",
    "T37n1758_003:0344a12_2": "贊曰：第五結勸往生。",
    "T37n1758_003:0344a13_3": "我見是利者，我者世尊稱我也，見是利者見是殊常勝利益，故勸生彼國也。",
    "T37n1758_003:0344a15_0": "經曰：「舍利弗！",
    "T37n1758_003:0344a15_1": "如我今者讚嘆阿彌陀佛不可思議功德」。",
    "T37n1758_003:0344a16_2": "贊曰：第三諸佛證明。",
    "T37n1758_003:0344a16_3": "文分為三：初、陳自讚言；二、引他佛證；三、釋經名字。",
    "T37n1758_003:0344a17_4": "此即初也。",
    "T37n1758_003:0344a18_5": "如我今者，自指也，彼佛功德不可以心思言議故也。",
    "T37n1758_003:0344a20_0": "經曰：「東方亦有阿閦鞞佛、須彌相佛、大須彌佛、須彌光佛、妙音佛」。",
    "T37n1758_003:0344a21_1": "贊曰：第二引他佛證。",
    "T37n1758_003:0344a21_2": "《稱讚淨土經》云十方諸佛，此略舉六方，便為六段。",
    "T37n1758_003:0344a23_3": "且舉東方，每一方各有五段：一、指國土；二、舉佛名；三、辨多少；四、明證相；五、引證言，今初兩段合一唱也。",
    "T37n1758_003:0344a25_4": "東方者指國土，亦有阿閦下舉佛名。",
    "T37n1758_003:0344a26_5": "先引東方者，西域以東為上，所以先舉。",
    "T37n1758_003:0344a27_6": "阿閦梵語，此云無動，不被煩惱四魔違順等動故。",
    "T37n1758_003:0344a28_7": "須彌相者，謂金容尊狀若須彌。",
    "T37n1758_003:0344a28_8": "大須彌者，謂諸相甚大如大山王。",
    "T37n1758_003:0344a29_9": "須彌光者，大如山王身光故。",
    "T37n1758_003:0344b01_10": "妙音者，其聲微妙清徹遠聞。",
    "T37n1758_003:0344b02_0": "經曰：「如是等恒河沙數諸佛，各於其國，出廣長舌相，遍覆三千大千世界」。",
    "T37n1758_003:0344b03_1": "贊曰：第三辨多少、四明證相。",
    "T37n1758_003:0344b04_2": "如是等恒河沙數諸佛，是辨多少。",
    "T37n1758_003:0344b05_3": "各於其國，辨明證相也。",
    "T37n1758_003:0344b05_4": "如是等佛數比河沙而不具列，故言等也。",
    "T37n1758_003:0344b06_5": "恒河數者，梵云殑伽，訛略云恒河，是河神之名，河從彼稱。",
    "T37n1758_003:0344b07_6": "殑音其[(美(王/大)+弔)*令]反去聲也。",
    "T37n1758_003:0344b08_7": "經中說河沙為喻。",
    "T37n1758_003:0344b08_8": "無熱惱池出四大河，此河即一也。",
    "T37n1758_003:0344b09_9": "由具五義：一、由沙多；二、由世人共為福水，入洗罪滅、投死生天；三、雖經劫壞名字常在；四、佛多近此宣說妙法；五、眾人共委，故多為喻。",
    "T37n1758_003:0344b12_10": "仍取初出池口方四十里河以為喻，明證相。",
    "T37n1758_003:0344b13_11": "諸佛各於其國出廣長舌相者，即各在本國舒舌相也。",
    "T37n1758_003:0344b14_12": "三千大千世界者，准《大論》云：千須彌山、千日月、千四天下，及千梵王是謂小千，以小千為一數至千名大千，故名三千，非小中故為大千。",
    "T37n1758_003:0344b17_13": "《俱舍論》云：小千至初禪，中千至二禪，大千至三禪，俱同一成壞遍，此故云遍，故云遍覆三千大千世界也，表無量劫來口離四過感此舌相也。",
    "T37n1758_003:0344b20_14": "證小事即覆面門以至髮際，今證大事故至三千。",
    "T37n1758_003:0344b22_15": "今說因微果勝，恐眾生疑，此乃拋苦惱之要門、證常樂之疾路，事既廣大，現瑞非輕，舒舌相而遍覆大千，證西方而真快樂。",
    "T37n1758_003:0344b25_0": "經曰：「說誠實言，汝等眾生當信是稱讚不可思議功德，一切諸佛所護念經」。",
    "T37n1758_003:0344b26_1": "贊曰：第五引證詞。",
    "T37n1758_003:0344b27_2": "經文易見。",
    "T37n1758_003:0344b27_3": "誠者實也。",
    "T37n1758_003:0344b27_4": "問：「汝等者！",
    "T37n1758_003:0344b27_5": "為是六方諸佛告語自國聽徒，為當釋迦勸試祇園之眾？」",
    "T37n1758_003:0344b29_6": "答：「觀此經勢而有二意：一、他方諸佛告自國聽眾；二、釋迦轉引彼佛意言證彼西方，令一會眾生信敬也。」",
    "T37n1758_003:0344c02_7": "一切諸佛所護念經者，即是此經也，准此具足應名稱讚阿彌陀佛不可思議功德，其文略也。",
    "T37n1758_003:0344c04_8": "一切諸佛所護念經者，諸佛護持明記憶念也，即眾行雖廣難方念佛之功德福，然多爭並持經之力，故使六方諸佛以神力而護持。",
    "T37n1758_003:0344c07_9": "沙界聖人乃一念而憶念，故云一切諸佛所護念經。",
    "T37n1758_003:0344c08_10": "問：「若釋迦談於淨土，可言佛所護念；諸佛不說此經，何說佛所護念？」",
    "T37n1758_003:0344c10_11": "答：「王言是勅，佛語成經，既稱讚於淨方，此說便成經也。",
    "T37n1758_003:0344c11_12": "或可佛所護念者即指釋迦所說阿彌陀經也。」",
    "T37n1758_003:0344c12_13": "問：「靈山開塔要假召集分身，舍衛啟筵何故不邀諸佛？」",
    "T37n1758_003:0344c13_14": "答：「召佛開其寶塔，赴彼佛之願心，證土啟相信誠，顯此尊之悲意，但各居自國不至此方也。」",
    "T37n1758_003:0344c16_0": "經曰：「舍利弗！",
    "T37n1758_003:0344c16_1": "南方世界有日月燈佛、名聞光佛、大焰肩佛、須彌燈佛、無量精進佛」。",
    "T37n1758_003:0344c17_2": "贊曰：第二南方也。",
    "T37n1758_003:0344c18_3": "分五如前，此前二段也(一指國土、二舉佛名)，可知。",
    "T37n1758_003:0344c19_0": "日月燈佛者，身光智光內外俱照故。",
    "T37n1758_003:0344c19_1": "名聞光者，有大名聞光照內外，或聞名見光生覺悟故。",
    "T37n1758_003:0344c21_2": "大焰肩者，身光發焰出於肩故，或肩者齊也，即身光智光皆發焰齊也。",
    "T37n1758_003:0344c22_3": "須彌燈者，身光如燈焰有破暗故。",
    "T37n1758_003:0344c23_4": "無量精進者，利樂有情也。",
    "T37n1758_003:0344c24_0": "經曰：「如是等恒河沙數諸佛，各於其國，出廣長舌相，遍覆三千大千世界」。",
    "T37n1758_003:0344c25_1": "贊曰：第三辨多少、第四明證相，行相如何。",
    "T37n1758_003:0344c27_0": "經曰：「說誠實言，汝等眾生當信是稱讚不可思議功德，一切諸佛所護念經」。",
    "T37n1758_003:0344c28_1": "贊曰：第五引證詞，亦同前釋。",
    "T37n1758_003:0345a01_0": "經曰：「舍利弗！",
    "T37n1758_003:0345a01_1": "西方世界有無量壽佛、無量相佛、無量幢佛、大光佛、大明佛、寶相佛、淨光佛」。",
    "T37n1758_003:0345a02_2": "贊曰：第三西方，同前五段，此二文也。",
    "T37n1758_003:0345a03_3": "無量壽者，即西方本尊，依二義得名，如前已解。",
    "T37n1758_003:0345a04_4": "問：「儒宗尚無自伐其善，何故彌陀自讚難思？」",
    "T37n1758_003:0345a05_5": "答：「據其文勢即是諸佛稱讚。",
    "T37n1758_003:0345a06_6": "又設若彌陀自讚，於理何違，引轉眾生令生勝意。」",
    "T37n1758_003:0345a07_7": "無量相者，相好無量故。",
    "T37n1758_003:0345a08_8": "無量幢者，身量功德高而復峻由如幢也。",
    "T37n1758_003:0345a09_9": "大光者，身智二光無不照故。",
    "T37n1758_003:0345a09_10": "大明者，得佛三明無不知故，即正遍知也。",
    "T37n1758_003:0345a10_11": "寶相者，內外二相皆可寶重故。",
    "T37n1758_003:0345a11_12": "淨光者，淨者無漏。",
    "T37n1758_003:0345a11_13": "光者身智二光，故言淨光也。",
    "T37n1758_003:0345a13_0": "經曰：「如是等恒河沙數諸佛，各於其國，出廣長舌相，遍覆三千大千世界。」",
    "T37n1758_003:0345a14_1": "贊曰：第三、第四文也。",
    "T37n1758_003:0345a15_2": "如上說也。",
    "T37n1758_003:0345a16_0": "經曰：「說誠實言，汝等眾生當信是稱讚不可思議功德，一切諸佛所護念經。」",
    "T37n1758_003:0345a17_1": "贊曰：第五文也，引證詞可知。",
    "T37n1758_003:0345a19_0": "經曰：「舍利弗！",
    "T37n1758_003:0345a19_1": "北方世界有焰肩佛、最勝音佛、難阻佛、日生佛、網明佛」。",
    "T37n1758_003:0345a20_2": "贊曰：第四北方證也，文五同前。",
    "T37n1758_003:0345a21_3": "焰肩佛義同於前。",
    "T37n1758_003:0345a21_4": "最勝音，音聲美妙勝過餘故。",
    "T37n1758_003:0345a22_5": "難阻佛者，諸魔不能阻礙故。",
    "T37n1758_003:0345a22_6": "日生者，依智慧日流聲教故，或依智慧日令眾生生諸善法故。",
    "T37n1758_003:0345a24_7": "網明者，施此教網令眾生生於明解故。",
    "T37n1758_003:0345a26_0": "經曰：「如是等恒河沙數諸佛，各於其國，出廣長舌相，遍覆三千大千世界」。",
    "T37n1758_003:0345a27_1": "贊曰：第三、第四文，如前可知。",
    "T37n1758_003:0345a29_0": "經曰：「說誠實言，汝等眾生當信是稱讚不可思議功德，一切諸佛所護念經」。",
    "T37n1758_003:0345b01_1": "贊曰：第五段文，意可知也。",
    "T37n1758_003:0345b03_0": "經曰：「舍利弗！",
    "T37n1758_003:0345b03_1": "下方世界有師子佛、名聞佛、名光佛、達磨佛、法幢佛、持法佛」。",
    "T37n1758_003:0345b04_2": "贊曰：第五下方證也。",
    "T37n1758_003:0345b05_3": "文五同前，此二文也。",
    "T37n1758_003:0345b05_4": "師子佛者，如於師子獸中自在，佛於法中自在故得此名。",
    "T37n1758_003:0345b06_5": "又世師子伏諸猛獸，佛即伏四魔也。",
    "T37n1758_003:0345b07_6": "名聞者，名振十方故。",
    "T37n1758_003:0345b08_7": "名光者，聞名見光生覺悟故。",
    "T37n1758_003:0345b08_8": "達磨者梵語，此云法也，以法為身，即有為無為諸法所依止故。",
    "T37n1758_003:0345b10_9": "法幢佛者，廣開大法，高峻如幢故也。",
    "T37n1758_003:0345b11_10": "持法佛者，持過去佛法付未來故。",
    "T37n1758_003:0345b12_0": "經曰：「如是等恒河沙數諸佛，各於其國，出廣長舌相，遍覆三千大千世界」。",
    "T37n1758_003:0345b13_1": "贊曰：第三、第四，文相可知。",
    "T37n1758_003:0345b15_0": "經曰：「說誠實言，汝等眾生當信是稱讚不可思議功德，一切諸佛所護念經」。",
    "T37n1758_003:0345b16_1": "贊曰：第五文也，行相同前。",
    "T37n1758_003:0345b18_0": "經曰：「舍利弗！",
    "T37n1758_003:0345b18_1": "上方世界有梵音佛、宿王佛、香上佛、香光佛、大焰肩佛、雜色寶華嚴身佛、娑羅樹王佛、寶華德佛、見一切義佛、如須彌山佛」。",
    "T37n1758_003:0345b20_2": "贊曰：第六上方佛。",
    "T37n1758_003:0345b21_3": "文五同前，此初二文也。",
    "T37n1758_003:0345b21_4": "梵音者，聲相美妙聞者悅心故。",
    "T37n1758_003:0345b22_5": "宿王佛者，宿者星也，月是星中之王；佛者，是十地菩薩二乘凡夫之王也，得自在故。",
    "T37n1758_003:0345b24_6": "香上佛者，戒德馨香更無過上故。",
    "T37n1758_003:0345b25_7": "香光佛者，馨香自遠，光彩教門故。",
    "T37n1758_003:0345b26_0": "大焰肩佛者，身肩發焰故。",
    "T37n1758_003:0345b26_1": "雜色寶華嚴身佛者，心華發明自嚴飾故，或可雜色眾寶以嚴其身，飾形可以美价故。",
    "T37n1758_003:0345b28_2": "娑羅樹王佛者，如大樹王能覆癊故，佛能覆癊諸眾生故。",
    "T37n1758_003:0345b29_3": "寶華德佛者，身智功德如寶可重故。",
    "T37n1758_003:0345c01_4": "見一切義佛者，義者境也，佛具五眼見一切境故。",
    "T37n1758_003:0345c02_5": "如須彌山佛者，福智如山巍巍高峻故。",
    "T37n1758_003:0345c04_0": "經曰：「如是等恒河沙數諸佛，各於其國，出廣長舌相，遍覆三千大千世界」。",
    "T37n1758_003:0345c05_1": "贊曰：第三、第四，文可知也。",
    "T37n1758_003:0345c07_0": "經云：「說誠實言，汝等眾生當信是稱讚不可思議功德，一切諸佛所護念經」。",
    "T37n1758_003:0345c08_1": "贊曰：第五文也，同前可知。",
    "T37n1758_003:0345c10_0": "經云：「舍利弗！",
    "T37n1758_003:0345c10_1": "於汝意云何，何故名為一切諸佛所護念經」。",
    "T37n1758_003:0345c11_2": "贊曰：第三釋經名字。",
    "T37n1758_003:0345c11_3": "文分為三：初徵問、次通釋、後結勸。",
    "T37n1758_003:0345c12_4": "此初也。",
    "T37n1758_003:0345c12_5": "世尊云：「汝，舍利弗！",
    "T37n1758_003:0345c13_6": "還知此經如何得名一切諸佛所護念經否？」",
    "T37n1758_003:0345c15_0": "經曰：「舍利弗！",
    "T37n1758_003:0345c15_1": "若有善男子、善女人聞是諸佛所說名及經名者，是諸善男子、善女人皆為一切諸佛共所護念，皆得不退轉於阿耨多羅三藐三菩提」。",
    "T37n1758_003:0345c18_2": "贊曰：此是第二通釋也。",
    "T37n1758_003:0345c18_3": "善男子、善女人等，是所護人也。",
    "T37n1758_003:0345c19_4": "聞是阿彌陀佛及聞六方恒沙佛名者，能護念人也。",
    "T37n1758_003:0345c20_5": "是諸善男子、善女人皆為一切諸佛所護念者，得正護念也。",
    "T37n1758_003:0345c22_0": "即受持經及佛名男子、女兒，因聞諸佛及釋迦佛說修淨土經，方始得生淨土，即此經是諸佛所匡護明記憶念故。",
    "T37n1758_003:0345c24_1": "阿耨多羅三藐三菩提者，阿之言無，耨多羅云上，三云正，藐云等，三云正，菩提云覺，即是無上正等正覺。",
    "T37n1758_003:0345c26_2": "問：「為但念阿彌陀佛即得不退，為更有餘方便？」",
    "T37n1758_003:0345c28_0": "答：「非但稱念禮敬，又應至心於諸佛前懺悔、勸請、隨喜、迴向、發願，由懺悔故轉諸定業，如如意珠隨願即得不退轉。",
    "T37n1758_003:0346a01_1": "為由諸佛護念故，於無上正等覺心得不退也。」",
    "T37n1758_003:0346a03_0": "經云：「是故，舍利弗！",
    "T37n1758_003:0346a03_1": "汝等皆當信受我語，及諸佛所說」。",
    "T37n1758_003:0346a04_2": "贊曰：此第三結勸也。",
    "T37n1758_003:0346a04_3": "是故者，結上之詞。",
    "T37n1758_003:0346a05_4": "皆當等者，勸勵之語。",
    "T37n1758_003:0346a05_5": "汝等信我上來所說及六方諸佛之言。",
    "T37n1758_003:0346a07_0": "經云：「舍利弗！",
    "T37n1758_003:0346a07_1": "若有人已發願、今發願、當發願欲生阿彌陀佛國者」。",
    "T37n1758_003:0346a08_2": "贊曰：自下第四三生發願。",
    "T37n1758_003:0346a09_3": "文分為四：第一、發心往生；第二、彰其勝益；第三、位居三世；第四、勸生彼國。",
    "T37n1758_003:0346a10_4": "此即初也。",
    "T37n1758_003:0346a10_5": "已發願者過去，今發願者現在，當發願者是未來。",
    "T37n1758_003:0346a12_6": "欲者希望也。",
    "T37n1758_003:0346a12_7": "生者即五蘊假者也。",
    "T37n1758_003:0346a13_0": "經云：「是諸人等，皆得不退轉於阿耨多羅三藐三菩提」。",
    "T37n1758_003:0346a14_1": "贊曰：第二彰其勝益。",
    "T37n1758_003:0346a14_2": "念佛發願故，一即彼佛冥加，二即此佛潛衛，遂令求道之心不退、願生之志不轉，故言不退轉。",
    "T37n1758_003:0346a16_3": "若已發願已得不退，今發願者即現在今得不退，當發願者當得不退轉也。",
    "T37n1758_003:0346a19_0": "經曰：「於彼國土，若已生、若今生、若當生」。",
    "T37n1758_003:0346a19_1": "贊曰：第三位居三世。",
    "T37n1758_003:0346a20_2": "已發願者，為過去發願者已生。",
    "T37n1758_003:0346a21_3": "今發願者，為現在者即生。",
    "T37n1758_003:0346a21_4": "未來發願者，為未來未來發願當生。",
    "T37n1758_003:0346a23_0": "經曰：「是故，舍利弗！",
    "T37n1758_003:0346a23_1": "諸善男子、善女人若有信者，應當發願生彼國土」。",
    "T37n1758_003:0346a24_2": "贊曰：第四勸生彼國。",
    "T37n1758_003:0346a25_0": "若有信心深重、煩惱輕微，知大覺以誠言，獲良願而當往也。",
    "T37n1758_003:0346a27_0": "經曰：「舍利弗！",
    "T37n1758_003:0346a27_1": "如我今者稱讚諸佛不可思議功德，彼諸佛等亦稱說我不可思議功德」。",
    "T37n1758_003:0346a28_2": "贊曰：第五彼尊讚歎咸曰希奇。",
    "T37n1758_003:0346a29_3": "文有四段：初、讚功德難思；二、歎化行濁世；三、嗟訝成佛；四、說法幽玄。",
    "T37n1758_003:0346b02_4": "此文是初。",
    "T37n1758_003:0346b02_5": "我讚六方諸佛能為眾生作真實語，眾生因此心無疑惑。",
    "T37n1758_003:0346b03_6": "又彌陀如來慈悲接引，我等偏讚彼佛，彼佛復讚於我。",
    "T37n1758_003:0346b05_0": "經曰：「而作是言，釋迦牟尼佛能為甚難希有之事，能於娑婆國土五濁惡世，劫濁、見濁、煩惱濁、眾生濁、命濁中」。",
    "T37n1758_003:0346b07_1": "贊曰：第二歎化行濁世。",
    "T37n1758_003:0346b07_2": "而作是言，結集家敘也。",
    "T37n1758_003:0346b08_3": "釋迦，梵語，此云能仁，牟尼，此云寂默。",
    "T37n1758_003:0346b09_4": "得姓之緣如別處說。",
    "T37n1758_003:0346b09_5": "言甚難希有之事者，即是忍苦教化眾生之事也。",
    "T37n1758_003:0346b10_6": "能於娑婆國土者，梵云娑婆，此云堪忍，堪可忍受苦惱之事故也。",
    "T37n1758_003:0346b12_7": "五濁惡世者，略以五門：一、釋名；二、出體；三、對治；四、癈立；五、相攝。",
    "T37n1758_003:0346b13_8": "初、釋名者，濁是滓穢義，如食滓穢下惡可污，名之為濁。",
    "T37n1758_003:0346b15_9": "此言意說劫增之時，三災漸輕、煩惱轉薄，眾生向好、惡見漸微，命根轉長漸漸向勝。",
    "T37n1758_003:0346b16_10": "已上好可忻名之為清，眾生無苦化佛不出世。",
    "T37n1758_003:0346b18_0": "諸化佛出世必向劫減，小三災漸起煩惱轉厚，眾生向惡染見漸增，命根轉短漸漸向劣，下惡可厭故立濁名。",
    "T37n1758_003:0346b20_1": "五者是數，帶數釋也。",
    "T37n1758_003:0346b20_2": "次望別名，皆持業釋也。",
    "T37n1758_003:0346b21_3": "或以別揀總，亦依主釋。",
    "T37n1758_003:0346b22_0": "二、出體者，《地持論》云：謂今世人多皆短壽，極長百歲，是名命濁。",
    "T37n1758_003:0346b23_1": "此以本識名言種子，由業所引功能差別命根為體，善業力弱命根漸短，由殺生業之所感故。",
    "T37n1758_003:0346b25_2": "若諸眾生不識父母、不識沙門及宗族尊長，不修義理、不怖不畏今世後世惡業果報，不修惠施不作功德、不修齊法不持禁戒，是名有情濁。",
    "T37n1758_003:0346b28_3": "雖第八識名為有情，今說由近惡外緣故，五蘊假者作惡無善名有情濁，合以第八識及五為性。",
    "T37n1758_003:0346c01_4": "若此眾生增非法貪，或惠刀劍或施器仗，諍訟鬪亂諂曲妄語，攝受邪法及餘惡不善法，是名煩惱濁。",
    "T37n1758_003:0346c04_5": "除五見外，所餘一切煩惱隨煩惱皆煩惱濁體，此非法貪、惠刀劍等令行殺害，或慳好財但捨刀劍，因非法貪諍等竟起，乃至諸餘惡不善法通攝一切煩惱隨煩惱盡，由性數習逢惡境牽煩惱尤重。",
    "T37n1758_003:0346c08_6": "若於今世法壞法沒，像法漸起邪法轉生，是名見濁。",
    "T37n1758_003:0346c09_7": "此以五見而為體性，多近外道惡見數生。",
    "T37n1758_003:0346c10_8": "若飢饉劫起、疾病劫起、刀兵劫起，是名劫濁。",
    "T37n1758_003:0346c11_9": "此以色蘊四塵為體，或通五蘊，仍是不相應時為其體，依四五蘊而建立故，煩惱增多惡業尤重，便招惡果三災遂生。",
    "T37n1758_003:0346c14_10": "三、對治者，《智度論》中立四悉檀，悉檀宗也：一、世界悉檀；二、為人悉檀；三、對治悉檀；四、第一義諦悉檀。",
    "T37n1758_003:0346c16_11": "劫濁、眾生濁，世界悉檀治之。",
    "T37n1758_003:0346c17_12": "識器世間、眾生世間悉皆虛幻，厭怖修道即永離故。",
    "T37n1758_003:0346c18_13": "命濁以各各為人悉檀治之。",
    "T37n1758_003:0346c19_0": "識知人由善業所得，修持淨戒行不殺等，命自長故，或為三乘之人各說自乘涅槃之果，便除生死所有命濁。",
    "T37n1758_003:0346c21_1": "煩惱濁、見濁，對治悉檀治之。",
    "T37n1758_003:0346c22_2": "修習隨應對治之道令不起故。",
    "T37n1758_003:0346c22_3": "由三悉檀破五濁故，入第一義證會真宗。",
    "T37n1758_003:0346c23_4": "四、癈立者，何故唯立五濁不增減耶？",
    "T37n1758_003:0346c24_5": "答：眾生有二：一、惡行，謂在家白衣；二、邪行，謂出家外道，白衣無慧煩惱增時名煩惱濁，外道邪解浪推求時立為見濁；又諸鈍惑名煩惱濁，諸餘利惑名為見濁。",
    "T37n1758_003:0346c28_6": "由此二因得當果時，離合不同，復分二濁，合二內果名眾生濁，惡眾生故；合二外果總名劫濁，惡器具故。",
    "T37n1758_003:0347a01_7": "劫謂時分，時無別時，依法辨故。",
    "T37n1758_003:0347a02_8": "劫濁故，以惡器為體。",
    "T37n1758_003:0347a02_9": "此惡眾生及與外果，雖復總陳，是二濁果未辨。",
    "T37n1758_003:0347a04_0": "何者？",
    "T37n1758_003:0347a04_1": "正惡果體今顯根本故立命濁，或內惡果名為命濁，外惡果者名為劫濁。",
    "T37n1758_003:0347a05_2": "此惡因果由誰而有？",
    "T37n1758_003:0347a06_3": "謂惡眾生，故名眾生濁。",
    "T37n1758_003:0347a06_4": "由此五濁據增行相，欲令生厭故偏說五。",
    "T37n1758_003:0347a07_5": "五相攝者，《薩遮尼乾子經》云立十二濁：一、示現劫濁；二、示現時濁；三、示現眾生濁；四、示現煩惱濁；五、示現命濁；六、示現三乘差別濁；七、示現不淨國土濁；八、示現難化眾生濁；九、示現說種種煩惱濁；十、示現外道亂濁；十一、示現魔濁；十二、示現魔業濁。",
    "T37n1758_003:0347a13_6": "劫濁及時即劫濁，眾生及難化眾生即眾生濁，煩惱及說種種煩惱即煩惱濁，命即命濁，外道亂即是見濁，此八即五濁。",
    "T37n1758_003:0347a16_0": "餘之四種謂三乘差別、不淨國土、魔及魔業，非五濁攝。",
    "T37n1758_003:0347a17_1": "五濁據勝，唯實雜染；十二濁通能化能障，佛示現故。",
    "T37n1758_003:0347a18_2": "問：「何故釋迦百歲時生，彌勒八萬歲出？」",
    "T37n1758_003:0347a19_3": "答：「各據本願，出時不同故。」",
    "T37n1758_003:0347a20_0": "經曰：「得阿耨多羅三藐三菩提」。",
    "T37n1758_003:0347a20_1": "贊曰：第三嗟訝成佛。",
    "T37n1758_003:0347a21_2": "緣此界境唯穢惡人，不足是非，證菩提如火內生蓮，得解脫似氷中出燭故也。",
    "T37n1758_003:0347a24_0": "經曰：「為諸眾生說是一切世間難信之法。」",
    "T37n1758_003:0347a24_1": "讚曰：第四說法幽玄。",
    "T37n1758_003:0347a25_2": "難信之法者，只如此典一朝誦佛十念精進誠，超五濁之穢方、登初地之淨域，豈非難信哉？",
    "T37n1758_003:0347a27_3": "上來第五彼尊讚嘆咸曰：「希奇訖！」",
    "T37n1758_003:0347a29_0": "經曰：「舍利弗！",
    "T37n1758_003:0347a29_1": "當知我於五濁惡世行此難事」。",
    "T37n1758_003:0347b01_0": "贊曰：下第六段我佛敘陳獨稱難事。",
    "T37n1758_003:0347b01_1": "文分為四：初、敘行難修；二、敘果難證；三、敘法難信；四、總結甚難。",
    "T37n1758_003:0347b03_2": "此即初也。",
    "T37n1758_003:0347b03_3": "行此難事者，即三僧祇劫萬行備修，捐身命以殉菩提，捨國城而為郡眾，方成正覺，豈非難事也！",
    "T37n1758_003:0347b06_0": "經曰：「得阿耨多羅三藐三菩提」。",
    "T37n1758_003:0347b06_1": "贊曰：此第二敘果難證。",
    "T37n1758_003:0347b07_2": "如上已解，其文可知。",
    "T37n1758_003:0347b08_0": "經曰：「為一切世間說此難信之法」。",
    "T37n1758_003:0347b08_1": "贊曰：此第三敘法難信也。",
    "T37n1758_003:0347b10_0": "經曰：「是為甚難」。",
    "T37n1758_003:0347b10_1": "贊曰：此第四段總結甚難，結上三事。",
    "T37n1758_003:0347b11_2": "上來已解正宗分訖。",
    "T37n1758_003:0347b12_0": "經曰：「佛說此經已，舍利弗及諸比丘，一切世間天、人、阿修羅等，聞佛所說，歡喜信受，作禮而去」。",
    "T37n1758_003:0347b14_0": "贊曰：第三流通分文有四段：初、說經事畢；二、聽法緣終；三、聞法歡忻；四、退辭佛去，四段合一唱也。",
    "T37n1758_003:0347b16_1": "佛說此經已者，是第一說經事畢，及諸下文皆結集之語也。",
    "T37n1758_003:0347b17_2": "舍利弗及諸比丘，一切世間、天、人、阿修羅等聞佛所說者，是第二聽法緣終。",
    "T37n1758_003:0347b19_3": "言世間者，即有情世間也，可破壞故。",
    "T37n1758_003:0347b20_4": "天人者，天即欲界六天。",
    "T37n1758_003:0347b20_5": "天者，即光潔自在名天。",
    "T37n1758_003:0347b21_6": "人即人趣，謂多忍義名人。",
    "T37n1758_003:0347b21_7": "阿修羅此云非天，如人不仁名曰非人，修羅亦爾。",
    "T37n1758_003:0347b22_8": "歡喜信受者，是第三聞法歡忻，顏舒曰歡，神悅曰喜，故云歡喜，即意識相應喜受也。",
    "T37n1758_003:0347b24_9": "此經乃三乘妙旨，眾聖要樞，出生死之鴻源，證真常之疾路，得路得聞圓備，豈不樂哉！",
    "T37n1758_003:0347b26_10": "故云歡喜。",
    "T37n1758_003:0347b26_11": "問：「先標聽徒之處兼明菩薩聲聞，經終作禮歡忻，何故不明菩薩？」",
    "T37n1758_003:0347b28_12": "答：「迓影略說，不必俱陳。」",
    "T37n1758_003:0347b28_13": "作禮而去者，是第四退辭佛去。",
    "T37n1758_003:0347b29_14": "五輪俱屈，三業歸誠，咸別世尊，各還本土，故云作禮而去。",
    "T37n1758_003:0347c02_0": "佛說阿彌陀經通贊疏卷下(終)"
}