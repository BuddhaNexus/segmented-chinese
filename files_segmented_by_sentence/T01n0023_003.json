{
    "T01n0023_003:0288a21_0": "大樓炭經卷第三",
    "T01n0023_003:0288a23_0": "西晉沙門法立共法炬譯",
    "T01n0023_003:0288a24_0": "龍鳥品第六",
    "T01n0023_003:0288a25_0": "佛告比丘言：「有四種龍。",
    "T01n0023_003:0288a25_1": "何等為四？",
    "T01n0023_003:0288a25_2": "一者卵生種龍、二者水生種龍、三者胎生種龍、四者化生種龍，是為四種龍。」",
    "T01n0023_003:0288a27_3": "佛語比丘：「金翅鳥有四種：一者卵生種鳥、二者水生種鳥、三者胎生種鳥、四者化生種鳥，是為四種鳥。",
    "T01n0023_003:0288a29_4": "大海底須彌山北，有娑竭龍王宮，廣長八萬由旬，以七寶金銀水精琉璃赤真珠車璩馬瑙，作七重壁、七重欄楯、七重刀分、七重樹，周匝姝好。",
    "T01n0023_003:0288b03_5": "金壁銀門，銀壁金門，琉璃壁水精門，水精壁琉璃門，赤真珠壁馬瑙門，馬瑙壁赤真珠門，車璩壁一切寶門，彩畫姝好。",
    "T01n0023_003:0288b06_6": "其壁二萬里有一門，門高二千四百里，廣千二百里。",
    "T01n0023_003:0288b07_7": "其門常有五百鬼神守門，門壁上有欄楯交露曲蓋，門邊園觀浴池，有種種樹，出種種香，有種種華，種種葉，種種飛鳥相和而鳴。",
    "T01n0023_003:0288b10_8": "大海北邊，有難頭和難龍王宮，廣長各二萬八千里，以七寶作七重壁、欄楯，七重刀分、樹木，周匝圍遶。",
    "T01n0023_003:0288b13_9": "宮門高千四十里，廣四百八十里，壁上有欄楯交露曲箱蓋，周匝有園觀浴池樹木，飛鳥相和而鳴，如娑竭龍王園觀。",
    "T01n0023_003:0288b15_10": "「難頭和難龍王北有大樹，名為句梨睒，莖圍繞二百八十里，高四千里，枝葉分布二千里。",
    "T01n0023_003:0288b17_11": "句梨睒樹東，有卵種金翅鳥宮，廣長二十四萬里，有七寶七重壁、欄楯、刀分、樹木，園觀浴池，飛鳥相和而鳴。",
    "T01n0023_003:0288b20_12": "句梨睒樹南，有水生種金翅鳥宮，廣長二十四萬里，同有七寶七重壁、欄楯、刀分、樹木，園觀浴池華香，飛鳥相和而鳴。",
    "T01n0023_003:0288b23_13": "句梨睒大樹西，有胎生種金翅鳥宮，廣長二十四萬里，同有七寶七重壁、欄楯、刀分、樹木，園觀浴池華香，飛鳥相和而鳴。",
    "T01n0023_003:0288b25_14": "句梨睒大樹北，有化生種金翅鳥宮，廣長二十四萬里，同有七寶七重壁、欄楯、刀分、樹木，園觀浴池華香，飛鳥相和而鳴。",
    "T01n0023_003:0288b28_15": "「卵種金翅鳥，欲求取卵種龍時，從句梨睒樹東枝，下入大海。",
    "T01n0023_003:0288c01_16": "以翅搏海水，波八千里，取卵種龍食之，不能得食胎種、水種、化種龍。",
    "T01n0023_003:0288c02_17": "水種金翅鳥，欲求取卵種龍時，便從句梨睒大樹，下至大海，以翅搏海水，波八千里，取卵種龍食之。",
    "T01n0023_003:0288c04_18": "水種金翅鳥，欲取水種龍時，便從句梨睒大樹南枝下入海，以翅搏海，水波萬六千里，取水種龍食之，不能得食胎種、化種龍。",
    "T01n0023_003:0288c07_19": "胎種金翅鳥，欲取卵種龍時，便從句梨睒大樹東枝，下入大海，以翅搏海水，波八千里，取卵種龍食之。",
    "T01n0023_003:0288c10_20": "胎種金翅鳥，欲取水種龍時，便從句梨睒大樹南枝，下至大海，以翅搏海水，波萬六千里，取水種龍食之。",
    "T01n0023_003:0288c12_21": "胎種金翅鳥，欲取胎種龍時，便從句梨睒大樹西枝，下至大海，以翅搏海水，波三萬二千里，取胎種龍食之，不能取化種龍食之。",
    "T01n0023_003:0288c15_22": "化種金翅鳥，欲取卵種龍時，便從句梨睒大樹東枝，下至大海，以翅搏海水，波八千里，取卵種龍食之。",
    "T01n0023_003:0288c17_23": "化種金翅鳥欲取水種龍時，便從句梨睒大樹南枝，下入大海，以翅搏海水，波萬六千里，取水種龍食之。",
    "T01n0023_003:0288c20_24": "化種金翅鳥，欲取胎種龍時，便從句梨睒大樹西枝，下入大海，以翅搏海水，波三萬二千里，取胎種龍食之。",
    "T01n0023_003:0288c22_25": "化種金翅鳥欲取化種龍時，便從句梨睒大樹北枝，下入大海，以翅搏海水，波六萬四千里，取化種龍食之。",
    "T01n0023_003:0288c25_0": "「有餘龍王，金翅鳥不能得食者。",
    "T01n0023_003:0288c25_1": "何等龍王，金翅鳥不能得食者？",
    "T01n0023_003:0288c26_2": "一者娑竭龍王、二者阿耨達龍王、三者難頭和難龍王、四者善見龍王、五者提頭賴龍王、六者伊羅募龍王、七者善住龍王、八者迦句龍王、九者阿于樓龍王、十者欝旃鉢龍王、十一者揵呵具曇龍王、十二者監波龍王，金翅鳥皆不能得取是諸龍王食之。",
    "T01n0023_003:0289a03_3": "此諸龍王皆在山中居止，若有婆羅門道人行求龍意，奉龍戒行具足，即生龍中；若有婆羅門道人，行求金翅鳥意，奉金翅鳥行，求金翅鳥，死已即生金翅鳥中；若有婆羅門道人，行求優留鳥意，奉戒行具足，從死後生優留鳥中；若有婆羅門道人，行求牛，奉牛意戒具足，死後便生牛中；若有婆羅門道人，行求狗道，奉狗意戒行具足，死後生狗中；若有婆羅門道人，行求鹿道，奉鹿意戒具足，死後生鹿中；若有婆羅門道人，行求雞道者，死後生雞中；若有婆羅門道人，行求摩尼越天、求女人者、求大神者、求日月者，有日三過浴水中，求生天上者，有事天者，事日月者求天者。」",
    "T01n0023_003:0289a17_0": "佛言：「是癡見者，墮兩惡道，一者泥犁、二者畜生。",
    "T01n0023_003:0289a18_1": "若有婆羅門道人，說見如是：『我與世有常。』",
    "T01n0023_003:0289a19_0": "言：『我至誠，其餘者為癡。』",
    "T01n0023_003:0289a19_1": "有言：『我與世非常，我至誠，其餘者為癡。』",
    "T01n0023_003:0289a20_2": "有言：『我與世有常無常，我至誠，其餘者為癡。』",
    "T01n0023_003:0289a21_3": "有言：『我與世亦不常亦不無常，我至誠，其餘者為癡。』",
    "T01n0023_003:0289a22_4": "有言：『我與世有限，我至誠，其餘者為癡。』",
    "T01n0023_003:0289a23_5": "有言：『我與世無限，我至誠，其餘者為癡。』",
    "T01n0023_003:0289a24_6": "有言：『我與世有限無限，我至誠，其餘者為癡。』",
    "T01n0023_003:0289a25_7": "有言：『我與世亦不有限亦不無限，我至誠，其餘者為癡。』",
    "T01n0023_003:0289a26_8": "有言：『我有是身命，我至誠，其餘者為癡。』",
    "T01n0023_003:0289a27_9": "有言：『我身死異，我至誠，其餘者為癡。』",
    "T01n0023_003:0289a28_10": "有言：『無有身命，我至誠，其餘者為癡。』",
    "T01n0023_003:0289a29_11": "有言：『亦不有身命亦不無身命，我至誠，其餘者為癡。』",
    "T01n0023_003:0289b01_12": "有言：『人生時所從來，死後亦趣彼，我至誠，其餘者為癡。』",
    "T01n0023_003:0289b02_13": "有言：『無所從來生，死後亦趣彼，我至誠，其餘者為癡。』",
    "T01n0023_003:0289b03_14": "有言：『有所從來生，無所從來生，死後亦趣彼，我至誠，其餘者為癡。』",
    "T01n0023_003:0289b05_15": "有言：『亦不有所從生，亦不無所從生，我至誠，其餘者為癡。』」",
    "T01n0023_003:0289b07_0": "佛言：「其有婆羅門道人言：『我於世有常，我至誠其，餘者為癡。』",
    "T01n0023_003:0289b08_1": "其人所行，見有我有命有身，見世間是，故言：『我與世有常。』",
    "T01n0023_003:0289b09_2": "有言：『我與世無常。』",
    "T01n0023_003:0289b10_3": "有言：『我與世有常無常。』",
    "T01n0023_003:0289b10_4": "有言：『我與世亦不有常亦不無常。』",
    "T01n0023_003:0289b11_5": "各言：『我至誠，其餘者為癡。』",
    "T01n0023_003:0289b11_6": "其人所行，見有我有命有身，見世間是，故言：『我與世有常。』",
    "T01n0023_003:0289b13_7": "其有婆羅門道人言：『我與世有限，我至誠，其餘者為癡。』",
    "T01n0023_003:0289b14_8": "其人所見，有我有命，是故言：『命有限人有限。』",
    "T01n0023_003:0289b15_9": "在腹中時，死後塜間葬埋同等，人從初生受身四分，七反生死，已後得道，是故言：『我與世有限。』",
    "T01n0023_003:0289b17_10": "有言：『我與世無限，我至誠，其餘者為癡。』",
    "T01n0023_003:0289b18_11": "其人所見，有我有命有身，見世間，言：『有命有人無限，在人腹中時，死後塜間葬埋同等，從初生受身四分，七反生死即得道。』",
    "T01n0023_003:0289b21_12": "若婆羅門道人說見言：『我與世有限無限。』",
    "T01n0023_003:0289b22_13": "其人所見，有我有命有身，見世間，言：『命無限人有限，在人腹中時，死後葬埋同等，從初生受身四分，七反生死後得道。』",
    "T01n0023_003:0289b24_14": "人所見亦不有限亦不無限我及世者，其人言：『命有限，人在腹中時，死後葬埋同等，從初生受身四分，七反生死後得道。』",
    "T01n0023_003:0289b27_15": "是故言：『亦不有限亦不無限。』",
    "T01n0023_003:0289b28_16": "若有婆羅門道人所言，見有是命有是身，其人言：『今世命常在，後世命常在。』",
    "T01n0023_003:0289c01_0": "是故言：『我至誠，其餘者為癡。』",
    "T01n0023_003:0289c01_1": "有道人所見，命異人異，其人言：『今有壽，後世無有壽。』",
    "T01n0023_003:0289c02_2": "是故言：『我至誠，其餘者為癡。』",
    "T01n0023_003:0289c03_3": "若婆羅門道人言：『今見命盡死，後世轉行生。』",
    "T01n0023_003:0289c04_4": "故言：『我至誠，其餘者為癡。』",
    "T01n0023_003:0289c05_5": "有婆羅門道人言：『亦不有命亦不有身，今世命盡滅，後世亦盡滅。』",
    "T01n0023_003:0289c06_6": "若有婆羅門道人，所見言：『生所從來死亦趣彼者，我至誠，其餘者為癡。』",
    "T01n0023_003:0289c08_7": "其人見今世有身命，見後世有身命，故言：『我至誠，其餘者為癡。』",
    "T01n0023_003:0289c09_8": "若有婆羅門道人，所見言：『無所從來生，死亦至彼，亦不見今世有命，亦不見後世無命。』",
    "T01n0023_003:0289c11_9": "若有婆羅門道人，所見言：『有從無所從來生，死亦趣彼，我至誠，其餘者為癡，亦不見今世有身命，亦不見後世有身命。』",
    "T01n0023_003:0289c14_10": "若有婆羅門道人，所見言：『亦不有亦不無所從來生，我至誠，其餘者為癡。』",
    "T01n0023_003:0289c15_11": "其人亦非不見今世有身命，亦非不見後世有身命。」",
    "T01n0023_003:0289c17_0": "佛告比丘：「乃往去世時，有王名不現面。",
    "T01n0023_003:0289c17_1": "爾時，多聚會盲子，便問盲子：『汝曹寧知象所類不？』",
    "T01n0023_003:0289c19_0": "盲子白言：『不知。",
    "T01n0023_003:0289c19_1": "天王！』",
    "T01n0023_003:0289c19_2": "王言：『汝欲知象所類不？』",
    "T01n0023_003:0289c20_3": "白言：『欲知。』",
    "T01n0023_003:0289c20_4": "爾時勅使將象來，令眾盲子捫之。",
    "T01n0023_003:0289c21_5": "中有盲子，捫象得鼻；中有盲子，捫象得牙；中有盲子，捫象得耳；中有盲子，捫象得頭；中有盲子，捫象得背；中有盲子，捫象得腹；中有盲子，捫象得後脚；中有盲子，捫象得膝；中有盲子，捫象得前脚；中有盲子，捫象得尾。",
    "T01n0023_003:0289c26_6": "時，王不現面問眾盲子言：『象何等類？』",
    "T01n0023_003:0289c26_7": "得象鼻者言：『象如曲車轅。』",
    "T01n0023_003:0289c27_8": "得象牙者言：『象如杵。』",
    "T01n0023_003:0289c27_9": "得象耳者言：『象如箕。』",
    "T01n0023_003:0289c28_10": "得象頭者言：『象如鼎。』",
    "T01n0023_003:0289c28_11": "得象背者言：『象如積。』",
    "T01n0023_003:0289c29_12": "得象腹者言：『象如壁。』",
    "T01n0023_003:0289c29_13": "得象後脚者言：『象如樹。』",
    "T01n0023_003:0290a01_14": "得象膝者言：『象如柱。』",
    "T01n0023_003:0290a01_15": "得象前脚者言：『象如臼。』",
    "T01n0023_003:0290a02_16": "得象尾者言：『象如蛇。』",
    "T01n0023_003:0290a02_17": "各各共爭不相信，自呼為是，言象如是；一人言不如是。",
    "T01n0023_003:0290a04_18": "王歡喜笑。」",
    "T01n0023_003:0290a04_19": "佛言：「如是，其有異道人，不知苦諦所從起，亦不知苦習諦、苦盡諦、苦滅道諦，各各諦不相信、罵詈，自呼為是。",
    "T01n0023_003:0290a06_20": "若有沙門道人，知苦習盡滅道諦所從起，便共和合同。",
    "T01n0023_003:0290a08_21": "譬如乳，一合無亂，但說佛教，行安隱。」",
    "T01n0023_003:0290a09_0": "佛言：「比丘！",
    "T01n0023_003:0290a09_1": "當諦行是苦諦，習、盡、道諦。」",
    "T01n0023_003:0290a10_0": "大樓炭經高善士品第七之一",
    "T01n0023_003:0290a11_0": "佛言：「凡夫有三事，覺知高事，知其行所念。",
    "T01n0023_003:0290a12_0": "何等為三事？",
    "T01n0023_003:0290a12_1": "一者人心念善、口言善、至誠身行善。",
    "T01n0023_003:0290a13_2": "假令惡人，心念不善、口言不善、身行不善，高人知為不善也。",
    "T01n0023_003:0290a14_3": "所以言高者何？",
    "T01n0023_003:0290a14_4": "人心念善、口言善、至誠身行善。",
    "T01n0023_003:0290a15_5": "高人於世間有三事，得其福。",
    "T01n0023_003:0290a16_6": "何等為三事？",
    "T01n0023_003:0290a16_7": "一者與耆老會坐，若於堂上，里巷間行間道中行，及耆老共坐，共稱譽高士行善。",
    "T01n0023_003:0290a18_8": "高士念言：『令眾人共稱譽人，善哉！』",
    "T01n0023_003:0290a19_9": "即有是高人，心即安隱，又聞此語，心亦歡喜，身亦安隱。",
    "T01n0023_003:0290a20_10": "高人有時見處盜賊，為縣官所捕取，酷毒治之，反縛鐵鑽，斬其手足，解解斷之，截耳截鼻，竹篦鞭之，復寸寸斬之，持餧虎狼，中有令象蹈殺者、中有持囊裹燒之者、中有蒸殺之者、中有生耗者、有出城外刑者。",
    "T01n0023_003:0290a25_11": "高士見之念言：『我不為惡也，王但取惡人，我當何等憂乎？",
    "T01n0023_003:0290a26_12": "我至老不憂縣官。』",
    "T01n0023_003:0290a26_13": "是高士用是故心歡喜。",
    "T01n0023_003:0290a27_14": "高人心念善、口言善、身行善，若有病瘦著床困劣時，強健時所作善，悉在目前自見之。",
    "T01n0023_003:0290a29_15": "人不殺生、不取他人財物、不犯人婦女、不欺人、不兩舌、不惡口、不妄言、不嫉妬、不貪餘，信作善得善，作惡得惡。",
    "T01n0023_003:0290b03_0": "即自見第二忉利天上人，往來見佛，見阿羅漢，諸強健時所作善，皆在前見。",
    "T01n0023_003:0290b04_1": "其人病者自念：『豈我強健時所作善故，至使眾善來見我道，就使我死，自當上天在善人之中。』",
    "T01n0023_003:0290b06_2": "用是三事，高士其心歡喜身安。」",
    "T01n0023_003:0290b07_3": "佛言：「假令高善士自知作善當得善，不復畏死生也，略無所在。",
    "T01n0023_003:0290b09_4": "高善士常自念欲遠去惡軀，軀中有骨血不淨潔臭處，意欲早死更就善軀。",
    "T01n0023_003:0290b10_5": "所以者何？",
    "T01n0023_003:0290b11_0": "以能念所樂可愛處，歡喜獨上天為樂可愛也，最可喜。」",
    "T01n0023_003:0290b12_1": "諸沙門問佛：「願為我說天上樂意云何？」",
    "T01n0023_003:0290b13_2": "佛言：「聽我說之。」",
    "T01n0023_003:0290b13_3": "諸沙門言：「受教。」",
    "T01n0023_003:0290b14_0": "佛言：「譬如遮迦越羅王，有七寶持有四事，餘人所無有。",
    "T01n0023_003:0290b15_1": "又有五種所思，所欲得皆在前。",
    "T01n0023_003:0290b15_2": "王有七寶。",
    "T01n0023_003:0290b16_3": "何等為七寶？",
    "T01n0023_003:0290b16_4": "一者自然生一金輪、二者白象、三者紺色馬、四者摩尼珠、五者聖玉女、六者聖輔臣、七者聖主兵臣。」",
    "T01n0023_003:0290b18_5": "佛言：「汝欲知一金輪所主不？",
    "T01n0023_003:0290b19_6": "王以月十五日晦日沐浴，沐浴已於正殿，與諸婦女共坐。",
    "T01n0023_003:0290b20_7": "遙見金輪飛來，輪有千輻，輻轂皆正好無比，常去地三四丈。",
    "T01n0023_003:0290b22_8": "王見金輪，便生意言：『諸高士云：「為遮迦越羅王事，有金輪飛來，來者常從東方來。",
    "T01n0023_003:0290b23_9": "有千輻，輻轂正好，有是金輪寶者，當為遮迦越羅王。」",
    "T01n0023_003:0290b25_10": "今我將得無當為遮迦越羅王乎！』",
    "T01n0023_003:0290b25_11": "王自思念，欲試此金輪。",
    "T01n0023_003:0290b26_12": "王起坐，正衣服長跪，向金輪言：『如今為我來者，當案行諸國故事法。』",
    "T01n0023_003:0290b27_13": "王言適竟，金輪便東飛。",
    "T01n0023_003:0290b28_14": "王傍諸大臣及官屬，皆隨之飛；金輪所止處，王諸官屬，亦隨其止。",
    "T01n0023_003:0290b29_15": "金輪到國郡，國諸王皆來，長跪叩頭言：『此國界皆大王所有。』",
    "T01n0023_003:0290c02_16": "又持銀鉢盛滿金粟，復以金鉢盛以銀粟以上獻。",
    "T01n0023_003:0290c03_17": "郡國諸王皆言：『此國中豐熟，穀米平賤，風雨時節，人民熾樂，大王可受國留於是。』",
    "T01n0023_003:0290c05_18": "王因報諸王言：『汝曹便自治國，但以正法，勿失故事，慎無殺生、無妄取他人財物、無妄犯人婦女、無得欺人、無得兩舌、無得惡口、無得妄言、無得嫉妬、無得貪餘、無得瞋恚惡心也，皆奉行此十事。",
    "T01n0023_003:0290c10_19": "其有犯十事中一事者，勿令在國中也。』",
    "T01n0023_003:0290c11_0": "大王隨金輪至東方，教誡諸郡國諸王訖竟，復隨金輪飛到南方。",
    "T01n0023_003:0290c12_1": "金輪所止處，大王與千乘萬騎共屯止，南方郡國諸王，皆復來叩頭長跪言：願上郡國界，及金銀鉢盛滿金銀粟，上獻物如東方諸國王之禮。",
    "T01n0023_003:0290c15_2": "金輪復飛至西方，傍臣及官屬，悉復隨金輪所止。",
    "T01n0023_003:0290c16_3": "西方郡國諸王，皆來叩頭長跪言：願上國界，及金銀鉢盛滿金銀粟上獻物，復如南方諸王之禮。",
    "T01n0023_003:0290c19_0": "金輪復飛到北方，金輪所止，大王及諸官屬，亦隨金輪所止。",
    "T01n0023_003:0290c20_1": "諸郡國諸王，皆來叩頭長跪言：『願上國界，人民熾樂，米穀平賤，風雨時節，大王宜可案治於此。』",
    "T01n0023_003:0290c22_2": "又復以金銀鉢盛滿金銀粟上大王。",
    "T01n0023_003:0290c23_3": "大王不受，因報諸王曰：『汝曹皆自以正心治國，勿失故事，無得殺生、無得取他財物、無得犯人婦女、無得欺人、無得兩舌、無得惡口、無得妄言、無得嫉妬、無得貪餘、無得瞋恚、無得惡心，皆奉行此十事。",
    "T01n0023_003:0290c27_4": "其有犯十事中一事者，勿令在國中也。』",
    "T01n0023_003:0290c28_5": "大王重令四海四方訖竟，因隨金輪，還故國上殿，金輪常在王前見，其王有是金輪寶如是。",
    "T01n0023_003:0291a01_6": "「王復有象寶。",
    "T01n0023_003:0291a02_7": "象寶者何等類？",
    "T01n0023_003:0291a02_8": "其象正白無比，軀畏以牙齒蹄足，皆具傭好，皆以金為鞍勒。",
    "T01n0023_003:0291a04_0": "當胸鏤掖皆以黃金，當臚怕額身皆以白珠。",
    "T01n0023_003:0291a05_1": "行即飛行，自在欲所到。",
    "T01n0023_003:0291a05_2": "王傍臣白王言：『賀大王！",
    "T01n0023_003:0291a06_3": "國中白象寶，其白絕麗無比，軀畏牙齒蹄足，皆白傭好，皆以黃金為鞍勒。",
    "T01n0023_003:0291a07_4": "當胸鏤掖皆以黃金，當臚怕額皆以白珠。",
    "T01n0023_003:0291a08_5": "行即飛行，自在所至到。』",
    "T01n0023_003:0291a09_6": "王見象，大歎言：『象有相姝好，當教習令行步進止。』",
    "T01n0023_003:0291a10_7": "王因付左右曉事者，令教之。",
    "T01n0023_003:0291a11_8": "數日之間，皆習知行步。",
    "T01n0023_003:0291a11_9": "王意欲騎乘試象，日出一竿，王騎試之。",
    "T01n0023_003:0291a12_10": "象因周旋四方四海，屈還故宮飯食。",
    "T01n0023_003:0291a13_11": "「遮迦越羅王有馬寶。",
    "T01n0023_003:0291a13_12": "馬寶者何等類？",
    "T01n0023_003:0291a14_13": "馬即紺色，被髮澤好，持頭如象金具馬鞍勒，鏤掖帶皆黃金，當臚怕額，皆以白珠。",
    "T01n0023_003:0291a16_14": "行即飛行，自在所欲至到。",
    "T01n0023_003:0291a16_15": "傍臣白王：『賀王國中有是馬寶。",
    "T01n0023_003:0291a17_16": "即紺色被髮澤好，持頭如象，鞍勒鏤掖及帶皆黃金，當臚怕額皆以白珠。』",
    "T01n0023_003:0291a19_17": "王見大歡喜，即復令左右教習之。",
    "T01n0023_003:0291a20_18": "數日間，馬復習知行步。",
    "T01n0023_003:0291a20_19": "王意欲試馬，日出一竿，王騎馬，馬即飛行，周匝四方四海，旋還故宮飯食。",
    "T01n0023_003:0291a22_20": "遮迦越羅王馬寶如是。",
    "T01n0023_003:0291a22_21": "「王有明月珠寶。",
    "T01n0023_003:0291a23_22": "明月珠寶者何等類？",
    "T01n0023_003:0291a23_23": "珠色極青，玎針八觚，在宮中皆明，火焰所照，周匝四十里，如日之明。",
    "T01n0023_003:0291a25_24": "王意欲試珠明，人定已後，陰冥如漆，以珠繫著金竿頭，夜出城，將妻子千乘萬騎，詣離宮諸署別觀。",
    "T01n0023_003:0291a27_25": "珠明如日出，令車騎明，復遠千乘萬騎，周匝四十里。",
    "T01n0023_003:0291a28_26": "城傍居民，見珠明，皆相謂：『起，起。",
    "T01n0023_003:0291a29_27": "日出乃高如是。",
    "T01n0023_003:0291a29_28": "各各自當趣市賣買，何反欲臥！』",
    "T01n0023_003:0291b01_29": "遮迦越羅王有摩尼珠寶如是。",
    "T01n0023_003:0291b02_30": "「王有聖玉女。",
    "T01n0023_003:0291b02_31": "玉女者何等類耶？",
    "T01n0023_003:0291b02_32": "不長不短，不大不小，不肥不瘦，不白不黑，適得其中，絕端正無比，口氣出如香熏，舉身小毛孔皆香，如欝金香。",
    "T01n0023_003:0291b05_33": "事王晚臥早起，承事不失王意，冬時身則溫，夏則身涼，事王常令不瞋恚，何況其身！",
    "T01n0023_003:0291b07_34": "遮迦越羅王有玉女寶如是。",
    "T01n0023_003:0291b08_35": "「王有聖輔臣，大高遠見人便知情性，以天眼視天下，豫知天下有珍寶藏物，知有主名、無有主名。",
    "T01n0023_003:0291b10_36": "有主名者，為其主護示之；無主名者，以給官用。",
    "T01n0023_003:0291b11_37": "聖輔臣前白王：『快自娛樂不須憂，錢財寶物我自給王。』",
    "T01n0023_003:0291b12_38": "王意疑聖輔臣所言，所求者可得不？",
    "T01n0023_003:0291b13_39": "王便與聖輔臣，共載一船，到海中央，王便語聖輔臣言：『我欲得寶物，今於此間與我。』",
    "T01n0023_003:0291b15_40": "聖輔臣言：『須我出在陸地可得。』",
    "T01n0023_003:0291b16_41": "王曰：『我在陸地不用也，欲於此得之耳。』",
    "T01n0023_003:0291b16_42": "聖輔臣便以手抄水中得金寶，大如車輪，以著船上，不可勝數。",
    "T01n0023_003:0291b18_43": "王言：『止！",
    "T01n0023_003:0291b18_44": "止！",
    "T01n0023_003:0291b18_45": "船滿且重。』",
    "T01n0023_003:0291b18_46": "遮迦越羅王聖輔臣如是。",
    "T01n0023_003:0291b19_47": "「王有持兵導道聖臣者何等類？",
    "T01n0023_003:0291b20_48": "高才勇健，無所不知。",
    "T01n0023_003:0291b20_49": "當欲起兵無央數，不欲兵則止。",
    "T01n0023_003:0291b21_50": "持兵導道臣白王言：『今王快自娛樂，勿憂國事，王當用兵者，我自戰鬪。』",
    "T01n0023_003:0291b22_51": "王意欲試導道聖臣，便取國中人馬象皆被鎧，乃得自副，步兵被鎧，刀兵自副，王心自念言：『令是兵出行快耶！』",
    "T01n0023_003:0291b25_52": "王心甫念，兵便前行，王念言：『欲令兵止。』",
    "T01n0023_003:0291b26_53": "兵即復止。",
    "T01n0023_003:0291b26_54": "王意念言：『使兵罷去。』",
    "T01n0023_003:0291b26_55": "兵即罷去。",
    "T01n0023_003:0291b27_56": "遮迦越羅王，導道主兵臣如是。",
    "T01n0023_003:0291b27_57": "遮迦越羅王有七寶如是。",
    "T01n0023_003:0291b28_58": "「王有四事，與凡人有異。",
    "T01n0023_003:0291b29_0": "何等為四？",
    "T01n0023_003:0291b29_1": "一者年壽無央數，人中無有壽如遮迦越羅王者；二者常安隱，未甞有病，飲食皆消，身體寒溫適時，人中安隱無過遮迦越羅王者；三者端正無比，過於世間人，但不如天人；四者萬姓皆愛王，視皆如父母，王愛萬姓，如父母愛其子。",
    "T01n0023_003:0291c05_2": "正偶出到諸署別觀，萬姓謂王御者言：『令車徐行，我欲視王無厭極也。",
    "T01n0023_003:0291c07_3": "祝願王，令壽無極！』",
    "T01n0023_003:0291c07_4": "王復語御車者：『徐行，我欲見我國人民，使子壽無極！』",
    "T01n0023_003:0291c08_5": "遮迦越羅王有是四事，凡人所無。",
    "T01n0023_003:0291c09_6": "「王有五願，願所思常在前；心所喜、舌所喜、目所喜，所好所愛皆在前；耳所聞聲歌樂善聲。",
    "T01n0023_003:0291c11_7": "鼻所聞香，腹中所喜，鼻聞芬芳，皆在前；口所嗜鹹酢甘甜，諸美物皆在前；名清淨細靡，所喜皆在前。",
    "T01n0023_003:0291c13_8": "是遮迦越羅王五所思也。",
    "T01n0023_003:0291c14_9": "王目未曾見惡、耳未曾聞惡、鼻未曾聞臭處、口未曾食不甘之物、身未曾衣麤惡之衣。」",
    "T01n0023_003:0291c16_10": "佛告諸沙門：「如是遮迦越羅王，有七寶奇物、有四特異之相、有五種之思，汝以王為心喜樂之不？」",
    "T01n0023_003:0291c18_11": "諸沙門對曰：「王但有一寶，心喜樂之；何況有七寶乎？」",
    "T01n0023_003:0291c19_12": "佛持一小石著手中，問諸沙門：「我手中石為大耶？",
    "T01n0023_003:0291c20_13": "山為大乎？」",
    "T01n0023_003:0291c21_14": "諸沙門言：「佛手中石小小，奈何比山乎？",
    "T01n0023_003:0291c22_15": "百倍千倍萬倍億倍，尚不如山大也！」",
    "T01n0023_003:0291c22_16": "佛言：「如我手中小石，大不如山大也，百倍千倍萬倍億倍千萬倍億萬倍，尚不如山大也。",
    "T01n0023_003:0291c25_0": "遮迦越羅王雖有七寶、四異相、有五種所思，不如天上樂，百倍千倍萬倍億倍千萬億倍。",
    "T01n0023_003:0291c27_1": "譬如佛手中小石與大山。」",
    "T01n0023_003:0291c27_2": "佛言：「高善士於世間，心念善、口言善、至誠身行善，於世間壽命盡，死後皆上第二忉利天上，生作天人。",
    "T01n0023_003:0292a01_0": "於世間百歲為忉利天上一日一夜，世間三千歲為忉利天上一月，世間三萬六千歲為忉利天上一歲。",
    "T01n0023_003:0292a03_1": "如天上計，第二忉利天上人壽千歲。",
    "T01n0023_003:0292a04_2": "忉利天外門，廣七百里，外城壁七重，有七重渠水，水中皆各有四色蓮華，水底皆有金沙。",
    "T01n0023_003:0292a06_3": "城上各有欄楯，皆金銀琉璃水精，城門皆有金銀水精為欄楯也，七重地各有七重樹，金樹銀樹琉璃樹水精樹珊瑚樹虎魄樹車璩樹，金樹金根金莖銀葉銀華銀實，銀樹者銀根銀莖金葉金華金實，琉璃樹者琉璃根琉璃莖水精葉水精華水精實，水精樹者水精根水精莖琉璃葉琉璃華琉璃實，珊瑚樹者珊瑚根珊瑚莖虎魄葉虎魄華虎魄實，虎魄樹者虎魄根虎魄莖車璩葉車璩華車璩實，車璩樹者車璩根車璩莖馬瑙葉馬瑙華馬瑙實。",
    "T01n0023_003:0292a16_4": "城門深二百八十里，高六百四十里，門楣額皆銀也，金作門兩扉關皆金也。",
    "T01n0023_003:0292a18_5": "有五百鬼守門外。",
    "T01n0023_003:0292a18_6": "宮中門，天所止處，縱廣二千里。",
    "T01n0023_003:0292a19_7": "有壁皆七寶色，金銀水精琉璃珊瑚虎魄車璩，七重水繞壁，七重寶樹如外門，高六百四十里，深二百八十里，以銀為楣額金，兩扇金門閫，五百鬼共守門。",
    "T01n0023_003:0292a22_8": "天所止處，縱廣二千里，有七種寶壁七重，七重渠水，諸欄楯、寶樹如外門，高廣深如外門等，守門鬼數如外門。",
    "T01n0023_003:0292a25_9": "「忉利天東出，有遊戲處名曰難檀桓，周匝七億里，七重壁金銀壁珊瑚壁琉璃壁虎魄壁車璩壁水精壁，有七渠水，底沙皆金也，有四色蓮華。",
    "T01n0023_003:0292a28_10": "城上有七寶欄楯，七重壁，各各有七寶樹，金樹者金根金莖銀葉銀華銀實，銀樹者銀根銀莖金葉金花金實，水精樹者水精根水精莖琉璃葉琉璃華琉璃實，琉璃樹者琉璃根琉璃莖水精葉水精華水精實，廬大道廣六百四十里，道兩邊七重壁，皆金銀水精琉璃虎魄珊瑚車璩。",
    "T01n0023_003:0292b05_11": "一壁間皆有渠水，水中有四色蓮華，其水底皆有金沙，壁上有欄楯，皆七寶如中面。",
    "T01n0023_003:0292b07_12": "有七寶樹，金樹銀樹水精樹琉璃樹虎魄樹珊瑚樹車璩樹。",
    "T01n0023_003:0292b09_0": "其廬中有兩石，一石名難、一石名難遠，縱廣各四千里，其石軟且結細如綩綖。",
    "T01n0023_003:0292b10_1": "廬中有兩浴池，一浴池名難陀、二名難陀尼，縱廣各四千里。",
    "T01n0023_003:0292b12_2": "池中生四色蓮華，其一者青色、二者紅色、三者紫色、四者白色，其水底沙皆金也。",
    "T01n0023_003:0292b14_0": "忉利天欲遊戲時，便相將詣東廬，相娛樂極意，是故字為難檀桓廬也。",
    "T01n0023_003:0292b15_1": "「出忉利南城門，名為質羅瀨，周匝七億里，其廬壁七重，金壁銀壁水精壁琉璃壁虎魄壁珊瑚壁車璩壁。",
    "T01n0023_003:0292b18_2": "一壁間者，各有一渠水，水中四色蓮華，其水底沙皆金也，有七寶樹，金樹銀樹琉璃樹水精樹虎魄樹珊瑚樹車璩樹，其壁上皆金銀琉璃水精珊瑚虎魄車璩欄楯。",
    "T01n0023_003:0292b22_3": "質羅瀨廬道，廣六百四十里，皆七重壁，金銀水精琉璃珊瑚虎魄車璩壁。",
    "T01n0023_003:0292b23_4": "一壁間者，有一渠水，水中有四色蓮華，青、紅、紫、白，其水底皆金沙，有七寶欄楯，金欄銀欄水精欄琉璃欄珊瑚欄虎魄欄車璩欄，有七寶樹，金樹銀樹水精樹琉璃樹珊瑚樹虎魄樹車璩樹。",
    "T01n0023_003:0292b28_5": "其廬中有兩石，縱廣各四千里，細且軟如綩綖，一名質羅、二者名質多謣羅。",
    "T01n0023_003:0292b29_6": "其廬中兩浴池，一池名質多、二者名質。",
    "T01n0023_003:0292c01_7": "兩池中有四色蓮華，青、紅、紫、白，其水底皆金沙。",
    "T01n0023_003:0292c02_8": "其廬中有四種寶樹，金銀樹水精琉璃樹。",
    "T01n0023_003:0292c03_9": "忉利天出到質羅瀨廬上，戲自相娛樂，娛樂無極，諸四寶照諸天人，令正斑斕色，是故名為質羅瀨。",
    "T01n0023_003:0292c06_0": "質羅瀨者，斑斕廬也。",
    "T01n0023_003:0292c06_1": "「忉利天北出，城門有廬，名為頗類，縱廣七億里，七重寶壁、七重水，水底皆金沙，欄楯如南方，其廬道廣六百四十里。",
    "T01n0023_003:0292c09_2": "廬中有兩石，縱廣各四千里，一者名迦羅、二者名迦羅尸羅，細軟如綩綖。",
    "T01n0023_003:0292c10_3": "有兩浴池，縱廣四千里，一池名乾陀起，有四色蓮華，青紅紫白。",
    "T01n0023_003:0292c12_4": "忉利天欲戲頗類廬時，形體便僵，如人沐浴已後身體皆滑，忉利天人北入廬身體皆滑，是故名為頗類廬也。",
    "T01n0023_003:0292c14_5": "「忉利天西出，廬名為彌尸耶遠，縱廣七億里，有七重壁，七渠水，七寶樹，七寶欄楯，四色蓮華，水底皆金沙，如北方。",
    "T01n0023_003:0292c17_6": "其道廣六百四十里，七重寶壁、七渠水、七寶樹、七寶欄楯、四色蓮華，水底皆金沙，如北方。",
    "T01n0023_003:0292c19_7": "廬中有兩好石，各縱廣四千里，細軟如綩綖，一者名北羅，二者名北羅越。",
    "T01n0023_003:0292c20_8": "有兩浴池，縱廣各四千里，其池中有四色蓮華，青紅紫白，水底皆金沙，一池名波尸，二名為雲。",
    "T01n0023_003:0292c22_9": "忉利天欲行到彌尸耶遠廬戲時，忉利天上無有尊卑貧富豪弱，皆得入彌尸耶遠廬，是故名為彌尸耶遠廬。",
    "T01n0023_003:0292c25_10": "「忉利天上宮中中庭殿前，有百種色寶物，在王前自布地，宮中有七百樓，金陛銀陛，琉璃陛水精陛，一陛下者，各有十六琉璃柱照之。",
    "T01n0023_003:0293a03_11": "宮中有四坐床，金床銀床水精床琉璃床，以天坐其上，念萬姓善，亦念諸天善。",
    "T01n0023_003:0293a05_12": "天王所止處殿，名為提延。",
    "T01n0023_003:0293a05_13": "其殿上有百巷，巷有百室，室有七玉女，玉女各有七御者。",
    "T01n0023_003:0293a07_14": "其殿紺琉璃色，及諸天皆繞殿。",
    "T01n0023_003:0293a07_15": "南方有樹，名為波質拘耆羅樹，根入地二百里，上枝四出，樹高四千里，東西二千里，南北二千里。",
    "T01n0023_003:0293a09_16": "樹當華時，風從上吹，華香下行四千里，逆風行二千里。",
    "T01n0023_003:0293a11_17": "樹當華時，諸天共坐樹下，自相娛樂百二十日，天上百二十日為世間萬二千歲。",
    "T01n0023_003:0293a13_0": "諸天欲以白寶象戲，象名曰倪羅遠，象自化作三十二頭，頭有七牙，牙化作七浴池。",
    "T01n0023_003:0293a14_1": "浴池中各作七蓮華，蓮華枝有千葉，一葉上者有一玉女舞。",
    "T01n0023_003:0293a16_2": "王所思皆在前極意。",
    "T01n0023_003:0293a16_3": "「人於世間，雖作善不能多者，心念作善少、口言善少、身行善少，雖生忉利天上，不能得入東難檀桓廬也、不能得入質羅廬也、不能得入北頗類廬也，不能得入香花婆質拘耆羅樹下，但得遙觀，不得前入。",
    "T01n0023_003:0293a21_4": "譬若遮迦越羅王所飯食，諸外宮不得妄入，天上諸天，不得觀者如是。",
    "T01n0023_003:0293a23_5": "人於世間作善，心念善、口言善、至誠身行善，壽終已後，便當得上忉利天。",
    "T01n0023_003:0293a24_6": "高善士上忉利天，極壽死後，復下生在世間，便為王侯家作太子，富貴多饒寶物，為人端正。",
    "T01n0023_003:0293a27_7": "譬若喜掩人初得大金錢金銀珠寶奴婢車馬妻子田宅廬舍，舉有名字，其人自思惟言：『我不賈作販賣，亦不耕田，自致有財，我但戲耳！",
    "T01n0023_003:0293b01_8": "至使得金銀珍寶舍宅田地，至使有名字，為富貴也！』」",
    "T01n0023_003:0293b02_9": "佛言：「如戲兒得利如此，為少薄耳，如此為少薄耳。",
    "T01n0023_003:0293b03_10": "不如心念善、口言善、身行善，得利勝於掩者也。",
    "T01n0023_003:0293b04_11": "所以然者？",
    "T01n0023_003:0293b04_12": "行是三事，死後上忉利天，是高士也。」",
    "T01n0023_003:0293b05_13": "佛語諸沙門：「今我為汝曹說二道，愚癡之道、高善士之道。",
    "T01n0023_003:0293b06_14": "今汝曹自在從何道？",
    "T01n0023_003:0293b07_15": "今我作佛，為汝曹說難易。」",
    "T01n0023_003:0293b08_0": "佛言：「汝曹當於山中，若於樹下、空室中，若於塚間、水所、唐突處，自念五內，早索泥洹之道。」",
    "T01n0023_003:0293b10_1": "佛言：「是我教也。」",
    "T01n0023_003:0293b10_2": "諸沙門皆叉手，受教言語，各前為佛作禮。",
    "T01n0023_003:0293b12_0": "大樓炭經四天王品第八",
    "T01n0023_003:0293b13_0": "佛語比丘：「須彌山王東，去須彌山四萬里，有提頭賴天王城郭，名賢上王處。",
    "T01n0023_003:0293b14_1": "廣長二十四萬里，以七寶作七重壁、七重欄楯、七重交露、七重行樹姝好，周匝圍繞。",
    "T01n0023_003:0293b16_2": "金壁銀門，銀壁金門，琉璃壁水精門，水精壁琉璃門，赤真珠壁馬瑙門，馬瑙壁赤真珠門，車璩壁一切寶門。",
    "T01n0023_003:0293b19_0": "金欄楯者金柱栿銀桄，銀欄楯者銀柱栿金桄，琉璃欄楯者琉璃柱栿水精桄，水精欄楯者水精柱栿琉璃桄，赤真珠欄楯者赤真珠柱栿馬瑙桄，馬瑙欄楯者馬瑙柱栿赤真珠桄，車璩欄楯者車璩柱栿一切寶桄。",
    "T01n0023_003:0293b23_1": "金交露銀垂珞，銀交露金垂珞，琉璃交露水精垂珞，水精交露琉璃垂珞，赤真珠交露馬瑙垂珞，馬瑙交露赤真珠垂珞，車璩交露一切寶垂珞。",
    "T01n0023_003:0293b27_2": "金樹者金莖根銀枝葉華實，銀樹者銀莖根金枝葉花實，琉璃樹者琉璃莖根水精枝葉花實，水精樹者水精莖根琉璃枝葉華實，赤真珠樹者赤真珠莖根馬瑙枝葉華實，馬瑙樹者馬瑙莖根赤真珠枝葉花實，車璩樹者車璩莖根一切寶枝葉華實。",
    "T01n0023_003:0293c03_3": "門上有曲箱蓋交露，下有園觀浴池。",
    "T01n0023_003:0293c04_4": "有種種樹，種種葉，種種花，種種實。",
    "T01n0023_003:0293c05_5": "種種香出，種種飛鳥相和而鳴。",
    "T01n0023_003:0293c06_6": "「須彌山王南去四萬里，有毘樓勒天王城郭，名善見。",
    "T01n0023_003:0293c07_7": "廣長二十四萬里，王處亦有七寶七重壁、七重欄楯、七重交露、七重行樹，周匝圍遶姝好。",
    "T01n0023_003:0293c09_8": "門上有曲箱蓋交露，下有園觀浴池樹木，飛鳥相和而鳴。",
    "T01n0023_003:0293c10_9": "「須彌山王西去四萬里，有天名毘留羅。",
    "T01n0023_003:0293c11_10": "有城郭，廣長二十四萬里，王處亦有七寶七重壁、七重欄楯、七重交露、七重樹木，周匝圍遶姝好。",
    "T01n0023_003:0293c13_11": "門上有曲箱蓋交露，下有園觀浴池樹木，飛鳥相和而鳴。",
    "T01n0023_003:0293c15_12": "「須彌山王北去四萬里，有天王名毘沙門。",
    "T01n0023_003:0293c16_13": "有三城郭，廣長各二十四萬里，王處一者名沙摩、二者名波迦羅曰、三者名阿尼槃，亦有七寶作七重壁、七重欄楯、七重交露、七重行樹，周匝圍繞姝好。",
    "T01n0023_003:0293c19_14": "門上有曲箱蓋交露，下有園觀浴池樹木，飛鳥相和而鳴。",
    "T01n0023_003:0293c20_15": "「阿尼槃王處東，毘沙門天王，有山名迦比延。",
    "T01n0023_003:0293c21_16": "高廣長四千里，以四寶金銀水精琉璃作之，山周匝有垣墻，廣長二萬里，以七寶作七重壁、七重欄楯、七重交露、七重樹木，周匝圍繞姝好。",
    "T01n0023_003:0293c25_17": "四面有門，以四寶作。",
    "T01n0023_003:0293c25_18": "上曲箱蓋交露，下有園觀浴池樹木，飛鳥相和而鳴。",
    "T01n0023_003:0293c26_19": "迦比延山阿尼槃王處，有大毘沙門天王浴池，名那利。",
    "T01n0023_003:0293c28_20": "廣長二千里，周匝有垣墻，水底皆金沙，水涼且清，浴池周匝，以四寶作重壁、欄楯、交露、樹木姝好，中生青蓮華、黃蓮華、白蓮華、赤蓮華，光照二十四里，香亦聞二十四里，浴池周匝有堦。",
    "T01n0023_003:0294a03_21": "「毘沙門天王，欲至迦比延山遊戲相娛樂，即時念提頭賴天王。",
    "T01n0023_003:0294a04_22": "提頭賴天王即言：『毘沙門天王以念我。』",
    "T01n0023_003:0294a05_23": "即時莊嚴衣被冠幘，嚴駕，與無央數揵沓和，百千周匝圍繞，從賢上城出，往至毘沙門天王所，在前住。",
    "T01n0023_003:0294a07_24": "爾時，毘沙門天王念毘樓勒天王。",
    "T01n0023_003:0294a08_25": "毘樓勒天王即時念言：『毘沙門天王已念我。』",
    "T01n0023_003:0294a09_26": "便著衣冠幘，嚴駕，與無央數百千兵九鬼神，從須卑旃城出，往至毘沙門天王所，在前住。",
    "T01n0023_003:0294a11_27": "爾時，毘沙門天王念毘樓勒叉天王。",
    "T01n0023_003:0294a12_28": "毘樓勒叉天王，即自念：『毘沙門天王已念我。』",
    "T01n0023_003:0294a13_29": "便著衣被冠幘，嚴駕，與無央數百千龍俱，從末利旃城出，周匝圍遶，往至毘沙門天王所，在前住。",
    "T01n0023_003:0294a15_30": "爾時，毘沙門天王，著衣被冠幘，嚴駕，與諸天王無央數百千諸鬼神，俱往至迦比延山。",
    "T01n0023_003:0294a17_31": "時，風吹掃迦比延山地，風吹山中樹華散地，四天王便共入迦比延山，相娛樂，快共飲食，一日二日至七日，以後各自罷去。」",
    "T01n0023_003:0294a21_0": "大樓炭經卷第三"
}