[
    {
        "source_sentence": "12 會大般若經第十二會戒波羅蜜",
        "from": "T07n0220k_001:1019a19_0",
        "context_with_next_sentence": true
    },
    {
        "source_sentence": "多分序序",
        "from": "T07n0220k_001:1019a20_0",
        "context_with_next_sentence": true
    },
    {
        "source_sentence": "西明寺沙門玄則撰",
        "from": "T07n0220k_001:1019a22_0",
        "context_with_next_sentence": true
    },
    {
        "source_sentence": "夫欲儲淨法，先滌身器；",
        "from": "T07n0220k_001:1019a23_10",
        "context_with_next_sentence": true
    },
    {
        "source_sentence": "將越愛流，前鳩行檝。",
        "from": "T07n0220k_001:1019a23_20",
        "context_with_next_sentence": true
    },
    {
        "source_sentence": "居其選也，特有戒焉。",
        "from": "T07n0220k_001:1019a24_9",
        "context_with_next_sentence": true
    },
    {
        "source_sentence": "所以復指名區、更申玄集，切身口而流訓，則一言一行斯佛事矣；",
        "from": "T07n0220k_001:1019a25_18",
        "context_with_next_sentence": true
    },
    {
        "source_sentence": "因動靜以研機，則舉足下足斯道場矣。",
        "from": "T07n0220k_001:1019a26_16",
        "context_with_next_sentence": true
    },
    {
        "source_sentence": "誠嶮道之夷蹬，闇室之凝釭，度疫之仙丸，出苦之神馭，鑒德者之明鏡，嚴心者之寶鬘，涉象季之大師，處塵俗之善友。",
        "from": "T07n0220k_001:1019a29_12",
        "context_with_next_sentence": true
    },
    {
        "source_sentence": "雖目之無眹、摶之不觸，而芬郁布寫，類迷迭之盈空；",
        "from": "T07n0220k_001:1019b01_17",
        "context_with_next_sentence": true
    },
    {
        "source_sentence": "潔映澄華，比醍醐之洞色。",
        "from": "T07n0220k_001:1019b02_9",
        "context_with_next_sentence": true
    },
    {
        "source_sentence": "含靈所以埏埴，法界所以彌綸，善逝法王抗之以為明足，具壽尊者養之而為淨命。",
        "from": "T07n0220k_001:1019b04_7",
        "context_with_next_sentence": true
    },
    {
        "source_sentence": "但簡以行處，或非處而難遵；",
        "from": "T07n0220k_001:1019b05_1",
        "context_with_next_sentence": true
    },
    {
        "source_sentence": "格以正乘，或他乘而致爽。",
        "from": "T07n0220k_001:1019b05_13",
        "context_with_next_sentence": true
    },
    {
        "source_sentence": "十七群之喧浴尚動王譏，五百生之掉影仍貽佛誡。",
        "from": "T07n0220k_001:1019b06_16",
        "context_with_next_sentence": true
    },
    {
        "source_sentence": "矧復齅蓮馥而為盜，分釧響以成婬，涅槃為求，保專精而尚犯；",
        "from": "T07n0220k_001:1019b08_6",
        "context_with_next_sentence": true
    },
    {
        "source_sentence": "菩提入願，受欲樂而猶持。",
        "from": "T07n0220k_001:1019b08_18",
        "context_with_next_sentence": true
    },
    {
        "source_sentence": "輕嫌與重性同科，意防與身遮共品，諦故住故，能行所行。",
        "from": "T07n0220k_001:1019b10_4",
        "context_with_next_sentence": true
    },
    {
        "source_sentence": "導以隨喜，融以法性，豈止草繫情殷、木叉義遠，毒龍卷毒、怖鴿忘怖，將被之黎蠢、棲之常樂，使八寒流煦、五熱浮涼，薜荔失其炎河、輪圍發其闇渚。",
        "from": "T07n0220k_001:1019b13_12",
        "context_with_next_sentence": true
    },
    {
        "source_sentence": "行門允備，種智克圓。",
        "from": "T07n0220k_001:1019b14_3",
        "context_with_next_sentence": true
    },
    {
        "source_sentence": "其五軸單譯，一如施分。",
        "from": "T07n0220k_001:1019b14_14",
        "context_with_next_sentence": true
    },
    {
        "source_sentence": "凡息心之士，豈不諏焉！",
        "from": "T07n0220k_001:1019b15_4",
        "context_with_next_sentence": true
    }
]