{
    "T22n1428_032:0786c15_0": "四分律卷第三十二(二分之十一)",
    "T22n1428_032:0786c17_0": "姚秦罽賓三藏佛陀耶舍",
    "T22n1428_032:0786c18_0": "共竺佛念等譯",
    "T22n1428_032:0786c19_0": "受戒揵度之二",
    "T22n1428_032:0786c20_0": "爾時世尊作是思惟已，默然而不說法。",
    "T22n1428_032:0786c20_1": "時梵天王於梵天上，遙知如來心中所念已，念：「世間大敗壞，如來今日獲此妙法，云何默然而住，令世間不聞耶？」",
    "T22n1428_032:0786c23_2": "爾時梵天如力士屈申臂頃，從彼而來到如來前，頭面禮已在一面立，白世尊言：「唯願如來說法，唯願善逝說法。",
    "T22n1428_032:0786c26_3": "世間眾生，亦有垢薄智慧聰明易度者，能滅不善法、成就善法。」",
    "T22n1428_032:0786c27_4": "爾時世尊告梵天王：「如是，如是！",
    "T22n1428_032:0786c28_5": "梵王！",
    "T22n1428_032:0786c28_6": "如汝所言，我向者在閑靜處而生此念言：『我今已獲此法，此法甚深難知難解，永寂休息微妙最上，賢聖所知非愚者所習，眾生異見、異忍、異欲、異命，依於異見樂於樔窟。",
    "T22n1428_032:0787a03_7": "眾生以是樂於樔窟故，於緣起法甚深難解。",
    "T22n1428_032:0787a04_8": "復有甚深難解處，滅諸欲愛盡涅槃，是處亦難見故。",
    "T22n1428_032:0787a05_9": "我今欲說法，餘人不知，則於我唐勞疲苦耳。』」",
    "T22n1428_032:0787a06_10": "時世尊曾見有此二偈，非先所聞，亦未曾說：「我成道極難，　　為在樔窟說；　貪恚愚癡者，　　不能入此法。",
    "T22n1428_032:0787a10_0": "　逆流迴生死，　　深妙甚難解；　著欲無所見，　　愚闇身所覆。",
    "T22n1428_032:0787a12_0": "「是故梵天，我默然而不說法。」",
    "T22n1428_032:0787a12_1": "爾時梵天復白佛言：「世間大敗壞，今如來獲此正法，云何默然不說，令世間不聞耶？",
    "T22n1428_032:0787a14_2": "唯願世尊，時演正法，流布於世。",
    "T22n1428_032:0787a15_3": "世間亦有垢薄聰明眾生易度者，能滅不善法、成就善法。」",
    "T22n1428_032:0787a16_4": "爾時梵天說此語已，復說偈言：「摩竭雜垢穢，　　而佛從中生；　願開甘露門，　　為眾生說法。」",
    "T22n1428_032:0787a20_0": "爾時世尊受梵天勸請已，即以佛眼觀察世間眾生，世間生世間長，有少垢有多垢，利根鈍根，有易度有難度，畏後世罪，能滅不善法、成就善法。",
    "T22n1428_032:0787a23_1": "猶如憂鉢池、鉢頭池、拘牟頭池、分陀利池、憂鉢。",
    "T22n1428_032:0787a24_2": "鉢頭、拘牟頭、分陀利華，有初出地未出水，或有已出地與水齊，或有出水塵水不著。",
    "T22n1428_032:0787a26_3": "如來亦復如是，以佛眼觀世間眾生，世間生世間長，少垢、多垢；利根、鈍根；易度、難度；畏後、世罪，能滅不善法、成就善法。",
    "T22n1428_032:0787a29_4": "爾時世尊即與梵天而說此偈：「梵天我告汝，　　今開甘露門，　諸聞者信受，　　不為嬈故說。",
    "T22n1428_032:0787b04_0": "　梵天微妙法，　　牟尼所得法。」",
    "T22n1428_032:0787b05_0": "爾時梵天知世尊受勸請已，禮世尊足、右遶三匝而去，即沒不現。",
    "T22n1428_032:0787b06_1": "爾時世尊復作是念：「我今當先與誰說法，聞便即解？」",
    "T22n1428_032:0787b07_2": "即念：「阿蘭迦蘭垢薄利根聰明有智，我今寧可先與說法。」",
    "T22n1428_032:0787b09_3": "念已復更智生，今阿蘭迦蘭命終已經七日，亦有諸天來白我言：「阿蘭迦蘭命終來七日。」",
    "T22n1428_032:0787b11_4": "時佛作是念言：「何其苦哉！",
    "T22n1428_032:0787b11_5": "汝有所失，此法極妙如何不聞？",
    "T22n1428_032:0787b12_6": "若得聞者速疾得解。」",
    "T22n1428_032:0787b13_7": "爾時世尊復作是念：「我今當先與誰說法速疾得解？」",
    "T22n1428_032:0787b14_8": "念言：「欝頭藍子垢薄，利根聰明有智，我今寧可先與說法。」",
    "T22n1428_032:0787b15_9": "作是念已，復更智生，欝頭藍子昨日命終，諸天亦來白我言：「欝頭藍子昨日命終。」",
    "T22n1428_032:0787b17_10": "佛言：「何其苦哉！",
    "T22n1428_032:0787b17_11": "汝有所失，此法微妙如何不聞？",
    "T22n1428_032:0787b18_12": "若得聞者速得解脫。」",
    "T22n1428_032:0787b20_0": "爾時世尊復作是念：「我今先當與誰說法，聞我法者速得解脫？」",
    "T22n1428_032:0787b21_1": "念言：「此五比丘執事勞苦，不避寒暑侍衛供養，我今寧可先與說法耶？」",
    "T22n1428_032:0787b23_2": "時世尊復作是念：「五比丘今於何處居止？」",
    "T22n1428_032:0787b24_3": "即以天眼清淨過於天人觀五比丘，於波羅[木*奈]國仙人鹿苑中，見已即往詣彼仙人鹿苑所。",
    "T22n1428_032:0787b26_4": "時見優陀耶梵志亦在路行，遙見世尊，前白佛言：「瞿曇！",
    "T22n1428_032:0787b27_5": "諸根寂靜顏色怡悅，汝師是誰？",
    "T22n1428_032:0787b28_6": "為從誰學？",
    "T22n1428_032:0787b28_7": "為學何法？」",
    "T22n1428_032:0787b28_8": "爾時世尊以偈報言：「一切智為上，　　一切欲愛解；　自然得解悟，　　云何從人學。",
    "T22n1428_032:0787c03_0": "　我亦無有師，　　亦復無等侶；　世間唯一佛，　　澹然常安隱。",
    "T22n1428_032:0787c05_0": "　我是世無著，　　我為世間最；　諸天及世人，　　無有與我等。",
    "T22n1428_032:0787c07_0": "　欲於波羅[木*奈]，　　轉無上法輪；　世間皆盲冥，　　當擊甘露鼓。」",
    "T22n1428_032:0787c09_0": "梵志問言：「向瞿曇所說我無著最勝者，願聞其義。」",
    "T22n1428_032:0787c10_1": "佛以偈報言：「我脫一切結，　　得盡於諸漏；　我勝諸惡法，　　優陀我最勝。」",
    "T22n1428_032:0787c13_0": "爾時梵志默然。",
    "T22n1428_032:0787c13_1": "時世尊捨去，往仙人鹿苑所。",
    "T22n1428_032:0787c14_0": "五比丘遙見世尊來，各各相誡勅言：「此瞿曇沙門，行不著路迷荒失志。",
    "T22n1428_032:0787c15_1": "若來至此，汝等莫與言語，亦莫禮敬，更別施小座令坐。」",
    "T22n1428_032:0787c16_2": "時世尊漸漸至五比丘所，時五比丘不自覺，皆起迎禮敬，或有為敷座者，或有為執衣鉢者，或取水與洗足者。",
    "T22n1428_032:0787c19_3": "時世尊作是念：「此愚癡人！",
    "T22n1428_032:0787c20_4": "不能堅固其志，共作制限而復自壞。",
    "T22n1428_032:0787c21_0": "何以故？",
    "T22n1428_032:0787c21_1": "不堪佛威神故。",
    "T22n1428_032:0787c21_2": "我今寧可即就座而坐。」",
    "T22n1428_032:0787c22_3": "五比丘見如來坐已，皆稱名：「汝如來。」",
    "T22n1428_032:0787c23_4": "時佛告五比丘言：「汝等莫稱名：『汝如來、至真、等正覺。』",
    "T22n1428_032:0787c24_5": "如來威神無量最勝，汝若稱名：『汝如來。』",
    "T22n1428_032:0787c25_6": "長夜受苦無量。」",
    "T22n1428_032:0787c25_7": "時五人語言：「瞿曇！",
    "T22n1428_032:0787c25_8": "汝本所造苦行執持威儀，猶不能得上人法，神通智見有所增益得自娛樂，況今行不著路迷荒失志。」",
    "T22n1428_032:0787c28_9": "佛告五人言：「汝等曾聞我有二言返覆不？」",
    "T22n1428_032:0787c29_10": "報言：「瞿曇！",
    "T22n1428_032:0787c29_11": "昔來不聞有二言。」",
    "T22n1428_032:0788a01_12": "佛言：「汝等來！",
    "T22n1428_032:0788a01_13": "我今已獲甘露，當教授汝等。",
    "T22n1428_032:0788a02_14": "汝等能承受我言者，如是不久必有所得。",
    "T22n1428_032:0788a03_15": "所以族姓子，以信牢固從家捨家，為道修無上梵行者，於現法中自身作證，而自娛樂。",
    "T22n1428_032:0788a05_16": "生分已盡，梵行已立，所作已辦，更不受有。",
    "T22n1428_032:0788a06_17": "比丘出家者，不得親近二邊，樂習愛欲，或自苦行，非賢聖法，勞疲形神不能有所辦。",
    "T22n1428_032:0788a08_18": "比丘除此二邊已，更有中道，眼明智明永寂休息，成神通得等覺，成沙門涅槃行。",
    "T22n1428_032:0788a10_19": "云何名中道？",
    "T22n1428_032:0788a10_20": "眼明智明永寂休息，成神通得等覺，成沙門涅槃行，此賢聖八正道：正見、正業、正語、正行、正命、正方便、正念、正定，是謂中道。",
    "T22n1428_032:0788a13_21": "眼明智明永寂休息，成神通等正覺，成沙門涅槃行，四聖諦。",
    "T22n1428_032:0788a15_0": "何謂為聖諦？",
    "T22n1428_032:0788a15_1": "苦聖諦、苦集聖諦、苦盡聖諦、苦出要聖諦。",
    "T22n1428_032:0788a16_2": "何等為苦聖諦？",
    "T22n1428_032:0788a16_3": "生苦、老苦、病苦、死苦、怨憎會苦、愛別離苦、所欲不得苦、取要言之五盛陰苦，是謂苦聖諦。",
    "T22n1428_032:0788a18_4": "復次當知苦聖諦，我已知此，當修八正道：正見、正業、正語、正行、正命、正方便、正念、正定。",
    "T22n1428_032:0788a20_5": "何等為苦集聖諦，緣愛本所生，與欲相應愛樂，是謂苦集聖諦。",
    "T22n1428_032:0788a22_6": "復次當滅此苦集聖諦，我已滅作證，當修八正道，正見乃至正定。",
    "T22n1428_032:0788a23_7": "云何名苦盡聖諦？",
    "T22n1428_032:0788a24_8": "彼愛永盡、無欲滅捨、出要解脫永盡、休息無有樔窟，是謂苦盡聖諦。",
    "T22n1428_032:0788a25_9": "復次當以苦盡聖諦為證，我已作證，當修八正道，正見乃至正定。",
    "T22n1428_032:0788a27_10": "何等是苦出要聖諦？",
    "T22n1428_032:0788a27_11": "此賢聖八正道，正見乃至正定，是謂苦出要聖諦。",
    "T22n1428_032:0788a28_12": "復次當修此苦出要聖諦，此苦出要聖諦，我已修。",
    "T22n1428_032:0788a30_13": "此苦聖諦本未聞法，智生、眼生、覺生、明生、通生、慧生得證。",
    "T22n1428_032:0788b01_14": "復次當知，此苦聖諦本所未聞法，智生乃至慧生。",
    "T22n1428_032:0788b02_15": "復次我已知苦聖諦本未聞法，智生、眼生、覺生、明生、通生、慧生，是謂苦聖諦。",
    "T22n1428_032:0788b04_16": "此苦集聖諦本未聞法，智生、眼生、覺生、明生、通生、慧生。",
    "T22n1428_032:0788b05_17": "復次當滅此苦集聖諦本未聞法，智生乃至慧生復次我已滅，此苦集聖諦本未聞法，智生乃至慧生，是謂苦集聖諦。",
    "T22n1428_032:0788b08_18": "此苦盡聖諦本所未聞法，智生乃至慧生。",
    "T22n1428_032:0788b09_0": "復次此苦盡聖諦應作證本未聞法，智生乃至慧生。",
    "T22n1428_032:0788b10_1": "復次此苦盡聖諦，我已作證本未聞法，智生乃至慧生，此苦出要聖諦本未聞法，智生乃至慧生。",
    "T22n1428_032:0788b12_2": "復次當修苦出要聖諦本未聞法，智生乃至慧生。",
    "T22n1428_032:0788b13_3": "復次我已修此苦出要聖諦本未聞法，智生乃至慧生。",
    "T22n1428_032:0788b14_4": "是謂四聖諦。",
    "T22n1428_032:0788b15_0": "若我不修此四聖諦，三轉十二行，如實而不知者，我今不成無上正真道。",
    "T22n1428_032:0788b16_1": "然我於四聖諦三轉十二行，如實而知，我今成無上正真道而無疑滯。",
    "T22n1428_032:0788b18_2": "如來說此四聖諦，眾中無有覺悟者，如來則為不轉法輪。",
    "T22n1428_032:0788b19_3": "若如來說四聖諦，眾中有覺悟者，如來則為轉法輪。",
    "T22n1428_032:0788b21_0": "沙門、婆羅門、魔若魔天、天及世間人所不能轉，是故當勤方便修四聖諦：苦聖諦、苦集聖諦、苦滅聖諦、苦出要聖諦，當如是學。」",
    "T22n1428_032:0788b23_1": "爾時世尊，說此法時，五比丘阿若憍陳如，諸塵垢盡得法眼生。",
    "T22n1428_032:0788b25_2": "爾時世尊，已知阿若憍陳如心中所得，便以此言而讚曰：「阿若憍陳如已知！",
    "T22n1428_032:0788b27_3": "阿若憍陳如已知！」",
    "T22n1428_032:0788b27_4": "從是已來名阿若憍陳如。",
    "T22n1428_032:0788b28_5": "時地神聞如來所說，便即相告語：「今如來、至真、等正覺，於波羅[木*奈]仙人鹿苑所，轉無上法輪本所未轉。",
    "T22n1428_032:0788c01_6": "沙門、婆羅門、魔若魔天、天及人，不能轉者。」",
    "T22n1428_032:0788c02_7": "地神唱聲，聞四天王、忉利天、焰天、兜術天、化樂天、他化天，展轉相告語言：「今如來、至真、等正覺，於波羅[木*奈]仙人鹿苑中，轉無上法輪。",
    "T22n1428_032:0788c05_8": "沙門、婆羅門、魔若魔天、天及人所不能轉。」",
    "T22n1428_032:0788c06_9": "爾時一念頃須臾間，展轉相告語聲乃徹梵天。",
    "T22n1428_032:0788c07_10": "爾時尊者阿若憍陳如，見法得法成辦諸法已獲果實，前白佛言：「我今欲於如來所修梵行。」",
    "T22n1428_032:0788c09_11": "佛言：「來，比丘！",
    "T22n1428_032:0788c09_12": "於我法中快自娛樂，修梵行盡苦原。」",
    "T22n1428_032:0788c10_13": "時尊者憍陳如，即名出家受具足戒。",
    "T22n1428_032:0788c11_14": "是謂比丘中初受具足戒，阿若憍陳如為首。",
    "T22n1428_032:0788c12_15": "時尊者阿若憍陳如前白佛言：「我今欲入波羅[木*奈]城乞食，願聽！」",
    "T22n1428_032:0788c14_16": "佛言：「比丘！",
    "T22n1428_032:0788c14_17": "宜知是時。」",
    "T22n1428_032:0788c14_18": "時尊者阿若憍陳如即從座起，頭面禮世尊足已，著衣持鉢入波羅[木*奈]城乞食。",
    "T22n1428_032:0788c16_19": "爾時世尊與尊者阿濕卑、摩訶摩男比丘說法，勸令歡喜。",
    "T22n1428_032:0788c17_20": "所謂法者，布施、持戒、生天之法，呵欲不淨有漏繫縛，讚歎出離為樂，即於座上諸塵垢盡得法眼淨，見法得法獲果實，前白佛言：「我等欲於如來所出家修梵行。」",
    "T22n1428_032:0788c21_21": "佛言：「來，比丘！",
    "T22n1428_032:0788c21_22": "於我法中快自娛樂，修梵行盡苦源，即名出家受具足戒。」",
    "T22n1428_032:0788c23_23": "時阿濕卑摩訶摩男比丘，前白佛言：「我等欲入波羅[木*奈]城乞食。」",
    "T22n1428_032:0788c24_24": "佛言：「比丘！",
    "T22n1428_032:0788c25_0": "宜知是時。」",
    "T22n1428_032:0788c25_1": "時尊者阿濕卑等，即從坐起頭面禮世尊足已，著衣持鉢入波羅[木*奈]城乞食。",
    "T22n1428_032:0788c27_2": "時世尊與婆提、婆敷二人說法，勸令歡喜。",
    "T22n1428_032:0788c28_3": "所謂法者，布施、持戒、生天之法，呵欲不淨有漏繫縛，讚歎出離為樂，即於座上諸塵垢盡得法眼淨，見法得法成辦諸法，前白佛言：「我等欲於如來所修梵行盡苦源。」",
    "T22n1428_032:0789a03_0": "佛言：「來，比丘！",
    "T22n1428_032:0789a03_1": "於我法中快自娛樂，修梵行盡苦源，即名受具足戒。」",
    "T22n1428_032:0789a04_2": "時婆提、婆敷二人，前白佛言：「我等欲詣波羅[木*奈]城乞食。」",
    "T22n1428_032:0789a05_3": "佛言：「宜知是時。」",
    "T22n1428_032:0789a06_4": "時尊者婆提等，即從坐起頭面禮世尊足已，著衣持鉢入波羅[木*奈]城乞食。",
    "T22n1428_032:0789a08_5": "時世尊與三人說法，二人乞食。",
    "T22n1428_032:0789a08_6": "二人所得食，足六人共食。",
    "T22n1428_032:0789a09_7": "若世尊五人中與二人說法，三人乞食。",
    "T22n1428_032:0789a10_8": "三人所得食，足六人共食。",
    "T22n1428_032:0789a11_0": "爾時世尊勸喻五比丘，漸漸教訓，令發歡喜心。",
    "T22n1428_032:0789a12_1": "時世尊食後告五比丘：「比丘！",
    "T22n1428_032:0789a12_2": "色無我。",
    "T22n1428_032:0789a13_0": "若色是我者，色不增益，而我受苦。",
    "T22n1428_032:0789a13_1": "若色是我者，應得自在，欲得如是色、不用如是色，以色無我故，而色增長，故受諸苦。",
    "T22n1428_032:0789a15_2": "亦不能得隨意欲得如是色便得，不用如是色便不得；受想行識亦復如是。",
    "T22n1428_032:0789a17_3": "云何比丘！",
    "T22n1428_032:0789a18_4": "色是常耶？",
    "T22n1428_032:0789a18_5": "色無常耶？」",
    "T22n1428_032:0789a18_6": "諸比丘白佛言：「世尊！",
    "T22n1428_032:0789a19_7": "色無常。」",
    "T22n1428_032:0789a19_8": "佛言：「若色無常者，是苦是樂耶？」",
    "T22n1428_032:0789a20_0": "諸比丘白佛言：「世尊！",
    "T22n1428_032:0789a20_1": "色是苦。」",
    "T22n1428_032:0789a20_2": "佛言：「若色無常苦者，變易法。",
    "T22n1428_032:0789a21_3": "汝等云何色是我、是彼、是彼所、是我所不？」",
    "T22n1428_032:0789a22_4": "對曰：「非也。」",
    "T22n1428_032:0789a22_5": "「受想行識亦復如是。",
    "T22n1428_032:0789a23_0": "是故諸比丘！",
    "T22n1428_032:0789a23_1": "一切色過去、未來、現在色，若內、若外，若麁、若細，若好、若醜，若遠、若近一切色，非我非彼、非彼所非我所，應作是如實正觀智慧；受想行識亦復如是。",
    "T22n1428_032:0789a26_2": "如是比丘！",
    "T22n1428_032:0789a27_0": "賢聖弟子作是觀已，厭患色已，厭患便不著，已不著便得解脫，已解脫便得解脫智，我生已盡，梵行已立，所作已辦，更不復受有；受想行識亦復如是。」",
    "T22n1428_032:0789b01_1": "爾時世尊說此法時，五比丘一切有漏心解脫，得無礙解脫智生。",
    "T22n1428_032:0789b03_0": "爾時此世間有六羅漢，五弟子，如來、至真、等正覺為六。",
    "T22n1428_032:0789b05_0": "爾時世尊遊波羅[木*奈]國。",
    "T22n1428_032:0789b05_1": "時波羅[木*奈]國有族姓子，名耶輸伽，父母只有此一子，愍念瞻視不去目前。",
    "T22n1428_032:0789b07_2": "時父母與設三時殿，春夏冬使其子常遊戲其中五欲娛樂。",
    "T22n1428_032:0789b08_3": "時童子於五欲中極自娛樂已，疲極眠睡。",
    "T22n1428_032:0789b09_4": "眠睡覺已，即觀第一殿。",
    "T22n1428_032:0789b10_5": "又見諸妓人所執樂器縱橫狼藉，更相荷枕頭髮蓬亂，却臥鼾睡齘齒寱語。",
    "T22n1428_032:0789b11_6": "見已恐怖身毛為竪，即生厭離意不欲與會，「此為苦哉！",
    "T22n1428_032:0789b13_7": "有何可貪？」",
    "T22n1428_032:0789b13_8": "即捨所居殿，更詣中殿，到彼觀其殿舍并妓人，如前無異，倍生恐怖身毛為竪，即生厭離不欲與會，「此為苦哉！",
    "T22n1428_032:0789b16_9": "有何可貪？」",
    "T22n1428_032:0789b16_10": "即捨去詣第三殿，所見亦復如上，倍生恐怖身毛為竪，生厭離心不欲與會亦復如上，即還出殿詣尸佉城門。",
    "T22n1428_032:0789b19_11": "時尸佉門神遙見童子來，見已便生是念：「此童子來，必欲見如來，更無餘道。",
    "T22n1428_032:0789b21_12": "我當開門使去。」",
    "T22n1428_032:0789b21_13": "即與開門。",
    "T22n1428_032:0789b21_14": "時童子出尸佉城門已，詣婆羅河側。",
    "T22n1428_032:0789b22_15": "到已於河岸上，解金屐度婆羅河，詣仙人鹿苑所。",
    "T22n1428_032:0789b23_16": "爾時世尊在露處經行，遙見童子來，即敷座而坐。",
    "T22n1428_032:0789b24_17": "諸佛常法圓光遍照，耶輸伽童子遙見如來顏貌端正，生喜悅心，前至世尊所，到已白言：「我今苦厄無所歸趣，願救濟我。」",
    "T22n1428_032:0789b27_18": "佛告童子：「來此處無為，此處無厄，此處安隱，欲求永寂無為者，欲盡無愛處，滅盡涅槃也。」",
    "T22n1428_032:0789b29_19": "爾時耶輸伽童子禮世尊已在一面坐，世尊漸與說法，勸令發歡喜心。",
    "T22n1428_032:0789c02_20": "所謂法者，布施、持戒、生天之法，呵欲不淨，讚歎出離為樂，即於座上諸塵垢盡得法眼淨。",
    "T22n1428_032:0789c04_21": "見法得法成就諸法，自身得果證，前白佛言：「我欲於如來所淨修梵行。」",
    "T22n1428_032:0789c06_22": "佛言：「比丘來！",
    "T22n1428_032:0789c06_23": "於我法中快自娛樂，修梵行盡苦源。」",
    "T22n1428_032:0789c07_24": "時耶輸伽即受具足戒。",
    "T22n1428_032:0789c08_25": "第一殿舍宮人妓女，盡皆睡覺，覺已求覓耶輸伽不見，往至中殿求之亦不見，復至第三殿舍求索亦復不見。",
    "T22n1428_032:0789c10_26": "時諸宮人妓女，往至其母所，白言：「大家！",
    "T22n1428_032:0789c11_27": "今者耶輸伽不知所在？」",
    "T22n1428_032:0789c12_28": "時母即速疾至其父所，告言：「知不？",
    "T22n1428_032:0789c13_29": "今不知兒為何所在？」",
    "T22n1428_032:0789c13_30": "時父在彼中殿前，沐浴梳頭速疾斂髮，即勅左右人言：「於波羅[木*奈]國斷諸巷道。」",
    "T22n1428_032:0789c15_31": "自出尸佉城門，至婆羅河所，見子金屐在河側，便作是念：「我子必當渡河。」",
    "T22n1428_032:0789c17_32": "即尋迹渡河，往仙人鹿苑中。",
    "T22n1428_032:0789c18_0": "爾時如來遙見耶輸伽父來，即以神力使耶輸伽父見佛不見其子，至佛所白言：「大沙門！",
    "T22n1428_032:0789c20_1": "頗見我子耶輸伽不？」",
    "T22n1428_032:0789c20_2": "佛言：「汝今且坐，或當見汝子。」",
    "T22n1428_032:0789c21_3": "耶輸伽父念言：「此大沙門甚奇甚特，乃見慰勞如是也。」",
    "T22n1428_032:0789c22_4": "時耶輸伽父禮佛足已在一面坐。",
    "T22n1428_032:0789c23_5": "世尊漸與說法，令發歡喜心，呵欲不淨，讚歎出離為樂，即於座上諸塵垢盡得法眼淨，見法得法成辦諸法。",
    "T22n1428_032:0789c26_0": "自審得果證已，前白佛言：「我今歸依佛、歸依法、歸依僧。",
    "T22n1428_032:0789c27_1": "唯願世尊聽為優婆塞，自今已去盡形壽，不殺生乃至不飲酒。」",
    "T22n1428_032:0789c28_2": "是為最初優婆塞三自歸，耶輸伽父為首。",
    "T22n1428_032:0789c29_3": "爾時世尊與耶輸伽父說法，時耶輸伽身漏盡意解，得無礙智解脫。",
    "T22n1428_032:0790a02_4": "爾時世間有七羅漢，弟子有六，佛為七。",
    "T22n1428_032:0790a03_5": "爾時世尊即攝神足，使耶輸伽父見子去佛不遠坐，即到耶輸伽所語言：「汝母在後失汝，不知所在極懷愁憂，乃欲自害。",
    "T22n1428_032:0790a06_6": "汝可往瞻省，勿令自害。」",
    "T22n1428_032:0790a06_7": "時耶輸伽瞻視世尊顏。",
    "T22n1428_032:0790a07_8": "時世尊告耶輸伽父言：「云何族姓子，學智學道諸塵垢盡得法眼淨，彼作如是觀已，有漏心得解脫。",
    "T22n1428_032:0790a09_9": "云何長者，汝已捨欲還復能習欲不耶？」",
    "T22n1428_032:0790a10_10": "對曰：「不也。」",
    "T22n1428_032:0790a10_11": "「如是耶輸伽族姓子，已學智學道，諸塵垢盡得法眼淨。",
    "T22n1428_032:0790a12_12": "彼作如是觀已有漏心得解脫，終不復習欲如本在俗時也。",
    "T22n1428_032:0790a13_13": "今耶輸伽族姓子善獲大利，學智學道無漏心解脫，諸塵垢盡得法眼淨，作是觀已有漏心解脫。",
    "T22n1428_032:0790a15_14": "唯願世尊，今受我請，及耶輸伽并侍比丘。」",
    "T22n1428_032:0790a16_15": "爾時世尊默然受請。",
    "T22n1428_032:0790a17_16": "然耶輸伽不肯受別請，「世尊未聽我受別請。」",
    "T22n1428_032:0790a18_17": "佛言：「自今已去聽受別請。",
    "T22n1428_032:0790a19_18": "請有二種：有僧次請、有別請。」",
    "T22n1428_032:0790a19_19": "時耶輸伽父，知如來默然受請，即從坐起禮佛足而去，語耶輸伽母及其本二言：「汝今知不？",
    "T22n1428_032:0790a21_20": "耶輸伽身在大沙門所修梵行。",
    "T22n1428_032:0790a22_21": "我今日請大沙門及耶輸伽侍從後來，汝今知時，可供辦所須。」",
    "T22n1428_032:0790a24_22": "耶輸伽母及其本二，即辦具種種所須飲食已，往白時到。",
    "T22n1428_032:0790a25_23": "爾時世尊，到時著衣持鉢，耶輸伽侍從通已二人往其父舍，到已就座而坐。",
    "T22n1428_032:0790a27_24": "時耶輸伽母及本二奉世尊種種所須飲食，食訖攝鉢，更取一小座於如來前坐。",
    "T22n1428_032:0790a29_25": "爾時世尊，漸次與說微妙法，勸令發歡喜心，即於座上諸塵垢盡得法眼淨，見法得法成就諸法，即白佛言：「自今已去歸依佛法僧，聽為優婆夷。",
    "T22n1428_032:0790b03_26": "我自今已去盡形壽，不殺生乃至不飲酒。」",
    "T22n1428_032:0790b04_27": "是謂最初受三自歸優婆夷，耶輸伽母及其本二為首。",
    "T22n1428_032:0790b05_28": "時世尊與耶輸伽母及其本二說法已，即從坐起而去。",
    "T22n1428_032:0790b07_29": "爾時世尊遊波羅[木*奈]國。",
    "T22n1428_032:0790b07_30": "時耶輸伽有少小同友四人，在波羅[木*奈]住：一名無垢，二名善臂，三名滿願，四名伽梵婆提。",
    "T22n1428_032:0790b09_31": "聞耶輸伽在大沙門所修梵行，各念言：「此戒德必不虛，修沙門梵行亦不虛。",
    "T22n1428_032:0790b11_32": "何以故？",
    "T22n1428_032:0790b11_33": "乃使此族姓子從其受學修梵行。",
    "T22n1428_032:0790b12_34": "彼族姓子能於彼修梵行，我等寧可於大沙門所修梵行耶？」",
    "T22n1428_032:0790b14_35": "爾時同友四人，即往詣耶輸伽所語言：「汝今於大沙門所修梵行為勝耶？」",
    "T22n1428_032:0790b15_36": "耶輸伽報言：「我從大沙門所修梵行，甚為微妙。」",
    "T22n1428_032:0790b16_37": "此四人語耶輸伽言：「我亦欲於大沙門所出家修梵行。」",
    "T22n1428_032:0790b18_38": "時耶輸伽即將往世尊所，頭面禮足在一面坐，白世尊言：「此四同友，在波羅[木*奈]住，今欲從如來出家修梵行，願慈愍聽出家修梵行。」",
    "T22n1428_032:0790b21_39": "時世尊即聽，漸次為說勝法。",
    "T22n1428_032:0790b22_40": "勝法者，布施持戒生天之法，呵欲不淨、讚歎出離為樂，即於座上諸塵垢盡得法眼淨，見法得法成就諸法得果證，前白佛言：「我等欲從如來所修梵行。」",
    "T22n1428_032:0790b25_41": "佛言：「來比丘！",
    "T22n1428_032:0790b26_42": "於我法中快修梵行盡苦源，即名為出家受具足戒。」",
    "T22n1428_032:0790b27_43": "即如先所見重觀察，便得盡有漏心得解脫、無礙解脫智生。",
    "T22n1428_032:0790b28_44": "時此世間有十阿羅漢弟子，如來為十一。",
    "T22n1428_032:0790b29_45": "爾時世尊遊波羅[木*奈]國。",
    "T22n1428_032:0790c01_46": "時耶輸伽少小同友有五十人，在波羅[木*奈]城外住，聞耶輸伽在大沙門所修梵行，各生念言：「此戒德所修梵行不虛。",
    "T22n1428_032:0790c04_47": "何以故知？",
    "T22n1428_032:0790c04_48": "今此族姓子在大沙門所修梵行，以是故知。",
    "T22n1428_032:0790c05_49": "彼族姓子能於彼修梵行，我今寧可往詣大沙門所修梵行耶？」",
    "T22n1428_032:0790c06_50": "爾時同友五十人等，往詣耶輸伽所語言：「此處勝耶？",
    "T22n1428_032:0790c08_51": "修梵行妙耶？」",
    "T22n1428_032:0790c08_52": "耶輸伽報言：「此處勝修，梵行亦妙！」",
    "T22n1428_032:0790c09_53": "此五十人語耶輸伽言：「我亦欲於大沙門所出家修梵行。」",
    "T22n1428_032:0790c10_54": "時耶輸伽即將往世尊所，頭面禮足在一面坐。",
    "T22n1428_032:0790c11_55": "坐已白世尊言：「此五十同友，在波羅[木*奈]城外住，今欲從如來出家修梵行。",
    "T22n1428_032:0790c13_56": "願世尊慈愍聽出家修梵行。」",
    "T22n1428_032:0790c14_57": "時世尊即聽，漸次為說勝法。",
    "T22n1428_032:0790c14_58": "所謂法者，布施、持戒、生天之法，呵欲不淨、讚歎出離為樂，即於座上諸塵垢盡得法眼淨，見法得法成就諸法得果證，前白佛言：「我等欲從如來所出家修梵行。」",
    "T22n1428_032:0790c18_59": "佛言：「來比丘！",
    "T22n1428_032:0790c18_60": "於我法中快修梵行盡苦源，即名為受具足戒。」",
    "T22n1428_032:0790c20_61": "如先所見重觀已，有漏心解脫，無礙解脫智生。",
    "T22n1428_032:0790c21_62": "時此世間，有六十阿羅漢弟子，如來為六十一。",
    "T22n1428_032:0790c22_63": "爾時世尊遊波羅[木*奈]國。",
    "T22n1428_032:0790c22_64": "時有同友五十人，來向波羅[木*奈]國，欲成婚姻，在波羅[木*奈]城外處處遊觀，漸詣仙人鹿野苑。",
    "T22n1428_032:0790c24_65": "時五十人等遙見世尊顏貌端正眾相殊特，見已發歡喜心，於如來所，即前頭面禮足，在一面座已。",
    "T22n1428_032:0790c27_66": "時世尊與說勝法，勸令發歡喜心。",
    "T22n1428_032:0790c28_0": "所謂勝法者，布施持戒生天之福，呵欲不淨、讚歎出離為樂，即於坐上諸塵垢盡得法眼淨，得法見法成就諸法得果證，前白佛言：「世尊！",
    "T22n1428_032:0791a02_1": "我等欲從如來所出家修梵行。」",
    "T22n1428_032:0791a02_2": "佛言：「來比丘！",
    "T22n1428_032:0791a03_3": "於我法中快修梵行盡苦源，即名受具足戒。」",
    "T22n1428_032:0791a04_4": "如先所見重觀察已，有漏心解脫，無礙解脫智生。",
    "T22n1428_032:0791a05_5": "時世間有百一十阿羅漢弟子，佛為百一十一。",
    "T22n1428_032:0791a06_6": "爾時世尊遊波羅[木*奈]國。",
    "T22n1428_032:0791a07_7": "時伊羅鉢羅龍王，自出恒河水所居宮，手執金鉢盛滿銀粟、銀鉢盛滿金粟，將諸龍女，八日、十四日、十五日而說此偈：「何者王中上？",
    "T22n1428_032:0791a10_8": "　　染者與染等，　云何得無垢？",
    "T22n1428_032:0791a11_9": "　　何者名為愚？",
    "T22n1428_032:0791a12_0": "　何者流所漂？",
    "T22n1428_032:0791a12_1": "　　得何名為智？",
    "T22n1428_032:0791a13_0": "　云何流不流，　　而名為解脫？」",
    "T22n1428_032:0791a14_0": "龍王言：「若有宣暢此偈義者，我當持金鉢盛銀粟、銀鉢盛金粟，及所將龍女，盡當與之。",
    "T22n1428_032:0791a16_1": "我求如來等正覺。」",
    "T22n1428_032:0791a16_2": "時眾人大集，或有人往觀金鉢銀粟、銀鉢金粟，或有往觀諸龍女者，或有往欲與龍王分別偈義者。",
    "T22n1428_032:0791a18_3": "爾時有一梵志，名那羅陀，住波羅[木*奈]城側，少垢利根多智聰明。",
    "T22n1428_032:0791a20_4": "時那羅陀出波羅[木*奈]城，詣龍王所，到已語龍王言：「汝今說偈，我欲與汝廣演其義。」",
    "T22n1428_032:0791a22_5": "爾時伊羅鉢羅龍王即以偈向那羅陀說言：「何者王中上？",
    "T22n1428_032:0791a24_6": "　　染者與染等，　云何得無垢？",
    "T22n1428_032:0791a25_7": "　　何者名為愚？",
    "T22n1428_032:0791a26_0": "　何者流所漂？",
    "T22n1428_032:0791a26_1": "　　得何名為智？",
    "T22n1428_032:0791a27_0": "　云何流不流，　　而名為解脫？」",
    "T22n1428_032:0791a28_0": "龍王言：「若有宣暢分別此偈義者，我當持金鉢盛銀粟、銀鉢盛金粟，及所將龍女，盡當與之，我求如來等正覺。」",
    "T22n1428_032:0791b01_1": "時那羅陀梵志語伊羅鉢龍王言：「且止龍王。",
    "T22n1428_032:0791b02_2": "却後七日當廣演此偈義。」",
    "T22n1428_032:0791b03_3": "時那羅陀梵志誦此偈通利，還入波羅[木*奈]城，復作是念：「此中何者高才大德沙門婆羅門，我當以此偈問之。」",
    "T22n1428_032:0791b05_4": "復作是念：「此不蘭迦葉，眾中長大為人師導，眾人宗仰名稱遠聞，所知如海多人供養，我今宜可往彼問此偈義耶？」",
    "T22n1428_032:0791b08_5": "時那羅陀梵志往至迦葉所，以此偈與不蘭迦葉說。",
    "T22n1428_032:0791b09_6": "時迦葉聞此偈實不知，即蹙眉瞋目、出惡音聲、努項脈脹、瞋恚熾盛不答。",
    "T22n1428_032:0791b11_7": "彼即捨去，作是念：「今當更於何處求沙門婆羅門而問此偈義？」",
    "T22n1428_032:0791b13_8": "中路復作是念：「末佉梨劬奢離、阿夷頭翅舍欽婆羅、牟提侈婆休迦栴延、訕若毘羅吒子、尼揵子等，在於眾中為師首，眾人宗仰名稱遠聞，所知如海多人供養，我今宜可往彼問此偈義。」",
    "T22n1428_032:0791b17_9": "時那羅陀梵志往至末佉梨、尼乾子等所，以此偈向說。",
    "T22n1428_032:0791b18_10": "彼聞此偈實不知，即蹙眉瞋目、出惡音聲、努項脈脹、瞋恚熾盛不能答。",
    "T22n1428_032:0791b20_11": "見已即復捨去，復作是念：「更於何處求沙門婆羅門而問此義耶？」",
    "T22n1428_032:0791b22_12": "即念言：「此大沙門瞿曇，在大眾中為師首，眾人宗仰名稱遠聞，所知如海多人供養，我今宜可往彼問此偈義。」",
    "T22n1428_032:0791b24_13": "復作是念：「餘有沙門婆羅門耆年出家學久，猶尚不能解此偈義，況此沙門瞿曇年尚幼稚出家日淺，豈能解耶？」",
    "T22n1428_032:0791b27_14": "復作是念：「年雖幼稚亦不可輕，亦有年少出家學道得阿羅漢神足自由者，我今當往詣彼沙門問此偈義。」",
    "T22n1428_032:0791b29_15": "時那羅陀梵志出波羅[木*奈]城，往詣仙人鹿苑所，到已舉手與如來共相問訊，在一面坐，白世尊言：「欲有所問，若沙門瞿曇聽者我當相問。」",
    "T22n1428_032:0791c04_16": "佛言：「梵志！",
    "T22n1428_032:0791c04_17": "汝欲有問隨意。」",
    "T22n1428_032:0791c04_18": "時那羅陀復生此念：「我見彼諸沙門婆羅門，無有賜我顏色，不與我解，亦不言隨所問，今所見者甚為奇特。」",
    "T22n1428_032:0791c07_19": "爾時梵志即以偈向佛說：「何者王中上？",
    "T22n1428_032:0791c09_20": "　　染者與染等，　云何得無垢？",
    "T22n1428_032:0791c10_21": "　　何者名為愚？",
    "T22n1428_032:0791c11_0": "　何者流所漂？",
    "T22n1428_032:0791c11_1": "　　得何名為智？",
    "T22n1428_032:0791c12_0": "　云何流不流，　　而名為解脫？」",
    "T22n1428_032:0791c13_0": "爾時世尊以偈報那羅陀梵志言：「第六王為上。",
    "T22n1428_032:0791c14_1": "　　染者與染等，　不染則無垢。",
    "T22n1428_032:0791c15_2": "　　染者謂之愚。",
    "T22n1428_032:0791c16_0": "　愚者流所漂，　　能滅者為智。",
    "T22n1428_032:0791c17_0": "　能捨一切流，　　天及於世間，　不與流相應，　　不為死所惑。",
    "T22n1428_032:0791c19_0": "　能以念為主，　　諸流得解脫。」",
    "T22n1428_032:0791c20_0": "爾時那羅陀，從如來聞此偈，善諷誦讀已，即從坐起禮世尊足遶三匝而去，還入波羅[木*奈]城。",
    "T22n1428_032:0791c22_1": "時伊羅鉢龍王七日後自出龍宮，將諸龍女，持金鉢盛銀粟、銀鉢盛金粟而來，并說此偈：「何者王中上？",
    "T22n1428_032:0791c25_2": "　　染者與染等，　何者名無垢？",
    "T22n1428_032:0791c26_3": "　　何者名為愚？",
    "T22n1428_032:0791c27_0": "　何者流所漂？",
    "T22n1428_032:0791c27_1": "　　得何名為智？",
    "T22n1428_032:0791c28_0": "　云何流不流，　　而名為解脫？」",
    "T22n1428_032:0791c29_0": "「若有能演說此偈義者，當以此金鉢盛銀粟、銀鉢盛金粟，及所將龍女，盡當與之，欲求無上正真等正覺。」",
    "T22n1428_032:0792a02_1": "爾時多有人聚集會，或有看金鉢盛銀粟者，或有看銀鉢盛金粟者，或有看龍女者，或有欲聽那羅陀梵志解說偈義者。",
    "T22n1428_032:0792a05_2": "爾時那羅陀梵志出波羅[木*奈]城，往詣伊羅鉢龍王宮，語龍王言：「所論偈者一一說之，吾當與汝分別解義。」",
    "T22n1428_032:0792a08_3": "時龍王即以此偈向那羅陀說：「何者王中上？",
    "T22n1428_032:0792a09_4": "　　染者與染等，　何者名無垢？",
    "T22n1428_032:0792a10_5": "　　何者名為愚？",
    "T22n1428_032:0792a11_0": "　何者流所漂？",
    "T22n1428_032:0792a11_1": "　　得何名為智？",
    "T22n1428_032:0792a12_0": "　云何流不流，　　而名為解脫？」",
    "T22n1428_032:0792a13_0": "時那羅陀復以偈報龍王言：「第六王為上。",
    "T22n1428_032:0792a14_1": "　　染者與染等，　不染則無垢。",
    "T22n1428_032:0792a15_2": "　　染者謂之愚。",
    "T22n1428_032:0792a16_0": "　愚者流所漂，　　能滅者為智。",
    "T22n1428_032:0792a17_0": "　能捨一切流，　　天及於世間，　不與流相應，　　不為死所惑。",
    "T22n1428_032:0792a19_0": "　能以念為主，　　諸流得解脫。」",
    "T22n1428_032:0792a20_0": "時伊羅鉢龍王問言：「云何梵志，汝自有此智而說耶？",
    "T22n1428_032:0792a21_1": "為從沙門婆羅門聞而說耶？」",
    "T22n1428_032:0792a21_2": "報言：「龍王！",
    "T22n1428_032:0792a22_3": "我無此智說，今有沙門瞿曇釋子出家學道，成無上正真等正覺，從彼聞而說。」",
    "T22n1428_032:0792a23_4": "時龍王便作是念：「釋迦文如來、至真、等正覺，已出現於世耶？",
    "T22n1428_032:0792a25_5": "已出現於世耶？」",
    "T22n1428_032:0792a25_6": "即問那羅陀言：「今日如來為在何處住？」",
    "T22n1428_032:0792a26_7": "報言：「今近在仙人鹿苑住。」",
    "T22n1428_032:0792a27_8": "時龍王語那羅陀：「可共至仙人鹿苑所，禮如來至真等正覺。」",
    "T22n1428_032:0792a28_9": "時那羅陀及龍王將八萬四千眾前後圍遶，往仙人鹿苑，到世尊所，到已禮世尊足，在一面立。",
    "T22n1428_032:0792b01_10": "那羅陀共相問訊，在一面坐，八萬四千眾，或有禮如來足在一面立者，或有擎拳共相問訊在一面坐者，或有向如來自稱姓名而在一面坐者，或叉手視如來在一面坐者，或有默然不語在一面坐者。",
    "T22n1428_032:0792b06_11": "八萬四千眾已坐定，世尊漸次為說勝法，勸令發歡喜心。",
    "T22n1428_032:0792b08_12": "所謂法者，布施持戒生天之法，呵欲不淨、讚歎出離為樂。",
    "T22n1428_032:0792b09_13": "時那羅陀及八萬四千眾，即於座上諸塵垢盡得法眼淨，見法得法成就諸法得果證，前白佛言：「我等自今歸依佛法僧，唯願世尊聽為優婆塞，盡形壽不殺生乃至不飲酒。」",
    "T22n1428_032:0792b13_14": "時伊羅鉢龍王悲泣不能自勝，或時踊躍歡喜。",
    "T22n1428_032:0792b14_15": "時那羅陀語龍王言：「今者悲泣，為惜金鉢盛銀粟、銀鉢盛金粟，及龍女等，而悲泣耶？」",
    "T22n1428_032:0792b16_16": "龍王報言：「我不以此諸物故悲泣。",
    "T22n1428_032:0792b17_17": "那羅陀當知！",
    "T22n1428_032:0792b17_18": "汝今取金鉢盛銀粟、銀鉢盛金粟，應取無苦。",
    "T22n1428_032:0792b19_0": "若須波羅[木*奈]城中剎利女、婆羅門女、居士女、工師女者，我當勸令與。",
    "T22n1428_032:0792b20_1": "何以故？",
    "T22n1428_032:0792b20_2": "那羅陀！",
    "T22n1428_032:0792b21_3": "汝不能與龍女共會。」",
    "T22n1428_032:0792b21_4": "那羅陀報龍王言：「金鉢盛銀粟、銀鉢盛金粟我不須，龍女亦不須，我今欲於如來所修梵行。」",
    "T22n1428_032:0792b23_5": "爾時那羅陀梵志，見法得法成就諸法自知得果證，前白佛言：「唯然世尊！",
    "T22n1428_032:0792b25_6": "我今欲於如來所出家修梵行。」",
    "T22n1428_032:0792b26_7": "佛言：「來比丘！",
    "T22n1428_032:0792b26_8": "於我法中快修梵行盡苦源，即名受具足戒。」",
    "T22n1428_032:0792b27_9": "如先所見重觀察已，有漏心解脫，無礙解脫智生。",
    "T22n1428_032:0792b28_10": "時世間有一百一十一阿羅漢，佛為一百一十二。",
    "T22n1428_032:0792c01_11": "爾時世尊告龍王言：「汝何故悲泣不能自勝耶？」",
    "T22n1428_032:0792c02_12": "時龍王白佛言：「世尊！",
    "T22n1428_032:0792c02_13": "我念古昔迦葉佛時，修梵行故犯戒，壞伊羅鉢樹葉，此當有何報應。",
    "T22n1428_032:0792c04_14": "世尊！",
    "T22n1428_032:0792c04_15": "我由此業報故，生長壽龍中，如來般涅槃法滅盡後，我乃當轉此龍身，我失彼此二邊利，不得修梵行。",
    "T22n1428_032:0792c06_16": "以是故，悲泣不能自勝。」",
    "T22n1428_032:0792c07_17": "爾時世尊復問龍王言：「汝以何緣復歡喜耶？」",
    "T22n1428_032:0792c08_18": "龍王白佛言：「我身自從迦葉佛聞，而告我言：『却後當有釋迦牟尼佛出現於世，為如來、至真、等正覺。』",
    "T22n1428_032:0792c10_19": "如今所見如實不異，我作此念：『未曾有，如來智慧所見，如實無二。』",
    "T22n1428_032:0792c12_20": "以是故，歡喜踊躍不能自勝。」",
    "T22n1428_032:0792c13_21": "佛告龍王：「汝今歸依佛法僧。」",
    "T22n1428_032:0792c13_22": "答言：「如是！",
    "T22n1428_032:0792c14_23": "我今歸依佛法僧。」",
    "T22n1428_032:0792c14_24": "是為畜生最初受三自歸，伊羅鉢龍王為首。",
    "T22n1428_032:0792c15_25": "爾時世尊以偈告諸比丘：「我已脫一切，　　天及於世間；　汝亦脫一切，　　天及於世間。」",
    "T22n1428_032:0792c19_0": "爾時魔波旬以偈向世尊說：「汝為諸縛縛，　　天及於世間；　一切眾縛縛，　　沙門不得脫。」",
    "T22n1428_032:0792c22_0": "爾時世尊復以偈報波旬言：「我脫於諸縛，　　天及於世間；　一切縛得脫，　　我今已勝汝。」",
    "T22n1428_032:0792c25_0": "爾時波旬復以偈報佛言：「汝內有結縛，　　心在於中行；　以是隨逐汝，　　沙門不得脫。」",
    "T22n1428_032:0792c28_0": "爾時世尊復以偈報波旬言",
    "T22n1428_032:0792c29_0": "「世間有五欲，　　意識為第六；　我於中無欲，　　我今得勝汝。」",
    "T22n1428_032:0793a02_0": "時魔波旬作是念：「如來鑒察我意皆悉知之。」",
    "T22n1428_032:0793a03_1": "即懷愁憂不樂，自隱形還歸本處。",
    "T22n1428_032:0793a03_2": "爾時世尊告諸比丘說此偈言：「我今一切解，　　天及於世間；　汝等一切解，　　天及於世間。」",
    "T22n1428_032:0793a07_0": "佛告諸比丘：「汝等人間遊行，勿二人共行，我今欲詣優留頻螺大將村說法。」",
    "T22n1428_032:0793a08_1": "對曰：「如是。",
    "T22n1428_032:0793a09_2": "世尊！」",
    "T22n1428_032:0793a09_3": "諸比丘受教已，人間遊行說法，時有聞法得信欲受具足戒。",
    "T22n1428_032:0793a10_4": "時諸比丘，將欲受具足戒者，詣如來所，未至中道，失本信意不得受具足戒。",
    "T22n1428_032:0793a12_5": "諸比丘以此事白佛，佛言：「自今已去聽汝等即與出家受具足戒。",
    "T22n1428_032:0793a14_6": "欲受具足戒者，應作如是教令，剃鬚髮、著袈裟、脫革屣、右膝著地合掌，教作如是語：『我某甲歸依佛、歸依法、歸依僧，今於如來所出家，如來、至真、等正覺是我所尊。』",
    "T22n1428_032:0793a18_0": "如是第二、第三竟。",
    "T22n1428_032:0793a18_1": "『我某甲已歸依佛、歸依法、歸依僧，於如來所出家，如來、至真、等正覺是我所尊。』",
    "T22n1428_032:0793a20_2": "如是第二、第三。」",
    "T22n1428_032:0793a20_3": "佛言：「自今已去聽三語，即名受具足戒。」",
    "T22n1428_032:0793a21_4": "爾時世尊遊欝鞞羅劫波園中。",
    "T22n1428_032:0793a22_5": "時有欝鞞羅跋陀羅跋提同友五十人，將諸婦女於此園中共相娛樂。",
    "T22n1428_032:0793a23_6": "其同友中一人無婦，以錢雇一婬女將來共相娛樂，婬女即偷其人財物逃走。",
    "T22n1428_032:0793a25_7": "時諸同友見其失物，即於園中求覓此婬女。",
    "T22n1428_032:0793a26_8": "遙見如來顏貌端正諸根寂定，見已便發歡喜心，於如來所，即前白世尊言：「大沙門！",
    "T22n1428_032:0793a28_9": "頗見一婦人來此不？」",
    "T22n1428_032:0793a29_10": "佛問言：「汝等是何童子？",
    "T22n1428_032:0793a29_11": "求何等婦女耶？」",
    "T22n1428_032:0793b01_12": "答言：「大沙門當知，欝鞞羅跋陀羅跋提同友五十人，於此園中與諸婦女共相娛樂。",
    "T22n1428_032:0793b03_13": "一同友無婦，以錢雇一婬女，將來在此共相娛樂，即便偷其財物逃走，不知所在？",
    "T22n1428_032:0793b05_14": "我今同友等，故來於此求覓此女。」",
    "T22n1428_032:0793b06_0": "佛問言：「云何童子，寧自求耶？",
    "T22n1428_032:0793b06_1": "求婦女耶？」",
    "T22n1428_032:0793b06_2": "諸童子言：「寧自求，不求婦女。」",
    "T22n1428_032:0793b07_3": "佛言：「諸童子且坐，與汝說法。」",
    "T22n1428_032:0793b08_4": "時童子等禮世尊足，在一面坐。",
    "T22n1428_032:0793b09_5": "爾時世尊與童子等說勝法，勸令發歡喜心。",
    "T22n1428_032:0793b10_6": "所謂法者，布施持戒生天之法，呵欲不淨、讚歎出離為樂。",
    "T22n1428_032:0793b11_7": "即於座上諸塵垢盡得法眼淨，見法得法成就諸法得果證，前白佛言：「我等諸童子，欲於如來所出家修梵行。」",
    "T22n1428_032:0793b14_8": "佛言：「來比丘！",
    "T22n1428_032:0793b14_9": "於我法中快修梵行盡苦源，即名為受具足戒。」",
    "T22n1428_032:0793b16_0": "爾時世尊遊欝鞞羅。",
    "T22n1428_032:0793b16_1": "時欝鞞羅婆界有梵志，名欝鞞羅迦葉，於彼住止。",
    "T22n1428_032:0793b17_2": "將五百螺髻梵志，為最尊長師首，鴦伽摩竭國中，皆稱為阿羅漢。",
    "T22n1428_032:0793b19_3": "爾時世尊詣欝鞞羅迦葉所，到已語言：「吾欲借室寄止一宿，可爾以不？」",
    "T22n1428_032:0793b20_4": "報言：「不惜，但此室有毒龍極惡，恐相害耳。」",
    "T22n1428_032:0793b21_5": "佛言：「無苦！",
    "T22n1428_032:0793b22_6": "但見借，龍不害我。」",
    "T22n1428_032:0793b22_7": "迦葉報言：「此室寬廣，欲宿隨意。」",
    "T22n1428_032:0793b23_8": "時世尊即入石室，自敷坐具結加趺時，直身正意。",
    "T22n1428_032:0793b24_9": "爾時毒龍見如來默然坐已即放煙，如來亦放烟；龍見如來放烟已復放火，如來亦復放火，時石室中烟火俱起。",
    "T22n1428_032:0793b27_10": "時迦葉遙見石室烟火俱起，便作是念：「瞿曇沙門極端正，可惜必為毒龍所害無疑。」",
    "T22n1428_032:0793b29_11": "時世尊作是念：「我今宜可取此毒龍不傷其體而降伏之。」",
    "T22n1428_032:0793c01_12": "即以神力降之，不傷龍身，毒龍身放烟火光漸漸減少，如來身中放無數種種光明，青黃、赤白、琉璃、頗梨色。",
    "T22n1428_032:0793c04_13": "時如來即降毒龍，盛著鉢中。",
    "T22n1428_032:0793c04_14": "明日清旦，往欝鞞羅迦葉所語言：「汝欲知不？",
    "T22n1428_032:0793c05_15": "所言毒龍者，吾已降之，今在鉢中。」",
    "T22n1428_032:0793c06_16": "迦葉念言：「此沙門瞿曇！",
    "T22n1428_032:0793c07_17": "有大威德神足自在，乃能降此毒龍無所傷害。",
    "T22n1428_032:0793c08_18": "此沙門瞿曇雖神足自在得阿羅漢，不如我得阿羅漢。」",
    "T22n1428_032:0793c09_19": "迦葉言：「大沙門！",
    "T22n1428_032:0793c10_20": "可於此止宿，吾當給食。」",
    "T22n1428_032:0793c10_21": "佛告迦葉：「汝能身自白時到者，我當受汝請。」",
    "T22n1428_032:0793c11_22": "迦葉白言：「大沙門！",
    "T22n1428_032:0793c12_23": "但在此止宿，我當自來白時到。」",
    "T22n1428_032:0793c12_24": "時如來即於迦葉所食已，還石室宿。",
    "T22n1428_032:0793c13_25": "時世尊其夜寂靜入火光三昧，照彼石室烔然大明。",
    "T22n1428_032:0793c15_26": "時迦葉夜起見石室火光烔然，見已便作是念：「今大沙門極端正，止彼石室為火所燒。」",
    "T22n1428_032:0793c17_27": "即將徒眾圍遶石室住，清旦迦葉白佛言：「今時已到，可往就食。」",
    "T22n1428_032:0793c18_28": "又復問言：「大沙門！",
    "T22n1428_032:0793c19_29": "昨夜何故有大火光？」",
    "T22n1428_032:0793c19_30": "佛告迦葉：「我昨夜入火光三昧，令此石室烔然大明。」",
    "T22n1428_032:0793c20_31": "迦葉念言：「此大沙門有大威神，於夜寂靜入火光三昧，照此石室。",
    "T22n1428_032:0793c22_32": "沙門瞿曇雖得阿羅漢，不如我得阿羅漢。」",
    "T22n1428_032:0793c23_33": "爾時世尊食迦葉食已，更詣一林於彼止宿。",
    "T22n1428_032:0793c24_34": "明日迦葉往世尊所，白時到可往就食。",
    "T22n1428_032:0793c25_35": "佛告言：「汝竝在前，吾尋後往。」",
    "T22n1428_032:0793c26_36": "爾時世尊遣迦葉已，詣閻浮提樹。",
    "T22n1428_032:0793c27_37": "名閻浮提者，由有閻浮提樹故。",
    "T22n1428_032:0793c27_38": "如來往彼取閻浮果，先至迦葉座上而坐。",
    "T22n1428_032:0793c28_39": "迦葉後到，見佛先在坐，見已白言：「云何大沙門！",
    "T22n1428_032:0794a01_0": "先遣我前來，今云何已在前至耶？」",
    "T22n1428_032:0794a01_1": "佛告迦葉：「我發遣汝在前已，我詣閻浮提，取閻浮果，先來至此坐。",
    "T22n1428_032:0794a03_2": "此果色好香美，汝可食之。」",
    "T22n1428_032:0794a04_0": "迦葉報言：「止！",
    "T22n1428_032:0794a04_1": "止！",
    "T22n1428_032:0794a04_2": "大沙門，此便為供養我已。",
    "T22n1428_032:0794a05_0": "大沙門自食，此是大沙門所應食。」",
    "T22n1428_032:0794a05_1": "迦葉念言：「此大沙門有大神足自在得阿羅漢，不如我得阿羅漢。」",
    "T22n1428_032:0794a07_2": "時世尊食迦葉食已，還本林住。",
    "T22n1428_032:0794a08_3": "時迦葉明日清旦往詣世尊所，到已白言：「今時已到宜可就食。」",
    "T22n1428_032:0794a09_4": "佛告迦葉：「汝竝在前，吾尋後至。」",
    "T22n1428_032:0794a10_5": "時世尊遣迦葉已，詣閻浮提，去彼不遠有呵梨勒樹，取呵梨勒果，先迦葉至在座而坐。",
    "T22n1428_032:0794a12_6": "時迦葉後至，見如來先至，問言：「大沙門！",
    "T22n1428_032:0794a13_7": "先遣我言當尋後至，今云何先至坐我座耶？」",
    "T22n1428_032:0794a14_8": "佛告迦葉：「我遣汝後，詣閻浮提，去彼不遠有呵梨勒樹，我詣彼取呵梨勒果來到此。",
    "T22n1428_032:0794a16_9": "此呵梨勒果，色好香美，可取食之。」",
    "T22n1428_032:0794a17_10": "迦葉報言：「大沙門，止！",
    "T22n1428_032:0794a17_11": "止！",
    "T22n1428_032:0794a17_12": "此便為得供養已。",
    "T22n1428_032:0794a18_13": "大沙門可自食，此是大沙門所應食。」",
    "T22n1428_032:0794a19_14": "迦葉念言：「此大沙門有神足自在得阿羅漢，雖爾不如我得阿羅漢。」",
    "T22n1428_032:0794a20_15": "阿摩勒果、鞞醯勒果亦如是。",
    "T22n1428_032:0794a21_16": "時如來食迦葉食已，還本林止宿。",
    "T22n1428_032:0794a22_17": "明日迦葉往詣如來所白言：「時已到可就食。」",
    "T22n1428_032:0794a23_18": "佛告迦葉：「汝竝在前，吾尋後往。」",
    "T22n1428_032:0794a24_19": "世尊遣迦葉已，北詣欝單越，取自然粳米還，先至在座而坐，迦葉後至，見已問言：「大沙門！",
    "T22n1428_032:0794a26_20": "先遣我言：『竝在前，當尋後至。』",
    "T22n1428_032:0794a26_21": "云何今者先至耶？」",
    "T22n1428_032:0794a27_22": "佛言：「吾遣汝後，北至欝單越取自然粳米，來至此坐。",
    "T22n1428_032:0794a28_23": "此米色好香美，汝可取食之。」",
    "T22n1428_032:0794a29_24": "迦葉報言：「且止！",
    "T22n1428_032:0794a29_25": "此便為得供養已。",
    "T22n1428_032:0794b01_26": "可自取食之。",
    "T22n1428_032:0794b01_27": "此是大沙門所應食者。」",
    "T22n1428_032:0794b02_0": "迦葉念言：「此大沙門有神足自在得阿羅漢，雖爾不如我得阿羅漢。」",
    "T22n1428_032:0794b03_1": "時世尊食已還詣本林止宿。",
    "T22n1428_032:0794b04_2": "明日清旦，迦葉往詣佛所白言：「時到可就食。」",
    "T22n1428_032:0794b05_3": "佛告迦葉：「汝竝在前，吾正爾後往。」",
    "T22n1428_032:0794b06_4": "時世尊遣迦葉已，往詣忉利天，取曼陀羅花，先至迦葉座上坐。",
    "T22n1428_032:0794b07_5": "時迦葉後至，見已白言：「大沙門，先遣我言：『吾尋後至。』",
    "T22n1428_032:0794b09_0": "云何今者先至坐耶？」",
    "T22n1428_032:0794b09_1": "佛告迦葉：「吾遣汝已，到忉利天取此花，先來至此坐。",
    "T22n1428_032:0794b10_2": "此花色好香氣芬馥，迦葉須者便可取之。」",
    "T22n1428_032:0794b11_3": "迦葉報言：「止！",
    "T22n1428_032:0794b12_4": "止！",
    "T22n1428_032:0794b12_5": "大沙門，我便為得供養已。",
    "T22n1428_032:0794b12_6": "大沙門可自取用之。」",
    "T22n1428_032:0794b13_7": "迦葉念言：「甚奇！",
    "T22n1428_032:0794b13_8": "甚特！",
    "T22n1428_032:0794b13_9": "有大神足自在得阿羅漢，雖爾不如我得阿羅漢。」",
    "T22n1428_032:0794b14_10": "時世尊食迦葉食已，還詣本林止宿。",
    "T22n1428_032:0794b15_11": "其夜四天王持供養具來詣世尊所，皆欲聞法供養。",
    "T22n1428_032:0794b17_0": "夜暗時放光明照四方，猶如大火聚，合掌禮如來足已在前而住。",
    "T22n1428_032:0794b18_1": "時迦葉夜起，見彼林有大光明照四方如大火聚。",
    "T22n1428_032:0794b19_2": "明日清旦，往如來所白言：「時已到可往就食。」",
    "T22n1428_032:0794b20_3": "又問言：「大沙門！",
    "T22n1428_032:0794b21_4": "昨夜云何有此光明照四方如大火聚？」",
    "T22n1428_032:0794b22_5": "佛告迦葉：「昨夜四天王持供養具來詣我所，欲聽受法。",
    "T22n1428_032:0794b23_6": "是其光明照四方，非火也。」",
    "T22n1428_032:0794b24_7": "迦葉言：「甚奇！",
    "T22n1428_032:0794b24_8": "甚特！",
    "T22n1428_032:0794b24_9": "大沙門有大神力，乃使四天王來聽法。",
    "T22n1428_032:0794b25_10": "大沙門有大神足自在得阿羅漢，雖爾故不如我得阿羅漢。」",
    "T22n1428_032:0794b26_11": "時世尊食迦葉食已還詣本林。",
    "T22n1428_032:0794b27_12": "時釋提桓因，持供養具來欲聞法，夜闇時放大光明，照四方如大火聚，踰於前光，清淨無瑕穢，叉手合掌禮如來足在前而住聽法。",
    "T22n1428_032:0794c01_13": "迦葉夜起，遙見光明照四方，踰於前光清淨無瑕穢。",
    "T22n1428_032:0794c02_14": "見已明日往世尊所，白：「時到可往就食。」",
    "T22n1428_032:0794c03_15": "又復問言：「大沙門！",
    "T22n1428_032:0794c04_16": "昨夜有大火光照於四方，如大火聚踰於前光，清淨無瑕穢。",
    "T22n1428_032:0794c05_17": "是何光明？」",
    "T22n1428_032:0794c06_0": "四分律卷第三十二"
}