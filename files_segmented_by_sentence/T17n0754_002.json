{
    "T17n0754_002:0581c03_0": "佛說未曾有因緣經卷下",
    "T17n0754_002:0581c05_0": "蕭齊沙門釋曇景譯",
    "T17n0754_002:0581c06_0": "佛復惟曰：「今我法中有諸比丘，言行不同、心口相違，或為利養、錢財、飲食，或為名譽、要集眷屬，或有厭惡王法役使出家為道，都無有心向三脫門，度三有苦。",
    "T17n0754_002:0581c09_1": "以不淨心貪受信施，不知後世彌劫受殃償其宿債。",
    "T17n0754_002:0581c10_2": "為是等故，豈得不說。」",
    "T17n0754_002:0581c11_3": "佛告王曰：「憶念過去無數劫時，有一大國名裴扇闍，有一女人名曰提違，婆羅門種，夫喪守寡，其家大富，都無兒息又無父母，守孤抱窮無所恃怙。",
    "T17n0754_002:0581c14_4": "婆羅門法，若不如意，便生自燒身。",
    "T17n0754_002:0581c15_5": "諸婆羅門時時共往到提違所，教化之曰：『今身之厄，莫不由汝前身罪故。",
    "T17n0754_002:0581c17_6": "何謂為罪？",
    "T17n0754_002:0581c17_7": "不敬奉事諸婆羅門，又不孝順父母、夫婿，復無慈心養育兒子；有是罪故，致令今身抱孤守厄。",
    "T17n0754_002:0581c19_8": "汝今若不修福滅罪，後世轉劇墮地獄中，當爾之時悔無所及。』",
    "T17n0754_002:0581c22_0": "「提違問曰：『當作何福，得滅罪耶？』",
    "T17n0754_002:0581c22_1": "婆羅門曰：『滅罪二種：其罪輕者，手自髠頭香湯洗浴，入天廟中，懺悔辭謝那羅延天，請婆羅門足一百人，施設飲食；設飲食已，以乳牛百頭從犢子者嚫婆羅門，然後罪滅。",
    "T17n0754_002:0581c26_2": "所以者何？",
    "T17n0754_002:0581c26_3": "諸婆羅門修淨梵行，不食酒肉五辛葱蒜，唯仰牛乳以為食資，令施主檀越滅罪生福，世世所生所願從心。",
    "T17n0754_002:0581c29_4": "汝今罪重，應以家中一切所有諸珍寶物，布施五百大婆羅門；諸婆羅門得布施已，當為呪願，令汝後生常得大富。",
    "T17n0754_002:0582a02_5": "欲滅罪者，於恒水邊積薪自燒，諸婆羅門當復呪願，令汝前身所造一切輕重過罪一時滅盡，後世更生無復餘殃，父母兄弟夫婿兒子壽命無量、快樂無極。』",
    "T17n0754_002:0582a06_6": "於是提違便許可之，決定開心，當自燒身。",
    "T17n0754_002:0582a07_7": "便勅家奴將十乘車入山伐樵，規以自燒。",
    "T17n0754_002:0582a09_0": "「爾時國中有一道人，名鉢底婆(齊言辯才)，精進持戒、多聞智慧，常以慈心教化天下，令改邪就正捨惡修善。",
    "T17n0754_002:0582a11_1": "傳聞提違欲自燒身，心生憐愍，往詣其所問提違言：『辦具薪火，欲何所為？』",
    "T17n0754_002:0582a13_2": "提違答言：『欲自燒身滅除殃罪。』",
    "T17n0754_002:0582a13_3": "辯才答曰：『先身罪業，隨逐精神、不與身合，徒苦燒身安能滅罪？",
    "T17n0754_002:0582a15_4": "夫人禍福隨心而起，心念善故受報亦善，心念惡故受惡果報，心念苦樂受報亦爾。",
    "T17n0754_002:0582a17_5": "如人餓死則作餓鬼，苦惱死者受苦惱報，歡喜死者受歡喜報，安隱快樂，果報亦爾。",
    "T17n0754_002:0582a19_6": "汝今云何於苦惱中，求欲滅罪、望善報也？",
    "T17n0754_002:0582a20_7": "幸可不須，於理不通。",
    "T17n0754_002:0582a21_0": "「『復次提違，如困病人為苦所逼，若有惡人來至其所，呵罵病人、以手摶耳。",
    "T17n0754_002:0582a22_1": "於意云何？",
    "T17n0754_002:0582a22_2": "爾時病人，寧有善心，無忿惱不？』",
    "T17n0754_002:0582a23_3": "提違答言：『其人困病，未見人時常懷忿惱，況被摶耳而當無忿。』",
    "T17n0754_002:0582a25_4": "「辯才告曰：『汝今如是，先身罪故，守窮抱厄常懷憂惱，復欲燒身欲離憂惱，當可得不？",
    "T17n0754_002:0582a27_5": "如困病人，得人呵罵，尚增苦惱百千萬倍；況自燒身，猛炎起時身體焦爛，氣息未絕、心未壞故，當爾之時身心被煮，神識未離，故受苦毒煩悶心惱，從是命終生地獄中，地獄苦惱尤轉增劇百千萬倍，求免甚難，況欲燒身求離苦也。",
    "T17n0754_002:0582b03_6": "復次提違！",
    "T17n0754_002:0582b03_7": "譬如車牛厭患車故欲使車壞，前車若壞續得後車扼其項領，罪未畢故。",
    "T17n0754_002:0582b05_8": "人亦如是，縱令燒壞百千萬身，罪業因緣相續不滅。",
    "T17n0754_002:0582b06_9": "如阿鼻獄燒諸罪人，一日之中八萬過死、八萬更生，過一劫已其罪方畢。",
    "T17n0754_002:0582b08_10": "況復汝今，一過燒身欲求滅罪，何有得理？』",
    "T17n0754_002:0582b10_0": "「爾時辯才種種因緣為說正法，提違女人心開意解，改志易操燒身意息，白辯才言：『當設何意，令得滅罪？』",
    "T17n0754_002:0582b12_1": "辯才答言：『前心作惡如雲覆月，後心起善如炬消闇。",
    "T17n0754_002:0582b13_2": "汝今幸有欲滅罪意，自有方便，我能令汝不費一錢，乃至不經毫分之苦，滅除殃罪、現世安隱，後更生處善願從心。』",
    "T17n0754_002:0582b16_3": "「提違聞已心大歡喜，憂怖即除，如重罪囚蒙赦欲出，即起修敬，禮拜問訊，即勅婢使，為敷高座，氍毺毾[毯炎+登]，錦繡綩綖，嚴飾第一，散花燒香，勸請辯才令登高座。",
    "T17n0754_002:0582b19_4": "辯才受請，即昇高座。",
    "T17n0754_002:0582b20_5": "提違女人即率家內奴婢眷屬五百餘人，圍繞辯才，叩頭恭敬，合掌而立。",
    "T17n0754_002:0582b23_0": "「提違女人白辯才言：『尊向所說滅罪事由，雖懷欣慶，猶有微疑。",
    "T17n0754_002:0582b24_1": "惟願為說除罪之法，當如法行。』",
    "T17n0754_002:0582b25_2": "辯才答曰：『起罪之由，出身口意，身業不善，殺、盜、邪婬；口業不善，妄言、兩舌、惡口、綺語；意業不善，嫉妬、瞋恚、憍慢邪見；是為十惡，受惡果報。",
    "T17n0754_002:0582b28_3": "今當一心丹誠懺悔，若於過去、若於今身有如是罪，今悉懺悔，出罪滅罪。",
    "T17n0754_002:0582b29_4": "當自立誓，從今已往不敢復犯。",
    "T17n0754_002:0582c01_5": "并為我等先人父母夫婿兄弟，所有過罪，我今一心代其懺悔。",
    "T17n0754_002:0582c03_0": "我弟子提違，以今懺悔、改惡修善福德因緣，施與一切受苦眾生，令其得樂。",
    "T17n0754_002:0582c04_1": "眾生有罪，我當代受。",
    "T17n0754_002:0582c05_2": "復立誓言，緣我今日改邪就正、悔罪修福，從是因緣，捨身受身至成佛道，常遭明師、遇善知識，壽無量命，常與父母夫婿兒子六親眷屬常相保守，不經苦患，莫如今也。』",
    "T17n0754_002:0582c09_3": "於是辯才告提違言：『悔過滅罪法皆如是。』",
    "T17n0754_002:0582c11_0": "「於是提違及其眷屬，於辯才前長跪合掌，白辯才言：『弟子之徒奉尊教誨，如法懺已，願尊更賜餘善法教，當勤奉行，增本功德。』",
    "T17n0754_002:0582c13_1": "辯才告曰：『今當誠心歸佛、歸法、歸比丘僧，如是三說；今當盡形受十善道。",
    "T17n0754_002:0582c15_2": "「我弟子某甲，從今盡形，不殺、不盜、不邪婬，是身善業；不妄言、兩舌，不惡口、綺語，是口善業；不嫉妬、瞋恚、憍慢邪見，是意善業。」",
    "T17n0754_002:0582c18_3": "是則名為十善戒法。』",
    "T17n0754_002:0582c18_4": "「爾時辯才，教授提違十善法已，提違眷屬歡喜踊躍，盡心奉行。",
    "T17n0754_002:0582c20_5": "提違女人為設種種百味飲食及諸珍寶，長跪叉手白辯才言：『願尊留神，垂愍教化。",
    "T17n0754_002:0582c22_6": "今當為尊造立宮室，隨所便宜，終身奉事。』",
    "T17n0754_002:0582c23_7": "辯才答曰：『汝今以能捨邪就正、淨修十善，為正法子；復以十善教化天下，則為已報師徒重恩。",
    "T17n0754_002:0582c25_8": "汝已得度，我不宜留。",
    "T17n0754_002:0582c25_9": "吾今復當往化餘處。』",
    "T17n0754_002:0582c27_0": "「爾時提違知師不住，運輦庫藏諸珍寶物以奉上師，冀得留意。",
    "T17n0754_002:0582c28_1": "辯才不受，辭退便去。",
    "T17n0754_002:0582c28_2": "於是提違心自念言：『今日之濟，莫不由我尊師和上開悟成就。",
    "T17n0754_002:0583a01_3": "教授重恩，苦請不留，又復不受珍寶之物，當如之何？』",
    "T17n0754_002:0583a02_4": "悲感傷心，涕淚交流，叩頭辭謝於是別去。",
    "T17n0754_002:0583a04_0": "「辯才去後，提違女人與其眷屬五百餘人，常以十善法展轉相化，經於多時。",
    "T17n0754_002:0583a05_1": "爾時國中，忽遇穀貴，人民飢餓。",
    "T17n0754_002:0583a06_2": "時有五比丘懶惰懈怠，不修學問經書義理，又不專行持戒精進，世人輕慢不供養之，貧窮困苦無復生理。",
    "T17n0754_002:0583a08_3": "五人議曰：『夫人生計，隨時形宜，人命至重，何宜守死？』",
    "T17n0754_002:0583a10_4": "各共乞索，辦具繩床於曠野中，掃灑淨潔、華幡莊嚴，依次而坐，外形似禪，內思邪濁。",
    "T17n0754_002:0583a12_5": "世人見之謂是聖人，齎持供養百種飲食，雲集供養；於是五人飽足有餘。",
    "T17n0754_002:0583a13_6": "爾時提違聞是事已，遣人訪覓，信還報曰：『有五聖人獨坐山澤，世人雲集如事天神。』",
    "T17n0754_002:0583a15_7": "提違歡喜而自慶言：『我願果矣。』",
    "T17n0754_002:0583a16_8": "明旦即勅嚴駕寶車、香華伎樂，詣五比丘。",
    "T17n0754_002:0583a17_9": "提違到已，禮拜問訊，施設供養。",
    "T17n0754_002:0583a18_10": "飲食畢已，提違眷屬恭敬合掌，白比丘曰：「『尊德至重，　　無上福田，　　眾生蒙祐，　　不宜自輕。",
    "T17n0754_002:0583a21_11": "　　弟子愚意，　　欲請尊靈，　　臨顧貧舍，　　展釋微誠。",
    "T17n0754_002:0583a22_12": "　　唯願慈哀，　　濟度群生。",
    "T17n0754_002:0583a23_13": "　　弟子亦有，　　清淨園林，　　流泉浴池，　　嚴飾光榮。』",
    "T17n0754_002:0583a25_0": "「提違眷屬叩頭再三，時五比丘知其意至，便許可之。",
    "T17n0754_002:0583a27_0": "「提違歡喜，辭還家中，即遣使人莊嚴寶車，迎五比丘還家供養。",
    "T17n0754_002:0583a28_1": "提違女人有好園林，去舍不遠，其園縱廣足滿十頃，流泉浴池、奇雜花果、鵁鶄鴛鴦，清淨嚴好。",
    "T17n0754_002:0583b01_2": "於其園中，造立堂舍，眾寶莊校。",
    "T17n0754_002:0583b02_3": "其堂舍中敷置床席、眾妙臥具，香潔第一，令五比丘止住其中。",
    "T17n0754_002:0583b03_4": "提違女人終身奉事，隨時便宜，飲食湯藥供給使令，不失時節。",
    "T17n0754_002:0583b05_5": "時五比丘，既被主人恩厚供養，安隱快樂而自慶言：『何忽如之？",
    "T17n0754_002:0583b06_6": "夫人生世，種種方宜，求覓財利以救貧乏，雖得如意，不如我等，都不勞身而食福祿，此豈不由智慧力乎？』",
    "T17n0754_002:0583b09_7": "其五比丘察見主人慇懃意重，而共議言：『雖得主人隨宜供給，日富歲貧不能濟人歲寒富樂，我等今宜更施方便求覓錢財，充為後時受五欲樂。』",
    "T17n0754_002:0583b12_8": "作是論已，更相易代，差遣一人遊諸聚落，宣語諸人唱如是言：『彼四比丘，閑居寂靜，護持禁戒，斷絕酒肉，不食葱蒜，稱於梵行，修禪止觀，證無漏業，不久修行成阿羅漢，則為天下無上福田。』",
    "T17n0754_002:0583b16_9": "眾人聞已，齎持種種錢財飲食，運集來詣恭敬供養，如是多年。",
    "T17n0754_002:0583b18_10": "「提違女人直心敬信，隨宜供養，歡喜無厭。",
    "T17n0754_002:0583b19_11": "壽盡命終，生化樂天。",
    "T17n0754_002:0583b19_12": "其五比丘，專行巧偽，邪濁心故，福盡命終，生地獄中，八千億劫受大苦報。",
    "T17n0754_002:0583b21_13": "地獄罪畢，受餓鬼形、魑魅魍魎，如是展轉，經八千劫。",
    "T17n0754_002:0583b22_14": "餓鬼罪畢，受六畜身，償其主人先世供養——業報因緣，或作駱駝驢騾牛馬，隨其主人所受福處，常以筋力報償主人——如是展轉，復八千世。",
    "T17n0754_002:0583b25_15": "畜生罪畢，雖獲人身，諸根闇鈍，無男女根，名為石女。",
    "T17n0754_002:0583b26_16": "自爾以來八千世中，常以筋力報償主人，於今不息。」",
    "T17n0754_002:0583b28_17": "佛告王曰：「爾時提違者，皇后是也。",
    "T17n0754_002:0583b28_18": "爾時辯才者，目連是也。",
    "T17n0754_002:0583b29_19": "時五比丘，即今皇后隨從擔輿扇提羅等五人是也。」",
    "T17n0754_002:0583c01_20": "王白佛言：「如世尊說，五人起因；今者唯見擔輿四人，其餘一人為何所在？」",
    "T17n0754_002:0583c03_21": "佛告王曰：「其一人者常在宮內，修治廁溷除糞者是。」",
    "T17n0754_002:0583c04_22": "皇后聞已，肅然毛竪，心懷怖懼，更起禮佛，倚立合掌而白佛言：「如世尊說，扇提羅等是我前世因緣師者，實懷憂怖，恐犯逆罪。",
    "T17n0754_002:0583c07_23": "所以者何？",
    "T17n0754_002:0583c07_24": "夫人師者應修恭敬，頂戴禮拜是其宜也，而反使擔車輿隨從不異牛馬，以是因緣，甚懷怖懼。",
    "T17n0754_002:0583c09_25": "願佛垂哀，聽我懺悔。」",
    "T17n0754_002:0583c10_26": "佛告之曰：「皇后福德，自無過罪，何故疑懼？",
    "T17n0754_002:0583c11_27": "眾生殊性，業行不同，善者受福、惡自受殃。",
    "T17n0754_002:0583c12_28": "皇后本時，直心清淨信樂修福，福德因緣，自爾以來世世所生，常遭明師、信受教悔，從善入善、從祿入祿。",
    "T17n0754_002:0583c14_29": "至於今日，食福自然，值佛出世，前身福德，因緣力故。",
    "T17n0754_002:0583c15_30": "復聞正法，如說修行。",
    "T17n0754_002:0583c16_31": "以是因緣，無罪咎也。",
    "T17n0754_002:0583c16_32": "其扇提羅五人因緣，由其本時，邪濁侫諂、無有慈心，受汝供養，罪業因緣，償其宿債。」",
    "T17n0754_002:0583c19_0": "皇后白曰：「今聞佛說本業因緣，弟子疑解，更無憂懼也。",
    "T17n0754_002:0583c20_1": "此扇提羅，罪業果報何當畢也？",
    "T17n0754_002:0583c21_2": "弟子今者放扇提羅，不敢驅使，隨意東西。",
    "T17n0754_002:0583c22_3": "唯願世尊，說法開悟，令其心解，改惡修善，速得免苦。」",
    "T17n0754_002:0583c23_4": "佛告之曰：「今欲令我開化其者，喚彼宮內除糞者來。」",
    "T17n0754_002:0583c24_5": "皇后即時遣使令喚扇提羅來。",
    "T17n0754_002:0583c25_6": "使者受命，須臾將來。",
    "T17n0754_002:0583c25_7": "扇提羅等五人聚集，於佛前立。",
    "T17n0754_002:0583c26_8": "世尊大慈，先以善言慰勞之曰：「汝等諸子，體氣康和，安隱快樂，無苦惱不？」",
    "T17n0754_002:0583c28_9": "五人怒曰：「佛不知時。",
    "T17n0754_002:0583c28_10": "所以者何？",
    "T17n0754_002:0583c28_11": "晝夜勤苦，鞭杖使役，不暇得息，有何樂哉？",
    "T17n0754_002:0583c29_12": "佛豈不知如是事乎，而反問人快樂以不？」",
    "T17n0754_002:0584a01_13": "佛告五人：「今身之苦，皆由前世邪濁諂曲，懷不善心，受人供養，罪業因緣，展轉所生，至於今身，償罪因緣，猶故未畢。",
    "T17n0754_002:0584a04_14": "汝若欲求免惡果報者，今應至心丹誠悔過，改惡修善；從是因緣，可得免苦。」",
    "T17n0754_002:0584a06_15": "扇提羅等聞佛語已，忿怒隆盛，反背向佛，不欲聽聞。",
    "T17n0754_002:0584a07_16": "佛以神力，令一化佛對其前立，方便慰喻，勸令懺悔。",
    "T17n0754_002:0584a08_17": "扇提羅等又反面向東。",
    "T17n0754_002:0584a09_18": "復有化佛，對前而立。",
    "T17n0754_002:0584a09_19": "復反向西，復有化佛。",
    "T17n0754_002:0584a10_20": "四維上下，皆有佛對。",
    "T17n0754_002:0584a10_21": "扇提羅等見佛圍遶，五人即時稱怨大喚而作是言：「我等今者是弊惡罪人，佛今何為苦見逼耶？」",
    "T17n0754_002:0584a12_22": "爾時世尊還攝化佛，為一佛身。",
    "T17n0754_002:0584a14_0": "佛告大眾：「國王、太后、諸比丘等，汝等見是扇提羅不？」",
    "T17n0754_002:0584a15_1": "咸言唯然。",
    "T17n0754_002:0584a15_2": "「汝等當知，眾生罪業，有二種障：一者業障，二者煩惱障。",
    "T17n0754_002:0584a16_3": "其罪輕者，有煩惱障；重罪業障。",
    "T17n0754_002:0584a17_4": "扇提羅等具有二障，重罪障故，不得受化，非可如何。」",
    "T17n0754_002:0584a19_0": "爾時皇后見扇提羅不受佛化，哀感傷心，語五人曰：「自今以後，永解因緣，隨意東西，無憂快樂。」",
    "T17n0754_002:0584a21_1": "扇提羅等長跪涕淚，白皇后言：「我等五人奉事大家，有何等愆，非意今日被驅棄捐？",
    "T17n0754_002:0584a23_2": "若有不稱，惟願弘恕，使役如前。」",
    "T17n0754_002:0584a23_3": "於是皇后辭讓再三，扇提羅等不欲離去。",
    "T17n0754_002:0584a24_4": "皇后白佛：「弟子至意放扇提羅，不肯欲離，當如之何？」",
    "T17n0754_002:0584a25_5": "佛告之曰：「扇提羅等償債未畢，因緣繫縛不令得去，非可如何。",
    "T17n0754_002:0584a27_6": "且順其意，復其事業，償因緣畢自當得脫。」",
    "T17n0754_002:0584a28_7": "佛告王曰：「夫人修福，謙虛敬重，直心清淨，行於道業，功德無量；火不能燒、水不能漂、偷劫盜賊不能得便、國王強力不能動轉。",
    "T17n0754_002:0584b02_8": "如今皇后受天福也。",
    "T17n0754_002:0584b02_9": "人行惡心，貪現前利，如扇提羅，歷世受殃於今不息，雖遇聖化如風過耳，罪業力故反生怨嫉，窈窈冥冥，何時當免？」",
    "T17n0754_002:0584b06_0": "爾時世尊慈悲心故告諸比丘：「如我前說，人身難得，值佛時難，法難得聞，終壽亦難。",
    "T17n0754_002:0584b07_1": "汝等諸子，前身微善，得生人道，遇佛在世，聞法信受，割斷恩愛，離別父母兄弟妻子六親眷屬，出家為道；如囚免獄，應捨惡從善，中表相應，言行無異，少欲知足，不貪世榮，忍飢耐渴，志在無為，研精學問，棄捐眾惡，莊嚴智慧，修無漏業出生死海，復以智慧順化天下使行十善，是則名為自度度人，應菩薩業。」",
    "T17n0754_002:0584b15_2": "爾時會中有諸比丘聞佛說已，自忖所行，身口意業不稱道法，五百餘人即起修敬，叩頭懺悔，叉手合掌而白佛言：「如世尊教，三不善業，我等悉有。",
    "T17n0754_002:0584b18_3": "今於佛前，發露懺悔。",
    "T17n0754_002:0584b19_4": "惟願天尊，表察其誠。",
    "T17n0754_002:0584b19_5": "從今以往，誓不為非，當如法行。",
    "T17n0754_002:0584b20_6": "願佛證知。」",
    "T17n0754_002:0584b20_7": "佛言：「諸子！",
    "T17n0754_002:0584b20_8": "三界聖尊、眾生之父，子今悔惡修善，甚是所欣，當隨喜爾。」",
    "T17n0754_002:0584b23_0": "復有五百麁行比丘聞說是已，即起修敬，叩頭向佛白言：「世尊！",
    "T17n0754_002:0584b24_1": "我等不堪修出家道。",
    "T17n0754_002:0584b24_2": "所以者何？",
    "T17n0754_002:0584b25_3": "從昔以來，為利養故行於邪濁、有虛無實，受人供養，負債滋多。",
    "T17n0754_002:0584b26_4": "為是等故，實懷憂懼。",
    "T17n0754_002:0584b27_5": "今欲捨道還歸俗緣，願佛垂聽。」",
    "T17n0754_002:0584b27_6": "佛告比丘：「善哉善哉！",
    "T17n0754_002:0584b28_7": "吾助爾喜。",
    "T17n0754_002:0584b28_8": "所以者何？",
    "T17n0754_002:0584b28_9": "夫人入行，如把刃持毒，不能堪者不如不為。",
    "T17n0754_002:0584b29_10": "何以故？",
    "T17n0754_002:0584c01_11": "執持不勤，反為害故。",
    "T17n0754_002:0584c01_12": "汝等今者，信於業報，有慚愧心；慚愧因故，除滅過罪，增長善根。",
    "T17n0754_002:0584c03_13": "彌勒菩薩後成佛時，初會說法當得上度。」",
    "T17n0754_002:0584c04_14": "又告比丘：「寧割身肉以用供口，不以邪心受人施也。",
    "T17n0754_002:0584c05_15": "甚難甚難！",
    "T17n0754_002:0584c05_16": "慎之慎之！」",
    "T17n0754_002:0584c06_0": "爾時佛子羅睺羅等五十沙彌，聞佛說彼扇提羅等禍所由起因緣本末，甚大憂懼，即各修敬，頭面禮佛，叉手合掌白言：「世尊！",
    "T17n0754_002:0584c08_1": "今聞說此扇提羅等宿業因緣受苦果報，甚懷怖懼。",
    "T17n0754_002:0584c10_0": "所以者何？",
    "T17n0754_002:0584c10_1": "和上舍利弗大智福德，為國中豪族所見知識，眾人競共雲集供養，餉致最上甘珍美味。",
    "T17n0754_002:0584c12_2": "小兒愚癡無有福德，食人如是妙甘飲食，後世當復償其因緣，受苦果報如扇提羅，是故我等實懷憂慮。",
    "T17n0754_002:0584c14_3": "彼諸長德五百比丘，尚不能堪，退道還俗，而況小兒無智慧者。",
    "T17n0754_002:0584c16_4": "願佛垂哀，賜聽我屬捨道還家，冀免罪酬、不經苦厄。」",
    "T17n0754_002:0584c17_5": "爾時世尊告羅睺羅：「汝今畏罪，欲得還家求離苦者，是事不然。",
    "T17n0754_002:0584c18_6": "何以故？",
    "T17n0754_002:0584c19_0": "如有二人乏食飢餓，忽遇主人為設種種肥濃美味，其人飢餓，貪食過飽。",
    "T17n0754_002:0584c20_1": "然此二人，一者有智，二者愚癡。",
    "T17n0754_002:0584c21_2": "有智之人，自知食過，身體沈重嚬呻欠呿，恐致苦患，即詣明醫，謙虛下意叩頭求救，請除苦患。",
    "T17n0754_002:0584c23_3": "良醫即賜摩檀提藥，令其服之，其人即吐腹中宿食。",
    "T17n0754_002:0584c24_4": "吐宿食已，令近暖火，禁節消息。",
    "T17n0754_002:0584c25_5": "其人因是，得免禍患，終保年壽，安隱快樂。",
    "T17n0754_002:0584c26_6": "其無智者不知食過，謂是鬼魅，消費家財、橫殺生命祠祭鬼神欲求濟命，唐費功夫。",
    "T17n0754_002:0584c28_7": "腹中宿食遂成生風，生氣轉筋絞切心痛，因是死亡生地獄中，累世受苦由無智焉。」",
    "T17n0754_002:0585a02_0": "佛言：「汝羅睺羅！",
    "T17n0754_002:0585a02_1": "畏罪還家，如彼無智愚癡人也。",
    "T17n0754_002:0585a03_2": "夫人求福欲離罪者，當謙虛精勤，親近明師，修習智慧，悔惡罪業，改往修來。",
    "T17n0754_002:0585a04_3": "從是漸漸智慧成就，慧成就故消滅眾罪。",
    "T17n0754_002:0585a05_4": "如我前說日光威力能除眾冥，人修智慧亦復如是。",
    "T17n0754_002:0585a07_5": "緣汝先有善根因緣遭值我時，舍利弗等如彼明醫能濟苦患而得不死，子今何為捨明入暗？」",
    "T17n0754_002:0585a09_6": "沙彌羅睺白言：「世尊！",
    "T17n0754_002:0585a09_7": "諸佛智慧猶如大海，羅睺等心猶如毫末，豈能受持如來智慧？」",
    "T17n0754_002:0585a11_8": "佛告羅睺：「如天雨渧，後不及前，雖不相及能滿大器。",
    "T17n0754_002:0585a12_9": "修學智慧亦復如是，從小微起終成大器，成大器已轉成餘器，如是展轉滿無量器，是則名為自利利人，自利利人名為大士，如我今也。」",
    "T17n0754_002:0585a15_10": "羅睺羅等聞佛說已，心開意解無復憂慮，如世尊教，當具奉行，不敢疑也。",
    "T17n0754_002:0585a18_0": "爾時會中國王太子名曰祇陀，聞佛所說十善道法，因緣果報無有窮盡，長跪叉手白天尊曰：「佛昔令我受持五戒，今欲還捨受十善法。",
    "T17n0754_002:0585a21_1": "所以者何？",
    "T17n0754_002:0585a21_2": "五戒法中，酒戒難持，畏得罪故。」",
    "T17n0754_002:0585a22_3": "世尊告曰：「汝飲酒時，為何惡耶？」",
    "T17n0754_002:0585a22_4": "祇陀白佛：「國中豪強時時相率齎持酒食，共相娛樂以致歡樂，自無惡也。",
    "T17n0754_002:0585a24_5": "何以故？",
    "T17n0754_002:0585a24_6": "得酒念戒，無放逸故，是故飲酒不行惡也。」",
    "T17n0754_002:0585a25_7": "佛言：「善哉善哉！",
    "T17n0754_002:0585a26_8": "祇陀汝今已得智慧方便；若世間人能如汝者，終身飲酒有何惡哉？",
    "T17n0754_002:0585a27_9": "如是行者，乃應生福，無有罪也。",
    "T17n0754_002:0585a28_10": "夫人行善凡有二種：一者有漏，二者無漏。",
    "T17n0754_002:0585a29_11": "有漏善者，常受人天快樂果報；無漏善者，度生死苦涅槃果報。",
    "T17n0754_002:0585b01_12": "若人飲酒，不起惡業歡喜心故，不起煩惱；善心因緣，受善果報。",
    "T17n0754_002:0585b03_13": "汝持五戒何有失乎？",
    "T17n0754_002:0585b03_14": "飲酒念戒，益增其福。",
    "T17n0754_002:0585b04_15": "先持五戒，今受十善，功德倍勝十善報也。」",
    "T17n0754_002:0585b05_0": "時波斯匿王白言：「世尊！",
    "T17n0754_002:0585b05_1": "如佛所說，心歡喜時不起惡業，名有漏善者，是事不然。",
    "T17n0754_002:0585b06_2": "何以故？",
    "T17n0754_002:0585b07_3": "人飲酒時心則歡喜，歡喜心故不起煩惱，無煩惱故不行惱害，不害物故三業清淨，清淨之道即無漏業。",
    "T17n0754_002:0585b09_4": "世尊憶念，我昔遊行獵戲忘將厨宰，於深山中覺飢欲食，左右答言：『王朝去時，不被命勅令將厨宰，即時無食。』",
    "T17n0754_002:0585b12_5": "我聞是語已，走馬還宮，教令索食。",
    "T17n0754_002:0585b12_6": "王家厨監名修迦羅。",
    "T17n0754_002:0585b13_7": "修迦羅言：『即無現食，今方當作。』",
    "T17n0754_002:0585b14_8": "我時飢逼，忿不思惟，瞋怒迷荒，教勅傍臣斬殺厨監。",
    "T17n0754_002:0585b15_9": "臣被王教即共議言：『簡括國中唯此一人忠良直事，今若殺者，更無有能為王監厨稱王意者。』",
    "T17n0754_002:0585b17_10": "時末利夫人，聞王教勅殺修迦羅，情甚愛惜；知王飢乏，即令辦具好肉美酒，沐浴名香、莊嚴身體，將諸伎女往至我所。",
    "T17n0754_002:0585b20_11": "我見夫人莊束嚴麗，將從妓女、好酒肉來，瞋心即歇。",
    "T17n0754_002:0585b21_12": "何以故？",
    "T17n0754_002:0585b21_13": "末利夫人持佛五戒，斷酒不飲，我心常恨。",
    "T17n0754_002:0585b22_14": "今日忽然將酒肉來共相娛樂，展釋情故，即與夫人飲酒食肉，作眾伎樂歡喜娛樂，恚心即滅。",
    "T17n0754_002:0585b24_15": "夫人知我忘失怒意，即遣黃門輒傳我命，令語外臣莫殺厨監。",
    "T17n0754_002:0585b26_16": "即奉教旨。",
    "T17n0754_002:0585b26_17": "我至明旦深自悔責，愁憂不樂顏色憔悴。",
    "T17n0754_002:0585b27_18": "夫人問我：『何故憂愁，為何患耶？』",
    "T17n0754_002:0585b28_19": "我言：『吾因昨日為飢火所逼，瞋恚心故殺修迦羅。",
    "T17n0754_002:0585b29_20": "自計國中更無有人堪監我厨如修迦羅者，為是之故悔恨愁耳。』",
    "T17n0754_002:0585c01_21": "夫人笑曰：『其人猶在，願王莫愁。』",
    "T17n0754_002:0585c02_22": "我重問曰：『為實如是，為戲言耶？』",
    "T17n0754_002:0585c03_23": "答言：『實在，非虛言也。』",
    "T17n0754_002:0585c03_24": "我令左右喚厨監來，使者往召須臾將來，我大歡喜，憂恨即除。」",
    "T17n0754_002:0585c05_0": "王白佛言：「末利夫人持佛五戒、月行六齋，一日之中，終身五戒以犯飲酒、妄語二戒，八齋戒中頓犯六戒。",
    "T17n0754_002:0585c07_1": "此事云何？",
    "T17n0754_002:0585c07_2": "所犯戒罪，輕耶重耶？」",
    "T17n0754_002:0585c08_3": "世尊答曰：「如此犯戒，得大功德，無有罪也。",
    "T17n0754_002:0585c09_4": "何以故？",
    "T17n0754_002:0585c09_5": "為利益故。",
    "T17n0754_002:0585c09_6": "如我前說，夫人修善凡有二種：一有漏善，二無漏善。",
    "T17n0754_002:0585c10_7": "末利夫人所犯戒者，入有漏善；不犯戒者，名無漏善。",
    "T17n0754_002:0585c11_8": "依語義者，破戒修善，名有漏善；依義語者，凡心所起善，皆無漏業。」",
    "T17n0754_002:0585c13_9": "王白佛言：「如世尊說，末利夫人飲酒破戒，不起惡心，而有功德、無罪報者，一切人民亦復皆然。",
    "T17n0754_002:0585c15_10": "何以故？",
    "T17n0754_002:0585c15_11": "我念近昔舍衛城中，有諸豪族剎利王公因小諍競乃致大怨，各各結謀興兵相罰，兩家並是國中豪種，復是親戚，非可執錄，紛紜鬪戰不從理諫，深為憂之。",
    "T17n0754_002:0585c19_12": "復自念言：『昔太子時，先王大臣名提違羅，恃其門宗富貴豪強，而見輕慢、形調戲弄，劇於畜生。",
    "T17n0754_002:0585c21_13": "當時忿恚，情實不分，意欲誅滅，力所不堪；訴向父王，復不聽省。",
    "T17n0754_002:0585c23_14": "懷毒抱恨，非可如何。",
    "T17n0754_002:0585c23_15": "以是因緣，飲食損常，懊惱愁悴。",
    "T17n0754_002:0585c24_16": "爾時太后見我愁苦，種種諫曉，愁故不息。",
    "T17n0754_002:0585c25_17": "於是太后愛子情重，便遣使人求覓好酒勸我令飲。",
    "T17n0754_002:0585c26_18": "即白母言：「先祖相承，事那羅延天、奉婆羅門。",
    "T17n0754_002:0585c27_19": "今若飲酒，懼恐天怒，為婆羅門之所嘖罰。」",
    "T17n0754_002:0585c28_20": "太后當時懼子致命，於夜靜時關閉宮門，不令異人黃門婢使而得知者，太后語言：「夫天神者，有慈悲心救一切苦，婆羅門者皆應如是。",
    "T17n0754_002:0586a03_21": "子今愁毒，唐自失命，天神豈能救子命耶？",
    "T17n0754_002:0586a04_0": "寧當服藥，消散憂患，得全身命。",
    "T17n0754_002:0586a04_1": "諸婆羅門未得天眼，安能知子隱密事也？」",
    "T17n0754_002:0586a05_2": "逼迫再三，俛仰從之。",
    "T17n0754_002:0586a06_3": "既飲酒已，忘失愁恨。",
    "T17n0754_002:0586a06_4": "太后見子還復顏色，心即歡喜，召集宮女作唱伎樂，三七日中受五欲樂，所追忿恨從是得息。』",
    "T17n0754_002:0586a08_5": "思惟是已，即勅忠臣令辦好酒及諸甘饍，又使宣令國中豪族群臣士民，悉皆令集欲有所論國中大事、諸臣諍競。",
    "T17n0754_002:0586a11_6": "兩徒眷屬各有五百應召來集，於王殿上莊嚴太樂。",
    "T17n0754_002:0586a12_7": "王勅忠臣辦琉璃椀受三升許，諸寶椀中盛滿好酒。",
    "T17n0754_002:0586a13_8": "我於眾前先喫一椀。",
    "T17n0754_002:0586a14_9": "王曰：『今論國中大事，想無異心坐此會也。",
    "T17n0754_002:0586a15_10": "今當人人辦此一椀甘露良藥，然後論事。』",
    "T17n0754_002:0586a16_11": "咸言：『唯諾，奉大王命。』",
    "T17n0754_002:0586a16_12": "並勅伎官作唱太樂，諸人得酒並聞音樂，心中歡樂，忘失仇恨，沛然無憂。",
    "T17n0754_002:0586a18_13": "王復持椀白諸君曰：『士夫修德，歷世相承，遵奉聖教，不應差違。",
    "T17n0754_002:0586a20_14": "諸君何為因於小事忿諍如之？",
    "T17n0754_002:0586a20_15": "若不忍者，恐亡國嗣。",
    "T17n0754_002:0586a21_16": "是故重諫，幸息諍事。』",
    "T17n0754_002:0586a21_17": "諸臣白曰：『敬奉重命，不敢違也。』",
    "T17n0754_002:0586a22_18": "因是和平。」",
    "T17n0754_002:0586a22_19": "王白佛言：「諸人起諍不因於酒，然因得酒，息忿諍心而得太平。",
    "T17n0754_002:0586a24_20": "此豈非是酒之功也？",
    "T17n0754_002:0586a25_0": "「復次世尊！",
    "T17n0754_002:0586a25_1": "察見世間窮貧小人、奴客婢使、夷蠻之人，或因節日、或於酒店聚會飲酒，歡樂心故，不須人教各各起舞；未得酒時，都無是事。",
    "T17n0754_002:0586a28_2": "是故當知，人因飲酒則致歡樂，心歡樂時不起惡念，不起惡念則是善心，善心因緣應受善報。",
    "T17n0754_002:0586b01_3": "「復次世尊！",
    "T17n0754_002:0586b01_4": "獼猴得酒尚能起舞，況於世人？",
    "T17n0754_002:0586b02_5": "如世尊說，施善善報、施惡惡報。",
    "T17n0754_002:0586b03_6": "如世間人，緣前布施福德因緣，今致大富。",
    "T17n0754_002:0586b04_0": "貧者從乞慳惜不與，慳貪因緣，受餓鬼報。",
    "T17n0754_002:0586b04_1": "或有世人，若男若女受形端正，男人好者為女所愛，女人好者男情所樂。",
    "T17n0754_002:0586b06_2": "若有強力，制斷男女不令會合，不得合故則致憂苦。",
    "T17n0754_002:0586b07_3": "此之殃罪，當歸何處？",
    "T17n0754_002:0586b08_4": "末利夫人，皆由前身以好施人故，今得好報。",
    "T17n0754_002:0586b09_5": "世尊云何令持五戒、月行六齋？",
    "T17n0754_002:0586b10_6": "六齋之日，不得莊嚴香華服飾，又復不聽作唱伎樂，又復不聽附近夫婿愛好之姿，竟何所施，徒亡其功，豈非苦也？」",
    "T17n0754_002:0586b13_0": "佛告王曰：「大王所難，非不如是。",
    "T17n0754_002:0586b13_1": "末利夫人在年少時，若我不勅令受戒法修智慧者，云何當有今日之德也？",
    "T17n0754_002:0586b15_2": "以能得度，復度王身，如斯之功，復歸誰也？",
    "T17n0754_002:0586b16_3": "末利夫人受我教故如說而行，故使今日成就智慧方便解脫。",
    "T17n0754_002:0586b17_4": "復次大王！",
    "T17n0754_002:0586b18_5": "譬如世人家有一子，欲令成故，及其幼年將詣學堂，與師令教文藝書疏、人望禮儀，學堂之法皆有制令，呵嘖杖罰、禁節飲食、不得睡眠，出入行來不失節度，有違犯者隨罪輕重計而行罰。",
    "T17n0754_002:0586b22_6": "兒畏杖故專心就學，至年大時，高才博聞靡所不知，復以所知轉教餘人。",
    "T17n0754_002:0586b24_7": "末利夫人奉齋持戒，亦復如是。",
    "T17n0754_002:0586b24_8": "「復次大王！",
    "T17n0754_002:0586b25_9": "如富樓那，妬嫉心故，割斷恩愛，辭別父母，捨離妻子，入山習學。",
    "T17n0754_002:0586b26_10": "被服草衣，忍寒耐苦，自立誓言：『要當諷誦九十六種經書記論悉令通達，不爾不還與父母相見。』",
    "T17n0754_002:0586b28_11": "足二十年一切通達，還王舍城，頭戴炬火、以銅鍱腹，陌上而行而自唱言：『我一切智。』",
    "T17n0754_002:0586c01_12": "來至我所而謂我言：『儞瞿曇沙門，竟何所知？』",
    "T17n0754_002:0586c02_13": "我言癡人，而說頌曰：「『若多少有聞，　　自大以憍人，　　是如盲執燭，　　照彼不自明。』",
    "T17n0754_002:0586c06_0": "「時富樓那聞是語已霍然心悟，捨炬解腹，五體投地慚愧悔過，皆由多聞智慧諸根利故。",
    "T17n0754_002:0586c08_0": "未起之頃，斷三界漏、得羅漢道智慧之力。",
    "T17n0754_002:0586c08_1": "譬如調象隨鉤而轉。",
    "T17n0754_002:0586c09_2": "大王當知，夫習學者皆由禁制攝五情根，然後通達無所罣礙，名無礙智，無礙智者具四辯也。",
    "T17n0754_002:0586c11_3": "今富樓那具四辯才，皆由慊苦勤學所得。",
    "T17n0754_002:0586c12_4": "是故我說，夫慧解者有七德才。",
    "T17n0754_002:0586c13_5": "何謂為七？",
    "T17n0754_002:0586c13_6": "第一信才，二精進才，第三戒才，四慚愧才，第五聞才，六為捨才，七定慧才；是為七才。",
    "T17n0754_002:0586c15_7": "末利夫人具此七才。",
    "T17n0754_002:0586c15_8": "大王當知，末利夫人雖為女身，高才智博非同凡人，皆由少來慎身口意，一心專念修習智慧。",
    "T17n0754_002:0586c18_9": "智慧力故名為解脫，復以智慧解悟天下。」",
    "T17n0754_002:0586c19_10": "爾時世尊因羅睺沙彌，為諸大眾而說頌曰：「聞為金翼鳥，　　威勢武力強，　聞為行寶藏，　　所在相利益，　聞為大橋梁，　　濟度眾苦厄，　聞為大船師，　　濟渡生死海。",
    "T17n0754_002:0586c25_0": "　多聞令志明，　　以明智慧增，　智則博解義，　　見聞行法安。",
    "T17n0754_002:0586c27_0": "　多聞能除憂，　　能以定為歡，　善解甘露法，　　從是得泥洹。",
    "T17n0754_002:0586c29_0": "　聞為知律法，　　解疑亦見正，　從聞捨非法，　　行到不死處。",
    "T17n0754_002:0587a02_0": "　仙人敬事聞，　　諸天亦復然，　撿心不放逸，　　積聞成聖智。",
    "T17n0754_002:0587a04_0": "　慧能散憂患，　　亦除非邪衰，　欲求安隱吉，　　當奉事明者。",
    "T17n0754_002:0587a06_0": "　盲從是得眼，　　如暗中得燭，　開導世間人，　　如明將無目。",
    "T17n0754_002:0587a08_0": "　是故應捨癡，　　離慢豪富樂，　務學事明者，　　是名積聚德。」",
    "T17n0754_002:0587a10_0": "爾時世尊說是偈已，復告王曰：「王今福德，聰朗博義，皆由前世親覲明師，慊苦奉侍，習學所致；因緣果報，今為人王，智慧明達，隨宜撫接，世間難有。",
    "T17n0754_002:0587a13_1": "是故我說，般若智慧有四種義。",
    "T17n0754_002:0587a14_2": "是故當知，求三乘人當學般若，欲離三惡八難苦患、欲受人天快樂果報，以要言之，求一切福德，皆應修學智慧方便。",
    "T17n0754_002:0587a16_3": "如我前說阿逸多王，勤苦習學智慧力故，雖復失行生惡趣中，常識宿命；識宿命故，改惡修善，速得解脫，感致諸天濟接供養，以智慧力為諸天師。",
    "T17n0754_002:0587a20_4": "以是因緣，我說般若有四種義。」",
    "T17n0754_002:0587a20_5": "爾時波斯匿王聞佛所說智慧方便功德因緣，甚大歡喜。",
    "T17n0754_002:0587a22_6": "太子祇陀、夫人、太后、群臣士民，一切大眾莫不解悟，各各修敬為佛作禮，復座如故。",
    "T17n0754_002:0587a24_7": "王叉手曰：「如佛所言，世人修善凡有二種：一有漏善，二無漏善。",
    "T17n0754_002:0587a25_8": "有漏無漏，二義歸一，世尊！",
    "T17n0754_002:0587a26_9": "云何說差別耶？」",
    "T17n0754_002:0587a26_10": "佛告王曰：「人有二品：一者利根，二者鈍根。",
    "T17n0754_002:0587a27_11": "為鈍根人，說二種善；利根之人，不說二也。",
    "T17n0754_002:0587a28_12": "所以者何？",
    "T17n0754_002:0587a28_13": "眾源泉流，終歸一海。",
    "T17n0754_002:0587a29_14": "鈍根之人諸根暗塞，是故為說分別法耳。」",
    "T17n0754_002:0587b02_0": "爾時國王太子祇陀白佛：「世尊！",
    "T17n0754_002:0587b02_1": "十善戒法，有差別也？",
    "T17n0754_002:0587b03_2": "同一義耶？",
    "T17n0754_002:0587b03_3": "妄語戒義，一耶？",
    "T17n0754_002:0587b03_4": "多耶？",
    "T17n0754_002:0587b04_0": "若一義者終不可持，若差品者願佛說之。」",
    "T17n0754_002:0587b04_1": "佛告之曰：「妄語有二：一重、二輕。",
    "T17n0754_002:0587b05_2": "何謂為重？",
    "T17n0754_002:0587b05_3": "若受戒人不修智慧，愚癡無智，不能教化興隆佛法，為是之故人所輕慢，不得供養貧窮困苦，為供養故外現精進、內行邪濁，展轉相教宣向諸人：『比丘苦行精進，得禪境界。』",
    "T17n0754_002:0587b09_4": "或言見佛、見龍、見鬼。",
    "T17n0754_002:0587b10_5": "如是之人名大妄語，犯是罪者墮阿鼻獄。",
    "T17n0754_002:0587b11_6": "又復妄語能令殺人破壞人家，復有妄語違失期契令他瞋恨，如是名為下妄語也。",
    "T17n0754_002:0587b13_7": "行如是者名為犯戒，墮小地獄。",
    "T17n0754_002:0587b13_8": "其餘調戲，及諸私理匿禁之事，或有言無、或無言有，不犯戒也。」",
    "T17n0754_002:0587b15_9": "太子祇陀聞說是已，即於佛前受十善道法，白佛言：「世尊！",
    "T17n0754_002:0587b16_10": "弟子今日疑悔已除，發三菩提心，願佛證知。」",
    "T17n0754_002:0587b17_11": "佛言：「善哉！",
    "T17n0754_002:0587b17_12": "甚大隨喜，宜知是時。」",
    "T17n0754_002:0587b18_13": "王白佛言：「如佛所說，十方賢聖明達眾生因緣果報者，我父先王奉事外道，隨持禁戒，絕於酒肉五辛葱蒜，供養梵天、日月水火；常行布施，求梵天福，年年常用千頭乳牛施婆羅門，計四十年，四萬頭牛。",
    "T17n0754_002:0587b23_14": "諸婆羅門，食其乳、酪、生酥、熟酥、醍醐等味。",
    "T17n0754_002:0587b24_15": "如斯功德，生何天也？",
    "T17n0754_002:0587b24_16": "願佛垂哀分別教示，令諸行者普得聞知。」",
    "T17n0754_002:0587b25_17": "佛告王曰：「前王果報，今在地獄。",
    "T17n0754_002:0587b26_18": "所以者何？",
    "T17n0754_002:0587b26_19": "不值善時、不遇善友、無善方便，雖修功德不得免罪。",
    "T17n0754_002:0587b27_20": "布施之功不亡失也，罪後畢時方當受福。",
    "T17n0754_002:0587b28_21": "大王當知，夫人修福不與罪合，不共合故要須方便令得滅罪。",
    "T17n0754_002:0587c01_22": "何謂方便？",
    "T17n0754_002:0587c01_23": "謂善知識。",
    "T17n0754_002:0587c01_24": "何謂善友？",
    "T17n0754_002:0587c02_25": "謂正見人是為善友，常以正教調伏其心。",
    "T17n0754_002:0587c03_26": "何謂正教？",
    "T17n0754_002:0587c03_27": "謂觀無常、苦、空、無我，十二因緣纏著生死，修四真諦見苦、斷習、證滅、修道，行六波羅蜜，四無量心，是為方便調伏諸根，根調伏故定慧成就，慧成就故其心正直，心正直故能起精進，精進心故能起戒慎，戒慎究竟定慧明了。",
    "T17n0754_002:0587c08_28": "慧明了故遊諸萬行通達無礙，行無礙故名為解脫，解脫心者即涅槃也；是則名為善知識也。",
    "T17n0754_002:0587c10_29": "大王當知，明師善導是大因緣不可輕也。",
    "T17n0754_002:0587c11_30": "大王今者遭賢遇聖，皆由前世因緣果報，聞法信解，復能解人。",
    "T17n0754_002:0587c12_31": "是故我說，明人難值而不比有，其所生處族親蒙慶。",
    "T17n0754_002:0587c14_32": "是故當修般若智慧。」",
    "T17n0754_002:0587c15_0": "王白佛言：「聞世尊說智慧方便，皆已貫心。",
    "T17n0754_002:0587c15_1": "如世尊說，禍福不同。",
    "T17n0754_002:0587c16_2": "我先帝大王，有何惡業受苦報耶？」",
    "T17n0754_002:0587c17_3": "佛告王曰：「先帝大王有六種罪。",
    "T17n0754_002:0587c17_4": "何謂六種？",
    "T17n0754_002:0587c18_5": "一者傲慢妬弊，事無麁細便起鞭罰，不忍辱故。",
    "T17n0754_002:0587c19_6": "二者貪愛寶貨，斷事不平，致令天下懷怨恨故。",
    "T17n0754_002:0587c20_7": "三者遊獵嬉戲，苦困人民，傷害眾生所愛命故。",
    "T17n0754_002:0587c21_8": "四者禁閉宮女，不得從意，受大苦故。",
    "T17n0754_002:0587c22_9": "五者耽著女色，得新厭舊，撫接不平，致怨恨故。",
    "T17n0754_002:0587c23_10": "六者畏婆羅門，偷食酒肉五辛葱蒜，恐被呵責，行詐偽故。",
    "T17n0754_002:0587c24_11": "是為六事，罪業因緣，生地獄中。」",
    "T17n0754_002:0587c26_0": "王白佛言：「若如是者，佛未出時，弟子亦有如斯之罪，當如之何？",
    "T17n0754_002:0587c27_1": "修十善行，令得成就無滯礙也？」",
    "T17n0754_002:0587c28_2": "佛告王曰：「如我先說，日光出時眾冥悉滅，有餘暗不？」",
    "T17n0754_002:0587c29_3": "王曰：「燈火之光，尚能滅暗，況日光明，威勢力也？」",
    "T17n0754_002:0588a01_4": "「今王福德，聞佛說法，成就智慧，喻若日光滅一切暗，無餘罪也。」",
    "T17n0754_002:0588a02_5": "王白佛言：「我父所事婆羅門師，精進智慧、修習苦行，為求福故不惜身命，或有投巖、五熱炙身，或斷飲食求生梵天，或大積薪生自燒身，或有翹脚張口向日，或於高樹以繩繫脚而自倒懸，或臥刺棘、抱石磓胸，有如是等種種苦行。",
    "T17n0754_002:0588a08_6": "苦行之功，福德因緣，歸何所耶？」",
    "T17n0754_002:0588a08_7": "佛答之曰：「如吾前說，行苦苦報，行樂樂報。",
    "T17n0754_002:0588a09_8": "汝不聞乎？」",
    "T17n0754_002:0588a10_9": "王言：「世尊制諸弟子，令持禁戒，非為苦耶？",
    "T17n0754_002:0588a11_10": "夫人飢時不即得食，煩惱橫起，忿怒隆盛，不自覺識，起瞋懷害殺修迦羅，如斯之事累世受苦，豈非惡也？」",
    "T17n0754_002:0588a13_11": "佛告王曰：「吾前所以制中前食者，為諸比丘捨外道法，於我法中出家為道。",
    "T17n0754_002:0588a15_12": "先習苦行，飢餓心故，得諸弟子肥美飲食，貪食過飽，食不消故，則致眾病。",
    "T17n0754_002:0588a17_13": "是故制食，非為飢苦求福德也。",
    "T17n0754_002:0588a17_14": "又節食者，見諸比丘縱橫乞食無有晝夜、食無時節，為諸外道之所譏責而作是言：『瞿曇沙門自言道精，何以不如外道法也？』",
    "T17n0754_002:0588a20_15": "是故節食，非於飢苦而求福也。",
    "T17n0754_002:0588a21_16": "以要言之，所制禁戒，正為癡人無方便慧，非為智人知時宜也。",
    "T17n0754_002:0588a22_17": "如我前說，般若智慧即是解脫，智者所受，聖所行處。」",
    "T17n0754_002:0588a24_18": "王聞是已，益加歡喜，更起恭敬為佛作禮；一切大眾皆亦如是。",
    "T17n0754_002:0588a26_0": "波斯匿王長跪合掌白世尊曰：「今此大眾，聞佛所說，疑網結解，猶如日光消除暗冥，得見大明。",
    "T17n0754_002:0588a28_1": "如此之功，其恩難報。",
    "T17n0754_002:0588a28_2": "諸弟子等，當以何方施設供養，報今世尊斯重恩耶？」",
    "T17n0754_002:0588a29_3": "佛告王曰：「及諸會眾，甘露法教，其功難報。",
    "T17n0754_002:0588b01_4": "假令有人，於恒沙劫，盡心奉事佛法聖眾，衣食臥具、疾病醫藥。",
    "T17n0754_002:0588b03_5": "於意云何，其福多不？」",
    "T17n0754_002:0588b03_6": "王曰：「甚多，不可稱量。」",
    "T17n0754_002:0588b04_7": "佛告王曰：「甘露法者，精妙難量，濟無麁細，非天世人福德之力所能報也。",
    "T17n0754_002:0588b06_8": "唯有一事，能報佛恩。",
    "T17n0754_002:0588b06_9": "何謂為一？",
    "T17n0754_002:0588b06_10": "常以慈心，以其所解一切善法，展轉開化乃至一人，令其信心成就智慧，展轉教化無有窮盡，譬如一燈燃無量燈。",
    "T17n0754_002:0588b09_11": "如是行者，乃名為報師徒重恩。",
    "T17n0754_002:0588b10_12": "大王當知，欲報師徒解脫恩者，還以智慧解脫眾生，如是行者則為供養三世諸佛，非但供養報一師也。」",
    "T17n0754_002:0588b12_13": "王叉手白：「宣傳聖教開悟群生，令行正見修習聖道，其福云何？",
    "T17n0754_002:0588b14_14": "唯願垂哀，開導眾生。」",
    "T17n0754_002:0588b14_15": "佛告王曰：「若善男子善女人，從師聞法一句一義，展轉教化乃至一人，未信令信、未解令解，如是功德無量無邊，非是凡夫所能知也。",
    "T17n0754_002:0588b17_16": "大王！",
    "T17n0754_002:0588b17_17": "假使有人於千歲中，飲食醫藥、上妙衣服，供養恭敬佛法聖眾，其福多不？」",
    "T17n0754_002:0588b19_18": "王言：「甚多，不可稱量。」",
    "T17n0754_002:0588b20_19": "佛言：「大王！",
    "T17n0754_002:0588b20_20": "善男子善女人，從師聞說諸佛正教，展轉教化乃至一人，令其信解，其所得福復過於彼，千萬億倍不及其一。",
    "T17n0754_002:0588b22_21": "何以故？",
    "T17n0754_002:0588b23_22": "法化之功，應無量故。」",
    "T17n0754_002:0588b24_0": "佛告阿難：「如此法教，精勤宣化一切人民，其福無量。",
    "T17n0754_002:0588b25_1": "阿難！",
    "T17n0754_002:0588b25_2": "我今以此無上妙法，付囑於汝，宣布教化過度眾生，則為供養一切諸佛。」",
    "T17n0754_002:0588b26_3": "阿難叉手白世尊曰：「佛囑此經，當何名之？」",
    "T17n0754_002:0588b27_4": "佛告阿難：「此經教者，名『未曾有說因緣經』，當勤修行。」",
    "T17n0754_002:0588b29_5": "爾時波斯匿王、祇陀太子、夫人、後宮，四部弟子，釋梵諸天、八部龍神，八十萬人聞佛所說，皆大歡喜，各各發心向三脫門，禮佛辭退，如法奉行。",
    "T17n0754_002:0588c04_0": "佛說未曾有因緣經卷下"
}