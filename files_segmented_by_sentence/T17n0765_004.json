{
    "T17n0765_004:0678c05_0": "本事經卷第四",
    "T17n0765_004:0678c07_0": "大唐三藏法師玄奘奉　詔譯",
    "T17n0765_004:0678c08_0": "二法品第二之二",
    "T17n0765_004:0678c09_0": "吾從世尊聞如是語：「苾芻當知！",
    "T17n0765_004:0678c09_1": "若有苾芻減省睡眠，具念正知，心常安住悅豫清淨，於諸善法善觀時宜而正修習。",
    "T17n0765_004:0678c11_2": "如是苾芻減省睡眠，具念正知，心常安住悅豫清淨，於諸善法善觀時宜而正修習，於二果中，隨證一果，謂於現法或證有餘依涅槃界，或不還果。」",
    "T17n0765_004:0678c15_3": "爾時，世尊重攝此義而說頌曰：「覺悟能聞法，　　修行得勝果，　耽著於睡眠，　　都無有所得。",
    "T17n0765_004:0678c18_0": "　減省睡眠者，　　具正念正知，　善安住其心，　　常悅豫清淨。",
    "T17n0765_004:0678c20_0": "　於諸善法中，　　知時宜修習，　能究竟超越，　　生老病死苦。",
    "T17n0765_004:0678c22_0": "　是故應勤修，　　減省睡眠法，　常委觀寂靜，　　得二果無疑。",
    "T17n0765_004:0678c24_0": "　或斷下分結，　　證得不還果；　或斷上分結，　　度生老病死。」",
    "T17n0765_004:0678c26_0": "吾從世尊聞如是語：「苾芻當知！",
    "T17n0765_004:0678c26_1": "若有苾芻於空閑處，常樂宴坐，勤修內心奢摩他定，不離靜慮，成就明淨毘鉢舍那，守護自心令無散亂，於諸善法修集無厭。",
    "T17n0765_004:0678c29_2": "如是苾芻於二果中，我說定能隨證一果，謂於現法，或證有餘依涅槃界；或不還果。」",
    "T17n0765_004:0679a02_3": "爾時，世尊重攝此義而說頌曰：「樂空閑宴坐，　　具正念正知，　善安住其心，　　離虛妄分別。",
    "T17n0765_004:0679a06_0": "　善防護自心，　　速斷無明闇，　及諸欲煩惱，　　無憂悔歸真。",
    "T17n0765_004:0679a08_0": "　常寂定其心，　　具正念靜慮，　無所執解脫，　　永盡諸有貪。",
    "T17n0765_004:0679a10_0": "　常樂不放逸，　　見放逸生怖，　諸見能永斷，　　速證般涅槃。」",
    "T17n0765_004:0679a12_0": "吾從世尊聞如是語：「苾芻當知！",
    "T17n0765_004:0679a12_1": "若有苾芻無慚、無愧，彼人決定不能通達、不能遍知，不證等覺、不證涅槃、不能證得無上安樂。",
    "T17n0765_004:0679a14_2": "若有苾芻有慚、有愧，彼人決定能得通達、能得遍知，能證等覺、能證涅槃、能證究竟無上安樂。」",
    "T17n0765_004:0679a17_0": "爾時，世尊重攝此義而說頌曰：「無慚無愧者，　　懈怠不精進，　多惛沈睡眠，　　去結盡為遠。",
    "T17n0765_004:0679a20_0": "　有慚有愧者，　　常無有放逸，　樂靜慮深定，　　去涅槃不遙。",
    "T17n0765_004:0679a22_0": "　彼能斷眾結，　　及生老病死，　速證三菩提，　　得無上安樂。」",
    "T17n0765_004:0679a24_0": "吾從世尊聞如是語：「苾芻當知！",
    "T17n0765_004:0679a24_1": "諸出家者，略有二種所應作事。",
    "T17n0765_004:0679a25_2": "若能正作，得所未得、觸所未觸、證所未證，能超愁歎、能滅憂苦、能觸如理、能得甘露、能證涅槃。",
    "T17n0765_004:0679a27_3": "云何為二？",
    "T17n0765_004:0679a27_4": "一者靜慮；二者聽說。",
    "T17n0765_004:0679a28_5": "云何靜慮？",
    "T17n0765_004:0679a28_6": "謂諸苾芻遠離諸欲、惡不善法，有尋有伺，離生喜樂，具足安住最初靜慮。",
    "T17n0765_004:0679b01_7": "尋伺靜息，內淨一趣，無尋無伺，定生喜樂，具足安住第二靜慮。",
    "T17n0765_004:0679b02_8": "離喜、住捨，正念、正知，身受快樂；眾聖所說，有捨、有念，安住快樂，具足安住第三靜慮。",
    "T17n0765_004:0679b04_9": "斷苦、斷樂，先滅憂喜；不苦、不樂，捨念清淨，具足安住第四靜慮。",
    "T17n0765_004:0679b06_0": "云何聽說？",
    "T17n0765_004:0679b06_1": "謂諸苾芻於佛所說，初、中、後善，文義巧妙，純滿清白梵行之法，所謂契經、應頌、記別、伽他、自說、本事、本生及與方廣、未曾有法，於如是法，受誦聽習令其通利，宣暢解釋，是名聽說。",
    "T17n0765_004:0679b10_2": "如是名為諸出家者，略有二種所應作事。",
    "T17n0765_004:0679b11_3": "若能正作，得所未得、觸所未觸、證所未證，能超愁歎、能滅憂苦、能觸如理、能得甘露、能證涅槃。」",
    "T17n0765_004:0679b13_4": "爾時，世尊重攝此義而說頌曰：「出家有二種，　　正所應作事，　謂靜慮、聽說，　　速證於涅槃。",
    "T17n0765_004:0679b17_0": "　靜慮慧為因，　　慧必由靜慮，　有靜慮有慧，　　速證於涅槃。",
    "T17n0765_004:0679b19_0": "　百千瘂羊僧，　　無慧修靜慮，　設經百千歲，　　無一得涅槃。",
    "T17n0765_004:0679b21_0": "　勤修智慧人，　　樂聽法說法，　歛念須臾頃，　　能速證涅槃。」",
    "T17n0765_004:0679b23_0": "吾從世尊聞如是語：「苾芻當知！",
    "T17n0765_004:0679b23_1": "尋求有二，更無第三。",
    "T17n0765_004:0679b24_2": "云何為二？",
    "T17n0765_004:0679b24_3": "謂聖尋求、非聖尋求。",
    "T17n0765_004:0679b24_4": "云何名為非聖尋求？",
    "T17n0765_004:0679b25_5": "謂有一類，已有老法，尋求老法；已有病法，尋求病法；已有死法，尋求死法；已有愁法，尋求愁法；已有染法，尋求染法。",
    "T17n0765_004:0679b28_6": "云何老法？",
    "T17n0765_004:0679b28_7": "所謂妻子、奴婢、僕使，象馬、牛羊、鷄猪、田宅，金銀財穀是名老法。",
    "T17n0765_004:0679b29_8": "如是老法，是諸有情生死苦本。",
    "T17n0765_004:0679c01_9": "愚夫異生，於此守護染愛耽著，由此不能解脫生死，故名老法。",
    "T17n0765_004:0679c02_10": "云何病法？",
    "T17n0765_004:0679c03_11": "所謂妻子、奴婢、僕使，廣說乃至由此不能解脫生死，故名病法。",
    "T17n0765_004:0679c04_12": "云何死法？",
    "T17n0765_004:0679c04_13": "所謂妻子、奴婢、僕使，廣說乃至由此不能解脫生死，故名死法。",
    "T17n0765_004:0679c06_14": "云何愁法？",
    "T17n0765_004:0679c06_15": "所謂妻子、奴婢、僕使，廣說乃至由此不能解脫生死，故名愁法。",
    "T17n0765_004:0679c07_16": "云何染法？",
    "T17n0765_004:0679c08_17": "所謂妻子、奴婢、僕使，象馬、牛羊、鷄猪、田宅，金銀財穀是名染法。",
    "T17n0765_004:0679c09_18": "如是染法，是諸有情生死苦本。",
    "T17n0765_004:0679c10_19": "愚夫異生，於此守護染愛耽著，由此不能解脫生死，故名染法。",
    "T17n0765_004:0679c11_20": "若有於此愛樂尋求，當知是名非聖尋求；如是尋求，如來終不稱揚讚歎，唯勸導之，令知捨離。",
    "T17n0765_004:0679c14_0": "何緣如是非聖尋求，如來終不稱揚讚歎，唯勸導之，令知捨離？",
    "T17n0765_004:0679c15_1": "由此尋求非賢聖法，非能出離、非趣涅槃、非厭非離、非滅非靜、非得通慧、非成等覺、非證涅槃；由此尋求，能引一切生、老、病、死、愁、歎、憂、苦、諸熱惱法。",
    "T17n0765_004:0679c18_2": "是故如是非聖尋求，如來終不稱揚讚歎，唯勸導之，令知捨離。",
    "T17n0765_004:0679c20_3": "「云何名為是聖尋求？",
    "T17n0765_004:0679c20_4": "謂有一類已有老法，能自了知我有老法，能如實知老法過患，尋求畢竟無老無上安樂涅槃。",
    "T17n0765_004:0679c22_5": "已有病法，能自了知我有病法，能如實知病法過患，尋求畢竟無病無上安樂涅槃。",
    "T17n0765_004:0679c24_6": "已有死法，能自了知我有死法，能如實知死法過患，尋求畢竟無死無上安樂涅槃。",
    "T17n0765_004:0679c26_7": "已有愁法，能自了知我有愁法，能如實知愁法過患，尋求畢竟無愁無上安樂涅槃。",
    "T17n0765_004:0679c28_8": "已有染法，能自了知我有染法，能如實知染法過患，尋求畢竟無染無上安樂涅槃。",
    "T17n0765_004:0680a01_9": "如是名為是聖尋求。",
    "T17n0765_004:0680a02_10": "如是尋求，一切如來稱揚讚歎。",
    "T17n0765_004:0680a02_11": "何緣如是是聖尋求，一切如來稱揚讚歎？",
    "T17n0765_004:0680a03_12": "由此尋求是賢聖法，能永出離、能趣涅槃、能厭能離、能滅能靜、能得通慧、能成等覺、能證涅槃。",
    "T17n0765_004:0680a06_13": "由此尋求，能超一切生、老、病、死、愁、歎、憂、苦，生死熱惱。",
    "T17n0765_004:0680a07_14": "是故如是是聖尋求，一切如來稱揚讚歎。",
    "T17n0765_004:0680a08_15": "如是名為尋求有二，更無第三。",
    "T17n0765_004:0680a09_0": "是故汝等應如是學：我當云何遠離如是非聖尋求，修行如是是聖尋求？",
    "T17n0765_004:0680a10_1": "汝等苾芻，應如是學。」",
    "T17n0765_004:0680a11_2": "爾時，世尊重攝此義而說頌曰：「一切有情類，　　有二種尋求，　更無有第三，　　謂聖與非聖。",
    "T17n0765_004:0680a14_0": "　不知老病死、　　愁染法過患，　希求深愛著，　　名非聖尋求；　此增長眾苦，　　出離未為期，　從生復至生，　　或高或下趣。",
    "T17n0765_004:0680a18_0": "　善知老病死、　　愁染法過患，　希求彼寂滅，　　名真聖尋求；　此損減眾苦，　　速證於涅槃，　永安樂清涼，　　常無漏無怖。",
    "T17n0765_004:0680a22_0": "　彼非聖尋求，　　諸佛所呵毀，　是生死根本，　　智者當遠離。",
    "T17n0765_004:0680a24_0": "　此真聖尋求，　　諸佛所稱讚，　是趣涅槃道，　　有智者應修。」",
    "T17n0765_004:0680a26_0": "重攝前經嗢拕南曰：　為通達、律儀　　厭、知、不淨、界　纏、覺悟、宴坐　　愧、所作、尋求吾從世尊聞如是語：「苾芻當知！",
    "T17n0765_004:0680a29_1": "略有二種白淨善法，能護世間。",
    "T17n0765_004:0680b01_2": "云何為二？",
    "T17n0765_004:0680b01_3": "謂慚與愧。",
    "T17n0765_004:0680b02_0": "若無此二白淨善法，世間有情皆成穢雜，猶如牛羊、鷄猪、狗等，不識父母、兄弟、姊妹，不識軌範、親教、導師、似導師等。",
    "T17n0765_004:0680b04_1": "由有此二白淨善法，世間有情離諸穢雜，非如牛羊、鷄猪、狗等，了知父母、兄弟、姊妹，了知軌範、親教、導師、似導師等。",
    "T17n0765_004:0680b07_2": "是故汝等應如是學：我當云何成就如是二種最勝第一慚愧白淨善法？",
    "T17n0765_004:0680b08_3": "汝等苾芻，應如是學。」",
    "T17n0765_004:0680b09_4": "爾時，世尊重攝此義而說頌曰：「二白淨善法，　　能護諸世間，　令不失人天，　　謂慚及與愧。",
    "T17n0765_004:0680b13_0": "　若無此二法，　　都不識尊卑，　穢雜似牛羊、　　鷄猪狗等類。",
    "T17n0765_004:0680b15_0": "　由有此二法，　　能了別尊卑，　非如牛羊等，　　行諸雜穢事。",
    "T17n0765_004:0680b17_0": "　諸有智慧人，　　成就二白法，　常守人天趣，　　終不墮三塗。」",
    "T17n0765_004:0680b19_0": "吾從世尊聞如是語：「苾芻當知！",
    "T17n0765_004:0680b19_1": "我為如來、應、正等覺，未成佛時居菩薩位，多分安住二種尋思。",
    "T17n0765_004:0680b21_2": "云何為二？",
    "T17n0765_004:0680b21_3": "一者如來居菩薩位，多分安住不害尋思欣喜悅樂。",
    "T17n0765_004:0680b22_4": "如是安住不害尋思欣喜悅樂，是名第一多分尋思。",
    "T17n0765_004:0680b23_5": "由住如是修習行迹，於諸有情都無損害，由此尋思，證得無量圓滿梵住。",
    "T17n0765_004:0680b25_6": "二者如來居菩薩位，多分安住永斷尋思欣喜悅樂。",
    "T17n0765_004:0680b26_7": "如是安住永斷尋思欣喜悅樂，是名第二多分尋思。",
    "T17n0765_004:0680b27_8": "由住如是修習行迹，於不善法能正永斷，由此尋思，證得善根圓滿勝道。",
    "T17n0765_004:0680b29_9": "我於爾時，安住如是二種尋思，精進勇猛，乃至自身一切血肉，悉皆枯竭，唯餘身肉骨筋皮纏裹，亦不放逸，乃至未知、未見、未得、未解、未證，所應知、見、得、解、證法，於其中間住不放逸，精進勇猛，曾無懈廢。",
    "T17n0765_004:0680c05_10": "由不放逸，精進勇猛無懈廢故，速證無上正等菩提，速證無上清涼涅槃，速證無上一切智見。",
    "T17n0765_004:0680c07_11": "是故汝等應如是學：我當云何安住不害欣喜悅樂多分尋思、安住永斷欣喜悅樂多分尋思？",
    "T17n0765_004:0680c09_12": "汝等苾芻，應如是學。」",
    "T17n0765_004:0680c09_13": "爾時，世尊重攝此義而說頌曰：「佛為菩薩時，　　多安住二法，　謂不害、永斷，　　欣喜悅樂思。",
    "T17n0765_004:0680c13_0": "　不害諸有情，　　修慈悲喜捨，　證無量梵住，　　圓滿不為難。",
    "T17n0765_004:0680c15_0": "　永斷不善法，　　一切煩惱纏，　證得諸善根，　　圓滿殊勝道。",
    "T17n0765_004:0680c17_0": "　常精進勇猛，　　無放逸而住，　證無上菩提，　　清涼涅槃等。」",
    "T17n0765_004:0680c19_0": "吾從世尊聞如是語：「苾芻當知！",
    "T17n0765_004:0680c19_1": "諸婆羅門、長者、居士、剎帝利等，多有所作，謂施汝等如法衣服、飲食、臥具、病緣醫藥、房舍資具。",
    "T17n0765_004:0680c21_2": "汝等苾芻，多有所作，謂能為彼宣說正法，初、中、後善，文義巧妙，純滿清白梵行之法。",
    "T17n0765_004:0680c23_3": "由此俱能解脫生法、老病死法、愁歎憂苦熱惱之法。",
    "T17n0765_004:0680c24_4": "汝等與彼力輪、法輪，展轉相依，於如來所，勤修梵行，速至無上般涅槃城。」",
    "T17n0765_004:0680c26_5": "爾時，世尊重攝此義而說頌曰：「出家與居家，　　展轉互相依，　由力、法二輪，　　速至涅槃樂。",
    "T17n0765_004:0681a01_0": "　出家依在俗，　　得如法資具，　在俗依出家，　　獲微妙正法。",
    "T17n0765_004:0681a03_0": "　二眾互相依，　　受人天快樂，　度生老病死，　　至清涼涅槃。」",
    "T17n0765_004:0681a05_0": "吾從世尊聞如是語：「苾芻當知！",
    "T17n0765_004:0681a05_1": "依住尸羅，能修二法。",
    "T17n0765_004:0681a06_2": "云何為二？",
    "T17n0765_004:0681a06_3": "謂奢摩他、毘鉢舍那。",
    "T17n0765_004:0681a06_4": "謂修行者，依住尸羅修奢摩他，既修如是奢摩他已，修心令滿。",
    "T17n0765_004:0681a08_5": "為何事故修習其心？",
    "T17n0765_004:0681a08_6": "修習心者，為斷貪故。",
    "T17n0765_004:0681a09_7": "諸修行者，依住尸羅，精勤修習毘鉢舍那，既修如是毘鉢舍那已，修慧令滿。",
    "T17n0765_004:0681a11_0": "為何事故修習其慧？",
    "T17n0765_004:0681a11_1": "修習慧者，為斷癡故。",
    "T17n0765_004:0681a11_2": "貪染污心令不解脫、癡染污慧令不明照。",
    "T17n0765_004:0681a12_3": "若永離貪，心善解脫；若永離癡，慧善解脫。",
    "T17n0765_004:0681a13_4": "若於如是二種解脫，已能正知、見、得、觸、證，我說彼為心善解脫、慧善解脫，獨一修習最上丈夫。",
    "T17n0765_004:0681a16_0": "諸聖弟子正證如是心解脫者，若他罵詈、訶責、輕弄、毀辱等時，不由此緣發生種種不忍、不信、害恨等心。",
    "T17n0765_004:0681a18_1": "所以者何？",
    "T17n0765_004:0681a18_2": "以能照見他罵詈等，於彼有罪、於己無損。",
    "T17n0765_004:0681a19_3": "諸聖弟子正證如是心解脫者，若他讚美、恭敬、禮拜、供養等時，不由此緣發生種種歡喜、踊躍、悅豫等心。",
    "T17n0765_004:0681a21_4": "所以者何？",
    "T17n0765_004:0681a22_5": "以能照見他讚美等，於彼有福、於己無益。",
    "T17n0765_004:0681a23_6": "若能如是，名於世法得心平等，無慼無欣，安隱自在。",
    "T17n0765_004:0681a24_7": "是故汝等應如是學：我當云何依住尸羅，修奢摩他、毘鉢舍那？",
    "T17n0765_004:0681a25_8": "汝等苾芻，應如是學。」",
    "T17n0765_004:0681a26_9": "爾時，世尊重攝此義而說頌曰：「依住淨尸羅，　　修無罪止、觀，　密護根及意，　　證甘露涅槃。",
    "T17n0765_004:0681b01_0": "　修止令心調，　　心調離貪欲，　離欲證解脫，　　證解脫心平。",
    "T17n0765_004:0681b03_0": "　修觀令慧明，　　慧明滅癡闇，　滅闇證解脫，　　證解心平等。",
    "T17n0765_004:0681b05_0": "　故汝等苾芻，　　精進勿放逸，　常依住尸羅，　　修無罪止、觀。」",
    "T17n0765_004:0681b07_0": "吾從世尊聞如是語：「苾芻當知！",
    "T17n0765_004:0681b07_1": "修學勝利，於如來所修行梵行：慧為上首，解脫堅固，念最尊勝。",
    "T17n0765_004:0681b09_2": "若有成就修學勝利，於如來所修行梵行：慧為上首，解脫堅固，念最尊勝。",
    "T17n0765_004:0681b10_3": "彼終不為味著色貪纏擾其心，亦復不為味著聲、香、味、觸、法貪纏擾其心。",
    "T17n0765_004:0681b12_4": "心不為貪所纏擾故，無隨味著色相貌識，無隨味著聲、香、味、觸、法相貌識。",
    "T17n0765_004:0681b14_5": "於二果中，隨證一果，謂於現法，證有餘依般涅槃界，或不還果。」",
    "T17n0765_004:0681b15_6": "爾時，世尊重攝此義而說頌曰：「修學勝利人，　　依佛修梵行，　慧為其上首，　　及解脫堅牢，　念最居尊勝，　　二果隨證一，　謂現法涅槃，　　及永不還果。",
    "T17n0765_004:0681b21_0": "　由慧為上首，　　貪不擾其心，　無隨色等緣，　　相貌所生識。",
    "T17n0765_004:0681b23_0": "　學勝利圓滿，　　生勝定上慧，　盡生老死邊，　　證有餘依界。",
    "T17n0765_004:0681b25_0": "　故汝等苾芻，　　應勤修戒定，　生微妙勝慧，　　盡生老病死。",
    "T17n0765_004:0681b27_0": "　住我法律中，　　能無放逸者，　定壞魔軍力，　　永盡眾苦邊。」",
    "T17n0765_004:0681b29_0": "吾從世尊聞如是語：「苾芻當知！",
    "T17n0765_004:0681b29_1": "一切世間惡不善法，皆以無明為其前導而得生長；以無慚愧為其後助而不損減。",
    "T17n0765_004:0681c02_2": "所以者何？",
    "T17n0765_004:0681c02_3": "諸趣有生，生老病死、愁歎憂苦熱惱等法，一切皆用無明為根而得生長。",
    "T17n0765_004:0681c04_4": "既生長已，依之復能生起一切惡不善法。",
    "T17n0765_004:0681c05_5": "惡法既生，由無慚愧，都無悔變。",
    "T17n0765_004:0681c06_6": "無悔變故而不損減。",
    "T17n0765_004:0681c06_7": "一切世間善清淨法，皆以慧明為其前導而得生長；以慚與愧，為其後助而不損減。",
    "T17n0765_004:0681c08_8": "所以者何？",
    "T17n0765_004:0681c08_9": "明處其前，慚愧為後，能永斷滅諸趣有生生老病死、能超一切愁歎憂苦熱惱等法，能觸如理、能得甘露、能證涅槃。",
    "T17n0765_004:0681c11_10": "是故汝等應如是學：我當云何永斷無明，發起慧明，永斷一切諸趣有生生老病死，永超一切愁歎憂苦熱惱等法，觸於如理、得於甘露、證於涅槃？",
    "T17n0765_004:0681c14_11": "汝等苾芻，應如是學。」",
    "T17n0765_004:0681c15_12": "爾時，世尊重攝此義而說頌曰：「此世及後生，　　生老病死等，　貪愛等煩惱，　　皆無明為根。",
    "T17n0765_004:0681c19_0": "　無明為大愚，　　令久處生死，　此世與他世，　　高下趣往還。",
    "T17n0765_004:0681c21_0": "　最初有無明，　　最後無慚愧，　生長諸惡法，　　墮眾惡趣中。",
    "T17n0765_004:0681c23_0": "　故應勤精進，　　離貪愛愚癡，　發起智慧明，　　斷生死苦本。」",
    "T17n0765_004:0681c25_0": "吾從世尊聞如是語：「苾芻當知！",
    "T17n0765_004:0681c25_1": "一切如來、應、正等覺，憐愍世間出興於世，為欲永斷、除捨二法，轉於賢聖無上法輪。",
    "T17n0765_004:0681c27_2": "一切世間，所有沙門或婆羅門、天、魔、梵等，曾未有能如法轉者。",
    "T17n0765_004:0681c29_0": "云何二法？",
    "T17n0765_004:0681c29_1": "一者無明；二者有愛。",
    "T17n0765_004:0681c29_2": "一切如來、應、正等覺，憐愍世間出興於世，皆為永斷、除捨此二，轉於賢聖無上法輪，廣說乃至曾未有能如法轉者。",
    "T17n0765_004:0682a03_3": "若能永斷、除捨一切所有無明及諸有愛，令其永盡無有遺餘，便能永斷一切煩惱諸雜染法。",
    "T17n0765_004:0682a05_4": "是則名為出諸坑塹、越諸垣牆、破諸關鍵、摧伊師迦，是真賢聖，是正法幢、是大沙門、是婆羅門、是真聰慧、是真沐浴、是真智者、是真調順至調順地，名世福田。」",
    "T17n0765_004:0682a09_5": "爾時，世尊重攝此義而說頌曰：「無上正等覺，　　商主世間尊，　大雄大丈夫，　　拔眾毒箭者，　哀愍諸世間，　　為斷除二法，　謂無明、有愛，　　轉無上法輪。",
    "T17n0765_004:0682a14_0": "　是苦是苦因，　　是眾苦永滅，　是八支聖道，　　趣滅苦涅槃。",
    "T17n0765_004:0682a16_0": "　智者聞斯法，　　信解等堅牢，　達諸法正真，　　斷無明、有愛。",
    "T17n0765_004:0682a18_0": "　無明、有愛除，　　諸雜染皆滅，　至善調順地，　　名世良福田。」",
    "T17n0765_004:0682a20_0": "吾從世尊聞如是語：「苾芻當知！",
    "T17n0765_004:0682a20_1": "有二苦事最為難忍：一、剃鬚髮；二、常乞求。",
    "T17n0765_004:0682a21_2": "所以者何？",
    "T17n0765_004:0682a21_3": "世間怨嫌興呪詛者，作是願言：『願彼貧窮，剃除鬚髮，服故弊衣，手持瓦器，從家至家行乞自活。』",
    "T17n0765_004:0682a24_4": "諸有淨信善男子等，受持此法而出家者，非為王、賊、債主怖畏之所逼切，非恐不活而捨居家，但為超度生老病死、愁歎憂苦熱惱等法，但為滅除純大苦蘊。",
    "T17n0765_004:0682a27_5": "我諸弟子，求如是事，正信出家，為利自他，受持此法。",
    "T17n0765_004:0682a28_6": "或有如是而出家已，未經幾時則便寬慢，放逸懈怠、下劣精進，亡失正念，無有正知，心亂不定，縱任諸根多欲貪著，心懷瞋忿，愚鈍無知，耽染諸欲虛妄思惟，毀諸禁戒。",
    "T17n0765_004:0682b03_7": "實非沙門自稱沙門，實非梵行自稱梵行，內朽順流，如穢蝸螺，貝音狗行，覆藏己惡，詐現自善，成就種種惡不善法。",
    "T17n0765_004:0682b06_8": "譬如有人從闇入闇、從坑墮坑、從怨至怨，我說如是癡出家人，亦復如是。",
    "T17n0765_004:0682b08_9": "又如有木，兩頭火燃，中塗糞穢，若在聚落及與空閑，皆無復用。",
    "T17n0765_004:0682b09_10": "我說如是癡出家人亦復如是，失在家法，復非沙門，世出、世間皆無勝分。」",
    "T17n0765_004:0682b11_11": "爾時，世尊重攝此義而說頌曰：「出家而破戒，　　二俱無所成，　謂失在家儀，　　及壞沙門法。",
    "T17n0765_004:0682b15_0": "　寧吞熱鐵丸，　　洋銅而灌口，　不受人信施，　　而毀犯尸羅。",
    "T17n0765_004:0682b17_0": "　諸毀犯尸羅，　　無悔無慚愧，　多受人信施，　　定當生地獄。",
    "T17n0765_004:0682b19_0": "　諸有智慧人，　　應堅持淨戒，　勿受人信施，　　而毀犯尸羅。」",
    "T17n0765_004:0682b21_0": "吾從世尊聞如是語：「苾芻當知！",
    "T17n0765_004:0682b21_1": "世有二種補特伽羅，攝受增益惡趣地獄惡不善法。",
    "T17n0765_004:0682b22_2": "云何二種補特伽羅？",
    "T17n0765_004:0682b23_3": "一者、一類補特伽羅，毀犯淨戒，實非沙門自稱沙門，實非梵行自稱梵行，內朽順流，如穢蝸螺，貝音狗行，覆藏己惡，詐現自善，如朽隧級，無所復用，唯增惡趣。",
    "T17n0765_004:0682b27_4": "二者、一類補特伽羅，於具淨戒無所毀犯、精進修行清白梵行有德苾芻，以諸無根非梵行法，誹謗毀辱，令失威光。",
    "T17n0765_004:0682b29_5": "如是二種補特伽羅，攝受增益惡趣地獄惡不善法。」",
    "T17n0765_004:0682c01_6": "爾時，世尊重攝此義而說頌曰：「二補特伽羅，　　生長惡趣業，　謂毀犯淨戒，　　及誹謗賢良，　如是二種人，　　俱名為下賤，　現在人所鄙，　　受苦在當來。",
    "T17n0765_004:0682c07_0": "　是故諸苾芻，　　常應不放逸，　受持清淨戒，　　勿毀謗他人。」",
    "T17n0765_004:0682c09_0": "吾從世尊聞如是語：「苾芻當知！",
    "T17n0765_004:0682c09_1": "世有二種補特伽羅，恩深難報。",
    "T17n0765_004:0682c10_2": "云何為二？",
    "T17n0765_004:0682c10_3": "所謂父、母。",
    "T17n0765_004:0682c10_4": "假使有人一肩荷父、一肩擔母，盡其壽量曾無暫捨，供給衣食、病緣醫藥種種所須，猶未能報父母深恩。",
    "T17n0765_004:0682c13_5": "所以者何？",
    "T17n0765_004:0682c13_6": "父母於子，恩極深重。",
    "T17n0765_004:0682c14_0": "所謂產生，慈心乳哺、洗拭將養令其長大，供給種種資身眾具，教示世間所有儀式，心常欲令離苦得樂，曾無暫捨，如影隨形。",
    "T17n0765_004:0682c16_1": "父母於子，既有如是所說深恩，當云何報？",
    "T17n0765_004:0682c17_2": "若彼父母於佛、法、僧無清淨信，其子方便示現、勸導、讚勵、慶慰，令生淨信。",
    "T17n0765_004:0682c19_3": "若彼父母無清淨戒，其子方便示現、勸導、讚勵、慶慰，令其受持清淨禁戒。",
    "T17n0765_004:0682c21_4": "若彼父母無有多聞，其子方便示現、勸導、讚勵、慶慰，令其聽聞諸佛正法。",
    "T17n0765_004:0682c22_5": "若彼父母為性慳貪，不樂布施，其子方便示現、勸導、讚勵、慶慰，令行布施。",
    "T17n0765_004:0682c24_6": "若彼父母為性闇鈍無有勝慧，其子方便示現、勸導、讚勵、慶慰，令修勝慧。",
    "T17n0765_004:0682c26_7": "其子如是，乃名真實報父母恩。」",
    "T17n0765_004:0682c26_8": "爾時，世尊重攝此義而說頌曰：「二補特伽羅，　　恩深重難報，　所謂父及母，　　能生長世間；　假使以兩肩，　　盡壽荷父母，　常供養恭敬，　　猶未為報恩。",
    "T17n0765_004:0683a03_0": "　父母於世間，　　能生育教導，　慈心求利樂，　　如彼影隨形。",
    "T17n0765_004:0683a05_0": "　若父母先無，　　信戒聞捨慧，　子令其修習，　　名真實報恩；　恭敬給所須，　　唯現世安樂，　令修信戒等，　　究竟證涅槃。」",
    "T17n0765_004:0683a09_0": "吾從世尊聞如是語：「苾芻當知！",
    "T17n0765_004:0683a09_1": "世有二種無欺誑法。",
    "T17n0765_004:0683a10_2": "云何為二？",
    "T17n0765_004:0683a10_3": "謂業與智。",
    "T17n0765_004:0683a10_4": "若諸有情已集諸業，其異熟果若未現前，終不盡滅。",
    "T17n0765_004:0683a11_5": "若諸有情已生諸智，一切煩惱若未永除，終不捨離。",
    "T17n0765_004:0683a13_6": "如是名為世有二種無欺誑法。」",
    "T17n0765_004:0683a13_7": "爾時，世尊重攝此義而說頌曰：「二無欺誑法，　　諸佛共所談，　謂已集已生，　　諸業及諸智。",
    "T17n0765_004:0683a17_0": "　異熟果未生，　　諸業終不滅；　煩惱若未盡，　　智終不捨離。",
    "T17n0765_004:0683a19_0": "　業是生死因，　　智為滅惑本，　是故應修智，　　永盡眾苦邊。」",
    "T17n0765_004:0683a21_0": "吾從世尊聞如是語：「苾芻當知！",
    "T17n0765_004:0683a21_1": "世有二種補特伽羅，應深尊重、禮拜、供養，以敬愛心，親近而住。",
    "T17n0765_004:0683a23_2": "云何為二？",
    "T17n0765_004:0683a23_3": "所謂父、母。",
    "T17n0765_004:0683a23_4": "若諸有情於其父母，深心尊重、禮拜、供養，以敬愛心親近而住，生無量福。",
    "T17n0765_004:0683a25_5": "諸有智人咸共稱歎，聲譽普聞，處眾無畏，後不焦惱，無悔命終，身壞死後昇諸善趣，生於天中。",
    "T17n0765_004:0683a27_6": "何緣有情應於父母深心尊重、禮拜、供養，以敬愛心親近而住？",
    "T17n0765_004:0683a28_7": "父母於子有深重恩，所謂產生，慈心乳哺、洗拭將養令其長大，供給種種資身眾具，教示世間所有儀式，心常欲令離苦得樂，曾無暫捨，如影隨形。",
    "T17n0765_004:0683b03_8": "是故父母，應深敬重、禮拜、供養，以敬愛心親近而住。",
    "T17n0765_004:0683b04_9": "若諸有情，敬愛父母親近而住。",
    "T17n0765_004:0683b05_10": "父母於其深心慈愍，除無益事，授有益事，制止眾惡，勸修眾善，為其娉娶貞良妻室，有時賜與珍寶財穀。",
    "T17n0765_004:0683b07_11": "世間天人咸共稱歎，恭敬供養，親近加護，令無衰惱。",
    "T17n0765_004:0683b08_12": "是故有情於其父母應深尊重、禮拜、供養，以敬愛心親近而住。」",
    "T17n0765_004:0683b10_13": "爾時，世尊重攝此義而說頌曰：「諸有樂福人，　　應尊重父母，　禮拜修供養，　　敬愛親近居。",
    "T17n0765_004:0683b14_0": "　世間聰慧人，　　恭敬於父母，　恒時修供養，　　常生歡喜心。",
    "T17n0765_004:0683b16_0": "　父母於世間，　　恩深重難報，　除無益制惡，　　授利勸修善，　與妻室資財，　　慈心常覆護，　是故修供養，　　無量福聚生，　現得勝名聞，　　咸供養恭敬，　死生天善趣，　　受妙樂無窮。",
    "T17n0765_004:0683b22_0": "　欲得生天人，　　受五欲妙樂，　猶如天帝釋，　　當供養父母。」",
    "T17n0765_004:0683b24_0": "重攝前經嗢拕南曰：　善、尋、輪、戒、學　　無明慧、斷除　苦、毀謗、報恩　　無欺誑、父母本事經卷第四"
}