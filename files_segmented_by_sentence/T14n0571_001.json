{
    "T14n0571_001:0944a03_0": "佛說婦人遇辜經",
    "T14n0571_001:0944a05_0": "乞伏秦沙門聖堅譯",
    "T14n0571_001:0944a06_0": "聞如是：一時，佛在舍衛國祇樹給孤獨精舍，與大比丘眾千二百五十人俱。",
    "T14n0571_001:0944a07_1": "時有一人無婦，往詣舍衛國，娶婦本國，自有兩子，大子七歲，次子孩抱，母復懷軀，欲向在產。",
    "T14n0571_001:0944a09_2": "天竺禮俗，婦人臨月，歸父母國。",
    "T14n0571_001:0944a10_3": "時夫婦乘車載二子，當詣舍衛，中路食息并牧牛。",
    "T14n0571_001:0944a11_4": "時有毒蛇，纏繞牛脚，牛遂離圈，其夫取牛，欲得嚴發，見牛為毒蛇所殺，蛇復捨牛，復纏夫殺。",
    "T14n0571_001:0944a14_0": "婦遙見之，怖懼戰慄，啼哭呼天，無救護者。",
    "T14n0571_001:0944a15_0": "日遂欲冥，去道不遠，有流河水，水碓有家居，婦迫日冥，懼為賊所劫，棄車將二子到水畔，留大子著水邊，抱小子渡水。",
    "T14n0571_001:0944a17_1": "適到水半，狼食其子，子叫呼母，母時還顧見子，為狼所噉，驚惶怖懼，失抱中子，墮水隨流。",
    "T14n0571_001:0944a19_2": "母益懊惱，迷惑失志頓躓水中，墮所懷子。",
    "T14n0571_001:0944a20_3": "遂便渡水，問道行人：「我家父母，為安隱不？」",
    "T14n0571_001:0944a21_4": "行人答曰：「昨家失火，皆燒父母，悉盡無餘。」",
    "T14n0571_001:0944a22_5": "又問行人：「我夫家姑妐為安隱不？」",
    "T14n0571_001:0944a23_6": "行人答曰：「昨有劇賊，傷害其家，姑妐皆死，無完在者。」",
    "T14n0571_001:0944a25_0": "其母聞之，愁憂怖懼，心迷意惑，不識東西，脫衣裸形，迷惑狂走。",
    "T14n0571_001:0944a26_1": "道中行人，見大怪之，謂得邪病，鬼神所嬈乎，或謂愁憂迷惑失志，或有唾賤捨避之走，或有憐傷愍念哀之。",
    "T14n0571_001:0944a29_0": "時佛在舍衛祇樹給孤獨精舍。",
    "T14n0571_001:0944a29_1": "時婦馳走，而往趣之，過祇樹園。",
    "T14n0571_001:0944b01_2": "爾時，世尊大會說法，四輩弟子，諸天龍神，十方一切，皆悉聽經。",
    "T14n0571_001:0944b03_0": "諸佛之法，盲者見佛，皆得眼目，聾者得聽，啞者能言，疾病除愈，尫劣強健，被毒不行，心亂得定。",
    "T14n0571_001:0944b05_1": "時婦見佛，意即得定，不復愁憂，自視裸形，慚愧伏地。",
    "T14n0571_001:0944b06_2": "佛呼阿難：「取衣與婦。」",
    "T14n0571_001:0944b07_0": "即時受教，則取衣與婦。",
    "T14n0571_001:0944b07_1": "著衣竟，稽首佛足，却坐一面。",
    "T14n0571_001:0944b08_2": "佛即說經，為現罪福：「人命無常，合會有別，生者有死，無生不終，一切本空，自作起滅，展轉五道，譬如車輪，已解本無，不復起分。」",
    "T14n0571_001:0944b11_3": "婦聞佛言，心開意解，即發無上正真道意，即時得立不退轉地，愁憂除愈，如日無雲。",
    "T14n0571_001:0944b13_4": "佛說如是，四輩歡喜，諸天龍神，稽首而退。",
    "T14n0571_001:0944b15_0": "佛說婦人遇辜經"
}