{
    "T12n0321_001:0001a03_0": "佛說護國尊者所問大乘經卷第",
    "T12n0321_001:0001a04_0": "一",
    "T12n0321_001:0001a06_0": "西天譯經三藏朝散大夫試鴻臚卿",
    "T12n0321_001:0001a07_0": "傳法大師臣施護奉　詔譯",
    "T12n0321_001:0001a08_0": "如是我聞：一時佛在王舍城鷲峯山中，與大苾芻眾千二百五十人俱，復有菩薩摩訶薩眾五千人俱——得大忍辱無礙辯才，降伏魔怨、制諸外道，發大道心，得三摩地，總持自在，具四無礙智，通達四攝及最上甚深波羅蜜多，乃至一切佛法、無量無邊諸善功德——其名曰：普賢菩薩、普眼菩薩、普觀菩薩、普光菩薩、普照菩薩、上意菩薩、增意菩薩、無邊意菩薩、廣意菩薩、無盡意菩薩、持地菩薩、世上菩薩、勝意菩薩、最上意菩薩、總持自在王菩薩、文殊師利菩薩摩訶薩等——復有賢護菩薩摩訶薩等十六人俱；復有娑婆世界主大梵天王及帝釋天主、護世四大天王，復有蘇尸彌天子、安意天子，及諸天王、龍王、緊那囉王、巘馱哩嚩王、藥叉王、誐嚕拏王等，各與若干百千眷屬俱來會坐。",
    "T12n0321_001:0001a24_0": "爾時，世尊坐於吉祥藏師子之座，四眾圍繞逾於須彌，光明熾盛，譬如日、月普照一切世間；威儀具足，梵行寂靜，譬如帝釋於諸天中威儀最勝；亦如輪王七寶具足，離諸怖畏如師子王；善能談說諸法空義，如大火聚破諸幽暗，如摩尼寶王遠照一切。",
    "T12n0321_001:0001a29_1": "如是佛光照於三千大千一切世界，於其光中出妙梵音告諸眾生：「我今所得一切諸法最上波羅蜜，說真實義，初善、中善、後善，文義殊勝，純白圓滿，梵行清淨，純一無雜。」",
    "T12n0321_001:0001b05_0": "爾時，喜王菩薩摩訶薩在大眾中安詳而坐，瞻仰世尊於師子座放大光明——譬如千日照耀一切——心大歡喜，深信恭敬，即從座起，合掌向佛以頌讚曰：「佛身晃曜如金山，　　利益世間甚希有，　菩薩、聲聞、緣覺僧、　　天、龍八部皆圍繞。",
    "T12n0321_001:0001b11_0": "　譬如須彌諸天居，　　出於大海而高顯，　悲愍眾生而現身，　　放百千光常照曜。",
    "T12n0321_001:0001b13_0": "　行梵天行即梵天，　　於彼梵天復為王，　行禪解脫三摩地，　　光照上位諸菩薩。",
    "T12n0321_001:0001b15_0": "　亦如帝釋為天主，　　威德儀容諸相異，　牟尼光明照世間，　　相好莊嚴功德異。",
    "T12n0321_001:0001b17_0": "　金輪四洲得自在，　　能善調伏諸有情，　引彼眾生出苦輪，　　我佛慈悲亦如是。",
    "T12n0321_001:0001b19_0": "　所有火光、摩尼光、　　日、月光等諸光明，　如是百千日等光，　　不及佛日恒照曜。",
    "T12n0321_001:0001b21_0": "　如月夜分放光明，　　普照世間悉清淨；　佛面端嚴如滿月，　　映蔽一切光不現。",
    "T12n0321_001:0001b23_0": "　譬如高山燃大火，　　能破夜暗顯諸方；　大仙所有智慧光，　　破盡黑暗離諸有。",
    "T12n0321_001:0001b25_0": "　如大師子曠野吼，　　眾獸聞之悉驚怖；　佛說法空、無我義，　　諸魔聞之亦如是。",
    "T12n0321_001:0001b27_0": "　摩尼寶王放光明，　　諸餘摩尼光不現；　佛身晃曜真金色，　　映蔽一切世間光。",
    "T12n0321_001:0001b29_0": "　一切世間賢聖中，　　無有最上與佛等，　具福精進方便智，　　一切功德不可量。",
    "T12n0321_001:0001c02_0": "　瞻仰大師功德海，　　威光普照諸群生，　一心恭敬慕尊顏，　　是故我今頭面禮。",
    "T12n0321_001:0001c04_0": "　我所讚佛歸敬心，　　世間功德無等等，　盡將迴向法界中，　　一切世間成佛道。」",
    "T12n0321_001:0001c06_0": "爾時，喜王菩薩摩訶薩讚歎佛已，合掌向佛，瞻仰尊顏，目不暫捨。",
    "T12n0321_001:0001c07_1": "心觀法界——其義甚深，難知難見，離言分別，絕諸戲論，微妙難解，不可思議——如是觀想一切法界，唯佛、如來觀智攝受現量證知，佛之境界無有等等，如是觀見所有如來不可思議方便境界，皆攝一相法界性中。",
    "T12n0321_001:0001c12_2": "譬如虛空，無有住處，即眾生界，亦如自性；一切諸法亦復如是，無礙解脫，究竟寂靜。",
    "T12n0321_001:0001c14_3": "諸佛、世尊以善方便身變佛剎遍滿一切，現眾生前，諸如來身經無數俱胝劫而不可得。",
    "T12n0321_001:0001c16_4": "時喜王菩薩摩訶薩如是觀佛功德已，默然而住。",
    "T12n0321_001:0001c18_0": "爾時，有一尊者名曰護國，於舍衛大城安居三月。",
    "T12n0321_001:0001c19_1": "過是夏已，著衣持鉢，與諸苾芻及初出家者、初發心者出舍衛國，詣王舍城鷲峯山中。",
    "T12n0321_001:0001c21_2": "到彼山已，即時護國尊者往詣佛所，頭面禮足，右繞三匝，住立一面，合掌恭敬而說此頌讚歎佛曰：「稽首最上佛光明、　　稽首如空無礙意、　稽首能斷諸結縛、　　稽首永超三有海。",
    "T12n0321_001:0001c26_0": "　我佛無邊真色相，　　普遍俱胝剎土中，　菩薩聞已歡喜來，　　恭敬供養佛功德。",
    "T12n0321_001:0001c28_0": "　作此最上供養已，　　聽牟尼法離諸塵，　各生歡喜還本土，　　稱讚世尊所說法。",
    "T12n0321_001:0002a01_0": "　廣歷俱胝無數劫，　　利樂一切諸有情，　如是身心不疲倦，　　為求無上佛菩提。",
    "T12n0321_001:0002a03_0": "　恒行布施、持戒行、　　忍辱、精進、禪定門、　智慧方便到涅盤，　　是故我禮大覺尊。",
    "T12n0321_001:0002a05_0": "　成就六通、四神足、　　諸根、十力解脫門，　以此行及諸眾生，　　我今禮佛無等智。",
    "T12n0321_001:0002a07_0": "　能知一切世間心，　　所行、所作、所成業，　所有身、口及言說，　　無上世尊悉觀見。",
    "T12n0321_001:0002a09_0": "　貪、癡過失不能斷，　　眾生因彼墮三有，　因佛得成善逝業，　　能知世間諸善惡。",
    "T12n0321_001:0002a11_0": "　所有過去諸佛事，　　及彼現在天人師，　乃至未來功德海，　　一切諸法悉能知；　清淨剎土眾圍繞，　　菩薩、緣覺與聲聞，　乃至諸佛壽較量，　　我佛一切悉能知；　所有一切生滅法，　　所有供養作佛事，　所有受持法藏法，　　我佛一切悉能知。",
    "T12n0321_001:0002a17_0": "　佛有十力無礙智，　　現在常住於三世，　如是一切方便法，　　我禮世尊智慧海；　大覺世尊無等等，　　相好莊嚴大吉祥，　如夜眾星現空中，　　我禮牟尼最上尊。",
    "T12n0321_001:0002a21_0": "　色相端嚴無與等，　　光照諸天及世間，　帝釋、梵王、究竟天，　　對彼佛前俱不現。",
    "T12n0321_001:0002a23_0": "　無垢不動如金山，　　右旋螺髻紺滋潤；　佛頂高顯如金山，　　光明遠照生諸福；　光遍俱胝那由他，　　顯現眉間白毫相；　目若青蓮恒適悅，　　觀照世間運慈心。",
    "T12n0321_001:0002a27_0": "　清淨滿月虛空中，　　佛面圓明亦如是，　一切見者無厭足，　　我禮如來圓滿相；　行如鵝王及鹿王，　　亦如牛王行步穩，　振動大地無暫止，　　我禮如來堅固力；　手指纖長網縵相，　　指甲清淨如赤銅，　平立垂手過於膝，　　我禮金色大覺尊。",
    "T12n0321_001:0002b04_0": "　佛行大地現好相，　　具足顯現千輻輪，　足放光明照群生，　　蒙光悉得生天界。",
    "T12n0321_001:0002b06_0": "　大聖法王施七財，　　能為施主心平等，　調御世間依法行，　　我禮法王無上覺。",
    "T12n0321_001:0002b08_0": "　慈悲法念心為劒，　　持戒方便智慧弓，　能斷煩惱諸群賊，　　生滅輪迴無有增。",
    "T12n0321_001:0002b10_0": "　自利果滿復利他，　　令彼眾生亦解脫，　究竟安樂出塵勞，　　得入善逝寂靜宗。",
    "T12n0321_001:0002b12_0": "　無生、無滅、無諸苦，　　亦無生、老、愛別離，　如是無為最上乘，　　佛為眾生慈愍說。",
    "T12n0321_001:0002b14_0": "　我讚最上大牟尼，　　攝盡一切諸佛法，　如是所有諸功德，　　願諸眾生證菩提。」",
    "T12n0321_001:0002b16_0": "爾時，尊者護國頌讚佛已，偏袒右肩，右膝著地，合掌向佛恭敬頂禮，白佛言：「世尊、如來、應、正等覺！",
    "T12n0321_001:0002b18_1": "我有所問，唯願世尊慈悲聽許。」",
    "T12n0321_001:0002b19_0": "爾時，世尊告尊者護國言：「如汝所問，我為汝說，滿所求願，令生歡喜。」",
    "T12n0321_001:0002b20_1": "時尊者護國聞佛語已，身心適悅而發聲言：「世尊！",
    "T12n0321_001:0002b21_2": "有何等法為菩薩行法具足，能得一切最上功德、無礙大智、決定辯才，明了性相，入一切智教化眾生，斷彼無明妄想煩惱，決定真實，入一切智、發真實語，令彼有情依言所作、離諸愚暗、念佛方便，樂聞一切甚深梵義，受持諸法，速得證於無上正智？」",
    "T12n0321_001:0002b28_0": "爾時，尊者護國即於佛前而說頌曰：「菩薩所行決定行，　　彼行必有真實法，　真法從佛智海生，　　最上如來為我說。",
    "T12n0321_001:0002c02_0": "　佛身光明黃金相，　　最上無邊大福聚，　救度六趣諸眾生，　　為說菩薩無垢行。",
    "T12n0321_001:0002c04_0": "　何得無盡大覺智，　　總持甘露生菩提？",
    "T12n0321_001:0002c05_0": "　何得清淨智慧海？",
    "T12n0321_001:0002c05_1": "　　彼慧能斷眾生疑。",
    "T12n0321_001:0002c06_0": "　俱胝多劫輪迴苦，　　眾生迷沒意無疲，　覩此愚迷苦惱侵，　　為彼云何修十善？",
    "T12n0321_001:0002c08_0": "　剎土清淨眾會滿，　　實剎無邊壽命長，　為眾恒宣微妙言，　　願說菩提無垢行。",
    "T12n0321_001:0002c10_0": "　降伏邪魔生正見，　　枯彼愛河證解脫，　清淨法眼照愚盲，　　令諸有情行上行。",
    "T12n0321_001:0002c12_0": "　端嚴富貴大辯才，　　言辭柔軟聞歡喜，　譬如甘露潤世間，　　願說甚深微妙法；　梵音深妙斷諸惡，　　其聲和雅如頻伽，　求法之眾佛所集，　　願說甘露濟群生。",
    "T12n0321_001:0002c16_0": "　眾有菩提最上根、　　及彼聲聞、緣覺性，　願佛隨根方便說，　　師資遇會正是時。",
    "T12n0321_001:0002c18_0": "　我今樂聞最上乘，　　唯佛知我菩提性，　於此小乘不樂求，　　願說如來第一法。」",
    "T12n0321_001:0002c20_0": "爾時，尊者護國說此頌已，佛言：「善哉，善哉！",
    "T12n0321_001:0002c20_1": "尊者能問如來最上之義，利益多人令得安樂，攝受未來諸菩薩摩訶薩。",
    "T12n0321_001:0002c22_2": "汝今諦聽，善思念之，我當為說。」",
    "T12n0321_001:0002c23_3": "時尊者護國白言：「善哉，世尊！",
    "T12n0321_001:0002c23_4": "我今樂聽，唯願說之。」",
    "T12n0321_001:0002c25_0": "爾時，世尊告尊者護國言：「有四種法，具足清淨是名菩薩摩訶薩。",
    "T12n0321_001:0002c26_1": "「何等四法？",
    "T12n0321_001:0002c26_2": "一、內，二、外，三、心，四、意。",
    "T12n0321_001:0002c27_3": "如是四法稱理真實，見諸眾生其心平等——猶若虛空，無所分別——依言所行，是名菩薩摩訶薩四種之法獲得清淨。」",
    "T12n0321_001:0003a01_0": "爾時，世尊重說頌曰：「心、意、內、外常清淨，　　不退菩提正道心，　所作之善無唐捐，　　能得菩薩無邊智。",
    "T12n0321_001:0003a04_0": "　觀彼眾生苦無我，　　生、老、病、死悉來侵，　如是三有大海中，　　廣運法船救群品。",
    "T12n0321_001:0003a06_0": "　見諸眾生心平等，　　觀彼世間如一子，　願令一切俱解脫，　　悉向菩提心不退。",
    "T12n0321_001:0003a08_0": "　常談空義依空行，　　亦無人、我，無眾生，　譬如夢幻等無實，　　令彼愚迷生智慧。",
    "T12n0321_001:0003a10_0": "　如所宣說大覺智，　　依智而行所作事，　調伏過失心寂靜，　　求證菩提為佛子。」",
    "T12n0321_001:0003a12_0": "爾時，世尊說此頌已，告尊者護國言：「復有四種法於諸菩薩令心安慰。",
    "T12n0321_001:0003a13_1": "何等四法？",
    "T12n0321_001:0003a13_2": "一者、於總持法門志求修學；二者、常近善友，威儀無缺；三者、求證甚深無生法忍；四者、精進修行持戒清淨。",
    "T12n0321_001:0003a16_3": "如是四法令彼菩薩安慰其心，進修不退。」",
    "T12n0321_001:0003a17_4": "復說頌曰：「若人愛敬總持法，　　名聞遠響眾所歸，　能持無上妙法門，　　一切如來同所說。",
    "T12n0321_001:0003a20_0": "　智慧增明無忘失，　　如是速得無礙智，　通達一切最上法，　　成就無為解脫門。",
    "T12n0321_001:0003a22_0": "　皆因善友證菩提，　　出生七覺能修斷，　增長八正作佛事，　　遠離惡友如怖火。",
    "T12n0321_001:0003a24_0": "　聞甚深法證無生，　　能了諸法畢竟空，　無我、無人、無眾生，　　如是永離一切見。",
    "T12n0321_001:0003a26_0": "　律儀出生諸善本，　　堅持守護離破犯，　彼行能成寂靜心，　　佛為眾生親演說。」",
    "T12n0321_001:0003a28_0": "爾時，世尊說此頌已，告尊者護國言：「復有四種法，於諸菩薩在輪迴中令心愛樂。",
    "T12n0321_001:0003a29_1": "何等四法？",
    "T12n0321_001:0003b01_2": "一者、令諸菩薩愛樂見佛，二者、令諸菩薩愛樂說法，三者、令諸菩薩愛樂能捨一切所有，四者、令諸菩薩愛樂忍印無相深法。",
    "T12n0321_001:0003b03_3": "如是四法，於諸菩薩在輪迴中深生愛樂。」",
    "T12n0321_001:0003b04_4": "復說頌曰：「菩薩得見二足尊，　　一切生中行正行，　能善調伏諸世間，　　光明普照除愚暗。",
    "T12n0321_001:0003b08_0": "　如是供養人中尊，　　深生愛樂常尊重，　救度一切諸眾生，　　令入菩提無上道。",
    "T12n0321_001:0003b10_0": "　若聞諸佛所說法，　　身心寂靜生愛樂，　如是堅固心無退，　　依行速證佛菩提。",
    "T12n0321_001:0003b12_0": "　能捨一切心無悋，　　見來求者生歡喜，　國城、妻子及身命，　　給施眾生作佛因。",
    "T12n0321_001:0003b14_0": "　若聞無相甚深法，　　性離分別本來空，　無我、無人、無眾生，　　如是於斯生愛樂。」",
    "T12n0321_001:0003b16_0": "爾時，世尊說此頌已，告尊者護國言：「復有四種法，於諸菩薩不得愛樂。",
    "T12n0321_001:0003b17_1": "何等四法？",
    "T12n0321_001:0003b17_2": "一者、於其在家不得愛樂，二者、既出家已不得愛樂利養，三者、不得愛樂上族中生，四者、不得愛樂小乘之人。",
    "T12n0321_001:0003b20_3": "如是四法，於諸菩薩不得愛樂。」",
    "T12n0321_001:0003b21_4": "復說頌曰：「在家無邊大過失，　　捨離令心無所著。",
    "T12n0321_001:0003b23_0": "　常樂山野寂諸根，　　勇猛勤修大智德，　獨行清淨如利劒，　　能斷愚癡諸垢染。",
    "T12n0321_001:0003b25_0": "　於彼種種大利養，　　常樂遠離無愛著，　棄捨高貴上種族，　　觀如幻化、陽焰等。",
    "T12n0321_001:0003b27_0": "　普為群生行布施、　　持戒、忍辱等諸行，　不惜身命及眷屬，　　志求正覺到彼岸。",
    "T12n0321_001:0003b29_0": "　於小乘法無所著、　　於最上乘恒堅固，　乃至割截於身體，　　其心不壞如金剛。」",
    "T12n0321_001:0003c02_0": "爾時，世尊說此頌已，告尊者護國言：「復有四種法，於諸菩薩而有損減。",
    "T12n0321_001:0003c03_1": "何等四法？",
    "T12n0321_001:0003c03_2": "一者、破犯戒律；二者、不住山野而趣寂靜；三者、不依四乘之教，邪妄推求；四者、雖樂多聞，全無所得。",
    "T12n0321_001:0003c06_3": "如是四法，於諸菩薩而有損減。」",
    "T12n0321_001:0003c06_4": "復說頌曰：「戒相清淨如摩尼，　　能引眾生到彼岸，　菩薩於斯破律儀，　　迷沒不成無上覺。",
    "T12n0321_001:0003c09_0": "　住持山野寂靜處，　　我、人分別自然除，　男、女、眷屬及己身，　　觀如草木無情愛。",
    "T12n0321_001:0003c11_0": "　四乘教理無虛誑，　　一心清淨奉教行，　必得具足眾功德，　　成就佛智大丈夫。",
    "T12n0321_001:0003c13_0": "　觀彼輪迴諸有情，　　常處生、死、憂、悲苦，　恒運最上妙法船，　　度彼有情出苦海。",
    "T12n0321_001:0003c15_0": "　若無救度彼眾生，　　迷沒沈淪無有盡，　是故小乘非究竟，　　為生令發菩提心。」",
    "T12n0321_001:0003c17_0": "爾時，世尊說此頌已，告尊者護國言：「復有四種法，於諸菩薩明了修習。",
    "T12n0321_001:0003c18_1": "何等四法？",
    "T12n0321_001:0003c18_2": "一者、發生諸佛平等之心而求善逝；二者、承事法師，尊重供養，於臥具等而不愛著；三者、不貪利養，亦無所求；四者、於甚深法忍具足成就。",
    "T12n0321_001:0003c21_3": "如是四法明了修習。」",
    "T12n0321_001:0003c22_4": "復說頌曰：「彼有善逝大丈夫，　　天上人間無有等，　平等導引諸群生，　　如是修習行十善。",
    "T12n0321_001:0003c25_0": "　尊重承事於法師，　　依師教授而修學，　作大供養求佛智，　　無邊諸佛亦此生。",
    "T12n0321_001:0003c27_0": "　常住深山無所畏，　　於斯利養不生貪，　善能成就無礙智，　　通達深法離諸塵。",
    "T12n0321_001:0003c29_0": "　聞佛功德深歡喜，　　如是行法堅固修，　證彼寂靜無生忍，　　廣度眾生無量苦。」",
    "T12n0321_001:0004a02_0": "爾時，世尊說此頌已，告尊者護國言：「復有四種法，於諸菩薩行法清淨。",
    "T12n0321_001:0004a03_1": "何等四法？",
    "T12n0321_001:0004a03_2": "一者、身心決定，志求菩提，行法清淨；二者、離諸虛妄，樂住深山，行法清淨；三者、一切能捨，不求果報，行法清淨；四者、常隨法師晝夜求法，行法清淨。",
    "T12n0321_001:0004a07_3": "如是四法，於諸菩薩行法清淨。」",
    "T12n0321_001:0004a07_4": "復說頌曰：「貪、瞋、癡垢心皆盡，　　懈怠、虛妄亦復無，　一切過失令不生，　　決定求證菩提道。",
    "T12n0321_001:0004a11_0": "　厭離本舍憂根斷，　　捨彼俗塵求出家，　諸惡朋友不相逢，　　行住深山趣解脫。",
    "T12n0321_001:0004a13_0": "　於彼山中修淨行，　　能成如來無礙智，　於身命、財無所著，　　自在無畏如師子。",
    "T12n0321_001:0004a15_0": "　見彼有情生歡喜，　　譬如飛鳥聚還離，　觀彼世間非久居，　　如是求大菩提道。",
    "T12n0321_001:0004a17_0": "　身心清淨如虛空，　　所捨一切無驚怖，　於彼利養無愛著，　　如鹿心驚不住地。",
    "T12n0321_001:0004a19_0": "　世間恒處大嶮難，　　難發身心求解脫，　覩此虛妄無真實，　　是故我行寂靜行。",
    "T12n0321_001:0004a21_0": "　恒以軟語誘群生，　　怨、親平等無分別，　無著、無住亦如風，　　是求菩薩最上行。",
    "T12n0321_001:0004a23_0": "　無相解脫、空、無願，　　了彼有為如幻化，　常行清淨廣大心，　　飲甘露味常歡喜。",
    "T12n0321_001:0004a25_0": "　志求道法依師學，　　彼人五蘊恒清淨，　眾苦逼迫無疲勞，　　如是證入總持門。",
    "T12n0321_001:0004a27_0": "　解此所修菩薩行，　　成就所求令彼喜，　若人不求於菩提，　　彼即少智百生失。」",
    "T12n0321_001:0004a29_0": "爾時，世尊說此頌已，告尊者護國言：「復有四種法，於諸菩薩而為難法。",
    "T12n0321_001:0004b01_1": "何等四法？",
    "T12n0321_001:0004b01_2": "一者、心不尊重，多行輕慢；二者、心無孝行，懈怠背逆；三者、心貪利養，少於知足；四者、心樂虛妄，邪求財利。",
    "T12n0321_001:0004b04_3": "如是四法為菩薩難法。」",
    "T12n0321_001:0004b04_4": "復說頌曰：「佛法本師及父母，　　全無信重多輕慢；　不行孝敬心懈怠，　　常以愚癡行散亂；　一向貪心於利養；　　復行虛妄為邪利；　自讚德業誣他人：　　『我能持戒及修行。』",
    "T12n0321_001:0004b10_0": "　互相鬪諍無慈愍，　　覆藏己過見他非，　復行農業及經營，　　如是沙門無功德。",
    "T12n0321_001:0004b12_0": "　末法之時人散亂，　　鬪諍、相殺、心嫉妬，　沙門隱滅如來法，　　諸善苾芻皆遠離，　菩提妙道永不逢，　　五趣輪迴無有窮。」",
    "T12n0321_001:0004b15_0": "爾時，世尊說此頌已，告尊者護國言：「復有四種法，於諸菩薩宜應遠離。",
    "T12n0321_001:0004b16_1": "何等四法？",
    "T12n0321_001:0004b16_2": "一者、懈怠，二者、不信，三者、嫉妬，四者、憎見他人。",
    "T12n0321_001:0004b17_3": "如是四法宜應遠離。」",
    "T12n0321_001:0004b18_4": "復說頌曰：「無信、懈怠心愚迷，　　心懷嫉妬常瞋恚，　見有沙門持忍辱，　　却行驅擯出伽藍。",
    "T12n0321_001:0004b21_0": "　於彼世間貴賤人，　　都無分別善惡事，　一向只行於是非，　　如是過失從瞋得。",
    "T12n0321_001:0004b23_0": "　遠離佛法諸功德，　　墮入惡趣大火坑，　如是所行惡趣行，　　不依教法獲斯苦，　是故常行菩提道，　　無令淪沒惡趣生。",
    "T12n0321_001:0004b26_0": "　利益有情大金仙，　　多劫俱胝方出世，　今時暫得遇牟尼，　　速捨諸過求解脫。」",
    "T12n0321_001:0004b28_0": "爾時，世尊說此頌已，告尊者護國言：「有四種法，於諸菩薩不應行。",
    "T12n0321_001:0004b29_1": "何等四法？",
    "T12n0321_001:0004b29_2": "一者、惡友補特伽羅不應行，二者、有見補特伽羅不應行，三者、捨一切善法補特伽羅不應行，四者、樂著財利補特伽羅不應行。",
    "T12n0321_001:0004c03_3": "如是四種補特伽羅不應行。」",
    "T12n0321_001:0004c04_4": "復說頌曰：「若人遠離諸惡友，　　常得善友來親近，　如夜圓月現當空，　　除暗明顯菩提道。",
    "T12n0321_001:0004c07_0": "　凡有所見常不斷，　　於己身命偏養育，　如是毒氣能遠離，　　彼人成佛大智慧。",
    "T12n0321_001:0004c09_0": "　若捨最上微妙法，　　不樂寂靜甘露味，　如是名為不淨器，　　遠離求證大菩提。",
    "T12n0321_001:0004c11_0": "　貪求財利、衣鉢等，　　復與在家同營事，　如是遠離此火坑，　　而能成就最上道。",
    "T12n0321_001:0004c13_0": "　常樂降伏諸魔怨，　　恒轉法輪度群品，　如是廣作大利益，　　常逢善友得菩提。",
    "T12n0321_001:0004c15_0": "　親踈毀讚常平等，　　利養、嫉妬亦復然，　如是無上諸佛智，　　彼人不久悉成就。」",
    "T12n0321_001:0004c17_0": "爾時，世尊說此頌已，告尊者護國言：「復有四種法，於諸菩薩為苦報法。",
    "T12n0321_001:0004c18_1": "何等四法？",
    "T12n0321_001:0004c18_2": "一者、輕慢教法，二者、執著我、人，三者、心無信解，四者、於不淨境具足印持。",
    "T12n0321_001:0004c20_3": "如是四法為菩薩苦報法。」",
    "T12n0321_001:0004c21_4": "復說頌曰：「若有受持微妙法，　　堪受世間諸供養，　於彼輕慢無大智，　　當受無邊眾惡苦；　於佛本師及父母，　　常懷人、我不恭敬，　如是大福心不求，　　當得不淨無知處；　三寶最上良福田，　　而無信解行歸敬，　純以虛誑昧世間，　　如是當獲罪惡苦；　女人即是惡趣門，　　流浪生死無窮盡，　無智愚癡作彼業，　　永沈地獄及畜趣。",
    "T12n0321_001:0005a01_0": "　若人尊重向諸佛，　　能滅眾苦得無畏，　復閉一切惡趣門，　　開引眾生得佛道。」",
    "T12n0321_001:0005a03_0": "佛說護國尊者所問大乘經卷第一"
}