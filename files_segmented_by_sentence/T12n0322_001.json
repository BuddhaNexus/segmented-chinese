{
    "T12n0322_001:0015a03_0": "法鏡經序",
    "T12n0322_001:0015a05_0": "夫心者，眾法之原、臧否之根，同出異名，禍福分流。",
    "T12n0322_001:0015a06_1": "以身為車，以家為國，周旋十方，稟無勌息。",
    "T12n0322_001:0015a07_2": "家欲難足，由海吞流、火之獲薪，六邪之殘，已甚於蒺[卄/梨]田之賊魚矣！",
    "T12n0322_001:0015a08_3": "女人佞等三鬽，其善為而信寘，斯家之為禍也。",
    "T12n0322_001:0015a09_4": "尊邪[病-丙+歲]、賤清真、連叢瑣、謗聖賢、興獄訟、喪九親，家之所由矣。",
    "T12n0322_001:0015a11_5": "是以上士，恥其穢、濁其廣，為之懾懾如也；默思遁邁，由明哲之避無道矣。",
    "T12n0322_001:0015a13_6": "鬄髮毀容、法服彌為、靖處廟堂、練情攘[病-丙+歲]、懷道宣德、開導聾瞽，或有隱處山澤、枕石漱流、專心滌垢，神與道俱、志寂齊平，無名明化用也。",
    "T12n0322_001:0015a16_7": "群生賢聖競于清淨，稱斯道曰大明，故曰法鏡。",
    "T12n0322_001:0015a17_8": "騎都尉安玄、臨淮嚴浮調，斯二賢者年在束齓，弘志聖業，鉤深致遠，窮神達幽，愍世矇惑，不覩大雅，竭思釋傳，斯經景摸。",
    "T12n0322_001:0015a20_9": "都尉口陳，嚴調筆受，言既稽古，義文微妙。",
    "T12n0322_001:0015a21_10": "然時干戈未戢，志士莫敢或遑，天道陵遲，內學者寡，會覩其景化，可以緣塗炭之尤嶮，然義擁而不達，因閑竭愚，為之法義。",
    "T12n0322_001:0015a24_11": "喪師歷載，莫由重質，心憤口悱，亭筆愴如，追遠慕聖，涕泗并流。",
    "T12n0322_001:0015a25_12": "今記識闕疑，俟後明哲，庶有暢成，以顯三寶矣。",
    "T12n0322_001:0015b02_0": "法鏡經",
    "T12n0322_001:0015b04_0": "後漢安息國騎都尉安玄譯",
    "T12n0322_001:0015b05_0": "聞如是：一時，眾祐遊於聞物國勝氏之樹給孤獨聚園，與大眾除饉千二百五十人俱，及五百開士，慈氏、敬首、始棄、闚音，開士之上首者也。",
    "T12n0322_001:0015b08_1": "彼時若干百眾圍累側塞眾祐而為說經。",
    "T12n0322_001:0015b09_2": "爾時，聞物城中有理家名甚，與五百眾從聞物城中出，往到勝樹給孤獨聚園，詣眾祐所，到以首禮眾祐足，便就座而坐。",
    "T12n0322_001:0015b12_3": "及理家有字愛遇、有字迺遇、有字善授、有字大威、有字給孤獨聚、有字龍威、有字諦思，斯一切五百眾等共往詣佛所，到以首禮眾祐足，皆於眾祐前就座而坐。",
    "T12n0322_001:0015b15_4": "其諸理家，一切以發求大道，皆與其眾共造德本，有決於無上正真道，惟給孤獨聚不耳。",
    "T12n0322_001:0015b17_5": "於是甚理家以見大眾理家集會坐定，避坐而起，整衣服，稽首長跪，叉手白言：「己欲有所問，要者眾祐豈有閑暇敷演己所問？」",
    "T12n0322_001:0015b20_6": "眾祐報甚理家言：「如來常為理家有閑暇敷演所問，理家汝便問，恣汝所求索於如來、應儀、正真道，吾當相為敷演所問，趣得汝意。」",
    "T12n0322_001:0015b23_7": "甚理家問佛言：「於是，要者眾祐！",
    "T12n0322_001:0015b24_8": "若族姓男女，發意求無上正真道、好喜大道、發行大道、欲致大道、欲下大道、欲知大道，請命一切眾生、安慰眾生、救護眾生，其誓曰：『未度者吾當度之；未脫者吾當脫之；不安隱者當慰安之；未滅度者吾當滅度之。』",
    "T12n0322_001:0015b29_9": "為受一切眾生重任，欲救護眾生故，而自誓發斯弘大之誓，知生死若干多惡惡，意如不勌，生死無數劫，意而不邂。",
    "T12n0322_001:0015c03_10": "彼，要者眾祐！",
    "T12n0322_001:0015c03_11": "或有開士去家為道，以致道品之法，或有居家者。",
    "T12n0322_001:0015c04_12": "善哉要者眾祐！",
    "T12n0322_001:0015c04_13": "愍傷眾生，亦加惠此大道者以興隆三寶，亦使一切敏典籍久在故，如來願說開士居家者學德之法。",
    "T12n0322_001:0015c07_14": "何謂，要者眾祐！",
    "T12n0322_001:0015c07_15": "開士居家而承用如來教誨者，以不虧亦不損其本所願，所謂無上正真道也；亦現世有無罪之行，後世往殊勝之道；亦被要者眾祐！",
    "T12n0322_001:0015c10_16": "開士去家為道者，捐棄憎愛、除鬄鬚髮、被服法衣，在家有信、離家為道，示其教誨，法式、正式、德式具現之。",
    "T12n0322_001:0015c13_17": "要者眾祐！",
    "T12n0322_001:0015c13_18": "開士去家為道者及居家者，修之云何？」",
    "T12n0322_001:0015c14_19": "於是眾祐歎甚理家曰：「善哉善哉，理家！",
    "T12n0322_001:0015c15_20": "今汝迺知問如來居家、去家開士之所施行。",
    "T12n0322_001:0015c16_21": "是以理家！",
    "T12n0322_001:0015c16_22": "且聽我所說，勉進善思念之，開士居家為道者修學德善之行。」",
    "T12n0322_001:0015c18_23": "甚理家受教而聽。",
    "T12n0322_001:0015c18_24": "眾祐言：「於是，理家！",
    "T12n0322_001:0015c19_0": "開士居家為道者，當以自歸於佛、自歸於法、自歸於眾。",
    "T12n0322_001:0015c20_1": "彼以自歸之德本，變為無上正真道。",
    "T12n0322_001:0015c21_2": "理家！",
    "T12n0322_001:0015c21_3": "自歸於佛、法、眾者云何？",
    "T12n0322_001:0015c21_4": "我當以成就佛身三十二大士之相以自嚴飾，亦以其諸德本而致三十二大士之相，以致彼諸德本，便而精進行之。",
    "T12n0322_001:0015c24_5": "開士居家者自歸於佛，為如是也。",
    "T12n0322_001:0016a01_6": "自歸於法者云何？",
    "T12n0322_001:0016a01_7": "謂為恭敬法、求法欲法，樂法之樂，法隆法依、法護法慎，如法住，隨法術，為法典，為法力、為求法財，為法靜治，為造法事，我亦當天上世間分布是法。",
    "T12n0322_001:0016a05_8": "開士居家者自歸於法為如是也。",
    "T12n0322_001:0016a05_9": "自歸於眾者云何？",
    "T12n0322_001:0016a06_10": "若開士居家或見溝港、或見頻來、或見不還、或見應儀、或見凡人求弟子道者，為恭敬彼，承事供養，師之尊之，以禮待之。",
    "T12n0322_001:0016a09_11": "若以承事彼正法正術者而以得是志，亦我當得無上正真道。",
    "T12n0322_001:0016a10_12": "以講授經，成就弟子之德，而為恭敬彼，不亦而羨彼。",
    "T12n0322_001:0016a11_13": "開士居家者自歸於眾，為如是也。",
    "T12n0322_001:0016a13_0": "「又復理家！",
    "T12n0322_001:0016a13_1": "開士以修治四法為自歸於佛。",
    "T12n0322_001:0016a13_2": "何謂四？",
    "T12n0322_001:0016a14_3": "一曰、道意者終而不離，二曰、所受者終而不犯，三曰、大悲哀者終而不斷，四曰、異道者終而不為也。",
    "T12n0322_001:0016a16_4": "是為四法。",
    "T12n0322_001:0016a16_5": "開士居家者自歸於佛，為如是也。",
    "T12n0322_001:0016a17_6": "「又復理家，修治四法為自歸於法。",
    "T12n0322_001:0016a18_7": "何謂四？",
    "T12n0322_001:0016a18_8": "一曰、諸法言之士，以承事追隨之；二曰、所聞法以恭敬之；三曰、已聞法本末思惟之；四曰、如其所聞法，隨其能為人分別說之。",
    "T12n0322_001:0016a21_9": "是為四法。",
    "T12n0322_001:0016a21_10": "開士居家者自歸於法，為如是也。",
    "T12n0322_001:0016a22_11": "「又復理家！",
    "T12n0322_001:0016a22_12": "修治四法為自歸於眾。",
    "T12n0322_001:0016a23_13": "何謂四？",
    "T12n0322_001:0016a23_14": "一曰、末下要生弟子之道，而意以喜一切敏；二曰、亦以為積聚物，以法積聚而化之；三曰、以有依恃有決之眾，而不依恃弟子之眾；四曰、求索弟子之德，不以其德度而度也。",
    "T12n0322_001:0016a27_15": "是為四法。",
    "T12n0322_001:0016a27_16": "開士居家者自歸於眾，為如是也。",
    "T12n0322_001:0016a28_17": "「又復理家！",
    "T12n0322_001:0016a28_18": "在家修道，以見如來則行思念佛，是為自歸於佛；已聞法則已思念法，是為自歸於法；若已見如來聖眾，猶思念其道意者，是為自歸於眾。",
    "T12n0322_001:0016b03_0": "「又復理家！",
    "T12n0322_001:0016b03_1": "在家修道，發求遭遇佛而以布施，為自歸於佛；若以擁護正法而已布施，是為自歸於法；若已其布施，為致無上正真道，為自歸於僧。",
    "T12n0322_001:0016b06_2": "「又復理家，在家修道者！",
    "T12n0322_001:0016b06_3": "若修賢夫之行，行不以凡夫之行，彼是賢夫之行也。",
    "T12n0322_001:0016b08_4": "而以法求財不以非法，以正不以邪，亦而為正命。",
    "T12n0322_001:0016b09_5": "不以嬈固人，以法致之。",
    "T12n0322_001:0016b09_6": "財多行非常想，以受其寶，是以恒隆。",
    "T12n0322_001:0016b10_7": "施而供養父母知識、臣下昆弟、親屬，為以敬之，奴客侍者瞻視調均，亦以教化。",
    "T12n0322_001:0016b12_8": "斯殊法亦以受重任，是謂眾生重任也。",
    "T12n0322_001:0016b13_9": "精進而不懈，不受之重任，而以不受之，謂是弟子各佛智之事。",
    "T12n0322_001:0016b14_10": "成就眾生而不勌，不慕身之樂，為致眾生樂。",
    "T12n0322_001:0016b16_0": "利衰毀譽、稱譏苦樂不以傾動，以殊越世間法，富有財不喜悅；又於三道，無利無稱、無譽聲、無賞。",
    "T12n0322_001:0016b19_1": "所行為熟慮，受正為喜悅，邪受見知要意而有正行。",
    "T12n0322_001:0016b20_2": "稱譽之兩，以除解已，得其所誓，以憂人事，不自忽其事。",
    "T12n0322_001:0016b21_3": "有恩在人訖，終不望其報，作恩施若干，知恩知反復，為造行恩德。",
    "T12n0322_001:0016b23_4": "貧者為施財，諸恐畏者為安隱之，憂慼者寬解其憂，無力者忍默之，諸豪強者損憍慢，以棄殊過慢尤慢。",
    "T12n0322_001:0016b25_5": "以恭敬尊長，承事多聞者，能問明知者。",
    "T12n0322_001:0016b26_6": "所現以直不虛飾眾人，而有方便行，德而可求哉！",
    "T12n0322_001:0016b27_7": "為多聞不厭無足，正修懃力，固與聖人相遭。",
    "T12n0322_001:0016b28_8": "追隨聖人而尊敬之，多聞者為事之，知者為問之，所以現直。",
    "T12n0322_001:0016c01_9": "不師秘眾經，如其所聞為現之，所聞而曉其義。",
    "T12n0322_001:0016c02_10": "「一切欲之嬉樂為計非常，不慕惜身，以自觀其壽如朝露之渧，計財產所有如幻雲也。",
    "T12n0322_001:0016c04_11": "家屬人客計為怨，妻子男女計為無擇之地獄，以其所有者計為一切苦，田地舍宅萬物所業者，常以計為疵也。",
    "T12n0322_001:0016c07_12": "所求致之德，為不敗壞想；家居者為危想；知識臣下昆弟親屬者，為地獄主者想；終日夜者，為之同想。",
    "T12n0322_001:0016c09_13": "以不實之身，為以受實想；以不實之壽，為受實想；以不實之財，為受實之想。",
    "T12n0322_001:0016c11_14": "彼若以禮節眾事敬事人者，是以不實之身，為受實也。",
    "T12n0322_001:0016c12_15": "若昔眾德之本而不毀，又復增殊者，是以不實之命，以為受實也。",
    "T12n0322_001:0016c14_16": "是若以制慳而布恩施德者，是以不實之財，為以受實也。",
    "T12n0322_001:0016c15_17": "是為開士居家修道者為賢夫之行，為事如是，而無罪也；為如來言說、為法說也；亦不毀而不損其本誓，是謂無上正真之道也。",
    "T12n0322_001:0016c18_18": "迺現世有無罪之行，後世亦墮殊勝之道也。",
    "T12n0322_001:0016c19_19": "「又復理家！",
    "T12n0322_001:0016c19_20": "開士居家修道者，當以自奉持戒事，謂是奉持五戒事也。",
    "T12n0322_001:0016c21_21": "是以為不好殺生，不加刀杖蠕動之類，不以嬈固人；是以不好盜竊人物，自有財而知足，他人財不以思，至於幾微草[病-丙+歲]之屬，不與終而不取；是以為不好欲之邪行，自有妻而知足，他婦女不喜眼視也。",
    "T12n0322_001:0016c25_22": "意常以自患已，思念欲都為苦。",
    "T12n0322_001:0016c26_23": "如使生欲念，自於其妻，則以觀惡露，以恐怖之念，勞為欲之事，以無畏不苦，以慕戀不常，淨樂想達志，迺如是我當以自修。",
    "T12n0322_001:0016c29_24": "若以思想欲，我以不為之，何況數數有？",
    "T12n0322_001:0017a01_25": "是以為不當好妄言，以諦言誠言；以不偽詐性；以不敗心如有誠，如其所見聞而說之；慎護經法，不用軀命，故以不妄言。",
    "T12n0322_001:0017a04_26": "是以不當好飲酒，以不醉不迷惑不急疾，以無罰而順化，強志以正知。",
    "T12n0322_001:0017a05_27": "「如使復興布施意可，所有一切吾當與人，求食與食、求飲與飲、求車與車、求衣與衣，是以與人酒以建志，如是布施度無極。",
    "T12n0322_001:0017a08_28": "為是時若有人所索，則而為與。",
    "T12n0322_001:0017a09_29": "時我能以酒施，令從彼化志，如以自知為行不迷惑。",
    "T12n0322_001:0017a10_30": "所以然者何？",
    "T12n0322_001:0017a11_0": "夫開士者為眾生周滿其所願，布施度無極，一已如是。",
    "T12n0322_001:0017a12_1": "開士居家者以酒施人，而為不獲罪。",
    "T12n0322_001:0017a13_2": "是以理家！",
    "T12n0322_001:0017a13_3": "開士以其所修學之德本，變為無上正真道，若以善修，慎護斯五戒矣。",
    "T12n0322_001:0017a14_4": "又當有殊者，不當以相讒眾人，紛諍者而以和協之，以為不麁言，以柔軟之言，恒先與人言，亦不以綺語，為義說、為法說、為時說、為如事說；亦不有癡網，而以安隱加施眾生；意為不敗亂，恒以忍辱力而自嚴。",
    "T12n0322_001:0017a19_5": "以為用正見，去離邪見，猶為稽首諸佛眾祐，不為他天神也。",
    "T12n0322_001:0017a21_6": "「又復理家！",
    "T12n0322_001:0017a21_7": "居家修道者，或在墟聚郡縣國邑下，當於彼擁護經法，擁護經者為之奈何？",
    "T12n0322_001:0017a23_8": "夫不信者以信教化之；慳貪者以施教化之；惡戒者以戒教化之；亂意者以忍事教化之；懈怠者以精進教化之；失志者以思惟教化之；邪知以智事教化之；貧財者以富之；諸病者以藥施之；孤獨者以為家屬；無歸者以為歸；無依者以為依，為彼一切國邑壤者，擁護經法為若此。",
    "T12n0322_001:0017b01_0": "「理家！",
    "T12n0322_001:0017b01_1": "或彼開士至一至二至三至於百，教誨人民，皆使修眾德之法。",
    "T12n0322_001:0017b02_2": "彼開士便以悲哀加於眾生，以強其一切繁誓之。",
    "T12n0322_001:0017b03_3": "誓其辭曰：『至於斯難化之人民未得成就者，吾終不取無上正真道。』",
    "T12n0322_001:0017b05_4": "所以者何？",
    "T12n0322_001:0017b05_5": "今我以為斯故，以誓自誓也。",
    "T12n0322_001:0017b06_6": "吾不為質直者、不以不佞諂者、不以不為詐者、不以守者、不以誡有德者。",
    "T12n0322_001:0017b07_7": "諸此人故，以誓而自誓也，但為欲使斯人以聞經法者，以經化余。",
    "T12n0322_001:0017b09_8": "用此故，以誓而自誓也。",
    "T12n0322_001:0017b09_9": "我當恒以強其精進行所，我方便為不唐苦也。",
    "T12n0322_001:0017b11_0": "若人有見者，莫不以好信。",
    "T12n0322_001:0017b11_1": "若理家至於開士所在家居，止其不嗟，一切之人民墮殊異之惡道者，彼為開士之咎。",
    "T12n0322_001:0017b13_2": "理家！",
    "T12n0322_001:0017b13_3": "譬如鄉亭鄹邑郡縣國下，至於有良醫者，假使彼若有一人不以其壽命而終者，眾人皆為咎彼醫。",
    "T12n0322_001:0017b16_4": "如是理家！",
    "T12n0322_001:0017b16_5": "至於開士所居，止不嗟一切之人皆墮殊異之惡道者，如來、應儀、正真覺者為咎彼開士也。",
    "T12n0322_001:0017b18_6": "理家！",
    "T12n0322_001:0017b18_7": "是故居家開士為自誓如此也。",
    "T12n0322_001:0017b19_8": "設使我所往國邑下癡者相事，如不使一人有墮惡道者也。",
    "T12n0322_001:0017b20_9": "「又復理家！",
    "T12n0322_001:0017b21_0": "居家修道者當曉家之惡。",
    "T12n0322_001:0017b21_1": "在于家者，為害一切眾善之本，以家猶無出要，以害清淨之法，是故謂為家也。",
    "T12n0322_001:0017b23_2": "居家者謂為居于一切眾勞，為居眾惡之念，為居眾惡之行，不化不自守，愚凡人者為共居，與不諦人集會，是故謂為家也。",
    "T12n0322_001:0017b26_3": "家者為是名也，已在于彼，莫不作不軌之事者。",
    "T12n0322_001:0017b27_4": "以在于彼，則不恭敬，自於父母息心逝心尊長眾聖者，是故謂為家也。",
    "T12n0322_001:0017b29_5": "縣官牢獄，考掠搒笞罵詈數勉，至于死焉皆為由彼，是故謂為家也。",
    "T12n0322_001:0017c01_6": "以在于彼為入惡道，以在彼為墮諸欲、為墮瞋恚、為在諸畏、為在愚癡，是謂為家也。",
    "T12n0322_001:0017c03_7": "以不慎護彼戒事，遠離為定事，以不修慧之事、不得度之事、以不生度知見之事、是故謂為家也。",
    "T12n0322_001:0017c05_8": "以在于彼，即有父母愛、兄弟愛姊妹愛、婦愛子愛、舍宅愛財產愛、兒客愛、所有愛、不厭財求之愛、是故謂為家也。",
    "T12n0322_001:0017c08_9": "斯居家者難滿哉！",
    "T12n0322_001:0017c08_10": "譬若大海眾流歸之。",
    "T12n0322_001:0017c09_11": "斯居家者不知厭哉！",
    "T12n0322_001:0017c09_12": "譬若火以得薪。",
    "T12n0322_001:0017c10_13": "斯居家者多念無住息哉！",
    "T12n0322_001:0017c10_14": "譬若風以為無住止，猶為沈沒哉。",
    "T12n0322_001:0017c11_15": "若美飲食為糅毒，所有一切苦哉！",
    "T12n0322_001:0017c12_16": "譬若仇怨，為似知識，誤人之行哉！",
    "T12n0322_001:0017c13_0": "非聖經之所施行，為造變爭哉！",
    "T12n0322_001:0017c13_1": "更相因緣恒不和。",
    "T12n0322_001:0017c14_2": "為多疵哉！",
    "T12n0322_001:0017c14_3": "以行善惡之行，因緣之所在，恒為人所嫌疑。",
    "T12n0322_001:0017c15_4": "非人有哉！",
    "T12n0322_001:0017c15_5": "以為所有顛倒故。",
    "T12n0322_001:0017c16_6": "猶不善哉！",
    "T12n0322_001:0017c16_7": "雖善有權詐，猶見其性行。",
    "T12n0322_001:0017c17_0": "似如倡體哉！",
    "T12n0322_001:0017c17_1": "以速轉變故。",
    "T12n0322_001:0017c17_2": "似若幻師哉！",
    "T12n0322_001:0017c17_3": "初至者人為聚會，其行為不誠。",
    "T12n0322_001:0017c18_4": "似若夢哉！",
    "T12n0322_001:0017c18_5": "一切成敗終始故。",
    "T12n0322_001:0017c19_6": "似若朝露哉！",
    "T12n0322_001:0017c19_7": "以速離故。",
    "T12n0322_001:0017c19_8": "似若蜜渧哉！",
    "T12n0322_001:0017c20_9": "以為少味故。",
    "T12n0322_001:0017c20_10": "似若蒺[卄/梨]網哉！",
    "T12n0322_001:0017c20_11": "色聲香味細滑以為所害故。",
    "T12n0322_001:0017c21_12": "似若鍼孔虫哉！",
    "T12n0322_001:0017c21_13": "以非善念為食故。",
    "T12n0322_001:0017c22_14": "譬若違命者哉！",
    "T12n0322_001:0017c22_15": "為轉相欺故。",
    "T12n0322_001:0017c23_0": "恒懷恐怖哉！",
    "T12n0322_001:0017c23_1": "為意以亂故。",
    "T12n0322_001:0017c23_2": "為多共哉！",
    "T12n0322_001:0017c23_3": "以縣官盜賊怨家弊惡王者為害也。",
    "T12n0322_001:0017c24_4": "斯居家者，少味樂哉！",
    "T12n0322_001:0017c25_5": "以為多惡失。",
    "T12n0322_001:0017c25_6": "理家！",
    "T12n0322_001:0017c25_7": "開士居家者為曉家之惡若此。",
    "T12n0322_001:0017c26_8": "「又復理家！",
    "T12n0322_001:0017c26_9": "居家修道者以布施為寶施，若已施為我有，若在家非我有；若已施是為寶，若在家是為非寶；若已施為富財，若在家為無財；若已施為勞解，其在家為勞增；若已施為不我，若在家已為我；若已施為不有，若在家以為有；若以施為無盡，若在家為非常；若已施不復護，若在家為斯護；若已施為賢夫行，若在家為凡夫之意；若已施為依度道，若在家為依邪部；若已施為佛所稱，若在家為愚人所稱。",
    "T12n0322_001:0018a06_10": "理家！",
    "T12n0322_001:0018a07_0": "開士居家修道者以布施為寶若此。",
    "T12n0322_001:0018a07_1": "是以見人來有所求索者，為生三想。",
    "T12n0322_001:0018a08_2": "何謂三？",
    "T12n0322_001:0018a08_3": "善友想、依度道想、勉生富財想，為生是三想。",
    "T12n0322_001:0018a09_4": "為復造三想。",
    "T12n0322_001:0018a10_5": "何謂三？",
    "T12n0322_001:0018a10_6": "尊如來教誡想、降伏邪想、以不望福德想。",
    "T12n0322_001:0018a11_7": "所以者何？",
    "T12n0322_001:0018a11_8": "若此開士，若諸來有所索者，貪婬、瞋恚、愚癡則以為薄，薄者為之奈何？",
    "T12n0322_001:0018a13_9": "若所有物，一切不惜而以布施，斯為貪婬薄；若於彼來求物者，以慈哀加之，斯為瞋恚薄；若以布施變為此一切敏，謂為愚癡薄。",
    "T12n0322_001:0018a16_10": "「又復理家！",
    "T12n0322_001:0018a16_11": "已見來求物者，不久為成六度無極之行。",
    "T12n0322_001:0018a17_12": "又成彼者云何？",
    "T12n0322_001:0018a17_13": "若有來人從人索物，能不愛惜者，是為布施度無極；若意在道而布施者，是為以戒度無極；若不恚怒之，是為忍度無極；假令猶自思念，何用為食？",
    "T12n0322_001:0018a21_0": "自強其意，不釋其行，是為精進度無極；若欲施、若已施，而不欝毒、無有悔者，是為思惟度無極；若已施不望其福德者，是為以慧度無極。",
    "T12n0322_001:0018a24_1": "理家！",
    "T12n0322_001:0018a24_2": "開士以布施為成六度無極行若此。",
    "T12n0322_001:0018a25_3": "「又復理家！",
    "T12n0322_001:0018a25_4": "居在家者是以為去離順隨忿亂，以親別離法。",
    "T12n0322_001:0018a26_5": "若以得產、得財米穀、得男女，不以為喜悅；若一切敗亡，不以下意為愁慼；已觀如是萬物如幻，為不住止想也。",
    "T12n0322_001:0018a29_0": "斯幻之行以致是，是以父母、妻子、奴婢、兒、客，是非我之有，我亦不是有，亦我是不有，我不應是有，以不我是有。",
    "T12n0322_001:0018b02_1": "今我為彼故，而為作罪惡，但現世是有，非是為後世。",
    "T12n0322_001:0018b03_2": "是昔之有，非是我當護。",
    "T12n0322_001:0018b04_3": "又夫我之有，彼我當以護。",
    "T12n0322_001:0018b05_4": "何謂我之有？",
    "T12n0322_001:0018b05_5": "謂是布施教化，恬淡自守道之根原，亦藏隱之德本，是為我有也。",
    "T12n0322_001:0018b06_6": "至於我所住，是則為追我，彼亦不用軀命、不為男女妻子故，為造惡行也。",
    "T12n0322_001:0018b08_7": "是以居在家，自有婦者，當造三想。",
    "T12n0322_001:0018b09_8": "何謂三？",
    "T12n0322_001:0018b09_9": "非常想、不久想、別離想，是三想當為造想。",
    "T12n0322_001:0018b10_10": "當復造三想。",
    "T12n0322_001:0018b10_11": "何謂三？",
    "T12n0322_001:0018b11_12": "若在喜樂為求後世在苦、若在飲食為求在殃罪、若在樂者為求在苦，當為造是三想。",
    "T12n0322_001:0018b13_13": "當復造三想。",
    "T12n0322_001:0018b13_14": "何謂三？",
    "T12n0322_001:0018b13_15": "重累想、費耗想、俗所有想，當為造是三想。",
    "T12n0322_001:0018b14_16": "當復造三想。",
    "T12n0322_001:0018b14_17": "何謂三？",
    "T12n0322_001:0018b15_18": "為入地獄想、入畜生想、入神鬼想，當為造是三想。",
    "T12n0322_001:0018b16_19": "當復造三想。",
    "T12n0322_001:0018b16_20": "何謂三？",
    "T12n0322_001:0018b16_21": "魑魅想、臼注想、色像想，為造是三想。",
    "T12n0322_001:0018b17_22": "當復造三想。",
    "T12n0322_001:0018b17_23": "何謂三？",
    "T12n0322_001:0018b18_24": "不我想、無主想、假借喻想，當為造是三想。",
    "T12n0322_001:0018b19_25": "理家！",
    "T12n0322_001:0018b19_26": "思念若此眾事想開士居家者，當自觀身其妻若此也。",
    "T12n0322_001:0018b20_27": "是以不當愛其子，設使無生子愛，不加於天下人。",
    "T12n0322_001:0018b21_28": "是以當以三數諫，自諫其意。",
    "T12n0322_001:0018b22_29": "何等為三？",
    "T12n0322_001:0018b22_30": "等意者為道，不以邪意也；正行者為道，不以邪行；不多行者為道，多行者非矣。",
    "T12n0322_001:0018b24_31": "是以三數諫，自數諫其意，自造其子怨仇想，是我怨仇非我友。",
    "T12n0322_001:0018b25_32": "所以者何？",
    "T12n0322_001:0018b26_33": "我以由彼違失慈哀佛之教誡，使我甚益生彼愛。",
    "T12n0322_001:0018b27_34": "人自磋切其意，如愛在其子，以愛加眾生；若其自愛身，以慈哀加眾生。",
    "T12n0322_001:0018b28_35": "是以當觀其本末斯所從來異，我所從來亦異。",
    "T12n0322_001:0018c01_0": "眾生先世亦曾為我子，吾亦曾為眾生子，是生死之愆，無可適莫者。",
    "T12n0322_001:0018c02_1": "所以者何？",
    "T12n0322_001:0018c02_2": "所往來道輒有離行，轉復為仇怨。",
    "T12n0322_001:0018c03_3": "我今當自修，都使我無友，亦我無怨仇。",
    "T12n0322_001:0018c04_4": "所以然者何？",
    "T12n0322_001:0018c05_0": "以造有知識，為復欲多作，以造有怨仇，都以欲為惡。",
    "T12n0322_001:0018c06_1": "一切眾生彼非我，汝意不可以可不可之意可，以悉通眾經。",
    "T12n0322_001:0018c07_2": "所以者何？",
    "T12n0322_001:0018c07_3": "正行者得正道，邪行者得邪道。",
    "T12n0322_001:0018c08_4": "今我不有邪行，於眾生有正意行，乃可得一切敏故。",
    "T12n0322_001:0018c09_5": "◎「◎理家！",
    "T12n0322_001:0018c10_6": "開士居家者都物無可戀、無可慕、無可適、無可愛、無可可，為若此也。",
    "T12n0322_001:0018c11_7": "又復理家！",
    "T12n0322_001:0018c12_8": "居家者設使人來有所索，假使為不欲與彼物，猶當以自諫數其意；假令我不以是物施者，我會當與此物離也；若欲不欲，至於死時，是物亦當捐棄我，我亦當捐棄是。",
    "T12n0322_001:0018c15_9": "其施寶而終，我而施是物，死時意除止。",
    "T12n0322_001:0018c16_10": "設使思惟若此，而不能施彼物者，是以四辭謝辭謝來索物者。",
    "T12n0322_001:0018c18_11": "何謂四？",
    "T12n0322_001:0018c18_12": "我以無力、眾德未成就；我在大道為初始，布施意而不自由；我有受見，在於我余之行，且相假原，賢者勿相逼迫；我所施行能奉行之，如其所受，爾迺能滿卿所願及天下人。",
    "T12n0322_001:0018c22_13": "辭謝彼來索物者，為若此也。",
    "T12n0322_001:0018c23_14": "「又復理家！",
    "T12n0322_001:0018c23_15": "居家修道者，假使為離師者之教誨，時世無佛、無見經者、不與聖眾相遭遇，是以當稽首十方諸佛，亦彼前世求道所行，志願之弘，願者其一切成就佛法之德，以思念之以代其喜。",
    "T12n0322_001:0018c27_16": "於是晝三亦夜三，以論三品經事。",
    "T12n0322_001:0018c28_17": "一切前世所施行惡，以自首誨，改往修來，為求哀於一切佛，以法故愍傷之；亦以無央數無極之法愍傷之。",
    "T12n0322_001:0019a01_18": "「又復理家！",
    "T12n0322_001:0019a02_19": "居家修道者，當以曉息心之儀式，是以若見除饉、殊越、息心之儀式，當為敬其法衣，彼為眾祐、如來、應儀、正真、佛戒定慧所行之法服也。",
    "T12n0322_001:0019a05_20": "以無惡為離一切惡，彼是眾聖仙者之表式也。",
    "T12n0322_001:0019a06_21": "是以又當為敬彼也，亦當加愍傷於彼除饉，斯非賢為此不軌行。",
    "T12n0322_001:0019a07_22": "「至於被服，斯名：靜者、調者、神通者、如來者，表識而為不調淨之行。",
    "T12n0322_001:0019a09_23": "又如來復曰：『未學者不當忽易，非此彼遇勞過也，以從斯勞為有失；若此彼亦見佛憲教之要，如所謂事次應有之；若此捐棄是勞，觀其本末為護第一德，必為在正以知乎將斷勞之智。』",
    "T12n0322_001:0019a13_24": "「如眾祐所謂：『又士不可以相忽蔑，是非時。",
    "T12n0322_001:0019a14_25": "如來有是知非我有，是以不瞋、不怒、不恚為加彼。",
    "T12n0322_001:0019a15_26": "若以入廟者，以住廟門外，以五體而稽首，迺却入廟，彼是空廟之居、彼是慈哀喜護廟之居、彼是正住在正次者之居，為彼得斯，使我得廟居，為若此。",
    "T12n0322_001:0019a19_27": "以遠去官位家者，為彼得斯。",
    "T12n0322_001:0019a19_28": "我以齋戒罪迺禁制，制以若此。』",
    "T12n0322_001:0019a20_29": "為與去家之意，未曾有開士在家為得道者，皆去家，入山澤，以往山澤為得道，以譏家居者。",
    "T12n0322_001:0019a22_30": "夫去家，智者所稱譽，如江河沙，我一日之祠禮，一切彼布施以去家之意為殊勝。",
    "T12n0322_001:0019a24_31": "所以者何？",
    "T12n0322_001:0019a24_32": "以施下劣故，何況布施不信無反復，盜賊弊惡、王者及大臣？",
    "T12n0322_001:0019a26_33": "非彼布施以為實、以得足，以我有戒聞之行。",
    "T12n0322_001:0019a27_34": "「是以入廟者，當以觀視一切除饉之眾所施行，何等除饉為多聞？",
    "T12n0322_001:0019a28_35": "何為明經者？",
    "T12n0322_001:0019a29_36": "何為奉律者？",
    "T12n0322_001:0019a29_37": "何為奉使者？",
    "T12n0322_001:0019a29_38": "何為開士奉藏者？",
    "T12n0322_001:0019b01_39": "何為山澤者？",
    "T12n0322_001:0019b01_40": "何為行受供者？",
    "T12n0322_001:0019b01_41": "何為思惟者？",
    "T12n0322_001:0019b02_42": "何為道行者？",
    "T12n0322_001:0019b02_43": "何為開士道者？",
    "T12n0322_001:0019b02_44": "何為佐助者？",
    "T12n0322_001:0019b03_45": "何為主事者？",
    "T12n0322_001:0019b03_46": "以觀視彼一切除饉之眾所施行。",
    "T12n0322_001:0019b04_47": "如其所施行行，以隨效為之為行，不當轉相嫉。",
    "T12n0322_001:0019b05_48": "若於虛聚言有及廟；若於廟言及虛聚，是以當慎守言行，不當以廟中言說於虛聚，亦不當以虛聚言說於廟也。",
    "T12n0322_001:0019b08_49": "「是以承事多聞者，以為修治聞，奉事明經者，為解經之決事。",
    "T12n0322_001:0019b09_50": "承事奉律者，為解度殃罪之事。",
    "T12n0322_001:0019b10_51": "承事開士奉奧藏者，為明六度無極方便之事。",
    "T12n0322_001:0019b11_52": "若有除饉者，為乏應器、或乏法衣者，當以給施之，莫使生嫉於人也。",
    "T12n0322_001:0019b13_53": "所以者何？",
    "T12n0322_001:0019b13_54": "夫人以嫉妬為結，是以當力護凡人不應儀者。",
    "T12n0322_001:0019b14_55": "所以者何？",
    "T12n0322_001:0019b14_56": "凡人者為有失，應儀者為無失。",
    "T12n0322_001:0019b15_57": "若有除饉者，未下正道，或積聚法衣、或積聚應器。",
    "T12n0322_001:0019b16_58": "是以彼除饉，用無上正真道開導之。",
    "T12n0322_001:0019b17_59": "所以者何？",
    "T12n0322_001:0019b17_60": "其事有應，是以積聚物為致道，積若息心有不和者，當和解之；若正法欲衰微者，自危殆其身命，以營護正法；若見除饉疾苦者，以血肉使其病者得除愈。",
    "T12n0322_001:0019b21_61": "「理家！",
    "T12n0322_001:0019b21_62": "若居家開士，若不布施，不以禁止人；若以施，終不悔恨；若有眾德本，以是意為端首。",
    "T12n0322_001:0019b23_63": "理家！",
    "T12n0322_001:0019b23_64": "若此諸事、諸類、諸應，開士居家修道者，為若此也。」",
    "T12n0322_001:0019b24_65": "又眾祐當說此居家開士所施行教誨法憲時，有千人皆發意求無上正真道；復有天與人二千人，遠塵離垢諸法，法眼生。",
    "T12n0322_001:0019b27_66": "於是甚理家白眾祐言：「要者眾祐！",
    "T12n0322_001:0019b28_67": "如來以敷演居家開士者家善惡之地；亦布施、持戒、忍辱、精進、思惟、智慧，於是大道當所施行。",
    "T12n0322_001:0019c01_68": "要者眾祐！",
    "T12n0322_001:0019c01_69": "去家修道開士者之所施行，願復幾微現之為善。",
    "T12n0322_001:0019c03_70": "要者眾祐！",
    "T12n0322_001:0019c03_71": "開士去家者，為之奈何？",
    "T12n0322_001:0019c03_72": "其所施行亦云何？」",
    "T12n0322_001:0019c04_73": "眾祐告甚理家曰：「善哉理家！",
    "T12n0322_001:0019c05_0": "今汝迺以問如來，開士去家修道者之所施行？",
    "T12n0322_001:0019c06_1": "善哉理家！",
    "T12n0322_001:0019c06_2": "當為汝說開士去家之事，其所施行，汝勉進善思念之。」",
    "T12n0322_001:0019c07_3": "甚理家受教，從眾祐而聽。",
    "T12n0322_001:0019c08_4": "眾祐曰：「理家！",
    "T12n0322_001:0019c08_5": "開士去家修道者，若頭燒然，譬若鎧為精進以求智。",
    "T12n0322_001:0019c09_6": "去家者其初始為若此，次修治為聖典。",
    "T12n0322_001:0019c10_7": "又何謂去家者之聖典？",
    "T12n0322_001:0019c11_8": "所謂趣得一衣為足，亦以善之；一食一床，病瘦一醫藥為足，亦以善之。",
    "T12n0322_001:0019c12_9": "是為聖典。",
    "T12n0322_001:0019c13_10": "何以故謂之為聖典？",
    "T12n0322_001:0019c13_11": "以為修治彼一切道品法，是故謂之為聖典。",
    "T12n0322_001:0019c14_12": "「又開士去家修道者，為有十知足之德，身以服法衣。",
    "T12n0322_001:0019c15_13": "何等為十？",
    "T12n0322_001:0019c16_14": "以為羞慚故，身服法衣；以避風暑故，身服法衣；以辟蚊虻蟆子故，身服法衣；欲以見息心形狀故，身服法衣；亦是法衣之神為十方之神故，身以服法衣；以患離婬樂，是以不樂婬之樂；以樂安得淨，是以除斷眾勞之樂；不以肥舳，為是道行；行在聖道重任，我亦以自修；如以一時有法衣，如被服法衣故。",
    "T12n0322_001:0019c23_15": "以是十德自觀，至于壽終，閑居靜處，以不行匃。",
    "T12n0322_001:0020a01_16": "何等為十？",
    "T12n0322_001:0020a01_17": "我自以我業而為命，不以非異業；若有人來施我者，以先修治三寶，後乃而受其施；我若欲從人乞匃，若不欲施人者，以非哀加彼己也；我當自食所修行之食，以為不違如來之言誨、以得成知足重任之本、以降憍慢、以得成無見頂之德本；我亦見布施，亦如以自教；若往行乞匃，我亦不得有所適莫於男女，以我等意於天下人、以得成一切敏智之重任。",
    "T12n0322_001:0020a10_18": "是，理家！",
    "T12n0322_001:0020a10_19": "十德，去家開士者以自觀，至于壽終，閑居靜處，以不行匃。",
    "T12n0322_001:0020a11_20": "若有人來請者所住處，其人志意信喜道者，我不宜當彼往；設使往食，若能以自益亦能益人者，可往受施。",
    "T12n0322_001:0020a14_21": "我教開士可彼索。",
    "T12n0322_001:0020a14_22": "是為十德，以自觀可以處於樹下坐宿止。",
    "T12n0322_001:0020a15_23": "何等為十？",
    "T12n0322_001:0020a15_24": "以其自由為往；彼以不名有；彼床臥以不閉門；於山澤以去離愛為彼居；以少欲少事為成德；捐棄軀命以不自惜；樂獨靜以遠離戀聚會；以行修身不食；以定意為安靜一意；閑處思惟為無益。",
    "T12n0322_001:0020a20_25": "是，理家！",
    "T12n0322_001:0020a20_26": "十德以自觀，開士去家者為可處於樹下居止。",
    "T12n0322_001:0020a21_27": "「又復理家！",
    "T12n0322_001:0020a21_28": "或彼開士去家修道遊於山澤者，若欲修治經，若用誦利經，故為入廟。",
    "T12n0322_001:0020a23_29": "若居廟者，意向以山澤為居，是猶為彼山澤居也。",
    "T12n0322_001:0020a24_30": "求法之行者，為一切物不我想，一切諸法為他人有想。",
    "T12n0322_001:0020a25_31": "又開士去家修道者若遊在山澤，當自省察，我今何以遊此山澤中？",
    "T12n0322_001:0020a27_32": "不但以山澤居，謂之息心也。",
    "T12n0322_001:0020a28_33": "所以者何？",
    "T12n0322_001:0020a28_34": "此間多有不化、不守、不度、不應、不修行者，皆遊山澤，所謂：禽獸、眾鳥、獼猴、[狂-王+加]玃、惡人賊盜，皆遊於山澤，亦不謂彼為息心也。",
    "T12n0322_001:0020b02_35": "至於我所求山澤居者，當以成我，彼所求為是息心求。",
    "T12n0322_001:0020b03_36": "亦又何故開士息心？",
    "T12n0322_001:0020b04_37": "所謂志以為不亂，為以得是持周滿達事故；以聞為無足；以得辯辭；以慈心不虧大哀；以不離專由于五通，興隆六度無極，却一切敏之，意不擇捨，為行權謀之慧；以法施合聚人民，成就人民四合聚之事，為不擇捨六可思念之；以聞精進不虧損，為擇法本末正度之道因緣，智亦不入正道之事，為護正法之事；以信罪福為正見思慮所務；以虧斷為正思，隨所喜為說法、為正言，隨行盡之，備足為正業、瘕疵之續；以除斷為正命；以道臻到為正方便；以不忘忽為正志，一切敏智之臻到為正定。",
    "T12n0322_001:0020b15_38": "若以空為不想之行喜；若以得不顧為斷俗，所有依其義不以文，依其法不以人，依其智不以識。",
    "T12n0322_001:0020b18_0": "本文演義歸，不以末敘義，斯理家謂為開士去家者息心求也。",
    "T12n0322_001:0020b19_1": "「又去家修道者，不當以多從事，若此思惟其本末故，當為一切眾生不與之從事，明哲不但與一人不從事也。",
    "T12n0322_001:0020b21_2": "又有四，是去家開士者之從事也，如來之所教。",
    "T12n0322_001:0020b23_0": "何謂四？",
    "T12n0322_001:0020b23_1": "一曰、與講經者從事；二曰、與就人者從事；三曰、與供養如來者從事；四曰、與發一切敏意不亂者從事，離彼不當以多從事。",
    "T12n0322_001:0020b26_2": "又開士遊於山澤者當自揆察，我為何故來至於此？",
    "T12n0322_001:0020b27_3": "彼是思惟，我以恐畏來至此。",
    "T12n0322_001:0020b28_0": "何謂恐畏？",
    "T12n0322_001:0020b28_1": "此群聚，恐畏與人從事婬、怒、癡、憍慢、自恣，恐畏惡友，恐畏嫉慳，恐畏色聲香味細滑，恐畏功稱恭敬利，恐畏不見言見、不聞言聞、不知言知、不解言解，恐畏息心垢，恐畏更相嫉妬，恐畏生死五道往來所墮，恐畏欲界、色界、無色界，恐畏陰耶、死耶、勞耶、天子耶，恐畏惡道地獄、畜生、鬼神，恐畏倉卒一切是眾惡之念；我來到此不可以此居在於家。",
    "T12n0322_001:0020c07_2": "若在群聚之中，行不應道之行，不得免彼眾恐之事。",
    "T12n0322_001:0020c08_3": "亦彼昔開士得免度眾畏者，彼一切已居山澤之力勢，得臻到無畏，是謂自然。",
    "T12n0322_001:0020c10_4": "是故我以恐畏，欲越度眾畏，為居山澤矣。",
    "T12n0322_001:0020c11_5": "又一切是畏皆由身之生，以慕戀身以修身；以是身以愛身；以盛身以思身；以見身以處身；以想身以護身之所生也。",
    "T12n0322_001:0020c14_6": "假使由於山澤居，為以有由身之意，慕戀身修身，是身愛身、思身、見身、處身、想身、有身、護身之意者，我空為居山澤耳。",
    "T12n0322_001:0020c17_7": "又居山澤者為無身想；居山澤者無異想；居山澤者不見論義，不修自見身，無在顛倒，無有無為想，何況有勞想？",
    "T12n0322_001:0020c19_8": "居山澤者名曰：一切諸法寂然哉！",
    "T12n0322_001:0020c20_9": "諸法無所著哉！",
    "T12n0322_001:0020c21_10": "諸樂亦無所著哉！",
    "T12n0322_001:0020c21_11": "諸想以不愛哉！",
    "T12n0322_001:0020c21_12": "色聲香味細滑不與錯忤哉！",
    "T12n0322_001:0020c22_13": "諸定不以怙哉！",
    "T12n0322_001:0020c22_14": "意以自整不亂哉！",
    "T12n0322_001:0021a01_15": "以下諸重擔之畏哉！",
    "T12n0322_001:0021a01_16": "以度夫汪洋之澤哉！",
    "T12n0322_001:0021a02_17": "夫聖之典以造哉！",
    "T12n0322_001:0021a02_18": "姦惡之屬悉知足哉！",
    "T12n0322_001:0021a03_19": "為重任少欲哉！",
    "T12n0322_001:0021a03_20": "以智慧知足哉！",
    "T12n0322_001:0021a04_21": "為知足哉！",
    "T12n0322_001:0021a04_22": "為知足哉！",
    "T12n0322_001:0021a04_23": "為重任少欲哉！",
    "T12n0322_001:0021a04_24": "為應哉！",
    "T12n0322_001:0021a05_25": "本末行以解哉！",
    "T12n0322_001:0021a05_26": "為一切獄斷所修事訖哉！",
    "T12n0322_001:0021a06_27": "以為永解除。",
    "T12n0322_001:0021a06_28": "「理家！",
    "T12n0322_001:0021a06_29": "譬如山澤中有樹木草穢之屬，都無可畏、都無可恐。",
    "T12n0322_001:0021a07_30": "如是理家！",
    "T12n0322_001:0021a07_31": "開士遊於山澤者，執志當如草木牆石之喻，身以受行之，彼誰畏者？",
    "T12n0322_001:0021a09_32": "彼以恐怖思惟身本末，我都無身，非人、非命、非丈夫、非類、非女、非先、無先、無造者、無教造者、無與者、無興起者。",
    "T12n0322_001:0021a12_33": "諸是之畏，但以不成之想有是畏耳！",
    "T12n0322_001:0021a13_34": "今我宜不造不成之想有是畏耳！",
    "T12n0322_001:0021a14_0": "今我不宜造不成之想，當如樹木草穢之屬，亦為若此無響，以解一切彼法以具行之。",
    "T12n0322_001:0021a16_0": "以響斷山澤居，去離婬塵。",
    "T12n0322_001:0021a16_1": "無諸響山澤居，非我非有物者。",
    "T12n0322_001:0021a17_2": "又遊於山澤者以復思惟，是通達道品之法者，以居山澤。",
    "T12n0322_001:0021a18_3": "居山澤者為合聚十二精；居山澤者解諸諦；居山澤者知諸陰，以滑制諸情，以禽諸進入，不忘忽道之意；諸佛所讚，眾聖所稱譽，欲度世者所事也。",
    "T12n0322_001:0021a22_4": "居山澤者以解一切敏智之方術也。",
    "T12n0322_001:0021a23_5": "又遊於山澤者，以為不久周滿六度無極之行。",
    "T12n0322_001:0021a24_6": "得彼者云何？",
    "T12n0322_001:0021a24_7": "遊於山澤者若不自惜其軀命者，是為布施度無極；若以依精之德，為成三慎者，是為戒度無極；若意不亂，亦可是一切敏不異道者，是為忍辱度無極行；至於未得忍終而不起者，是為精進度無極；若以得一心不以從致敏哉，但以隆德本，是為一心度無極；若見如山澤道亦為若此，以分別眾事者，是為以智慧度無極，開士以道得。",
    "T12n0322_001:0021b03_8": "「又復理家！",
    "T12n0322_001:0021b03_9": "修治四法，我以教開士居山澤。",
    "T12n0322_001:0021b04_10": "何謂四？",
    "T12n0322_001:0021b04_11": "或有開士，多聞明於法決者，若以其聞行在本末法，可居於山澤；又開士以得五通，欲以成就天龍鬼神者，可居於山澤；或有開士勞盛者，彼以不從事勞即為薄，可居於山澤；亦欲抑制勞，以自勸勵，是以皆由聞。",
    "T12n0322_001:0021b09_12": "夫遊彼者，以得周滿一切清淨法，迺後以下墟聚郡縣國邑，下為眾人講授法、修治法。",
    "T12n0322_001:0021b11_13": "若此也，理家！",
    "T12n0322_001:0021b11_14": "我教開士居山澤也。",
    "T12n0322_001:0021b12_15": "「又去家修道者遊於山澤，以修治經、誦習經故入眾者，以執恭敬亦謙遜。",
    "T12n0322_001:0021b13_16": "夫師友講授者、倀中少年者，為以尊之，不以懈怠；自所修，以不廢人所修，亦不以求承事恭敬。",
    "T12n0322_001:0021b16_0": "若此當以觀察如來、應儀、正真佛者，為諸梵釋天人眾生所供養；為天上天下尊者福田，彼尚不求人承事也，自作事不欲煩人，何況餘者？",
    "T12n0322_001:0021b19_1": "未以學、甫欲學，反欲人承事耶！",
    "T12n0322_001:0021b19_2": "又我當為天下人養者，我當以供養人，都不我從人求供養。",
    "T12n0322_001:0021b21_3": "所以者何？",
    "T12n0322_001:0021b21_4": "以供養重者，理家！",
    "T12n0322_001:0021b22_0": "除饉者，不得法之助供養故，為助我不以法故。",
    "T12n0322_001:0021b23_1": "夫欲以為法助人者，以為若此。",
    "T12n0322_001:0021b23_2": "以是供養故，為助我不以法故，彼以自懷已正信，以為有供養，彼即與世物雜為，不是大祐人者。",
    "T12n0322_001:0021b26_3": "是以若欲往詣佛、師友者，所以身意行有決，乃可往慕。",
    "T12n0322_001:0021b27_4": "我教者師友以異之行無過，以不訶問諷起誦習，為教誨之積聚。",
    "T12n0322_001:0021b29_0": "是以欲諷起經，為不用軀命，慕樂法隨順師意，以求法利，不為求一切恭敬稱譽之利。",
    "T12n0322_001:0021c02_0": "若以從師受幾微四句之頌，以諷誦之；若以在布施、持戒、忍辱、精進、思惟、智慧，而以彼供養師者，如其所修，四句頌之字數，為劫之數，以供養彼師者，尚未為卒師之敬，亦以質直不虛飾不佞諂一切行之供養，豈復謂法之敬？",
    "T12n0322_001:0021c07_1": "「又理家！",
    "T12n0322_001:0021c07_2": "若斯意念生，以有德之意、有佛亦法之意、有自患離婬之意、有寂靜之意。",
    "T12n0322_001:0021c09_3": "若以修治四句之頌，遵而行之，如其劫數，彼以供養其師者，尚未為卒法之敬。",
    "T12n0322_001:0021c11_4": "理家！",
    "T12n0322_001:0021c11_5": "當以知此之事。",
    "T12n0322_001:0021c11_6": "若此也，法之福德如無數，獲智亦無量。",
    "T12n0322_001:0021c12_7": "是故開士欲以擇上法，猶以無數為敬正法。",
    "T12n0322_001:0021c13_8": "若彼思惟，若此以聞淨戒事。",
    "T12n0322_001:0021c14_9": "何謂是淨戒事？",
    "T12n0322_001:0021c14_10": "去家開士者有四淨戒事。",
    "T12n0322_001:0021c15_11": "一曰、造聖之典；二曰、慕樂精進德；三曰、不與家居去家者從事；四曰、不諛諂山澤居。",
    "T12n0322_001:0021c17_12": "是為去家開士者四淨戒事也。",
    "T12n0322_001:0021c18_0": "復有四淨戒事。",
    "T12n0322_001:0021c18_1": "何謂四？",
    "T12n0322_001:0021c18_2": "以守慎身身無罣礙；以守慎言言無罣礙；以守慎心心無罣礙；去離邪疑造一切敏意。",
    "T12n0322_001:0021c20_3": "是為去家開士者四淨戒事。",
    "T12n0322_001:0021c21_4": "復有四淨戒事。",
    "T12n0322_001:0021c21_5": "何等為四？",
    "T12n0322_001:0021c21_6": "一曰、以自識知；二曰、以不自貢高；三曰、以不形相人；四曰、以不謗毀人。",
    "T12n0322_001:0021c23_7": "是為去家開士者四淨戒事也。",
    "T12n0322_001:0022a01_8": "復有四淨戒事。",
    "T12n0322_001:0022a01_9": "何謂四？",
    "T12n0322_001:0022a01_10": "一曰、已可諸陰為幻法；二曰、以可諸情為法情；三曰、以可諸入為虛聚；四曰、不隨方俗之儀式。",
    "T12n0322_001:0022a04_0": "是為理家去家開士者四淨戒事。",
    "T12n0322_001:0022a04_1": "復有四淨戒事。",
    "T12n0322_001:0022a05_2": "何等四？",
    "T12n0322_001:0022a05_3": "一曰、以不自計我；二曰、遠離是我有；三曰、斷絕常在除；四曰、以下因緣法。",
    "T12n0322_001:0022a07_0": "是為去家開士者四淨戒事。",
    "T12n0322_001:0022a07_1": "復有四淨戒事。",
    "T12n0322_001:0022a08_0": "何謂四？",
    "T12n0322_001:0022a08_1": "一曰、以解空；二曰、以無想不怖；三曰、以大悲眾人；四曰、以為可非身。",
    "T12n0322_001:0022a09_2": "是為去家開士者四淨戒事。",
    "T12n0322_001:0022a10_3": "「彼以為常聞淨定以故，以若此觀之。",
    "T12n0322_001:0022a11_4": "何謂此淨定？",
    "T12n0322_001:0022a11_5": "以通一切法，不為餘事意行，為有決意、為一端意、為不錯忤意、為以不住意、為不馳意、為自身住止意，不與情欲從事意、為以觀幻之法，我若幻法情亦然，以無復行，便無可存，已履彼正，是謂正定。",
    "T12n0322_001:0022a16_6": "若法在如法，若此亦謂定，為觀若此。",
    "T12n0322_001:0022a17_7": "彼常聞淨慧。",
    "T12n0322_001:0022a17_8": "何謂斯慧者？",
    "T12n0322_001:0022a17_9": "諸法之擇智，謂彼為慧也。",
    "T12n0322_001:0022a18_10": "不受之相無相行，不造之相無存矣，無為之相不馳騁矣。",
    "T12n0322_001:0022a19_11": "是以理家！",
    "T12n0322_001:0022a20_12": "以觀法若此者，是謂去家開士之所施行也。」",
    "T12n0322_001:0022a21_13": "又以說是經時，有五百人造起無上正真之道意。",
    "T12n0322_001:0022a22_14": "又甚理家及其等，同出聲言：「未曾有，要者眾祐！",
    "T12n0322_001:0022a23_15": "至於如來之善言迺如是！",
    "T12n0322_001:0022a24_16": "亦家之惡德重任之行；亦去家諸德善斯。",
    "T12n0322_001:0022a25_17": "尊者眾祐！",
    "T12n0322_001:0022a25_18": "已為明彼居家人多惡德，至於去家無數之德善已，寧可得從眾祐，受去家之誡，就除饉之行？」",
    "T12n0322_001:0022a27_19": "眾祐報言：「去家者，理家難堪，能究暢淳德，善奉持教誨。」",
    "T12n0322_001:0022a28_20": "理家復白佛言：「眾祐！",
    "T12n0322_001:0022a29_21": "去家者雖難堪任，如來猶當可己等去家為道也。」",
    "T12n0322_001:0022b01_22": "眾祐便使慈氏開士及一切行淨開士聽，舉彼理家等。",
    "T12n0322_001:0022b02_23": "慈氏開士舉二百理家，一切行淨開士舉三百理家，去家修道。",
    "T12n0322_001:0022b04_24": "爾時賢者阿難謂甚理家言：「卿何見居國居家，有能樂於法去家之聖道者？」",
    "T12n0322_001:0022b06_25": "甚理家報阿難曰：「我不以為貪慕身樂、欲致眾生樂，故我以居家耳！",
    "T12n0322_001:0022b07_26": "又如來者自明我，彼以所受堅固而居家。」",
    "T12n0322_001:0022b08_27": "彼時眾祐告阿難言：「阿難！",
    "T12n0322_001:0022b09_28": "汝已見甚理家？」",
    "T12n0322_001:0022b09_29": "「如是眾祐！",
    "T12n0322_001:0022b09_30": "見甚理家。」",
    "T12n0322_001:0022b10_31": "「阿難！",
    "T12n0322_001:0022b10_32": "於是賢劫中，以所成就人多於去家開士者，以百劫中不若此。",
    "T12n0322_001:0022b11_33": "所以者何？",
    "T12n0322_001:0022b12_0": "阿難！",
    "T12n0322_001:0022b12_1": "又去家修道開士者，千人之中不能有德乃爾，此理家者而有是德。」",
    "T12n0322_001:0022b13_2": "爾時阿難白佛言：「要者眾祐！",
    "T12n0322_001:0022b14_3": "當何名斯經法？",
    "T12n0322_001:0022b14_4": "亦當以何奉持之？」",
    "T12n0322_001:0022b15_5": "眾祐言：「是故汝阿難！",
    "T12n0322_001:0022b15_6": "斯經法名為『居家去家之變』，奉持之；亦名為『內性德之變』，奉持之；亦名為『甚所問』，奉持之。",
    "T12n0322_001:0022b17_7": "及以聞此經法者，阿難！",
    "T12n0322_001:0022b18_8": "為周滿法精進殊彊，於一切威儀下精進行道者，不若此也。",
    "T12n0322_001:0022b19_9": "是故阿難！",
    "T12n0322_001:0022b19_10": "若欲以興精進者、若欲勸勵者、欲立一功德者、欲造立人眾德者，由當以斯經法以聞之、以受之、以行之。",
    "T12n0322_001:0022b22_11": "我以囑累汝阿難，此經法數用布見眾人。",
    "T12n0322_001:0022b23_12": "所以者何？",
    "T12n0322_001:0022b23_13": "眾德法之正行也。",
    "T12n0322_001:0022b24_0": "阿難！",
    "T12n0322_001:0022b24_1": "斯經法者正應也。」",
    "T12n0322_001:0022b24_2": "眾祐以說是，阿難歡喜，及甚理家、天與人，亦質諒王，眾祐說已，皆思惟也。",
    "T12n0322_001:0022b27_0": "法鏡經",
    "T12n0322_001:0022c02_0": "法鏡經後序",
    "T12n0322_001:0022c04_0": "序曰：夫不照明鏡，不見己之形，不讚聖經，不見己之情。",
    "T12n0322_001:0022c05_1": "情有真偽，性有柔剛，志有純猛，意有闇明，識有淺深，不能一同。",
    "T12n0322_001:0022c06_2": "不覩聖典，無以自明，佛故著經，名曰《法鏡》，以授某等。",
    "T12n0322_001:0022c07_3": "開士之上，傳教天下，有識賢良，學者通達，行者志正，疾得無上之聖。",
    "T12n0322_001:0022c09_4": "康氏穀德，博達心聰，為作註解，敷演義方，辭語雅美，粲然煥炳，遺誨後進，以開童蒙。",
    "T12n0322_001:0022c11_5": "於學有益，以為獻呈，乘意綢繆，誠可嘉也。",
    "T12n0322_001:0022c12_6": "然夫上聖之妙旨，厥趣幽奧，難可究息。",
    "T12n0322_001:0022c13_7": "余察其大義，頗有乖異，懼晚學者，以此為真，而失於正義，彼此俱獲其愆矣。",
    "T12n0322_001:0022c15_8": "余反覆歷思，理其闕者，有七十八事，謹引眾經，比定其義，庶令合應，不為肬腨；又經本字句，多漸滅除去，改易其字，而令句讀不偶，音聲不比，義理乖錯，不相連繼，甚失其宜也。",
    "T12n0322_001:0022c19_9": "夫聖上制經，言要義正，以為具備，無所玷玦，不可復增減矣。",
    "T12n0322_001:0022c20_10": "猶人之四體受之二親，長短好醜各宿本耳！",
    "T12n0322_001:0022c21_11": "豈可復改更乎？",
    "T12n0322_001:0022c22_12": "所謂增之為肬腨，減之為槃瘡者也。",
    "T12n0322_001:0022c23_13": "且夫世俗詩書禮樂，古之遺字，雖非正體，後學之徒，莫敢改易，皆尊敬古典，轉相承順矣，況乎斯經之昭昭，神聖之所制？",
    "T12n0322_001:0022c25_14": "天上天下群聖仙者，靡不稽首奉受以為明式，學者益智，行者得度，其無數焉。",
    "T12n0322_001:0022c27_15": "而斯末俗，晚學之人，見聞未廣，而以其私意，毀損正言，違戾經典，豈不快哉！",
    "T12n0322_001:0022c29_16": "名言學佛，而違佛教，斯復何求也？",
    "T12n0322_001:0023a01_17": "昔惟衛佛時，有人反佛名一字，後獲其罪，五百世盲，矇矇冥冥，其[仁-二+出]久也。",
    "T12n0322_001:0023a03_18": "至釋迦文佛！",
    "T12n0322_001:0023a03_19": "時其人聞聖德，故來自歸，謶得救濟。",
    "T12n0322_001:0023a04_20": "佛遙見呼之！",
    "T12n0322_001:0023a04_21": "其目即開，投身悔過，乞得除愈，佛言：「汝罪畢矣！",
    "T12n0322_001:0023a05_22": "今無他尤，觀之不可不慎哉！」",
    "T12n0322_001:0023a06_23": "夫人若能復心首悔，改往修來，斯亦賢者之意焉！",
    "T12n0322_001:0023a08_0": "法鏡經後序"
}