{
    "T12n0337_001:0083c22_0": "佛說阿闍貰王女阿術達菩薩經",
    "T12n0337_001:0083c24_0": "西晉月氏國三藏竺法護譯",
    "T12n0337_001:0083c25_0": "聞如是：一時佛在羅閱祇耆闍崛山中，與摩訶比丘僧五百人、菩薩八千——一一尊復尊，悉得陀憐尼法，在所聞知，如大海無所罣礙，悉得五旬，深入微妙漚和拘舍羅，總持空法藏門，不捨志意，行無色想，從法行無所歸依、亦不造行，說經法無所著，為一切故自觀本法，以得忍，凡行十事。",
    "T12n0337_001:0084a03_0": "是時，有菩薩名須彌山、復有菩薩名大須彌山、復有菩薩名須彌山頂、復有菩薩名師子、復有菩薩名和呵未、復有菩薩名常舉手、復有菩薩名常下手、復有菩薩名常精進行、復有菩薩名常歡喜、復有菩薩名常憂念一切人、復有菩薩名珍寶念、復有菩薩名珍寶手、復有菩薩名寶印手、復有菩薩名執御、復有菩薩名大御、復有菩薩名常持至誠、復有菩薩名彌勒，如是等十七人。",
    "T12n0337_001:0084a11_1": "颰陀和等八人，皆如颰陀和類：颰陀和菩薩、寶滿菩薩、憍曰兜菩薩、因提達菩薩、和倫調菩薩、常念菩薩、念益於世間菩薩、增益世間功德菩薩，如是等八人。",
    "T12n0337_001:0084a16_0": "爾時，佛與八千菩薩俱，在羅閱祇去城不遠，為國王大臣所敬偶、所遵奉、所稱譽、視若如父，婆羅門、迦羅越所尊重。",
    "T12n0337_001:0084a18_1": "爾時，佛於無央數大眾中說經法——所說上語亦善、中語亦善、下語亦善——所說莫不開發，上、中、下皆曉了，悉具足、無沾污，精進無量。",
    "T12n0337_001:0084a21_2": "於時舍利弗、摩訶目揵連、摩訶迦葉、須菩提、邠耨、羅云、蠡越、安波臾、憂波離、阿難，如是復異方不可計是輩大比丘僧不可計，平旦正衣服，持鉢入羅閱大城分衛。",
    "T12n0337_001:0084a25_3": "是尊比丘詣城中，順街里行分衛，次至王阿闍貰宮，宮人、官屬俱一處，默然從乞匃。",
    "T12n0337_001:0084a27_4": "是時，王阿闍貰有女名阿術達(漢言無愁憂)，年十二，端正好潔，光色第一——於前世佛所作功德有神猛之行，供養無央數佛，於阿耨多羅三耶三菩心不轉——於父王正殿金床上坐安。",
    "T12n0337_001:0084b02_5": "無愁憂見此尊比丘，不轉於父王正殿，今來於坐不起、不迎、不為作禮、亦不請令坐、亦不與分衛具。",
    "T12n0337_001:0084b04_6": "諸尊比丘亦默然觀此女。",
    "T12n0337_001:0084b05_7": "是王阿闍貰見女無愁憂不恭敬禮是尊比丘，王顧謂女：「汝不知耶？",
    "T12n0337_001:0084b06_8": "是怛薩阿竭、阿羅呵、三耶三佛尊比丘，以得阿羅漢，無所復畏，所作事勝，以棄重擔，生死以斷，深入微妙。",
    "T12n0337_001:0084b09_9": "其供養是者福不可量，為師、為父，慈念興福施於一切。",
    "T12n0337_001:0084b10_10": "汝見何故於坐不起，默而視之？",
    "T12n0337_001:0084b11_11": "汝有何異利，不禮此上尊？」",
    "T12n0337_001:0084b11_12": "女無愁憂白言：「王曾見師子當為小小禽獸作禮、迎、逆坐不？」",
    "T12n0337_001:0084b13_13": "王答女言：「不見。」",
    "T12n0337_001:0084b13_14": "女復白：「王曾聞遮迦越王當為小國王起、迎逆作禮、共坐不？",
    "T12n0337_001:0084b14_15": "釋提桓因寧為諸天起、迎逆作禮不？",
    "T12n0337_001:0084b15_16": "梵三鉢寧禮諸梵不？」",
    "T12n0337_001:0084b16_17": "答言：「不見。」",
    "T12n0337_001:0084b16_18": "女復白：「王曾見大海神為小小陂池、溝渠、泉流作禮不？",
    "T12n0337_001:0084b17_19": "須彌山寧為眾小山作禮不？",
    "T12n0337_001:0084b18_20": "日、月之光明與螢火之明等不？」",
    "T12n0337_001:0084b18_21": "女復言：「如是，大王！",
    "T12n0337_001:0084b19_22": "發意求阿耨多羅三耶三菩心，欲度一切、被僧那僧涅之大鎧、持大悲大哀、如師子吼，云何當為恐畏比丘而無大悲、大慈、大哀、離師子吼中？",
    "T12n0337_001:0084b22_23": "云何當禮信歡喜？",
    "T12n0337_001:0084b23_0": "王曾見大法王轉經論，教一切令發阿耨多羅三耶三菩心，當為是比丘少智者恭敬作禮不？」",
    "T12n0337_001:0084b25_1": "女白王：「如大海水，不可量、不可度、不可見邊際。",
    "T12n0337_001:0084b26_2": "大智若此，猶復受泉流？",
    "T12n0337_001:0084b26_3": "如牛迹中水自謂以滿足，寧可方之於大海？",
    "T12n0337_001:0084b27_4": "是畏生死比丘志在滅度，發阿耨多羅三藐三菩心，寧當迎逆作禮不？",
    "T12n0337_001:0084b29_5": "王曾見大智——如須彌山最尊高——怛薩阿竭法為尊雄，豈況智如芥子比丘迎、逆作禮不？",
    "T12n0337_001:0084c02_6": "王寧見日、月光，其明所照不可計量，怛薩阿竭法光明、智慧、功德、名聞過是千億萬倍，寧比螢火之明自照其身，不及一切人？",
    "T12n0337_001:0084c05_7": "志小比丘自度其身，大智之法明於三界，寧迎逆作禮？」",
    "T12n0337_001:0084c06_8": "女白王：「佛般泥洹後，尚不為是輩比丘作禮，何況佛今現在而為法則？",
    "T12n0337_001:0084c07_9": "所以者何？",
    "T12n0337_001:0084c08_10": "禮彼比丘為習此法，其親近三耶三佛法、得三耶三菩行。」",
    "T12n0337_001:0084c09_11": "王告女：「無愁憂！",
    "T12n0337_001:0084c09_12": "汝有觝突之心，見是大比丘不恭敬迎逆，以坐席為賓主，而廣引眾喻不念設飯食。",
    "T12n0337_001:0084c11_13": "汝何志求？」",
    "T12n0337_001:0084c12_14": "女白王：「大王寧有觝突之心耶？」",
    "T12n0337_001:0084c12_15": "女謂王言：「王何故見國中羸劣、下賤、乞匃者不為作禮？」",
    "T12n0337_001:0084c14_16": "王答女言：「不爾，此非吾類。」",
    "T12n0337_001:0084c14_17": "女答王：「亦如是，王！",
    "T12n0337_001:0084c15_18": "發意菩薩，聲聞、辟支佛非其類。」",
    "T12n0337_001:0084c15_19": "王告女：「吾聞行菩薩法悉棄強梁、瞋恚之心，以調順軟弱，為一切人下屈，汝豈無軟弱之心？」",
    "T12n0337_001:0084c17_20": "女白王言：「世間人愚癡、常懷毒惡之心故，菩薩摩訶薩以慈悲護彼人，欲除眾毒故。",
    "T12n0337_001:0084c19_21": "此大比丘諸垢以除，是輩比丘見善無所增、見惡亦不減。」",
    "T12n0337_001:0084c21_22": "女白王：「當來十方佛設為是比丘等說深妙之法，不能復增精進。",
    "T12n0337_001:0084c22_23": "所以者何？",
    "T12n0337_001:0084c23_24": "用閉塞生死道故。",
    "T12n0337_001:0084c23_25": "譬以瓶盛滿水置露地，天雨，瓶中一渧不受、渧亦不得入。",
    "T12n0337_001:0084c24_26": "所以者何？",
    "T12n0337_001:0084c25_0": "其瓶以滿故。」",
    "T12n0337_001:0084c25_1": "女白王：「是比丘等如是，若十方佛為現神足變化、說經法，不能逮及如來三昧，於功德無所增益。」",
    "T12n0337_001:0084c27_2": "女白王：「譬如大海，萬水四流皆歸于海。",
    "T12n0337_001:0084c28_3": "所以者何？",
    "T12n0337_001:0084c28_4": "其海廣長，所受不可計量。",
    "T12n0337_001:0084c29_5": "如是，大王！",
    "T12n0337_001:0084c29_6": "菩薩摩訶薩說經法當作是見，多所饒益、發摩訶衍心、多所容受。",
    "T12n0337_001:0085a02_7": "所以者何？",
    "T12n0337_001:0085a02_8": "菩薩摩訶薩器所受不可計、不可數、不可量。」",
    "T12n0337_001:0085a03_9": "是時，女無愁憂為王阿闍貰說偈言：「無愁憂以名得，　　為王阿闍貰女。",
    "T12n0337_001:0085a06_0": "　有五百比丘來，　　我不為起作禮。",
    "T12n0337_001:0085a07_0": "　應時為王所呵：　　『不恭敬比丘僧。』",
    "T12n0337_001:0085a08_0": "　我不知是福地，　　佛子離彼中迹。",
    "T12n0337_001:0085a09_0": "　無憂愁誦偈言，　　聽我說至誠言。",
    "T12n0337_001:0085a10_0": "　見比丘不為起，　　意不生欲作禮。",
    "T12n0337_001:0085a11_0": "　人欲乘船入海，　　取一錢破百分，　百分中取一分，　　入法海還為取。",
    "T12n0337_001:0085a13_0": "　若有人從王乞，　　若飛行遮迦越，　乞匃者求一錢，　　為不足從王乞。",
    "T12n0337_001:0085a15_0": "　智慧者令王喜，　　從王乞千億寶，　願施貧使安隱，　　如是人為曉了。",
    "T12n0337_001:0085a17_0": "　譬如人求賤寶，　　如是人為不黠；　聲聞法亦如是，　　入海寶自取少。",
    "T12n0337_001:0085a19_0": "　譬如人財為富，　　菩薩黠為珍寶，　願供養於法王，　　自致佛度人民。",
    "T12n0337_001:0085a21_0": "　譬如醫自治身，　　不能愈一切人；　若有醫多治人，　　是乃為名醫師。",
    "T12n0337_001:0085a23_0": "　發意者智慧師，　　自脫身棄餘人，　為黠人所不敬，　　譬醫能自治身；　若黠師知藥名，　　便能治巨億人，　為天下人所敬，　　發意菩薩如是。",
    "T12n0337_001:0085a27_0": "　譬如樹無葉果，　　無益於世間人；　阿羅漢如是樹，　　為無益於世間。",
    "T12n0337_001:0085a29_0": "　譬如樹栴檀香，　　有益於一切人；　菩薩法亦如是，　　以經法開甘露。",
    "T12n0337_001:0085b02_0": "　不可以牛迹水，　　澡洗人除垢熱；　恒水淨無數人，　　恒水流滿大海。",
    "T12n0337_001:0085b04_0": "　聲聞法牛迹水，　　不能除世間熱；　菩薩法如恒水，　　能飽滿大千剎。",
    "T12n0337_001:0085b06_0": "　譬如時雨珍寶，　　愚於寶取一錢；　若有黠益取多，　　能使貧至大富。",
    "T12n0337_001:0085b08_0": "　佛者譬雨珍寶，　　聲聞法取一錢，　菩薩採飽滿人，　　菩薩施廣如此。",
    "T12n0337_001:0085b10_0": "　如有人近須彌，　　皆隨山作金色，　若其餘土石山，　　不能以色變形。",
    "T12n0337_001:0085b12_0": "　菩薩法須彌山，　　菩薩恩生天上，　得離生死苦惱，　　聲聞不能度人。",
    "T12n0337_001:0085b14_0": "　暴露在草不多，　　露不能熟五穀；　大雨水潤澤多，　　從潤澤得豐熟。",
    "T12n0337_001:0085b16_0": "　聲聞法暴露草，　　菩薩法如大雨，　大千中諸來者，　　法所雨潤一切。",
    "T12n0337_001:0085b18_0": "　迦隨華無有香，　　為世人所不取；　私夷華人樂取，　　優曇鉢及蓮華。",
    "T12n0337_001:0085b20_0": "　聲聞法迦隨華，　　聲聞香聞不遠；　菩薩法私夷華，　　度一切至泥洹。",
    "T12n0337_001:0085b22_0": "　如怯人行空澤，　　不足以為大難；　人中道為大難，　　將一切度生死。",
    "T12n0337_001:0085b24_0": "　聲聞法行空澤；　　菩薩法人道中，　度生死迷亂者，　　導一切恐畏人。",
    "T12n0337_001:0085b26_0": "　縛筏浮度不多，　　筏不能度往還；　譬如人造大船，　　度無數得往還。",
    "T12n0337_001:0085b28_0": "　聲聞法如縛筏；　　菩薩法如大船，　持七覺度一切，　　脫愛欲過大海。",
    "T12n0337_001:0085c01_0": "　若如被鎧乘驢，　　不可入大眾中；　被鎧人乘馬象，　　行鬪戰得勝怨。",
    "T12n0337_001:0085c03_0": "　聲聞法如乘驢；　　菩薩法乘馬象，　坐樹下降魔官，　　救天上世間人。",
    "T12n0337_001:0085c05_0": "　虛空中滿星宿，　　星宿眾夜不明；　月獨出為大明，　　男女見大歡喜。",
    "T12n0337_001:0085c07_0": "　聲聞法如星宿；　　菩薩法月獨明，　菩薩恩致安隱，　　皆令發薩云若。",
    "T12n0337_001:0085c09_0": "　夜之冥螢火明，　　人不以是為明；　日出光為大明，　　有益於閻浮地。",
    "T12n0337_001:0085c11_0": "　聲聞法如螢火；　　菩薩慧如日、月，　生死海行度人，　　悉現明一切人。」",
    "T12n0337_001:0085c13_0": "爾時，王阿闍貰聞女無愁憂說是偈默然，不識是何言。",
    "T12n0337_001:0085c14_1": "舍利弗心念：「是語甚可怪，所說無罣礙，黠慧乃爾。",
    "T12n0337_001:0085c15_2": "我欲試之，知能歡喜而忍不？」",
    "T12n0337_001:0085c16_0": "舍利弗謂女無愁憂：「卿於三乘志欲何求？」",
    "T12n0337_001:0085c17_0": "女報言：「乘大悲、大慈於所求。」",
    "T12n0337_001:0085c17_1": "舍利弗報言：「欲求摩訶衍三拔致耶？」",
    "T12n0337_001:0085c18_2": "女答言：「不。」",
    "T12n0337_001:0085c18_3": "舍利弗復問：「女行欲何求乃作師子吼？」",
    "T12n0337_001:0085c19_4": "女答舍利弗：「於所求無所求，有所求則不為師子吼，無所住止能作師子吼。",
    "T12n0337_001:0085c21_5": "卿舍利弗以法取證，寧有聲聞、辟支佛法、摩訶衍法不？」",
    "T12n0337_001:0085c22_6": "舍利弗答言：「無，諸法相一耳，空無所有。」",
    "T12n0337_001:0085c23_7": "女問舍利弗：「諸法空，作何行法而設三乘？」",
    "T12n0337_001:0085c24_8": "舍利弗答女言：「無所行。」",
    "T12n0337_001:0085c25_0": "舍利弗復問女：「有佛法、無有佛法，有異無？」",
    "T12n0337_001:0085c26_0": "女答尊者舍利弗：「近空及遠空有異無？」",
    "T12n0337_001:0085c26_1": "舍利弗答言：「無異。」",
    "T12n0337_001:0085c27_2": "女問舍利弗：「譬內空、外空，有異無？」",
    "T12n0337_001:0085c28_3": "答言：「無異。」",
    "T12n0337_001:0085c28_4": "「如是，舍利弗！",
    "T12n0337_001:0085c28_5": "得佛法、未得道法，適等無異。」",
    "T12n0337_001:0085c29_6": "女為舍利弗種種說空、空法，舍利弗默然，無異辯才折答此言。",
    "T12n0337_001:0086a02_0": "爾時，尊者摩訶目揵連謂女無愁憂：「見如來何異要言，聲聞、辟支佛所不能及知？」",
    "T12n0337_001:0086a03_1": "女報尊者目揵連：「能知三千大千世界星宿數不？」",
    "T12n0337_001:0086a04_2": "目揵連報女言：「我當禪定三昧觀本際。」",
    "T12n0337_001:0086a05_3": "女謂目揵連：「怛薩阿竭一一持三昧視見恒沙中數人民意念所趣向，何況是星宿？",
    "T12n0337_001:0086a07_4": "以是故，知怛薩阿竭於諸法而有持。",
    "T12n0337_001:0086a08_5": "是故，聲聞、辟支佛所不及知。",
    "T12n0337_001:0086a09_6": "尊者目揵連！",
    "T12n0337_001:0086a09_7": "寧知十方佛剎中幾何天地當敗壞？",
    "T12n0337_001:0086a10_8": "幾何天地當合成？」",
    "T12n0337_001:0086a10_9": "答女言：「不知。」",
    "T12n0337_001:0086a11_10": "女復問目揵連：「寧知幾佛以過去？",
    "T12n0337_001:0086a11_11": "幾佛甫當來？",
    "T12n0337_001:0086a12_12": "幾佛今見在？」",
    "T12n0337_001:0086a12_13": "答女言：「不知。」",
    "T12n0337_001:0086a12_14": "女復問目揵連：「世間貪婬有幾人？",
    "T12n0337_001:0086a13_15": "喜瞋恚有幾人？",
    "T12n0337_001:0086a13_16": "愚癡者有幾人？",
    "T12n0337_001:0086a14_17": "盡行三事有幾人？",
    "T12n0337_001:0086a14_18": "不行三事有幾人？」",
    "T12n0337_001:0086a15_19": "答言：「不知。」",
    "T12n0337_001:0086a15_20": "女復問尊者摩訶目揵連：「世間有幾人求聲聞道？",
    "T12n0337_001:0086a16_21": "幾人求辟支佛道？",
    "T12n0337_001:0086a16_22": "幾人求摩訶衍？」",
    "T12n0337_001:0086a17_23": "答女言：「不知。」",
    "T12n0337_001:0086a17_24": "女復問目揵連：「世間有幾人求佛道？",
    "T12n0337_001:0086a18_25": "幾人不信佛道？",
    "T12n0337_001:0086a18_26": "幾人信九十六種道？",
    "T12n0337_001:0086a19_27": "幾人不信九十六種道？",
    "T12n0337_001:0086a19_28": "適無所信為有幾人？」",
    "T12n0337_001:0086a20_29": "答言：「不知。」",
    "T12n0337_001:0086a20_30": "女報目揵連：「怛薩阿竭悉知是事，復過於此，不可計、無有限，聲聞、辟支佛所不能及知。",
    "T12n0337_001:0086a22_31": "是故，怛薩阿竭於諸法而有持。",
    "T12n0337_001:0086a23_32": "尊者目揵連為怛薩阿竭所稱譽神足第一，寧曾至揵陀呵剎土(漢言香潔國)？",
    "T12n0337_001:0086a24_33": "是剎中有樹，以七寶而挍飾、以眾寶為樹、栴檀為華香？」",
    "T12n0337_001:0086a26_0": "摩訶目揵連報女言：「本所不聞、本所不見，今乃聞是剎土名字，未曾所見聞。",
    "T12n0337_001:0086a27_1": "願聞是剎中怛薩阿竭、阿羅訶、三耶三佛名字，今現在說經法不？」",
    "T12n0337_001:0086a29_2": "女報言：「彼剎佛名香潔放光明怛薩阿竭、阿羅呵、三耶三佛，在彼剎說經法。」",
    "T12n0337_001:0086b01_3": "女無愁憂於坐不起作瑞應三昧，念：「菩薩初發意求阿耨多羅三耶三佛，過聲聞、辟支佛上。",
    "T12n0337_001:0086b04_0": "如我至心，願我香潔放光明怛薩阿竭、阿羅呵、三耶三佛現光明，使諸聲聞見其剎土、使國中栴檀香香聞是間剎土。」",
    "T12n0337_001:0086b06_1": "女無愁憂立是願，於是香潔放光明怛薩阿竭、阿羅呵、三耶三佛尋時放身相光明，是剎諸聲聞皆見彼剎土香潔放光明怛薩阿竭、阿羅呵、三耶三佛於大眾中菩薩說經法、諸聲聞自於其處所聞彼佛所說法——皆佛威神之恩。",
    "T12n0337_001:0086b11_2": "彼香潔怛薩阿竭、阿羅呵、三耶三佛持六十種音說——如女無愁憂所說無異——初發意求阿耨多羅三耶三菩是輩之人過聲聞、辟支佛上。",
    "T12n0337_001:0086b14_3": "說是時，彌勒菩薩白佛言：「是栴檀香從何剎土來至是間，香乃如是？」",
    "T12n0337_001:0086b16_4": "佛語彌勒菩薩：「女無愁憂與諸大聲聞共師子吼，有此善瑞故，現彼香潔放光明佛剎剎中栴檀香滿沙呵剎中。」",
    "T12n0337_001:0086b19_5": "無愁憂女語尊者目揵連：「菩薩現功德變化如是者，有何當志於小道？」",
    "T12n0337_001:0086b20_6": "女復問目揵連：「寧知揵陀剎去是遠近不？」",
    "T12n0337_001:0086b21_7": "目揵連答曰：「不知。」",
    "T12n0337_001:0086b22_8": "女謂目揵連：「如目連等滿是三千大千剎中，譬如蘆葦、干柘、竹、稻、草、木，令目連其數如此，時過一劫計彼佛剎無能計知其處，乃過爾所佛剎乃可得香潔放光明佛所治。」",
    "T12n0337_001:0086b25_9": "爾時，香潔放光明佛即迴光還歸本土，於是佛剎不復現。",
    "T12n0337_001:0086b27_10": "目揵連見此變異，默然無所言趣。",
    "T12n0337_001:0086b27_11": "尊者摩訶迦葉謂女無愁憂：「寧見前釋迦文怛薩阿竭、阿羅呵、三耶三菩不耶？",
    "T12n0337_001:0086b29_12": "可得見佛色身，使佛有所說？",
    "T12n0337_001:0086c01_13": "云何「見我色者、　　聞我聲者，　　愚癡不信，　是人不見。",
    "T12n0337_001:0086c03_14": "　　以法見佛，　　佛者法身，　法者難曉，　　以是叵見。」",
    "T12n0337_001:0086c05_0": "爾時，尊者摩訶迦葉作是念：「女曾見釋迦文怛薩阿竭、阿羅呵、三耶三佛不？」",
    "T12n0337_001:0086c06_1": "女答迦葉言：「然。",
    "T12n0337_001:0086c07_2": "我見怛薩阿竭、阿羅呵、三耶三佛，不持肉眼見、不色見、不無色見、亦不持天眼見，亦不持痛痒、思想、生死、識眼見，亦不智慧眼見、亦不想識見、亦不法眼見、亦不身見、亦不佛眼見、亦不命見。",
    "T12n0337_001:0086c11_3": "摩訶迦葉！",
    "T12n0337_001:0086c11_4": "我見怛薩阿竭——如尊者摩訶迦葉者——為無、大明。",
    "T12n0337_001:0086c12_5": "樂世間生，自謂有身，緣一覺行，念欲見道。」",
    "T12n0337_001:0086c13_6": "摩訶迦葉謂女：「設是法無有主，愚癡者乃樂生，自謂是我身、一切萬物是我所，有法想，不於中邊得見，從何而化生？」",
    "T12n0337_001:0086c16_7": "女謂摩訶迦葉：「諸法不可得見，是故法無形。",
    "T12n0337_001:0086c17_8": "如是不可得見，如何生？」",
    "T12n0337_001:0086c17_9": "摩訶迦葉謂女：「佛法亦空、無所有。」",
    "T12n0337_001:0086c18_10": "女復謂摩訶迦葉：「欲得見無上正真法者，當如法。」",
    "T12n0337_001:0086c19_11": "摩訶迦葉報女：「白衣法我欲聞，況佛道不欲聞？」",
    "T12n0337_001:0086c20_12": "女謂摩訶迦葉：「法不見有、亦不見無。」",
    "T12n0337_001:0086c21_13": "摩訶迦葉謂女：「是法無。」",
    "T12n0337_001:0086c22_14": "女復謂摩訶迦葉：「諸法皆空、無有形，不可從諦得見。",
    "T12n0337_001:0086c23_15": "若善男子、善女人欲見佛身相，自淨其行，於行清淨得見諸淨，是則純熟。」",
    "T12n0337_001:0086c25_16": "摩訶迦葉謂女：「云何自淨其行純熟者？」",
    "T12n0337_001:0086c26_17": "女謂摩訶迦葉：「能自觀身空者悉入諸法空，諸法亦不減、亦不增，是為自見諸淨。」",
    "T12n0337_001:0086c28_0": "摩訶迦葉謂女：「何等謂身空？」",
    "T12n0337_001:0086c28_1": "女報：「空盡空是，是身為空；諸法空亦如是。」",
    "T12n0337_001:0086c29_2": "摩訶迦葉復問女無愁憂：「從何聞是法乃能信諦？",
    "T12n0337_001:0087a01_3": "佛有二事因緣得信：聞他人善、自念其行。」",
    "T12n0337_001:0087a02_4": "女報迦葉：「他人智說可聞，爾乃自觀身造行。」",
    "T12n0337_001:0087a03_5": "女報摩訶迦葉：「若自智慧，復觀一切智，以明為師。」",
    "T12n0337_001:0087a04_6": "摩訶迦葉報女：「云何自知身行善？」",
    "T12n0337_001:0087a05_7": "女答言：「聞法觀善，身行善則見善造行。」",
    "T12n0337_001:0087a06_8": "摩訶迦葉報女：「云何菩薩自觀身行善？」",
    "T12n0337_001:0087a07_9": "女答摩訶迦葉：「菩薩法與一切天下人共合適、不疏遠，是則菩薩身行善。」",
    "T12n0337_001:0087a09_10": "女復報摩訶迦葉：「當來法、過去法、今現在法，意無增減，是為行菩薩法。」",
    "T12n0337_001:0087a10_11": "摩訶迦葉問女：「云何見法無所增、無所減？」",
    "T12n0337_001:0087a11_12": "女報摩訶迦葉：「有二事：有法、無法，不增、不減，作是念是為自見身意行。",
    "T12n0337_001:0087a13_13": "見身意行則為無所見知，摩訶迦葉！",
    "T12n0337_001:0087a14_14": "自見其身。」",
    "T12n0337_001:0087a14_15": "迦葉謂女：「云何自見其身？」",
    "T12n0337_001:0087a15_0": "女報言：「如摩訶迦葉，自度身，不見一切人。」",
    "T12n0337_001:0087a15_1": "摩訶迦葉答言：「我無所見。」",
    "T12n0337_001:0087a16_2": "女報摩訶迦葉：「諸法適無所捨、亦無所著。」",
    "T12n0337_001:0087a17_3": "摩訶迦葉默然，無以加報。",
    "T12n0337_001:0087a18_4": "爾時，尊者須菩提聞是語——為甚難，甚難——大歡喜，問女無愁憂：「從何得大利乃有此辯？」",
    "T12n0337_001:0087a20_5": "女報須菩提：「亦無得利、亦無不得利。",
    "T12n0337_001:0087a21_0": "慧亦不見法、法亦不見慧，亦不內觀、亦不外觀，是則慧。",
    "T12n0337_001:0087a22_1": "所以者何？",
    "T12n0337_001:0087a22_2": "須菩提！",
    "T12n0337_001:0087a22_3": "言有法者則非法。",
    "T12n0337_001:0087a23_4": "如，尊者須菩提！",
    "T12n0337_001:0087a23_5": "第一樂空閑處法，為有處、有說，為有慧，無有慧？",
    "T12n0337_001:0087a24_6": "慧無所說。」",
    "T12n0337_001:0087a24_7": "須菩提報女言：「不持空閑處、有法處得慧，是法見不是可說、不可出。」",
    "T12n0337_001:0087a26_8": "女報須菩提：「一切法悉如是，無從見、無從取，云何得大利而有慧？」",
    "T12n0337_001:0087a27_9": "須菩提報女言：「設空無有慧，何從有是語？」",
    "T12n0337_001:0087a28_10": "女問須菩提：「寧聞山中大呼有響聲來應不？",
    "T12n0337_001:0087a29_11": "一切法悉如是，信不言信是響。",
    "T12n0337_001:0087b01_12": "有慧、無慧，本無慧，是響因聲而合成。」",
    "T12n0337_001:0087b02_13": "女問須菩提：「是響出，為有響像無？」",
    "T12n0337_001:0087b03_14": "報女言：「響無形像，響因空而有名。",
    "T12n0337_001:0087b03_15": "一切法如響，因空而出生。」",
    "T12n0337_001:0087b04_16": "女報須菩提：「一切法、法所說，從空生。」",
    "T12n0337_001:0087b05_17": "須菩提問女言：「若一切法從空生，何以故佛說世間當來佛如恒沙數？」",
    "T12n0337_001:0087b06_18": "女報須菩提：「欲得知法所生處耶？」",
    "T12n0337_001:0087b07_19": "答言：「欲知。」",
    "T12n0337_001:0087b07_20": "「所生處無所生，無所生是生處。",
    "T12n0337_001:0087b08_21": "須菩提！",
    "T12n0337_001:0087b08_22": "恒沙等不見從如來去、亦無所至，所以作佛者何？",
    "T12n0337_001:0087b10_0": "法不從發意、亦不止意？」",
    "T12n0337_001:0087b10_1": "須菩提報女言：「是說為第一，未生、未起。」",
    "T12n0337_001:0087b11_2": "女報須菩提：「所說皆第一，若說、若不說亦第一。",
    "T12n0337_001:0087b12_3": "一切無所生、不可說，不可說不離佛法。」",
    "T12n0337_001:0087b13_4": "須菩提報女言：「甚難，居家為道乃有此辯，博覽眾要，深入微妙。」",
    "T12n0337_001:0087b14_5": "女報須菩提：「菩薩亦無居家、亦無出家，亦無沙門、亦無不沙門。",
    "T12n0337_001:0087b16_6": "所以者何？",
    "T12n0337_001:0087b16_7": "以心意為行，行者以智為上、以黠為善。」",
    "T12n0337_001:0087b17_8": "須菩提問：「菩薩有幾處止？",
    "T12n0337_001:0087b18_9": "願聞其說。」",
    "T12n0337_001:0087b18_10": "女報須菩提：「菩薩持八法住，是故止。",
    "T12n0337_001:0087b19_11": "處在所止、無所不止，聲聞中第一。",
    "T12n0337_001:0087b19_12": "何等為八法？",
    "T12n0337_001:0087b20_13": "住菩薩常行善意，至心求佛無轉誨；一。",
    "T12n0337_001:0087b21_14": "以大慈救護天上、天下人；二。",
    "T12n0337_001:0087b21_15": "不捨大哀，離世間法，於身命無所著；三。",
    "T12n0337_001:0087b22_16": "行漚和拘舍羅，不可計智皆發意求佛；四。",
    "T12n0337_001:0087b23_17": "常行勇猛，不厭見聞求諸法；五。",
    "T12n0337_001:0087b24_18": "悉知菩薩行處；六。",
    "T12n0337_001:0087b24_19": "悉救一切人意；七。",
    "T12n0337_001:0087b25_20": "其智不從他人，受一切法自證得忍；八。",
    "T12n0337_001:0087b26_21": "如是，須菩提！",
    "T12n0337_001:0087b26_22": "持是八法行，在所止處過諸羅漢、辟支佛上。」",
    "T12n0337_001:0087b27_23": "於是，須菩提默然。",
    "T12n0337_001:0087b27_24": "爾時，尊者羅云問無愁憂女：「乃作是解、曉了眾要、總持智慧，何故自坐金床，穢濁無謙卑恭敬之心，自處高床與大比丘難說經法？",
    "T12n0337_001:0087c01_25": "吾曾聞佛說：『人無疾病不得處高床及臥聽而說經法。』」",
    "T12n0337_001:0087c03_26": "女報尊者羅云：「寧知世間以何為淨？",
    "T12n0337_001:0087c03_27": "何等不淨？」",
    "T12n0337_001:0087c04_28": "羅云報女言：「世間有持戒信受不犯者是則為淨，若有犯者則為不淨。」",
    "T12n0337_001:0087c05_29": "女報羅云：「且止，未曉、未了。",
    "T12n0337_001:0087c06_30": "所以者何？",
    "T12n0337_001:0087c06_31": "羅云！",
    "T12n0337_001:0087c06_32": "持戒信受不犯者是則不淨，其犯戒者是為淨。",
    "T12n0337_001:0087c07_33": "所以者何？",
    "T12n0337_001:0087c08_34": "不倚淨慧則有淨，不淨本無，無淨、不淨。",
    "T12n0337_001:0087c09_35": "諸阿羅漢所見如是，其犯戒者為淨。",
    "T12n0337_001:0087c10_0": "所以者何？",
    "T12n0337_001:0087c10_1": "羅云！",
    "T12n0337_001:0087c10_2": "以離於戒不復學，可至無極慧，遠離惡道、過於世間，是故謂為離戒。」",
    "T12n0337_001:0087c11_3": "羅云報女：「其人立願、不立願有異無？」",
    "T12n0337_001:0087c12_4": "女報言：「尊者羅云！",
    "T12n0337_001:0087c13_5": "譬如紫磨黃金持作眾物——珠環、瓔鎖——已作、未作，前色、後色，有異無？」",
    "T12n0337_001:0087c14_6": "報言：「無異。」",
    "T12n0337_001:0087c15_7": "「如是，羅云！",
    "T12n0337_001:0087c15_8": "何故嫌處高床、不恭敬謙？",
    "T12n0337_001:0087c16_0": "苦者，意行是本。",
    "T12n0337_001:0087c16_1": "羅云！",
    "T12n0337_001:0087c16_2": "昔菩薩以草蓐於地為坐，過於聲聞坐梵天坐。」",
    "T12n0337_001:0087c17_3": "羅云復問：「云何坐得過聲聞坐於梵天？」",
    "T12n0337_001:0087c18_4": "「仁者羅云！",
    "T12n0337_001:0087c18_5": "菩薩於樹下以草為坐，三千世界剎土釋梵四天王及世間，上至三十三天，其中人民、大鬼神皆來問訊菩薩，中有頭面禮菩薩足者、有跪拜者、有揖讓者、中有叉手者，為爾不？",
    "T12n0337_001:0087c22_6": "羅云！」",
    "T12n0337_001:0087c23_0": "羅云答言：「有是，有是。」",
    "T12n0337_001:0087c23_1": "「羅云當知，菩薩處意高下，非謂床坐，是故，過聲聞坐、梵天。",
    "T12n0337_001:0087c24_2": "當作是知。」",
    "T12n0337_001:0087c25_3": "爾時，王阿闍貰告女無愁憂：「汝不知耶？",
    "T12n0337_001:0087c26_0": "尊者羅云是遮迦越王種尊第一，信用道德故，少小棄家行作沙門、棄遮迦越國。",
    "T12n0337_001:0087c27_1": "是佛釋迦文子，持戒第一。",
    "T12n0337_001:0087c28_2": "汝云何反輕戲不以禮敬？」",
    "T12n0337_001:0087c29_0": "女白王：「止，莫說是語。",
    "T12n0337_001:0087c29_1": "寧可以神丹之珠比之於水精？",
    "T12n0337_001:0088a01_2": "王曾見師子當生蟲狐？",
    "T12n0337_001:0088a01_3": "遮迦王子豈當為小國王？」",
    "T12n0337_001:0088a02_4": "王言：「不爾。」",
    "T12n0337_001:0088a02_5": "女復白王：「當知是因緣，彼羅云不從怛薩阿竭為父母胞胎生。",
    "T12n0337_001:0088a04_0": "怛薩阿竭師子行皆降伏九十六種道，神通之智悉具足，為大聖猛，一切諸法悉了知，無所罣礙，等知一切人心所念，知當來、過去、今在悉曉知，為大醫王療人苦痛，常勸助一切轉法輪。",
    "T12n0337_001:0088a08_1": "舍利弗、摩訶目揵連、摩訶迦葉、須菩提、蠡越、羅云、阿難，如是輩聞法皆奉行，猶非是佛之子。」",
    "T12n0337_001:0088a10_2": "爾時，諸尊聲聞在大眾中，女為說經法。",
    "T12n0337_001:0088a11_3": "女白王：「過去阿僧祇劫有佛名提和竭羅。",
    "T12n0337_001:0088a12_4": "時婆羅門女字須羅陀(漢言鮮潔辯)，復有婆羅門子字鞞多衛。",
    "T12n0337_001:0088a13_5": "提和竭羅怛薩阿竭時，持華五莖散佛上。",
    "T12n0337_001:0088a14_6": "時賣華女發心，願欲世世為夫婦，乃至于得佛。",
    "T12n0337_001:0088a15_7": "復發心求摩訶衍。",
    "T12n0337_001:0088a15_8": "乃爾時過去阿僧祇劫作功德，發願世世相隨，欲救諸下劣。",
    "T12n0337_001:0088a17_9": "是故，從佛求願。",
    "T12n0337_001:0088a17_10": "從佛求願終無有空，俱夷者釋種女，大樂發阿耨多羅三藐三菩心、漚和拘舍羅行，勸一切菩薩，示現有妻子、男女、奴婢、象、馬、金、銀、珍寶、摩尼珠。",
    "T12n0337_001:0088a20_11": "所以者何？",
    "T12n0337_001:0088a21_12": "護九十六種道，不欲使誹謗菩薩非男子，王為生黃門。",
    "T12n0337_001:0088a22_13": "世有何特而言忍勤苦？",
    "T12n0337_001:0088a22_14": "設作是念，當墮泥犁中，晝夜苦痛不可言。",
    "T12n0337_001:0088a23_15": "菩薩乃從提和竭羅怛薩阿竭、阿羅呵、三藐三佛以來菩薩受別，無有色思想。」",
    "T12n0337_001:0088a25_16": "女白王：「爾時，婆羅門子鞞多衛。",
    "T12n0337_001:0088a26_17": "從提和竭羅怛薩阿竭、阿羅訶、三耶三佛得慧明，六萬三昧門逮得無盡，明恒沙數陀憐尼法。",
    "T12n0337_001:0088a28_18": "受是別時，前所願、所為盡悉棄除，從得忍。",
    "T12n0337_001:0088a29_19": "有言：『羅云是佛之子，從父母胞胎中生。』",
    "T12n0337_001:0088b01_20": "者，是為謗如來。",
    "T12n0337_001:0088b01_21": "菩薩於妻子、國城不以樂色故，菩薩離愛欲，於世間法無所沾污。」",
    "T12n0337_001:0088b03_22": "女白王：「大海中求火尚可得，菩薩貪婬、瞋、恚不可得。",
    "T12n0337_001:0088b04_23": "王當知是法，尊者羅云為化生，不從父母胞胎生，所化現皆佛威神。",
    "T12n0337_001:0088b06_24": "菩薩隨習俗而教化，護一切癡意，如幻現形，一切所作常不離三昧，自現在小兒中、現白衣居士中、現菩薩聲聞中、天上人中、人非人等、尊劣、長幼、下賤、伎樂、宮女、酒食，隨所欲度而往生。",
    "T12n0337_001:0088b10_25": "如是，所示現處不可計、不可數。」",
    "T12n0337_001:0088b10_26": "眾會中有發心念：「誰為適是怛薩阿竭種姓真子者？」",
    "T12n0337_001:0088b12_27": "「等知正見，不斷三寶，護七覺意，隨所樂而化，是曹之人真佛之子。",
    "T12n0337_001:0088b13_28": "若善男子、善女人欲為佛作真子，當發阿耨多羅三耶三菩心。」",
    "T12n0337_001:0088b15_29": "說是語時，王後宮列女二十五人皆發阿耨多羅三耶三菩心。",
    "T12n0337_001:0088b16_30": "時千天子聞女無愁憂師子吼，皆發阿耨多羅三耶三菩心，同時發聲言：「我是當來佛、過去佛之上子。」",
    "T12n0337_001:0088b18_31": "發心已，雨於天華遍覆羅閱祇大城中，以供養女無愁憂。",
    "T12n0337_001:0088b20_32": "時無愁憂於金床下，前趣諸尊聲聞。",
    "T12n0337_001:0088b20_33": "無愁憂女問諸尊聲聞：「為曉分衛法不？」",
    "T12n0337_001:0088b21_34": "諸尊聲聞答女言：「以曉。」",
    "T12n0337_001:0088b22_35": "「云何曉？」",
    "T12n0337_001:0088b22_36": "答曰：「身有四神，從因緣生，常覆蓋順化，懼有壞敗，以故當飯食之，是身以飯食得立、無飯食則不得安隱。",
    "T12n0337_001:0088b25_0": "是身譬如弊壞之車，須脂膏而得所安。",
    "T12n0337_001:0088b25_1": "所以時食欲護身故，不自貢高行乞、不以為色相、不以為貪、亦以欲破貪故。」",
    "T12n0337_001:0088b27_2": "女無愁憂聞諸尊聲聞各各說是事，聞所說亦不喜、亦不憂：「如是身為災患，勤苦若此。」",
    "T12n0337_001:0088b29_3": "即以時請諸聲聞，供養以百味飯。",
    "T12n0337_001:0088c01_4": "具飯食訖，竟皆揖讓：「便還耆闍崛山中聽怛薩阿竭說法，我曹亦俱當往。」",
    "T12n0337_001:0088c03_0": "無愁憂女食後，與父母、兄弟、宗親、後宮列女、群臣、人民俱，出城到耆闍崛山中，前以頭面著地為佛作禮，遶佛三匝，却坐一面。",
    "T12n0337_001:0088c05_1": "諸尊聲聞從禪覺，亦皆悉來為佛作禮，坐一面。",
    "T12n0337_001:0088c07_0": "舍利弗從坐起，正衣服，下右膝，叉手白佛言：「是女無愁憂所說甚難，入深法要，以權行立人不可勝數，所問種種悉能報答。」",
    "T12n0337_001:0088c09_1": "佛告舍利弗：「是女無愁憂以供養九十二億佛作功德，常不離漚惒拘舍羅。」",
    "T12n0337_001:0088c11_2": "舍利弗白佛：「是女何故不棄女人？」",
    "T12n0337_001:0088c12_3": "佛告舍利弗：「若諸聲聞謂此無愁憂是女人耶？",
    "T12n0337_001:0088c13_4": "若等不深入般若波羅蜜、不見人根，觀本迹然便等視於所行。",
    "T12n0337_001:0088c14_5": "菩薩咨所樂喜，以權道示現有男女，其限無所罣礙，欲度男女故。」",
    "T12n0337_001:0088c16_6": "無愁憂女欲決舍利弗之狐疑，現身立願：「使大眾中悉見我是男子。」",
    "T12n0337_001:0088c17_7": "作是念已，即諸大眾見無愁憂身為男子，不復見女人像。",
    "T12n0337_001:0088c19_8": "無愁憂於時踊在虛空中，去地七十丈，住止空中。",
    "T12n0337_001:0088c20_9": "佛告舍利弗：「見是無愁憂為男子、踊在虛空中、去地七十丈，若見不？」",
    "T12n0337_001:0088c21_10": "舍利弗白佛：「唯然，已見。」",
    "T12n0337_001:0088c22_11": "佛告舍利弗：「是無愁憂却後七百阿僧祇劫當作佛，佛名鞞竭俞(漢言離愁)怛薩阿竭、阿羅訶、三耶三佛，剎名鞞末拘遼害(漢言無垢濁光炎)，其壽十萬劫。",
    "T12n0337_001:0088c25_12": "佛般泥洹後，經法留止十劫不斷絕。",
    "T12n0337_001:0088c26_13": "是剎中，地皆如細琉璃。",
    "T12n0337_001:0088c26_14": "其剎土八方，方有一道，是佛所遊行處。",
    "T12n0337_001:0088c27_15": "以七寶為樹、以眾寶為欄楯、以天繒為華蓋、以名香而香之，無穢惡石沙、瓦礫，純以珠寶為萬物。",
    "T12n0337_001:0089a01_16": "剎中無有泥犁、禽獸、薜荔，但有菩薩及天與人，譬如忉利天王所居宮。」",
    "T12n0337_001:0089a02_17": "爾時，大眾及王阿闍貰歡喜踊躍，皆言：「善哉，善哉。」",
    "T12n0337_001:0089a03_18": "王阿闍貰正殿夫人，字旃羅廅(漢言月明照)，於坐起，叉手自嗟歎心，白佛言：「既得為人難，我復懷養是菩薩益倍踊躍，因是功德發心求阿耨多羅三耶三佛。」",
    "T12n0337_001:0089a07_19": "發心立願：「今佛授無愁憂菩薩慧却後當作佛，劫盡願令我乘其第，得作佛於彼剎土中。」",
    "T12n0337_001:0089a09_20": "爾時，佛知王婦月明心所願。",
    "T12n0337_001:0089a09_21": "佛告舍利弗：「見王婦月明不？」",
    "T12n0337_001:0089a10_22": "舍利弗言：「見。」",
    "T12n0337_001:0089a10_23": "「王婦月明持是功德所作，當棄女人身，得男子已，當生忉利天上作天，名寶第一。",
    "T12n0337_001:0089a12_24": "彌勒佛來下，有國王名呵，當為作太子，字終好，當供養彌勒盡壽命。",
    "T12n0337_001:0089a14_25": "却後當為彌勒作沙門，上法亦持、中法亦持、下法亦持。",
    "T12n0337_001:0089a15_26": "總供養是颰陀劫中怛薩阿竭、阿羅呵、三耶三佛，又行菩薩法。",
    "T12n0337_001:0089a17_27": "是離愁怛薩阿竭得作佛已，寶第一當於是剎作遮迦越王，名寶豐。",
    "T12n0337_001:0089a18_28": "當供養承事怛薩阿竭盡形壽，當承其佛第得作佛，名普明怛薩阿竭、阿羅呵、三耶三佛。",
    "T12n0337_001:0089a20_29": "當教授是無垢濁炎明剎土本剎故，事如離憂怛薩阿竭所治處等無有異。」",
    "T12n0337_001:0089a22_30": "王婦月明聞佛說是別益倍踊躍，自嗟歎其身，以珠摩尼——直百萬兩金——用上佛。",
    "T12n0337_001:0089a24_31": "從王阿闍貰求持五戒，別治一處，離婬欲之行，令一切皆修清淨。",
    "T12n0337_001:0089a25_32": "無愁憂菩薩始從虛空中來下，叉手住佛前：「願我作佛時，令我剎中諸菩薩自然化生長大法座，袈裟自然著身，等無老少，如年二十之容色。",
    "T12n0337_001:0089a29_0": "今自願身為沙門，自然被法衣。」",
    "T12n0337_001:0089a29_1": "尋時作彼示現。",
    "T12n0337_001:0089b01_2": "無愁憂菩薩白王：「法無堅固，從空而立、從空而坐，於念、不念於中立意不散，無所錄，在所作為無所屬。",
    "T12n0337_001:0089b03_3": "王見是不？",
    "T12n0337_001:0089b03_4": "是一日之中，我為女人、變為男子形、復現比丘僧。",
    "T12n0337_001:0089b04_5": "何者審為諦是處、餘處？",
    "T12n0337_001:0089b05_6": "人身中有三毒，以三藥療焦盡諸毒。",
    "T12n0337_001:0089b06_7": "知是法故，大王！",
    "T12n0337_001:0089b06_8": "不當作非法行，當數數詣佛、文殊師利童男菩薩所，能除人垢、增益功德、度不度者。",
    "T12n0337_001:0089b08_9": "王國中多事，欲去隨意。」",
    "T12n0337_001:0089b09_0": "佛告阿難：「無愁憂菩薩受別、解諦、能持、能說，當為一切廣說經法。",
    "T12n0337_001:0089b10_1": "若有善男子、善女人欲求佛道，正使是三千大千剎土持七寶滿其中持施怛薩阿竭、阿羅呵、三耶三佛，不如聞是經信不誹謗，其功德不可計，何況奉行、盡形壽供養繒華、幢蓋、旗幡？",
    "T12n0337_001:0089b14_2": "其功德無能計數者。」",
    "T12n0337_001:0089b15_3": "諸比丘受教，無愁憂菩薩歡喜，王阿闍貰、王婦月明、阿難尊比丘，一切大眾、諸天、龍、神、阿須倫，聞佛說經皆歡喜，前以頭面著地為佛作禮而去。",
    "T12n0337_001:0089b19_0": "佛說阿闍貰王女阿術達菩薩經"
}