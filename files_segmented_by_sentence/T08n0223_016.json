{
    "T08n0223_016:0334c13_0": "摩訶般若波羅蜜經卷第十六",
    "T08n0223_016:0334c15_0": "後秦龜茲國三藏鳩摩羅什譯",
    "T08n0223_016:0334c16_0": "◎大如品第五十四(丹本大如相品)爾時欲界諸天子、色界諸天子，以天末栴檀香，以天青蓮華、赤蓮華、紅蓮華、白蓮華遙散佛上，來至佛所，頂禮佛足，一面住，白佛言：「世尊！",
    "T08n0223_016:0334c20_1": "諸佛阿耨多羅三藐三菩提甚深，難見難解，不可思惟知。",
    "T08n0223_016:0334c21_2": "微妙寂滅智者能知，一切世間所不能信。",
    "T08n0223_016:0334c22_3": "何以故？",
    "T08n0223_016:0334c22_4": "是深般若波羅蜜中如是說：『色即是薩婆若，薩婆若即是色。",
    "T08n0223_016:0334c24_5": "乃至一切種智即是薩婆若，薩婆若即是一切種智。",
    "T08n0223_016:0334c25_6": "色如相、薩婆若如相，是一如，無二無別。",
    "T08n0223_016:0334c26_7": "乃至一切種智如相、薩婆若如相，一如，無二無別。』」",
    "T08n0223_016:0334c27_8": "佛告欲、色界諸天子：「如是，如是！",
    "T08n0223_016:0334c28_9": "諸天子！",
    "T08n0223_016:0334c28_10": "色即是薩婆若，薩婆若即是色。",
    "T08n0223_016:0334c29_11": "乃至一切種智即是薩婆若，薩婆若即是一切種智。",
    "T08n0223_016:0335a01_12": "色如相乃至一切種智如相，一如，無二無別。",
    "T08n0223_016:0335a02_13": "諸天子！",
    "T08n0223_016:0335a02_14": "以是義故，佛初成道時，心樂默然，不樂說法。",
    "T08n0223_016:0335a03_15": "何以故？",
    "T08n0223_016:0335a03_16": "是諸佛阿耨多羅三藐三菩提法甚深，難見難解，不可思惟知。",
    "T08n0223_016:0335a05_17": "微妙寂滅智者能知，一切世間所不能信。",
    "T08n0223_016:0335a06_18": "何以故？",
    "T08n0223_016:0335a06_19": "阿耨多羅三藐三菩提，無得者、無得處、無得時，是名諸法甚深相，所謂無有二法。",
    "T08n0223_016:0335a08_20": "諸天子！",
    "T08n0223_016:0335a08_21": "如虛空甚深故，是法甚深。",
    "T08n0223_016:0335a09_22": "如甚深故，是法甚深。",
    "T08n0223_016:0335a09_23": "法性甚深、實際甚深，不可思議、無邊甚深故，是法甚深。",
    "T08n0223_016:0335a10_24": "無來無去甚深故，是法甚深。",
    "T08n0223_016:0335a11_25": "不生不滅、無垢無淨、無知無得甚深故，是法甚深。",
    "T08n0223_016:0335a12_26": "諸天子！",
    "T08n0223_016:0335a12_27": "我甚深乃至知者、見者甚深故，是法甚深。",
    "T08n0223_016:0335a13_28": "諸天子！",
    "T08n0223_016:0335a13_29": "色甚深、受想行識甚深故，是法甚深。",
    "T08n0223_016:0335a14_30": "檀那波羅蜜甚深，乃至般若波羅蜜甚深故，是法甚深。",
    "T08n0223_016:0335a15_31": "內空乃至無法有法空甚深故，是法甚深。",
    "T08n0223_016:0335a16_32": "四念處甚深，乃至一切種智甚深故，是法甚深。」",
    "T08n0223_016:0335a17_33": "爾時欲、色界諸天子白佛言：「世尊！",
    "T08n0223_016:0335a18_34": "是所說法，一切世間所不能信。",
    "T08n0223_016:0335a19_35": "世尊！",
    "T08n0223_016:0335a19_36": "是甚深法不為受色故說，不為捨色故說。",
    "T08n0223_016:0335a20_37": "不為受受想行識故說，不為捨受想行識故說。",
    "T08n0223_016:0335a21_38": "不為受須陀洹果故說，不為捨須陀洹果故說。",
    "T08n0223_016:0335a22_39": "乃至不為受一切種智故說，不為捨一切種智故說。",
    "T08n0223_016:0335a24_40": "說諸世間皆受著行，所謂色是我、是我所，受想行識是我、是我所，乃至十八不共法是我、是我所。",
    "T08n0223_016:0335a26_41": "須陀洹果是我、是我所，乃至一切種智是我、是我所。」",
    "T08n0223_016:0335a27_42": "佛告諸天子：「如是，如是！",
    "T08n0223_016:0335a28_43": "諸天子！",
    "T08n0223_016:0335a28_44": "是法非為受色故說，非為捨色故說，乃至非為受一切種智故說，非為捨一切種智故說。",
    "T08n0223_016:0335b01_45": "諸天子！",
    "T08n0223_016:0335b01_46": "若有菩薩為受色故行，乃至為受一切種智故行，是菩薩不能修般若波羅蜜，不能修禪那波羅蜜、毘梨耶波羅蜜、羼提波羅蜜、尸羅波羅蜜，不能修檀那波羅蜜，乃至不能修一切種智。」",
    "T08n0223_016:0335b06_47": "須菩提白佛言：「世尊！",
    "T08n0223_016:0335b06_48": "是法隨順一切法。",
    "T08n0223_016:0335b07_49": "云何是法隨順一切法？」",
    "T08n0223_016:0335b07_50": "「是法隨順般若波羅蜜，乃至隨順檀那波羅蜜。",
    "T08n0223_016:0335b08_51": "是法隨順內空，乃至隨順無法有法空。",
    "T08n0223_016:0335b09_52": "是法隨順四念處，乃至隨順一切種智。",
    "T08n0223_016:0335b10_53": "是法無礙，不礙於色、不礙受想行識，乃至不礙一切種智。",
    "T08n0223_016:0335b12_54": "諸天子！",
    "T08n0223_016:0335b12_55": "是法名無礙相，如虛空等故，如、法性、法住、實際、不可思議性等故，空、無相、無作等故。",
    "T08n0223_016:0335b14_56": "是法不生相，色不生不可得故，受想行識不生不可得故，乃至一切種智不生不可得故。",
    "T08n0223_016:0335b16_57": "是法無處，色處不可得故，受想行識處不可得故，乃至一切種智處不可得故。」",
    "T08n0223_016:0335b18_58": "是時欲、色界諸天子白佛言：「世尊！",
    "T08n0223_016:0335b18_59": "須菩提是佛子，隨佛口生。",
    "T08n0223_016:0335b19_60": "何以故？",
    "T08n0223_016:0335b19_61": "須菩提所說皆與空合。」",
    "T08n0223_016:0335b20_62": "爾時須菩提語諸天子：「汝等言：『須菩提是佛子，隨佛生。』",
    "T08n0223_016:0335b21_63": "云何為隨佛生？",
    "T08n0223_016:0335b21_64": "諸天子！",
    "T08n0223_016:0335b22_65": "如相故，須菩提隨佛生。",
    "T08n0223_016:0335b22_66": "何以故？",
    "T08n0223_016:0335b22_67": "如來如相不來不去，須菩提如相亦不來不去，是故須菩提隨佛生。",
    "T08n0223_016:0335b24_68": "復次，須菩提從本以來隨佛生。",
    "T08n0223_016:0335b25_69": "何以故？",
    "T08n0223_016:0335b25_70": "如來如相即是一切法如相，一切法如相即是如來如相。",
    "T08n0223_016:0335b26_71": "是如相中亦無如相，是故須菩提為隨佛生。",
    "T08n0223_016:0335b27_72": "復次，如來如常住相，須菩提如亦常住相。",
    "T08n0223_016:0335b28_73": "如來如相無異無別，須菩提如相亦如是無異無別。",
    "T08n0223_016:0335c01_74": "是故須菩提為隨佛生。",
    "T08n0223_016:0335c01_75": "如來如相無有礙處，一切法如相亦無礙處。",
    "T08n0223_016:0335c02_76": "是如來如相、一切法如相，一如，無二無別。",
    "T08n0223_016:0335c03_77": "是如相無作，終不不如，是故是如相一如，無二無別，是故須菩提為隨佛生。",
    "T08n0223_016:0335c05_78": "如來如相一切處無念無別，須菩提如相亦如是一切處無念無別。",
    "T08n0223_016:0335c07_0": "如來如相不異不別不可得，須菩提如相亦如是。",
    "T08n0223_016:0335c08_1": "以是故，須菩提為隨佛生。",
    "T08n0223_016:0335c08_2": "如來如相不遠離諸法如相，是如終不不如，是故須菩提如不異故，為隨佛生，亦無所隨。",
    "T08n0223_016:0335c10_3": "復次，如來如相不過去不未來不現在，諸法如相亦不過去不未來不現在，是故須菩提為隨佛生。",
    "T08n0223_016:0335c13_4": "復次，如來如不在過去如中，過去如不在如來如中。",
    "T08n0223_016:0335c14_5": "如來如不在未來如中，未來如不在如來如中。",
    "T08n0223_016:0335c15_6": "如來如不在現在如中，現在如不在如來如中。",
    "T08n0223_016:0335c16_7": "過去未來現在如、如來如，一如，無二無別。",
    "T08n0223_016:0335c17_8": "色如、如來如，受想行識如、如來如，是色如、受想行識如、如來如，一如，無二無別。",
    "T08n0223_016:0335c19_9": "我如乃至知者見者如、如來如，一如，無二無別。",
    "T08n0223_016:0335c20_10": "檀那波羅蜜如乃至般若波羅蜜如、內空如乃至無法有法空如、四念處如乃至一切種智如、如來如，一如，無二無別。」",
    "T08n0223_016:0335c23_11": "「須菩提！",
    "T08n0223_016:0335c23_12": "菩薩摩訶薩得是如故，名為如來。」",
    "T08n0223_016:0335c24_13": "說是如相品時，是三千大千世界大地六種震動：東踊西沒，西踊東沒，南踊北沒，北踊南沒，中央踊四邊沒，四邊踊中央沒。",
    "T08n0223_016:0335c27_14": "是時諸欲天子、諸色天子，以天末栴檀香散佛上及散須菩提上，白佛言：「未曾有也。",
    "T08n0223_016:0335c29_15": "世尊！",
    "T08n0223_016:0336a01_0": "須菩提以如來如隨佛生。」",
    "T08n0223_016:0336a01_1": "須菩提復為諸天子說言：「諸天子！",
    "T08n0223_016:0336a02_2": "須菩提不從色中隨佛生，亦不從色如中隨佛生；不離色隨佛生，亦不離色如隨佛生。",
    "T08n0223_016:0336a04_3": "須菩提不從受想行識中隨佛生，亦不從受想行識如中隨佛生；不離受想行識隨佛生，亦不離受想行識如隨佛生。",
    "T08n0223_016:0336a07_4": "乃至不從一切種智中隨佛生，亦不從一切種智如中隨佛生；亦不離一切種智中隨佛生，亦不離一切種智如中隨佛生。",
    "T08n0223_016:0336a10_5": "須菩提不從無為中隨佛生，亦不從無為如中隨佛生；亦不離無為中隨佛生，亦不離無為如中隨佛生。",
    "T08n0223_016:0336a13_6": "何以故？",
    "T08n0223_016:0336a13_7": "是一切法皆無所有、不可得，無隨生者亦無隨生法。」",
    "T08n0223_016:0336a14_8": "爾時舍利弗白佛言：「世尊！",
    "T08n0223_016:0336a15_9": "是如實不虛，法相、法住、法位甚深，是中色不可得，色如不可得。",
    "T08n0223_016:0336a16_10": "何以故？",
    "T08n0223_016:0336a16_11": "色尚不可得，何況色如當可得？",
    "T08n0223_016:0336a17_12": "受想行識不可得，受想行識如不可得。",
    "T08n0223_016:0336a18_13": "何以故？",
    "T08n0223_016:0336a18_14": "受想行識尚不可得，何況受想行識如當可得？",
    "T08n0223_016:0336a19_15": "乃至一切種智不可得，一切種智如不可得。",
    "T08n0223_016:0336a20_16": "何以故？",
    "T08n0223_016:0336a21_17": "一切種智尚不可得，何況一切種智如當可得？」",
    "T08n0223_016:0336a22_18": "佛告舍利弗：「如是，如是！",
    "T08n0223_016:0336a22_19": "舍利弗！",
    "T08n0223_016:0336a23_0": "是如實不虛，法相、法住、法位甚深，是中色不可得，色如不可得。",
    "T08n0223_016:0336a24_1": "何以故？",
    "T08n0223_016:0336a24_2": "色尚不可得，何況色如當可得？",
    "T08n0223_016:0336a25_3": "乃至一切種智不可得，一切種智如不可得。",
    "T08n0223_016:0336a26_4": "何以故？",
    "T08n0223_016:0336a26_5": "一切種智尚不可得，何況一切種智如當可得？」",
    "T08n0223_016:0336a27_6": "舍利弗說是如相時，二百比丘不受一切法故，漏盡，得阿羅漢。",
    "T08n0223_016:0336a29_7": "五百比丘尼遠塵離垢，諸法中得法眼，生天人中。",
    "T08n0223_016:0336b01_8": "五千菩薩摩訶薩得無生法忍。",
    "T08n0223_016:0336b02_9": "六十菩薩諸法不受故，漏盡，心得解脫，成阿羅漢。",
    "T08n0223_016:0336b03_10": "「舍利弗！",
    "T08n0223_016:0336b03_11": "是六十菩薩先世值五百佛親近供養，於五百佛法中行布施、持戒、忍辱、精進、禪定，無般若波羅蜜，無方便力故，行別異相，作是念：『是布施、是持戒、是忍辱、是精進、是禪定。』",
    "T08n0223_016:0336b07_12": "無般若波羅蜜，無方便力故，布施、持戒、忍辱、精進、禪定行異別相。",
    "T08n0223_016:0336b09_13": "行異別相故，不得無異相。",
    "T08n0223_016:0336b09_14": "不得無異相故，不得入菩薩位。",
    "T08n0223_016:0336b10_15": "不得入菩薩位故，得須陀洹果乃至得阿羅漢果。",
    "T08n0223_016:0336b11_16": "舍利弗！",
    "T08n0223_016:0336b12_17": "菩薩摩訶薩雖有道若空、若無相、若無作法，遠離般若波羅蜜無方便力故，便於實際作證，取聲聞乘。」",
    "T08n0223_016:0336b14_18": "舍利弗白佛言：「世尊！",
    "T08n0223_016:0336b15_19": "何因緣故，俱行空、無相、無作法，遠離方便力，於實際作證，取聲聞乘？",
    "T08n0223_016:0336b16_20": "菩薩摩訶薩亦修空、無相、無作法，有方便力故，得阿耨多羅三藐三菩提？」",
    "T08n0223_016:0336b18_21": "佛告舍利弗：「有菩薩遠離薩婆若心，修空、無相、無作法，無方便力故，取聲聞乘。",
    "T08n0223_016:0336b20_22": "舍利弗！",
    "T08n0223_016:0336b20_23": "復有菩薩摩訶薩不遠離薩婆若心，修空、無相、無作法，有方便力故，入菩薩位，得阿耨多羅三藐三菩提。",
    "T08n0223_016:0336b23_24": "舍利弗！",
    "T08n0223_016:0336b23_25": "譬如有鳥身長百由旬若二百三百由旬而無有翅，從三十三天自投閻浮提。",
    "T08n0223_016:0336b25_26": "舍利弗！",
    "T08n0223_016:0336b25_27": "於汝意云何，是鳥中道作是念：『欲還上三十三天。』",
    "T08n0223_016:0336b26_28": "能得還不？」",
    "T08n0223_016:0336b26_29": "「不得也，世尊！」",
    "T08n0223_016:0336b27_30": "「舍利弗！",
    "T08n0223_016:0336b27_31": "是鳥復作是願：『到閻浮提，欲使身不痛不惱。』",
    "T08n0223_016:0336b28_32": "舍利弗！",
    "T08n0223_016:0336b28_33": "於汝意云何，是鳥得不痛不惱不？」",
    "T08n0223_016:0336b29_34": "舍利弗言：「不得也，世尊！",
    "T08n0223_016:0336c01_35": "是鳥到地，若痛若惱若死、若死等苦。",
    "T08n0223_016:0336c01_36": "何以故？",
    "T08n0223_016:0336c02_37": "世尊！",
    "T08n0223_016:0336c02_38": "是鳥身大而無翅故。」",
    "T08n0223_016:0336c02_39": "「舍利弗！",
    "T08n0223_016:0336c02_40": "菩薩摩訶薩亦如是。",
    "T08n0223_016:0336c03_41": "雖如恒河沙等劫修布施、持戒、忍辱、精進、禪定，發大事、生大心，為得阿耨多羅三藐三菩提故，受無量願。",
    "T08n0223_016:0336c05_42": "是菩薩遠離般若波羅蜜方便力故，若墮阿羅漢、若墮辟支佛道。",
    "T08n0223_016:0336c07_43": "何以故？",
    "T08n0223_016:0336c07_44": "是菩薩遠離薩婆若心布施、持戒、忍辱、精進、禪定，無般若波羅蜜無方便力故，墮聲聞地、若辟支佛道中。",
    "T08n0223_016:0336c10_0": "舍利弗！",
    "T08n0223_016:0336c10_1": "菩薩摩訶薩雖念過去未來現在諸佛持戒、禪定、智慧、解脫、解脫知見，取相受持，是人不知不解諸佛戒、定、慧、解脫、解脫知見，但聞空、無相、無作名字聲，而取名字聲迴向阿耨多羅三藐三菩提。",
    "T08n0223_016:0336c14_2": "菩薩摩訶薩若如是迴向，住聲聞、辟支佛地中，不能得過。",
    "T08n0223_016:0336c16_3": "何以故？",
    "T08n0223_016:0336c16_4": "遠離般若波羅蜜方便力，持諸善根迴向阿耨多羅三藐三菩提故。",
    "T08n0223_016:0336c17_5": "舍利弗！",
    "T08n0223_016:0336c18_6": "有菩薩摩訶薩從初發意以來，不遠離薩婆若心，行布施、持戒、忍辱、精進、禪定。",
    "T08n0223_016:0336c19_7": "不遠離般若波羅蜜方便力故，不取相於過去未來現在諸佛戒、定、慧、解脫、解脫知見，不取空解脫門相，不取無相、無作解脫門相。",
    "T08n0223_016:0336c23_0": "舍利弗！",
    "T08n0223_016:0336c23_1": "當知是菩薩摩訶薩不墮聲聞、辟支佛道，直至阿耨多羅三藐三菩提。",
    "T08n0223_016:0336c24_2": "何以故？",
    "T08n0223_016:0336c25_0": "是菩薩摩訶薩從初發意以來，行布施不取相，持戒、忍辱、精進、禪定不取相，過去未來現在諸佛戒、定、慧、解脫、解脫知見不取相。",
    "T08n0223_016:0336c28_1": "舍利弗！",
    "T08n0223_016:0336c28_2": "是名菩薩方便力，以離相心行布施、持戒、忍辱、精進、禪定，乃至離相心行一切種智。」",
    "T08n0223_016:0337a01_3": "舍利弗白佛言：「世尊！",
    "T08n0223_016:0337a01_4": "如我解佛所說義，若菩薩摩訶薩不遠離般若波羅蜜方便力，當知是菩薩近阿耨多羅三藐三菩提。",
    "T08n0223_016:0337a04_5": "何以故？",
    "T08n0223_016:0337a04_6": "是菩薩摩訶薩從初發心以來，無法可知，若色、若受想行識，乃至一切種智。",
    "T08n0223_016:0337a06_7": "世尊！",
    "T08n0223_016:0337a06_8": "有求菩薩道善男子、善女人，遠離般若波羅蜜及方便力，當知是人於阿耨多羅三藐三菩提或得或不得。",
    "T08n0223_016:0337a08_9": "何以故？",
    "T08n0223_016:0337a08_10": "世尊！",
    "T08n0223_016:0337a08_11": "是求菩薩道善男子、善女人，所有布施皆取相，所有持戒、忍辱、精進、禪定皆取相。",
    "T08n0223_016:0337a10_12": "以是故，是善男子、善女人於阿耨多羅三藐三菩提不定。",
    "T08n0223_016:0337a12_13": "世尊！",
    "T08n0223_016:0337a12_14": "以是因緣故，菩薩摩訶薩欲得阿耨多羅三藐三菩提，不應遠離般若波羅蜜方便力。",
    "T08n0223_016:0337a14_15": "是菩薩摩訶薩住般若波羅蜜方便力中，以無得無相心應布施、持戒、忍辱精、進禪、定，乃至以無得無相心應修一切種智。」",
    "T08n0223_016:0337a17_16": "爾時欲、色界諸天子白佛言：「世尊！",
    "T08n0223_016:0337a17_17": "阿耨多羅三藐三菩提難得。",
    "T08n0223_016:0337a18_18": "何以故？",
    "T08n0223_016:0337a18_19": "是菩薩摩訶薩應知一切諸法，是法亦不可得。」",
    "T08n0223_016:0337a19_20": "佛言：「如是，如是！",
    "T08n0223_016:0337a20_21": "諸天子！",
    "T08n0223_016:0337a20_22": "阿耨多羅三藐三菩提難得，我不得一切法。",
    "T08n0223_016:0337a21_23": "一切種智亦無所得。",
    "T08n0223_016:0337a22_24": "無能知、無可知、無知者。",
    "T08n0223_016:0337a22_25": "何以故？",
    "T08n0223_016:0337a22_26": "諸法畢竟淨故。」",
    "T08n0223_016:0337a23_27": "須菩提白佛言：「世尊！",
    "T08n0223_016:0337a23_28": "如佛所說，阿耨多羅三藐三菩提難得。",
    "T08n0223_016:0337a24_29": "如我解佛所說義，我心思惟是阿耨多羅三藐三菩提易得。",
    "T08n0223_016:0337a26_0": "何以故？",
    "T08n0223_016:0337a26_1": "無有得阿耨多羅三藐三菩提者，亦無可得法。",
    "T08n0223_016:0337a27_2": "一切法一切法相空，無法可得、無能得者。",
    "T08n0223_016:0337a28_3": "何以故？",
    "T08n0223_016:0337a28_4": "一切法空故。",
    "T08n0223_016:0337a28_5": "亦無法可增、亦無法可減。",
    "T08n0223_016:0337a29_6": "所謂布施、持戒、忍辱、精進、禪定，乃至一切種智，是法皆無可得者、無能得者。",
    "T08n0223_016:0337b02_7": "世尊！",
    "T08n0223_016:0337b02_8": "以是因緣故，我意謂阿耨多羅三藐三菩提為易得。",
    "T08n0223_016:0337b03_9": "何以故？",
    "T08n0223_016:0337b03_10": "世尊！",
    "T08n0223_016:0337b04_0": "色色相空，受想行識識相空，乃至一切種智一切種智相空。」",
    "T08n0223_016:0337b05_1": "舍利弗語須菩提：「若一切法空如虛空，虛空不作是念：『我當得阿耨多羅三藐三菩提。』",
    "T08n0223_016:0337b07_2": "若菩薩摩訶薩信解一切諸法空如虛空，是阿耨多羅三藐三菩提易得者，今恒河沙等諸菩薩摩訶薩求阿耨多羅三藐三菩提，何以退還？",
    "T08n0223_016:0337b10_3": "須菩提！",
    "T08n0223_016:0337b10_4": "以是故知，阿耨多羅三藐三菩提不易得。」",
    "T08n0223_016:0337b11_5": "須菩提語舍利弗：「於意云何，色於阿耨多羅三藐三菩提退還不？」",
    "T08n0223_016:0337b13_6": "舍利弗言：「不。」",
    "T08n0223_016:0337b13_7": "「受想行識於阿耨多羅三藐三菩提退還不？」",
    "T08n0223_016:0337b14_8": "舍利弗言：「不。」",
    "T08n0223_016:0337b14_9": "「乃至一切種智於阿耨多羅三藐三菩提退還不？」",
    "T08n0223_016:0337b15_10": "舍利弗言：「不。」",
    "T08n0223_016:0337b16_11": "「離色，有法於阿耨多羅三藐三菩提退還不？」",
    "T08n0223_016:0337b17_12": "舍利弗言：「不。」",
    "T08n0223_016:0337b17_13": "「離受想行識，有法於阿耨多羅三藐三菩提退還不？」",
    "T08n0223_016:0337b18_14": "舍利弗言：「不。」",
    "T08n0223_016:0337b19_15": "「乃至離一切種智，有法於阿耨多羅三藐三菩提退還不？」",
    "T08n0223_016:0337b20_16": "舍利弗言：「不。」",
    "T08n0223_016:0337b20_17": "「舍利弗！",
    "T08n0223_016:0337b21_0": "於意云何，色如相於阿耨多羅三藐三菩提退還不？」",
    "T08n0223_016:0337b22_1": "舍利弗言：「不。」",
    "T08n0223_016:0337b22_2": "「受想行識如相乃至一切種智如相，於阿耨多羅三藐三菩提退還不？」",
    "T08n0223_016:0337b24_3": "舍利弗言：「不。」",
    "T08n0223_016:0337b24_4": "「離色如相，有法於阿耨多羅三藐三菩提退還不？」",
    "T08n0223_016:0337b25_5": "舍利弗言：「不。」",
    "T08n0223_016:0337b25_6": "「離受想行識如相，乃至離一切種智如相，有法於阿耨多羅三藐三菩提退還不？」",
    "T08n0223_016:0337b27_7": "舍利弗言：「不。」",
    "T08n0223_016:0337b28_8": "「舍利弗！",
    "T08n0223_016:0337b28_9": "於意云何，如於阿耨多羅三藐三菩提退還不？」",
    "T08n0223_016:0337b29_10": "舍利弗言：「不。」",
    "T08n0223_016:0337b29_11": "「法性、法住、法位、實際、不可思議性於阿耨多羅三藐三菩提退還不？」",
    "T08n0223_016:0337c02_12": "舍利弗言：「不。」",
    "T08n0223_016:0337c02_13": "「舍利弗！",
    "T08n0223_016:0337c02_14": "於意云何，離如，有法於阿耨多羅三藐三菩提退還不？」",
    "T08n0223_016:0337c03_15": "舍利弗言：「不。」",
    "T08n0223_016:0337c04_16": "「離法性、法住、法位、實際、不可思議性，有法於阿耨多羅三藐三菩提退還不？」",
    "T08n0223_016:0337c05_17": "舍利弗言：「不。」",
    "T08n0223_016:0337c06_18": "須菩提語舍利弗：「若諸法畢竟不可得，何等法於阿耨多羅三藐三菩提退還？」",
    "T08n0223_016:0337c08_0": "舍利弗語須菩提：「如須菩提所說，是法忍中無有菩薩於阿耨多羅三藐三菩提退還者、若不退還。",
    "T08n0223_016:0337c10_1": "佛說求道者有三種：阿羅漢道、辟支佛道、佛道。",
    "T08n0223_016:0337c11_2": "是三種為無分別。",
    "T08n0223_016:0337c11_3": "如須菩提說，獨有一菩薩摩訶薩求佛道。」",
    "T08n0223_016:0337c12_4": "是時富樓那彌多羅尼子語舍利弗：「應當問須菩提，為有一菩薩乘不？」",
    "T08n0223_016:0337c14_5": "爾時舍利弗問須菩提：「須菩提！",
    "T08n0223_016:0337c15_6": "為欲說有一菩薩乘？」",
    "T08n0223_016:0337c15_7": "須菩提語舍利弗：「於諸法如中，欲使有三種乘——聲聞乘、辟支佛乘、佛乘——耶？」",
    "T08n0223_016:0337c17_8": "舍利弗言：「不也。」",
    "T08n0223_016:0337c18_0": "「舍利弗！",
    "T08n0223_016:0337c18_1": "如中可得分別有三乘不？」",
    "T08n0223_016:0337c18_2": "舍利弗言：「不也。」",
    "T08n0223_016:0337c19_3": "「舍利弗！",
    "T08n0223_016:0337c19_4": "是如有若一相若二相若三相不？」",
    "T08n0223_016:0337c20_5": "舍利弗言：「不也。」",
    "T08n0223_016:0337c20_6": "「舍利弗！",
    "T08n0223_016:0337c20_7": "汝欲於如中乃至有一菩薩不？」",
    "T08n0223_016:0337c21_8": "舍利弗言：「不也。」",
    "T08n0223_016:0337c21_9": "「如是四種中，三乘人不可得。",
    "T08n0223_016:0337c22_10": "舍利弗！",
    "T08n0223_016:0337c22_11": "云何作是念：『是求聲聞乘人；是求辟支佛乘人；是求佛乘人。』",
    "T08n0223_016:0337c24_12": "舍利弗！",
    "T08n0223_016:0337c24_13": "菩薩摩訶薩聞是諸法如相，心不驚不沒不悔不疑，是名菩薩摩訶薩能成就阿耨多羅三藐三菩提。」",
    "T08n0223_016:0337c26_14": "爾時佛讚須菩提言：「善哉，善哉！",
    "T08n0223_016:0337c27_15": "須菩提！",
    "T08n0223_016:0337c27_16": "汝所說者皆是佛力。",
    "T08n0223_016:0337c28_17": "須菩提！",
    "T08n0223_016:0337c28_18": "若菩薩摩訶薩聞說是如無有諸法別異，心不驚不怖不畏不難不沒不悔，當知是菩薩能成就阿耨多羅三藐三菩提。」",
    "T08n0223_016:0338a02_19": "舍利弗白佛言：「世尊！",
    "T08n0223_016:0338a02_20": "成就何等菩提？」",
    "T08n0223_016:0338a03_21": "佛言：「成就佛阿耨多羅三藐三菩提。」",
    "T08n0223_016:0338a04_0": "須菩提白佛言：「世尊！",
    "T08n0223_016:0338a04_1": "若菩薩摩訶薩欲成就阿耨多羅三藐三菩提，應云何行？」",
    "T08n0223_016:0338a05_2": "佛言：「應起等心，於一切眾生亦等心與語，無有偏黨。",
    "T08n0223_016:0338a07_3": "於一切眾生中起大慈心，亦以大慈心與語。",
    "T08n0223_016:0338a08_4": "於一切眾生中下意，亦以下意與語。",
    "T08n0223_016:0338a09_5": "於一切眾生中應生安隱心，亦以安隱心與語。",
    "T08n0223_016:0338a10_6": "於一切眾生中應生無礙心，亦以無礙心與語。",
    "T08n0223_016:0338a11_7": "於一切眾生中應生無惱心，亦以無惱心與語。",
    "T08n0223_016:0338a12_8": "於一切眾生中應生愛敬心，如父如母、如兄如弟、如姊妹、如兒子、如親族、如知識，亦以愛敬心與語。",
    "T08n0223_016:0338a15_9": "是菩薩摩訶薩應自不殺生，亦教人不殺生，讚不殺生法，歡喜讚歎諸不殺者。",
    "T08n0223_016:0338a17_10": "乃至自不行邪見，亦教他人不行邪見，讚歎不邪見法，歡喜讚歎不邪見者。",
    "T08n0223_016:0338a19_11": "如是，須菩提！",
    "T08n0223_016:0338a19_12": "菩薩摩訶薩欲成就阿耨多羅三藐三菩提，當如是行。",
    "T08n0223_016:0338a20_13": "「復次，須菩提！",
    "T08n0223_016:0338a21_14": "菩薩摩訶薩欲成就阿耨多羅三藐三菩提，應自行初禪，亦教他人行初禪，讚歎行初禪法，歡喜讚歎行初禪者；二禪、三禪、四禪亦如是。",
    "T08n0223_016:0338a24_15": "「復次，須菩提！",
    "T08n0223_016:0338a24_16": "菩薩摩訶薩欲成就阿耨多羅三藐三菩提，應自行慈心，亦教人行慈心，讚歎行慈心法，歡喜讚歎行慈心者；悲、喜、捨心亦如是。",
    "T08n0223_016:0338a27_17": "自行虛空處，亦教人行虛空處，讚歎行虛空處法，歡喜讚歎行虛空處者；識處、無所有處、非有想非無想處亦如是。",
    "T08n0223_016:0338b02_18": "自具足檀那波羅蜜，亦教人具足檀那波羅蜜，讚歎具足檀那波羅蜜法，歡喜讚歎具足檀那波羅蜜者；尸羅波羅蜜，羼提、毘梨耶、禪那、般若波羅蜜亦如是。",
    "T08n0223_016:0338b06_19": "復次，菩薩摩訶薩欲成就阿耨多羅三藐三菩提，自行內空，亦教人行內空，讚歎行內空法，歡喜讚歎行內空者；乃至無法有法空亦如是。",
    "T08n0223_016:0338b09_20": "自行四念處，亦教人行四念處，讚歎行四念處法，歡喜讚歎行四念處者；乃至八聖道分亦如是。",
    "T08n0223_016:0338b12_0": "自修空三昧，無相、無作三昧，亦教人修空、無相、無作三昧，讚歎修空、無相、無作三昧法，歡喜讚歎修空、無相、無作三昧者。",
    "T08n0223_016:0338b14_1": "自行八背捨，亦教人行八背捨，讚歎行八背捨法，歡喜讚歎行八背捨者；自行九次第定，亦教人行九次第定，讚歎行九次第定法，歡喜讚歎行九次第定者。",
    "T08n0223_016:0338b18_2": "自具足佛十力，亦教人具足佛十力，讚歎具足佛十力法，歡喜讚歎具足佛十力者；自行四無所畏、四無礙智、十八不共法、大慈大悲，亦教人行四無所畏乃至大慈大悲，讚歎行四無所畏乃至大慈大悲法，歡喜讚歎行四無所畏乃至大慈大悲者。",
    "T08n0223_016:0338b24_3": "自逆順觀十二因緣，亦教人行逆順觀十二因緣，讚歎逆順觀十二因緣法，歡喜讚歎逆順觀十二因緣者。",
    "T08n0223_016:0338b27_4": "須菩提！",
    "T08n0223_016:0338b27_5": "菩薩摩訶薩欲成就阿耨多羅三藐三菩提，應如是行。",
    "T08n0223_016:0338b28_6": "「復次，須菩提！",
    "T08n0223_016:0338b28_7": "菩薩摩訶薩欲成就阿耨多羅三藐三菩提，自應知苦、斷集、證滅、修道，亦教人知苦、斷集、證滅、修道，讚歎知苦、斷集、證滅、修道法，歡喜讚歎知苦、斷集、證滅、修道者。",
    "T08n0223_016:0338c03_8": "自生須陀洹果證智、亦不證實際，亦教人著須陀洹果中，讚歎須陀洹果法，歡喜讚歎得須陀洹果者；斯陀含果、阿那含果、阿羅漢果亦如是。",
    "T08n0223_016:0338c07_9": "自生辟支佛道證智，亦不證辟支佛道，亦教人著辟支佛道中，讚歎得辟支佛道法，歡喜讚歎得辟支佛道者。",
    "T08n0223_016:0338c09_10": "自入菩薩位，亦教人入菩薩位，讚歎入菩薩位法，歡喜讚歎入菩薩位者。",
    "T08n0223_016:0338c11_11": "自淨佛國土、成就眾生，亦教人淨佛國土、成就眾生，讚歎淨佛國土、成就眾生法，歡喜讚歎淨佛國土、成就眾生者。",
    "T08n0223_016:0338c14_12": "自起菩薩神通，亦教人起菩薩神通，讚歎起菩薩神通法，歡喜讚歎起菩薩神通者。",
    "T08n0223_016:0338c16_13": "自生一切種智，亦教人生一切種智，讚歎生一切種智法，歡喜讚歎生一切種智者。",
    "T08n0223_016:0338c18_14": "自斷一切結使習，亦教人斷一切結使習，讚歎斷一切結使習法，歡喜讚歎斷一切結使習者。",
    "T08n0223_016:0338c20_15": "須菩提！",
    "T08n0223_016:0338c21_16": "菩薩摩訶薩欲成就阿耨多羅三藐三菩提，應如是行。",
    "T08n0223_016:0338c22_17": "「復次，須菩提！",
    "T08n0223_016:0338c22_18": "菩薩摩訶薩欲成就阿耨多羅三藐三菩提，自取壽命成就，亦教人取壽命成就，讚歎取壽命成就法，歡喜讚歎取壽命成就者。",
    "T08n0223_016:0338c25_19": "自成就法住，亦教人成就法住，讚歎成就法住法，歡喜讚歎成就法住者。",
    "T08n0223_016:0338c27_20": "須菩提！",
    "T08n0223_016:0338c27_21": "菩薩摩訶薩欲成就阿耨多羅三藐三菩提，應如是行，亦應如是學般若波羅蜜方便力。",
    "T08n0223_016:0338c29_22": "是菩薩如是學、如是行時，當得無礙色，得無礙受想行識，乃至得無礙法住。",
    "T08n0223_016:0339a02_23": "何以故？",
    "T08n0223_016:0339a02_24": "是菩薩摩訶薩從本以來不受色，不受受想行識，乃至不受一切種智。",
    "T08n0223_016:0339a04_25": "何以故？",
    "T08n0223_016:0339a04_26": "色不受者為非色，乃至一切種智不受者為非一切種智。」",
    "T08n0223_016:0339a06_27": "說是菩薩行品時，二千菩薩得無生法忍。",
    "T08n0223_016:0339a07_28": "◎摩訶般若波羅蜜經不退品第五十五須菩提白佛言：「世尊！",
    "T08n0223_016:0339a09_29": "以何等行、何等類、何等相貌，知是阿惟越致菩薩摩訶薩？」",
    "T08n0223_016:0339a10_30": "佛告須菩提：「若菩薩摩訶薩能知凡夫地、聲聞地、辟支佛地、佛地是諸地如相中無二無別，亦不念亦不分別，入是如中聞是事直過無疑。",
    "T08n0223_016:0339a14_31": "何以故？",
    "T08n0223_016:0339a14_32": "是如中無一無二相故。",
    "T08n0223_016:0339a14_33": "是菩薩摩訶薩亦不作無益語，但說利益相應語，不視他人長短。",
    "T08n0223_016:0339a16_34": "須菩提！",
    "T08n0223_016:0339a16_35": "以是行、類、相貌，知是阿惟越致菩薩摩訶薩。」",
    "T08n0223_016:0339a17_36": "須菩提言：「世尊！",
    "T08n0223_016:0339a18_37": "復以何行、類、相貌，知是阿惟越致菩薩摩訶薩？」",
    "T08n0223_016:0339a19_38": "佛告須菩提：「若菩薩摩訶薩能觀一切法無行、無類、無相貌，當知是名阿惟越致菩薩摩訶薩。」",
    "T08n0223_016:0339a21_39": "須菩提白佛言：「世尊！",
    "T08n0223_016:0339a22_0": "若一切法無行、無類、無相貌，菩薩於何等法轉，名不轉？」",
    "T08n0223_016:0339a23_1": "佛言：「若菩薩摩訶薩色中轉，受想行識中轉，是名菩薩不轉。",
    "T08n0223_016:0339a24_2": "「復次，須菩提！",
    "T08n0223_016:0339a25_3": "菩薩摩訶薩檀那波羅蜜中轉，乃至般若波羅蜜中轉；內空中乃至無法有法空中轉；四念處中乃至十八不共法中轉；聲聞、辟支佛地中轉，乃至阿耨多羅三藐三菩提中轉，當知是菩薩摩訶薩不轉。",
    "T08n0223_016:0339a29_4": "何以故？",
    "T08n0223_016:0339a29_5": "須菩提！",
    "T08n0223_016:0339b01_0": "色性無，是菩薩何所住？",
    "T08n0223_016:0339b01_1": "乃至阿耨多羅三藐三菩提性無，是菩薩何所住？",
    "T08n0223_016:0339b02_2": "「復次，須菩提！",
    "T08n0223_016:0339b03_3": "菩薩摩訶薩不觀相外道沙門、婆羅門面貌言語，不作是念：『是諸外道，若沙門、若婆羅門實知實見，若說正見，無有是事。』",
    "T08n0223_016:0339b05_4": "復次，菩薩不生疑、不著戒取、不墮邪見，亦不求世俗吉事以為清淨，不以華香瓔珞幡蓋伎樂禮拜供養餘天。",
    "T08n0223_016:0339b08_5": "須菩提！",
    "T08n0223_016:0339b08_6": "以是行、類、相貌，當知是名阿惟越致菩薩摩訶薩。",
    "T08n0223_016:0339b10_7": "「復次，須菩提！",
    "T08n0223_016:0339b10_8": "阿惟越致菩薩摩訶薩常不生下賤家，乃至不生八難之處，常不受女人身。",
    "T08n0223_016:0339b12_9": "須菩提！",
    "T08n0223_016:0339b12_10": "以是行、類、相貌，當知是名阿惟越致菩薩摩訶薩。",
    "T08n0223_016:0339b13_11": "「復次，須菩提！",
    "T08n0223_016:0339b13_12": "菩薩摩訶薩常行十善道，自不殺生，不教人殺生，讚歎不殺生法，歡喜讚歎不殺生者；乃至自不邪見，不教人邪見，不讚歎邪見法，不歡喜讚歎行邪見者。",
    "T08n0223_016:0339b17_13": "須菩提！",
    "T08n0223_016:0339b17_14": "以是行、類、相貌，當知是名阿惟越致菩薩摩訶薩。",
    "T08n0223_016:0339b18_15": "「復次，須菩提！",
    "T08n0223_016:0339b19_16": "菩薩摩訶薩乃至夢中，亦不行十不善道。",
    "T08n0223_016:0339b20_17": "以是行、類、相貌，當知是名阿惟越致菩薩摩訶薩。",
    "T08n0223_016:0339b21_18": "「復次，須菩提！",
    "T08n0223_016:0339b21_19": "菩薩摩訶薩為益一切眾生故，行檀那波羅蜜；乃至為益一切眾生故，行般若波羅蜜。",
    "T08n0223_016:0339b23_20": "須菩提！",
    "T08n0223_016:0339b23_21": "以是行、類、相貌，當知是名阿惟越致菩薩摩訶薩。",
    "T08n0223_016:0339b25_22": "「復次，須菩提！",
    "T08n0223_016:0339b25_23": "菩薩摩訶薩所有諸法，受讀誦說、正憶念，所謂修妬路乃至憂波提舍。",
    "T08n0223_016:0339b27_24": "是菩薩法施時，作是念：『是法施因緣故，滿一切眾生願。",
    "T08n0223_016:0339b28_25": "以是法施功德，與一切眾生共之，迴向阿耨多羅三藐三菩提。』",
    "T08n0223_016:0339b29_26": "「須菩提！",
    "T08n0223_016:0339c01_27": "以是行、類、相貌，當知是名阿惟越致菩薩摩訶薩。",
    "T08n0223_016:0339c02_28": "「復次，須菩提！",
    "T08n0223_016:0339c02_29": "菩薩摩訶薩於甚深法中不疑不悔。」",
    "T08n0223_016:0339c03_30": "須菩提言：「世尊！",
    "T08n0223_016:0339c03_31": "菩薩於甚深法中，何因緣故，不疑不悔？」",
    "T08n0223_016:0339c04_32": "佛言：「是阿惟越致菩薩都不見有法可生疑處，若色受想行識，乃至阿耨多羅三藐三菩提，不見是法可生疑處悔處。",
    "T08n0223_016:0339c07_33": "須菩提！",
    "T08n0223_016:0339c07_34": "以是行、類、相貌，當知是名阿惟越致菩薩摩訶薩。",
    "T08n0223_016:0339c09_0": "「復次，須菩提！",
    "T08n0223_016:0339c09_1": "菩薩摩訶薩身、口、意業柔軟。",
    "T08n0223_016:0339c10_0": "須菩提！",
    "T08n0223_016:0339c10_1": "以是行、類、相貌，當知是名阿惟越致菩薩摩訶薩。",
    "T08n0223_016:0339c11_2": "「復次，須菩提！",
    "T08n0223_016:0339c11_3": "菩薩摩訶薩以慈身、口、意業成就。",
    "T08n0223_016:0339c12_4": "須菩提！",
    "T08n0223_016:0339c12_5": "以是行、類、相貌，當知是名阿惟越致菩薩摩訶薩。",
    "T08n0223_016:0339c13_6": "「復次，須菩提！",
    "T08n0223_016:0339c14_7": "菩薩摩訶薩不與五蓋俱——婬欲、瞋恚、睡眠、掉、悔疑。",
    "T08n0223_016:0339c15_8": "須菩提！",
    "T08n0223_016:0339c15_9": "以是行、類、相貌，當知是名阿惟越致菩薩摩訶薩。",
    "T08n0223_016:0339c16_10": "「復次，須菩提！",
    "T08n0223_016:0339c17_11": "菩薩摩訶薩一切處無所愛著。",
    "T08n0223_016:0339c17_12": "須菩提！",
    "T08n0223_016:0339c18_0": "以是行、類、相貌，當知是名阿惟越致菩薩摩訶薩。",
    "T08n0223_016:0339c19_1": "「復次，須菩提！",
    "T08n0223_016:0339c19_2": "菩薩摩訶薩出入去來、坐臥行住，常念一心。",
    "T08n0223_016:0339c20_3": "出入去來、坐臥行住、舉足下足，安隱詳序，常念一心，視地而行。",
    "T08n0223_016:0339c22_4": "須菩提！",
    "T08n0223_016:0339c22_5": "以是行、類、相貌，當知是名阿惟越致菩薩摩訶薩。",
    "T08n0223_016:0339c23_6": "「復次，須菩提！",
    "T08n0223_016:0339c23_7": "菩薩摩訶薩所著衣服及諸臥具，人不惡穢，好樂淨潔、少於疾病。",
    "T08n0223_016:0339c25_8": "須菩提！",
    "T08n0223_016:0339c25_9": "以是行、類、相貌，當知是名阿惟越致菩薩摩訶薩。",
    "T08n0223_016:0339c26_10": "「復次，須菩提！",
    "T08n0223_016:0339c27_11": "常人身中有八萬戶蟲侵食其身，是阿惟越致菩薩摩訶薩身無是蟲。",
    "T08n0223_016:0339c28_12": "何以故？",
    "T08n0223_016:0339c29_0": "是菩薩功德出過世間，以是故，是菩薩無是戶蟲。",
    "T08n0223_016:0340a01_1": "是菩薩功德增益，隨其功德得身清淨、得心清淨。",
    "T08n0223_016:0340a02_2": "須菩提！",
    "T08n0223_016:0340a02_3": "以是行、類、相貌，當知是名阿惟越致菩薩摩訶薩。」",
    "T08n0223_016:0340a03_4": "須菩提白佛言：「世尊！",
    "T08n0223_016:0340a04_5": "云何菩薩摩訶薩得身清淨、得心清淨？」",
    "T08n0223_016:0340a05_6": "佛言：「菩薩摩訶薩隨其所得增益善根，滅除心曲心邪。",
    "T08n0223_016:0340a06_7": "須菩提！",
    "T08n0223_016:0340a06_8": "是名菩薩摩訶薩身清淨、心清淨。",
    "T08n0223_016:0340a07_9": "以是身、心清淨故，能過聲聞、辟支佛地，入菩薩位中。",
    "T08n0223_016:0340a08_10": "須菩提！",
    "T08n0223_016:0340a09_11": "以是行、類、相貌，當知是名阿惟越致菩薩摩訶薩。",
    "T08n0223_016:0340a10_12": "「復次，須菩提！",
    "T08n0223_016:0340a10_13": "菩薩摩訶薩不貴利養，雖行十二頭陀，不貴阿蘭若法乃至不貴但三衣法。",
    "T08n0223_016:0340a12_14": "須菩提！",
    "T08n0223_016:0340a12_15": "以是行、類、相貌，當知是名阿惟越致菩薩摩訶薩。",
    "T08n0223_016:0340a13_16": "「復次，須菩提！",
    "T08n0223_016:0340a14_17": "菩薩摩訶薩常不生慳貪心，不生破戒心、瞋動心、懈怠心、散亂心，不生愚癡心，不生嫉妬心。",
    "T08n0223_016:0340a16_18": "須菩提！",
    "T08n0223_016:0340a16_19": "以是行、類、相貌，當知是名阿惟越致菩薩摩訶薩。",
    "T08n0223_016:0340a17_20": "「復次，須菩提！",
    "T08n0223_016:0340a18_21": "菩薩摩訶薩心住不動，智慧深入，一心聽受所從聞法，及世間事皆與般若波羅蜜合。",
    "T08n0223_016:0340a20_22": "是菩薩摩訶薩不見產業之事不入法性者，是事一切皆見與般若波羅蜜合。",
    "T08n0223_016:0340a22_23": "以是因緣故，須菩提！",
    "T08n0223_016:0340a22_24": "是名阿惟越致菩薩、阿惟越致相。",
    "T08n0223_016:0340a23_25": "「復次，須菩提！",
    "T08n0223_016:0340a24_0": "若惡魔於阿惟越致菩薩前化作八大地獄，一一地獄中有千億萬菩薩，皆被燒煮受諸辛酸苦毒。",
    "T08n0223_016:0340a26_1": "語菩薩言：『是諸菩薩皆是阿惟越致，佛所授記，墮大地獄中。",
    "T08n0223_016:0340a27_2": "汝若為佛授阿惟越致記者，當入是大地獄中。",
    "T08n0223_016:0340a29_3": "佛為授汝地獄記。",
    "T08n0223_016:0340a29_4": "汝不如還捨菩薩心，可得不墮地獄，得生天上。』",
    "T08n0223_016:0340b01_5": "須菩提！",
    "T08n0223_016:0340b02_0": "若是菩薩見是事、聞是事，心不動不疑不驚，作是念：『阿惟越致菩薩若墮地獄、畜生、餓鬼中，終無是處。』",
    "T08n0223_016:0340b04_1": "須菩提！",
    "T08n0223_016:0340b04_2": "以是行、類、相貌，當知是名阿惟越致菩薩摩訶薩。",
    "T08n0223_016:0340b05_3": "「復次，須菩提！",
    "T08n0223_016:0340b06_4": "惡魔化作比丘，被服來至菩薩所，語菩薩言：『汝先聞應如是淨修六波羅蜜，乃至應如是淨修，得阿耨多羅三藐三菩提。",
    "T08n0223_016:0340b09_0": "是事汝疾悔捨。",
    "T08n0223_016:0340b09_1": "汝先於過去未來現在諸佛所，從初發心乃至法住，於其中間所作善根，隨喜迴向阿耨多羅三藐三菩提。",
    "T08n0223_016:0340b11_2": "是事汝亦疾放捨。",
    "T08n0223_016:0340b12_3": "若汝疾捨，我當語汝真佛法。",
    "T08n0223_016:0340b13_0": "汝先所聞皆非佛法、非佛教，皆是文飾合集作耳；我所說是真佛法。』",
    "T08n0223_016:0340b14_1": "若是菩薩聞作是說心驚疑悔，當知是菩薩未得諸佛授記，未定住阿惟越致性中。",
    "T08n0223_016:0340b16_2": "若是菩薩心不動不驚不疑不悔，隨順依止無作、無生法，不信他語、不隨他行，行六波羅蜜時不隨他語，乃至行阿耨多羅三藐三菩提時亦不隨他語。",
    "T08n0223_016:0340b20_3": "須菩提！",
    "T08n0223_016:0340b20_4": "譬如漏盡阿羅漢，不信他語、不隨他行，現見諸法實相，惡魔不能轉。",
    "T08n0223_016:0340b22_5": "如是，須菩提！",
    "T08n0223_016:0340b22_6": "阿惟越致菩薩摩訶薩亦如是，求聲聞道、辟支佛道人，不能破壞、不能折伏其心。",
    "T08n0223_016:0340b24_7": "須菩提！",
    "T08n0223_016:0340b24_8": "是菩薩摩訶薩必定住阿惟越致地中。",
    "T08n0223_016:0340b25_9": "不隨他語乃至佛語，不直信取，何況求聲聞、辟支佛人及惡魔、外道、梵志語，終無是處。",
    "T08n0223_016:0340b27_10": "何以故？",
    "T08n0223_016:0340b27_11": "是菩薩不見有法可隨信者，所謂若色受想行識，若色如乃至識如，乃至不見若阿耨多羅三藐三菩提、阿耨多羅三藐三菩提如。",
    "T08n0223_016:0340c02_0": "須菩提！",
    "T08n0223_016:0340c02_1": "以是行、類、相貌，當知是名阿惟越致菩薩摩訶薩。",
    "T08n0223_016:0340c03_2": "「復次，須菩提！",
    "T08n0223_016:0340c03_3": "魔作比丘身來到菩薩所，語菩薩言：『汝所行者是生死法，非薩婆若道。",
    "T08n0223_016:0340c05_4": "汝今身取苦盡證。』",
    "T08n0223_016:0340c05_5": "是時惡魔為菩薩用世間行說似道法，是似道法三界繫，所謂骨相、若初禪乃至非有想非無想。",
    "T08n0223_016:0340c08_6": "語：『善男子！",
    "T08n0223_016:0340c08_7": "用是道、用是行，當得須陀洹果乃至當得阿羅漢果。",
    "T08n0223_016:0340c09_8": "汝行是道，今世苦盡，汝用受生死中種種苦惱為？",
    "T08n0223_016:0340c10_9": "今是四大身尚不用受，何況當更受來身。』",
    "T08n0223_016:0340c11_10": "須菩提！",
    "T08n0223_016:0340c12_11": "若是菩薩摩訶薩心不驚不疑不悔，作是念：『是比丘益我不少，為我說似道法。",
    "T08n0223_016:0340c14_12": "行是似道法，不至須陀洹果證，不得至阿羅漢、辟支佛道證，何況得至阿耨多羅三藐三菩提？』",
    "T08n0223_016:0340c16_13": "是菩薩摩訶薩益復歡喜，作是念：『是比丘益我不少，為我說遮道法。",
    "T08n0223_016:0340c18_0": "我知是遮道法，是不遮學三乘道。』",
    "T08n0223_016:0340c19_0": "是時惡魔知菩薩歡喜，作是言：『善男子！",
    "T08n0223_016:0340c19_1": "汝欲見是菩薩摩訶薩供養如恒河沙等諸佛，衣被、飲食、臥具、醫藥，資生所須；亦於如恒河沙等諸佛所行檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜，亦親近如恒河沙等諸佛，諮問菩薩摩訶薩道：「世尊！",
    "T08n0223_016:0340c25_2": "菩薩摩訶薩云何住菩薩摩訶薩乘？",
    "T08n0223_016:0340c26_3": "云何行檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜，四念處乃至大慈大悲？」",
    "T08n0223_016:0340c28_4": "是菩薩摩訶薩如佛所教，如是住、如是行、如是修，是菩薩摩訶薩如是教、如是學，尚不得阿耨多羅三藐三菩提、不得薩婆若，何況汝當得阿耨多羅三藐三菩提？』",
    "T08n0223_016:0341a03_5": "若菩薩摩訶薩聞是事，心不異不驚，益復歡喜，作是念：『是比丘益我不少，為我說遮道法。",
    "T08n0223_016:0341a05_6": "是遮道法不得須陀洹道，乃至不得阿羅漢、辟支佛道，何況得阿耨多羅三藐三菩提？』",
    "T08n0223_016:0341a07_7": "是時惡魔知是菩薩心不沒不驚，即於是處化作多比丘，語菩薩言：『此皆是發意求佛道菩薩，今皆住阿羅漢地。",
    "T08n0223_016:0341a10_8": "是輩尚不能得阿耨多羅三藐三菩提，汝云何能得？』",
    "T08n0223_016:0341a11_9": "若菩薩摩訶薩，即作是念：『此是惡魔說似道行。",
    "T08n0223_016:0341a13_0": "菩薩摩訶薩行般若波羅蜜，不應轉阿耨多羅三藐三菩提心，亦不應墮聲聞、辟支佛道中。』",
    "T08n0223_016:0341a15_1": "復作是念：『行檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜乃至一切種智，不得阿耨多羅三藐三菩提，無有是處。』",
    "T08n0223_016:0341a18_2": "須菩提！",
    "T08n0223_016:0341a18_3": "以是行、類、相貌，當知是名阿惟越致菩薩摩訶薩。",
    "T08n0223_016:0341a19_4": "「復次，須菩提！",
    "T08n0223_016:0341a20_5": "菩薩摩訶薩作是念：『若菩薩能如佛所說，不遠離般若波羅蜜心乃至一切種智，是菩薩終不退阿耨多羅三藐三菩提。",
    "T08n0223_016:0341a22_6": "若菩薩覺知魔事，亦不失阿耨多羅三藐三菩提。』",
    "T08n0223_016:0341a24_7": "以是行、類、相貌，當知是阿惟越致菩薩摩訶薩相。」",
    "T08n0223_016:0341a25_8": "須菩提白佛言：「世尊！",
    "T08n0223_016:0341a25_9": "於何法轉，名為不轉？」",
    "T08n0223_016:0341a26_10": "佛言：「於色相轉，於受想行識相轉，於十二入相、十八界相、婬欲瞋恚愚癡相、邪見相、四念處相乃至聲聞、辟支佛相，乃至佛相轉，以是故，名為不退轉菩薩摩訶薩相。",
    "T08n0223_016:0341b01_0": "何以故？",
    "T08n0223_016:0341b01_1": "是阿惟越致菩薩摩訶薩以是自相空法，入菩薩位，得無生法忍。",
    "T08n0223_016:0341b02_2": "何以故名無生法忍？",
    "T08n0223_016:0341b03_3": "是中乃至少許法不可得，不可得故不作，不作故無生，是名無生法忍。",
    "T08n0223_016:0341b05_4": "菩薩摩訶薩以是行、類、相貌，當知是阿惟越致菩薩摩訶薩。",
    "T08n0223_016:0341b06_5": "◎摩訶般若波羅蜜經卷第十六"
}