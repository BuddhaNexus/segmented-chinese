{
    "T14n0494_001:0758a02_0": "阿難七夢經",
    "T14n0494_001:0758a03_0": "東晉天竺三藏竺曇無蘭譯",
    "T14n0494_001:0758a04_0": "阿難在舍衛國，有七種夢，來問於佛：一者、陂池火炎滔天；二者、夢日月沒，星宿亦沒；三者、夢出家比丘轉在於不淨坑塹之中，在家白衣登頭而出；四者、夢群猪來觝揬栴檀林怪之；五者、夢頭戴須彌山，不以為重；六者、夢大象棄小象；七者、夢師子王名華撒，頭上有七毫毛，在地而死，一切禽獸，見故怖畏，後見身中蟲出，然後食之。",
    "T14n0494_001:0758a11_1": "以此惡夢，來問於佛。",
    "T14n0494_001:0758a12_2": "佛時在舍衛國普會講堂上，與波斯匿王說法：苦、習、滅、得道為樂。",
    "T14n0494_001:0758a13_3": "見阿難憂色愁苦叵言。",
    "T14n0494_001:0758a14_4": "佛告阿難：「汝於夢者，皆為當來五濁惡世，不損汝也，何為憂色？",
    "T14n0494_001:0758a15_5": "「第一夢：陂池火炎滔天者。",
    "T14n0494_001:0758a16_6": "當來比丘，善心轉少，惡逆熾盛，共相殺害，不可稱計。",
    "T14n0494_001:0758a17_7": "「第二夢者：日月沒，星宿亦沒。",
    "T14n0494_001:0758a18_8": "佛泥洹後，一切聲聞，隨佛泥洹不在世，眾生眼滅。",
    "T14n0494_001:0758a19_9": "「第三夢：出家比丘，轉在於不淨坑塹之中；在家白衣，登頭出者。",
    "T14n0494_001:0758a20_10": "當來比丘懷毒嫉妬，至相殺害，道士斬頭，白衣視之，諫訶不從，死入地獄；白衣精進，死生天上。",
    "T14n0494_001:0758a23_11": "「第四夢者：群猪來觝揬栴檀林怪之者。",
    "T14n0494_001:0758a24_12": "當來白衣，來入塔寺，誹謗眾僧，求其長短，破塔害僧。",
    "T14n0494_001:0758a25_13": "「第五夢者：頭戴須彌山，不以為重者。",
    "T14n0494_001:0758a26_14": "佛泥洹後，阿難當為千阿羅漢出經之師，一句不忘，受悟亦多，不以為重。",
    "T14n0494_001:0758a27_15": "「第六夢者：大象棄小象。",
    "T14n0494_001:0758a28_16": "將來邪見熾盛，壞我佛法，有德之人，皆隱不現。",
    "T14n0494_001:0758a29_17": "「第七夢：師子死者。",
    "T14n0494_001:0758b01_18": "佛泥洹後一千四百七十歲，我諸弟子修德之心，一切惡魔不得嬈亂；七毫者，七百歲後事。」",
    "T14n0494_001:0758b04_0": "阿難七夢經"
}