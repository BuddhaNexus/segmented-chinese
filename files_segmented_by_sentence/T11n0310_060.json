{
    "T11n0310_060:0346b15_0": "大寶積經卷第六十",
    "T11n0310_060:0346b17_0": "大唐于闐三藏實叉難陀譯",
    "T11n0310_060:0346b18_0": "文殊師利授記會第十五之三",
    "T11n0310_060:0346b19_0": "爾時師子勇猛雷音菩薩白文殊師利言：「仁者已滿足十地及如來十力，一切佛法悉皆圓滿，何故不成阿耨多羅三藐三菩提？」",
    "T11n0310_060:0346b21_1": "文殊師利言：「善男子！",
    "T11n0310_060:0346b22_2": "無有圓滿諸佛法已更證菩提。",
    "T11n0310_060:0346b23_3": "何以故？",
    "T11n0310_060:0346b23_4": "已圓滿故不應更證。」",
    "T11n0310_060:0346b23_5": "師子勇猛言：「云何圓滿諸佛法耶？」",
    "T11n0310_060:0346b24_6": "答言：「佛法圓滿如真如圓滿，真如圓滿如虛空圓滿，如是佛法真如虛空亦無有二。",
    "T11n0310_060:0346b26_7": "善男子！",
    "T11n0310_060:0346b26_8": "如汝所言云何圓滿諸佛法者，如色圓滿乃至識圓滿，佛法圓滿亦復如是。」",
    "T11n0310_060:0346b28_9": "師子勇猛言：「何者是色等圓滿？」",
    "T11n0310_060:0346b28_10": "文殊師利言：「善男子！",
    "T11n0310_060:0346b29_11": "於意云何？",
    "T11n0310_060:0346b29_12": "汝所見色是常耶？",
    "T11n0310_060:0346c01_13": "是無常耶？」",
    "T11n0310_060:0346c01_14": "答言：「不也。」",
    "T11n0310_060:0346c01_15": "文殊師利言：「善男子！",
    "T11n0310_060:0346c02_16": "若法非常非無常，彼有增減耶？」",
    "T11n0310_060:0346c02_17": "答言：「不也。」",
    "T11n0310_060:0346c03_0": "文殊師利言：「善男子！",
    "T11n0310_060:0346c03_1": "若法不增不減是名圓滿。",
    "T11n0310_060:0346c04_2": "云何圓滿？",
    "T11n0310_060:0346c04_3": "若於諸法不能了知則生分別，若能了知則無分別。",
    "T11n0310_060:0346c05_4": "若無分別則無增減，若無增減此則平等。",
    "T11n0310_060:0346c06_5": "是故善男子！",
    "T11n0310_060:0346c06_6": "若見色平等即是色圓滿，受想行識及一切法圓滿亦復如是。」",
    "T11n0310_060:0346c09_0": "爾時師子勇猛雷音菩薩白文殊師利言：「仁者得法忍來無一念心願成正覺，而今何故乃勸餘人令向菩提？」",
    "T11n0310_060:0346c11_1": "文殊師利言：「我實不曾勸一眾生令趣菩提。",
    "T11n0310_060:0346c12_2": "何以故？",
    "T11n0310_060:0346c12_3": "眾生無所有故、眾生性自離故。",
    "T11n0310_060:0346c13_4": "若眾生可得則令向菩提，既不可得故無所勸。",
    "T11n0310_060:0346c14_5": "何以故？",
    "T11n0310_060:0346c14_6": "平等無分別故，非以平等而求平等，亦無所起。",
    "T11n0310_060:0346c15_7": "是故常說，應觀諸行來無所從去無所至，是名平等。",
    "T11n0310_060:0346c16_8": "則是性空，於性空中而無所求。",
    "T11n0310_060:0346c17_9": "善男子！",
    "T11n0310_060:0346c17_10": "如汝問我得忍已來無一念心當得菩提者，善男子！",
    "T11n0310_060:0346c18_11": "汝見彼心耶？",
    "T11n0310_060:0346c19_12": "而以此心得菩提耶？」",
    "T11n0310_060:0346c19_13": "師子勇猛言：「不也。",
    "T11n0310_060:0346c20_14": "文殊師利！",
    "T11n0310_060:0346c20_15": "何以故？",
    "T11n0310_060:0346c20_16": "以心非色不可見故。",
    "T11n0310_060:0346c21_0": "菩提亦爾，但是名想。",
    "T11n0310_060:0346c21_1": "若心名、若菩提名，皆無所有。」",
    "T11n0310_060:0346c22_2": "文殊師利言：「善男子！",
    "T11n0310_060:0346c22_3": "如汝說我不生一念得菩提者，是密意說。",
    "T11n0310_060:0346c23_4": "何以故？",
    "T11n0310_060:0346c23_5": "以心本來無有生故，是故無生。",
    "T11n0310_060:0346c24_6": "既無有生，何得何證？」",
    "T11n0310_060:0346c24_7": "師子勇猛問言：「云何名為平等證入？」",
    "T11n0310_060:0346c25_8": "答言：「於諸法中無繫著者名平等證。",
    "T11n0310_060:0346c26_9": "言證入者，彼微細智亦不生滅，與真如無異、無可分別，是名證入。",
    "T11n0310_060:0346c28_0": "若正見修行者於平等中無一法可得，離種種性亦不著一，是名證入。",
    "T11n0310_060:0346c29_1": "若以身證諸法無相，明了彼相所謂無相，而於身心亦不執著，是則名為圓滿證入。」",
    "T11n0310_060:0347a02_2": "師子勇猛問言：「云何名得？」",
    "T11n0310_060:0347a03_3": "文殊師利言：「善男子！",
    "T11n0310_060:0347a03_4": "以世間言說名之為得，諸聖所得非言能說。",
    "T11n0310_060:0347a04_5": "何以故？",
    "T11n0310_060:0347a04_6": "法無依止，離言說故。",
    "T11n0310_060:0347a05_7": "復次善男子！",
    "T11n0310_060:0347a05_8": "以無得為得，亦非得非不得，說名為得。」",
    "T11n0310_060:0347a07_0": "爾時師子勇猛雷音菩薩白佛言：「世尊！",
    "T11n0310_060:0347a07_1": "善哉！",
    "T11n0310_060:0347a08_0": "願說文殊師利所得佛剎。」",
    "T11n0310_060:0347a08_1": "佛言：「善男子！",
    "T11n0310_060:0347a08_2": "汝當自問文殊師利。」",
    "T11n0310_060:0347a09_3": "時彼菩薩白文殊言：「仁者當得何等佛剎功德莊嚴？」",
    "T11n0310_060:0347a10_4": "文殊師利言：「善男子！",
    "T11n0310_060:0347a11_0": "若我求菩提，汝可問其所得佛剎。」",
    "T11n0310_060:0347a11_1": "師子勇猛言：「仁者豈不求菩提耶？」",
    "T11n0310_060:0347a12_2": "文殊師利言：「不也。",
    "T11n0310_060:0347a12_3": "何以故？",
    "T11n0310_060:0347a13_4": "若有所求則有染著，若有所染則有貪愛，若有所愛彼則有生，彼若有生是則有愛，若有所愛終不於中而有出離。",
    "T11n0310_060:0347a15_5": "善男子！",
    "T11n0310_060:0347a15_6": "我為是故不求菩提。",
    "T11n0310_060:0347a16_7": "何以故？",
    "T11n0310_060:0347a16_8": "菩提不可得故。",
    "T11n0310_060:0347a16_9": "以不可得，是故不求。",
    "T11n0310_060:0347a17_10": "善男子！",
    "T11n0310_060:0347a17_11": "然汝問我何等佛剎仁當得者，我不能說。",
    "T11n0310_060:0347a18_12": "何以故？",
    "T11n0310_060:0347a18_13": "對於如來一切智者說自佛剎功德莊嚴，即為菩薩自讚己德。」",
    "T11n0310_060:0347a20_14": "佛告文殊師利：「汝可自說以何等願莊嚴佛剎，令諸菩薩聞已決定成滿此願。」",
    "T11n0310_060:0347a21_15": "時文殊師利受如來教，即從座起，偏袒右肩右膝著地，合掌白佛言：「世尊！",
    "T11n0310_060:0347a23_16": "我今承佛神力當為宣說。",
    "T11n0310_060:0347a24_17": "諸有欲求大菩提者皆應諦聽，若聞此願當如實學令得圓滿。」",
    "T11n0310_060:0347a25_18": "文殊師利當以右膝著地之時，十方各恒河沙等諸佛剎土六種震動。",
    "T11n0310_060:0347a27_19": "時文殊師利復白佛言：「我從往昔百千億那由他阿僧祇劫已來，起如是願：『我以無礙天眼所見，十方無量無邊諸佛剎中一切如來，若非是我勸發決定菩提之心教授教誡，令修布施持戒忍辱精進禪定智慧，乃至令得阿耨多羅三藐三菩提，我於菩提終不應證。』",
    "T11n0310_060:0347b04_20": "而我要當滿此所願，然後乃證無上菩提。」",
    "T11n0310_060:0347b05_0": "時彼眾中諸菩薩等咸作是念：「文殊師利無礙天眼見幾如來？」",
    "T11n0310_060:0347b06_1": "是時世尊知諸菩薩心之所念，即告師子勇猛雷音菩薩言：「善男子！",
    "T11n0310_060:0347b07_2": "譬如以此三千大千世界碎為微塵，於意云何？",
    "T11n0310_060:0347b09_0": "此諸微塵可以算計知其數不？」",
    "T11n0310_060:0347b09_1": "答言：「不也。",
    "T11n0310_060:0347b09_2": "世尊！」",
    "T11n0310_060:0347b10_3": "佛言：「善男子！",
    "T11n0310_060:0347b10_4": "文殊師利無礙天眼，見於東方無量諸佛復過是數，南西北方四維上下亦復如是。」",
    "T11n0310_060:0347b12_5": "時文殊師利白佛言：「世尊！",
    "T11n0310_060:0347b12_6": "我有是願，以恒河沙等諸佛世界為一佛剎，無量妙寶間錯莊嚴，若不爾者我終不證無上菩提。",
    "T11n0310_060:0347b15_0": "復次世尊！",
    "T11n0310_060:0347b15_1": "我復有願，令我剎中有菩提樹，其量正等十大千界，彼樹光明遍此佛剎。",
    "T11n0310_060:0347b16_2": "復次世尊！",
    "T11n0310_060:0347b17_3": "我復有願，我坐菩提樹已，證得阿耨多羅三藐三菩提乃至涅槃，於其中間不起此座，但以變化遍於十方無量無數諸佛剎土，為諸眾生而演說法。",
    "T11n0310_060:0347b20_4": "復次世尊！",
    "T11n0310_060:0347b20_5": "我復有願，令我剎中無女人名，純菩薩眾，離煩惱垢具淨梵行，初生之時袈裟隨體結加趺坐忽然而現。",
    "T11n0310_060:0347b23_6": "如是菩薩遍滿其剎，無有聲聞辟支佛名，唯除如來之所變化，往詣十方為諸眾生說三乘法。」",
    "T11n0310_060:0347b25_7": "爾時師子勇猛雷音菩薩白佛言：「世尊！",
    "T11n0310_060:0347b26_8": "文殊師利當來成佛名為何等？」",
    "T11n0310_060:0347b26_9": "佛言：「善男子！",
    "T11n0310_060:0347b27_10": "此文殊師利成佛之時名為普見。",
    "T11n0310_060:0347b27_11": "以何義故而名普見？",
    "T11n0310_060:0347b28_12": "以彼如來於十方無量百千億那由他諸佛剎中普皆令見。",
    "T11n0310_060:0347b29_13": "若諸眾生見彼佛者，必定當得阿耨多羅三藐三菩提。",
    "T11n0310_060:0347c01_14": "普見如來雖未成佛，若我現在及滅度後有聞其名，亦皆必定當得阿耨多羅三藐三菩提，唯除已入離生之位及狹劣心者。」",
    "T11n0310_060:0347c04_15": "文殊師利又白佛言：「世尊！",
    "T11n0310_060:0347c05_16": "我復有願，如阿彌陀佛剎以法喜為食，而我剎中菩薩初生起食念時，即便百味盈滿於鉢在右手中，尋作是念：『若未供養十方諸佛，及施貧窮苦惱眾生餓鬼等類令其飽足，而我決定不應自食。』",
    "T11n0310_060:0347c09_17": "作此念時，得五神通乘空無礙，往於十方無量無數諸佛剎中，以食供養諸佛如來及聲聞眾，又於貧苦諸眾生類亦皆周給，復為說法令離渴愛，於一念頃還至本處。",
    "T11n0310_060:0347c13_18": "復次世尊！",
    "T11n0310_060:0347c13_19": "我復有願，於我剎中諸菩薩等初生之時，所須衣服於其手中隨意皆出種種衣寶，鮮潔稱體應沙門服。",
    "T11n0310_060:0347c16_20": "便作是念：『若未供養十方諸佛，不應自用。』",
    "T11n0310_060:0347c17_0": "於一念中往詣十方無量佛剎，以此衣寶獻諸佛已，還至本處方自受用。",
    "T11n0310_060:0347c18_1": "復次世尊！",
    "T11n0310_060:0347c18_2": "我復有願，我佛剎中諸菩薩眾所得財寶及諸資具，要先分施諸佛、聲聞，遍供養已然後受用。",
    "T11n0310_060:0347c21_0": "又我剎中遠離八難及不善法，既無過咎亦無禁戒，無有苦惱諸不悅意。」",
    "T11n0310_060:0347c22_1": "時師子勇猛白佛言：「世尊！",
    "T11n0310_060:0347c23_2": "而彼佛剎名為何等？」",
    "T11n0310_060:0347c23_3": "佛言：「彼剎名隨願積集清淨圓滿。」",
    "T11n0310_060:0347c24_4": "師子勇猛言：「世尊！",
    "T11n0310_060:0347c24_5": "彼佛世界在何方所？」",
    "T11n0310_060:0347c25_6": "佛言：「在於南方，此娑婆世界亦當在彼佛剎之中。」",
    "T11n0310_060:0347c26_7": "文殊師利又白佛言：「我復有願，我佛剎中積集無量妙寶所成，復以無量摩尼妙寶間錯莊嚴。",
    "T11n0310_060:0347c28_8": "其摩尼寶，於十方界所未曾有甚為難得。",
    "T11n0310_060:0347c29_9": "如是寶名，俱胝歲中說不能盡。",
    "T11n0310_060:0348a01_10": "隨諸菩薩樂見彼剎金為體者即見為金，樂見銀體即見為銀，然於見金未曾損減。",
    "T11n0310_060:0348a03_11": "樂見頗梨、琉璃、馬碯、赤真珠等無量諸寶，各隨所見皆不相礙。",
    "T11n0310_060:0348a04_12": "如是栴檀香體、阿伽羅香乃至赤栴檀等、各隨樂見亦復如是。",
    "T11n0310_060:0348a06_0": "又彼剎中不以日月摩尼星火等光之所照見，彼諸菩薩皆以自身光明照於千億那由他剎。",
    "T11n0310_060:0348a08_1": "又彼剎中以花開為晝、花合為夜，隨諸菩薩所樂時節即皆應之，然無寒暑及老病死。",
    "T11n0310_060:0348a10_2": "若諸菩薩隨其所樂欲證菩提，即往餘剎，於兜率天壽盡降生而證菩提。",
    "T11n0310_060:0348a11_3": "此佛剎中無有涅槃。",
    "T11n0310_060:0348a12_4": "百千種樂於虛空中雖不現相而聞其音，此樂不出順貪愛聲，但出諸波羅蜜佛法僧聲，及菩薩藏法門之聲，隨諸菩薩所解妙法皆悉得聞。",
    "T11n0310_060:0348a15_5": "又諸菩薩若欲見佛，隨所詣處經行坐立，應念即覩普見如來坐菩提樹。",
    "T11n0310_060:0348a17_0": "若諸菩薩於法有疑，但見彼佛，不待解釋疑網皆斷解了法義。」",
    "T11n0310_060:0348a18_1": "爾時會中無量百千億那由他諸菩薩眾同聲說言：「若有得聞普見佛名，彼人便得最上善利，何況生於彼佛土者。",
    "T11n0310_060:0348a21_0": "若有得聞此文殊師利授記法門，及聞文殊師利名者，是則名為面見諸佛。」",
    "T11n0310_060:0348a22_1": "是時佛告諸菩薩言：「如是如是，如汝所說。",
    "T11n0310_060:0348a23_2": "善男子！",
    "T11n0310_060:0348a23_3": "若有受持百千億諸佛名號，若復有稱文殊師利菩薩名者，福多於彼，何況稱於普見佛名。",
    "T11n0310_060:0348a25_4": "何以故？",
    "T11n0310_060:0348a26_5": "彼百千億那由他佛利益眾生，不及文殊師利於一劫中所作饒益。」",
    "T11n0310_060:0348a27_6": "爾時眾中無量百千億那由他天、龍、夜叉、乾闥婆、阿修羅、迦樓羅、緊那羅、摩睺羅伽、人非人等，同聲唱言：「南無文殊師利童真菩薩。",
    "T11n0310_060:0348b01_7": "南無普見如來、應、正等覺。」",
    "T11n0310_060:0348b02_8": "說此語已，八萬四千億那由他眾生發阿耨多羅三藐三菩提心，無量眾生善根成熟於三乘中得不退轉。",
    "T11n0310_060:0348b04_9": "文殊師利又白佛言：「我復有願，如我所見無量無數百千億那由他諸佛世尊，而彼諸佛所有佛剎功德莊嚴，如是一切皆令置我一佛剎中，唯除二乘及五濁等。",
    "T11n0310_060:0348b08_10": "世尊！",
    "T11n0310_060:0348b08_11": "若我自說佛剎功德種種莊嚴，過恒沙劫亦不能盡。",
    "T11n0310_060:0348b09_12": "如我所願，唯佛能知。」",
    "T11n0310_060:0348b10_0": "佛言：「如是。",
    "T11n0310_060:0348b10_1": "文殊師利！",
    "T11n0310_060:0348b10_2": "如來知見於三世中無有限礙。」",
    "T11n0310_060:0348b11_3": "爾時眾中有諸菩薩作如是念：「文殊師利所得佛剎功德莊嚴，與阿彌陀佛剎，為等不耶？」",
    "T11n0310_060:0348b13_4": "爾時世尊知彼菩薩心之所念，即告師子勇猛言：「善男子！",
    "T11n0310_060:0348b14_5": "譬如有人析一毛為百分，以一分毛於大海中取一滴水。",
    "T11n0310_060:0348b15_6": "此一滴水喻阿彌陀佛剎莊嚴，彼大海水喻普見如來佛剎莊嚴，復過於此。",
    "T11n0310_060:0348b17_7": "何以故？",
    "T11n0310_060:0348b17_8": "普見如來佛剎莊嚴不思議故。」",
    "T11n0310_060:0348b18_9": "爾時師子勇猛白佛言：「世尊！",
    "T11n0310_060:0348b18_10": "如是等類佛剎莊嚴，於三世佛剎頗更有不？」",
    "T11n0310_060:0348b19_11": "佛言：「有。",
    "T11n0310_060:0348b20_12": "善男子！",
    "T11n0310_060:0348b20_13": "東方去此過百億恒河沙世界，有佛剎名住最上願。",
    "T11n0310_060:0348b21_14": "彼中有佛，名普光常多功德海王。",
    "T11n0310_060:0348b22_15": "彼佛壽命無量無邊，常為菩薩而演說法。",
    "T11n0310_060:0348b23_16": "善男子！",
    "T11n0310_060:0348b23_17": "彼佛剎土功德莊嚴，與普見佛剎等無有異。",
    "T11n0310_060:0348b24_18": "善男子！",
    "T11n0310_060:0348b24_19": "有四菩薩被不思議弘誓之鎧，而於此願決定成滿，亦當得此佛剎莊嚴如普見如來。」",
    "T11n0310_060:0348b26_20": "時師子勇猛言：「願佛說彼菩薩名號及其住處，復願示彼普光常多功德海王如來佛剎，令此大眾多所利益。",
    "T11n0310_060:0348b28_21": "何以故？",
    "T11n0310_060:0348b29_22": "此諸菩薩若見聞已，於此所願當得成滿。」",
    "T11n0310_060:0348c01_23": "佛言：「善男子！",
    "T11n0310_060:0348c01_24": "汝等諦聽，當為汝說。",
    "T11n0310_060:0348c01_25": "善男子！",
    "T11n0310_060:0348c02_26": "彼一菩薩名光明幢，在於東方無憂德佛剎。",
    "T11n0310_060:0348c03_27": "次名智上，在於南方智王如來佛剎。",
    "T11n0310_060:0348c03_28": "次名諸根寂靜，在於西方慧積如來佛剎。",
    "T11n0310_060:0348c04_29": "次名願慧，在於北方那羅延如來佛剎。」",
    "T11n0310_060:0348c05_30": "爾時世尊以神通力現普光常多功德海王如來佛剎，令此大會見彼如來及菩薩眾，并其佛剎功德莊嚴，昔所未見亦未曾聞，而彼一切皆不思議。",
    "T11n0310_060:0348c09_31": "無量百千億那由他寶間錯莊嚴，於一劫中說彼功德亦不能盡，眾皆明見如觀掌中菴摩勒果。",
    "T11n0310_060:0348c11_32": "彼菩薩身長四萬二千由旬，佛身長八萬四千由旬，光明洞照如閻浮檀金山，成就廣大功德莊嚴。",
    "T11n0310_060:0348c13_33": "坐大菩提樹下，諸菩薩眾恭敬圍遶，現百千億諸變化事，往詣十方諸世界中，為諸眾生而演說法。",
    "T11n0310_060:0348c15_34": "是時佛告諸菩薩言：「善男子！",
    "T11n0310_060:0348c16_35": "汝等見彼如來佛剎莊嚴菩薩眾耶？」",
    "T11n0310_060:0348c17_36": "時諸大眾同聲白言：「唯然已見。",
    "T11n0310_060:0348c17_37": "我等當學此菩薩行，如文殊師利之所修行，我等亦當成就如此莊嚴佛剎。」",
    "T11n0310_060:0348c19_38": "爾時世尊熙怡微笑，從其面門放種種色光，照於無量無邊世界。",
    "T11n0310_060:0348c21_39": "照已還來，遶佛三匝從其頂入。",
    "T11n0310_060:0348c21_40": "爾時彌勒菩薩白佛言：「世尊！",
    "T11n0310_060:0348c22_41": "以何因緣現此微笑？」",
    "T11n0310_060:0348c22_42": "佛告彌勒：「此大眾中八萬四千菩薩，見彼佛剎莊嚴之事，雖皆發心當欲成就如是佛剎。",
    "T11n0310_060:0348c24_43": "然於其中有十六善大丈夫，具勝志樂而發大心，彼能成滿如文殊師利所起大願，餘諸菩薩亦速當得阿耨多羅三藐三菩提，所得佛剎功德莊嚴如阿彌陀佛剎。",
    "T11n0310_060:0348c28_44": "彌勒當知，諸菩薩等志樂既勝所成亦大。",
    "T11n0310_060:0348c29_45": "志樂勝者，言我成就如文殊師利莊嚴佛土。",
    "T11n0310_060:0349a01_46": "其餘劣者，雖以信心亦作是語，以此語業猶能棄捨六十億百千那由他劫生死流轉，亦得圓滿五波羅蜜。」",
    "T11n0310_060:0349a03_47": "爾時彌勒菩薩見於四方光明幢等四大菩薩，各坐琉璃光明樓閣，有百千億諸天圍遶雨花奏樂，現大神變震動大地而來於此。",
    "T11n0310_060:0349a06_48": "時彌勒菩薩即白世尊：「請問其事。」",
    "T11n0310_060:0349a07_49": "佛言：「善男子！",
    "T11n0310_060:0349a07_50": "此四菩薩為見我故，四方如來各令至此。」",
    "T11n0310_060:0349a08_51": "時彼菩薩既到佛所，頂禮佛足，右遶三匝，退坐一面，彼四菩薩光明遍照此之大會。",
    "T11n0310_060:0349a10_52": "爾時世尊告諸菩薩言：「善男子！",
    "T11n0310_060:0349a11_53": "此四善大丈夫志願所趣皆不思議，應當尊重請其法要。",
    "T11n0310_060:0349a12_54": "而彼所願，於諸菩薩最為殊勝。",
    "T11n0310_060:0349a13_55": "若有善男子善女人得見之者，必定當得阿耨多羅三藐三菩提，棄捨二十億劫生死流轉，具足圓滿五波羅蜜。",
    "T11n0310_060:0349a15_56": "若有女人聞此菩薩名者，速得捨離女人之身。」",
    "T11n0310_060:0349a17_0": "於是世尊即攝神力，而彼佛剎忽然不現。",
    "T11n0310_060:0349a17_1": "文殊師利白佛言：「世尊！",
    "T11n0310_060:0349a18_2": "一切諸法皆悉如幻。",
    "T11n0310_060:0349a18_3": "何以故？",
    "T11n0310_060:0349a19_4": "譬如幻師幻為隱現，諸法生滅亦復如是。",
    "T11n0310_060:0349a20_5": "而此生滅即無生滅，以無生滅是則平等。",
    "T11n0310_060:0349a21_0": "菩薩修此平等，便能證得無上菩提。」",
    "T11n0310_060:0349a21_1": "智上菩薩白文殊師利言：「於此菩提云何證得？」",
    "T11n0310_060:0349a22_2": "文殊師利言：「此菩提者非是可得，亦非可壞、非可住著。」",
    "T11n0310_060:0349a24_3": "智上白言：「而此菩提非以住得、非不住得。",
    "T11n0310_060:0349a25_4": "何以故？",
    "T11n0310_060:0349a25_5": "以彼法性本來無生，非曾有、非當有、亦非可壞，是故無得。」",
    "T11n0310_060:0349a26_6": "文殊師利謂智上等諸菩薩曰：「云何名為說一相法門？」",
    "T11n0310_060:0349a28_0": "彌勒菩薩曰：「若有不見蘊界處，亦非不見，無所分別，亦不見集散，是名說一相法門。」",
    "T11n0310_060:0349b01_0": "師子勇猛雷音菩薩曰：「若不作種種分別，此是凡夫法、此是二乘法，此則不違法性，入於一相所謂無相，是名說一相法門。」",
    "T11n0310_060:0349b04_0": "樂見菩薩曰：「若有修真如行，而亦不作真如之想，於此甚深無所分別，是名說一相法門。」",
    "T11n0310_060:0349b06_0": "無礙辯菩薩曰：「若能究竟盡於諸法，亦以此法為他演說，是名說一相法門。」",
    "T11n0310_060:0349b07_1": "善思菩薩曰：「若以思議入不思議，此不思議亦不可得，是名說一相法門。」",
    "T11n0310_060:0349b09_2": "妙離塵菩薩曰：「若有不染一切相，亦非染非不染，無違無順亦無迷惑，非一非二亦非種種，不取不捨，是名說一相法門。」",
    "T11n0310_060:0349b13_0": "娑竭羅菩薩曰：「若有能入如海難入甚深之法，而於此法亦不分別，雖為他說而無說想，是名說一相法門。」",
    "T11n0310_060:0349b16_0": "月上菩薩曰：「若於一切眾生心行平等，猶如滿月，無眾生想，是名說一相法門。」",
    "T11n0310_060:0349b18_0": "離憂闇菩薩曰：「云何拔眾生憂箭？",
    "T11n0310_060:0349b18_1": "謂我我所是彼憂根。",
    "T11n0310_060:0349b19_2": "若能住我我所平等，是名說一相法門。」",
    "T11n0310_060:0349b21_0": "無所緣菩薩曰：「若不攀緣欲界色界無色界、聲聞法緣覺法及諸佛法，是名說一相法門。」",
    "T11n0310_060:0349b23_0": "普見菩薩曰：「若說法時應說平等法，謂空法平等，亦無空想及平等想，是名說一相法門。」",
    "T11n0310_060:0349b25_0": "淨三輪菩薩曰：「若說法時應淨三輪，謂所為眾生我不可得，亦不分別自為法師，於所說法而無住著，如是說法是名說一相法門。」",
    "T11n0310_060:0349b28_0": "成就行菩薩曰：「若有能說於一切法修平等行，所知如實非文字說，以一切法離言說故，是名說一相法門。」",
    "T11n0310_060:0349c02_0": "深行菩薩曰：「若有能說了達一切甚深之法，亦不見彼能說所說及與所為，是名說一相法門。」",
    "T11n0310_060:0349c05_0": "如是無量諸菩薩等，各以辯才演說一相法門。",
    "T11n0310_060:0349c06_1": "說此法門時，三十七億菩薩得無生法忍，八萬四千那由他百千眾生發阿耨多羅三藐三菩提心，七千比丘不受諸法盡諸有漏心得解脫，九十六那由他諸天及人於諸法中得法眼淨。",
    "T11n0310_060:0349c11_0": "爾時師子勇猛雷音菩薩白佛言：「世尊！",
    "T11n0310_060:0349c11_1": "此文殊師利久如當得阿耨多羅三藐三菩提？",
    "T11n0310_060:0349c12_2": "彼佛壽命及菩薩眾其數幾何？」",
    "T11n0310_060:0349c13_3": "佛言：「善男子！",
    "T11n0310_060:0349c13_4": "汝當自問文殊師利。」",
    "T11n0310_060:0349c14_5": "時師子勇猛白文殊師利言：「仁者久如當得菩提？」",
    "T11n0310_060:0349c15_6": "文殊師利言：「善男子！",
    "T11n0310_060:0349c16_7": "若虛空界為色身時，我乃當得無上菩提。",
    "T11n0310_060:0349c17_0": "若幻人得菩提，我乃當得。",
    "T11n0310_060:0349c17_1": "若漏盡阿羅漢即是菩提，我乃當得。",
    "T11n0310_060:0349c18_2": "若夢響光影及以化人得菩提時，我乃當得。",
    "T11n0310_060:0349c19_3": "若月照為晝、日照為夜，我乃當得阿耨多羅三藐三菩提。",
    "T11n0310_060:0349c20_4": "善男子！",
    "T11n0310_060:0349c20_5": "汝之所問應當問彼求菩提者。」",
    "T11n0310_060:0349c21_6": "師子勇猛言：「仁者豈不求菩提耶？」",
    "T11n0310_060:0349c22_7": "答言：「不也。",
    "T11n0310_060:0349c22_8": "何以故？",
    "T11n0310_060:0349c22_9": "文殊師利即是菩提，菩提即是文殊師利。",
    "T11n0310_060:0349c23_10": "所以者何？",
    "T11n0310_060:0349c23_11": "文殊師利但有名，菩提亦但有名，此名亦離、無作故空，而彼空性即是菩提。」",
    "T11n0310_060:0349c25_12": "爾時佛告師子勇猛言：「汝頗見聞阿彌陀如來聲聞菩薩諸眾會耶？」",
    "T11n0310_060:0349c27_13": "「唯然聞見。」",
    "T11n0310_060:0349c27_14": "佛言：「其數幾何？」",
    "T11n0310_060:0349c27_15": "答言：「非算數思議之所能及。」",
    "T11n0310_060:0349c28_16": "佛言：「善男子！",
    "T11n0310_060:0349c28_17": "如摩竭國量一斛油麻，舉取一粒喻阿彌陀佛國聲聞菩薩，餘不舉者喻文殊師利得菩提時菩薩眾會，復過是數。",
    "T11n0310_060:0350a02_18": "善男子！",
    "T11n0310_060:0350a02_19": "如以三千大千世界微塵數劫比普見如來壽量劫數，百分千分百千億分乃至算數譬喻所不能及。",
    "T11n0310_060:0350a04_20": "應知彼普見如來壽命，無有算數亦無限量。",
    "T11n0310_060:0350a05_21": "如有一人以三千大千世界碎為微塵，第二第三人亦碎大千世界以為微塵。",
    "T11n0310_060:0350a07_22": "復有一人取彼微塵，從此東行過爾所微塵數世界乃下一塵，又過爾所微塵數世界復下一塵，如是次第盡諸微塵。",
    "T11n0310_060:0350a10_23": "復有第二人亦持爾所微塵，從此南行如前下塵，次第展轉乃至塵盡。",
    "T11n0310_060:0350a11_24": "西方北方四維上下各有一人，所下塵數亦復如是。",
    "T11n0310_060:0350a12_25": "善男子！",
    "T11n0310_060:0350a13_26": "是諸世界可知數不？」",
    "T11n0310_060:0350a13_27": "答言：「不也。」",
    "T11n0310_060:0350a13_28": "佛言：「善男子！",
    "T11n0310_060:0350a14_29": "如是諸人於彼十方所經世界，若著微塵及不著者，盡末為塵。",
    "T11n0310_060:0350a15_30": "於意云何？",
    "T11n0310_060:0350a15_31": "是諸微塵可以算計知其數不？」",
    "T11n0310_060:0350a16_32": "答言：「不也。",
    "T11n0310_060:0350a16_33": "世尊！",
    "T11n0310_060:0350a16_34": "若有計量，心則迷亂不能了知。」",
    "T11n0310_060:0350a17_35": "佛言：「善男子！",
    "T11n0310_060:0350a17_36": "諸佛如來悉能了知彼微塵數，設過於此如來亦知。」",
    "T11n0310_060:0350a19_0": "時彌勒菩薩白佛言：「世尊！",
    "T11n0310_060:0350a19_1": "諸菩薩等為求如是大智慧故，於大地獄無量億劫受諸極苦，終不應捨如是大智。」",
    "T11n0310_060:0350a21_2": "佛言：「彌勒！",
    "T11n0310_060:0350a21_3": "如是如是，如汝所說。",
    "T11n0310_060:0350a22_4": "何有於此大智慧中不生欲樂？",
    "T11n0310_060:0350a22_5": "唯除下劣及懈怠者。」",
    "T11n0310_060:0350a23_6": "說此智時，一萬眾生發菩提心。",
    "T11n0310_060:0350a24_7": "是時佛告師子勇猛言：「善男子！",
    "T11n0310_060:0350a24_8": "於意云何？",
    "T11n0310_060:0350a25_9": "如彼十人經十方界盡為微塵，文殊師利當於爾所微塵數劫行菩薩道。",
    "T11n0310_060:0350a26_10": "何以故？",
    "T11n0310_060:0350a26_11": "文殊師利大願不可思議，趣向亦不可思議，得菩提已壽量亦不可思議，菩薩眾會亦不可思議。」",
    "T11n0310_060:0350a29_0": "爾時師子勇猛白佛言：「世尊！",
    "T11n0310_060:0350a29_1": "文殊師利發趣甚大，所修之行亦復廣大，乃於爾所微塵數劫不生疲倦。」",
    "T11n0310_060:0350b02_2": "文殊師利言：「如是如是。",
    "T11n0310_060:0350b02_3": "善男子！",
    "T11n0310_060:0350b03_0": "如汝所說。",
    "T11n0310_060:0350b03_1": "於意云何？",
    "T11n0310_060:0350b03_2": "虛空界有如是念，度於晝夜時節歲月劫數等耶？」",
    "T11n0310_060:0350b04_3": "答言：「不也。」",
    "T11n0310_060:0350b04_4": "文殊師利言：「如是善男子！",
    "T11n0310_060:0350b05_5": "若有覺一切法等於虛空，彼微細智無有分別，亦無是念度於晝夜時節歲月諸劫數等。",
    "T11n0310_060:0350b07_6": "何以故？",
    "T11n0310_060:0350b07_7": "彼於諸法無想念故。",
    "T11n0310_060:0350b08_8": "善男子！",
    "T11n0310_060:0350b08_9": "如虛空界無有疲倦及熱惱想。",
    "T11n0310_060:0350b08_10": "何以故？",
    "T11n0310_060:0350b09_11": "設過恒河沙劫，而虛空界亦無生起亦無燒滅非可破壞。",
    "T11n0310_060:0350b10_12": "何以故？",
    "T11n0310_060:0350b10_13": "以虛空界無所有故。",
    "T11n0310_060:0350b11_14": "如是善男子！",
    "T11n0310_060:0350b11_15": "若菩薩了一切法無所有已，亦無熱惱及疲倦等。",
    "T11n0310_060:0350b12_16": "善男子！",
    "T11n0310_060:0350b12_17": "彼虛空名亦無燒滅熱惱疲倦，亦不動搖、不生不老、不來不去。",
    "T11n0310_060:0350b14_18": "文殊師利名號亦爾，無有熱惱及疲倦等。",
    "T11n0310_060:0350b15_0": "何以故，名字性離故。」",
    "T11n0310_060:0350b15_1": "說此法時，四大天王、釋提桓因、梵天王等，及餘大威德諸天子等，同聲唱言：「是諸眾生聞此法門獲大善利，何況受持讀誦，當知彼等所成善根極為廣大。",
    "T11n0310_060:0350b18_2": "世尊！",
    "T11n0310_060:0350b19_3": "我等於此法門受持讀誦廣宣流布，為欲護持此深法故。」",
    "T11n0310_060:0350b20_4": "爾時師子勇猛白佛言：「世尊！",
    "T11n0310_060:0350b21_0": "若有得聞如此法門，受持讀誦思惟，及發如此功德莊嚴佛剎之心，得幾所福？」",
    "T11n0310_060:0350b22_1": "佛言：「善男子！",
    "T11n0310_060:0350b23_2": "如來以無礙佛眼所見諸佛及彼剎土，若有菩薩以妙七寶滿彼諸剎，奉施供養一一如來，各盡未來際，令此菩薩安住淨戒，於一切眾生得平等心。",
    "T11n0310_060:0350b26_3": "若有菩薩，於此莊嚴功德佛剎法門受持讀誦復能發心，隨文殊師利所學行於七步。",
    "T11n0310_060:0350b28_4": "此二功德，比前七寶布施功德，百分不及一，乃至算數譬喻所不能及。」",
    "T11n0310_060:0350b29_5": "爾時彌勒菩薩白佛言：「世尊！",
    "T11n0310_060:0350c01_6": "當何名此法門？",
    "T11n0310_060:0350c01_7": "我等云何奉持？」",
    "T11n0310_060:0350c02_8": "佛言：「此法門名為『諸佛遊戲』，亦名『諸願究竟』，亦名『文殊師利功德莊嚴佛土』，亦名『令發菩提心菩薩歡喜』，亦名『文殊師利授記』，如是受持。」",
    "T11n0310_060:0350c05_9": "爾時十方諸來菩薩為欲供養此法門故，而雨眾花讚言：「希有世尊！",
    "T11n0310_060:0350c06_10": "希有世尊！",
    "T11n0310_060:0350c07_11": "我等乃得聞是不思議文殊師利師子吼莊嚴法門。」",
    "T11n0310_060:0350c08_12": "時諸菩薩說是語已各還本土。",
    "T11n0310_060:0350c09_0": "說此法時，恒河沙等菩薩得不退轉，無量眾生善根成熟。",
    "T11n0310_060:0350c10_1": "爾時文殊師利即入菩薩出生光明普照如幻三昧。",
    "T11n0310_060:0350c11_2": "入三昧已，令此眾會普見十方無量無邊諸佛剎中一切如來，一一佛前皆有文殊師利說自佛剎功德莊嚴。",
    "T11n0310_060:0350c13_3": "眾會見已，於文殊師利殊勝大願生希有心。",
    "T11n0310_060:0350c14_4": "佛說是經已，彼一切菩薩，及諸比丘、比丘尼、優婆塞、優婆夷，天、龍、夜叉、乾闥婆、阿修羅、迦樓羅、緊那羅、摩睺羅伽、人非人等，聞佛所說，皆大歡喜，信受奉行。",
    "T11n0310_060:0350c19_0": "大寶積經卷第六十"
}