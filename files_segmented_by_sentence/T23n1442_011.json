{
    "T23n1442_011:0680b16_0": "根本說一切有部毘奈耶卷",
    "T23n1442_011:0680b17_0": "第十一",
    "T23n1442_011:0680b19_0": "三藏法師義淨奉　制譯",
    "T23n1442_011:0680b20_0": "十三僧伽伐尸沙法",
    "T23n1442_011:0680b21_0": "攝頌曰：　泄觸鄙供媒，　　小房大寺謗，　片似破僧事，　　隨從污慢語。",
    "T23n1442_011:0680b24_0": "故泄精學處第一",
    "T23n1442_011:0680b25_0": "爾時薄伽梵在室羅伐城逝多林給孤獨園。",
    "T23n1442_011:0680b26_0": "時具壽鄔陀夷常所作事，若在聚落村坊寺內止住之處，晨朝早起灑掃庭宇，以新牛糞而塗拭之，方向房外淨洗手足嚼齒木已，於日初分執持衣鉢，入聚落中、或村坊內次行乞食，然不善護身根不住正念。",
    "T23n1442_011:0680c01_1": "既得食已逐還本處，飯食訖收衣鉢洗足已，便入房中以自消息。",
    "T23n1442_011:0680c03_2": "若彼欲意現在前時，即手執生支泄精取樂。",
    "T23n1442_011:0680c04_3": "時有眾多苾芻，看行房舍遂至鄔陀夷所住之處，共相慰問在一面坐。",
    "T23n1442_011:0680c05_4": "時諸苾芻問鄔陀夷曰：「具壽！",
    "T23n1442_011:0680c06_5": "堪忍眾事，無諸病惱安樂行不？",
    "T23n1442_011:0680c07_0": "不以乞食為勞苦也。」",
    "T23n1442_011:0680c07_1": "即報諸苾芻曰：「我今堪忍眾事無有病惱，乞食易得安樂而住。」",
    "T23n1442_011:0680c08_2": "諸人問曰：「何意具壽堪忍眾事，得無憂惱安樂而住耶？」",
    "T23n1442_011:0680c10_3": "鄔陀夷曰：「具壽知不？",
    "T23n1442_011:0680c10_4": "我之常業若在聚落村坊寺內止住之處，於晨朝早起灑掃庭宇，廣說如前。",
    "T23n1442_011:0680c12_5": "乃至手執生支泄精取樂，由此因緣得除熱惱安樂而住，不以乞食為苦。」",
    "T23n1442_011:0680c13_6": "時諸苾芻聞是語已，不喜不嫌捨之而去，往世尊所禮佛足已在一面坐，具以上事白佛。",
    "T23n1442_011:0680c15_7": "佛以此緣觀二事故集苾芻眾。",
    "T23n1442_011:0680c16_8": "云何為二？",
    "T23n1442_011:0680c16_9": "一者欲令我諸聲聞弟子，知所作事是非法故。",
    "T23n1442_011:0680c17_10": "二者由此為緣，我欲為諸聲聞制學處故。",
    "T23n1442_011:0680c18_11": "諸佛常法知而故問，乃至廣說爾時世尊知時而問鄔陀夷曰：「汝實作如是不端嚴事耶？」",
    "T23n1442_011:0680c20_12": "答言：「實爾。」",
    "T23n1442_011:0680c21_13": "世尊以種種呵責言：「汝所為非沙門，非隨順法、非清淨行，非出家人之所應作。",
    "T23n1442_011:0680c22_14": "云何癡人於我善說法律之中而為出家，聞說離貪、瞋、癡心慧解脫微妙之法，而汝作斯不善之事？",
    "T23n1442_011:0680c25_15": "癡人！",
    "T23n1442_011:0680c25_16": "寧以手執可畏黑蛇，不以染心自捉生支故泄不淨。",
    "T23n1442_011:0680c26_17": "云何汝癡人以其兩手，受彼信心婆羅門諸長者等所施飲食？",
    "T23n1442_011:0680c27_18": "云何以手作此非法將為安樂？」",
    "T23n1442_011:0680c28_19": "世尊作此種種呵責已，告諸苾芻曰：「我觀十利廣說如前，為諸聲聞弟子，於毘奈耶制其學處，當如是說：若復苾芻故泄精者，僧伽伐尸沙。」",
    "T23n1442_011:0681a03_0": "爾時世尊為諸苾芻制學處已，時有諸苾芻於睡夢中泄精，各生追悔心不安樂，共相謂曰：「仁今知不？",
    "T23n1442_011:0681a05_1": "世尊為諸苾芻於毘奈耶制其學處：若苾芻以故心泄精者，得僧伽伐尸沙。",
    "T23n1442_011:0681a07_0": "我等睡時夢中泄精，于時有泄精想，豈非我等犯僧伽伐尸沙耶？",
    "T23n1442_011:0681a08_1": "宜應共詣具壽阿難陀所具陳其事，如彼所說我當奉持。」",
    "T23n1442_011:0681a09_2": "時諸苾芻即便共詣阿難陀所，到已白言：「具壽阿難陀知不？",
    "T23n1442_011:0681a11_3": "如佛世尊為諸聲聞於毘奈耶制其學處：若復苾芻故泄精者，僧伽伐尸沙。",
    "T23n1442_011:0681a12_4": "我等於睡夢中泄精，皆有想心，咸生追悔：『豈非我等犯僧伽伐尸沙耶？』",
    "T23n1442_011:0681a14_5": "由此故來請問大德！",
    "T23n1442_011:0681a14_6": "如所陳說我當持之。」",
    "T23n1442_011:0681a15_7": "時阿難陀聞此語已，將諸苾芻詣世尊所，禮佛足已在一面坐，阿難陀白佛言：「世尊大德為諸苾芻制其學處：若復苾芻故泄精，得僧伽伐尸沙。",
    "T23n1442_011:0681a18_8": "此諸苾芻於睡夢中泄精，皆有想心。",
    "T23n1442_011:0681a19_9": "彼諸具壽咸生追悔：『將非我犯僧殘罪耶？』",
    "T23n1442_011:0681a20_10": "不知諸苾芻為犯不犯？」",
    "T23n1442_011:0681a20_11": "世尊告阿難陀曰：「彼諸苾芻想心緣慮，我不云無，然在夢中非是實事，應除夢中。」",
    "T23n1442_011:0681a22_12": "爾時世尊讚能持戒者、讚敬重戒者，為諸苾芻說隨順法，令於善品得增長已，告諸苾芻曰：「前是創制、今是隨開，是故我今為諸苾芻於毘奈耶重制學處，應如是說：「若復苾芻故心泄精，除夢中，僧伽伐尸沙。」",
    "T23n1442_011:0681a27_13": "苾芻義如上。",
    "T23n1442_011:0681a28_14": "故心者，謂故作意。",
    "T23n1442_011:0681a28_15": "泄者，謂精正流泄移其本處。",
    "T23n1442_011:0681a29_16": "精有五種：謂青、黃、赤、厚、薄。",
    "T23n1442_011:0681a29_17": "此中青者，謂是輪王及輪王長子，受灌頂法其精俱青。",
    "T23n1442_011:0681b02_18": "所餘諸子其色皆黃。",
    "T23n1442_011:0681b02_19": "輪印大臣其色皆赤。",
    "T23n1442_011:0681b03_20": "已長成人其精厚，未長成人其精薄。",
    "T23n1442_011:0681b03_21": "若人被女欲所傷、若檐重物、或涉長途、或身根損壞，如斯等類容有五精。",
    "T23n1442_011:0681b05_22": "除夢中者，若在夢中無犯。",
    "T23n1442_011:0681b06_23": "僧伽者，若犯此罪，應依僧伽而行其法，及依僧伽而得出罪，不依別人。",
    "T23n1442_011:0681b07_24": "言伐尸沙者，是餘殘義。",
    "T23n1442_011:0681b08_25": "若苾芻於四波羅市迦法中，隨犯其一無有餘殘，不得共住。",
    "T23n1442_011:0681b09_26": "此十三法，苾芻雖犯而有餘殘，是可治故，名曰僧殘。",
    "T23n1442_011:0681b11_0": "此中犯相其事云何？",
    "T23n1442_011:0681b11_1": "有五事別：一、為樂故；二、為呪故；三、為種子故；四、為藥故；五、為自試故。",
    "T23n1442_011:0681b13_0": "云何為樂？",
    "T23n1442_011:0681b13_1": "若苾芻為泄精樂故，於內色處有染欲心，起方便發動生支而泄精受樂者，得僧伽伐尸沙。",
    "T23n1442_011:0681b15_2": "雖加方便，若精不泄，得窣吐羅底也。",
    "T23n1442_011:0681b16_3": "如是若為搖動生支樂故而故泄精，或為摩觸捉搦樂故而故泄精，或為出生支頭樂故而故泄精，得罪輕重廣如上說。",
    "T23n1442_011:0681b18_4": "如為樂既爾，若為呪、為求種子、為藥、或為試力而泄精者，得罪輕重如上。",
    "T23n1442_011:0681b20_5": "若苾芻為樂故欲出青精，於內色處有染欲心，起方便而泄其精，或求黃、赤、厚、薄等，得罪如上。",
    "T23n1442_011:0681b22_6": "內色既爾，外色亦然。",
    "T23n1442_011:0681b23_7": "攝頌曰：　若舞及於空，　　精動身中泄，　揩摩出時樂，　　染意量生支，　或時染心視，　　或逆流順流，　及逆風順風，　　應知罪輕重。",
    "T23n1442_011:0681b28_0": "若苾芻因作舞時泄精者，得吐羅罪；若精不泄，得惡作罪。",
    "T23n1442_011:0681b29_1": "若苾芻故於空中搖胯而泄精者，得窣吐羅底也；若精不泄者，得惡作罪。",
    "T23n1442_011:0681c01_2": "若苾芻精戰動時，遂便攝意而精泄者，得窣吐羅底也；若不泄者，得惡作罪。",
    "T23n1442_011:0681c03_3": "若精已泄尚在身中，而加方便使精泄者，得窣吐羅底也；若不泄者，得惡作罪。",
    "T23n1442_011:0681c05_4": "若苾芻受他揩身因而精泄者，得窣吐羅底也；若有染心而不泄者，得惡作罪。",
    "T23n1442_011:0681c07_5": "若苾芻量生支作心受樂，因而精泄者，得窣吐羅底也；若不泄者，得惡作罪。",
    "T23n1442_011:0681c08_6": "若苾芻以染心觀視生支，得惡作罪。",
    "T23n1442_011:0681c09_7": "若苾芻以染欲心，以己生支逆流而持，得窣吐羅底也；若順流而持，得惡作罪。",
    "T23n1442_011:0681c11_8": "若苾芻以染欲心，以己生支逆風而持，得窣吐羅底也；若順風持，得惡作罪。",
    "T23n1442_011:0681c13_9": "無犯者，若走、若跳戲、若浮、若趒坑塹欄楯，若行觸脾、觸衣，若入浴室、若憶故二，若見可愛之色、或搔疥癢，無受樂心而精流泄，斯皆無犯。",
    "T23n1442_011:0681c16_10": "又無犯者，最初犯人、或癡狂、心亂、痛惱所纏。",
    "T23n1442_011:0681c18_0": "觸女學處第二",
    "T23n1442_011:0681c19_0": "佛在室羅伐城逝多林給孤獨園。",
    "T23n1442_011:0681c19_1": "時六眾苾芻共相告曰：「我等每於晨朝恒令一人在逝多林門，若有婆羅門長者居士來往經過，為說法要，有論議者我當折伏，令名稱遠聞眾所欽仰。」",
    "T23n1442_011:0681c23_2": "此六眾苾芻，於六大城所有氏族種類，及諸工巧名諱差別，無處不知、無人不識。",
    "T23n1442_011:0681c25_3": "時具壽鄔陀夷，於晨朝時嚼齒木，披僧伽胝禮窣覩波已，於逝多門外經行遊適。",
    "T23n1442_011:0681c26_4": "此城常法，若婆羅門居士、居士婦，共出都城往芳林內，周遍遊觀持諸花果，入逝多林禮世尊足并諸大德。",
    "T23n1442_011:0681c29_5": "時有眾多居士、居士婦至逝多林，鄔陀夷見已作如是言：「善來姊妹！",
    "T23n1442_011:0682a01_6": "猶如初月時一現耳。」",
    "T23n1442_011:0682a02_7": "諸女答曰：「大德！",
    "T23n1442_011:0682a02_8": "如世尊說：『若人居在八無暇中，於清淨行無容修習。』",
    "T23n1442_011:0682a03_9": "我之女身多諸障難，鎮營家業復是第九無容暇事。」",
    "T23n1442_011:0682a05_10": "時鄔陀夷聞是語已，報諸女曰：「汝豈不聞：「『昔有娑竭王，　　廣營眾事業；　　所作事未畢，　　其命已終亡。』",
    "T23n1442_011:0682a08_0": "　　汝等營家業，　　其事無竟時；　　死是人共嫌，　　寧知忽來至。」",
    "T23n1442_011:0682a10_0": "諸女聞已答言：「大德！",
    "T23n1442_011:0682a10_1": "我緣此故來入寺中，禮世尊足并諸上座大德苾芻。」",
    "T23n1442_011:0682a11_2": "鄔陀夷曰：「善來姊妹！",
    "T23n1442_011:0682a12_3": "如世尊說：『以不堅身而求堅法。』",
    "T23n1442_011:0682a12_4": "汝等來入寺中隨喜禮拜實為善事，汝等於此寺中頗請苾芻為引導人，指授房舍及塔廟不？」",
    "T23n1442_011:0682a14_5": "諸女報曰：「大德！",
    "T23n1442_011:0682a15_6": "豈我手執明炬而更求燈燭，今捨大德別請餘人為引導耶？」",
    "T23n1442_011:0682a16_7": "時鄔陀夷便作是念：「若我為其指授房舍廢修善品，若不指授交有所闕，入城乞食誰當見與？",
    "T23n1442_011:0682a18_8": "雖廢正修宜應指授。」",
    "T23n1442_011:0682a19_9": "便洗手足即執香華引導而進，說伽他曰：「若人以真金，　　日施百千兩；　不如暫入寺，　　誠心一禮塔。",
    "T23n1442_011:0682a23_0": "「姊妹！",
    "T23n1442_011:0682a23_1": "此是如來所居香殿，然佛世尊晝夜六時，常以佛眼觀察世間，誰增？",
    "T23n1442_011:0682a24_2": "誰減？",
    "T23n1442_011:0682a24_3": "誰遭苦厄？",
    "T23n1442_011:0682a25_0": "誰向惡道陷沒欲泥？",
    "T23n1442_011:0682a25_1": "誰堪受化？",
    "T23n1442_011:0682a25_2": "作何方便拔濟令出，無聖財者令得聖財，以智安膳那破無明膜。",
    "T23n1442_011:0682a27_3": "無善根者令種善根，有善根者令其增長，安人天路、能盡苦際、趣涅槃城。」",
    "T23n1442_011:0682a28_4": "時鄔陀夷說伽他曰：「假使大海潮，　　或失於期限；　佛於所化者，　　濟度不過時。",
    "T23n1442_011:0682b03_0": "　如母有一兒，　　常護其身命；　佛於所化者，　　愍念過於彼。",
    "T23n1442_011:0682b05_0": "　佛以大悲心，　　遍於生死內，　常隨所化者，　　如母牛憐犢。",
    "T23n1442_011:0682b07_0": "「然佛世尊、應、正等覺，具足十力、四無所畏，作師子吼覺悟群迷。",
    "T23n1442_011:0682b08_1": "汝應至心禮敬尊足。」",
    "T23n1442_011:0682b09_0": "次至餘房，而告之曰：「此是上座阿若憍陳如所住之房。",
    "T23n1442_011:0682b10_1": "諸妹！",
    "T23n1442_011:0682b10_2": "然此世間盲冥無識，既罕將導長夜輪迴。",
    "T23n1442_011:0682b11_3": "爾時世尊初成正覺，以妙智藥為開法眼，三轉法輪令其啟悟，於大師眾弟子之中最為上首。",
    "T23n1442_011:0682b13_4": "耆年宿德善修梵行，受持法衣此為初首。",
    "T23n1442_011:0682b14_5": "汝應至心禮敬其足。」",
    "T23n1442_011:0682b15_0": "次至尊者大迦葉波所住之房，告言：「諸妹！",
    "T23n1442_011:0682b15_1": "此是大婆羅門勝妙之族，捨九百九十九具犁牛，二百餘碩碎金大麥，六十億金錢，有十八封邑僕使傭人，有十六聚落興易商估，妻名迦畢梨，身如金色，儀容美麗無與等者，如此眾事並皆棄捨如捐洟唾，於後夜時捨百千上服著麁[疊*毛]僧伽胝，歸佛出家住於林藪。",
    "T23n1442_011:0682b21_2": "假使狂象舉目視之便捨狂醉，少欲知足修杜多行，於大師眾弟子之中，威德尊重最為第一，汝應至心禮敬其足。」",
    "T23n1442_011:0682b25_0": "次至尊者舍利子所住之房，告言：「諸妹！",
    "T23n1442_011:0682b25_1": "此是貴族婆羅門子，捨俗出家年始十六，帝釋聲明經心悟解，諸外論者並皆摧伏，如世尊說：「『一切世間智，　　唯除於如來；　　不及身子智，　　十六分之一。",
    "T23n1442_011:0682c02_0": "　　一切人天智，　　皆如舍利子；　　不及如來智，　　十六分之一。』",
    "T23n1442_011:0682c04_0": "「於大師眾弟子之中有大智慧，具足辯才最為第一，汝應至心禮敬其足。」",
    "T23n1442_011:0682c06_0": "次至尊者大目乾連所住之房，告言：「諸妹！",
    "T23n1442_011:0682c06_1": "此是輔國大臣婆羅門子，捨貴勝位而為出家有大神力，能以足指動帝釋宮，於大師眾弟子之中有大威德，具大神通最為第一，汝應至心禮敬其足。」",
    "T23n1442_011:0682c11_0": "次至尊者阿尼盧陀所住之房，告言：「諸妹！",
    "T23n1442_011:0682c11_1": "此是佛堂弟，亦捨貴位隨佛出家有大勢力，曾有商主於大海中遭遇厄難，稱其名字船得安隱，不損珍財還到故居，於大師眾弟子之中，得淨天眼最為第一，汝應至心禮敬其足。」",
    "T23n1442_011:0682c16_0": "次至尊者阿難陀所住之房，告言：「諸妹！",
    "T23n1442_011:0682c16_1": "此是佛堂弟，捨位出家，於世尊所親奉供侍。",
    "T23n1442_011:0682c17_2": "雖經長夜無勞倦心，大智聰明聖所稱歎，如來所說一切經典，聞悉能受如瓶瀉水置之異器，於大師眾弟子之中，多聞總持最為第一，汝應至心禮敬其足。」",
    "T23n1442_011:0682c22_0": "次至尊者難陀所住之房，告言：「諸妹！",
    "T23n1442_011:0682c22_1": "此是佛親弟，捨俗出家，若不出家為力輪王，於大師眾弟子之中，善護諸根能防外境最為第一，汝應至心禮敬其足。」",
    "T23n1442_011:0682c26_0": "次至具壽羅怙羅所住之房，告言：「諸妹！",
    "T23n1442_011:0682c26_1": "此是佛之子，捨俗出家，若不出家當為轉輪王，於大師眾弟子之中，愛重學處奉持無失最為第一，汝應至心禮敬其足。」",
    "T23n1442_011:0683a01_0": "次至難陀、鄔波難陀、阿說迦補捺、婆素迦蘭陀所住之房：「此是我房汝當觀禮。」",
    "T23n1442_011:0683a02_1": "既觀看已命之令坐。",
    "T23n1442_011:0683a03_2": "其鄔陀夷是婬染行，於其房中瑩飾莊嚴壁皆彩畫，以[疊*毛]綿褥安在臥床，諸妙箱篋用貯資具，於机案上著香水瓶並諸杓器。",
    "T23n1442_011:0683a06_3": "時鄔陀夷告諸女曰：「姊妹！",
    "T23n1442_011:0683a06_4": "為先餐小食？",
    "T23n1442_011:0683a06_5": "為飲蜜漿？」",
    "T23n1442_011:0683a07_6": "諸女報曰：「大德！",
    "T23n1442_011:0683a07_7": "豈有河水而逆流耶？",
    "T23n1442_011:0683a08_0": "理應我等先有供養，寧容反受大德施耶？",
    "T23n1442_011:0683a08_1": "善哉聖者！",
    "T23n1442_011:0683a09_2": "我有所須幸當見施。」",
    "T23n1442_011:0683a09_3": "即便問曰：「爾何所須？」",
    "T23n1442_011:0683a10_4": "諸女報曰：「未曾聞法、願為我說。」",
    "T23n1442_011:0683a10_5": "鄔陀夷曰：「善哉姊妹！",
    "T23n1442_011:0683a11_6": "如世尊說：『於諸世間有其六事，希有難遇。",
    "T23n1442_011:0683a12_7": "云何為六？",
    "T23n1442_011:0683a12_8": "一、諸佛出世難可逢遇；二、如來所說微妙法律難可得聞；三、人身難得；四、中國難生；五、諸根難具；六、信心難發。』",
    "T23n1442_011:0683a14_9": "姊妹！",
    "T23n1442_011:0683a15_10": "此是難事汝已得之。",
    "T23n1442_011:0683a15_11": "當起信心，如親對佛坐聽法要，我當為說。」",
    "T23n1442_011:0683a16_12": "是時諸女即便禮敬鄔陀夷足，在一面坐專心聽法。",
    "T23n1442_011:0683a17_13": "時鄔陀夷即為說法，隨所說法便生染心，猶如呪師不善呪術呪鬼病者，隨所呪時被鬼所打；其鄔陀夷亦復如是，隨所說法被染觸心，染心既生從坐而起，即便以手摩觸女身。",
    "T23n1442_011:0683a21_14": "時諸女中有相愛者，染言調戲身手相觸。",
    "T23n1442_011:0683a22_15": "若不愛者即出房外，徐步檐廊共生嫌賤作譏議言：「誰知水內更出火光，於歸依處反生恐怖。",
    "T23n1442_011:0683a24_16": "我等昔日謂此僧房安隱涅槃離惱無礙，然更於此有諸災患恐怖憂惱。」",
    "T23n1442_011:0683a26_17": "彼譏嫌時苾芻聞已，問言：「姊妹！",
    "T23n1442_011:0683a27_18": "汝嫌罵誰？」",
    "T23n1442_011:0683a27_19": "答言：「我罵仁等。」",
    "T23n1442_011:0683a27_20": "報言：「我作何事令汝生嫌？」",
    "T23n1442_011:0683a28_21": "答言：「我等昔來雖遭賊處及猖狂人，不聞鄙語如鄔陀夷所說，我之身體雖被夫主時有摩觸，未如鄔陀夷強見[夌*欠]逼。",
    "T23n1442_011:0683b01_22": "若我父母兄弟姊妹夫主聞者，乃至不聽我等望逝多林，況入園中而申禮敬。」",
    "T23n1442_011:0683b03_23": "諸苾芻報曰：「姊妹！",
    "T23n1442_011:0683b04_24": "彼苾芻具持禁戒，是大臣子而性多愛欲，作此方便用暢染心。」",
    "T23n1442_011:0683b05_25": "女人答言：「聖者！",
    "T23n1442_011:0683b05_26": "如牛角雖利，豈可反破自腹耶？",
    "T23n1442_011:0683b06_27": "設有染心寧得自虧梵行。」",
    "T23n1442_011:0683b07_28": "諸苾芻曰：「姊妹且住！",
    "T23n1442_011:0683b07_29": "我當遮止。」",
    "T23n1442_011:0683b07_30": "答言：「聖者！",
    "T23n1442_011:0683b08_31": "若為遮止深是善哉。",
    "T23n1442_011:0683b08_32": "若不遮者，我等終不以足重來遊踐逝多園林。」",
    "T23n1442_011:0683b09_33": "苾芻報曰：「我共遮止，不使更然。」",
    "T23n1442_011:0683b10_34": "時諸女人共嫌而去。",
    "T23n1442_011:0683b10_35": "時具壽鄔陀夷便行笑出房，諸苾芻見而問曰：「大德鄔陀夷！",
    "T23n1442_011:0683b12_36": "所為鄙媟污辱沙門，何意恣情更為歡笑？」",
    "T23n1442_011:0683b13_37": "鄔陀夷報曰：「我作何事？",
    "T23n1442_011:0683b13_38": "我豈飲酒、噉葱蒜耶？」",
    "T23n1442_011:0683b14_39": "諸苾芻曰：「麁重之事汝尚為之，飲酒噉蒜何疑不作！」",
    "T23n1442_011:0683b15_40": "報曰：「我作何事？」",
    "T23n1442_011:0683b15_41": "諸苾芻曰：「此婆羅門居士婦女譏罵而去，豈非過耶？」",
    "T23n1442_011:0683b16_42": "報曰：「汝等但解執持黑鉢巡家乞求，慳嫉纏心日見增甚，乃至不能為他說四句法，見他演說更起嫉嫌。」",
    "T23n1442_011:0683b19_43": "諸苾芻曰：「我觀具壽雖數為說，曾無一人能見諦者。」",
    "T23n1442_011:0683b20_44": "報曰：「且令根熟，漸入諦門。」",
    "T23n1442_011:0683b21_0": "諸苾芻有少欲者，皆共譏嫌而呵責曰：「云何苾芻所作非理，應懷恥愧，翻起貢高？」",
    "T23n1442_011:0683b22_1": "時諸苾芻以此因緣具白世尊。",
    "T23n1442_011:0683b23_2": "世尊因此集諸苾芻，知而故問：「汝鄔陀夷實作如是鄙惡事耶？」",
    "T23n1442_011:0683b24_3": "白言：「實爾。」",
    "T23n1442_011:0683b25_4": "佛言：「汝所為非，非沙門、非隨順、不清淨，所不應為。」",
    "T23n1442_011:0683b26_5": "爾時世尊種種呵責已，告諸苾芻：「我觀十利乃至我今為諸聲聞弟子，於毘奈耶制其學處應如是說：「若復苾芻以染纏心與女人身相觸，若捉手、若捉臂、若捉髮、若觸一一身分，作受樂心者，僧伽伐尸沙。」",
    "T23n1442_011:0683c03_0": "若復苾芻者，謂鄔陀夷，或復餘類。",
    "T23n1442_011:0683c03_1": "以染纏心者，有是染心而非纏心、有是纏非染、或俱有俱無。",
    "T23n1442_011:0683c05_2": "云何染而非纏？",
    "T23n1442_011:0683c05_3": "謂有染心非極染心現在前時。",
    "T23n1442_011:0683c06_4": "云何纏而非染？",
    "T23n1442_011:0683c06_5": "謂心緣外境有所繫著未起染心。",
    "T23n1442_011:0683c07_6": "云何染纏俱心？",
    "T23n1442_011:0683c07_7": "謂有染心極染心，貪求前境心有繫著。",
    "T23n1442_011:0683c08_8": "云何染纏俱非？",
    "T23n1442_011:0683c08_9": "謂除前相。",
    "T23n1442_011:0683c09_10": "女人者，若婦、若童女堪行欲事。",
    "T23n1442_011:0683c09_11": "身相觸者，謂以身就身作摩觸事。",
    "T23n1442_011:0683c10_12": "捉手者，謂腕已前。",
    "T23n1442_011:0683c11_0": "捉臂者，謂腕已後。",
    "T23n1442_011:0683c11_1": "捉髮者，謂是頭髮及相繫緵帶。",
    "T23n1442_011:0683c12_2": "一一身分者，謂諸支節。",
    "T23n1442_011:0683c12_3": "作受樂心者，情受欲樂。",
    "T23n1442_011:0683c13_4": "僧伽伐尸沙者，廣說如前。",
    "T23n1442_011:0683c14_0": "此中犯相其事云何？",
    "T23n1442_011:0683c14_1": "有其九事。",
    "T23n1442_011:0683c14_2": "云何為九？",
    "T23n1442_011:0683c14_3": "謂觸、極觸、憑、捉、牽、曳、上、下、遍抱。",
    "T23n1442_011:0683c15_4": "云何為觸？",
    "T23n1442_011:0683c15_5": "若苾芻以染纏心，共堪行婬女人故觸彼頭，無有衣隔，得僧伽伐尸沙；有衣隔者，得窣吐羅底也。",
    "T23n1442_011:0683c18_6": "如頭既爾，若觸肩、背、臍、[蹲酋+(十/田/ㄙ)]乃至足指，有衣無衣皆如上說。",
    "T23n1442_011:0683c19_7": "如觸既爾，極觸、憑、捉亦復如是。",
    "T23n1442_011:0683c21_0": "云何為牽？",
    "T23n1442_011:0683c21_1": "若苾芻以染纏心捉堪行婬女，從遠牽至近、從近推令遠，得罪同前。",
    "T23n1442_011:0683c22_2": "云何為曳？",
    "T23n1442_011:0683c23_3": "謂苾芻捉女人，從右畔曳向左邊、或從左邊曳向右畔、或從足至頭、或從頭向足。",
    "T23n1442_011:0683c24_4": "云何為上？",
    "T23n1442_011:0683c25_5": "謂捉女人，從地舉上過於足指，若無衣隔得根本罪；若有衣隔得方便罪。",
    "T23n1442_011:0683c26_6": "足指既爾，若過脛、膝及餘身分乃至于頂。",
    "T23n1442_011:0683c27_7": "若舉上床座、若象馬車輿、或上樓閣，若苾芻有染纏心，而受觸樂作快意想，隨以身分觸著之時，若無衣隔得根本罪；若有衣隔得方便罪，是名舉上。",
    "T23n1442_011:0684a02_8": "云何為下？",
    "T23n1442_011:0684a02_9": "若苾芻捉堪行婬女，從樓閣上擎令向下、或至象馬車乘床座之上、擎下乃至足指著地，得罪同前，是名為下。",
    "T23n1442_011:0684a04_10": "云何遍抱？",
    "T23n1442_011:0684a05_11": "若苾芻於堪行婬女人，以手捉搦其項乃至足指，隨觸身分得罪同前。",
    "T23n1442_011:0684a06_12": "凡觸女身，若是堪行婬者，無衣隔時得根本罪；有衣得方便罪。",
    "T23n1442_011:0684a08_13": "若不堪者，無衣得麁罪；有衣得惡作。",
    "T23n1442_011:0684a08_14": "若苾芻以染纏心，觸男黃門堪行婬者，無衣麁罪；有衣惡作。",
    "T23n1442_011:0684a10_15": "若無堪者，有衣無衣俱得惡作。",
    "T23n1442_011:0684a10_16": "若觸傍生，堪與無堪並得惡作。",
    "T23n1442_011:0684a11_17": "若無染心，觸母女姊妹並皆無犯。",
    "T23n1442_011:0684a12_18": "若見女人被水所漂、或時自縊、或噉毒藥等，為救濟時觸皆無犯。",
    "T23n1442_011:0684a13_19": "又無犯者，最初犯人、或癡狂、心亂、痛惱所纏。",
    "T23n1442_011:0684a15_0": "說鄙惡語學處第三",
    "T23n1442_011:0684a16_0": "佛在室羅伐城逝多林給孤獨園。",
    "T23n1442_011:0684a16_1": "時鄔陀夷苾芻緣起同前。",
    "T23n1442_011:0684a17_2": "乃至隨所說法被染觸心，染心既生便對女人說麁惡語，謂是鄙惡婬欲相應，猶如夫妻論說俗事。",
    "T23n1442_011:0684a19_3": "時諸女中有相愛者，鄙言調戲身相撫拍。",
    "T23n1442_011:0684a20_4": "若不愛者便出房外作譏嫌言：「誰知水內更出火光，於歸依處反生恐怖。」",
    "T23n1442_011:0684a22_5": "廣說如前。",
    "T23n1442_011:0684a22_6": "乃至「制其學處，應如是說：若復苾芻以染纏心，共女人作鄙惡不軌婬欲相應語，如夫妻者，僧伽伐尸沙。」",
    "T23n1442_011:0684a24_7": "若復苾芻者，謂鄔陀夷，或復餘類。",
    "T23n1442_011:0684a25_8": "以染纏心者，有其四句，廣說如前。",
    "T23n1442_011:0684a26_9": "言女人者，謂婦及童女，於善惡言能解其義。",
    "T23n1442_011:0684a27_10": "鄙惡語者，有其二種：一是波羅市迦因起、二是僧伽伐尸沙因起。",
    "T23n1442_011:0684a28_11": "云何名此為鄙惡語？",
    "T23n1442_011:0684a29_12": "答：「有自性鄙故、因起鄙故。」",
    "T23n1442_011:0684a29_13": "惡者，謂罪過也，謂說婬欲交會之言。",
    "T23n1442_011:0684b01_14": "如夫妻者，猶如夫婦說非法語。",
    "T23n1442_011:0684b02_15": "僧伽伐尸沙者，廣如上說。",
    "T23n1442_011:0684b03_0": "此中犯相其事云何？",
    "T23n1442_011:0684b03_1": "有其九事？",
    "T23n1442_011:0684b03_2": "謂善說、惡說、直乞、方便乞、直問、曲問、引事、讚歎、瞋罵。",
    "T23n1442_011:0684b04_3": "云何善說？",
    "T23n1442_011:0684b05_4": "若苾芻以染纏心，對堪能女解善惡言作如是說：「姊妹！",
    "T23n1442_011:0684b06_5": "汝三瘡門，實是善好形狀可愛。」",
    "T23n1442_011:0684b07_6": "若與葉婆合說之時，得僧伽伐尸沙；若不與葉婆合說者，得窣吐羅底也。",
    "T23n1442_011:0684b08_7": "是名善說。",
    "T23n1442_011:0684b08_8": "云何惡說？",
    "T23n1442_011:0684b09_9": "若苾芻以染纏心，對堪能女解善惡言作如是說：「姊妹！",
    "T23n1442_011:0684b10_10": "汝三瘡門，實是不好形狀可惡。」",
    "T23n1442_011:0684b11_11": "若與葉婆合說之時，得僧伽伐尸沙；若不與葉婆合者，得窣吐羅底也。",
    "T23n1442_011:0684b12_12": "是名惡說(葉婆者，正目西方說男女交合不軌之言。",
    "T23n1442_011:0684b13_13": "若准此方音者，言多鄙媟。",
    "T23n1442_011:0684b13_14": "又復方音隨處不定，故存本字。",
    "T23n1442_011:0684b13_15": "然西方教授說此言時，亦不全道以鄙惡故，但云葉字、婆字耳)。",
    "T23n1442_011:0684b14_16": "云何直乞？",
    "T23n1442_011:0684b14_17": "謂若苾芻乃至作如是語：「姊妹來！",
    "T23n1442_011:0684b15_18": "共我作如是如是事。」",
    "T23n1442_011:0684b15_19": "若與葉婆合說之時，得僧伽伐尸沙；若不合說，得窣吐羅底也。",
    "T23n1442_011:0684b17_20": "是名直乞。",
    "T23n1442_011:0684b17_21": "云何方便乞？",
    "T23n1442_011:0684b17_22": "廣說如前，乃至作如是語：「姊妹！",
    "T23n1442_011:0684b18_23": "若有女人共男子作如是事，此女必為男所愛重。",
    "T23n1442_011:0684b19_24": "汝若共我作如是事，我今亦當憐愛於汝。」",
    "T23n1442_011:0684b20_25": "若與葉婆合說，得僧伽伐尸沙；若不合說，得窣吐羅底也。",
    "T23n1442_011:0684b21_26": "是名方便乞。",
    "T23n1442_011:0684b22_27": "云何直問？",
    "T23n1442_011:0684b22_28": "廣說如前，乃至作如是語：「姊妹！",
    "T23n1442_011:0684b23_29": "若有男子共女人作如是事，此男子必為女人之所愛念。",
    "T23n1442_011:0684b24_30": "我今共汝作如是事，汝能於我生憐愛不？」",
    "T23n1442_011:0684b25_31": "餘並同前。",
    "T23n1442_011:0684b25_32": "云何曲問？",
    "T23n1442_011:0684b25_33": "廣說如前，乃至作如是語：「姊妹！",
    "T23n1442_011:0684b26_34": "若有女人共男子作如是事，此女人必為男子所愛。",
    "T23n1442_011:0684b27_35": "我今愛汝，汝於我處能作如是事不？」",
    "T23n1442_011:0684b28_36": "餘並同前。",
    "T23n1442_011:0684b28_37": "云何引事？",
    "T23n1442_011:0684b29_0": "廣說如前，乃至作如是語：「姊妹！",
    "T23n1442_011:0684b29_1": "我先曾於某處園中、天祠之所、大眾聚集，共諸女人噉美妙食飲、好蜜漿，布列香華敷勝床座，便於通夜庭列明燈，共彼女人作如是語：『若姊妹！",
    "T23n1442_011:0684c03_2": "當時來赴集者，我亦共汝作如是事。』」",
    "T23n1442_011:0684c04_3": "餘並同前。",
    "T23n1442_011:0684c05_0": "云何讚歎？",
    "T23n1442_011:0684c05_1": "廣說如前，乃至作如是語：「姊妹！",
    "T23n1442_011:0684c05_2": "若有男子與汝作如是語：『姊妹！",
    "T23n1442_011:0684c06_3": "若有男子與汝作如是事，彼得現樂，及受天樂。』",
    "T23n1442_011:0684c07_4": "我亦共汝作如是如是事，亦得現樂及受天樂。」",
    "T23n1442_011:0684c08_5": "餘並同前。",
    "T23n1442_011:0684c09_6": "云何瞋罵？",
    "T23n1442_011:0684c09_7": "謂若苾芻以染纏心，對堪能女解善惡言作如是說：「汝應共蛇及驢畜等作婬欲事。」",
    "T23n1442_011:0684c11_8": "作斯罵辱，若與葉婆合說者，得僧伽伐尸沙；若不合說，得窣吐羅底也。",
    "T23n1442_011:0684c12_9": "是名瞋罵。",
    "T23n1442_011:0684c13_0": "如前苾芻對婦童女說其九事，若婦童女是堪者，解善惡言，來對苾芻作如是語：「聖者！",
    "T23n1442_011:0684c14_1": "仁二瘡門，實是善好形狀可愛。」",
    "T23n1442_011:0684c15_2": "若苾芻聞是說已，以染纏心作受樂意印可而住，隨所說時以言報答，若與葉婆合說，得僧伽伐尸沙；若不合說，得窣吐羅底也。",
    "T23n1442_011:0684c18_3": "是名善說。",
    "T23n1442_011:0684c19_0": "云何惡說？",
    "T23n1442_011:0684c19_1": "廣說如前，乃至女人來對苾芻作如是語：「聖者！",
    "T23n1442_011:0684c20_2": "仁二瘡門，實是不好形狀可惡。」",
    "T23n1442_011:0684c21_0": "餘如上說。",
    "T23n1442_011:0684c21_1": "云何直乞？",
    "T23n1442_011:0684c21_2": "廣說如前，乃至女人來對苾芻作如是語：「聖者！",
    "T23n1442_011:0684c22_3": "來共我作如是如是事。」",
    "T23n1442_011:0684c23_4": "餘如上說。",
    "T23n1442_011:0684c23_5": "云何方便乞？",
    "T23n1442_011:0684c23_6": "廣說如前，乃至女人來對苾芻作如是語：「若有男子共女人作如是如是事，此男必為女所愛重。",
    "T23n1442_011:0684c25_7": "仁若共我作如是如是事，我今亦當極相憐愛。」",
    "T23n1442_011:0684c26_8": "餘如上說。",
    "T23n1442_011:0684c27_9": "云何直問？",
    "T23n1442_011:0684c27_10": "廣說如前，乃至女人來對苾芻作如是語：「聖者！",
    "T23n1442_011:0684c28_11": "若有女人共男子作如是如是事，此女人必為男子之所愛念。",
    "T23n1442_011:0684c29_12": "我今共仁作如是事，仁能於我生憐愛不？」",
    "T23n1442_011:0685a01_13": "餘如前說。",
    "T23n1442_011:0685a02_0": "云何曲問？",
    "T23n1442_011:0685a02_1": "廣說如前，乃至作如是語：「聖者！",
    "T23n1442_011:0685a03_0": "若有男子共女人作如是事，此男子必為女所愛。",
    "T23n1442_011:0685a04_1": "我今愛仁，仁於我處能作如是事不？」",
    "T23n1442_011:0685a04_2": "餘並同前。",
    "T23n1442_011:0685a05_3": "云何引事？",
    "T23n1442_011:0685a05_4": "廣說如前，乃至作如是語：「聖者！",
    "T23n1442_011:0685a06_5": "我曾於某處園中天祠之所大眾聚集，共諸男子噉美妙食飲好蜜漿，布列香華敷勝床座，便於通夜庭列明燈，共諸男子作如是事。",
    "T23n1442_011:0685a09_6": "若聖者當時來赴集者，我亦共仁作如是如是事。」",
    "T23n1442_011:0685a10_7": "餘並同前。",
    "T23n1442_011:0685a10_8": "云何讚歎？",
    "T23n1442_011:0685a10_9": "乃至作如是語：「聖者！",
    "T23n1442_011:0685a11_10": "若有女人共仁作如是事，彼得現樂及受天樂。",
    "T23n1442_011:0685a12_11": "我亦共仁作如是事，亦得現樂及受天樂。」",
    "T23n1442_011:0685a13_12": "餘並同前。",
    "T23n1442_011:0685a13_13": "云何瞋罵？",
    "T23n1442_011:0685a13_14": "謂是堪行婬女解善惡言，來對苾芻作如是語：「汝應共驢畜等作婬欲事。」",
    "T23n1442_011:0685a15_15": "作斯罵辱。",
    "T23n1442_011:0685a15_16": "若苾芻以染愛心，作受樂意印可而住，隨所說時以言報答，若與葉婆合說，得僧伽伐尸沙；若不合說，得窣吐羅底也。",
    "T23n1442_011:0685a18_17": "若無力女者，得窣吐羅底也。",
    "T23n1442_011:0685a18_18": "若男子、半擇迦堪行婬，得窣吐羅底也；不堪者，得惡作。",
    "T23n1442_011:0685a20_0": "若傍生趣有力無力，皆惡作罪。",
    "T23n1442_011:0685a20_1": "無犯者，若說葉縛(言「大麥」也！",
    "T23n1442_011:0685a21_2": ")或說葉摩尼(言「帷幔」也！",
    "T23n1442_011:0685a21_3": ")，若於方國雖說鄙惡言，然非所諱者，皆非是犯。",
    "T23n1442_011:0685a22_4": "又無犯者，最初犯人、或癡狂、心亂、痛惱所纏。",
    "T23n1442_011:0685a24_0": "索供養學處第四",
    "T23n1442_011:0685a25_0": "爾時佛在室羅伐城逝多林給孤獨園。",
    "T23n1442_011:0685a25_1": "時六眾苾芻常所作事，每於晨朝恒令一人在逝多林門看守而住。",
    "T23n1442_011:0685a27_2": "時鄔陀夷見諸人眾來入寺中，即便引導指授房舍禮佛及僧，廣說如前。",
    "T23n1442_011:0685a29_0": "乃至為女說法自讚其身：「姊妹！",
    "T23n1442_011:0685a29_1": "此是第一供養中最，如我相似持戒修善，應以婬欲法而為供養。」",
    "T23n1442_011:0685b02_2": "說此語時於女人中，情相許者即便歡笑。",
    "T23n1442_011:0685b03_3": "其不樂者出譏嫌言，廣說如前。",
    "T23n1442_011:0685b03_4": "諸苾芻聞已呵責，便往白佛。",
    "T23n1442_011:0685b04_5": "佛以此緣集諸苾芻，乃至「為諸苾芻制其學處，應如是說：「若復苾芻以染纏心，於女人前自歎身言：『姊妹！",
    "T23n1442_011:0685b07_6": "若苾芻與我相似，具足尸羅有勝善法修梵行者，可持此婬欲法而供養之。』",
    "T23n1442_011:0685b08_7": "若苾芻如是語者，僧伽伐尸沙。」",
    "T23n1442_011:0685b10_0": "若復苾芻者，謂鄔陀夷，復更有餘如是等類。",
    "T23n1442_011:0685b11_0": "以染纏心者，有其四句，廣說如前。",
    "T23n1442_011:0685b11_1": "言女人者，謂婦及童女，於善惡言能解其義，謂歎自身求索供養。",
    "T23n1442_011:0685b13_2": "言：「姊妹等……此是供養中勝。」",
    "T23n1442_011:0685b13_3": "者，謂是第一也。",
    "T23n1442_011:0685b14_4": "與我相似者，自指其身。",
    "T23n1442_011:0685b14_5": "具足尸羅者，謂具戒蘊。",
    "T23n1442_011:0685b15_6": "有勝善法者，謂具定蘊。",
    "T23n1442_011:0685b15_7": "言梵行者，謂具慧蘊。",
    "T23n1442_011:0685b16_8": "言將此婬欲法者，此中法言目其非法，將此婬欲非餘事也。",
    "T23n1442_011:0685b17_9": "婬欲者，謂不淨行。",
    "T23n1442_011:0685b18_0": "餘如上說。",
    "T23n1442_011:0685b18_1": "此中犯相其事云何？",
    "T23n1442_011:0685b18_2": "有十八事：謂最、勝、殊、妙、賢、善、應供、可愛、廣博、極最、極勝、極殊、極妙、極賢、極善、極應供、極可愛、極廣博。",
    "T23n1442_011:0685b20_3": "若苾芻以染纏心，對堪能女作如是語：「姊妹！",
    "T23n1442_011:0685b21_4": "於供養中此事為最。",
    "T23n1442_011:0685b22_5": "謂如我類具足戒行，應以婬欲法供養我。」",
    "T23n1442_011:0685b23_6": "者，得僧伽伐尸沙。",
    "T23n1442_011:0685b23_7": "如說最言其事既爾，乃至極廣大准說應知。",
    "T23n1442_011:0685b24_8": "具戒既然，善法、梵行亦復如是，一一別說。",
    "T23n1442_011:0685b25_9": "或云：「我是具戒善法、具戒梵行；善法具戒、善法梵行；梵行具戒、梵行善法。」",
    "T23n1442_011:0685b27_10": "二二合說。",
    "T23n1442_011:0685b27_11": "或云：「我是具戒善法梵行；善法梵行具戒；梵行具戒善法。」",
    "T23n1442_011:0685b28_12": "三三合說。",
    "T23n1442_011:0685b29_0": "若云：「如我等類以婬欲法而供養。」",
    "T23n1442_011:0685b29_1": "者，得僧伽伐尸沙。",
    "T23n1442_011:0685c01_2": "若苾芻對堪行婬女人，以染纏心作如是說：「姊妹！",
    "T23n1442_011:0685c02_3": "此供養中最，如我等類具戒之人應可供養。」",
    "T23n1442_011:0685c03_4": "而不與婬欲法合說者，得窣吐羅底也。",
    "T23n1442_011:0685c04_5": "如最既爾，乃至極廣大准說應知。",
    "T23n1442_011:0685c04_6": "如是一一別說、二二合說、三三合說，皆得窣吐羅底也。",
    "T23n1442_011:0685c06_7": "若苾芻對堪行婬女，以染纏心作如是說：「姊妹！",
    "T23n1442_011:0685c07_8": "此供養中最，若有苾芻是具戒人應可供養。」",
    "T23n1442_011:0685c08_9": "與婬欲法合說，不云如我等類者，得窣吐羅底也，餘如前說。",
    "T23n1442_011:0685c09_10": "若苾芻廣說如前，不云如我等類，不與婬欲法合說者，得突色訖里多。",
    "T23n1442_011:0685c11_11": "一一別說等准上應知。",
    "T23n1442_011:0685c11_12": "如對堪行婬女，得根本罪；若對不堪者，得方便罪。",
    "T23n1442_011:0685c12_13": "若對堪行婬男子、半擇迦，得窣吐羅底也；若對不堪者，得惡作罪。",
    "T23n1442_011:0685c14_14": "若對傍生類，有力無力，皆唯惡作。",
    "T23n1442_011:0685c15_15": "又無犯者，最初犯人、癡狂、心亂、痛惱所纏。",
    "T23n1442_011:0685c16_0": "根本說一切有部毘奈耶卷第十一"
}