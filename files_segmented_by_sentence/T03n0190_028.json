{
    "T03n0190_028:0782a02_0": "佛本行集經卷第二十八",
    "T03n0190_028:0782a04_0": "隋天竺三藏闍那崛多譯",
    "T03n0190_028:0782a05_0": "魔怖菩薩品中",
    "T03n0190_028:0782a06_0": "「爾時，彼等魔諸女輩，善解婦女妖幻之事，更復別為餘誑惑法，媚亂菩薩，而說偈言：「『初春佳麗好時節，　　果木林樹悉開花，　　如此美景可歡娛。",
    "T03n0190_028:0782a09_1": "　　仁色豐盈甚端正，　　現今幼年情逸蕩，　　正是丈夫行樂時，　　欲求菩提道甚難，　　仁可迴心受世樂。",
    "T03n0190_028:0782a12_0": "　　宜觀我等天女輩，　　可喜形貌柔軟身，　　以諸瓔珞自莊嚴，　　誰今能得如是體？",
    "T03n0190_028:0782a14_0": "　　仁感得已何不受？",
    "T03n0190_028:0782a14_1": "　　我身香潔如蓮花，　　世間如此福德人，　　何故捨之而不用？",
    "T03n0190_028:0782a16_0": "　　頭髮光明紺青色，　　恒以雜種香澤熏，　　奇異摩尼為寶鬘，　　作花持以插其上。",
    "T03n0190_028:0782a18_0": "　　我等額廣頭圓滿，　　眉目平正甚脩揚，　　清淨等彼青蓮花，　　其鼻皆如鸚鵡鳥，　　口脣明曜赤朱色，　　或如頻婆羅果形，　　亦似珊瑚及胭脂，　　齒如珂貝甚白淨，　　舌薄猶如蓮花葉，　　語言歌詠出妙音，　　猶如緊陀羅女聲，　　兩乳百媚皆精妙，　　又復猶如石榴果，　　腰軟纖細如弓弝，　　脊膂寬博潤而平，　　猶如象王頭頂額，　　雙髀軟白洪端直，　　其狀猶若象鼻傭，　　兩脛正等纖而圓，　　清淨猶如鹿王[蹲-酋+(十/田/ㄙ)]，　　足下平滿不斜凹，　　赤白猶彼蓮花輝。",
    "T03n0190_028:0782a29_0": "　　我等身體可喜容，　　如是眾相莊嚴具，　　技能一切皆備足，　　快解作諸種音聲，　　復巧歌舞悅眾心，　　諸天見我皆歡喜，　　悉各羨我生欲意，　　我等非是不樂仁，　　仁今見我何不貪？",
    "T03n0190_028:0782b04_1": "　　又如人覩金寶藏，　　捨離棄之遠逃走，　　不知財物是樂因，　　仁之心意亦復然，　　不識五欲之快樂，　　寂定安禪不取我。",
    "T03n0190_028:0782b07_2": "　　或可仁者是大癡，　　何故不受世樂情，　　涅槃道路甚懸遠。』",
    "T03n0190_028:0782b09_0": "「爾時，菩薩諦心熟視諸魔女目不暫捨，正念微笑歛攝諸根定，其身體無愧無慚不急不緩，端直安住猶如須彌心意不傾。",
    "T03n0190_028:0782b11_1": "自餘方便智慧之門，往昔已曾攝伏一切諸煩惱患，哀愍言音過於梵響，猶如迦羅頻伽鳥聲，以偈語彼諸魔女言：「『彼諸世間五欲等，　　多苦多過眾惱纏，　　由煩惱故失神通，　　無明陷墜墮黑闇。",
    "T03n0190_028:0782b17_0": "　　眾生受之不知足，　　我久捨離諸煩牢，　　如猛火坑毒藥函，　　往昔已來早辭避。",
    "T03n0190_028:0782b19_0": "　　既飲甘露智慧水，　　自心覺了欲覺他，　　當說微密教法門，　　若今受此穢欲事，　　終不可能得此道。",
    "T03n0190_028:0782b21_1": "　　若人增長貪愛心，　　是則名為大愚癡，　　既自不能得自利，　　況復能利於一切，　　是故我今心不耽。",
    "T03n0190_028:0782b24_0": "　　世間五欲燒眾生，　　猶如劫火災萬物，　　五欲猶如水泡沫，　　亦如幻焰無一真，　　虛假誑惑於凡夫，　　智者誰應樂此事？",
    "T03n0190_028:0782b27_0": "　　猶如童蒙小兒輩，　　戲於自許糞穢中，　　迷惑愚癡無智人，　　見著種種諸瓔珞，　　觀已便生欲心想。",
    "T03n0190_028:0782b29_1": "　　頭髮根本從腦生，　　臭穢醜陋劇癰瘡，　　牙齒增長猶飲出，　　脣口耳鼻及眼等，　　一切皆如水上泡，　　腰髂脊背及尻臀，　　臭處不淨從血有，　　腹肚屎尿之囊袋，　　不淨諸物滿其間，　　是業皆從愛所生。",
    "T03n0190_028:0782c05_2": "　　譬如造輪為碾磑，　　愚癡受樂亦如是。",
    "T03n0190_028:0782c06_3": "　　若有一切諸智人，　　分別是等眾患殃，　　此處不受如斯樂。",
    "T03n0190_028:0782c08_0": "　　身體日夜常流血，　　臭處不憙以眼看，　　兩髀兩脛雙脚趺，　　筋骨相縛而立住。",
    "T03n0190_028:0782c10_0": "　　我觀汝等今如此，　　如幻如化如夢為，　　一切悉從因緣生，　　五欲無有真實德，　　五欲能失諸聖道，　　牽人將入惡道中，　　五欲猶如大火坑，　　亦如雜毒滿諸器，　　如瞋蛇頭不可觸。",
    "T03n0190_028:0782c14_1": "　　此處愚癡多被迷，　　強作淨想橫生貪，　　五欲如受雇客作，　　與諸婦人作奴僕。",
    "T03n0190_028:0782c16_2": "　　捨彼淨戒行道心，　　及離智慧寂定禪，　　住於憒亂喧鬧裏，　　捨諸妙法取欲戲，　　彼人墮地獄不疑。",
    "T03n0190_028:0782c19_0": "　　是等諸幻我見來，　　以是意中不貪樂，　　欲求畢竟自在樂，　　亦教他人令共同，　　我以解脫彼世間，　　如虛空風不可縛。",
    "T03n0190_028:0782c22_0": "　　汝等魔女若滿此，　　世間一切諸眾生，　　我心終不分別之，　　暫共汝等行五欲。",
    "T03n0190_028:0782c24_0": "　　我久已除瞋恚恨，　　愚癡貪欲一切無，　　諸佛大智聖世尊，　　心無有礙如空體。』",
    "T03n0190_028:0782c26_0": "「爾時，魔王波旬女等，善解女人幻惑之法，更加情態，益顯嬌姿，莊嚴其身，亦現美妙音辭巧便，來媚菩薩。",
    "T03n0190_028:0782c28_1": "而有偈說：「『魔王波旬有三女，　　可愛可喜喜見儔，　　在諸女中最尊豪，　　魔王教令善嚴飾，　　速疾往詣菩薩所，　　現諸幻惑作嬌姿，　　使身猶如弱樹枝，　　婀娜隨風而搖動。",
    "T03n0190_028:0783a04_0": "　　在於菩薩前向立，　　歌舞口唱如是言：　「仁善釋子當作王，　　云何坐彼大樹下？",
    "T03n0190_028:0783a06_0": "　　此盛上春妙時節，　　男女合會生喜歡，　　猶如諸鳥自相娛，　　欲心一發難止息，　　時至且可共受樂，　　何故守心不觀我？",
    "T03n0190_028:0783a09_0": "　　我等今者復以來，　　宜應同行稱心適。」",
    "T03n0190_028:0783a10_0": "　　彼聖猶如日初出，　　億劫行諸行積功，　　其心不動如須彌，　　妙音清激猶雷響，　　行步安庠若師子，　　語言利益多所成，　　世間眾生不思量，　　恒為諸欲起鬪諍，　　既起鬪諍便言訟。",
    "T03n0190_028:0783a14_1": "　　如是無智等諸人，　　常為如此苦惱煎。",
    "T03n0190_028:0783a15_2": "　　智人知之不隨順，　　捐棄出家而遠離，　　處於山林以自娛。",
    "T03n0190_028:0783a17_0": "　　我今時節已現前，　　欲證常住甘露法，　　先須降伏彼魔眾，　　然後當成十力尊。",
    "T03n0190_028:0783a19_0": "　　其魔波旬諸女等，　　更白菩薩如是言：　「仁者面目如淨花，　　願聽我等諸語說，　　但且受於世王位，　　自在最勝上尊豪，　　若臥若坐及起行，　　作妙音聲無斷絕，　　菩提極果甚難得，　　況復諸佛智慧身，　　解脫正路行涉難，　　仁見有誰往能到？」",
    "T03n0190_028:0783a25_0": "　　是時菩薩復報彼：　　「我當決定作法王，　　於天人中自在尊，　　轉妙法輪無有上，　　具足十力無所畏，　　在於三界獨巍巍，　　諸學無學弟子群，　　千億萬數圍繞我，　　口常作如是讚歎，　　大聖出興除世疑。",
    "T03n0190_028:0783b01_0": "　　我當為彼說法時，　　遊行處處隨心意，　　是故我於世間內，　　不樂一切五欲歡。」",
    "T03n0190_028:0783b03_0": "　　魔女復白菩薩言：　　「仁今少壯甚可惜，　　衰朽年老時未至，　　色力強盛且恣情，　　必其羸瘦不能堪，　　乃可捨此身端正。",
    "T03n0190_028:0783b06_0": "　　我等華容悉三五，　　正是仁者好良朋，　　五欲嬉戲最[女*便]妍，　　何故乃然厭離我？",
    "T03n0190_028:0783b08_0": "　　仁今若不見容受，　　我等隨逐終不辭。」",
    "T03n0190_028:0783b09_0": "　　菩薩復更為說言：　　「今日既得人身體，　　努力遠離於諸難，　　勤求入彼甘露門，　　能捨世間苦難時，　　則離人天一切難。",
    "T03n0190_028:0783b12_0": "　　及今老病死未至，　　諸惡鬪諍復不興，　　我等速疾應當行，　　早離於斯諸難處，　　常住寂然無畏所，　　是彼真實涅槃城。」』",
    "T03n0190_028:0783b15_0": "「爾時，魔女復說偈言：「『仁在天中如釋天，　　左右端正諸天女，　　焰摩兜率及化樂，　　他化自在并魔宮，　　具足翫好無所虧，　　但受五欲莫寂滅。』",
    "T03n0190_028:0783b19_0": "「爾時，菩薩以偈報言：「『五欲如霜不久住，　　亦如秋雲雨暫時，　　汝女可畏如蛇瞋，　　帝釋夜摩兜率等，　　悉屬魔王不自在，　　欲事百怨何可貪。』",
    "T03n0190_028:0783b23_0": "「爾時，魔女復說偈言：「『仁可不見樹木花，　　諸蜂諸鳥雜音響，　　地生青色柔軟草，　　復出種種諸妙林，　　緊陀諸天作伎聲，　　如是妙時可受樂。』",
    "T03n0190_028:0783b27_0": "「爾時，菩薩以偈報言：「『樹木依時著花果，　　蜂鳥飢渴取氣香，　　日炙至時地自乾，　　昔佛甘露不可盡。』",
    "T03n0190_028:0783c01_0": "「爾時，魔女復說偈言：「『仁者面色猶初月，　　觀我顏貌似蓮花，　　口齒潔白清淨牙，　　如此妙女天中少，　　況復世間仁已得，　　身心柔順不相違。』",
    "T03n0190_028:0783c05_0": "「爾時，菩薩以偈報言：「『我觀汝體不淨流，　　諸虫周匝千萬孔，　　不牢諸惡遍身滿，　　生老病死恒相隨。",
    "T03n0190_028:0783c08_0": "　　我求世間最上難，　　真正不退智人道。』",
    "T03n0190_028:0783c09_0": "　　彼見六十四種巧，　　手動瓔珞鏁耳璫，　　被欲箭射微笑言：　　『聖子云何不顛倒？』",
    "T03n0190_028:0783c11_0": "　『諸有見患大仁者，　　見美五欲猶毒缾，　　利刃塗蜜截舌傷，　　欲如蛇頭火坑穽，　　如人師子行風動，　　樹木山壁悉崩傾，　　我今威德離欲中，　　棄捨汝等猶如彼。』",
    "T03n0190_028:0783c15_0": "　　其諸魔女出百伎，　　衒惑菩薩不動移，　　菩薩如象師子王，　　猶如須彌住無動，　　彼等誘誑既不得，　　心生慚愧各低頭，　　恭敬歡喜讚歎言：　　『尊面淨如蓮花潔，　　亦如醍醐及秋月，　　巍巍光照若金山，　　心所求者願當成，　　自度度他千萬眾。』",
    "T03n0190_028:0783c21_0": "「爾時波旬諸魔女等，力既不能幻惑菩薩，心生愧恥，各自羞慙，相與曲躬，禮菩薩足，圍遶三匝，辭退而行，安庠還向魔波旬邊，到已即白父如是言：『父王！",
    "T03n0190_028:0783c24_1": "不應舉意向於彼眾生所造作怨讎。",
    "T03n0190_028:0783c25_2": "何以故？",
    "T03n0190_028:0783c25_3": "我等昔來不曾見有如是眾生，在欲界中，作是姿態媚惑之事，顯示於彼，不暫移動。",
    "T03n0190_028:0783c27_4": "又復我等作欲事時，必得枯乾一切人意，猶如旱時諸草木等，必令焦滅，猶如春時酥置日下自然融消。",
    "T03n0190_028:0783c29_5": "今此丈夫，何緣獨爾？",
    "T03n0190_028:0784a01_6": "是故父王！",
    "T03n0190_028:0784a01_7": "唯願莫共彼作怨讎。』",
    "T03n0190_028:0784a02_0": "即向其父，而說偈言：「『彼形過於瞻蔔色，　　無邊威德勝名聞，　　不動猶如大山王，　　頂禮已訖今來至，　　我當委具說其事。",
    "T03n0190_028:0784a05_1": "　　彼眼色如優鉢羅，　　微笑觀我心不移，　　面貌清淨視無瞬，　　不瞋不恨無欲想。",
    "T03n0190_028:0784a07_2": "　　觀我等如幻化為，　　假使須彌倒地崩，　　星宿日月悉墮落，　　大海枯涸水滅盡，　　彼見欲患心不迴。",
    "T03n0190_028:0784a10_0": "　　語言微妙令人歡，　　觀我慈悲無欲想，　　見我無有瞋恚意，　　思惟我體不似癡，　　察我意行及身體，　　審諦思惟婦女患，　　是故心不行五欲。",
    "T03n0190_028:0784a13_1": "　　離欲無欲誰能知？",
    "T03n0190_028:0784a14_0": "　　非是人天所度量。",
    "T03n0190_028:0784a14_1": "　　我等現示婦女諂，　　彼心若有欲心者，　　心意消滅如乾柴，　　而觀我等心不欲，　　猶如山王安止住，　　百福莊嚴功德智，　　具滿檀度戒行圓，　　千億劫行梵行來，　　清淨眾生大威德，　　我等頂禮彼金色，　　決定無疑降我魔，　　必當證正覺菩提。",
    "T03n0190_028:0784a20_2": "　　我等不願為怨結，　　此陣難擊我難勝，　　欲降伏彼亦大難。",
    "T03n0190_028:0784a22_0": "　　父王但觀虛空中，　　菩薩多眾他方至，　　種種瓔珞莊嚴體，　　恭敬重心禮彼尊。",
    "T03n0190_028:0784a24_0": "　　曼陀羅花等雨雲，　　作妙偈頌歎於彼，　　十方諸佛皆遣使，　　持雜種妙甘露飡，　　有識眾類悉皆來，　　無情諸山及雜樹，　　須彌山神并帝釋，　　頂禮向於功德林。",
    "T03n0190_028:0784a28_0": "　　是故父王非是時，　　我等宜應還本處。』",
    "T03n0190_028:0784a29_0": "「爾時，魔王即說偈言：「『凡人渡河到彼岸，　　欲得掘物必斷根，　　若作怨結須竟頭，　　諸所為事不可悔。』",
    "T03n0190_028:0784b03_0": "「時，魔波旬不納長子商主勸言，亦復不受己之諸女諮諫之語，身即自往菩提樹所，到菩薩邊。",
    "T03n0190_028:0784b05_1": "到已即白菩薩是言：『汝釋沙門！",
    "T03n0190_028:0784b05_2": "今何求故，來在於此多毒惡龍雲雨野獸、可畏可驚黑夜處所，獨自入斯林樹下坐？",
    "T03n0190_028:0784b07_3": "汝之比丘，可不畏彼一切諸怨賊盜之人？』",
    "T03n0190_028:0784b09_0": "「時菩薩報魔波旬言：『魔王波旬！",
    "T03n0190_028:0784b09_1": "我今欲求寂滅涅槃，往昔諸佛所行之處，最上無畏諸有盡處，以求是故，獨自在此阿蘭若中樹下而坐。』",
    "T03n0190_028:0784b13_0": "「爾時，魔王即便以偈白菩薩言：「『沙門汝獨在蘭若，　　苦行所希者甚難，　　具足方便老仙人，　　禪定失已並皆退，　　況汝年少時盛壯，　　求此勝妙何因由？』",
    "T03n0190_028:0784b17_0": "「爾時，菩薩復以偈報魔波旬言：「『往古諸仙苦行者，　　精進勇猛未甚深，　　彼福報善力不強，　　我昔持戒誓牢固，　　波旬我若不證道，　　終不捨於此樹林。』",
    "T03n0190_028:0784b21_0": "「爾時，魔王復說偈言：「『我於欲界最為尊，　　帝釋護世皆由我，　　修羅緊那龍王等，　　阿鼻以來皆我民，　　汝亦在於我界中，　　速起自憶離此樹。』",
    "T03n0190_028:0784b25_0": "「爾時，菩薩復以偈報魔波旬言：「『汝於欲界雖自由，　　決定法界無自在，　　唯知地獄餓鬼等。",
    "T03n0190_028:0784b27_1": "　　然我今非三有人，　　得道必破汝魔宮，　　當令汝後失自在。』",
    "T03n0190_028:0784b29_0": "「時，魔波旬復語菩薩作如是言：『釋子！",
    "T03n0190_028:0784b29_1": "汝速起離此處，定當必得轉輪聖王，治四天下，作大地主，具足七寶，乃至統領一切山川。",
    "T03n0190_028:0784c02_2": "釋子！",
    "T03n0190_028:0784c02_3": "汝可不憶往昔實語諸仙如是言耶？",
    "T03n0190_028:0784c03_4": "記汝當王。",
    "T03n0190_028:0784c04_0": "宜速起作自在世主。",
    "T03n0190_028:0784c04_1": "若起作者，所謂威德最上無比如法，住於治化之中，得一切國，所有人民，皆來渴仰，恭敬供養。",
    "T03n0190_028:0784c06_2": "又汝釋子！",
    "T03n0190_028:0784c06_3": "身體柔軟，小來長養於深宮中，今此曠野林內少人，多有諸獸雄猛可畏，獨自無伴，恐損汝身，我恒憂愁。",
    "T03n0190_028:0784c09_4": "釋子！",
    "T03n0190_028:0784c09_5": "汝今疾離此處，還向本宮，難得已得，五欲微妙，悅目適心，慎莫不受。",
    "T03n0190_028:0784c10_6": "汝今雖欲求彼難得無上之道，釋子未知，然其菩提甚成難得，徒疲勞耳。』",
    "T03n0190_028:0784c12_7": "作是語已，默然而住。",
    "T03n0190_028:0784c14_0": "「時，菩薩報魔波旬言：『魔王波旬！",
    "T03n0190_028:0784c14_1": "汝今不須作如是語。",
    "T03n0190_028:0784c15_2": "何以故？",
    "T03n0190_028:0784c15_3": "我意不樂五欲之事。",
    "T03n0190_028:0784c15_4": "魔王波旬！",
    "T03n0190_028:0784c16_5": "我久已知五欲諸患，一躭五欲，不可知足，暫時受樂，不得久停。",
    "T03n0190_028:0784c17_6": "無常苦空無我不固，猶草上露，如蛇舌頭可畏難觸，猶如骨聚疽惡不淨，猶如肉片，諸獸共貪，相爭相殺。",
    "T03n0190_028:0784c20_7": "猶如樹上成熟之果，不久著枝。",
    "T03n0190_028:0784c20_8": "如夢如泡，如幻如焰，無有真實。",
    "T03n0190_028:0784c21_9": "如羊糞中所覆之火，忽然燒人。",
    "T03n0190_028:0784c22_10": "魔王波旬！",
    "T03n0190_028:0784c22_11": "我今欲證無為之處。",
    "T03n0190_028:0784c22_12": "波旬！",
    "T03n0190_028:0784c23_13": "汝知我既已捨四天下中豐樂之處及以七寶。",
    "T03n0190_028:0784c24_14": "又魔波旬！",
    "T03n0190_028:0784c24_15": "譬如有人，以食妙飡還復吐却，後更欲食，無有是處。",
    "T03n0190_028:0784c25_16": "如是如是，我今已捨如上果報，此是難事，如彼人吐既不更食，我豈還宮？",
    "T03n0190_028:0784c27_17": "魔王波旬！",
    "T03n0190_028:0784c27_18": "我今不久，定取菩提，當得作佛，盡於生老病死等患。",
    "T03n0190_028:0784c28_19": "波旬！",
    "T03n0190_028:0784c28_20": "汝還本所來處，不用住此，汝多漫言，無利益言，愚癡人言。』",
    "T03n0190_028:0785a02_0": "「時，魔波旬復更如是思惟念言：『此人不可以五欲事誑之可得；我今當更設餘方便，以美言辭，慰喻彼心，而遣其去。』",
    "T03n0190_028:0785a04_1": "時，魔波旬如是念已，白菩薩言：『仁甘蔗種沙門釋子，速起速起。",
    "T03n0190_028:0785a06_2": "仁自小來未見戰鬪，戰鬪刀兵，甚可怖畏。",
    "T03n0190_028:0785a07_3": "仁者！",
    "T03n0190_028:0785a07_4": "但行自家王法，此陣敵事，非仁所堪。",
    "T03n0190_028:0785a08_0": "又仁莫共他作怨讎，若結怨嫌長夜瞋恚欲癡貪等濁穢心識，不可解脫色受想行識等諸陰。",
    "T03n0190_028:0785a10_1": "仁速疾迴此不善心不正見身。",
    "T03n0190_028:0785a10_2": "沙門釋子！",
    "T03n0190_028:0785a11_3": "仁至家中作無遮會，別以王法，降伏世間，治化天下，受金輪位，莫戀嫪此為戰鬪傷。",
    "T03n0190_028:0785a13_4": "仁還自宮是大威勢福德之子，如此王路，可喜端正，往昔諸王所共歎美，國土廣大，統四天下，一切充足，諸事不少。",
    "T03n0190_028:0785a15_5": "仁既生在大王深宮，今日剃髮作比丘身，不合如此作於乞士。",
    "T03n0190_028:0785a17_6": "仁復何用為沙門形，貧窮活命？",
    "T03n0190_028:0785a17_7": "王種釋子！",
    "T03n0190_028:0785a18_8": "我憐愍仁故作是語，亦不強遣起離於此，但意不忍使仁作惡。』",
    "T03n0190_028:0785a19_9": "而說偈言：「『死命可畏剎利種，　　宜捨解脫還本宮，　　立義弓箭治世間，　　今受樂後生天上。",
    "T03n0190_028:0785a22_0": "　　此路得名遍一切，　　往昔諸王皆共行，　　仁今既生王種中，　　不合沙門乞活命。』",
    "T03n0190_028:0785a24_0": "「時魔波旬如是言已，菩薩諦視，確然不從，既不動身，亦不移坐，心自如是思惟念言：『嗚呼波旬！",
    "T03n0190_028:0785a26_1": "汝覓自利，非是為我。』",
    "T03n0190_028:0785a26_2": "如是念已，語波旬言：『魔王波旬！",
    "T03n0190_028:0785a27_3": "我今已坐金剛牢固，結加趺坐，甚難破壞，為欲證彼甘露法故。",
    "T03n0190_028:0785a28_4": "魔王波旬！",
    "T03n0190_028:0785a29_0": "汝欲所作，隨意即作，所能堪辦，隨意即辦。』",
    "T03n0190_028:0785a29_1": "時，魔波旬瞋發懊惱，語菩薩言：『謂釋比丘！",
    "T03n0190_028:0785b01_2": "汝今何故獨坐在此蘭若樹下？』",
    "T03n0190_028:0785b02_3": "魔出如是虛吼之聲，『汝意云何我安坐也？",
    "T03n0190_028:0785b03_4": "或言猶如坐於城內，自言牢防四壁圍遶。",
    "T03n0190_028:0785b04_5": "今汝比丘！",
    "T03n0190_028:0785b04_6": "可不見我所率領來，四種兵眾，象馬車步，諸雜軍等，幡旗麾纛，羽蓋旌旂，多諸夜叉，悉食人肉，善解神射，各把[革*卬]弓，執持利箭槊矛鈎戟刀棒、金剛鬪輪斧鉞種種諸仗，駕千萬億象馱馬車，放大吼聲，虛空充塞。",
    "T03n0190_028:0785b09_7": "其外復有無量諸龍，各各皆乘大黑雲隊，放閃電雹，雰霏亂下。』",
    "T03n0190_028:0785b12_0": "「時，魔波旬從其腰間，拔一利劒，手執速疾，走向菩薩，口唱是言：『謂釋比丘！",
    "T03n0190_028:0785b13_1": "我今此劒，截汝身體，猶如壯士斫於竹束。』",
    "T03n0190_028:0785b14_2": "而說偈言：「『我此寶劒甚剛利，　　今在手中汝好看，　　沙門汝若不急奔，　　當斫汝身如竹束。』",
    "T03n0190_028:0785b17_0": "「爾時，菩薩報魔王言：「『一切魔王滿此地，　　手悉執刃若須彌，　　彼等不動我一毛，　　況能割截我身體。",
    "T03n0190_028:0785b20_0": "　　魔王汝若有大力，　　今我欲證取菩提，　　汝若能障我不聽，　　速作莫住隨汝意。』",
    "T03n0190_028:0785b22_0": "「爾時菩薩說是偈已，復語魔王作如是言：『汝魔波旬！",
    "T03n0190_028:0785b23_1": "若諸眾生，有千萬億，悉如汝身，盡力來此，作我障礙，欲妨菩提，令我不得取阿耨多羅三藐三菩提證者，我終不起離於此處餘樹下坐。』",
    "T03n0190_028:0785b27_0": "「時，魔波旬語菩薩言：『釋種比丘！",
    "T03n0190_028:0785b27_1": "汝昔在於優婁頻螺聚落處所尼連河邊，發精進心，六年苦行，不惜身命，猶不得證阿耨多羅三藐三菩提，亦復不得最上解脫。",
    "T03n0190_028:0785c01_2": "況乃今捨彼精進意，退失禪定，生懈怠心，而承望得？』",
    "T03n0190_028:0785c03_0": "「時菩薩報魔波旬言：『魔王波旬！",
    "T03n0190_028:0785c03_1": "我昔初發精進之心故，坐彼間阿蘭若處，調伏自心，我今成就精進勇猛；又昔六年苦行之時，快生疲惓，今日不然。",
    "T03n0190_028:0785c06_2": "汝魔波旬！",
    "T03n0190_028:0785c06_3": "今諫於我如是之事，非是憐愍；若有憐愍，豈如是言？",
    "T03n0190_028:0785c07_4": "汝既已發如是之心，我今定當自得解脫，又令他人當得解脫。",
    "T03n0190_028:0785c09_5": "魔王波旬！",
    "T03n0190_028:0785c09_6": "我決證彼阿耨多羅三藐三菩提，決當得彼微妙解脫。』",
    "T03n0190_028:0785c11_0": "「時，魔波旬既聞菩薩如是語已，心大憂愁，悉捨一切勤劬之力，復如是念：『我今美言美語慰喻，不可令起此道樹下。",
    "T03n0190_028:0785c13_1": "其發誓重，既不可以好言令動，今宜嚴勒恐怖訶責戰鬪割截，令其心驚急起而走。』",
    "T03n0190_028:0785c16_0": "「時魔波旬如是念已，語菩薩言：『汝釋比丘！",
    "T03n0190_028:0785c16_1": "我既語汝真正之言，汝不取我如是好諫，不速起走向他方者，汝必癡也，汝之今日必見不善。』",
    "T03n0190_028:0785c20_0": "「時菩薩語魔波旬言：『魔王波旬！",
    "T03n0190_028:0785c20_1": "我昔在於母胎之時，汝等猶尚不能與我作諸障礙，況復今日。",
    "T03n0190_028:0785c22_2": "魔王波旬！",
    "T03n0190_028:0785c22_3": "汝速還去向所來處。",
    "T03n0190_028:0785c22_4": "從昔已來，既不畏汝，今亦無畏。』",
    "T03n0190_028:0785c23_5": "爾時，菩薩向魔波旬，而說偈言：「『虛空刀杖雨我身，　　寸寸節節割我體，　　我若不渡生死海，　　此菩提樹終不移。』",
    "T03n0190_028:0785c27_0": "「時，魔波旬語菩薩言：『汝釋比丘！",
    "T03n0190_028:0785c27_1": "今若然者，由汝未見魔之軍眾。",
    "T03n0190_028:0785c28_2": "所以者何？",
    "T03n0190_028:0785c28_3": "我之魔軍，身著牢固剛[革*卬]鎧甲，手執種種兵戎器仗，雨汝身上。",
    "T03n0190_028:0786a01_4": "當於爾時，汝釋比丘！",
    "T03n0190_028:0786a01_5": "自應速起離此樹下，來到我所，必當口唱如是言語：「魔王汝可與我歸依。」",
    "T03n0190_028:0786a03_6": "汝之比丘！",
    "T03n0190_028:0786a03_7": "未覺未知我作神通，是故汝坐彼師子座，作師子吼。",
    "T03n0190_028:0786a04_8": "汝釋比丘！",
    "T03n0190_028:0786a04_9": "但早速起，何須今日口自虛唱作師子吼？』",
    "T03n0190_028:0786a05_10": "而說偈言：「『我有兵馬象等軍，　　善解鬪戰諸神將，　　身帶鎧甲手執仗，　　今汝有命可速馳，　　於後求我護甚難，　　我雖欲救不可得。』",
    "T03n0190_028:0786a10_0": "「爾時菩薩語波旬言：『魔王波旬！",
    "T03n0190_028:0786a10_1": "四大海水，及此大地，可移餘處；日月星宿，可從空中墮落於地；須彌大山，可作百段；亦可大地及須彌山舉將上天；亦可大地及須彌山覆令顛倒；可以乾土壅恒河水不聽其流。",
    "T03n0190_028:0786a14_2": "我今此心，不可遮制，不可移轉離於此處。",
    "T03n0190_028:0786a15_3": "何以故？",
    "T03n0190_028:0786a15_4": "魔王波旬！",
    "T03n0190_028:0786a16_5": "如我往昔修行行時，如我身力禪定戒行種種諸力，如是波旬！",
    "T03n0190_028:0786a17_6": "若天若龍無有過者、無有勝者，我以往昔行菩提行，億百千劫，成就滿足。』",
    "T03n0190_028:0786a19_7": "時菩薩向魔王波旬而說偈言：「『淨居諸天是我眾，　　智力為箭方便弓，　　我今降伏汝不難，　　猶如醉象蹋枯竹。』",
    "T03n0190_028:0786a22_0": "「時，魔波旬從菩薩聞如是語已，瞋恚增上，瞋已復瞋遍滿其體，普喚夜叉羅剎等言：『謂大善將、亂眾、赤眼！",
    "T03n0190_028:0786a24_1": "汝等速來！",
    "T03n0190_028:0786a24_2": "將諸山石樹木、弓箭刀劍、金剛杵棒槌矛戟槊鈇鉞種種器仗，雨於剎利釋子頭上，悉令墮落如霰而下。』",
    "T03n0190_028:0786a27_0": "爾時，夜叉大善將等，聞魔波旬如是言已，即便莊束四種兵眾，悉著鎧甲，將諸器仗，速疾而來。",
    "T03n0190_028:0786a29_1": "無量千萬夜叉羅剎，及毘舍遮、鳩槃茶等，種種形容、種種狀貌、種種顏色、種種執持，變現可畏，顛倒身首，異種叫呼，可惡聲氣。",
    "T03n0190_028:0786b03_2": "或有象面，或有馬頭，或駱駝首，牛及水牛，或驢或狗，或羊猪狼，師子虎豹，豺熊羆兕，犀牛水獺，犛牛獼猴，狐狸野干，猫兔麞鹿，如是等形，及諸鳥面。",
    "T03n0190_028:0786b06_3": "復有摩竭龜魚等首，或有蛇頭諸雜虫身，象頭馬身，馬頭象身，駝頭牛身，牛頭駝身，或水牛頭，驢騾之身，或復驢頭水牛之身，狗頭猪身，猪頭狗身。",
    "T03n0190_028:0786b09_4": "或羖羊頭豺狼之身，或豺狼頭羖羊之身，或師子頭虎豹之身，或虎豹頭師子之身，或狸猫頭熊羆之身，或熊羆頭狸猫之身，或犀牛頭水獺之身，或水獺頭犀牛之身，或犛牛頭獼猴之身，或獼猴頭犛牛之身，或有猨頭野干之身，或野干頭猨猴之身，猫頭鳥身，鳥頭猫身，或摩竭頭龜鼈之身，或龜鼈頭摩竭之身，魚頭蛇身，蛇頭魚身，畜頭人身，人頭畜身。",
    "T03n0190_028:0786b18_0": "「或復無頭唯空有身，或有半面，或復半身，或有二頭，唯止一身。",
    "T03n0190_028:0786b19_1": "或復一身而有三頭，或復一身而有多頭。",
    "T03n0190_028:0786b20_2": "或復有頭而無有面，或復有面而無有頭，或復半頭而無有面，或復半面而無有頭，或復二頭而無有面，或復無面而有三頭，或復多頭而全無面。",
    "T03n0190_028:0786b24_0": "「或全無眼，或唯一眼二眼三眼，乃至多眼。",
    "T03n0190_028:0786b24_1": "或復無耳，或復一耳二耳三耳，乃至多耳。",
    "T03n0190_028:0786b25_2": "或復無手，或復無臂，或復一手二手三手，乃至多手。",
    "T03n0190_028:0786b27_3": "或復無脚，或唯一脚二脚三脚，乃至多脚，及無足等。",
    "T03n0190_028:0786b29_0": "「或頭顛倒，或復挈頭，或頭向下，脚向於上，手足顛倒，割截而懸。",
    "T03n0190_028:0786c01_1": "或眼顛倒，或眼凸出，青碧可畏，或有赤眼，或眼出光，或轉動眼。",
    "T03n0190_028:0786c02_2": "或有耳嚲，或復有耳猶如山羊，或耳如驢，或樹為耳，或獼猴耳，或有魚耳，或多種耳而是人身。",
    "T03n0190_028:0786c05_0": "或鼻[月*扁][月*弟]而身麤醜，或復懸口，或復懸舌，或舌麤大，或舌放光。",
    "T03n0190_028:0786c06_1": "或復牙齒極甚長大，身體短促，或復牙齒出入參差，或復牙齒猶如刀劒，或復舌頭如刀劒形。",
    "T03n0190_028:0786c08_2": "或懸腹肚，或復無肚，或復被髮，或復無膝，或膝如瓨，或無有髀，脚如覆鉢，或如碓臼。",
    "T03n0190_028:0786c11_0": "佛本行集經卷第二十八"
}