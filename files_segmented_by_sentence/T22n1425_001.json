{
    "T22n1425_001:0227a03_0": "摩訶僧祇律卷第一(初比丘僧戒法學)東晉天竺三藏佛陀跋陀羅共法顯譯明四波羅夷法之一(婬戒之一)若篤信善男子欲得五事利益者，當盡受持此律。",
    "T22n1425_001:0227a09_1": "何等五？",
    "T22n1425_001:0227a09_2": "若善男子欲建立佛法者，當盡受持此律。",
    "T22n1425_001:0227a10_3": "欲令正法久住者，當盡受持此律。",
    "T22n1425_001:0227a11_0": "不欲有疑悔請問他人者，當盡受持此律。",
    "T22n1425_001:0227a11_1": "諸有比丘、比丘尼犯罪恐怖，為作依怙者，當盡受持此律。",
    "T22n1425_001:0227a13_2": "欲遊化諸方而無礙者，當盡受持此律。",
    "T22n1425_001:0227a14_3": "是名篤信善男子受持此律，得五事利益。",
    "T22n1425_001:0227a15_0": "　　　若能盡受持，　　調御威儀戒；　五事功德利，　　世尊之所說。",
    "T22n1425_001:0227a17_0": "　受持此律者，　　如其義善聽；　若能盡受持，　　調御戒律儀，　建立世尊教，　　是名真佛子。",
    "T22n1425_001:0227a20_0": "　佛法得久住，　　能行正法施，　亦無疑悔起，　　請問於他人。",
    "T22n1425_001:0227a22_0": "　比丘比丘尼，　　犯罪得依怙；　遊化於諸方，　　所往無罣礙。",
    "T22n1425_001:0227a24_0": "婆伽婆、三藐三佛陀從本發意所修習者，今已成就，欲度人故住舍衛城，諸天世人恭敬供養、尊重讚歎，名聞十方供養中最。",
    "T22n1425_001:0227a26_1": "為求福眾生得建立於福，求果眾生得建立於果，苦惱眾生而得安隱，為諸天人開甘露門，於十六大國莫不宗伏、知見自覺。",
    "T22n1425_001:0227a29_2": "佛所住者，住於天住、住於梵住、住賢聖住、住最勝住、住一切智心，得自在隨意所住，是故如來住舍衛國。",
    "T22n1425_001:0227b03_3": "爾時尊者舍利弗，獨一靜處結加趺坐正受三昧。",
    "T22n1425_001:0227b04_4": "三昧覺已作是思惟：「有何因緣，諸佛世尊滅度之後法不久住？",
    "T22n1425_001:0227b05_5": "有何因緣，諸佛世尊滅度之後法教久住？」",
    "T22n1425_001:0227b06_6": "於是尊者舍利弗，晡時從三昧起詣世尊所，頭面禮足却坐一面。",
    "T22n1425_001:0227b08_7": "坐一面已白佛言：「世尊！",
    "T22n1425_001:0227b08_8": "我於靜處正受三昧，三昧覺已作是思惟：『有何因緣，諸佛世尊滅度之後法不久住？",
    "T22n1425_001:0227b10_9": "有何因緣，諸佛世尊滅度之後法教久住？』」",
    "T22n1425_001:0227b11_10": "爾時佛告舍利弗：「有如來不為弟子廣說修多羅、祇夜、授記、伽陀、憂陀那，如是語、本生、方廣、未曾有經。",
    "T22n1425_001:0227b13_11": "舍利弗！",
    "T22n1425_001:0227b13_12": "諸佛如來不為聲聞制戒，不立說波羅提木叉法，是故如來滅度之後法不久住。",
    "T22n1425_001:0227b15_13": "舍利弗！",
    "T22n1425_001:0227b15_14": "譬如鬘師、鬘師弟子，以種種色花著於案上，不以線連，若四方風吹則隨風散。",
    "T22n1425_001:0227b17_15": "何以故？",
    "T22n1425_001:0227b17_16": "無線連故。",
    "T22n1425_001:0227b18_17": "如是舍利弗！",
    "T22n1425_001:0227b18_18": "如來不廣為弟子說九部法，不為聲聞制戒，不立說波羅提木叉法，是故如來滅後法不久住。",
    "T22n1425_001:0227b20_19": "舍利弗！",
    "T22n1425_001:0227b20_20": "以如來廣為弟子說九部法，為聲聞制戒，立說波羅提木叉法，是故如來滅度之後教法久住。",
    "T22n1425_001:0227b22_21": "舍利弗！",
    "T22n1425_001:0227b22_22": "譬如鬘師、鬘師弟子，以種種色花以線連之，若四方風吹不隨風散。",
    "T22n1425_001:0227b24_23": "所以者何？",
    "T22n1425_001:0227b24_24": "以線連故。",
    "T22n1425_001:0227b24_25": "如是舍利弗！",
    "T22n1425_001:0227b25_26": "如來廣說九部經，為聲聞制戒，立說波羅提木叉法，是以如來滅後法得久住。",
    "T22n1425_001:0227b27_0": "舍利弗！",
    "T22n1425_001:0227b27_1": "以是因緣故，教法有久住、有不久住者。」",
    "T22n1425_001:0227b28_2": "爾時尊者舍利弗白佛言：「唯願世尊！",
    "T22n1425_001:0227b28_3": "廣說九部經，善為聲聞制戒，立說波羅提木叉法，令教法久住，為諸天世人開甘露門。」",
    "T22n1425_001:0227c01_4": "爾時佛告舍利弗：「如來不以無過患因緣而為弟子制戒、立說波羅提木叉法。",
    "T22n1425_001:0227c03_5": "舍利弗！",
    "T22n1425_001:0227c03_6": "譬如轉輪聖王不以無過而為婆羅門居士而制刑罰。",
    "T22n1425_001:0227c05_0": "如是舍利弗！",
    "T22n1425_001:0227c05_1": "如來亦復如是，不以無過患因緣而為弟子制戒、立說波羅提木叉法。",
    "T22n1425_001:0227c06_2": "然舍利弗！",
    "T22n1425_001:0227c07_3": "當來有正信善男子，於佛法中信家非家捨家出家，或有心亂顛倒起於淨想，三毒熾盛而犯諸罪。",
    "T22n1425_001:0227c09_4": "舍利弗！",
    "T22n1425_001:0227c09_5": "是時如來當為弟子制戒、立說波羅提木叉法。",
    "T22n1425_001:0227c10_6": "止！",
    "T22n1425_001:0227c10_7": "舍利弗！",
    "T22n1425_001:0227c10_8": "如來自當知時。」",
    "T22n1425_001:0227c11_9": "舍利弗言：「唯然世尊！",
    "T22n1425_001:0227c11_10": "如來自當知時。」",
    "T22n1425_001:0227c12_0": "　是時舍利弗，　　偏袒而合掌，　隨順轉法輪，　　請求最勝說。",
    "T22n1425_001:0227c14_0": "　勸請於世尊：　　「今正是其時，　願為弟子眾，　　廣制戒律儀。",
    "T22n1425_001:0227c16_0": "　能令佛正法，　　長夜得久住；　顯示甘露門，　　開化天人眾。」",
    "T22n1425_001:0227c18_0": "　彼住最後身，　　作此勸請已；　爾時最勝告，　　尊者舍利弗：「弟子未有罪，　　眾僧悉清淨；　諸佛未曾有，　　無過而制戒。",
    "T22n1425_001:0227c22_0": "　譬如世界主，　　王領其國土；　無有無過人，　　而加其刑罰。",
    "T22n1425_001:0227c24_0": "　彼喻此亦然，　　世尊天人師；　未有無過患，　　而制弟子戒。",
    "T22n1425_001:0227c26_0": "　過患既已起，　　時有犯惡者；　是時天人師，　　為眾制律儀。",
    "T22n1425_001:0227c28_0": "　過去、未來世，　　佛眼靡不見；　隨其事輕重，　　隨其輕重制。」",
    "T22n1425_001:0228a01_0": "　說此正法時，　　在於祇洹林；　舍利弗勸請，　　世尊答如是。",
    "T22n1425_001:0228a03_0": "爾時諸比丘白佛言：「世尊！",
    "T22n1425_001:0228a03_1": "云何尊者舍利弗，諸比丘未有過患，而請世尊制戒、立說波羅提木叉法？」",
    "T22n1425_001:0228a05_2": "佛告諸比丘：「舍利弗不但今日未有過患而請制戒，彼於昔時在一城邑聚落，人民居士未有過患，亦曾請我制諸刑罰。」",
    "T22n1425_001:0228a07_3": "諸比丘白佛言：「世尊！",
    "T22n1425_001:0228a08_4": "乃往昔時已有此耶？」",
    "T22n1425_001:0228a08_5": "佛言：「如是。」",
    "T22n1425_001:0228a09_6": "諸比丘白佛言：「世尊！",
    "T22n1425_001:0228a09_7": "願樂欲聞。」",
    "T22n1425_001:0228a09_8": "佛告諸比丘：「過去世時有城名波羅奈，國名迦尸。",
    "T22n1425_001:0228a11_0": "彼時國王號曰大名稱，以法治化，無有怨敵，布施持戒，汎愛人物、善攝眷屬。",
    "T22n1425_001:0228a12_1": "法王御世，人民殷盛，富樂豐實，聚落村邑雞飛相接，舉國人民更相敬愛，種種眾伎共相娛樂。",
    "T22n1425_001:0228a14_2": "時有大臣名曰陶利，多諸策謀，作是思惟：『今此王境自然富樂人民熾盛，城邑聚落雞飛相接，舉國人民更相敬愛，種種眾伎共相娛樂。』",
    "T22n1425_001:0228a17_3": "時彼大臣往白王言：『今日境界自然富樂人民熾盛，城邑聚落雞飛相接，舉國人民更相敬愛，種種伎樂共相娛樂。",
    "T22n1425_001:0228a20_4": "願王當為斯等制立刑罰，莫令極樂生諸過患。』",
    "T22n1425_001:0228a21_5": "王言：『止！",
    "T22n1425_001:0228a21_6": "止！",
    "T22n1425_001:0228a21_7": "此言不可。",
    "T22n1425_001:0228a22_8": "所以者何？",
    "T22n1425_001:0228a22_9": "過患未起而欲制罰。』",
    "T22n1425_001:0228a22_10": "臣復白王：『當防未來，莫令極樂生諸過患。』",
    "T22n1425_001:0228a23_11": "時王作是思惟：『今此大臣聰明智謀，多諸朋黨不可卒制，今若呵責或生咎釁。』",
    "T22n1425_001:0228a25_12": "爾時國王欲微誨大臣，即說偈言：「『勢力喜瞋恚，　　難可卒呵制；　　橫生人過患，　　此事甚不可。",
    "T22n1425_001:0228a29_0": "　　大人多慈愍，　　知人實有過；　　猶尚復觀察，　　哀愍加其罰。",
    "T22n1425_001:0228b02_0": "　　惡人喜惱他，　　不審其過罪；　　而加其刑罰，　　自損惡名增。",
    "T22n1425_001:0228b04_0": "　　如王好威怒，　　枉害加良善；　　惡名流四遠，　　死則墮惡道。",
    "T22n1425_001:0228b06_0": "　　正法化黎庶，　　身口意清淨；　　忍辱行四等，　　是謂人中王。",
    "T22n1425_001:0228b08_0": "　　王為人中上，　　宜制忿怒心：　　仁愛恕有罪，　　哀愍加刑罰。』",
    "T22n1425_001:0228b10_0": "「爾時大臣聞王所說，心大歡喜而說偈言：「『最勝人中王，　　願永蔭黎庶；　　忍辱自調伏，　　道化怨自降。",
    "T22n1425_001:0228b13_0": "　　王德被無外，　　祚隆永無窮；　　以道治天下，　　常為天人王。』」",
    "T22n1425_001:0228b15_0": "佛告諸比丘：「爾時國王大名稱者，豈異人乎？",
    "T22n1425_001:0228b16_0": "則我身是。",
    "T22n1425_001:0228b16_1": "時大臣陶利者，舍利弗是。",
    "T22n1425_001:0228b16_2": "爾時城邑聚落長者居士未有過患，而彼請我令制刑罰。",
    "T22n1425_001:0228b18_3": "今諸比丘過患未起，而復請我為諸弟子制戒、立說波羅提木叉法。」",
    "T22n1425_001:0228b19_4": "爾時世尊從舍衛城隨所樂住已，於憍薩羅國人間遊行，與大比丘眾五百人前後圍遶，詣憍薩羅國耕田婆羅門聚落。",
    "T22n1425_001:0228b22_5": "到已於耕田林中住。",
    "T22n1425_001:0228b22_6": "於是世尊晡時從三昧起，周遍觀察上下諸方又復視前平地，而發微笑往來經行。",
    "T22n1425_001:0228b24_7": "時舍利弗見世尊從三昧起周遍觀察上下諸方又復視前平地，而發微笑往來經行，見已往詣眾多比丘所，語比丘言：「諸長老！",
    "T22n1425_001:0228b27_8": "我向見世尊從三昧起，觀察諸方乃至往來經行。",
    "T22n1425_001:0228b28_9": "諸長老！",
    "T22n1425_001:0228b28_10": "如來、應供、正遍知，不以無因緣而起微笑。",
    "T22n1425_001:0228b29_11": "若往請問，必當聞說過去宿命久遠之事。",
    "T22n1425_001:0228c01_12": "我等今日當詣世尊問如此義，如佛所說我當奉行。」",
    "T22n1425_001:0228c02_13": "諸比丘聞舍利弗說已，即與舍利弗，共詣世尊所頭面禮足，禮足已隨佛經行。",
    "T22n1425_001:0228c04_14": "時尊者舍利弗白佛言：「向見世尊從三昧起，觀察諸方乃至往來經行，我即往詣眾多比丘所，語比丘言：『諸長老！",
    "T22n1425_001:0228c07_15": "我向見世尊從三昧起，觀察諸方乃至往來經行。",
    "T22n1425_001:0228c08_16": "諸長老！",
    "T22n1425_001:0228c08_17": "如來、應供、正遍知，不以無因緣而笑。",
    "T22n1425_001:0228c09_18": "若往請問，必當聞說過去宿命久遠之事。",
    "T22n1425_001:0228c10_19": "我等今日當詣世尊問如此義，如佛所說我當奉行。』",
    "T22n1425_001:0228c11_20": "不審世尊！",
    "T22n1425_001:0228c11_21": "有何因緣而發微笑？」",
    "T22n1425_001:0228c12_22": "爾時世尊，出金色臂指地告舍利弗：「汝見此地不？」",
    "T22n1425_001:0228c13_23": "舍利弗言：「唯然已見。」",
    "T22n1425_001:0228c13_24": "佛言：「此地是迦葉佛故園林處，此一處是迦葉佛精舍處，此一處是經行處，此一處是坐禪處。」",
    "T22n1425_001:0228c15_25": "爾時尊者舍利弗，即取僧伽梨襞為四褺，即布是地。",
    "T22n1425_001:0228c17_26": "布是地已，偏袒右肩、右膝著地，合掌白佛言：「唯願世尊！",
    "T22n1425_001:0228c18_27": "坐此座上，當令此地為二佛坐處。」",
    "T22n1425_001:0228c19_28": "爾時世尊即受而坐，尊者舍利弗禮佛足已，於一面坐而白佛言：「世尊！",
    "T22n1425_001:0228c20_29": "有幾事利益，如來、應供、正遍知為弟子制戒、立說波羅提木叉法？」",
    "T22n1425_001:0228c22_30": "佛告舍利弗：「有十事利益故，諸佛如來為諸弟子制戒、立說波羅提木叉法。",
    "T22n1425_001:0228c23_31": "何等十？",
    "T22n1425_001:0228c24_32": "一者攝僧故；二者極攝僧故；三者令僧安樂故；四者折伏無羞人故；五者有慚愧人得安隱住故；六者不信者令得信故；七者已信者增益信故；八者於現法中得漏盡故；九者未生諸漏令不生故；十者正法得久住，為諸天人開甘露施門故。",
    "T22n1425_001:0228c29_33": "以是十事，如來、應供、正遍知為諸弟子制戒、立說波羅提木叉法。」",
    "T22n1425_001:0229a02_0": "　是時舍利弗，　　偏袒而合掌；　隨順轉法輪，　　請問於最勝。",
    "T22n1425_001:0229a04_0": "　彼住最後身，　　合掌請問已，　爾時最勝告，　　尊者舍利弗：「有十功德利，　　如來所知見，　故為諸弟子，　　廣制戒律儀。",
    "T22n1425_001:0229a08_0": "　攝僧、極攝故；　　令僧安樂住；　折伏無羞人；　　慚愧得安隱；　不信令入信；　　已信者增益；　現法得漏盡；　　未生漏不生；　正法得久住，　　開甘露施門。」",
    "T22n1425_001:0229a13_0": "　說是正法時，　　在於耕田林，　舍利弗請問，　　世尊答如是。",
    "T22n1425_001:0229a15_0": "爾時世尊於耕田聚落隨所樂住已，從憍薩羅國遊行向跋耆國。",
    "T22n1425_001:0229a16_1": "爾時世尊與五百比丘俱，到跋耆國毘舍離城，住大林重閣精舍。",
    "T22n1425_001:0229a17_2": "爾時毘舍離城，人民飢饉五穀不熟，白骨縱橫乞食難得。",
    "T22n1425_001:0229a19_3": "毘舍離城有長者子，名曰耶舍，信家非家、捨家出家，其父名迦蘭陀，故諸梵行者皆稱為迦蘭陀子。",
    "T22n1425_001:0229a21_4": "時世飢饉乞食難得，每至食時多還家食，其母告耶舍言：「子！",
    "T22n1425_001:0229a22_5": "汝甚為大苦，剃除鬚髮著弊納衣，持鉢乞食為世人所笑。",
    "T22n1425_001:0229a24_6": "今此家中大有財物，汝父母錢及餘先祖財寶，恣汝所欲；且汝愛婦今猶故在，當共生活，何以如是受諸勤苦？",
    "T22n1425_001:0229a26_7": "汝當歸家受五欲樂，自恣布施、種諸功德、供養三寶。」",
    "T22n1425_001:0229a27_8": "爾時耶舍白母言：「願母止！",
    "T22n1425_001:0229a28_9": "止！",
    "T22n1425_001:0229a28_10": "我樂修梵行。」",
    "T22n1425_001:0229a28_11": "其母復第二、第三所勸如初，耶舍答亦如先。",
    "T22n1425_001:0229a29_12": "母復重言：「汝若不樂在家者，當乞我種以續繼嗣，莫令門戶斷絕、財物沒官。」",
    "T22n1425_001:0229b02_13": "爾時耶舍即白母言：「今欲使我於此中留種子者，當奉此勅。」",
    "T22n1425_001:0229b03_14": "母即歡喜疾入婦房語新婦言：「汝速莊嚴，著耶舍本所愛樂嚴身之服，與之相見。」",
    "T22n1425_001:0229b05_15": "新婦答言：「爾。」",
    "T22n1425_001:0229b05_16": "即便莊嚴如教所勅。",
    "T22n1425_001:0229b06_17": "爾時耶舍即與其婦共相娛樂，如其俗法，於是其婦遂便有娠，月滿生子。",
    "T22n1425_001:0229b08_18": "其家議言：「本為乞種故，今當立字名為續種。」",
    "T22n1425_001:0229b09_19": "爾時世人皆名為續種，父續種、母續種、祖續種，錢財一切皆名續種。",
    "T22n1425_001:0229b10_20": "所有如是惡名流布，道俗悉聞。",
    "T22n1425_001:0229b11_21": "爾時耶舍聞惡名已，為續種子父，大自慚愧，恥其所聞，作是思惟：「沙門釋種中，未曾見聞有如此事。",
    "T22n1425_001:0229b13_22": "此為法耶？",
    "T22n1425_001:0229b13_23": "為非法耶？",
    "T22n1425_001:0229b14_24": "我今當以此事廣白尊者舍利弗，舍利弗當以此事具白世尊，如世尊教，我當奉行。」",
    "T22n1425_001:0229b16_25": "時耶舍疾往詣尊者舍利弗所，廣說上事。",
    "T22n1425_001:0229b17_0": "尊者舍利弗，與耶舍共詣世尊所，頭面禮足却坐一面。",
    "T22n1425_001:0229b18_1": "坐已尊者舍利弗具以上事廣白世尊。",
    "T22n1425_001:0229b19_2": "佛問耶舍：「汝實有是事不？」",
    "T22n1425_001:0229b19_3": "答言：「實爾。」",
    "T22n1425_001:0229b19_4": "佛言：「耶舍！",
    "T22n1425_001:0229b20_5": "是為大過，比丘僧中未曾有此。",
    "T22n1425_001:0229b20_6": "汝愚癡人！",
    "T22n1425_001:0229b21_7": "最初開大罪門，未有漏患而起漏患。",
    "T22n1425_001:0229b22_0": "天魔波旬常求諸比丘短而不能得，汝今最初開魔徑路。",
    "T22n1425_001:0229b23_1": "汝今便為毀正法幢、建波旬幢。",
    "T22n1425_001:0229b23_2": "汝愚癡人！",
    "T22n1425_001:0229b24_3": "寧以利刀割截身生，若著毒蛇口中、若狂狗口中，若大火中、若灰炭中，不應與女人共行婬欲。",
    "T22n1425_001:0229b26_4": "耶舍！",
    "T22n1425_001:0229b26_5": "汝常不聞我無數方便呵責婬欲：欲為迷醉，欲如大火燒人善根，欲為大患。",
    "T22n1425_001:0229b28_6": "我常種種方便稱歎離欲、斷欲、度欲。",
    "T22n1425_001:0229b28_7": "汝今云何作是不善？",
    "T22n1425_001:0229b29_8": "耶舍！",
    "T22n1425_001:0229b29_9": "此非法、非律、非如佛教，不可以是長養善法。」",
    "T22n1425_001:0229c01_10": "時諸比丘白佛言：「世尊！",
    "T22n1425_001:0229c02_0": "云何是耶舍比丘，僧中未曾有此，而彼耶舍初開罪門，未有漏患而起漏患？」",
    "T22n1425_001:0229c03_1": "佛告諸比丘：「是人不但今日於我法中未有漏患而起漏患。」",
    "T22n1425_001:0229c05_2": "諸比丘白佛言：「彼過去時已曾有是事耶？」",
    "T22n1425_001:0229c06_3": "佛言：「如是。」",
    "T22n1425_001:0229c06_4": "諸比丘白佛言：「世尊！",
    "T22n1425_001:0229c06_5": "願樂欲聞。」",
    "T22n1425_001:0229c07_6": "佛告諸比丘：「過去世時此世界劫盡時，諸眾生生光音天上，而此大地還已成立，諸眾生等從光音天還來至此。",
    "T22n1425_001:0229c09_7": "時彼眾生身有妙光，神足自在禪悅為食，諸有所須隨意所欲。",
    "T22n1425_001:0229c11_0": "是諸眾生身光相照，無有日月星宿亦無晝夜，亦無一月、半月、四時歲數。",
    "T22n1425_001:0229c12_1": "時此大地便有自然地味，色香美味皆悉具足，如天甘露等無有異。",
    "T22n1425_001:0229c14_2": "時有一輕躁貪欲眾生，嘗此地味覺其香美，漸取食之即生著心。",
    "T22n1425_001:0229c15_3": "其餘眾生見其如此，展轉相効皆競取食。",
    "T22n1425_001:0229c16_4": "爾時眾生食地味已，身體沈重光明即滅，貪著五欲退失神足。",
    "T22n1425_001:0229c18_0": "然後世間便有日月星宿昏明，半月、一月、春秋冬夏。」",
    "T22n1425_001:0229c19_1": "佛告諸比丘：「爾時輕躁眾生者，豈異人乎？",
    "T22n1425_001:0229c20_2": "即耶舍比丘是。",
    "T22n1425_001:0229c20_3": "彼時耶舍於諸眾生，漏患未起而先起漏；今日復於清淨僧中先開漏門。」",
    "T22n1425_001:0229c22_4": "諸比丘白佛言：「世尊！",
    "T22n1425_001:0229c22_5": "彼耶舍比丘先世已來乃如是耶？",
    "T22n1425_001:0229c23_6": "云何其母巧作方便以婬欲誘誑其子？」",
    "T22n1425_001:0229c24_7": "佛告諸比丘：「是耶舍母不但今日巧作方便誘誑其子，過去世時亦曾誘誑。」",
    "T22n1425_001:0229c25_8": "諸比丘白佛言：「世尊！",
    "T22n1425_001:0229c26_9": "已曾爾耶？」",
    "T22n1425_001:0229c26_10": "佛言：「如是。」",
    "T22n1425_001:0229c26_11": "諸比丘白佛言：「世尊！",
    "T22n1425_001:0229c27_12": "願樂欲聞。」",
    "T22n1425_001:0229c27_13": "佛告諸比丘：「過去世時有城名波羅奈，國名迦尸。",
    "T22n1425_001:0229c28_14": "時彼國王號大名稱，離諸怨敵，布施汎戒，持愛人物，以法治化，善攝眷屬。",
    "T22n1425_001:0230a01_15": "時王第一夫人，晨朝上高樓上觀察星宿，見一金色鹿王從南方來陵虛北逝。",
    "T22n1425_001:0230a03_16": "夫人見已即作是念：『我若得此金色鹿皮持作褥者，沒無遺恨；若不得者，用作此王夫人為？』",
    "T22n1425_001:0230a05_17": "即自念曰：『若我語人：「見金色鹿王。」",
    "T22n1425_001:0230a05_18": "誰當信者？』",
    "T22n1425_001:0230a06_19": "又作是念：『若言是鹿，不應乘虛；若乘虛行，不應言鹿。』",
    "T22n1425_001:0230a07_20": "夫人愁憂，恐不信故，即脫瓔珞著垢弊衣入憂惱房。",
    "T22n1425_001:0230a08_21": "王於殿上治政事訖，還入其室不見第一夫人，即問侍者。",
    "T22n1425_001:0230a09_22": "侍者答言：『夫人向入憂惱房住。』",
    "T22n1425_001:0230a10_23": "王便往就，問夫人言：『誰犯汝者？",
    "T22n1425_001:0230a11_24": "為大臣、王子？",
    "T22n1425_001:0230a11_25": "為餘夫人及餘侍者？",
    "T22n1425_001:0230a12_26": "若犯汝者，我當為汝重治其罪。",
    "T22n1425_001:0230a12_27": "汝今將無有所須耶？",
    "T22n1425_001:0230a13_28": "若欲須金銀、珍寶、香花、瓔珞，當相供給；若欲殺罰，便可見語。』",
    "T22n1425_001:0230a14_29": "王種種問已，夫人不答。",
    "T22n1425_001:0230a15_30": "王即出去，告餘夫人、大臣、太子及餘人等：『卿等率往問夫人意。』",
    "T22n1425_001:0230a16_31": "諸人受教各各問已，夫人猶故默然不對。",
    "T22n1425_001:0230a17_32": "王使耆舊青衣更問夫人，此青衣者生長王宮多有方便，即往入房問夫人言：『王是夫人之所恃怙，如何王問而默然不答？",
    "T22n1425_001:0230a20_33": "若有所求何緣可得？",
    "T22n1425_001:0230a20_34": "誰犯夫人？",
    "T22n1425_001:0230a20_35": "為大臣、王子及餘夫人？",
    "T22n1425_001:0230a21_36": "欲有殺罰宜應白王。",
    "T22n1425_001:0230a21_37": "夫人默恨無乃失耶？",
    "T22n1425_001:0230a22_38": "夫人若喪，王終不能相與俱死，正可憂惱月日之間，國中自有剎利、婆羅門、長者、居士等，皆各有女端正妙好，與相娛樂足以忘憂。",
    "T22n1425_001:0230a25_39": "夫人正可徒自死耳！",
    "T22n1425_001:0230a25_40": "喻若瘂人眠中得夢，誰能瞻者？",
    "T22n1425_001:0230a26_41": "夫人不語，難知亦爾。』",
    "T22n1425_001:0230a26_42": "爾時夫人聞青衣語，即自惟曰：『此是名語。』",
    "T22n1425_001:0230a27_43": "便答青衣：『無犯我者，別有所憶故不語耳。",
    "T22n1425_001:0230a28_44": "汝聽我說，吾近晨朝登樓觀看星宿，時見有一金色鹿王，乘空南來凌虛北逝。",
    "T22n1425_001:0230b01_45": "若語人言：「鹿能乘虛。」",
    "T22n1425_001:0230b02_46": "誰能信者？",
    "T22n1425_001:0230b02_47": "我欲得其皮持用作褥而不能得，是以生惱，自念：「用作王夫人為？」』",
    "T22n1425_001:0230b03_48": "是時青衣聞此語已，具白大王。",
    "T22n1425_001:0230b04_49": "王知其意，甚大歡喜，即問傍臣：『誰能得此金色鹿皮？",
    "T22n1425_001:0230b05_50": "我今須之持用作褥。』",
    "T22n1425_001:0230b06_51": "諸臣答言：『當問獵者。』",
    "T22n1425_001:0230b06_52": "王告大臣：『勅我境內國中獵師，盡使令集。』",
    "T22n1425_001:0230b07_53": "如偈所說：「『諸天隨念感，　　王者隨聲至；　　富者以財得，　　貧人以力辦。』",
    "T22n1425_001:0230b10_0": "「如是王教出已，國中獵師一切皆集。",
    "T22n1425_001:0230b10_1": "獵師白王：『何所約勅？』",
    "T22n1425_001:0230b11_2": "王告獵者：『我今急須金色鹿皮持用作褥，卿等為吾疾速求之。』",
    "T22n1425_001:0230b12_3": "獵師答王：『願聽小還共論此事。』",
    "T22n1425_001:0230b13_4": "王曰：『可爾。』",
    "T22n1425_001:0230b13_5": "獵師還已共相謂言：『汝等遊獵頗曾見聞金色鹿不？』",
    "T22n1425_001:0230b14_6": "彼各對曰：『我等先祖已來常行遊獵，未曾有聞金色鹿名，況復眼見！』",
    "T22n1425_001:0230b16_7": "時諸獵師共作要言：『今往答王，無使不同。』",
    "T22n1425_001:0230b17_8": "既見王已各白王言：『我先祖已來相承遊獵，初未曾聞金色鹿名，況復眼見。』",
    "T22n1425_001:0230b19_9": "如所說：「『王者力自在，　　所求欲如教。』",
    "T22n1425_001:0230b21_0": "「王即勅有司令執諸獵者繫著牢獄。",
    "T22n1425_001:0230b21_1": "時有一獵師名曰刪闍，勇健多力走及奔獸，仰射飛鳥箭無空落，彼即念言：『我諸獵黨自惟無罪而見囚執，當設權計脫此苦難。",
    "T22n1425_001:0230b24_2": "我當白王應募求鹿，若得者善，若不得者，我且遊散，諸伴得出。』",
    "T22n1425_001:0230b26_3": "便白王言：『頗有見聞金色鹿不？』",
    "T22n1425_001:0230b26_4": "王告獵者：『汝等自可往問夫人。』",
    "T22n1425_001:0230b27_5": "爾時獵者即詣王宮白夫人曰：『誰有見聞金色鹿者？』",
    "T22n1425_001:0230b28_6": "夫人答言：『我親自見。』",
    "T22n1425_001:0230b29_7": "獵師白言：『見在何處？』",
    "T22n1425_001:0230b29_8": "夫人答言：『我於樓上觀於星宿，晨朝見一金色鹿王，從南方來陵虛北逝。』",
    "T22n1425_001:0230c02_9": "時彼獵師善相禽獸，知此鹿王止宿在南、食處在北，止宿之處永無可得，當於食處而求取之。",
    "T22n1425_001:0230c04_10": "於是獵師便持弓箭，漸次北行到彼雪山。",
    "T22n1425_001:0230c05_11": "時彼山中有仙人住，流泉浴池花果茂盛。",
    "T22n1425_001:0230c06_12": "彼中仙人以二事除欲：一者苦行，二者閑居。",
    "T22n1425_001:0230c07_13": "爾時獵師藏諸獵具假以人服，詣仙人所禮拜問訊。",
    "T22n1425_001:0230c08_14": "彼仙人者處在山澤久不見人，得獵者至甚大歡喜，命令就坐，與甘果美漿共相慰勞。",
    "T22n1425_001:0230c10_15": "獵師白言：『止此久近？』",
    "T22n1425_001:0230c11_16": "答言：『止此以來經爾所時。』",
    "T22n1425_001:0230c11_17": "復白仙人：『止此已來，頗曾見有奇異事不？』",
    "T22n1425_001:0230c12_18": "答言：『曾見。』",
    "T22n1425_001:0230c12_19": "復問：『為見何等？』",
    "T22n1425_001:0230c13_20": "答曰：『此山南有一樹名尼拘律，常有金色鹿王飛來在上，食彼樹葉飽已而去。』",
    "T22n1425_001:0230c15_0": "獵師聞此甚大歡喜，作是念言：『必是夫人所見金色鹿王，今已得聞，我願將果。』",
    "T22n1425_001:0230c16_1": "獵師方便更說餘事，然後乃問：『趣尼俱律樹道在何處？』",
    "T22n1425_001:0230c18_0": "仙人答言：『從此而去。』",
    "T22n1425_001:0230c18_1": "中間曲路委悉語之。",
    "T22n1425_001:0230c18_2": "獵師聞喜，呪願而去。",
    "T22n1425_001:0230c19_3": "還執持獵具順道而進，漸次前行，遙見彼樹枝葉扶疎蔭覆彌廣，至彼樹下尋覓鹿王，不見蹤跡又無食處。",
    "T22n1425_001:0230c21_4": "獵師便於樹下潛微伺之，伺之不久便見鹿王，譬如鴈王陵虛而來止此樹上，形色光明照耀山谷，食彼樹葉飽則還南。",
    "T22n1425_001:0230c24_5": "尋復思惟：『此樹高遠，非是網羂弓矢所及，云何可得？",
    "T22n1425_001:0230c25_6": "我今當還波羅奈城。",
    "T22n1425_001:0230c26_7": "彼有大臣、王子聰明智德，我當問之。』",
    "T22n1425_001:0230c27_0": "即還其國便白王言：『如夫人所見，但鹿所止住，非網羂弓矢所及，無由得之。』",
    "T22n1425_001:0230c28_1": "王告獵師：『汝可自往具白夫人。』",
    "T22n1425_001:0230c29_2": "獵師即白夫人：『已見金色鹿王，都非網羂弓矢所及，不知何由而得？』",
    "T22n1425_001:0231a01_3": "夫人問言：『彼鹿所住為在何處？』",
    "T22n1425_001:0231a02_4": "答言：『住在尼拘律樹上，食彼樹葉飽已還南。』",
    "T22n1425_001:0231a03_5": "如所說：「『剎利百方便，　　婆羅門增倍；　　王有千種計，　　女人策無量。』",
    "T22n1425_001:0231a06_0": "「如是王夫人多諸方便，便教獵者：『汝持蜜去，至彼樹上蜜塗樹葉，鹿聞蜜香必食樹葉噉盡，次第塗下至彼施網羂處。』",
    "T22n1425_001:0231a08_1": "獵師如教還於山中，持蜜上樹塗其樹葉。",
    "T22n1425_001:0231a09_2": "彼鹿來食隨蜜食盡，蜜不塗處鹿輒不食，隨蜜食葉漸次而下。",
    "T22n1425_001:0231a11_3": "如所說：「『野獸信其鼻，　　梵志依相書，　　王者委有司，　　各各有所信。』",
    "T22n1425_001:0231a14_0": "「彼鹿尋香食彼樹葉，漸下到其施網羂處，即便著羂。",
    "T22n1425_001:0231a15_1": "獵師念言：『我若殺取其皮，不足為貴，當活將去。』",
    "T22n1425_001:0231a16_2": "於是驅還。",
    "T22n1425_001:0231a16_3": "獵師籠羈過仙人處，仙人遙見驚而歎曰：『咄哉！",
    "T22n1425_001:0231a17_4": "禍酷。",
    "T22n1425_001:0231a17_5": "雖能乘虛而不能免此惡人之手。』",
    "T22n1425_001:0231a18_6": "即問獵者：『惡人！",
    "T22n1425_001:0231a18_7": "汝用是為？』",
    "T22n1425_001:0231a19_8": "獵師答言：『迦尸國王第一夫人須此鹿皮持用作褥。』",
    "T22n1425_001:0231a20_9": "仙人復言：『汝謂此鹿死後色如是耶？",
    "T22n1425_001:0231a21_10": "內有生氣故外色如是。",
    "T22n1425_001:0231a21_11": "可活將去，汝可得賞。』",
    "T22n1425_001:0231a22_12": "仙人復問：『汝作何方便而得此鹿？』",
    "T22n1425_001:0231a22_13": "答言：『我作如是方便而得此鹿。』",
    "T22n1425_001:0231a23_14": "爾時仙人自慶善寂無此諸惡，悲念夫人能為巧惡方便，痛彼鹿王貪味受困。",
    "T22n1425_001:0231a25_15": "爾時仙人即說偈言：「『世間之大惡，　　莫過於嗜味；　　欺誑凡夫人，　　及諸林野獸；　　因風著香味，　　受斯苦惱患。』",
    "T22n1425_001:0231a29_0": "「獵師問曰：『我作何方便養育此鹿得生歸我國？』",
    "T22n1425_001:0231b01_1": "仙人答言：『以蜜塗樹葉而用養之。",
    "T22n1425_001:0231b01_2": "若到人間以蜜和麨。』",
    "T22n1425_001:0231b02_3": "如是教令養之。",
    "T22n1425_001:0231b02_4": "漸漸還國遂到人間。",
    "T22n1425_001:0231b03_5": "此鹿形貌端正色若天金，角白如珂，目紫紺色，一切人見莫不雅奇。",
    "T22n1425_001:0231b04_6": "漸次行詣波羅奈城，王聞鹿至，勅諸城內平治道路，掃灑燒香、搥鍾擊鼓往迎鹿王。",
    "T22n1425_001:0231b06_7": "觀者如雲莫不歡喜，慶賀大王吉祥遠至。",
    "T22n1425_001:0231b07_8": "夫人見已歡喜踊躍不能自勝，以愛心重故前抱鹿王，以昔染污心重故，令彼鹿王金色即滅。",
    "T22n1425_001:0231b09_9": "王告夫人：『此鹿金色忽變當如之何？』",
    "T22n1425_001:0231b10_10": "夫人答王：『此今便是無施之物，放使令去。』」",
    "T22n1425_001:0231b11_11": "爾時佛告諸比丘：「彼時金色鹿王豈異人乎？",
    "T22n1425_001:0231b12_12": "今耶舍比丘是。",
    "T22n1425_001:0231b12_13": "時夫人者，今耶舍母是。",
    "T22n1425_001:0231b13_14": "往昔已來曾作方便誘誑其子，令墮貪著受諸苦惱。」",
    "T22n1425_001:0231b14_15": "佛告諸比丘：「依止毘舍離比丘皆悉令集。」",
    "T22n1425_001:0231b15_16": "爾時世尊以是因緣向諸比丘廣說過患事起，種種因緣呵責過患起已，為諸比丘隨順說法：「有十事利益，如來、應供、正遍知為諸弟子制戒、立說波羅提木叉法。",
    "T22n1425_001:0231b19_0": "十事利益廣說如上。",
    "T22n1425_001:0231b19_1": "是故如來從今日當為諸比丘制戒，未聞者令聞，已聞者當重聞。",
    "T22n1425_001:0231b20_2": "若比丘於和合僧中受具足戒，行婬法，是比丘得波羅夷，不共住。」",
    "T22n1425_001:0231b23_0": "復次佛住毘舍離，廣說如上。",
    "T22n1425_001:0231b23_1": "時毘舍離城有二離車子，信家非家、捨家出家，於毘耶離眾所知識，能致供養四事具足。",
    "T22n1425_001:0231b25_2": "彼比丘時至，著入聚落衣持鉢入城乞食，不能攝身口意繫念在前，心意馳亂不攝諸根，染著色欲取色淨相，欲心熾盛便作是念：「我著法服為此欲事甚為不可，我當捨於法服著彼俗衣，七日之內不還僧中隨意所為。」",
    "T22n1425_001:0231c01_3": "作是念已，即脫袈裟著彼俗衣便行欲事。",
    "T22n1425_001:0231c02_4": "過七日已還著法服而來入僧，入僧已還自厭污愧身所行，便作是念：「都不見聞餘諸沙門有如是事，我今當以此事白尊者舍利弗，舍利弗當向世尊具陳此事。",
    "T22n1425_001:0231c06_5": "若佛有所教勅我當奉行。」",
    "T22n1425_001:0231c06_6": "時二比丘往詣尊者舍利弗所廣說如上。",
    "T22n1425_001:0231c07_7": "時尊者舍利弗將二比丘往詣世尊，禮足已，却住一面，以上因緣廣白世尊。",
    "T22n1425_001:0231c09_8": "佛告舍利弗：「應遣令去。",
    "T22n1425_001:0231c10_0": "是愚癡人！",
    "T22n1425_001:0231c10_1": "不復得在如來法中更出家受具戒。」",
    "T22n1425_001:0231c11_2": "時舍利弗以哀愍故，偏袒右肩胡跪合掌白佛言：「世尊！",
    "T22n1425_001:0231c12_3": "當來有善男子，於世尊法中信家非家、捨家出家，迷意顛倒起於淨想，無慚無愧三毒熾盛。",
    "T22n1425_001:0231c14_4": "唯願世尊為開方便，令是善男子更於如來法中得出家受具足戒。」",
    "T22n1425_001:0231c15_5": "爾時佛告諸比丘：「依止毘舍離諸比丘皆悉令集。",
    "T22n1425_001:0231c17_0": "為諸比丘制戒，乃至已聞者當重聞。",
    "T22n1425_001:0231c17_1": "若比丘於和合僧中受具戒，若不還戒而行婬法，是比丘得波羅夷罪，不應共住。」",
    "T22n1425_001:0231c20_0": "復次佛住毘舍離，廣說如上。",
    "T22n1425_001:0231c20_1": "時諸比丘處處安居，安居已還詣毘舍離，到世尊所禮拜問訊。",
    "T22n1425_001:0231c22_2": "問訊已次第付房而住。",
    "T22n1425_001:0231c22_3": "房盡不受，有依屋欄、草庵、空地、樹下住者。",
    "T22n1425_001:0231c23_4": "爾時有一比丘依樹下坐，作是思惟：「佛法出家甚為大苦，修習梵行亦為甚難。",
    "T22n1425_001:0231c25_5": "晝則風飄日炙，夜則蚊虻毒虫所嚙，我欲不堪於佛法中修淨梵行。」",
    "T22n1425_001:0231c26_6": "彼比丘作是心念口言，諸比丘聞已便謂此比丘言：「汝捨戒耶？」",
    "T22n1425_001:0231c28_7": "答言：「不捨！",
    "T22n1425_001:0231c28_8": "我但作是念：『我不堪於如來法中修淨梵行。』」",
    "T22n1425_001:0231c29_9": "諸比丘以是因緣往白世尊：「是比丘捨戒。」",
    "T22n1425_001:0232a01_10": "爾時世尊告諸比丘：「喚彼比丘來。」",
    "T22n1425_001:0232a02_11": "來已，佛問比丘：「汝實捨戒耶？」",
    "T22n1425_001:0232a02_12": "答言：「不捨。」",
    "T22n1425_001:0232a03_13": "佛言：「何緣致此？」",
    "T22n1425_001:0232a03_14": "「世尊！",
    "T22n1425_001:0232a03_15": "我於樹下作是心念口言：『於佛法中捨家出家甚為大苦，我不堪於如來法中修淨梵行。』」",
    "T22n1425_001:0232a05_16": "佛告比丘：「汝云何於如來法中信家非家、捨家出家，而作是念：『我不堪忍於如來法中修淨梵行。』」",
    "T22n1425_001:0232a07_17": "佛言：「是比丘不名捨戒，是名戒羸。",
    "T22n1425_001:0232a08_18": "彼作戒羸說語，得偷蘭罪。」",
    "T22n1425_001:0232a09_19": "爾時佛告諸比丘：「依止毘舍離比丘皆悉令集，乃至未聞者當聞、已聞者重聞。",
    "T22n1425_001:0232a10_20": "若比丘於和合僧中受具足戒，不還戒，戒羸，不捨戒便行婬法，是比丘得波羅夷罪，不應共住。」",
    "T22n1425_001:0232a13_0": "復次佛住舍衛城，廣說如上。",
    "T22n1425_001:0232a13_1": "時舍衛城有長老名難提，信家非家、捨家出家，於舍衛城眾所知識，能致供養四事具足。",
    "T22n1425_001:0232a15_2": "餘多有名難提是，但是長老行時亦禪、住時亦禪、坐時亦禪、臥時亦禪，時人名之為禪難提。",
    "T22n1425_001:0232a17_3": "時難提於開眼林中作草庵舍，彼於其中初中後夜修行自業，得世俗正受乃經七年。",
    "T22n1425_001:0232a19_4": "過七年已退失禪定，復依一樹下還習正受乃求本定。",
    "T22n1425_001:0232a20_5": "時魔眷屬常作方便，於行正法人伺求其短，變為人形端正無比，種種花香瓔珞以嚴其身，於難提前住，謂難提言：「比丘！",
    "T22n1425_001:0232a23_6": "共相娛樂行婬事來。」",
    "T22n1425_001:0232a24_7": "時難提言：「惡邪速滅！",
    "T22n1425_001:0232a24_8": "惡邪速滅！」",
    "T22n1425_001:0232a24_9": "口作此言而目不視。",
    "T22n1425_001:0232a25_10": "天女復第二、第三所說如上。",
    "T22n1425_001:0232a25_11": "時難提第二、第三亦如是說：「惡邪速滅！",
    "T22n1425_001:0232a26_12": "惡邪速滅！」",
    "T22n1425_001:0232a27_13": "而不觀視。",
    "T22n1425_001:0232a27_14": "時天女便脫瓔珞之服露其形體，立難提前語難提言：「共行婬來。」",
    "T22n1425_001:0232a28_15": "時難提見其形相而生欲心，答言：「可爾。」",
    "T22n1425_001:0232a29_16": "時天女漸漸却行，難提喚言：「汝可小住，共相娛樂。」",
    "T22n1425_001:0232b01_17": "難提往就，天女疾疾而去。",
    "T22n1425_001:0232b02_18": "難提追逐到祇洹塹，塹中有王家死馬，天女到死馬所隱形不現。",
    "T22n1425_001:0232b03_19": "時難提欲心熾盛即婬死馬。",
    "T22n1425_001:0232b04_20": "欲心息已便作是念：「我甚不善，非沙門法，以信出家而犯波羅夷罪，用著法服食人信施為？」",
    "T22n1425_001:0232b06_21": "即脫法服著右手中，左手掩形而趣祇洹語比丘言：「長老！",
    "T22n1425_001:0232b07_22": "我犯波羅夷！",
    "T22n1425_001:0232b08_23": "我犯波羅夷！」",
    "T22n1425_001:0232b08_24": "時諸比丘在祇洹門間經行仿佯思惟自業，共相謂言：「此是坐禪難提，修梵行人不應犯波羅夷。」",
    "T22n1425_001:0232b10_25": "難提復言：「諸長老！",
    "T22n1425_001:0232b11_0": "不爾，我實犯波羅夷。」",
    "T22n1425_001:0232b11_1": "諸比丘即問其因緣，難提具說上事。",
    "T22n1425_001:0232b12_2": "諸比丘以是事具白世尊。",
    "T22n1425_001:0232b12_3": "佛告諸比丘：「是難提善男子自說所犯重罪，應當驅出。」",
    "T22n1425_001:0232b14_4": "時諸比丘如教驅出。",
    "T22n1425_001:0232b14_5": "諸比丘白佛言：「世尊！",
    "T22n1425_001:0232b15_6": "云何長老難提久修梵行，而為此天女之所誑惑？」",
    "T22n1425_001:0232b16_7": "佛告諸比丘：「是難提比丘不但今日為天女所惑退失梵行，過去世時亦為彼所惑失於梵行。」",
    "T22n1425_001:0232b18_8": "諸比丘白佛言：「已曾爾耶？」",
    "T22n1425_001:0232b19_0": "佛言：「如是。」",
    "T22n1425_001:0232b19_1": "佛告諸比丘：「過去世時有城名波羅奈，國名迦尸。",
    "T22n1425_001:0232b20_2": "時南方阿槃提國，有迦葉氏外道出家，聰明博識綜練群籍，眾技妙術靡不開達，彼外道者助王治國。",
    "T22n1425_001:0232b22_3": "時彼國王執持姦賊種種治罪，或截手足、髡其耳鼻，治之甚苦。",
    "T22n1425_001:0232b24_4": "時彼外道深自惟念：『我已出家云何與王共參此事？』",
    "T22n1425_001:0232b25_5": "便白王言：『聽我出家。』",
    "T22n1425_001:0232b25_6": "王即答言：『師已出家，云何方言復欲出家？』",
    "T22n1425_001:0232b26_7": "答言：『大王！",
    "T22n1425_001:0232b26_8": "我今豫此種種刑罰苦惱眾生，何名出家？』",
    "T22n1425_001:0232b27_9": "王即問言：『師今欲於何道出家？』",
    "T22n1425_001:0232b28_10": "答言：『大王！",
    "T22n1425_001:0232b28_11": "欲學仙人出家。』",
    "T22n1425_001:0232b29_12": "王言：『可爾，隨意出家。』",
    "T22n1425_001:0232b29_13": "去城不遙有百巖山，有流泉浴池花果茂盛，即造彼山起立精舍。",
    "T22n1425_001:0232c02_14": "彼於山中修習外道，得世俗定起五神通。",
    "T22n1425_001:0232c03_15": "於春後月食諸果蓏四大不適，因其小行不淨流出。",
    "T22n1425_001:0232c04_16": "時鹿愛群共相馳逐，渴乏求水飲此小便，不淨著舌舐其產道，眾生行報不可思議因是受胎，常在廬側食草飲水，至期月滿產一小兒。",
    "T22n1425_001:0232c07_17": "爾時仙人出行採果，鹿產難故即大悲鳴，仙人聞鹿鳴急謂為惡虫所害，欲往救之，遂見生一小兒。",
    "T22n1425_001:0232c09_18": "仙人見已怪而念曰：『云何畜生而生於人？』",
    "T22n1425_001:0232c10_19": "尋入定思惟，見本因緣，即是我子。",
    "T22n1425_001:0232c11_20": "於彼小兒便生愛心，裹以皮衣持歸養之。",
    "T22n1425_001:0232c12_21": "仙人抱舉鹿母乳之，漸漸長大名為鹿斑。",
    "T22n1425_001:0232c13_22": "依母生故體斑似母，是故作字名曰鹿斑。",
    "T22n1425_001:0232c14_23": "是童子漸漸長大至年七歲，遜弟尊長、仁愛孝慈，採取水果供養仙人。",
    "T22n1425_001:0232c15_24": "是時仙人念言：『天下可畏無過女人。』",
    "T22n1425_001:0232c16_25": "即便教誡子言：『可畏之甚無過女人，敗正毀德靡不由之。』",
    "T22n1425_001:0232c17_26": "於是教以禪定化以五通。",
    "T22n1425_001:0232c18_27": "如所說：「『一切眾生類，　　靡不歸於死；　　隨其業所趣，　　自受其果報。",
    "T22n1425_001:0232c21_0": "　　為善者生天，　　惡行入地獄；　　行道修梵行，　　漏盡得泥洹。』",
    "T22n1425_001:0232c23_0": "「爾時仙人便即命終，於是童子淨修梵行得外道四禪，起五神通有大神力，能移山住流捫摸日月。",
    "T22n1425_001:0232c25_1": "爾時釋提桓因乘白龍象案行世間，誰有孝順父母、供養沙門婆羅門，有能布施持戒修梵行者？",
    "T22n1425_001:0232c27_2": "案行世界時見是仙人童子，天帝念言：『若是童子欲求帝釋梵王，皆悉能得，宜應早壞。』",
    "T22n1425_001:0232c29_3": "如所說：「『諸天及世人，　　一切眾生類；　　莫不為結縛，　　命終墮惡道。』",
    "T22n1425_001:0233a03_0": "「皆為慳嫉二結所縛。",
    "T22n1425_001:0233a03_1": "諸天有三時鼓：諸天阿修羅共戰時打第一鼓；俱毘羅園眾花開敷時打第二鼓；集善法講堂聽善法時打第三鼓。",
    "T22n1425_001:0233a06_0": "釋提桓因扣說法鼓，無數百千天子皆悉來集，俱白帝釋：『何所誨勅？』",
    "T22n1425_001:0233a07_1": "帝釋告言：『閻浮提有仙人童子，名曰鹿斑，有大功德，欲方便壞之。』",
    "T22n1425_001:0233a09_0": "時無數天子聞此不樂，便自念言：『壞此人者，將減損諸天眾、增益阿修羅。』",
    "T22n1425_001:0233a10_1": "中有平心無當成敗無在，又復歡喜助欲壞之。",
    "T22n1425_001:0233a11_2": "有一天子而唱是言：『誰應行者？』",
    "T22n1425_001:0233a12_3": "時有答言：『是天女應行。",
    "T22n1425_001:0233a12_4": "是諸天人遊觀諸園，在歡喜園者、在雜色園者、在麁澁園者，天女應行。』",
    "T22n1425_001:0233a14_5": "而便召之。",
    "T22n1425_001:0233a14_6": "應時百千天女皆悉來集。",
    "T22n1425_001:0233a15_7": "有一天女名阿藍浮，其髮雜色，髮有四色青黃赤白，故名雜色，差此天女往閻浮提壞鹿斑童子。",
    "T22n1425_001:0233a17_8": "時彼天女白帝釋言：『我自昔以來數壞人梵行令失神通，願更遣餘天女端正嚴好令人樂者。』",
    "T22n1425_001:0233a19_9": "時天帝釋復於眾中種種說偈勸喻天女：『阿藍浮！",
    "T22n1425_001:0233a20_10": "汝可使行壞俱舍頻頭。』",
    "T22n1425_001:0233a21_11": "如《生經》中說。",
    "T22n1425_001:0233a21_12": "於是天女即壞仙人童子。」",
    "T22n1425_001:0233a22_13": "佛告諸比丘：「爾時仙人童子俱舍頻頭者豈異人乎？",
    "T22n1425_001:0233a23_14": "即今禪難提是。",
    "T22n1425_001:0233a23_15": "天女阿藍浮者，今此天女是。",
    "T22n1425_001:0233a24_16": "而難提曾已為其所壞，今作比丘復為其所壞。」",
    "T22n1425_001:0233a25_17": "爾時世尊語諸比丘：「乃至非人中亦犯波羅夷，不應共住。」",
    "T22n1425_001:0233a27_0": "復次佛住王舍城，廣說如上。",
    "T22n1425_001:0233a27_1": "時諸比丘處處夏安居，安居已來詣王舍城禮拜問訊世尊，各隨所樂住，或住毘婆羅精舍、或住白山精舍、或住方山精舍、或住仙人窟、或住耆闍崛山窟、或住辯才巖窟、或住拘利園精舍、或住賴咤園精舍、或住師子園精舍、或住七葉園精舍、或住溫泉精舍、或住散蓋窟、或住菴羅窟、或住卑尸窟、或住猿猴精舍。",
    "T22n1425_001:0233b05_2": "時有客比丘到此猿猴精舍，詣先住知識比丘所共相慰勞。",
    "T22n1425_001:0233b07_3": "相慰勞已，彼舊住比丘供給澡水洗於手足，與中後漿示房舍處，時客比丘各得止息。",
    "T22n1425_001:0233b09_4": "爾時山頭有一雌猿猴，從上來下到舊比丘前背住，現受婬相。",
    "T22n1425_001:0233b10_5": "時舊比丘呵叱令去，如是復至餘比丘前背住，現受婬相。",
    "T22n1425_001:0233b11_6": "時客比丘作是念：「野獸之法甚易恐怖，而今驅遣不能令去，此必有以，是中將無有共此雌猿猴作不淨行耶？」",
    "T22n1425_001:0233b14_7": "時客比丘語舊比丘言：「長老！",
    "T22n1425_001:0233b15_0": "我今欲去，汝可還攝床褥。」",
    "T22n1425_001:0233b15_1": "舊比丘言：「諸長老！",
    "T22n1425_001:0233b16_0": "今此住處有好床褥前食後食，安隱快樂，幸可留意共於此住。」",
    "T22n1425_001:0233b17_1": "答言：「不住！」",
    "T22n1425_001:0233b17_2": "舊比丘慇懃三請，客比丘不受彼請，於是而去。",
    "T22n1425_001:0233b18_3": "時客比丘心無疑者出便即去，心有疑者便於近處隱身各共伺之。",
    "T22n1425_001:0233b20_4": "時舊比丘見客比丘去已便攝臥具，攝臥具已洗足而坐。",
    "T22n1425_001:0233b21_5": "爾時山頂雌猿猴，復從山上下至比丘前背住。",
    "T22n1425_001:0233b22_6": "時舊比丘便共此猿猴行於非法，客比丘遙見已共相謂言：「如我所疑，今已顯露。」",
    "T22n1425_001:0233b24_7": "以是因緣往白世尊：「長尾園中舊住比丘作如是惡法。」",
    "T22n1425_001:0233b25_8": "佛言：「呼是比丘來！」",
    "T22n1425_001:0233b26_9": "來已，佛問比丘：「汝實作是事不？」",
    "T22n1425_001:0233b26_10": "答言：「實爾。",
    "T22n1425_001:0233b27_0": "世尊！」",
    "T22n1425_001:0233b27_1": "佛告比丘：「汝不知佛制戒不得行婬法耶？」",
    "T22n1425_001:0233b28_2": "「世尊！",
    "T22n1425_001:0233b28_3": "我知制戒，自謂不得與人非人，不謂畜生。」",
    "T22n1425_001:0233b29_4": "佛言：「比丘犯畜生者，亦波羅夷。",
    "T22n1425_001:0233b29_5": "比丘當知有三事犯波羅夷。",
    "T22n1425_001:0233c01_6": "何等三？",
    "T22n1425_001:0233c01_7": "人、非人、畜生是為三。」",
    "T22n1425_001:0233c03_0": "復次佛住舍衛城，廣說如上。",
    "T22n1425_001:0233c03_1": "有一比丘，時到著入聚落衣持鉢入城，次行乞食至一家。",
    "T22n1425_001:0233c04_2": "有一女人語比丘言：「可入大德共作是事。」",
    "T22n1425_001:0233c05_3": "比丘答言：「世尊制戒不得行婬。」",
    "T22n1425_001:0233c06_4": "女人復言：「我知不得常道中行，自可於非道中行。」",
    "T22n1425_001:0233c07_5": "時此比丘即共女人於非道行婬。",
    "T22n1425_001:0233c08_6": "行婬已尋起疑悔，往白世尊。",
    "T22n1425_001:0233c09_7": "佛告比丘：「汝不知佛制戒不得行婬耶？」",
    "T22n1425_001:0233c10_8": "「世尊我知制戒，自謂不得常道行婬，不謂非道。」",
    "T22n1425_001:0233c11_9": "佛告比丘：「非道亦犯波羅夷。」",
    "T22n1425_001:0233c12_0": "復次佛住舍衛城，廣說如上。",
    "T22n1425_001:0233c12_1": "有一比丘，時到著入聚落衣持鉢入城，次行乞食至一家。",
    "T22n1425_001:0233c13_2": "爾時家中有一男子謂比丘言：「可前大德共作如是事來。」",
    "T22n1425_001:0233c15_3": "比丘答言：「世尊制戒不得行婬。」",
    "T22n1425_001:0233c15_4": "彼言：「我知制戒，不得與女人行婬，而我是男子。」",
    "T22n1425_001:0233c17_0": "是比丘便隨彼意。",
    "T22n1425_001:0233c17_1": "隨彼意已尋生疑悔，具白世尊。",
    "T22n1425_001:0233c18_2": "佛告比丘：「汝不知佛制戒不得行婬耶？」",
    "T22n1425_001:0233c19_3": "「世尊我知制戒，自謂不得與女人行婬，不謂男子。」",
    "T22n1425_001:0233c20_4": "佛言：「比丘、男子亦犯波羅夷。」",
    "T22n1425_001:0233c21_0": "復次佛住舍衛城，廣說如上。",
    "T22n1425_001:0233c21_1": "有一比丘，時到著入聚落衣持鉢入城，次行乞食至一家。",
    "T22n1425_001:0233c23_0": "有一黃門謂比丘言：「可前大德共作如是事來。」",
    "T22n1425_001:0233c24_1": "比丘言：「世尊制戒不得行婬。」",
    "T22n1425_001:0233c24_2": "彼言：「我知制戒，不得與男女行婬，我非男非女。」",
    "T22n1425_001:0233c25_3": "是比丘便隨彼意。",
    "T22n1425_001:0233c26_4": "隨彼意已即生疑悔，具白世尊。",
    "T22n1425_001:0233c26_5": "佛告比丘：「汝不知佛制戒不得行婬耶？」",
    "T22n1425_001:0233c27_6": "「世尊我知制戒，自謂不得與男女行婬，今此黃門非男非女。」",
    "T22n1425_001:0233c29_7": "佛言：「比丘婬黃門亦犯波羅夷。」",
    "T22n1425_001:0233c29_8": "佛言：「比丘三處犯波羅夷。",
    "T22n1425_001:0234a01_9": "何等三？",
    "T22n1425_001:0234a01_10": "男、女、黃門是為三。」",
    "T22n1425_001:0234a03_0": "復次佛住毘舍離，廣說如上。",
    "T22n1425_001:0234a03_1": "時有一比丘，時至著入聚落衣持鉢入城，次行乞食至一家。",
    "T22n1425_001:0234a05_0": "有一女人語比丘言：「可前大德共作如是事來。」",
    "T22n1425_001:0234a06_1": "比丘答言：「世尊制戒不得行婬。」",
    "T22n1425_001:0234a06_2": "女言：「我知不得，汝可裹身我便露形。」",
    "T22n1425_001:0234a07_3": "是比丘便隨彼意。",
    "T22n1425_001:0234a08_0": "隨彼意已即生疑悔，具白世尊，佛告比丘：「汝不知佛制戒不得行婬耶？」",
    "T22n1425_001:0234a09_1": "「世尊我知制戒，但我裹身彼則露形。」",
    "T22n1425_001:0234a10_2": "佛告比丘：「裹身、露形亦犯波羅夷。」",
    "T22n1425_001:0234a12_0": "復次佛住毘舍離，廣說如上。",
    "T22n1425_001:0234a12_1": "有一比丘，時至著入聚落衣持鉢入城，次行乞食至一家。",
    "T22n1425_001:0234a13_2": "時有一女人語比丘言：「可入大德共作此事。」",
    "T22n1425_001:0234a14_3": "比丘答言：「世尊制戒不得行婬。」",
    "T22n1425_001:0234a15_4": "女言：「我知，汝但露形我自覆身。」",
    "T22n1425_001:0234a16_5": "比丘便隨彼意。",
    "T22n1425_001:0234a16_6": "隨彼意已尋生疑悔，具白世尊。",
    "T22n1425_001:0234a17_7": "佛告比丘：「汝不知佛制戒不得行婬耶？」",
    "T22n1425_001:0234a18_8": "「世尊我知制戒，但彼覆身我露形。」",
    "T22n1425_001:0234a19_9": "佛言：「彼覆汝露，亦犯波羅夷。",
    "T22n1425_001:0234a19_10": "乃至齊如胡麻，亦犯波羅夷」復次佛住舍衛城，廣說如上。",
    "T22n1425_001:0234a21_11": "爾時有比丘從異方來，身生長大自於後道行欲。",
    "T22n1425_001:0234a22_12": "行欲已然後疑悔，具白世尊，佛告比丘：「汝不知佛制戒不得行婬耶？」",
    "T22n1425_001:0234a24_13": "「世尊！",
    "T22n1425_001:0234a24_14": "我知制戒，謂為制他，不謂自己。」",
    "T22n1425_001:0234a25_15": "佛言：「於自己行欲，亦犯波羅夷。」",
    "T22n1425_001:0234a26_0": "復次佛住舍衛城，廣說如上。",
    "T22n1425_001:0234a26_1": "有一比丘從南方來，先是伎兒，支節調柔婬欲熾盛，便於自口中行婬。",
    "T22n1425_001:0234a28_2": "行婬已即生疑悔，具白世尊，佛告比丘：「汝不知佛制戒不得行婬耶？」",
    "T22n1425_001:0234a29_3": "「世尊！",
    "T22n1425_001:0234b01_0": "我知制戒，非謂自口。」",
    "T22n1425_001:0234b01_1": "佛言：「自口亦犯波羅夷。",
    "T22n1425_001:0234b02_0": "比丘於三處行婬：口、大、小便道，盡犯波羅夷。」",
    "T22n1425_001:0234b03_0": "復次佛住王舍城，廣說如上。",
    "T22n1425_001:0234b03_1": "有一比丘，時到著入聚落衣持鉢，次行乞食到一婬女家。",
    "T22n1425_001:0234b04_2": "婬女語比丘言：「大德可前共作是事。」",
    "T22n1425_001:0234b05_3": "比丘言：「世尊制戒不得行婬。」",
    "T22n1425_001:0234b06_4": "女人答言：「我亦知不得行婬，但身內行欲、外出不淨。」",
    "T22n1425_001:0234b07_5": "比丘便隨彼意。",
    "T22n1425_001:0234b07_6": "隨彼意已心生疑悔，具白世尊，佛告比丘：「汝不知我制戒不得行婬耶？」",
    "T22n1425_001:0234b09_7": "答言：「世尊！",
    "T22n1425_001:0234b09_8": "我知制戒，但身內行婬、外出不淨。」",
    "T22n1425_001:0234b10_9": "佛言：「內行於欲、外出不淨，外行於欲、內出不淨，乃至齊如胡麻，亦犯波羅夷」復次佛住王舍城，廣說如上。",
    "T22n1425_001:0234b13_10": "時北方有諸商客，從遠方來到，作是思惟：「我從彼來安隱至此，不逢賊難宜應自慶。」",
    "T22n1425_001:0234b15_11": "便辦種種飲食，集諸伎樂欲自娛樂。",
    "T22n1425_001:0234b16_12": "爾時王舍城中有五百婬女共在一處，時商人遣信喚彼最勝第一婬女言：「汝來娛樂我等。」",
    "T22n1425_001:0234b18_13": "婬女答言：「我先與王期夜輒往宿，君若見喚晝當相詣。」",
    "T22n1425_001:0234b19_14": "商人忿言：「無知弊物！",
    "T22n1425_001:0234b20_15": "汝常到王所為何所得？",
    "T22n1425_001:0234b20_16": "汝今若來娛樂我等，我等當多與汝種種寶物。」",
    "T22n1425_001:0234b21_17": "時婬女貪寶物故即許商人，便詐莊嚴一端正婢遣令詣王，便勅婢言：「汝詣王所善作方便如我形相，莫令王覺知非我身。」",
    "T22n1425_001:0234b24_18": "時王沐浴莊嚴待彼婬女，遲想其至須臾便到。",
    "T22n1425_001:0234b25_19": "王遙見婢來便知其非，即逆罵言：「汝是何人而來至此？」",
    "T22n1425_001:0234b26_20": "婢時惶怖以實白王：「北方商人持寶遠至，大持寶物與我大家。",
    "T22n1425_001:0234b28_21": "大家利其財重，故遣我來以副先期，冀王不覺。」",
    "T22n1425_001:0234b29_22": "王聞婢言即大瞋罵：「何弊女人敢見輕欺。」",
    "T22n1425_001:0234c01_23": "即遣使者割去女形。",
    "T22n1425_001:0234c01_24": "時商人等遙見使來，知王所遣即便奔走。",
    "T22n1425_001:0234c02_25": "使者即捉婬女割去女形，王使既返。",
    "T22n1425_001:0234c03_26": "商人即還見婬女如此心各憐念，重賞良醫以治其患，此醫多方瘡遂平復。",
    "T22n1425_001:0234c05_27": "時尊者優波離，因此婬女知時而問：「世尊！",
    "T22n1425_001:0234c06_0": "若有人割去其形，若有比丘於壞形中行婬，犯波羅夷罪不？」",
    "T22n1425_001:0234c07_1": "佛言：「波羅夷。」",
    "T22n1425_001:0234c07_2": "又復問言：「世尊！",
    "T22n1425_001:0234c08_3": "若形離其身，就此離形行婬，波羅夷不？」",
    "T22n1425_001:0234c09_0": "佛言：「得偷蘭罪。」",
    "T22n1425_001:0234c09_1": "又復問言：「世尊！",
    "T22n1425_001:0234c09_2": "此形還合瘡未愈於中行婬，犯波羅夷不？」",
    "T22n1425_001:0234c10_3": "佛言：「波羅夷。」",
    "T22n1425_001:0234c11_0": "復次佛住王舍城，廣說如上。",
    "T22n1425_001:0234c11_1": "時阿闍世王生一童子，字優陀夷跋陀羅。",
    "T22n1425_001:0234c12_2": "此兒陰為虫所食，以種種藥治不能令差。",
    "T22n1425_001:0234c13_3": "見兒患此瘡故，時抱養者常以口含其陰，暖氣噓之其痛小差。",
    "T22n1425_001:0234c15_0": "數數含之不止，彼得暖氣便失不淨，失不淨時虫便隨精而出。",
    "T22n1425_001:0234c16_1": "此兒於是得差苦痛除愈，從是已後常習此法。",
    "T22n1425_001:0234c17_2": "口中行婬如是轉久，乃至強牽餘母人於口中行婬。",
    "T22n1425_001:0234c18_3": "其兒有婦即作是念：「彼習此不已當復及我，宜豫作方便止此惡法。」",
    "T22n1425_001:0234c20_4": "於是脫衣裹面露其形體，往詣姑所禮拜問訊。",
    "T22n1425_001:0234c21_5": "時姑呵言：「汝癡狂耶？",
    "T22n1425_001:0234c21_6": "何得如是？」",
    "T22n1425_001:0234c22_0": "答言：「不狂，但大家子捨於常道而用其口，是故覆之。」",
    "T22n1425_001:0234c23_1": "即向其姑具說上事。",
    "T22n1425_001:0234c23_2": "爾時宮內展轉相語，乃至外舍盡共聞知，多共為此口中行欲。",
    "T22n1425_001:0234c25_3": "時王舍城婆羅門居士，詣阿闍世王所白言：「大王！",
    "T22n1425_001:0234c26_4": "國中有此惡法流行，云何口中是飲食處而行不淨？」",
    "T22n1425_001:0234c27_5": "王聞此言甚用不可，即作教令：「從今已去若有作此及教他者，當重治其罪。」",
    "T22n1425_001:0234c29_0": "爾時尊者優波離知時而問：「世尊！",
    "T22n1425_001:0234c29_1": "若比丘比丘共口中行婬者，犯波羅夷不？」",
    "T22n1425_001:0235a01_2": "佛言：「俱波羅夷。」",
    "T22n1425_001:0235a02_3": "又復白佛言：「世尊！",
    "T22n1425_001:0235a02_4": "比丘與沙彌共口中行婬，犯波羅夷不？」",
    "T22n1425_001:0235a03_5": "佛言：「比丘波羅夷，沙彌驅出。」",
    "T22n1425_001:0235a04_6": "又復白言：「世尊！",
    "T22n1425_001:0235a04_7": "比丘與白衣共口中行婬云何？」",
    "T22n1425_001:0235a05_8": "佛言：「比丘波羅夷，白衣知如之何。」",
    "T22n1425_001:0235a05_9": "又白：「世尊！",
    "T22n1425_001:0235a06_10": "比丘、比丘尼共口中行婬，犯波羅夷不？」",
    "T22n1425_001:0235a07_11": "佛言：「俱波羅夷。」",
    "T22n1425_001:0235a07_12": "乃至「外道出家、比丘共口中行婬云何？」",
    "T22n1425_001:0235a08_13": "佛言：「比丘波羅夷，外道知如之何。」",
    "T22n1425_001:0235a10_0": "摩訶僧祇律卷第一"
}