{
    "T17n0721_038:0221b02_0": "正法念處經卷第三十八",
    "T17n0721_038:0221b04_0": "元魏婆羅門瞿曇般若流支譯",
    "T17n0721_038:0221b05_0": "觀天品之十七(夜摩天之三)",
    "T17n0721_038:0221b06_0": "「爾時，如是始生天子作如是念：『彼天大樂，勝於此間夜摩天王。』",
    "T17n0721_038:0221b07_1": "如是思惟，於須臾間心動不定，於境界樂心生愛樂，復更深著觀諸樂處，普於天眾何者何者受樂之事，一切皆見，次第安詳遊歷彼處，如是次近牟修樓陀夜摩天王所住之處。",
    "T17n0721_038:0221b11_2": "王於彼處無量百千多億天眾圍遶受樂，多有無量諸天女眾手執蓮花圍遶供養。",
    "T17n0721_038:0221b13_3": "彼天王色不可比類，無與等色，威德光明功德具足。",
    "T17n0721_038:0221b14_4": "彼王出勝一切天眾所有光明，如日勝於一切星等眾星圍遶，夜摩天王亦復如是，威德殊勝在師子座。",
    "T17n0721_038:0221b16_5": "其座軟觸，非絲等成，純是妙寶，希有之色形服莊嚴，威德具足。",
    "T17n0721_038:0221b18_6": "無量種聲歌樂之音，異異嬉戲，聞欲功德，勝心受樂。",
    "T17n0721_038:0221b19_7": "夜摩天中如是境界，更無勝者。",
    "T17n0721_038:0221b20_8": "勝帝釋王所有功德：牟修樓陀夜摩天王有五十聚勝妙光明從身而出，皆有焰起；彼帝釋王於兩肩上二處出光，彼光明聚，於此則劣。",
    "T17n0721_038:0221b23_9": "牟修樓陀夜摩天王六根門眾，以善業故如是和合，於帝釋王所有功德百倍為勝。",
    "T17n0721_038:0221b25_10": "如是勝故，不可比類。",
    "T17n0721_038:0221b25_11": "彼色如是無可譬喻，樂及境界亦如是勝，不可譬喻。",
    "T17n0721_038:0221b27_12": "彼王眷屬下劣威德猶勝帝釋，何況天王牟修樓陀所有威德內外清淨。",
    "T17n0721_038:0221b28_13": "彼既如是，云何可喻？",
    "T17n0721_038:0221c01_0": "「爾時，如是始生天子即於遙見牟修樓陀天王之時，色樂威德一切微劣。",
    "T17n0721_038:0221c02_1": "既見天王，觀自身已，如是思惟：『我身於彼天王之身，億百千倍、百千千倍微劣不如。",
    "T17n0721_038:0221c04_2": "以行第一勝善業故，得此天王牟修樓陀上妙之身。",
    "T17n0721_038:0221c05_3": "此有如是殊勝威德，何況所聞，名為寂靜，勝於此王。",
    "T17n0721_038:0221c06_4": "牟修樓陀所有威德皆悉具足，上上天業次第勝勝轉轉微妙。』",
    "T17n0721_038:0221c08_5": "如是少時心思惟已，而復專聽歌等音聲。",
    "T17n0721_038:0221c09_6": "爾時，如是始生天子更復前進，安詳徐詣牟修樓陀夜摩天王所住之處。",
    "T17n0721_038:0221c10_7": "牟修樓陀夜摩天王周匝多有勝妙身色，第一莊嚴，容貌端正，殊勝威德，好身妙音，七千天女近身歌舞喜笑遊行。",
    "T17n0721_038:0221c13_8": "自餘天女小遠身者，不可計數。",
    "T17n0721_038:0221c14_9": "嬉戲娛樂，皆飲天酒，彼此共迭意念同心。",
    "T17n0721_038:0221c15_10": "「彼諸天女各得天王牟修樓陀共受欲樂，心作是知：『王唯愛我，更不愛餘。",
    "T17n0721_038:0221c17_0": "於我得樂，不於餘女。",
    "T17n0721_038:0221c17_1": "唯我欲勝，餘則不爾。』",
    "T17n0721_038:0221c17_2": "夜摩天欲，口說則成，身不交合。",
    "T17n0721_038:0221c18_3": "彼諸天女皆有是意，一一皆謂牟修樓陀夜摩天王唯獨愛之。",
    "T17n0721_038:0221c21_0": "「爾時，如是始生天子更復前近牟修樓陀夜摩天王，見有無量百千天眾之所圍遶，有無量種具足勝妙功德舌語調伏天眾。",
    "T17n0721_038:0221c23_1": "牟修樓陀夜摩天王於一切天——若舊生者、若始生者——皆悉普識。",
    "T17n0721_038:0221c25_2": "牟修樓陀見始生天，眼則不轉，自餘舊天即便語彼始生天子，作如是言：『大王今者如是看汝，何以不跪？』",
    "T17n0721_038:0221c28_0": "「爾時，如是始生天子聞已即跪。",
    "T17n0721_038:0221c28_1": "爾時天王牟修樓陀見其跪已，告言：『大仙！",
    "T17n0721_038:0221c29_2": "汝今始生夜摩天地。",
    "T17n0721_038:0222a01_3": "汝今可在夜摩天地第一樂處，於中受樂。",
    "T17n0721_038:0222a02_4": "汝以修行三種善業得生此處，汝今善來。",
    "T17n0721_038:0222a03_5": "自善業故，此中受樂，於此天處久住多時，勿放逸行。』",
    "T17n0721_038:0222a04_6": "牟修樓陀夜摩天王為始生天而說偈言：「『始初生天子，　　若愛此生樂，　　彼不及退苦，　　十六分中一。",
    "T17n0721_038:0222a08_0": "　　味少怖畏多，　　常誑惑丈夫，　　如乾闥婆城，　　欲樂味亦爾。",
    "T17n0721_038:0222a10_0": "　　此欲極為惡，　　能破壞眾生，　　是故有智者，　　心常不信欲。』",
    "T17n0721_038:0222a12_0": "「牟修樓陀夜摩天王如是教彼始生天子，始生天子如是啟白牟修樓陀夜摩天王，而作是言：『實爾，天王！",
    "T17n0721_038:0222a14_1": "我初不知此天之中有如是過，不知天中云何法行？",
    "T17n0721_038:0222a15_2": "如他餘天之所行作，我如是作，我自不知。』",
    "T17n0721_038:0222a16_3": "「爾時，天王牟修樓陀復說偈言：「『若至死到時，　　更無餘同伴，　　死後異處去，　　無有共行者。",
    "T17n0721_038:0222a20_0": "　　眾生心種種，　　若干心性欲，　　如是異異業，　　造作生死縛。",
    "T17n0721_038:0222a22_0": "　　乃至即生時，　　必定已屬死，　　種種癡覆心，　　於此不知怖。",
    "T17n0721_038:0222a24_0": "　　若退時已到，　　能破第一有，　　彼癡心不覺，　　死苦之可畏。",
    "T17n0721_038:0222a26_0": "　　歡喜生放逸，　　數數受生死，　　癡者不覺知，　　境界能誑天。",
    "T17n0721_038:0222a28_0": "　　境界蛇能齧，　　境界愛生癡，　　天常不覺知，　　退時大怖畏。",
    "T17n0721_038:0222b01_0": "　　生苦最為大，　　退無如是苦，　　如是大生苦，　　唯天中成就。",
    "T17n0721_038:0222b03_0": "　　業風之所吹，　　輪轉受大苦，　　丈夫死所將，　　心誑不自在。",
    "T17n0721_038:0222b05_0": "　　非父亦非母，　　非知識非親，　　若死時既至，　　無有同伴者。",
    "T17n0721_038:0222b07_0": "　　本性如是誑，　　一切無伴侶，　　唯意如是惡，　　各各迭相誑。",
    "T17n0721_038:0222b09_0": "　　非餘亦非親，　　而能為救者，　　死時既到已，　　親亦如非親。",
    "T17n0721_038:0222b11_0": "　　汝若見非親，　　亦受大快樂，　　死王力自在，　　公奪大樂去。",
    "T17n0721_038:0222b13_0": "　　境界令心迷，　　常為欲所使，　　雖未覺苦惱，　　必定得不疑。』",
    "T17n0721_038:0222b15_0": "「牟修樓陀夜摩天王以如是等真實之法，教彼如是始生天子。",
    "T17n0721_038:0222b16_1": "時彼天子既得聞已，心生厭離；於須臾間，還復歌舞戲樂喜笑，更復染著。",
    "T17n0721_038:0222b18_2": "一切世間愚癡凡夫心無常故、心不定故、以樂力勝覆其心故、為愛使故，心百倍動。",
    "T17n0721_038:0222b19_3": "以此因緣，天放逸行。",
    "T17n0721_038:0222b20_4": "以如是故，乃至少法不住心中。",
    "T17n0721_038:0222b22_0": "「爾時，如是始生天子於彼天王牟修樓陀堂殿之所，種種戲樂，共自眷屬如是歌舞種種嬉戲，五欲功德皆悉具有。",
    "T17n0721_038:0222b24_1": "境界受樂，和集還去，著來時道，到自所止。",
    "T17n0721_038:0222b25_2": "雲處遊行，本所住處。",
    "T17n0721_038:0222b26_3": "既還到已，復共餘天種種受樂，嬉戲遊行向名廣殿。",
    "T17n0721_038:0222b27_4": "彼殿可愛，今具足說。",
    "T17n0721_038:0222b27_5": "內有二十那由他舍，有種種色、異異形相寶光明集，多有天眾、諸天女眾。",
    "T17n0721_038:0222b29_6": "如是妙殿，隨天所念，一切皆得。",
    "T17n0721_038:0222c01_7": "如彼天子心之所念，一切皆得，如是之色、如是形相。",
    "T17n0721_038:0222c02_8": "園林花池多有無量百千鳥眾以為莊嚴，七寶山峰。",
    "T17n0721_038:0222c03_9": "彼殿如是，天善業故。",
    "T17n0721_038:0222c04_10": "若天憶念欲遊行時，殿并園林、蓮花河池、種種天樹飛行虛空，如鳥無異。",
    "T17n0721_038:0222c05_11": "若天憶念：『此殿動去，我則受樂。』",
    "T17n0721_038:0222c06_12": "即於念時飛行而去。",
    "T17n0721_038:0222c06_13": "若天憶念，起如是心：『隨我所須，飲食具足。』",
    "T17n0721_038:0222c07_14": "則有河流皆是天食，無量種種皆悉具足，隨念而有，色香味具滿河流出。",
    "T17n0721_038:0222c09_15": "以彼天子本善業故，若不善業無此境界。",
    "T17n0721_038:0222c11_0": "「又復此天生如是念：『我此殿內轉更寬博，廣百由旬。』",
    "T17n0721_038:0222c12_1": "即於念時，多有無量種種可愛諸流水河、妙蓮花池并諸澗谷，具足房舍、種種園林、妙蓮花等皆悉具足。",
    "T17n0721_038:0222c14_2": "如是寬博，彼天見已，轉更歡喜，生如是心：『我於此處遊行戲樂，我心歡喜，更共餘天此中受樂。",
    "T17n0721_038:0222c16_3": "復令餘天於此殿中共我戲樂，若夜摩王天眾來此，我共受樂。』",
    "T17n0721_038:0222c18_4": "即彼天子心生念時，牟修樓陀夜摩天王所有天眾，向其殿內而共遊戲。",
    "T17n0721_038:0222c19_5": "即於念時，彼天發行：有乘鵝者、乘孔雀者，復有乘於他養鳥者，有乘花者，有乘鴨者，復有異天乘鴛鴦者，復有乘於命命鳥者，有乘樹者。",
    "T17n0721_038:0222c22_6": "如是異異種種乘來，勝歡喜心，樂音遊戲，復共種種形服莊嚴諸天女等，喜笑歌舞，蓮花妙鬘角絡其體，受第一樂。",
    "T17n0721_038:0222c25_7": "勝歡喜心，天女讚歎，乘空而行，向天遊戲殿舍之中。",
    "T17n0721_038:0222c26_8": "既行到已，彼此迭共種種受樂，如是遊戲放逸行故，其心不定。",
    "T17n0721_038:0222c28_9": "「牟修樓陀夜摩天王見其放逸，而觀察之。",
    "T17n0721_038:0222c29_10": "如放逸天，放逸行觀。",
    "T17n0721_038:0222c29_11": "生如是心：『我於今者，以何方便而能利益安樂如是放逸之天？』",
    "T17n0721_038:0223a02_0": "爾時，天王牟修樓陀復微細意，深思惟曰：『今令餘天須陀洹者，共我相隨，籌量語論。",
    "T17n0721_038:0223a03_1": "如彼地處——雲雲遊行地處之中，種種受樂行於放逸，云何善法攝取彼天？",
    "T17n0721_038:0223a05_2": "自他利益，彼此皆作，令我及彼皆離過罪。",
    "T17n0721_038:0223a06_3": "我為善友，令彼利益，說法利他，是善知識。",
    "T17n0721_038:0223a07_4": "若教惡業，則是怨家，能令和集地獄惡業。』",
    "T17n0721_038:0223a08_5": "「爾時，天王牟修樓陀共須陀洹既籌量已，自神通力化作妙殿，共昇彼殿，而向彼去。",
    "T17n0721_038:0223a10_6": "第一河池流水具足，園林諸樹皆悉備有，無量種種皆悉可愛。",
    "T17n0721_038:0223a11_7": "有如是等勝妙之事，共向彼處。",
    "T17n0721_038:0223a12_8": "雲雲遊行地處之殿則為下劣，百倍不如、千倍不如。",
    "T17n0721_038:0223a13_9": "何以故？",
    "T17n0721_038:0223a14_0": "善業力故，夜摩天中一切諸天所有善業，牟修樓陀夜摩天王善業最勝。",
    "T17n0721_038:0223a15_1": "善業勝者，神通亦勝。",
    "T17n0721_038:0223a16_2": "以此因緣，其殿則勝，有妙光明勝於一切夜摩諸天所有殿舍。",
    "T17n0721_038:0223a17_3": "譬如日殿，一切餘殿不及少分。",
    "T17n0721_038:0223a18_4": "如是彼殿最為殊勝，餘天之殿不及少分。",
    "T17n0721_038:0223a19_5": "彼如是殿，自分功德皆悉具足，行虛空中，向彼地處雲雲遊行受樂地處，須陀洹天相隨共往。",
    "T17n0721_038:0223a21_6": "以須陀洹聖人之天，少放逸行，故與相隨向彼地處。",
    "T17n0721_038:0223a23_0": "「爾時，彼處放逸行天既見天王牟修樓陀，生敬重心，速爾前進，一切皆向牟修樓陀夜摩天王相與奉迎。",
    "T17n0721_038:0223a25_1": "或百或千、百百千千，如是一切奉迎天王。",
    "T17n0721_038:0223a26_2": "爾時，天王牟修樓陀既到彼殿，即作神通，變化力故，令彼迎天忽爾之中各不相見，唯見自身獨近天王；於其樂音，一切不聞，種種妙色皆悉不見。",
    "T17n0721_038:0223a29_3": "以王神通故，令使爾彼天各各有如是心：『唯我在此，自餘諸天為何所在？",
    "T17n0721_038:0223b02_4": "恒常共我坐此殿中，今何處去，一切不見？』",
    "T17n0721_038:0223b03_5": "如是念已，彼天各各前向天王牟修樓陀。",
    "T17n0721_038:0223b04_6": "唯見天王及須陀洹，不見餘者。",
    "T17n0721_038:0223b04_7": "彼一切天各各皆生希有之心，心生怖畏，皆白天王牟修樓陀作如是言：『我此殿中共住諸天，不知今者向何處去？』",
    "T17n0721_038:0223b07_8": "「爾時，天王牟修樓陀告彼天言：『如是等天一切放逸，行放逸行，以業盡故，退墮地獄、餓鬼、畜生，或生人中。",
    "T17n0721_038:0223b09_9": "若放逸天行放逸行，放逸所壞，為境界愛之所破壞。",
    "T17n0721_038:0223b11_0": "心樂五欲諸功德故，於境界火，心念分別而自焰然，從自心燧生此熾火。",
    "T17n0721_038:0223b12_1": "業風所吹，名廣殿中，心未厭足，為五焰火所燒然已，復為地獄大火所燒，受種種苦。",
    "T17n0721_038:0223b14_2": "自心所誑，身壞命終生地獄中。",
    "T17n0721_038:0223b15_3": "此放逸過，一切過中最為勝上。",
    "T17n0721_038:0223b16_4": "何以故？",
    "T17n0721_038:0223b16_5": "為放逸過所破壞者，散失一切諸善法故。",
    "T17n0721_038:0223b17_6": "彼如是天，自心自誑。",
    "T17n0721_038:0223b17_7": "如是癡天，後時心悔。』",
    "T17n0721_038:0223b18_8": "「爾時，彼處一切諸天，既於天王牟修樓陀如是聞已，一一心中皆生厭離，皆生怖畏，各白天王牟修樓陀而作是言：『天主大王！",
    "T17n0721_038:0223b21_0": "云何如是一念之頃，一切天退？",
    "T17n0721_038:0223b21_1": "此未曾有。",
    "T17n0721_038:0223b21_2": "一切諸天於一念頃，如是皆退，雲雲遊行地處盡空。",
    "T17n0721_038:0223b23_3": "此為甚苦，以何方便令我不退？",
    "T17n0721_038:0223b23_4": "不受苦惱，不愛別離，令我不受別離之苦？",
    "T17n0721_038:0223b24_5": "令我不墮地獄、餓鬼、畜生等中？』",
    "T17n0721_038:0223b25_6": "「爾時，天王牟修樓陀即為彼天而說偈言：「『行放逸道者，　　則不見賢善，　　猶如鑽氷者，　　火則不可得。",
    "T17n0721_038:0223b29_0": "　　離因則無果，　　無因果叵得，　　放逸求功德，　　究竟不可獲。",
    "T17n0721_038:0223c02_0": "　　放逸破壞生，　　如是轉行天，　　彼癡失善業，　　墮於惡道處。",
    "T17n0721_038:0223c04_0": "　　若有是癡心，　　於愛欲受樂，　　後得衰惱已，　　其心則生悔。",
    "T17n0721_038:0223c06_0": "　　欲火所燒者，　　為境界所誑，　　不得寂靜道，　　一切上樂處。",
    "T17n0721_038:0223c08_0": "　　若世間欲樂，　　若愛所生樂，　　不及一內樂，　　十六分之一。",
    "T17n0721_038:0223c10_0": "　　猗生為第一，　　白法離生死，　　愛盡第一樂，　　畢竟不退樂。",
    "T17n0721_038:0223c12_0": "　　不怖畏知足，　　此修者不求，　　如是禪定樂，　　更無樂可比。",
    "T17n0721_038:0223c14_0": "　　若不為愛縛，　　疑所不壞者，　　彼則渡有海，　　常受一切樂。",
    "T17n0721_038:0223c16_0": "　　若心住欲者，　　彼則不受樂，　　是一切苦器，　　入於地獄處。",
    "T17n0721_038:0223c18_0": "　　常為業羂縛，　　之所牽挽者，　　一切無能救，　　令脫此苦者。",
    "T17n0721_038:0223c20_0": "　　所見去來法，　　由業有生死，　　去來皆如是，　　業因之所得。",
    "T17n0721_038:0223c22_0": "　　愚癡故貪欲，　　乃至終退時，　　受生死大苦，　　而不能覺知。",
    "T17n0721_038:0223c24_0": "　　以愚癡覆故，　　受樂不厭足；　　以不知足故，　　如是常破壞。",
    "T17n0721_038:0223c26_0": "　　非初非中後，　　非今非後世，　　常修習欲者，　　無明故流轉。",
    "T17n0721_038:0223c28_0": "　　以善業盡故，　　於此處必退，　　食放逸毒者，　　癡故不覺知。",
    "T17n0721_038:0224a01_0": "　　此身念念變，　　以癡故不覺，　　於後欲退時，　　乃覺知苦惱。",
    "T17n0721_038:0224a03_0": "　　若於苦怖畏，　　及怖畏死者，　　應念於正法，　　如是必得樂。』",
    "T17n0721_038:0224a05_0": "「爾時，彼天既聞天王牟修樓陀如是說已，於放逸行少時心離，復白天王牟修樓陀而作是言：『天主大王！",
    "T17n0721_038:0224a07_1": "此一切天皆悉不見，豈一念間皆破壞耶？",
    "T17n0721_038:0224a08_2": "一切失耶？",
    "T17n0721_038:0224a08_3": "願王實說。』",
    "T17n0721_038:0224a08_4": "「爾時，天王牟修樓陀即告之言：『如來善業，還如是去。",
    "T17n0721_038:0224a10_0": "以業盡故，一切業法決定如是。",
    "T17n0721_038:0224a10_1": "一切眾生迭相別離，心生懊惱，老、病、死等如是三種有相對法，命少無病。",
    "T17n0721_038:0224a12_2": "若何丈夫——或人或天——心不放逸，不放逸行，彼於如是三種可畏，則能覺知。",
    "T17n0721_038:0224a14_0": "如此三種命少無病，以放逸故能令皆失，一切諸天畢竟如是，死未來間。",
    "T17n0721_038:0224a15_1": "勤行精進，作諸方便，三種精進謂施、戒、智，此三能除此三大畏。",
    "T17n0721_038:0224a17_2": "無量分別常隨逐行，暫時不離，若不畏者，彼則於後臨欲死時，口面破壞、眼目轉動、諸根乾燥，一切諸親兄弟、妻子眷屬皆捨，爾時則為退愛別離火之所燒，極大苦死。",
    "T17n0721_038:0224a20_3": "彼一切天於一切時無量分別，五欲現前，歌舞戲笑歡喜遊行，於園林中如是受樂放逸境界。",
    "T17n0721_038:0224a23_4": "「『如見善友、知識之面，不覺其果，彼於後時，悔火所燒。",
    "T17n0721_038:0224a24_5": "「我身云何不作善業？",
    "T17n0721_038:0224a24_6": "何不布施？",
    "T17n0721_038:0224a25_0": "何不持戒？",
    "T17n0721_038:0224a25_1": "何不修智？",
    "T17n0721_038:0224a25_2": "如是三種，我何不作？",
    "T17n0721_038:0224a25_3": "由放逸故，我於今者孤獨而死，捨離諸親及兄弟等，為死所攝。",
    "T17n0721_038:0224a27_4": "如是將去，離此世間第一愛處，無量境界受樂之處。」",
    "T17n0721_038:0224a28_5": "如是後時心生悔惱，乃至如是能破壞天。",
    "T17n0721_038:0224a29_6": "大力死王未來之間，汝等畢竟莫行放逸。",
    "T17n0721_038:0224b01_7": "捨放逸故，必得安隱，於彼死時，不為悔火之所燒然，如此之道第一安隱。",
    "T17n0721_038:0224b03_0": "凡諸一切衰惱之者，於施、戒、智樂修多作，彼時依此蒙救得脫，是依、是救、是大力伴。",
    "T17n0721_038:0224b04_1": "「『若死至時，必定不免，必能破壞。",
    "T17n0721_038:0224b05_2": "彼來至時，不可禁制，不可免離，能奪一切眾生之命。",
    "T17n0721_038:0224b06_3": "如是惡死，何不方便精進勤修，令使不來。",
    "T17n0721_038:0224b07_4": "一切放逸惡未至時，甚為賢善。",
    "T17n0721_038:0224b08_5": "如大毒火，放逸亦爾。",
    "T17n0721_038:0224b08_6": "汝等諸天是放逸使。",
    "T17n0721_038:0224b09_7": "又復諸天皆屬放逸，彼放逸怨，隨逐不捨。",
    "T17n0721_038:0224b10_8": "於園林中山峯之上，遊戲而行，一切諸法皆悉無常而謂是常，生如是心：「我常共彼諸天女眾相隨受樂，如是天女常少不老。",
    "T17n0721_038:0224b13_9": "我此天女常共相隨，終不能別。」",
    "T17n0721_038:0224b13_10": "如是常為諸境界樂之所誑惑，第一大力能為破壞。",
    "T17n0721_038:0224b15_11": "「『死王既至，非諸天女能遮能救，彼思量心亦不能救；常不別心亦不能救。",
    "T17n0721_038:0224b16_12": "彼所思惟，一切皆空、一切無常不堅不牢，既為放逸所破壞已，生於地獄、餓鬼、畜生。",
    "T17n0721_038:0224b18_13": "為癡所壞，致此大苦。",
    "T17n0721_038:0224b19_14": "又復彼天於無始時輪轉生退，數數懊惱，常被誑惑，愚癡不覺。』",
    "T17n0721_038:0224b21_0": "「爾時，天主牟修樓陀，法相應語、義相應語，如是說已。",
    "T17n0721_038:0224b22_1": "若彼處天有智慧者，則於彼語，猶如甘露無垢清淨，攝取在心，捨離放逸，於欲深厭。",
    "T17n0721_038:0224b24_2": "彼天如是心正念已，即向天王牟修樓陀而說偈言：「『若利益及實，　　如相應不異，　　天作如是語，　　是利益之因。",
    "T17n0721_038:0224b28_0": "　　能攝心寂靜，　　如是者得樂，　　從樂至樂處，　　必得樂不疑。",
    "T17n0721_038:0224c01_0": "　　若於此顛倒，　　放逸破壞天，　　如是癡心者，　　必當墮地獄。』",
    "T17n0721_038:0224c03_0": "「如是天子既向天王如是說已，生厭離心。",
    "T17n0721_038:0224c03_1": "彼諸天子又復重爾問天王言：『我今有疑。",
    "T17n0721_038:0224c04_2": "此殿舍中一切天眾為何處去？』",
    "T17n0721_038:0224c05_3": "爾時，天王牟修樓陀見其調伏，心生厭離，已捨放逸，即攝神通，彼諸天眾迭互相見。",
    "T17n0721_038:0224c07_4": "既相見已，彼此迭共生歡喜心。",
    "T17n0721_038:0224c08_5": "「彼諸天眾心歡喜已，牟修樓陀夜摩天王而告之言：『汝等各各迭相見障，向來乃是我神通力所障礙故，而令汝等互不相見。",
    "T17n0721_038:0224c11_6": "汝於今者還復迭共相見如本。",
    "T17n0721_038:0224c11_7": "彼能破壞——大力死王若來至者，百千億劫永不相見，令汝等退，生在地獄、餓鬼、畜生，更不可得如是相見。",
    "T17n0721_038:0224c14_8": "是故應念不行放逸，勿起異心，常當攝意，勿樂境界。』",
    "T17n0721_038:0224c15_9": "「爾時，多天如是聞已，極生厭離。",
    "T17n0721_038:0224c16_10": "心厭離故，得須陀洹。",
    "T17n0721_038:0224c16_11": "爾時，天王牟修樓陀如是知已，甚大歡喜，生如是心：『我於今者，所作已辦，自意滿足，捨離此處向嬉戲處。』",
    "T17n0721_038:0224c18_12": "「雲處遊行諸天眾等，第一善心，若有已得須陀洹者，不放逸行。",
    "T17n0721_038:0224c20_13": "若不得者，其心則輕，猶行放逸，樂放逸行、樂放逸樂。",
    "T17n0721_038:0224c21_14": "如是園林流水河池、山峯澗谷，共諸天女受種種樂，不慮死畏，乃至彼處受樂遊戲，歌舞喜笑，可愛善業和集皆盡。",
    "T17n0721_038:0224c24_15": "善業盡已，於所應作，悉皆不作，復墮地獄、餓鬼、畜生。",
    "T17n0721_038:0224c25_16": "若有餘業，生於人中，常一切時第一喜樂，第一端正，第一財物具足而有，一切人愛，本性心喜，隨順法行，嬉戲歌舞而受諸樂，樂行寺舍，有蓮華處流水河池。",
    "T17n0721_038:0224c28_17": "若王大臣、王等富者，一切知識皆共善友，諸親兄弟心皆愛樂，常不妄語，心常正直，一切善人常樂共行，不壞威儀，無量功德皆悉具足。",
    "T17n0721_038:0225a03_18": "如是彼人身聚具足，如是得身，以餘業故。",
    "T17n0721_038:0225a04_19": "「又彼比丘知業果報，觀夜摩天所有地處。",
    "T17n0721_038:0225a05_20": "彼見聞知：彼夜摩天復有地處，名為積負。",
    "T17n0721_038:0225a06_21": "眾生何業生彼地處？",
    "T17n0721_038:0225a06_22": "彼見聞知：若善丈夫常畏業果，心性正直，正見不邪，修行正業捨惡知識，常一切時念佛法僧，微少惡業深生怖畏，不殺盜婬，乃至道行。",
    "T17n0721_038:0225a09_23": "若見婦女若歌若舞莊嚴具聲，聞已不著，心不愛念，心善觀察，無不善心亦不喜樂，見其過已，心不分別。",
    "T17n0721_038:0225a12_24": "彼若如是不起邪行，身壞命終生於善道——夜摩天中積負地處。",
    "T17n0721_038:0225a13_25": "「此善業人生彼處已，受樂不斷，恒常成就自身光明，五欲境界受於快樂。",
    "T17n0721_038:0225a15_26": "彼處有山名聚積崖，七寶諸樹以為莊嚴，滿彼山中。",
    "T17n0721_038:0225a16_27": "無量百千種種鳥眾，鳥有無量種種妙色莊嚴彼山，在彼山處出種種聲，行種種處，見則可愛。",
    "T17n0721_038:0225a18_28": "多有無量種種妙色，種種處行，無量形相，滿彼山中。",
    "T17n0721_038:0225a19_29": "又復更有流水河池，種種蓮花諸澗谷中，多有種種名憶念樹以為莊嚴，交枝為舍，種種花果皆悉具足。",
    "T17n0721_038:0225a22_30": "其山之量三百由旬，諸天子眾、諸天女眾處處多饒，普彼山中皆可愛樂。",
    "T17n0721_038:0225a23_31": "第一天眾所住之處。",
    "T17n0721_038:0225a24_32": "如是山中分分地處，彼處一切善分分處，七楞七廂皆有園林種種間雜。",
    "T17n0721_038:0225a25_33": "「彼善分處有七種寶，彼七種寶各為一廂。",
    "T17n0721_038:0225a27_0": "一廂青寶光明遍至六萬由旬，如是光明一切虛空普遍青色。",
    "T17n0721_038:0225a28_1": "若天憶念欲上山時，天自普身以種種寶間錯莊嚴，在彼如是聚積崖山，行於如是青寶之廂，乘空而去。",
    "T17n0721_038:0225b01_2": "自身種種莊嚴諸寶，無有色光與山同色，皆作青色及青光明，與山平等。",
    "T17n0721_038:0225b03_3": "青色青光皆悉第一。",
    "T17n0721_038:0225b03_4": "聚積崖山，一廂如是青寶之色。",
    "T17n0721_038:0225b04_5": "又復如是聚積崖山第二廂處皆是頗梨，若天種種莊嚴其身，種種間錯行於彼廂，乘空而去，舉身種種莊嚴諸寶無有光色，與山同色，謂頗梨色。",
    "T17n0721_038:0225b08_0": "光明亦爾，與山平等。",
    "T17n0721_038:0225b08_1": "彼天身光如入水池。",
    "T17n0721_038:0225b09_0": "又復如是聚積崖山第三廂處，悉皆是銀，色及光明所遍至處五百由旬，第一白光，見者甚樂。",
    "T17n0721_038:0225b11_1": "若何者天行於彼廂，乘空而去，其身種種莊嚴之色皆同白色，以彼山廂光明力故。",
    "T17n0721_038:0225b14_0": "又復如是聚積崖山第四廂處，一切皆是閻浮那提真金為體，光色如日。",
    "T17n0721_038:0225b15_1": "彼廂光明其焰圓輪滿千由旬。",
    "T17n0721_038:0225b16_2": "若何者天行於彼廂，乘空而去，身亦同色。",
    "T17n0721_038:0225b17_3": "又復如是聚積崖山第五廂處，皆鉢頭摩真寶之色，一切普赤，光明遍至一千由旬。",
    "T17n0721_038:0225b19_4": "若何者天行於彼廂，乘空而去，身同赤色。",
    "T17n0721_038:0225b20_5": "彼天若著赤寶莊嚴，本赤色滅，百倍更赤。",
    "T17n0721_038:0225b21_6": "以彼寶廂光明力故。",
    "T17n0721_038:0225b22_0": "又復如是聚積崖山第六廂處，皆是金剛真寶之色，其光遍至五千由旬，楞間色出如天虹色。",
    "T17n0721_038:0225b24_1": "若何者天行於彼廂，乘空而去，身亦同色。",
    "T17n0721_038:0225b25_2": "以是彼山光明力故。",
    "T17n0721_038:0225b26_0": "又復如是聚積崖山第七廂處，皆是七寶種種雜色，光明遍至百千由旬。",
    "T17n0721_038:0225b27_1": "若何者天行於彼廂，乘空而去，隨天之身諸莊嚴色皆悉更勝，隨種種衣其色轉勝。",
    "T17n0721_038:0225c01_0": "「如是勝妙聚積崖山威德普勝，若須彌樓妙寶山王而欲比此聚積崖山光明可愛、妙寶光明，百倍不及、千倍不及，至百千倍亦所不及。",
    "T17n0721_038:0225c04_1": "彼勝妙山如是威德。",
    "T17n0721_038:0225c04_2": "何以故？",
    "T17n0721_038:0225c04_3": "善業勝故，彼山光明亦如是勝。",
    "T17n0721_038:0225c05_4": "彼夜摩天淨戒勝故、善業勝故，以是勝因，是故彼山普勝可愛。",
    "T17n0721_038:0225c06_5": "又復彼山普真珠網，周匝遍覆，第一善淨、第一光明，一切天見皆得利益。",
    "T17n0721_038:0225c08_6": "彼真珠網如是覆山，甚為端嚴，有大光明。",
    "T17n0721_038:0225c09_7": "彼有大城名如意念，真珠瓔珞莊嚴殊妙，如是光明甚為廣博。",
    "T17n0721_038:0225c11_8": "多有無量種種諸鳥，名雜瓔珞，住彼網中。",
    "T17n0721_038:0225c12_0": "「若天放逸，行放逸時，彼鳥說偈教誡之言：「『種種業因故，　　今生此天身，　　得天不知法，　　後則心生悔。",
    "T17n0721_038:0225c15_0": "　　此園林可樂，　　枝枸欄莊嚴，　　身生此處者，　　一切是善果。",
    "T17n0721_038:0225c17_0": "　　何人作何業，　　作業作善業，　　彼彼如是成，　　果亦如是得。",
    "T17n0721_038:0225c19_0": "　　汝等天現見，　　下中上等樂，　　何人如業行，　　彼彼如是果。",
    "T17n0721_038:0225c21_0": "　　癡種種莊嚴，　　隨逐癡行人，　　彼為癡所迷，　　不見大怖畏。",
    "T17n0721_038:0225c23_0": "　　若癡放逸者，　　不作自利益，　　喜樂種種欲，　　悕求種種果。",
    "T17n0721_038:0225c25_0": "　　天為癡覆故，　　不造作諸業，　　若天愛雜果，　　彼天不持戒。",
    "T17n0721_038:0225c27_0": "　　譬如捨離燈，　　欲唯取光明，　　彼天亦如是，　　離因異求果。",
    "T17n0721_038:0225c29_0": "　　若以因求果，　　彼則常受樂；　　無子果叵得，　　無燈豈有光。",
    "T17n0721_038:0226a02_0": "　　無戒則無天，　　離智無解脫；　　若得解脫者，　　則無所悕望。",
    "T17n0721_038:0226a04_0": "　　若離欲愛者，　　慧則非我所；　　若業所得樂，　　一切是垢濁。",
    "T17n0721_038:0226a06_0": "　　若得盡滅樂，　　一切不垢濁；　　不得盡滅樂，　　垢濁則不疑。",
    "T17n0721_038:0226a08_0": "　　彼復經百劫，　　境界不知足，　　愛境界樂故，　　於樂不知足。",
    "T17n0721_038:0226a10_0": "　　若常近於欲，　　數數更增長，　　彼增長如毒，　　後時與苦惱。",
    "T17n0721_038:0226a12_0": "　　欲能為破壞，　　恒常是退因，　　若不能捨欲，　　彼天甚懈怠。",
    "T17n0721_038:0226a14_0": "　　若知功德過，　　此是智慧相；　　不知功德過，　　則為愚癡相。",
    "T17n0721_038:0226a16_0": "　　若知功德相，　　過亦如是知，　　真知功德過，　　恒常不離樂。",
    "T17n0721_038:0226a18_0": "　　善人知此欲，　　境界過功德；　　天云何捨智，　　受行樂境界？』",
    "T17n0721_038:0226a20_0": "「彼如是鳥真珠網中，利益天故，已說此偈。",
    "T17n0721_038:0226a20_1": "又復彼山普光明輪之所圍遶，山上種種諸寶輪旋而纏遶之，種種光明如閻浮提虹色相似。",
    "T17n0721_038:0226a23_2": "若諸天等，見彼輪旋心生歡喜，則有輪旋遶身而生。",
    "T17n0721_038:0226a24_3": "彼一切天見一一廂，生希有心，有無量寶莊嚴天身。",
    "T17n0721_038:0226a25_4": "此一一廂遊戲受樂，以修種種勝善業故，如是受樂。",
    "T17n0721_038:0226a27_0": "「又彼山中所有諸殿有四園林，如須彌樓。",
    "T17n0721_038:0226a27_1": "何等為四？",
    "T17n0721_038:0226a28_2": "一名端正莊嚴、二名峰林、三名甘露端嚴、四名種雜。",
    "T17n0721_038:0226a29_3": "此等名為四種園林。",
    "T17n0721_038:0226a29_4": "流水河池、妙蓮花等，種種澗谷有種種鳥，音聲微妙。",
    "T17n0721_038:0226b02_5": "諸樹花敷、樹鳥音聲皆悉可愛。",
    "T17n0721_038:0226b02_6": "枸欄重樓、種種堂殿，行行相應。",
    "T17n0721_038:0226b03_7": "有山名為一切布施，希有殊勝。",
    "T17n0721_038:0226b04_8": "到彼山已，次到彼林，如彼雲處遊行地處，如是天子共天女眾，受天五欲功德之樂。",
    "T17n0721_038:0226b06_9": "而彼樹林第一可愛，彼中一林皆是閻浮那提金寶，其葉皆是毘琉璃寶、妙蓮花寶、車璩色花。",
    "T17n0721_038:0226b09_0": "復次，第二林是白銀林，真金色葉。",
    "T17n0721_038:0226b09_1": "彼林之花有無量種第一善香，熏百由旬。",
    "T17n0721_038:0226b10_2": "彼天嗅之，既嗅香已，勝歡喜心。",
    "T17n0721_038:0226b11_3": "彼第三林是毘琉璃，其葉是銀，其花則有種種雜色，有種種香。",
    "T17n0721_038:0226b12_4": "彼第四林名種雜林，無量雜色，無量河池有妙蓮花，種種諸鳥種種音聲，百千功德具足而有。",
    "T17n0721_038:0226b15_5": "於彼林中種種音聲，如彼第二三十三天帝釋之王。",
    "T17n0721_038:0226b16_6": "如是彼處須夜摩天光明威力、功德具足，多有無量諸善業者於彼山中，多有無量百千天眾之所圍遶，而受快樂，種種境界功德具足。",
    "T17n0721_038:0226b19_7": "彼須夜摩大福德天第一神通、第一光明、第一勢力，自業所化，五欲功德皆悉具足，五欲境界皆悉可愛，六根受樂。",
    "T17n0721_038:0226b22_8": "彼處如是須夜摩天，彼天中勝，以善業故。",
    "T17n0721_038:0226b23_9": "「彼山如是具足可愛，彼中有鳥，名一切時常歡喜鳥。",
    "T17n0721_038:0226b24_10": "彼鳥如是自業口語，悕望相應，而說偈言：「『非智慧心念，　　亦復非悕望，　　唯業能與樂，　　樂由作業得。",
    "T17n0721_038:0226b28_0": "　　勝中復勝勝，　　可愛中可愛，　　持戒善果報，　　從丈夫作得。",
    "T17n0721_038:0226c01_0": "　　境界門搖動，　　如曲河下流，　　若能調御心，　　彼天是樂器。",
    "T17n0721_038:0226c03_0": "　　自作福德業，　　自身而修行；　　或受苦受樂，　　自身如是受。",
    "T17n0721_038:0226c05_0": "　　造作惡業者，　　自身則如怨，　　身善如善友，　　如是身自行。",
    "T17n0721_038:0226c07_0": "　　如河流之速，　　身轉變亦爾，　　是故應作福，　　無垢淨持戒。",
    "T17n0721_038:0226c09_0": "　　若意樂不善，　　常憙境界樂，　　猶如大闇處，　　作不饒益行。",
    "T17n0721_038:0226c11_0": "　　喜樂境界動，　　常隨順欲行，　　有此非法意，　　彼則受苦惱。",
    "T17n0721_038:0226c13_0": "　　諸苦是魔業，　　法樂普周遍，　　如是苦樂相，　　智者如是知。",
    "T17n0721_038:0226c15_0": "　　若心求樂者，　　隨順正法行；　　若有悕望苦，　　彼心行非法。",
    "T17n0721_038:0226c17_0": "　　非因不得樂，　　種種苦皆然，　　苦樂因差別，　　爾知自利行。",
    "T17n0721_038:0226c19_0": "　　若無量分別，　　則有無量種，　　彼一切業果，　　如是得生死。",
    "T17n0721_038:0226c21_0": "　　若不愛樂法，　　一生身空過，　　法能將到天，　　行法者得樂。",
    "T17n0721_038:0226c23_0": "　　若法救護者，　　此如是善足，　　離法者非善，　　必定入地獄。",
    "T17n0721_038:0226c25_0": "　　好人寧身死，　　而不行非法，　　若捨離法者，　　生死常轉行。",
    "T17n0721_038:0226c27_0": "　　離於法眼者，　　為癡覆於心，　　樂虛妄無利，　　如病眼看樂。",
    "T17n0721_038:0226c29_0": "　　法芽意如田，　　無心則不生，　　若持戒意鈍，　　專行於非法。",
    "T17n0721_038:0227a02_0": "　　依非法道已，　　不善使令行，　　久轉行生死，　　為心所疲惓。",
    "T17n0721_038:0227a04_0": "　　此心念念中，　　無量種轉行，　　其體甚輕動，　　如幻乾闥婆。",
    "T17n0721_038:0227a06_0": "　　彼心有繫縛，　　謂智慧持戒，　　不縛有大力，　　無量種種轉。",
    "T17n0721_038:0227a08_0": "　　境界欲樂多，　　為愛使令行，　　是故誑惑天，　　令行放逸行。",
    "T17n0721_038:0227a10_0": "　　不覺知終退，　　命終必破壞，　　一切無常動，　　盡時必失樂。",
    "T17n0721_038:0227a12_0": "　　一切天上樂，　　癡天不覺知，　　癡愛放逸行，　　如是喜樂樂。",
    "T17n0721_038:0227a14_0": "　　天眾愚癡故，　　常輪轉生死，　　先無後時有，　　已有後還無。",
    "T17n0721_038:0227a16_0": "　　天當必定退，　　世間法如是，　　唯有智慧者，　　不著世間樂。』",
    "T17n0721_038:0227a18_0": "「如是彼鳥行彼山中作如是說，與種種法和合相應。",
    "T17n0721_038:0227a19_1": "若天先曾已於多世行善業來，聞彼鳥語，心念攝受。",
    "T17n0721_038:0227a20_2": "若未多世，一、兩世來行善法者，雖聞鳥語，乃至一句而不覺知。",
    "T17n0721_038:0227a21_3": "是故應當勤行精進，常作利益，修行智明，除此已外，無如是救，無如是藥。",
    "T17n0721_038:0227a23_4": "此智能遮一切惡道，乃是第一樂之種子。",
    "T17n0721_038:0227a24_5": "智者應當心樂正法，正念思惟而修心意。",
    "T17n0721_038:0227a25_6": "若修意者，是則具有如是功德和合相應，次第乃至到於涅槃。",
    "T17n0721_038:0227a26_7": "若天聞彼鳥音聲已，於須臾間暫息放逸。",
    "T17n0721_038:0227a28_0": "「又復彼天於山園林無量眾寶光明峰上，彼天山中五欲功德種種和集，嬉戲遊行，多種受樂。",
    "T17n0721_038:0227b01_1": "乃至可愛善業和集，一切盡已，彼處復退，如業而行，生於地獄、餓鬼、畜生。",
    "T17n0721_038:0227b02_2": "有生人中，彼於一生常受快樂，身得自在，不屬於他，第一大富，心常愛智，第一勝色端正具足，為一切人之所樂見，為一切人之所敬重，生於可愛富樂國土或在城內或多人處，親舊兄弟之所供養，若王、大臣，其心正直，隨順法行，正見不邪。",
    "T17n0721_038:0227b08_3": "彼餘業故。",
    "T17n0721_038:0227b09_0": "正法念處經卷第三十八"
}