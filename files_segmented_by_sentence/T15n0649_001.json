{
    "T15n0649_001:0727b08_0": "觀察諸法行經卷第一",
    "T15n0649_001:0727b10_0": "隋天竺三藏闍那崛多譯",
    "T15n0649_001:0727b11_0": "無邊善方便行品第一",
    "T15n0649_001:0727b12_0": "爾時，婆伽婆更遊王舍鷲鳥丘中，共大比丘眾滿千比丘，共菩薩摩訶薩有八十俱致菩薩摩訶薩，種種佛剎來集，皆得陀羅尼忍三摩地，一生補處，證得過去、未來智道；言說清淨，不作詐善，不自稱讚，無有貪婪；外道不勝，過魔羅業，得諸佛法，具成無畏；法障已過、業障已滅，於法本性已得無疑；說歌頌句，心無窮盡；不可思劫願鎧莊嚴；笑顏先語，面無嚬蹙，辯才不斷；已得等忍三摩地陀羅尼，具成無邊辯才及勝無畏，百千俱致那由多劫善說一句；信解諸法猶如幻焰、水月、夢影、響等，無來、無去，無生、無滅，空、無相、無願，顯不可取，無有障礙；善知無邊智慧，善覺諸眾生心行智，如彼眾生信解，隨其信解善為說法；禁攝自心離法、渴愛，具無慢忍，善巧勝妙；如本性法攝取佛剎，功德莊嚴無邊作願，善能案行無數世界，念佛三摩地常現在前，善勸請無量佛；善知滅纏、順眠煩惱，善知遊戲非一百千三摩地海。",
    "T15n0649_001:0727c01_1": "彼謂：慈氏菩薩摩訶薩、曼殊尸利童真、觀世自在菩薩摩訶薩、大勢至菩薩摩訶薩、雲音菩薩摩訶薩、善百千開華智菩薩摩訶薩、無邊攀緣出意菩薩摩訶薩、電莊嚴鳴音王菩薩摩訶薩、無數俱致劫普生智菩薩摩訶薩、師子吼王菩薩摩訶薩、等不等觀菩薩摩訶薩、淨密金無疑王菩薩摩訶薩、寂觀菩薩摩訶薩、智王菩薩摩訶薩、不空見菩薩摩訶薩、賢護為首十六大善丈夫、象香手者菩薩、無邊寶藏菩薩、智積菩薩、辯積菩薩、師子吼鳴音王菩薩、珠莊嚴瓔珞行菩薩、師子行步菩薩、陀羅尼自在王菩薩、得無邊辯才無畏菩薩、名稱菩薩摩訶薩、喜王菩薩摩訶薩。",
    "T15n0649_001:0727c14_2": "如是為首，共八十俱致菩薩摩訶薩。",
    "T15n0649_001:0727c15_3": "若此三千大千世界大王——或釋、或梵、或大梵、或天王、或龍王、或夜叉主、阿修羅、伽留茶、緊那羅、摩睺羅伽、人非人主——彼共眷屬圍繞，執持華鬘、塗香、衣蓋、幢幡、鼓樂，詣於佛所。",
    "T15n0649_001:0727c19_4": "到已，頂禮佛足，作三匝繞，隨所執持華鬘、香、塗香、末香、衣蓋、幡幢、鼓樂，於世尊所作供養已，尊重受教，合掌而住。",
    "T15n0649_001:0727c22_0": "爾時，喜王菩薩摩訶薩七日斷食已，若經行、若立、若坐，不臥、不睡，精勤求法——何等三摩地令菩薩摩訶薩於無上大乘轉取遍智、財寶智等？",
    "T15n0649_001:0727c25_1": "彼作此因緣已，即起於座，一肩整衣，右膝著地，合掌向佛而白佛言：「大德世尊！",
    "T15n0649_001:0727c26_2": "我於如來、應、正遍知隨分欲問，若婆伽婆賜我空閑，如我問已即為解說。」",
    "T15n0649_001:0727c28_3": "如是語已，佛告喜王菩薩摩訶薩言：「喜王！",
    "T15n0649_001:0727c29_4": "如來、應、正遍知常作空閑，解說問難。",
    "T15n0649_001:0728a01_5": "喜王！",
    "T15n0649_001:0728a01_6": "汝若如是欲問如來、應、正遍知，我即於汝彼彼所問如問解說，當令歡喜。」",
    "T15n0649_001:0728a03_7": "如是語已，喜王菩薩摩訶薩而白佛言：「世尊！",
    "T15n0649_001:0728a04_8": "何等三摩地？",
    "T15n0649_001:0728a04_9": "菩薩摩訶薩具成三摩地故，菩薩摩訶薩如實知諸眾生心行、能入諸佛、世尊說意，所說無倒，順入隨音實智。",
    "T15n0649_001:0728a06_10": "能見現在諸佛、世尊無有障礙，順得無瞋諍法，於如聞、如念法奉行而住。",
    "T15n0649_001:0728a08_11": "雖於世法中行而不為世法所染，雖行遍智定中而於彼自在不生，雖行涅槃法中而不於中間涅槃——以未滿諸佛法故——雖行聲聞獨覺法中實行而不於彼乘涅槃。",
    "T15n0649_001:0728a12_12": "「出無邊念，心不忘失，入諸眾生種種界門、無窮盡問，辯說相續，攝取無邊功德莊嚴佛剎。",
    "T15n0649_001:0728a14_13": "於別智中得無餘智，雖成熟眾生不依眾生想而說法，彼無有見住而將置涅槃，亦無一法可欲寂靜。",
    "T15n0649_001:0728a16_14": "雖行菩提而不依住，大智具成，捨離有、無二邊故。",
    "T15n0649_001:0728a17_15": "雖知諸法緣生而於緣生法中不著，速證阿耨多羅三藐三菩提，降伏摩羅及與徒眾，諸他論師以法屈伏，當轉無上法輪，為天等世作法吼鳴。",
    "T15n0649_001:0728a21_16": "「世尊！",
    "T15n0649_001:0728a21_17": "然佛法不可思、菩薩法不可思、菩薩行不可思。",
    "T15n0649_001:0728a22_18": "甚善，世尊！",
    "T15n0649_001:0728a22_19": "我向問如來者，世尊以無數不可思諸種勝具佛智為我演說。",
    "T15n0649_001:0728a24_0": "若我於世尊邊聞已，如實當行；如實行已，當滿諸種勝具佛智。」",
    "T15n0649_001:0728a25_1": "喜王菩薩摩訶薩如是語已，復以歌頌問佛。",
    "T15n0649_001:0728a26_2": "此歌頌者，所謂：「我問論師月、　　世親人上者，　若諸菩薩行，　　次第為解說。",
    "T15n0649_001:0728a29_0": "　多眾等來無有邊，　　人、天、夜叉眾如信，　聞勝功德佛法已，　　多百欲與覺相應。",
    "T15n0649_001:0728b02_0": "　佛勝德中生信已，　　我問渡諸功德岸，　名稱無邊知我心，　　他非我證除勝者。",
    "T15n0649_001:0728b04_0": "　解散分別十力行，　　人、天渴樂勝者德，　菩提德行最無比，　　百大方便說智行。",
    "T15n0649_001:0728b06_0": "　如破黑親共力者，　　如速放出智光明；　如動三千所有地，　　如菩薩行當為說。",
    "T15n0649_001:0728b08_0": "　婆吒勝覺樹，　　住此而抖擻，　如放光照剎，　　俱致那由他。",
    "T15n0649_001:0728b10_0": "　如大地震動，　　觸證最勝智，　善行於行者，　　如行當為說。",
    "T15n0649_001:0728b12_0": "　如有當得開華相、　　如生無邊音住持、　如得正定等迷留、　　如菩薩行當為辯；　如有開華相無垢、　　如有善巧聞持意、　如有不動似迷留，　　滿百功德如行說。",
    "T15n0649_001:0728b16_0": "　無等、無稱、無諂詐、　　無我、應供、無三垢，　智眾所讚勝沙門，　　我今問彼勝人行。",
    "T15n0649_001:0728b18_0": "　善意行持開華言，　　勝言無錯、無濁語，　善夫牛王利除垢，　　如速作佛為我說。",
    "T15n0649_001:0728b20_0": "　若有多人來集此，　　晝夜精勤無異心，　彼等聞此勝行已，　　當住如實菩提行。",
    "T15n0649_001:0728b22_0": "　此多人、天樂佛德，　　晝夜決力勤不餘，　彼聞此行當奉行，　　當得十力破他力。",
    "T15n0649_001:0728b24_0": "　如當得於三摩地、　　如得通智及辯才、　如佛光照無邊方，　　當問智慧無邊稱。",
    "T15n0649_001:0728b26_0": "　笑顏如如說如是，　　善知如如諸法中，　如得智通廣住持，　　見十方佛百無垢。",
    "T15n0649_001:0728b28_0": "　云何當得無比智？",
    "T15n0649_001:0728b28_1": "　　善那由多俱致經，　當於說時無有錯，　　如菩薩行當為辯。",
    "T15n0649_001:0728c01_0": "　我不問有樂，　　去離有趣者；　我不問小行，　　去離諸行者。",
    "T15n0649_001:0728c03_0": "　如得最勝德，　　百種功德圓，　為我如是說，　　顏容喜笑者。",
    "T15n0649_001:0728c05_0": "　我今不問有樂道、　　我今不問境界依，　勝者！",
    "T15n0649_001:0728c06_1": "我欲生甘露，　　十力所行如實說。",
    "T15n0649_001:0728c07_0": "　善逝！",
    "T15n0649_001:0728c07_1": "云何當淨施？",
    "T15n0649_001:0728c07_2": "　　云何持戒振去塵？",
    "T15n0649_001:0728c08_0": "　云何忍慈皆欲樂？",
    "T15n0649_001:0728c08_1": "　　如有精進彼當說。",
    "T15n0649_001:0728c09_0": "　云何愛智樂斷惑？",
    "T15n0649_001:0728c09_1": "　　云何智度斷名言？",
    "T15n0649_001:0728c10_0": "　當如智海不可動，　　如菩薩行當為說。",
    "T15n0649_001:0728c11_0": "　若我不得問善逝，　　於中我智盡不超。",
    "T15n0649_001:0728c12_0": "　得度遍智功德岸！",
    "T15n0649_001:0728c12_1": "　　為我皆說無邊德。」",
    "T15n0649_001:0728c13_0": "如是語已，佛告喜王菩薩摩訶薩言：「甚善，喜王！",
    "T15n0649_001:0728c14_1": "甚善，喜王！",
    "T15n0649_001:0728c14_2": "汝今發行為多人利益故，為多人安樂故，為憐愍世間故，以義利益安樂天人故，亦為此時及未來菩薩摩訶薩不斷佛種性故，不斷法種性、僧種性故，汝於如來、應、正遍知今問此義；如汝於恒伽河沙等佛、世尊邊已曾問難、出生解說。",
    "T15n0649_001:0728c19_3": "喜王！",
    "T15n0649_001:0728c19_4": "彼宜善聽、善作正念，我當為說菩薩因何三摩地得此及異功德、知諸眾生心行。」",
    "T15n0649_001:0728c21_5": "喜王菩薩摩訶薩言：「世尊！",
    "T15n0649_001:0728c22_6": "如是樂聞。」",
    "T15n0649_001:0728c22_7": "佛言：「喜王！",
    "T15n0649_001:0728c22_8": "有三摩地說名決定觀察諸法行，菩薩摩訶薩若因此三摩地，得八十四千三摩地、得八十四千陀羅尼、得八十四千波羅蜜，速證阿耨多羅三藐三菩提已，轉無上法輪、為天人等世當作鳴吼。",
    "T15n0649_001:0728c27_9": "「喜王！",
    "T15n0649_001:0728c27_10": "彼何者是說名決定觀察諸法行三摩地？",
    "T15n0649_001:0728c28_11": "彼所謂：如說如作、如作如說、身淨、語淨、心淨、求於利益、作朋友心、不為求欲、不捨於悲、不為取法(十)、不失於信、自誓不動、善入眾生、言辭作調順、業順、斂於身、捨離惡語、心無欺誑、苦者令潤、樂者教修(二十)、放逸者覺察、發勤者令決合法、悔者令出散、不住法想、離眾生想、不分別事想、捨諸取著、觀知於相、取戒、不動(三十)、常求於智、離世所言、求出世語、自進、不忘、順念於法、入如所作、順作儀式、於業必信、捨離不信(四十)、多有信解、於佛作念、有罪顯說、於福隨喜、勸請於佛、應禮者禮、無有高慢、不厭善根、常勤相應、不捨勤合(五十)。",
    "T15n0649_001:0729a11_12": "「通出生句、信因、作業、而受其報、於緣覺察、不著虛實、有所言說(六十)、不住欲界、不同色界相、不著無色界、於業報果隨之而信、均與物分、有平等心、不害法教、合不合中無有瞋恚、他得利中亦不有嫉、滿其所望(七十)、度於法誓、不捨戒聚、除慢、離瞋、普割愚癡、不生貪行、隨得知足、不求眷屬、得利不高、無利不下(八十)、法利喜分、不作貯積、惡言不報、自護口言、顯明菩提、察發勤合、顯明解脫、問於智者不放、斂攝不捨、住阿蘭拏(九十)、於頭多功德及以減省、普有喜樂、信解於空、不著諸事、聚中不依、界中不念、入中不見、境中不愛、除滅顛倒、心令念持智慧發生(一百)。",
    "T15n0649_001:0729a24_13": "「行於聖行、順斂於心、隨順到福田地、除捨諸行、施不求報、戒中不念、不分別忍、不覆精進、不依定意、智知諸法(一百一十)、入六度地、不念自德、不惡他德、不依諸行、不稱量行、於涅槃中無有攀緣、走避流轉、於解脫中無有怖想、於受聚中有害者想、愛於滅度(一百二十)、安住於忍、顏容喜笑、先言問訊、面無嚬蹙、敬老少中、其心淨信、不逼惱他、作主滅諍、讚說寂靜、勤教和合(一百三十)、愛憎等心、求陀羅尼、諸眾生中如父母兄弟姊妹兒子親屬尊長朋友平等愛念、愛聖如父、於近誦中如愛尊重、於菩薩中愛念如佛、法中愛念亦如自我、於多聞中無有厭足、行中奉行、供養如來(一百四十)、上妙信解、無有縮小、作三寶種、忍不定言、身中不惜、命中不惜、清淨活命、於乞食行而不捨軛、平等乞食以為愛美、善住阿囒拏處(一百五十)。",
    "T15n0649_001:0729b11_14": "「捨離在眾、心常憙樂、不雜俗家、於出家者亦憙不雜、不作詐善、不自稱讚、說於愛語、菩薩乘中教化眾生、入於方便、常順念佛(一百六十)、思惟於法、常尊重僧、供養智者、親近解者、守護定意者、扶持勤合者、說菩提道、念修於法、信於福德、於眾生所教以善根(一百七十)、愛念信者、出散苦者、淨於威儀、慚而有畏、懼見慚悔、離於惡人、住如法行、向於除滅、求於聖行、熏修念處(一百八十)、恒住正斷、普得神足、取於諸根、成就於力、觀菩提分、道不顛倒、入舍摩他、察發毘撥舍那、於心不喜、法中普喜(一百九十)、超過攀緣地中、而能不住、不驚、無見、生不墮想、護菩薩行、於佛行中作無量想、厭棄惡行、捨先所作、淨於自業(二百)。",
    "T15n0649_001:0729b25_15": "「祕毘那耶禁別解脫、不毀法教、以時而行、離於非時、善巧入出、知於願量、活命事中、足而等喜、入諸智通、修三摩地入於所行(二百一十)、入於妙寶、如來所說取不可得、勤合者喜、顯明佛子、令聲聞者聞行、令獨覺者順知一道、菩薩財物、聲聞遊處、智者所行、是調順者所趣(二百二十)、重說法者、察多信者、示現佛道、求財者藏、求果者田、三火熱惱者園、得三摩地者華池、生白法者母、不信身者、令止繫緣於相(二百三十)、布置諸好、等住佛剎、得陀羅尼、出種種智、熏修勤合、超摩羅境、勇健鬪戰、割斷煩惱、摧滅不善、熾然於善(二百四十)、勤作願者瓔珞、摩羅所不能破、所說無盡、世間不等、外道不知、已過聲聞法中、已出獨覺、安住遍智中、眾生入道之所趣到、善朋友言(二百五十)。",
    "T15n0649_001:0729c11_16": "「如實覺察、是受報者等喜、欲飲者味、欲憙樂者鬘、向涅槃者乘、趣岸者船、欲度者筏、生盲者燈、欲見者眼、說法者炬(二百六十)、不虛者誓、欲施者財、欲解脫者方便、求戲者喜樂、等喜者淨信、歡喜者愛、求聞者性處、得三摩地者迷留、望得眼者帝釋、入鬪戰者勇健、欲住者窟、自心行者梵心、勤合者喜樂(二百七十)、不退轉者遊處、得無生法忍者淨心、智行者念、初業者方便、丈夫智者橦弩、三摩地者弓、說無我者那羅延、遍智者道、令解脫者生平等智、諸天所禮(二百八十)、諸龍奉華、眾人供養、學者所難、作無學者向禮、菩薩所讚、法主所念、覆藏根者城、善方便者道、勤合者利、疑者令散(二百九十)、欲者令斷、煩惱者吐、欲渡者浮、病者良藥、不顛倒見者治、箭者拔出、欲作淨者自在、欲作吼者無畏相、欲聞者所趣(三百)。",
    "T15n0649_001:0729c27_17": "「涅槃者道、惡趣者遠離、欲色無色者超過、嚴佛土者瓔珞、金剛喻三摩地者生因、最後生者坐師子座、令福德者不失、求者令取之者策進、墮者令起、懈怠者令發力(三百一十)、發事者建立、過發事者令止於定、令入諸事令捨取、鬪諍者令其棄除、於遍知者令其滿足、得出生無邊門、說勝義者令其不失、令說空者畢竟寂靜、信無相者令滅分別、信無願者止斷急務(三百二十)、令信捨者超過三世、順至諸處、善方便中於覺為燈、於未學者心不輕賤、於說法者無有所求、其錯法中不生瞋恚、於等乘者無有謗毀、不望其物而為說法、於說法者諸事供養、於聽法中心不散亂(三百三十)、於徒眾所無有欺念、於法施中無有斷絕、於純直者難可為問、於瞋恨者住於忍心、悔者令散、於道不息、求於智聚、令依取者而得解脫、惡者令調、無住處者令捨(三百四十)、欲順念者令其正念、發起菩薩、顯示諸佛、令四眾喜、味勝者美味、欲戲者雷、於甘露為門、涅槃行者所趣令欲、得不怖者有涼無熱、是得道者解脫繫縛(三百五十)。",
    "T15n0649_001:0730a19_18": "「於樂心所請與利益、其心放息、意樂、身樂、智者所取、堅受、不捨、不轉如來、方便道行、熏諸善根、害諸不善根、是無智者所學、入方便中者所成、不誑者相、順佛教者所行、智聚者明、示現佛剎、禮拜俱致、諸佛能作、俱致問難、斷其所疑、生長諸白淨法、棄捨助黑、不失諸福憙、福者愛生、憙樂者勇健、欲說者辯、說法者護、令諸因者生愛、於諸法中而有善巧、知於生滅、示現如如、於徒眾中自心調伏、合方便者令喜、慢者令散、方便成就者坐、令思察者飽足(四百)。",
    "T15n0649_001:0730a29_19": "「觀視無惡、法主者雷名稱、丈夫者勇步、煩惱垢者令止、諸見行者令害、聞者令持、總持於法、令說法者無錯、不轉菩提、善諸入門、善根者聚、不斷佛眼、熾然法眼、攝於聖眾、伏他論師、善作法語、菩薩所行、等心者月、求業者日、欲學者師、諸修多羅者護、智者將導、白法種子甘露熟果、順念於生、不染流轉、癡凡業者厭棄、如來功德者真實、讚歎者得無邊報、持者遍智因來、讀者利得所趣(四百三十)、書寫者入無邊功德智、說者無量福德、是不來者度津、是不動者住處、諸世欲受者為說、諸佛已說稱揚、過去佛眾滿、未來佛所望、是現在佛智藏、諸眾生行入門、聲聞乘者普燈、獨覺乘者燭明、佛乘者持、諸出生者不失、示現佛手者印、是不覆藏者實、得疾智者轉生、能令問佛功德、令欲作者無厭、令煩惱火寂滅(四百五十)。",
    "T15n0649_001:0730b17_20": "「得方便智、令解地界、令入水界、等入火界、不住風界、出生解脫虛空界、淨於智界、順入法界、厭棄諸行、遮斷順眠、散於瞋礙、除捨愛憎、善巧自行、善巧他行、令欲說者辯才無盡、諸出生中令不入著、令相應者不可言說、捨於我相、除我所相、遠離入著(四百七十)、下心如犬、最妙入門、善繫於定、是乏者蔭、令渡於流、外論所不能破、於純直者、不可說惡、遠離睡眠、親近說法者、超過掉悔、除滅於疑、散於貪欲、遠離嬾惰、不見於我、顯明無我、不建立命、法中不觸、說中不諍、所辯合理、善於思惟、不作於行、有調順體、有不怯弱、畢竟信解、入眾不縮、自德不譽、他德不嫉、其心常行遍智、不取住處(五百)。",
    "T15n0649_001:0730c01_21": "「離不合言、常淨等行、不愛其身、斂攝其心、於行善巧、思惟順念、不毀、不慢、求於解脫、欲得無疑、念修梵行、於慈等心、於悲順攝、於喜當念、捨滅憎愛、於戒順攝、定皆出生、慧悉覺知、所出生字、言辭善巧(五百二十)、入諸說音、不為財利廣演說法、不喜共眾、一宿移行、既不舉取亦不下置、其中覺知不著諸法、顯明於如、不誑諸眾生、不斷三寶種姓、於法攝取(五百三十)、滿牢固願、不羨小乘、與定相應、晝夜不捨、滿諸淨心智慧功德(依梵本合有五百三十五句，其中分句——長短、離合——無一定准，極少乃至二字為句、極多乃至五字始成一句，此乃隨義分句故也，不可一一句後記數，宜好詳之也)。",
    "T15n0649_001:0730c12_22": "「喜王！",
    "T15n0649_001:0730c12_23": "此謂說名決定觀察諸法行三摩地，是菩薩摩訶薩境界，入眾生行、取遍知智。」",
    "T15n0649_001:0730c14_24": "此中法本說時，九十二那由多菩薩無生法中忍生；五千眾生先未發生阿耨多羅三藐三菩提心於今悉生；三十那由多畢竟淨心天及人等遠塵離垢、煩惱中出、諸法中法眼生；十百千比丘不受故，無漏心解脫。",
    "T15n0649_001:0730c19_25": "此三千大千世界六種振動，大光遍世。",
    "T15n0649_001:0730c20_26": "爾時，世尊復令此義無量顯明，即說歌頌：「所行清淨聖者道，　　其心解脫隨順法，　菩提分眼辯法中，　　此三摩地善逝行；　降伏摩羅遠離垢，　　除滅瞋障斷有愛，　名稱及智善具德，　　此三摩地德智幢；　於智為地及善道，　　諸聖者姓破摩羅，　解脫於有善逝讚，　　此三摩地德智財；　細入法行諸際門，　　順覺過惡已作斷，　除滅於苦入勝樂，　　此三摩地善逝行；　此是覺念、覺分華，　　慚愧具足攝於善，　菩提分鬘善逝趣，　　勝三摩地此已說。",
    "T15n0649_001:0731a03_0": "　菩提分場解脫光，　　過彼星宿作明照，　作於光明超三有，　　讚彼如是法勝月。",
    "T15n0649_001:0731a05_0": "　三種方便望得淨，　　親近解脫最勝王、　捨知識利及詐善，　　此三摩地應成就。",
    "T15n0649_001:0731a07_0": "　於他毀辱當遠離，　　莫因知識自讚譽，　常行乞食但三衣，　　勿作貯積與此合。",
    "T15n0649_001:0731a09_0": "　望得諸聖等分戒，　　常應尊敬問智者，　問已如實修行住，　　彼故當得寂靜定；　若有戒美諸世中，　　遠眾欲憙舍摩他，　勿作詐善莫慢生，　　彼故速當得勝定；　於尊師所常恭敬，　　若老、若中、如初者，　諸處如是常受教，　　欲求善逝所有財；　勿作瞋面莫羞怯，　　見諸世人常共語，　勿作貢高、慢、自在，　　彼故當得寂靜定；　應當捨身莫愛惜，　　勿有懶惰多睡眠，　晝夜修念意相應，　　彼於勝定則當得；　等心諸世憙於慈，　　以悲意行菩提行，　喜、捨平等稱量意，　　彼於勝定則當得；　應常守護十力財，　　於法破盡苦世時，　若常守護法財物，　　彼當得此寂靜定；　意常不著三界中，　　隨順憶念流轉苦，　欲求涅槃安隱處，　　速得最勝無比身；　隨順憶念無我、空，　　於諸相中普遠離，　亦離三有所作願，　　彼即速得大悲者；　行施自守若調伏，　　持戒、及忍、如精進，　常憙於定、解脫智，　　此三摩地彼速得。",
    "T15n0649_001:0731a29_0": "　如我昔行數百劫、　　如我說此菩提行、　如我得覺寂靜安，　　如是等行速已觸。",
    "T15n0649_001:0731b02_0": "　我是遍智善牛王，　　學我諸勝所有行；　若行如我往昔行，　　彼當得佛人勝者。",
    "T15n0649_001:0731b04_0": "　衣慚及食解脫味，　　心信於定憙空閑，　無我歌詠常愛作，　　云何他智當觸樂？",
    "T15n0649_001:0731b06_0": "　擔負罵詈堪忍他，　　勿懷怨恨不供養，　應於業報當普信，　　彼於勝定則當得；　遠離有見及惡道，　　當親近空聖所趣，　晝夜精進力發起，　　彼於此定則當得。",
    "T15n0649_001:0731b10_0": "　遠離二邊不愛道，　　近平等道若實路，　如此修行佛所愛，　　若觀不生、不作法，　最勝不求妙華香、　　妙衣及以幢蓋等，　若於法空隨順行，　　此是最勝第一供。」",
    "T15n0649_001:0731b14_0": "觀察諸法行經卷第一"
}