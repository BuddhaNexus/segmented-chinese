{
    "T03n0186_006:0519a16_0": "普曜經卷第六",
    "T03n0186_006:0519a18_0": "西晉月氏三藏竺法護譯",
    "T03n0186_006:0519a19_0": "◎降魔品第十八",
    "T03n0186_006:0519a20_0": "「於是魔波旬心中憒亂，恐怖色變強顏不去，不欲退還故作訛言：『我所為是，告其兵眾，卿等併心皆共和同，所可見知諸天鬼神逼迫菩薩莫使縱逸也，當共伏之爾乃捨去。』",
    "T03n0186_006:0519a25_0": "「爾時波旬告其四女：一名、欲妃，二名、悅彼，三名、快觀，四、名見從：『汝詣佛樹惑亂菩薩，嗟歎愛欲之德，壞其清淨之行。』",
    "T03n0186_006:0519a27_1": "女聞魔言，即詣佛樹，住菩薩前，綺言作姿三十有二：「一、曰張眼弄睛。",
    "T03n0186_006:0519b01_2": "二、曰舉衣而進。",
    "T03n0186_006:0519b01_3": "三、曰[言*口][言*口]並笑。",
    "T03n0186_006:0519b02_4": "四、曰展轉相調。",
    "T03n0186_006:0519b02_5": "五、曰現相戀慕。",
    "T03n0186_006:0519b02_6": "六、曰更相觀視。",
    "T03n0186_006:0519b03_7": "七、曰姿弄脣口。",
    "T03n0186_006:0519b03_8": "八、曰視瞻不端。",
    "T03n0186_006:0519b03_9": "九、曰嫈嫇細視。",
    "T03n0186_006:0519b04_10": "十、曰互相禮拜。",
    "T03n0186_006:0519b04_11": "十一、以手覆面。",
    "T03n0186_006:0519b05_0": "十二、迭相捻握。",
    "T03n0186_006:0519b05_1": "十三、正住佯聽。",
    "T03n0186_006:0519b05_2": "十四、在前跳蹀。",
    "T03n0186_006:0519b06_3": "十五、現其髀脚。",
    "T03n0186_006:0519b06_4": "十六、露其手臂。",
    "T03n0186_006:0519b06_5": "十七、作鳧鴈鴛鴦哀鸞之聲。",
    "T03n0186_006:0519b07_6": "十八、現若照鏡。",
    "T03n0186_006:0519b07_7": "十九、周旋出光。",
    "T03n0186_006:0519b08_8": "二十、乍喜乍悲。",
    "T03n0186_006:0519b08_9": "二十一、乍起乍坐。",
    "T03n0186_006:0519b09_0": "二十二、意懷踊躍。",
    "T03n0186_006:0519b09_1": "二十三、以香塗身。",
    "T03n0186_006:0519b09_2": "二十四、現持寶瓔。",
    "T03n0186_006:0519b10_3": "二十五、覆藏項頸。",
    "T03n0186_006:0519b10_4": "二十六、示如閑靜。",
    "T03n0186_006:0519b11_5": "二十七、前却其身遍觀菩薩。",
    "T03n0186_006:0519b11_6": "二十八、開目閉目如有所察。",
    "T03n0186_006:0519b12_7": "二十九、俾頭閉目如不視瞻。",
    "T03n0186_006:0519b13_8": "三十、嗟歎愛欲。",
    "T03n0186_006:0519b13_9": "三十一、拭目正視。",
    "T03n0186_006:0519b14_10": "三十二、遍觀四面舉頭下頭。",
    "T03n0186_006:0519b15_0": "「菩薩心淨，猶明月珠而無瑕疵，如日初出照於天下，猶如蓮華在於泥水而無所著，如須彌山不可移動，其德高遠諸根寂定，其心澹泊而無增損。",
    "T03n0186_006:0519b19_0": "「爾時魔女善學女幻迷惑之業，往欲亂道，而重言曰：『仁德至重諸天所敬，應有供養，故天遣我。",
    "T03n0186_006:0519b21_1": "我等既好年壯盛時，天女端政優鉢華色莫喻我者，願得晨起夜寐供事左右。』",
    "T03n0186_006:0519b24_0": "「菩薩答言：『汝宿有福受得天身，不念無常而作妖媚，形體雖好而心不端，譬如畫瓶中盛臭毒，將以自壞；有何等奇福難久居，淫惡不善自亡其本，死則當墮三惡道中受鳥獸形，欲脫致難。",
    "T03n0186_006:0519b28_1": "汝輩故來亂人善意，非清淨種，革囊盛臭而來何為？",
    "T03n0186_006:0519b29_2": "去，吾不用。",
    "T03n0186_006:0519c01_3": "今阿母等不安天上，何為橫來？』",
    "T03n0186_006:0519c01_4": "其魔王女化成老母，不能自復，即還魔所而說偈言：「『禁戒清淨不樂觀，　　所視恭敬無瞋恨；　　所察威儀無愚冥，　　其身微妙審詳序。",
    "T03n0186_006:0519c06_0": "　　快說女人之瑕穢，　　已離愛欲無所戀；　　天上世間無等倫，　　不見真行如是者。",
    "T03n0186_006:0519c08_0": "　　所在進止覩女像，　　本淨謹慎妙巍巍；　　堅一其心無瑕穢，　　猶如安明不可動。",
    "T03n0186_006:0519c10_0": "　　察福威神及功勳，　　從無數劫護禁戒；　　清淨梵天無數億，　　頭面稽首真人足。",
    "T03n0186_006:0519c12_0": "　　必當降伏我魔兵，　　輙成道德如前佛；　　以故我等不可爭，　　逮得尊業療一切。",
    "T03n0186_006:0519c14_0": "　　所觀如空明珠寶，　　億載菩薩往恭敬；　　若干雜形如妙華，　　迦留須倫山樹木。",
    "T03n0186_006:0519c16_0": "　　有所思惟無想念，　　咸來供養於十力；　　其面眉間功勳光，　　斯明極曜遍照遠。",
    "T03n0186_006:0519c18_0": "　　所行之處無求便，　　所受根本無所失；　　無瞋無塵無有所，　　舉動作事常少欲。』",
    "T03n0186_006:0519c20_0": "「於是樹神，覩其威神即懷恐懼，承佛威力，所言至誠悉共和同，以十六事嗟歎菩薩：今清淨人極妙巍巍，如十五日月盛滿時；其明普照，猶如日出曜於天下；如樹華茂無不芬葩，奇相眾好金色從容；諸根寂定，猶如蓮華處於浴池；所演有威，猶師子吼而有殊特；猶念菩薩，在林樹間獨步無畏，所造習行人中獨尊，譬安明山跱于大海超絕獨顯；平等堅固，如鐵圍山出眾山上；尊人功勳普聞遠近，若水具足攝持天地；其意恢廓而有殊特，斯心無限猶如虛空；其心正住曜無等倫，譬如天地眾生所仰；其心清淨而無穢濁，萬民悅豫至無有餘；其意清明無能覩者，一切眾生所可慕樂；有所度脫而有超異，悉斷一切諸所想念；尊力無上猶如鉤鏁，莫不為伏；所行精進志性堅固，諸狐疑者眾結悉解；退降魔眾捐棄于兵令還歸宮，尊人善利致得十力，力勢無雙。",
    "T03n0186_006:0520a09_1": "如是比丘，樹神以十六事，嗟歎菩薩功德無侶，聞者莫不欣喜。」",
    "T03n0186_006:0520a11_0": "佛告比丘：「淨居諸天以十八事，嗟歎菩薩，毀呰魔眾。",
    "T03n0186_006:0520a12_1": "何謂十八？",
    "T03n0186_006:0520a13_0": "「魔以見棄猶如羸老不能得勝，一。",
    "T03n0186_006:0520a14_0": "「波旬劣極如朽牆壞，二。",
    "T03n0186_006:0520a15_0": "「波旬大聖一己勇猛至願而降伏卿，三。",
    "T03n0186_006:0520a16_0": "「波旬無侶如病無養，四。",
    "T03n0186_006:0520a17_0": "「波旬無力猶門戶破，五。",
    "T03n0186_006:0520a18_0": "「波旬今見遠棄如失娛樂，六。",
    "T03n0186_006:0520a19_0": "「波旬今日住於邪徑如賈失路，七。",
    "T03n0186_006:0520a20_0": "「波旬疾棄如病不除，八。",
    "T03n0186_006:0520a21_0": "「波旬愚癡所在不安，九。",
    "T03n0186_006:0520a22_0": "「波旬不孝不知報恩，十。",
    "T03n0186_006:0520a23_0": "「波旬馳走如師子吼小獸馳逸，十一。",
    "T03n0186_006:0520a24_0": "「波旬見擯如眾斥棄，十二。",
    "T03n0186_006:0520a25_0": "「波旬不知時節福盡無餘，眾所捨除如滿器土，十三。",
    "T03n0186_006:0520a27_0": "「波旬已見縛束，勇猛巧言自懅怕擯，十四。",
    "T03n0186_006:0520a28_0": "「波旬失眾力如失頭髮手足，十五。",
    "T03n0186_006:0520a29_0": "「波旬無意如狂失志，十六。",
    "T03n0186_006:0520b01_0": "「波旬迷惑不知家處，十七。",
    "T03n0186_006:0520b02_0": "「波旬奔馳如狂逸走，十八。",
    "T03n0186_006:0520b03_0": "「如是，比丘！",
    "T03n0186_006:0520b03_1": "淨居諸天以十八事毀訾波旬。」",
    "T03n0186_006:0520b04_0": "佛告比丘：「宿衛佛樹諸天，以十六事覆蔽於魔。",
    "T03n0186_006:0520b05_1": "何謂十六？",
    "T03n0186_006:0520b06_0": "「今日菩薩降伏波旬及諸官屬，一。",
    "T03n0186_006:0520b07_0": "「今日菩薩總以大勢力攝取波旬令自然羸，二。",
    "T03n0186_006:0520b09_0": "「今日菩薩使魔波旬不知處所，若日光明曀於熒火，三。",
    "T03n0186_006:0520b11_0": "「今日菩薩以佛大權過諸天威拔惡根本，四。",
    "T03n0186_006:0520b13_0": "「今日菩薩以佛大威神師子之力，消伏波旬若小獸縮，五。",
    "T03n0186_006:0520b15_0": "「今日菩薩墮魔山谷，如有力人斫截樹木，六。",
    "T03n0186_006:0520b17_0": "「今日菩薩懊惱波旬，如大怨家見逐曠野，七。",
    "T03n0186_006:0520b19_0": "「今日菩薩得波旬降，猶如大海和於牛跡，八。",
    "T03n0186_006:0520b21_0": "「今日波旬妬於菩薩，如獄囚得脫故有賊心，九。",
    "T03n0186_006:0520b23_0": "「今日菩薩迷惑波旬，如豪貴之人牽掣貧匱，十。",
    "T03n0186_006:0520b25_0": "「今日菩薩棄捐波旬，如非法王失於故土，十一。",
    "T03n0186_006:0520b27_0": "「今日菩薩勝於波旬，如猛毅士屈伏劣弱，十二。",
    "T03n0186_006:0520b29_0": "「今日菩薩令魔憂慼，如破壞人不知所奏，十三。",
    "T03n0186_006:0520c02_0": "「今日菩薩令魔訛言如海船壞，十四。",
    "T03n0186_006:0520c03_0": "「今日菩薩令魔消除，猶如劫盡燒諸草木，十五。",
    "T03n0186_006:0520c05_0": "「今日菩薩毀落波旬，猶如大勢壞諸異學，十六。",
    "T03n0186_006:0520c07_0": "「如是，比丘！",
    "T03n0186_006:0520c07_1": "宿衛佛樹諸天，以是十六事，覆於魔波旬。",
    "T03n0186_006:0520c09_0": "「於是時弊魔聞諸天人至誠分別，決了本末教令還歸。",
    "T03n0186_006:0520c10_1": "魔毒益盛，謂菩薩言：『疾起奔馳，我眾兵仗十八億眾，皆共併勢，如是勢相，若斯度已而危仁身。",
    "T03n0186_006:0520c12_2": "是我眷屬眾兵相越，我終不言當復相救，速疾起走。』",
    "T03n0186_006:0520c14_0": "「菩薩答曰：『如須彌山不可動搖，一切十方諸會眾多尚可墮地，萬物草木皆為眾生無能傾心，若有一意尚竭大海不損吾心，不得佛道吾終不起。』",
    "T03n0186_006:0520c17_1": "魔復說言：『我生欲界，一切四天王、天帝諸釋、阿須倫、健陀羅、迦留羅、真陀羅、摩休勒，在中為主屬我無餘，仁亦屬我，今者自恣耶？』",
    "T03n0186_006:0520c21_0": "「菩薩答曰：『卿欲界尊自謂威神，必非是尊，非法尊也，道法尊者乃謂為尊。",
    "T03n0186_006:0520c22_1": "不但欲尊，地獄、餓鬼、畜生於中罪尊，非道正真無上聖尊也；必當成佛，降伏弊魔。』",
    "T03n0186_006:0520c24_2": "魔復報曰：『今日沙門獨在林岨，欲得是願致為甚難，欲立應行今且壞失，何因得道？』",
    "T03n0186_006:0520c27_0": "「菩薩報曰：『以失義理，告何從來？",
    "T03n0186_006:0520c27_1": "不違禪定神足功德，不亡威力能大勤修，乃名曰為精進力也，不成佛道終不起也。",
    "T03n0186_006:0520c29_2": "魔何所恚在前而住，宣麤惡辭？』",
    "T03n0186_006:0521a01_3": "『或謂已止。",
    "T03n0186_006:0521a01_4": "一己獨身在於曠野，猶如一日滅十方闇眾光炬明，今與大眾，乃在吾前而現顏貌。",
    "T03n0186_006:0521a03_5": "吾當相逼速起出去，必相危害已興眾變，遇眾苦難。",
    "T03n0186_006:0521a05_6": "鬼神所在能立郡縣，猶是所作能成自在，眾形無數天人逼卿。』",
    "T03n0186_006:0521a07_0": "「菩薩報曰：『空尚可盡，風尚可握，男女大小，其月無垢光滅眾冥，尚可墮地。",
    "T03n0186_006:0521a08_1": "光亦可冥，無能移吾退樹下去。",
    "T03n0186_006:0521a09_2": "要成道德，雖興勢力不捨兵眾興麤害心，吾常仁慈柔和為本，咄咀小子，如斯毀壞不察本變，不捨兵眾，吾在眾中若紫金山，猶大寶藏靡不咨嗟，如妙華鬘今日必勝，化大亂眾善毀魔兵，鬼神種靡不歸伏。』",
    "T03n0186_006:0521a14_3": "音越梵天聞於十方，聲如哀鸞。",
    "T03n0186_006:0521a15_4": "『諸神惡鬼此眾伴侶，天神來現住在目前，遍虛空中皆集勇猛，來詣樹下欲得壞卿。』",
    "T03n0186_006:0521a17_5": "『假使大千滿中諸形若干種變皆執金剛，不能動吾，雖懷惡心執持五兵，吾不畏之。』",
    "T03n0186_006:0521a19_6": "魔持刀劍：『沙門速起盡力馳走，今以刀刃段段解截。』",
    "T03n0186_006:0521a20_7": "『假使三千土地所有境界，皆滿中魔各各執劍如須彌山，不能搖動吾一毛矣，況欲害乎。",
    "T03n0186_006:0521a22_8": "吾心堅強終不傾移。』",
    "T03n0186_006:0521a23_9": "神通之曜巍巍無量，體紫金色如火中金。",
    "T03n0186_006:0521a24_10": "魔王益惱，召四部兵大來集會：『無極大力當往戰鬪，自古迄今未見有此，汝等併勢當討滅之。』",
    "T03n0186_006:0521a27_0": "「爾時四部十八億眾，各各變為師子熊羆、虎兕象龍、牛馬犬豕猴猨之形，不可稱言；蟲頭人軀，虺蛇之身，黿鼉之首，一面六目，或一項而多頭，齒牙爪距擔山吐火，雷電四繞擭戈矛戟。",
    "T03n0186_006:0521b02_1": "菩薩慈心不驚不怖一毛不動，光顏益好。",
    "T03n0186_006:0521b03_2": "鬼兵不能得近，魔王自前與佛相詰難，其辭曰：「『比丘何求坐樹下？",
    "T03n0186_006:0521b05_3": "　　樂於林藪毒獸間；　　雲起可畏窈冥冥，　　天鬼圍繞不以驚。』",
    "T03n0186_006:0521b07_0": "　『古有真道佛所行，　　澹泊無畏除無明；　　其成最勝法滿藏，　　吾求斯坐決魔王。』",
    "T03n0186_006:0521b09_0": "　『汝當作王轉金輪，　　七寶自至典四方；　　所受五欲最無比，　　斯處無道起入宮。』",
    "T03n0186_006:0521b11_0": "　『吾覩欲盛吞火銅，　　棄國如唾無所貪；　　得王亦有老死憂，　　去此無利勿妄談。』",
    "T03n0186_006:0521b13_0": "　『何安坐林而大語，　　委國財位守空閑；　　不見我與四部兵，　　象馬步兵十八億。』",
    "T03n0186_006:0521b15_0": "　『以見猨猴師子面，　　虎兕毒蛇象鬼形；　　皆持刀劍擭戈矛，　　跳躍哮呼滿虛空。』",
    "T03n0186_006:0521b17_0": "　『設復億姟神武備，　　為魔如汝來會此；　　矢刃火攻如風雨，　　不先得佛終不起。』",
    "T03n0186_006:0521b19_0": "　『魔有本要令我退，　　吾亦自誓不虛還；　　今汝福地何如佛，　　於是可知誰得勝。』",
    "T03n0186_006:0521b21_0": "　『吾曾終身快布施，　　故典六天為魔王；　　比丘知我宿福行，　　自稱無量誰為證。』",
    "T03n0186_006:0521b23_0": "　『昔吾行願從定光，　　受莂為佛釋迦文；　　恐畏相盡故坐斯，　　意定必解壞汝軍。』",
    "T03n0186_006:0521b25_0": "　『我所奉事諸佛多，　　財寶衣食常施人；　　仁戒積德厚於地，　　是以脫想無患難。』",
    "T03n0186_006:0521b27_0": "　　菩薩即以智慧力，　　伸手按地是知我；　　應時普地轟大動，　　魔與官屬顛倒墮。",
    "T03n0186_006:0521b29_0": "　　魔王敗績悵失利，　　惽迷却踞前畫地；　　其有曉心乃了悟，　　即時自歸前悔過。",
    "T03n0186_006:0521c02_0": "　『吾以不復用兵器，　　等行慈心却魔怨；　　世用兵器動人心，　　而我以等如眾生。",
    "T03n0186_006:0521c04_0": "　　若調象馬雖以調，　　然後故能會復生；　　若得最調如佛調，　　以如佛說無不仁。』",
    "T03n0186_006:0521c06_0": "　　姟天見佛擒魔眾，　　忍調無想怨自降；　　諸天歡喜奉華臻，　　非法王壞法王勝。",
    "T03n0186_006:0521c08_0": "　　本從等意智慧力，　　慧能即時禳不祥；　　能使怨家為弟子，　　當禮四等道之證。",
    "T03n0186_006:0521c10_0": "　　面如滿月色從容，　　名聞十方德如山；　　求佛相貌難得比，　　當稽首斯度世仙。」",
    "T03n0186_006:0521c12_0": "普曜經行道禪思品第十九",
    "T03n0186_006:0521c13_0": "佛告比丘：「菩薩坐佛樹下，以降魔怨成正真覺。",
    "T03n0186_006:0521c14_1": "消荊蕀根三毒之源，無諸緣起陰蓋衰種；永無微曀，眾想以定淨如虛空；勇猛無難，竪其大幢顯示一切，招來十方度脫三界。",
    "T03n0186_006:0521c17_2": "默坐樹下示現四禪，為將來學顯道徑路；以縛諸我神通微妙，棄欲惡法無復五蓋，不受五欲眾惡自滅，念計分明；思視無為，譬如健人得勝怨家，意以清淨成一禪行。",
    "T03n0186_006:0521c21_3": "心自開解却情欲意，無惡可攻不復計觀，寂然惔怕如聖賢行念思以滅，譬如山頂之泉水自在中出盈流於外，谿谷雨潦無緣得入，靜然守一專心不移成二禪行。",
    "T03n0186_006:0521c25_4": "又棄喜意惟見無欲，外諸好惡一不得入，內亦不起，心正體安，譬如蓮華根在土中華合未開，根莖華葉潤漬水中，以淨見真成三禪行。",
    "T03n0186_006:0521c28_5": "棄苦樂意無憂樂想，心不依善亦不附惡，無苦樂志正在其中，如人沐浴潔淨覆以鮮好白繒，中外俱淨表裏無垢，喘息自滅寂然無變，成四禪行。",
    "T03n0186_006:0522a03_0": "「譬如陶家，和埴調軟中無砂礫，在作何器。",
    "T03n0186_006:0522a04_0": "精進開發無所不能，已得定意建立大慈不捨大悲，智慧善權究暢要妙。",
    "T03n0186_006:0522a05_1": "通三十七道品之行，所謂：四意止、四意斷、四禪足、五根、五力、七覺、八道，終而復始。",
    "T03n0186_006:0522a07_2": "以曉三脫得三達智，去來今事無所罣礙。",
    "T03n0186_006:0522a08_3": "變化現法所欲如意，不復用思身能飛行；能分一身作百作千，至億萬無數，復令為一。",
    "T03n0186_006:0522a10_4": "能徹入地石壁皆過從一方現，俯沒仰出如出入水，能身中出水火，履水行虛身不陷墜；坐臥空中如鳥飛翔，坐能及天手捫日月，其身平立能至梵天，出沒自在；眼能徹視，耳能洞聽，豫知諸天人龍鬼神蚑行蠕動之類身行口言。",
    "T03n0186_006:0522a16_5": "念於所念悉見聞知，諸有貪婬無貪婬者，有瞋恚無瞋恚者，有愚癡無愚癡者，有愛欲無愛欲者，有大志行無大志行者，有內外行無內外行者，有念善無念善者，有一心無一心者，有解脫意無解脫意者，一切悉知。",
    "T03n0186_006:0522a22_0": "「菩薩觀天上、人中、地獄、畜生、鬼神五道先世父母兄弟妻子中外姓字，一一分別。",
    "T03n0186_006:0522a23_1": "一世十世百千億無數世事，至于天地成敗空荒之時，還復成時。",
    "T03n0186_006:0522a25_2": "能知一劫十劫至千億劫無數劫中，內外姓字衣食苦樂壽命長短，死此生彼展轉所趣，從上頭始諸所更身生長老終，形色好醜賢愚苦樂，一切三界皆分別知。",
    "T03n0186_006:0522a29_3": "見人魂神各自隨行生於五趣中，或墮餓鬼，或墮畜生，或作鬼神，或生天上，或入人形，有生豪貴富樂家者，或生卑鄙貧賤家者；知眾生惑五陰自蔽色痛想行識皆習五欲，眼色耳聲鼻香舌味身受心法為愛欲所牽，惑於財色思望安樂。",
    "T03n0186_006:0522b06_0": "「從是生諸惡本，從惡致苦。",
    "T03n0186_006:0522b06_1": "能斷愛習，不隨婬心大如毛髮，受行八道則眾苦滅。",
    "T03n0186_006:0522b07_2": "何謂為八？",
    "T03n0186_006:0522b08_3": "正見、正念、正言、正業、正治、正方便、正意、正定。",
    "T03n0186_006:0522b09_4": "譬如無薪無火不然不滅，是謂無為度世之道。",
    "T03n0186_006:0522b11_0": "「菩薩自知以棄惡本，無婬怒癡，生死以除，種根以斷，無餘災[卄/(阿可+辛)/女]，所作以成，智慧以了。",
    "T03n0186_006:0522b13_1": "明星出時廓然大悟，得無上正真道，為最正覺。",
    "T03n0186_006:0522b15_0": "「爾時得佛十種神力，四無所畏，十八之法。",
    "T03n0186_006:0522b16_0": "佛十神力者：「佛悉見知深微隱遠是處非處有限無限，明審如有。",
    "T03n0186_006:0522b18_1": "一力也。",
    "T03n0186_006:0522b19_0": "「佛悉明知來今往古所造行地所受報處。",
    "T03n0186_006:0522b19_1": "二力也。",
    "T03n0186_006:0522b21_0": "「佛能現化禪定脫門正受。",
    "T03n0186_006:0522b21_1": "三力也。",
    "T03n0186_006:0522b22_0": "「佛悉分別天人眾生彼彼異念。",
    "T03n0186_006:0522b22_1": "四力也。",
    "T03n0186_006:0522b23_0": "「佛知眾生若干種語及度世語。",
    "T03n0186_006:0522b23_1": "五力也。",
    "T03n0186_006:0522b24_0": "「佛悉了知世間雜種無量情態。",
    "T03n0186_006:0522b24_1": "六力也。",
    "T03n0186_006:0522b25_0": "「佛知欲縛知縛解要在所宜行。",
    "T03n0186_006:0522b25_1": "七力也。",
    "T03n0186_006:0522b26_0": "「佛智如海善言無量，追識一切宿命所更。",
    "T03n0186_006:0522b27_0": "八力也。",
    "T03n0186_006:0522b28_0": "「佛天眼淨，見人初死神所出生，善惡殃福隨行受報。",
    "T03n0186_006:0522b29_1": "九力也。",
    "T03n0186_006:0522c01_0": "「佛漏已盡無復縛著，神真叡智自知見證，究暢道行所作能作，無餘生死其智明審。",
    "T03n0186_006:0522c02_1": "是為佛十神力也。",
    "T03n0186_006:0522c04_0": "「佛四無所畏者：佛神智正無不知見。",
    "T03n0186_006:0522c04_1": "愚人惑言，佛未悉知；至諸梵魔眾聖，莫能論佛之智故，獨步不懼。",
    "T03n0186_006:0522c06_2": "一無畏也。",
    "T03n0186_006:0522c07_0": "「佛漏盡智悉知。",
    "T03n0186_006:0522c07_1": "愚惑相言，佛漏未盡；至于梵魔眾聖，莫能論佛之智故，獨步不懼。",
    "T03n0186_006:0522c09_2": "二無畏也。",
    "T03n0186_006:0522c10_0": "「佛說經戒天下誦習。",
    "T03n0186_006:0522c10_1": "愚惑相言，佛經可遍；至于梵魔眾聖，莫能論毀佛之正經故，獨步不懼。",
    "T03n0186_006:0522c12_2": "三無畏也。",
    "T03n0186_006:0522c13_0": "「佛現道義言真而要能度苦厄。",
    "T03n0186_006:0522c13_1": "愚惑相言，不能度苦；至于梵魔眾聖，莫能論佛正真故，周行不懼。",
    "T03n0186_006:0522c15_2": "四無畏也。",
    "T03n0186_006:0522c16_0": "「佛十八不共：從得佛至于泥洹，一、無失道。",
    "T03n0186_006:0522c17_1": "二、無空言。",
    "T03n0186_006:0522c17_2": "三、無忘志。",
    "T03n0186_006:0522c17_3": "四、無不靜意。",
    "T03n0186_006:0522c17_4": "五、無若干想。",
    "T03n0186_006:0522c18_5": "六、無不省視。",
    "T03n0186_006:0522c18_6": "七、志達無損。",
    "T03n0186_006:0522c18_7": "八、精進無損。",
    "T03n0186_006:0522c19_8": "九、定意無損。",
    "T03n0186_006:0522c19_9": "十、智慧無損。",
    "T03n0186_006:0522c19_10": "十一、解脫無損。",
    "T03n0186_006:0522c20_11": "十二、度知見無損。",
    "T03n0186_006:0522c20_12": "十三、古世之事悉知見。",
    "T03n0186_006:0522c21_13": "十四、未來之事悉知見。",
    "T03n0186_006:0522c21_14": "十五、今世之事悉知見。",
    "T03n0186_006:0522c22_15": "十六、攬眾身行化以本際。",
    "T03n0186_006:0522c22_16": "十七、攬眾言行化以本際。",
    "T03n0186_006:0522c23_17": "十八、攬眾意行化以本際。",
    "T03n0186_006:0522c24_18": "是為十八不共之法。",
    "T03n0186_006:0522c24_19": "「佛得道意一切知見，坐自念言：『是實微妙難知難明，甚難得也。",
    "T03n0186_006:0522c26_20": "高而無上廣不可極，淵而無下深不可測。",
    "T03n0186_006:0522c27_21": "大苞天地，細入無間。",
    "T03n0186_006:0522c27_22": "昔錠光佛時莂我為佛，名釋迦文。",
    "T03n0186_006:0522c28_23": "今果得之，從無數劫勤苦所求，適今成耳。",
    "T03n0186_006:0522c29_24": "自念宿命諸所施為，道德慈孝仁義禮信，忠正守真虛心學聖，柔弱淨意行六度無極，布施、持戒、忍辱、精進、一心、智慧，行四等心慈悲喜護，四思隨時，養育眾生如愛赤子，承事諸佛積德無量，累劫勤苦功不唐捐，今悉獲之。』",
    "T03n0186_006:0523a05_25": "喜自歎曰：「『今覺佛極尊，　　棄婬淨無漏；　　一切能將導，　　從者必歡豫。",
    "T03n0186_006:0523a08_0": "　　天福之報快，　　妙願皆以成；　　敏疾得上寂，　　吾將逝泥洹。』",
    "T03n0186_006:0523a10_0": "普曜經諸天賀佛成道品第二十",
    "T03n0186_006:0523a11_0": "「於是欲行天王女見如來坐於樹下，神通以達所願具足，降魔怨敵，竪大幢幡，無極大仁為大醫王療眾疾患。",
    "T03n0186_006:0523a13_1": "無極師子若於恐懼衣毛不竪，調和心意滅除三垢，成三達智越於四瀆；執一道蓋救護三界，清淨梵志為棄眾惡，則為比丘除諸愚冥。",
    "T03n0186_006:0523a17_0": "何謂沙門？",
    "T03n0186_006:0523a17_1": "越於六徑，廣學無限，名曰博聞。",
    "T03n0186_006:0523a18_2": "德消塵勞，成為勇猛度於彼岸。",
    "T03n0186_006:0523a18_3": "所謂力者，總十種力具足法寶。",
    "T03n0186_006:0523a19_4": "見如來坐於樹下。",
    "T03n0186_006:0523a20_0": "以偈讚曰：「『今在佛樹下，　　降伏魔官屬；　　難動如須彌，　　無畏無所捨。",
    "T03n0186_006:0523a23_0": "　　從無數億劫，　　施戒學智慧；　　合會進道義，　　亦無數億劫。",
    "T03n0186_006:0523a25_0": "　　所行蔽釋梵，　　本發求佛道；　　無數劫行忍，　　堪任眾苦惱。",
    "T03n0186_006:0523a27_0": "　　故光紫金色，　　精進無數劫；　　超越生死難，　　以故降伏魔。",
    "T03n0186_006:0523a29_0": "　　從無數億劫，　　行禪神通慧；　　奉事無數佛，　　是故眾供養。",
    "T03n0186_006:0523b02_0": "　　從無數億劫，　　至誠博智慧；　　將護億眾生，　　是故速得佛。",
    "T03n0186_006:0523b04_0": "　　以降於身魔，　　亦離於死魔；　　除去欲塵魔，　　故得無憂患。",
    "T03n0186_006:0523b06_0": "　　是為天中天，　　諸天所奉事；　　三界所敬養，　　為無量福田。",
    "T03n0186_006:0523b08_0": "　　悉消諸音響，　　值佛成眾祐；　　無能望覩者，　　乃至坐道場。",
    "T03n0186_006:0523b10_0": "　　眉間相照曜，　　無數億佛土；　　悉曀日月光，　　使眾逮道明。",
    "T03n0186_006:0523b12_0": "　　端正中殊妙，　　顏色最第一；　　相好愍念眾，　　三界所奉事。",
    "T03n0186_006:0523b14_0": "　　其眼甚清淨，　　覩無數諸佛；　　國土眾生身，　　心中所懷念。",
    "T03n0186_006:0523b16_0": "　　其心甚清淨，　　聞無數音聲；　　諸天人民言，　　佛教法之響。",
    "T03n0186_006:0523b18_0": "　　今得廣長舌，　　知時言柔軟；　　當聽斯正法，　　至無為甘露。",
    "T03n0186_006:0523b20_0": "　　以見魔兵眾，　　自悅心不懅；　　又見諸天人，　　不歡如須彌。",
    "T03n0186_006:0523b22_0": "　　覩魔諸兵眾，　　不動亦不搖；　　雖懷其害心，　　勇力降伏之。",
    "T03n0186_006:0523b24_0": "　　在坐不移轉，　　其身不傾動；　　不喜亦不瞋，　　當時無所難。",
    "T03n0186_006:0523b26_0": "　　諸天世人民，　　則為得善利；　　乃逮聞正法，　　輙奉行至誠。",
    "T03n0186_006:0523b28_0": "　　常立在功勳，　　蒙最勝福德；　　所行輙速成，　　寂然人中英。",
    "T03n0186_006:0523c01_0": "　　人中尊導師，　　以逮成正覺；　　震動億姟國，　　降伏眾魔官。",
    "T03n0186_006:0523c03_0": "　　其聲如梵天，　　亦如哀鸞音；　　聲香為第一，　　瞿曇說是言。",
    "T03n0186_006:0523c05_0": "　　福報為最安，　　除一切惱患；　　所願者必成，　　其人有功德。",
    "T03n0186_006:0523c07_0": "　　疾逮得佛道，　　便降伏魔眾；　　輙得歸清涼，　　以恬怕滅度。",
    "T03n0186_006:0523c09_0": "　　是故何福人，　　興立行有厭？",
    "T03n0186_006:0523c10_0": "　　以聞甘露法，　　誰當有懈惓？",
    "T03n0186_006:0523c11_0": "　　處在林藪間，　　誰當有退意？",
    "T03n0186_006:0523c12_0": "　　饒益於萬民，　　當奉行精進。",
    "T03n0186_006:0523c13_0": "　　其從菩薩行，　　為人乃歸命；　　所行造供養，　　各成己國土。",
    "T03n0186_006:0523c15_0": "　　平如掌明鏡，　　輙等住其地；　　百千葉蓮華，　　自然出暐曄。",
    "T03n0186_006:0523c17_0": "　　百千億諸天，　　來覩佛道場；　　皆由己功勳，　　如海無限量。",
    "T03n0186_006:0523c19_0": "　　降伏魔力勢，　　逮甘露法門；　　皆稽首作禮，　　歸命於如來。",
    "T03n0186_006:0523c21_0": "　　以若干清淨，　　各各執香蓋；　　以覩見師子，　　佛威神變化。",
    "T03n0186_006:0523c23_0": "　　則發菩薩意，　　所住無能動；　　所言有名稱，　　如海不可量。",
    "T03n0186_006:0523c25_0": "　　強如須彌山，　　為諸山中王；　　十指叉為禮，　　從空出梵聲。",
    "T03n0186_006:0523c27_0": "　　人中聖亦然，　　處於師子座；　　百千諸樹木，　　曲躬向道場。",
    "T03n0186_006:0523c29_0": "　　其光明百千，　　震動億國土；　　盡滅諸惡趣，　　諸難皆閑靜。",
    "T03n0186_006:0524a02_0": "　　無能越度者，　　病者皆得療；　　是人中至真，　　坐於師子床。",
    "T03n0186_006:0524a04_0": "　　佛威神變化，　　猶如明珠火；　　自然有光曜，　　猶如日月明。",
    "T03n0186_006:0524a06_0": "　　眉間演大光，　　當時所奮明；　　普曜於三界，　　無能見佛頂。",
    "T03n0186_006:0524a08_0": "　　人中勇如是，　　坐於師子床；　　所顯神足變，　　來者靡不覩。",
    "T03n0186_006:0524a10_0": "　　坦然奉敬佛，　　地六反震動；　　假使不捨兵，　　善權多所感。",
    "T03n0186_006:0524a12_0": "　　若不捨兵仗，　　當致眾毒惱；　　尊師子如是，　　在座現感應。』",
    "T03n0186_006:0524a14_0": "「於是淨居天、梵世迦夷天、善梵天，及敬道魔子，往詣佛所執大寶蓋，以貢上佛，即叉十指以偈讚曰：「『仁尊現目前，　　精進禪慧力；　　在魔顯大辯，　　聖以降伏之。",
    "T03n0186_006:0524a19_0": "　　一切義吉祥，　　無數億魔來；　　不起身不動，　　稽首普世尊。",
    "T03n0186_006:0524a21_0": "　　若干如恒沙，　　不及於至尊；　　無所能動搖，　　猶如恒沙劫。",
    "T03n0186_006:0524a23_0": "　　祠若干億千，　　所設為道故；　　無敢毀能人，　　所行不可逮。",
    "T03n0186_006:0524a25_0": "　　有曾施妻子，　　男女及僕使；　　菀園以國邑，　　王位諸莊嚴。",
    "T03n0186_006:0524a27_0": "　　手足及其頭，　　身中諸所為；　　用行道之故，　　仁慈不迷惑。",
    "T03n0186_006:0524a29_0": "　　如口所可說，　　言辭終不變；　　佛無著大度，　　當度無數眾。",
    "T03n0186_006:0524b02_0": "　　億載越汎流，　　禪定神足力；　　降伏淨正法，　　願具度眾生。",
    "T03n0186_006:0524b04_0": "　　施世盲冥目，　　普令一切和；　　一心願普智，　　合集歸尊導。",
    "T03n0186_006:0524b06_0": "　　其志無限量，　　靡不嗟歎者；　　如是降魔官，　　覺成一切智。』",
    "T03n0186_006:0524b08_0": "「如是魔子嗟歎佛已，却住一面。",
    "T03n0186_006:0524b09_0": "「於是化自在天、無憍樂天、兜術天、焰摩天、忉利天，及四天王、虛空天、地神天，供養世尊普悉莊嚴。",
    "T03n0186_006:0524b11_1": "一切天地散華燒香，竪諸幡蓋歸命至尊，以偈讚曰：「『其化自在天，　　無憍樂兜術；　　焰忉利四王，　　皆來供養佛。",
    "T03n0186_006:0524b15_0": "　　堅固如金剛，　　住在三千國；　　志強不可毀，　　正住佛道場。",
    "T03n0186_006:0524b17_0": "　　正使肌皮消，　　骨髓盡無餘；　　若不成佛道，　　終不起于坐。",
    "T03n0186_006:0524b19_0": "　　仁師子辭正，　　一切三千國；　　盡誓立威神，　　草木皆為兵。",
    "T03n0186_006:0524b21_0": "　　興大無極哀，　　來至菩薩所；　　我領億剎土，　　坦平無有難。",
    "T03n0186_006:0524b23_0": "　　余等地諸神，　　咸來得善利；　　及使最尊人，　　舉足履我上。",
    "T03n0186_006:0524b25_0": "　　其在世勇猛，　　靡所不照明；　　將護三千界，　　何況於一身。",
    "T03n0186_006:0524b27_0": "　　下方億百千，　　皆為一品類；　　普度諸眾生，　　所可作基業。",
    "T03n0186_006:0524b29_0": "　　我等護是地，　　普及三千土；　　皆使得上願，　　隨樂得服食。",
    "T03n0186_006:0524c02_0": "　　若有越境界，　　所在使安隱；　　其諸佛之子，　　瞿曇諸聲聞。",
    "T03n0186_006:0524c04_0": "　　班宣道法時，　　若復聽聞者；　　一切諸德本，　　皆勸助佛道。』",
    "T03n0186_006:0524c06_0": "「梵天、化自在天、無憍樂天、兜術天、焰摩天、忉利天、四天王、虛空天、地神天，地神天，供養歎佛已，却住一面。」",
    "T03n0186_006:0524c09_0": "普曜經卷第六"
}