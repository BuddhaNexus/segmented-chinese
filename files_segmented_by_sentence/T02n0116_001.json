{
    "T02n0116_001:0507b11_0": "佛說戒德香經",
    "T02n0116_001:0507b13_0": "東晉天竺三藏竺曇無蘭譯",
    "T02n0116_001:0507b14_0": "聞如是：一時，佛遊舍衛國祇樹給孤獨園。",
    "T02n0116_001:0507b14_1": "時，賢者阿難閑居獨思：「世有三香，一曰根香，二曰枝香，三曰華香，是三品香唯隨風香不能逆風，寧有雅香隨風逆風者乎？」",
    "T02n0116_001:0507b17_2": "賢者阿難獨處思惟此義所歸，不知所趣，即從坐起往詣佛所，稽首佛足下，長跪叉手而白佛言：「我獨處思惟，世有三香，一曰根香，二曰枝香，三曰華香，此三品香唯能隨風不能逆風，寧有雅香隨風逆風者乎？」",
    "T02n0116_001:0507b22_3": "佛告阿難：「善哉！",
    "T02n0116_001:0507b22_4": "善哉！",
    "T02n0116_001:0507b23_0": "誠如汝問，有香真正隨風逆風。」",
    "T02n0116_001:0507b23_1": "阿難白佛：「願聞其香。」",
    "T02n0116_001:0507b24_2": "佛言：「若於郡國縣邑村落，有善男子善女人，修行十善，身不殺、盜、淫，口不妄言、兩舌、惡口、綺語，意不嫉妬、恚、癡，孝順父母，奉事三尊，仁慈道德威儀禮節，東方無數沙門梵志歌頌其德，南西北方四維上下沙門梵志咸歌其德：『某郡國土縣邑村落，有善男子善女人，奉行十善敬事三寶，孝順仁慈道德恩義不失禮節。』",
    "T02n0116_001:0507c02_3": "是香名曰隨風逆風靡不周照，十方宣德一切蒙賴。」",
    "T02n0116_001:0507c03_4": "佛時頌曰：「雖有美香花，　　不能逆風熏，　不息名栴檀，　　眾雨一切香。",
    "T02n0116_001:0507c06_0": "　志性能和雅，　　爾乃逆風香，　正士名丈夫，　　普熏于十方。",
    "T02n0116_001:0507c08_0": "　木蜜及栴檀，　　青蓮諸雨香，　一切此眾香，　　戒香最無上。",
    "T02n0116_001:0507c10_0": "　是等清淨者，　　所行無放逸，　不知魔徑路，　　不見所歸趣。",
    "T02n0116_001:0507c12_0": "　此道至永安，　　此道最無上，　所獲斷穢源，　　降伏絕魔網。",
    "T02n0116_001:0507c14_0": "　用上佛道堂，　　昇無窮之慧，　以此宣經義，　　除去一切弊。」",
    "T02n0116_001:0507c16_0": "佛告阿難：「是香所布，不礙須彌山川天地，不礙四種地水火風，通達八極上下亦然，無窮之界咸歌其德。",
    "T02n0116_001:0507c18_1": "一身不殺生，世世長壽，其命無橫。",
    "T02n0116_001:0507c19_2": "不盜竊者，世世富饒又不妄遺財寶常存，施為道根。",
    "T02n0116_001:0507c20_3": "不婬色者，人不犯妻，所在化生蓮華之中。",
    "T02n0116_001:0507c21_4": "不妄言者，口氣香好言輒信之。",
    "T02n0116_001:0507c22_5": "不兩舌者，家常和合無有別離。",
    "T02n0116_001:0507c22_6": "不惡口者，其舌常好言辭辯通。",
    "T02n0116_001:0507c23_7": "不綺語者，人聞其言莫不諮受宣用為珍。",
    "T02n0116_001:0507c24_8": "不嫉妬者，世世所生眾人所敬。",
    "T02n0116_001:0507c25_9": "不瞋恚者，世世端正人見歡喜。",
    "T02n0116_001:0507c26_10": "除愚癡者，所生智慧靡不諮請，捨于邪見常住正道，從行所得各自然生，故當棄邪從其真妙。」",
    "T02n0116_001:0507c28_11": "佛說如是。",
    "T02n0116_001:0507c28_12": "時，諸比丘聞之歡喜，作禮而去。",
    "T02n0116_001:0508a01_0": "佛說戒德香經"
}