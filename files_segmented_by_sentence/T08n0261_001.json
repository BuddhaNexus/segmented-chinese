{
    "T08n0261_001:0865a03_0": "大乘理趣六波羅蜜多經序",
    "T08n0261_001:0865a05_0": "御製",
    "T08n0261_001:0865a06_0": "大朴既散，有為遂作。",
    "T08n0261_001:0865a06_1": "名利牽乎代，巧智喪乎真，愛惡攻其性情，因緣堅其染習，內則百慮無節，外則六根競誘，天理滅而莫知，道源迷而忘返，淪溺苦海，劫盡還初。",
    "T08n0261_001:0865a09_2": "惟至人了萬物之宗，越三界之表，廓獨立而不改，遍諸有而常然，故能開導群疑濟拔流品。",
    "T08n0261_001:0865a11_3": "六波羅蜜經者，眾法之津梁，度門之圓極也。",
    "T08n0261_001:0865a12_4": "昔日月燈明如來為菩薩說，歷劫曠遠真偈寂寥。",
    "T08n0261_001:0865a13_5": "文殊師利往於耆闍會中，甞與彌勒菩薩語及斯事。",
    "T08n0261_001:0865a15_6": "成一切種智，會無量義因，唯佛能知，唯佛能說，教必有主，其在茲乎。",
    "T08n0261_001:0865a16_7": "是以釋迦如來，為法而出俟時而現，三身不異故處代而常離，萬行無修故隨方而自在。",
    "T08n0261_001:0865a18_8": "運慈悲之力，開護攝之門，因其六塵示之六度，導於法分令證法身，結習紛綸，乘理而悟，是真般若之旨也。",
    "T08n0261_001:0865a21_9": "故有慈氏善問大音讚言，天垂寶花雲集仙蓋，甘露流液光明燭幽，使迷方淺深皆得自然之慧，恒沙億眾能通般若之智。",
    "T08n0261_001:0865a23_10": "甞試論之。",
    "T08n0261_001:0865a24_11": "先儒有言：「誠者自成而道自導也。」",
    "T08n0261_001:0865a24_12": "夫誠己於內，則不勉而中、不思而得；誠物於外，則不言而應、不為而成。",
    "T08n0261_001:0865a26_13": "其內者，證法之身；其外者，大悲之力。",
    "T08n0261_001:0865a27_14": "德產之致也密，化育之功也大，春風發吹，萬類咸滋，旭日昇晝，群陰盡釋，乾坤易簡之道是則大同，神明幽贊之情孰云區別，殊塗一至，其理固然。",
    "T08n0261_001:0865b02_0": "朕虔奉丕圖保乂蒸庶，思建皇極以昇大猷，遐想靈蹤期於叶契。",
    "T08n0261_001:0865b03_1": "而舍城妙說久祕梵文，徒懷瀉瓶未啟遺夾，微言不昧將或起予。",
    "T08n0261_001:0865b04_2": "於是罽賓沙門般若受旨宣揚，光宅寺沙門利言為之翻譯，時大德則有資聖寺道液、醴泉寺超悟、慈恩寺應真、莊嚴寺圓照、光宅寺道岸、西明寺圓照、章敬寺辯空、西明寺良秀等，法門領袖、人中龍象，證明正義，輝潤玄文，知釋迦之寶城，識眾尊之滿字，以貞元四年歲次戊辰十一月二十八日，於西明寺譯成上進，凡一部十卷，龍神翼衛如從金口之傳，梵眾護持無異毫光之現。",
    "T08n0261_001:0865b14_0": "朕齋心滌慮仰味宗源，聞所未聞實為希有。",
    "T08n0261_001:0865b15_0": "然以汲引之旨流布為先，庶憑真筌永濟浮俗。",
    "T08n0261_001:0865b16_1": "聊因暇日三復斯經，雖法海甚深而波流不讓，舉其梗概照悟將來。",
    "T08n0261_001:0865b20_0": "大乘理趣六波羅蜜多經卷第一",
    "T08n0261_001:0865b22_0": "罽賓國三藏般若奉　詔譯",
    "T08n0261_001:0865b23_0": "歸依三寶品第一",
    "T08n0261_001:0865b24_0": "如是我聞：一時薄伽梵在王舍大城迦蘭多迦竹林精舍，時與眾多菩薩摩訶薩——住不退轉位階十地，十波羅蜜多悉已圓滿；復有眾多諸大苾芻——皆阿羅漢，諸漏已盡無復煩惱，逮得已利，心善解脫、慧善解脫；復有阿僧企耶諸有情等——皆發阿耨多羅三藐三菩提心。",
    "T08n0261_001:0865c01_0": "爾時，慈氏菩薩摩訶薩於此會中而作是念：「此會眾中諸有情類，貧窮孤露無所依怙，流轉生死沈溺愛河；欲達彼岸為聞法故，願見世尊求一切智，無有力能。」",
    "T08n0261_001:0865c04_1": "爾時，慈氏菩薩為欲諮問甚深義趣：一切有情云何發菩提心求佛決定，三無數劫無有疲倦？",
    "T08n0261_001:0865c06_2": "今佛世尊意趣難解廣大甚深，文句巧妙具足圓滿，記別有情因果差別，希求速疾無上菩提。",
    "T08n0261_001:0865c08_3": "於是彌勒菩薩摩訶薩發如是心，即從座起，整理衣服，善調六根，身口意業皆悉寂靜——然其六根百福所生，妙相莊嚴八十種好，三無數劫之所圓滿，摩訶般若波羅蜜多等百千萬日光明相莊嚴其身，一切有情瞻仰無厭，近無等等佛果菩提——以如是身往詣佛所，五體投地禮佛雙足，又以無量功德莊嚴之手，如新生蓮華，合掌恭敬而白佛言：「如來世尊於一念中，能知一切有情過去未來現在之心。",
    "T08n0261_001:0865c17_4": "或有有情因諮問時獲清淨心，或有有情受記之時獲須陀洹果乃至阿羅漢果、辟支佛果，或得阿耨多羅三藐三菩提記。",
    "T08n0261_001:0865c20_5": "為此義故仰諮如來，惟願世尊分別解說。",
    "T08n0261_001:0865c21_6": "世尊今為三世有情所依之主，或有有情行大乘行其心柔和。",
    "T08n0261_001:0865c22_7": "唯願世尊慈悲愍念，獲甘露法不獨受用而同其味。",
    "T08n0261_001:0865c24_8": "云何令諸有情趣大涅槃安隱正路？",
    "T08n0261_001:0865c24_9": "此等有情當作何事，於一切智得不退轉？",
    "T08n0261_001:0865c25_10": "云何圓滿檀波羅蜜乃至般若波羅蜜多？",
    "T08n0261_001:0865c26_11": "又此般若波羅蜜多與前五種波羅蜜多而為其母，云何修習而能圓滿？",
    "T08n0261_001:0865c28_12": "又此大願云何顯發？",
    "T08n0261_001:0865c28_13": "又諸有情云何修習涅槃彼岸？",
    "T08n0261_001:0865c29_14": "唯願世尊分別解說，為欲利益安樂一切有情令得歡喜。」",
    "T08n0261_001:0866a02_0": "爾時薄伽梵讚慈氏菩薩摩訶薩言：「善哉，善哉！",
    "T08n0261_001:0866a03_1": "善男子！",
    "T08n0261_001:0866a03_2": "汝今乃能利益安樂一切有情問是深義，勸諸有情修善業故；常為有情勤修習故；汝今一心廣為有情頓絕羈鎖勤求法故；汝今以此大慈悲心，於三阿僧企耶圓滿六種波羅蜜多大海法故；汝今已近菩提道場涅槃岸故。",
    "T08n0261_001:0866a08_3": "猶如明星沒已旭日便照，汝今亦爾，當作佛日。",
    "T08n0261_001:0866a09_4": "汝今諦聽，善思念之。",
    "T08n0261_001:0866a09_5": "我今為汝具足分別甚深之義。",
    "T08n0261_001:0866a10_6": "如有智人能善思惟，觀察生死險道之中，莫能過於無所依怙。",
    "T08n0261_001:0866a11_7": "譬如大海舟船而無商主，其中有情多所漂溺，涌浪洄澓破壞沈沒，種種諸難常有憂患，求於吉祥無上船師以為依怙。",
    "T08n0261_001:0866a14_8": "又諸有情於生死中常多恐懼，所以求於力勢之人而為恃怙，不被怨賊之所侵害。",
    "T08n0261_001:0866a16_9": "縱彼怨賊有大狂力，為此之人依附王者，而彼怨賊必無更能作損害者；又彼怨賊既見力勢，永捨怨心順從正化。",
    "T08n0261_001:0866a19_10": "一切有情亦復如是，各作是念：『誰能與我作歸依處，除其衰患令得安樂？",
    "T08n0261_001:0866a20_11": "於此三界五道之中，天、龍、藥叉、阿蘇羅、迦嚕囉、健達婆、緊捺羅、摩怙洛迦、人非人等諸眾之中而求覓之，無有能為作歸依者。",
    "T08n0261_001:0866a23_12": "所以者何？",
    "T08n0261_001:0866a23_13": "彼諸天等，自未能免生死羈鎖，煩惱繫縛流轉三界，無量無邊眾苦吞噉諸怖畏事，以貪欲網之所纏縛，況能為我作歸依處。",
    "T08n0261_001:0866a26_14": "又諸天等常被甲冑鬪戰之具，心懷怖畏彼阿蘇羅，而況於人及餘諸趣。",
    "T08n0261_001:0866a28_15": "以是觀察三界六道，無有堪能拔濟我者，以是應當歸依佛法僧。",
    "T08n0261_001:0866a29_16": "除佛法僧，更無有能救護我者。",
    "T08n0261_001:0866b01_17": "一切有情若欲求於阿耨多羅三藐三菩提涅槃樂者，應當歸依佛法僧寶。』",
    "T08n0261_001:0866b03_18": "以是因緣令諸有情歸佛法僧。」",
    "T08n0261_001:0866b03_19": "爾時慈氏菩薩摩訶薩白佛言：「世尊！",
    "T08n0261_001:0866b04_20": "云何名為佛法僧寶？",
    "T08n0261_001:0866b05_21": "云何歸依？」",
    "T08n0261_001:0866b05_22": "佛告慈氏言：「佛寶者則有二種：一者佛身，二者佛德。",
    "T08n0261_001:0866b06_23": "言佛身者，所謂如來、應、正遍知、明行足、善逝、世間解、無上士、調御丈夫、天人師、佛、世尊，已於過去無量無邊阿僧祇劫，不惜身命勤修六度萬行圓滿，菩提樹下坐金剛座，降伏魔軍斷諸結賊，獲一切智成等正覺，具足如是諸妙功德，號之為佛。",
    "T08n0261_001:0866b12_24": "言佛德者，即佛身中具足十力、四無所畏、十八不共法、大慈大悲大喜大捨、三解脫門、三示導、六神通、隨心三摩地、四智、二智，離於知境，斷煩惱障及所知障，離諸習氣，無功用道起如如化，若遠若近遊止自在無有障礙，於一芥子能納無量諸妙高山。",
    "T08n0261_001:0866b17_25": "如是功德無量無邊，諸佛如來悉皆具足。",
    "T08n0261_001:0866b18_26": "又從一劫至無量劫，壽命自在無能損減。",
    "T08n0261_001:0866b19_27": "於神境通往來變現，無有障礙隨意自在。",
    "T08n0261_001:0866b20_28": "諸佛世尊之所經行城邑聚落，先放微妙金色光明照曜其處，其中眾生遇斯光者，身病心病皆得除愈。",
    "T08n0261_001:0866b23_0": "心火滅已身得清涼。",
    "T08n0261_001:0866b23_1": "僂者能申、跛者能行、盲者得視、聾者能聽、瘂者能言。",
    "T08n0261_001:0866b24_2": "其心亂者便復本心，鬼魅癲狂魍魎所持悉皆除愈。",
    "T08n0261_001:0866b25_3": "裸者得衣，憍慢心者而得謙下，憂惱者心安隱，失道者得正路，飢渴者得飲食，囚繫者得解脫，恐怖者得無畏。",
    "T08n0261_001:0866b28_4": "丘陵坑坎山澗堆阜，皆悉平正猶如抵掌，門第卑小自然高大，衢路隘狹並皆寬廣，市肆廛里自然開豁，穢惡不淨應時香潔，荊棘毒刺瓦礫沙石悉皆不現。",
    "T08n0261_001:0866c02_5": "日光晃曜而無炎毒，香風和暢無諸塵坌，白鶴、孔雀、鸚鵡、舍利、迦陵頻伽、拘枳羅、拘那羅、命命等鳥，其聲美妙出和雅音。",
    "T08n0261_001:0866c05_6": "象、馬、牛、羊、水牛、犛牛、犎牛、竹牛，各出本音其聲微妙。",
    "T08n0261_001:0866c06_7": "箜、篌、簫、笛、琴、瑟、鼓、吹，如是樂器不鼓自鳴。",
    "T08n0261_001:0866c07_8": "及餘種種巧妙希奇，諸神通事悉皆變現。",
    "T08n0261_001:0866c08_9": "如是種種諸希有事，日日各異轉加殊勝，皆是如來威神之力。",
    "T08n0261_001:0866c10_0": "若有眾生疑佛世尊及佛功德有一異者，當作是說：『佛與功德不一不異。』",
    "T08n0261_001:0866c11_1": "譬如燃燈，膏炷與明不一不異，離於膏炷無別燈明。",
    "T08n0261_001:0866c12_2": "若言燈明離膏炷者，明所及處悉應焚爇。",
    "T08n0261_001:0866c13_3": "佛身功德亦復如是。",
    "T08n0261_001:0866c14_4": "此微妙身是佛功德無漏法身，自他受用平等所依。",
    "T08n0261_001:0866c15_5": "然此佛身亦非是體，離是體外無別法身。",
    "T08n0261_001:0866c16_6": "若是體者，同於外物有四大相。",
    "T08n0261_001:0866c17_0": "故知非相亦非無相。",
    "T08n0261_001:0866c17_1": "若非相者同大虛空，同太虛者性即是常無方便過。",
    "T08n0261_001:0866c18_2": "自性清淨無染無著，甚深無量無有變易，難解難知微妙寂靜，具無邊際真常功德絕諸戲論。",
    "T08n0261_001:0866c20_3": "唯佛證知非餘所及，亦非譬喻之所校量。",
    "T08n0261_001:0866c21_4": "慈氏！",
    "T08n0261_001:0866c21_5": "當知如此身者，即是過去未來現在殑伽沙等諸佛世尊法身之相。",
    "T08n0261_001:0866c23_6": "佛報身者，謂諸如來三無數劫修集無量福慧資糧所起無邊真實功德，常住不變諸根相好，智慧光明周遍法界，皆從出世無漏善根之所生故，不可思議超過世智，純熟有情為現茲相，演無盡法廣利無邊。",
    "T08n0261_001:0866c28_7": "慈氏！",
    "T08n0261_001:0866c28_8": "當知此即如來報身圓滿。",
    "T08n0261_001:0866c28_9": "言化身者，為彼有情隨所應化，故現無量阿僧企耶諸化佛身。",
    "T08n0261_001:0867a01_10": "其所化身，或於地獄以現其身，度彼有情令離眾苦，導以正法令發勝心，便生人天受勝快樂，於佛法中深生信樂，得佛法分獲聖道果。",
    "T08n0261_001:0867a04_11": "或生鬼趣化彼有情，令離飢渴種種逼迫，化以正法使發勝心，便生人天受諸快樂，深入佛法得聖道果。",
    "T08n0261_001:0867a06_12": "或化傍生在於彼趣，或作迦嚕囉身，或作龍身，或作師子、象、馬、熊、羆、虎、豹、犲狼、野干、狐、兔、蚖蛇、蝮蝎、魚、鼈、黿、鼉、白鶴、孔雀、鳳凰、鴛鴦、鸚鵡、舍利種種之身，令諸有情離相殘害慈心相向，能離種種諸怖畏事，示以正法令深信樂歸佛法僧，得生人天獲諸快樂，得佛法分證聖道果。",
    "T08n0261_001:0867a12_13": "或化有情於餘國土，或日月光所不能照如是種種無佛法處建立正法，令諸有情歸佛法僧，剃除鬚髮受佛禁戒，而作苾芻及苾芻尼，或作鄔波索迦、鄔波斯迦，建立僧坊護持正法，安立無量無數有情，置於人天涅槃彼岸而得果證。",
    "T08n0261_001:0867a18_14": "或生天趣化彼有情，令離五欲心無染著，導以正法發菩提心，歸佛法僧深入正法，置於涅槃解脫果證。",
    "T08n0261_001:0867a20_15": "或生人趣，現處王宮生釋種家，以巧方便化諸有情，斷除三界煩惱憂患生老病死，故現受生、踰城出家、菩提樹下取吉祥草、坐於道場處金剛座、降伏魔軍成等正覺、為化有情轉正法輪，放大光明周遍一切照曜世間，自利利他悉皆圓滿，或現寂靜入大涅槃，是即名為佛化身也。",
    "T08n0261_001:0867a26_16": "如是種種善巧方便無量無邊，皆是如來自在神力。",
    "T08n0261_001:0867a28_17": "此即三身，體無異相。」",
    "T08n0261_001:0867a29_0": "爾時薄伽梵告慈氏菩薩摩訶薩言：「善男子！",
    "T08n0261_001:0867b01_0": "於意云何？",
    "T08n0261_001:0867b01_1": "若有善男子、善女人歸依佛者，當歸依諸佛清淨法身。",
    "T08n0261_001:0867b02_2": "若欲求於佛法身者，當作如是發大誓願：『願我及彼一切有情，當得如是功德法身。』",
    "T08n0261_001:0867b04_3": "云何乃令發如是願？",
    "T08n0261_001:0867b04_4": "為佛應身剎那遷變，化身佛者疾入涅槃，功德法身湛然常住，以是歸依清淨法身。",
    "T08n0261_001:0867b06_5": "歸法身者，即是歸依過去未來現在諸佛。",
    "T08n0261_001:0867b07_6": "若我捨於眾生取涅槃者，即同受於地獄諸苦。",
    "T08n0261_001:0867b08_7": "若與有情同解脫者，雖處地獄無異涅槃。",
    "T08n0261_001:0867b09_8": "以是因緣令諸眾生，歸佛法身證涅槃樂，究竟如如體無增減。",
    "T08n0261_001:0867b11_9": "如是法身是真安樂，是故但令歸佛法身。",
    "T08n0261_001:0867b12_0": "「復次，慈氏！",
    "T08n0261_001:0867b12_1": "云何名為清淨法寶？",
    "T08n0261_001:0867b12_2": "言法寶者亦有三種。",
    "T08n0261_001:0867b13_3": "云何為三？",
    "T08n0261_001:0867b13_4": "第一法寶所謂涅槃甘露解脫，常樂我淨而為體性，能盡一切生老病死憂悲苦惱。",
    "T08n0261_001:0867b15_5": "云何生苦？",
    "T08n0261_001:0867b15_6": "謂依父母牉合之時，不淨種子處母胎中，業力風持時經九月，住居黑闇無有光明，生熟藏間污穢不淨，八萬戶蟲之所和雜，出息入息隨母而行，口不能言、眼不得視，飢渴寒熱種種諸苦逼切身心。",
    "T08n0261_001:0867b20_7": "如是諸苦無量無邊，令諸眾生不得自在，故名生苦。",
    "T08n0261_001:0867b21_8": "雖受此苦而有一德，一切怨家所不能見，亦不能說是非過惡。",
    "T08n0261_001:0867b22_9": "無比涅槃安樂法中無如是苦。",
    "T08n0261_001:0867b23_10": "云何老苦？",
    "T08n0261_001:0867b23_11": "所謂眾生從少至老時節代謝，所有充實悉皆損減——筋力衰朽行止戰掉，髮白面皺，眼耳昏暗，牙齒踈缺，顏貌醜陋，身相傴僂人所惡賤，所有言教隨說廢忘——而以此身為其重擔。",
    "T08n0261_001:0867b27_12": "譬如然燈，膏油既盡不久將滅。",
    "T08n0261_001:0867b28_13": "老亦如是，壯膏既盡不久將死。",
    "T08n0261_001:0867b29_14": "又如蘇莫遮帽覆人面首，令諸有情見即戲弄。",
    "T08n0261_001:0867c01_15": "老蘇莫遮亦復如是，從一城邑至一城邑，一切眾生被衰老帽見皆戲弄。",
    "T08n0261_001:0867c02_16": "以是因緣老為大苦，除非死至無藥能治。",
    "T08n0261_001:0867c03_17": "雖受老苦而不厭之，祈禱神祇恒願長壽。",
    "T08n0261_001:0867c04_18": "無比涅槃安樂法中，無此老苦。",
    "T08n0261_001:0867c05_19": "云何病苦？",
    "T08n0261_001:0867c05_20": "所謂地水火風互相違害，種種諸苦來集其身，一切眾生無問老少皆共有之。",
    "T08n0261_001:0867c07_21": "安樂適身勝妙五欲，金銀珍寶、家族眷屬，悉皆捨離。",
    "T08n0261_001:0867c08_22": "所有教詔，男女親戚皆不承順，一切怨家詐來親附。",
    "T08n0261_001:0867c09_23": "如此病苦皆不願求，以是當知病為大苦。",
    "T08n0261_001:0867c10_24": "安樂涅槃無比法中，清淨寂然無斯病苦。",
    "T08n0261_001:0867c11_25": "「復次，慈氏！",
    "T08n0261_001:0867c11_26": "云何死苦？",
    "T08n0261_001:0867c12_27": "所謂眾生氣絕識滅無所覺知，一切苦中莫過死苦。",
    "T08n0261_001:0867c13_28": "生老病苦，五趣之中有無不定，此死苦者皆共有之。",
    "T08n0261_001:0867c14_29": "譬如貧苦能却榮華，如怨憎苦能却親愛，死苦若至，不揀老少愚智貴賤，一切盡却。",
    "T08n0261_001:0867c16_30": "捨此身已入幽闇處，衣服臥具一切財寶莫能用之。",
    "T08n0261_001:0867c17_31": "裸露而行復無伴侶，貨財不免披訴無地。",
    "T08n0261_001:0867c18_32": "咄哉無常能作斯害，甚大鄙惡不揀怨親，三界眾生無能免離，皆被死伐何能救之。",
    "T08n0261_001:0867c20_33": "設轉輪王那羅延力皆被擒獲，當知死苦無量無邊。",
    "T08n0261_001:0867c21_34": "以是觀之死為大苦。",
    "T08n0261_001:0867c22_35": "解脫涅槃無比法中，寂靜安樂無茲死苦。",
    "T08n0261_001:0867c23_36": "譬如有人瀑河漂溺，登陟高山得免怖畏。",
    "T08n0261_001:0867c24_0": "眾生亦爾，常為一切生死瀑河之所漂溺，登涅槃山離生死畏。",
    "T08n0261_001:0867c25_1": "亦如天雨能除毒熱塵穢等障，人民安樂身意清涼，百卉滋茂成就果實。",
    "T08n0261_001:0867c27_0": "如來法雨亦復如是，能除一切煩惱毒熱，眾生安樂解脫清涼，滋長一切白淨善種，成就果實令得涅槃。",
    "T08n0261_001:0867c29_1": "以是因緣，諸佛世尊捨無常身證涅槃樂。」",
    "T08n0261_001:0868a01_2": "爾時，世尊欲重宣此義而說偈言：「如來妙體即法身，　　清淨解脫同真諦，　如日與光不相離。",
    "T08n0261_001:0868a03_3": "　　如來功德即涅槃，　真我與佛無差別，　　一切有情所歸趣。",
    "T08n0261_001:0868a05_0": "　生死涅槃等無二，　　其性不壞無造作，　垢淨如如性不異，　　唯佛世尊獨能了，　眾生悉有如來藏，　　三寶於是現世間，　一切有情入佛智，　　以性清淨無別故。",
    "T08n0261_001:0868a09_0": "　佛與眾生性不異，　　凡夫見異聖無差，　一切眾生本清淨，　　三世如來同演說。",
    "T08n0261_001:0868a11_0": "　其性垢淨本無二，　　眾生與佛無差別，　空遍十方無分別，　　心性平等亦復然。",
    "T08n0261_001:0868a13_0": "　譬如一切眾生界，　　遍在虛空受生滅，　諸根生滅亦如是，　　處在無為界亦然。",
    "T08n0261_001:0868a15_0": "　譬如虛空火不燒，　　生死不壞無為性，　地水風輪轉相依，　　虛空無有所依相。",
    "T08n0261_001:0868a17_0": "　蘊處界三亦復然，　　恒住業種煩惱性，　彼業煩惱住何處？",
    "T08n0261_001:0868a18_1": "　　常居妄想無明源。",
    "T08n0261_001:0868a19_0": "　妄想之心何所居？",
    "T08n0261_001:0868a19_1": "　　恒在無為淨心性。",
    "T08n0261_001:0868a20_0": "　蘊處界三假施設，　　一切法性本無住。",
    "T08n0261_001:0868a21_0": "　業惑相持如地水，　　妄想轉動猶如風，　心性本淨如虛空，　　妄想依空無所有。",
    "T08n0261_001:0868a23_0": "　煩惱業苦從妄起，　　業苦還為煩惱因，　惑業循環無定居，　　無因無緣無所會。",
    "T08n0261_001:0868a25_0": "　無生無滅性空寂，　　本體光明智清淨，　自性無生無變異，　　煩惱無明垢所覆。",
    "T08n0261_001:0868a27_0": "　亦如瞖眼見二月，　　眾生二執亦復然，　煩惱猶如眾蜜蜂，　　其蜜即喻如來藏。",
    "T08n0261_001:0868a29_0": "　此蜜眾蜂共圍遶，　　智者護身能取蜜，　無相六度為方便，　　而能證彼法界身。",
    "T08n0261_001:0868b02_0": "　譬如五穀[禾*會]未除，　　不堪與人充美饍，　菩薩煩惱糠未遣，　　不能施人甘露飯。",
    "T08n0261_001:0868b04_0": "　行人遺寶落穢處，　　設經萬歲無損污，　天眼見寶知所在，　　收取洗拭隨意用。",
    "T08n0261_001:0868b06_0": "　佛見眾生性無二，　　為欲滌除煩惱穢，　大乘甘露而為水，　　滌盡塵勞佛性現，　譬如新生五穀芽，　　說米有無未決定，　佛性不離有無中，　　唯佛自證方明了。",
    "T08n0261_001:0868b10_0": "　法寶自性恒清淨，　　諸佛世尊如是說。",
    "T08n0261_001:0868b11_0": "　客塵煩惱之所覆，　　如雲能翳日光明，　無垢法寶眾德備，　　常樂我淨悉圓滿。",
    "T08n0261_001:0868b13_0": "　法性清淨云何求？",
    "T08n0261_001:0868b13_1": "　　無分別智而能證。",
    "T08n0261_001:0868b14_0": "　譬如池水淨無垢，　　其中蓮花妙無染，　如月蝕已重光明，　　亦如皎日出雲翳，　無垢功德遍莊嚴，　　滌除煩惱光明現。」",
    "T08n0261_001:0868b17_0": "佛告慈氏：「當知第一法寶即是摩訶般若解脫法身。",
    "T08n0261_001:0868b19_0": "「復次，慈氏！",
    "T08n0261_001:0868b19_1": "應知第二法寶者，謂即戒、定、智慧諸妙功德，所謂三十七菩提分法：謂四念住、四正斷、四神足、五根、五力、七覺分、八聖道。",
    "T08n0261_001:0868b21_2": "此三十七法與前清淨法寶而為方便。",
    "T08n0261_001:0868b22_3": "云何方便？",
    "T08n0261_001:0868b23_4": "以修此法而能證彼清淨法身。",
    "T08n0261_001:0868b23_5": "當知此即第二法寶。",
    "T08n0261_001:0868b25_0": "「復次，慈氏！",
    "T08n0261_001:0868b25_1": "云何名為第三法寶？",
    "T08n0261_001:0868b25_2": "所謂過去無量殑伽沙諸佛世尊所說正法，我今亦當作如是說，所謂八萬四千諸妙法蘊，調伏純熟有緣眾生，而令阿難陀等諸大弟子，一聞於耳皆悉憶持，攝為五分：一素呾纜、二毘奈耶、三阿毘達磨、四般若波羅蜜多、五陀羅尼門。",
    "T08n0261_001:0868c02_0": "此五種藏教化有情，隨所應度而為說之。",
    "T08n0261_001:0868c02_1": "若彼有情樂處山林，常居閑寂修靜慮者，而為彼說素呾纜藏。",
    "T08n0261_001:0868c04_2": "若彼有情樂習威儀護持正法，一味和合令得久住，而為彼說毘奈耶藏。",
    "T08n0261_001:0868c06_0": "若彼有情樂說正法分別性相，循環研覈究竟甚深，而為彼說阿毘達磨藏。",
    "T08n0261_001:0868c07_1": "若彼有情樂習大乘真實智慧，離於我法執著分別，而為彼說般若波羅蜜多藏。",
    "T08n0261_001:0868c09_2": "若彼有情不能受持契經調伏對法般若，或復有情造諸惡業——四重、八重、五無間罪、謗方等經、一闡提等種種重罪——使得銷滅速疾解脫頓悟涅槃，而為彼說諸陀羅尼藏。",
    "T08n0261_001:0868c13_3": "此五法藏，譬如乳、酪、生酥、熟酥、及妙醍醐——契經如乳，調伏如酪，對法教者如彼生酥，大乘般若猶如熟酥，總持門者譬如醍醐——醍醐之味，乳、酪、酥中微妙第一，能除諸病，令諸有情身心安樂。",
    "T08n0261_001:0868c17_4": "總持門者，契經等中最為第一，能除重罪，令諸眾生解脫生死，速證涅槃安樂法身。",
    "T08n0261_001:0868c20_0": "「復次，慈氏！",
    "T08n0261_001:0868c20_1": "我滅度後，令阿難陀受持所說素呾纜藏，其鄔波離受持所說毘奈耶藏，迦多衍那受持所說阿毘達磨藏，曼殊室利菩薩受持所說大乘般若波羅蜜多，其金剛手菩薩受持所說甚深微妙諸總持門。",
    "T08n0261_001:0868c24_2": "如是教門，能除有情生死煩惱長夜黑闇，速能出離證解脫果。",
    "T08n0261_001:0868c26_3": "譬如明燈能除暗暝使得見道，佛亦如是，然智慧炬能照有情十不善闇使見善道。",
    "T08n0261_001:0868c28_4": "設彼有情慳悋財寶，聞此法已便能惠施一切貧窮；若有惡業眾生，聞此法已捨惡修善；若瞋恚者便能忍辱；懈惰有情聞已精進；散亂眾生聞已寂靜；愚癡有情聞是法已便發智慧，得智慧已悉能迴心修種種善；又諸有情聞此法已，閉惡趣門開涅槃路，猶如甘露證解脫果。",
    "T08n0261_001:0869a05_5": "當知此即第三法寶。",
    "T08n0261_001:0869a05_6": "是三法寶，一切眾生應當歸依無為法寶，一切法中最尊最勝莫過無為。",
    "T08n0261_001:0869a07_7": "何以故？",
    "T08n0261_001:0869a07_8": "以於生死大苦海中能為船筏，能作有情甘露良藥，又是殑伽沙等諸佛菩薩三無數劫六度萬行所證之果。",
    "T08n0261_001:0869a10_9": "如是妙法功德圓滿，以是歸依無為法寶。",
    "T08n0261_001:0869a11_0": "若有眾生受持經者當發是願：『願我歸依如是法寶。』",
    "T08n0261_001:0869a12_1": "歸是法已，願令五道一切眾生，亦發是願：『我今歸依。』",
    "T08n0261_001:0869a13_2": "亦令有情安住於此功德法中，引至涅槃真實寶所。",
    "T08n0261_001:0869a14_3": "慈氏！",
    "T08n0261_001:0869a14_4": "當知此即名為第三法寶。",
    "T08n0261_001:0869a16_0": "「復次，慈氏！",
    "T08n0261_001:0869a16_1": "云何名為真實僧寶？",
    "T08n0261_001:0869a16_2": "言僧寶者亦有三種：一者第一義僧：所謂諸佛聖僧如法而住：不可覩見、不可捉持、不可破壞、無能燒害、不可思議一切眾生良祐福田。",
    "T08n0261_001:0869a19_3": "雖為福田，無所受取，諸功德法常不變易。",
    "T08n0261_001:0869a20_4": "如是名為第一義僧。",
    "T08n0261_001:0869a22_0": "「第二聖僧者，謂須陀洹向、須陀洹果，斯陀含向、斯陀含果，阿那含向、阿那含果，阿羅漢向、阿羅漢果，辟支佛向、辟支佛果，八大人覺三賢十聖。",
    "T08n0261_001:0869a25_1": "如是名為第二僧寶。",
    "T08n0261_001:0869a26_0": "「第三福田僧者，所謂苾芻、苾芻尼等。",
    "T08n0261_001:0869a26_1": "受持禁戒多聞智慧，猶天意樹能蔭眾生。",
    "T08n0261_001:0869a27_2": "又如曠野磧中渴乏須水，遇天甘雨霈然洪霔應時充足。",
    "T08n0261_001:0869a29_3": "又如大海，一切眾寶皆出其中。",
    "T08n0261_001:0869a29_4": "福田僧寶亦復如是，能與有情安隱快樂。",
    "T08n0261_001:0869b01_5": "又此僧寶清淨無染，能滅眾生貪瞋癡闇，如十五日夜滿月光明，一切有情無不瞻仰；亦如摩尼寶珠，能滿有情一切善願。",
    "T08n0261_001:0869b04_6": "如是名為第三僧寶。",
    "T08n0261_001:0869b04_7": "「是三僧寶，一切有情云何歸依？",
    "T08n0261_001:0869b05_8": "應作是說：『當令歸依第一義諦無為僧寶。",
    "T08n0261_001:0869b06_9": "所以者何？",
    "T08n0261_001:0869b06_10": "以是無為常住僧故，而此僧寶無漏無為不變不異自證之法，歸依如是無漏僧寶，能滅有情一切苦故。",
    "T08n0261_001:0869b09_11": "復願有情，當獲如是無漏功德，得此法已，演三乘法度脫有情。",
    "T08n0261_001:0869b10_12": "我所歸依佛法僧寶，不為怖畏三惡道苦，亦不願樂生於人天，誓救有情出生死苦。",
    "T08n0261_001:0869b12_13": "是則名為歸依僧寶。』",
    "T08n0261_001:0869b13_0": "「復次，慈氏！",
    "T08n0261_001:0869b13_1": "若有眾生歸依三寶，應發是心：『我今此身已生人趣，得離八難，難得能得，以善方便，當習一切勝妙之法。",
    "T08n0261_001:0869b15_2": "若我違於如是上願，不求善法則為自欺。",
    "T08n0261_001:0869b16_3": "亦如有人乘船入海，至於寶所空手而歸。",
    "T08n0261_001:0869b17_4": "如是歸依佛法僧寶脫苦方便，若不歸依後悔何及。』",
    "T08n0261_001:0869b18_5": "既知是已，當須勉勵精懃修習速願成就。",
    "T08n0261_001:0869b19_6": "善法既成，過去罪愆應當懺悔使令除滅。",
    "T08n0261_001:0869b20_7": "復作是說：『我從無始生死已來，身口意業所作眾罪無量無邊，皆從虛妄顛倒心起，而於父母、和上、師長、佛法僧寶尊重之境，所作諸罪，今皆懺悔。",
    "T08n0261_001:0869b23_8": "復為二事造作諸罪，極重惡業如妙高山。",
    "T08n0261_001:0869b24_9": "云何為二？",
    "T08n0261_001:0869b25_0": "一者親愛，二者怨嫌。",
    "T08n0261_001:0869b25_1": "若於生死急難之中，而彼二類怨親有情，而於我身不能利益，應作如是遍觀察之，彼與我身悉歸磨滅，而我云何乃作斯罪。",
    "T08n0261_001:0869b28_2": "又於十方世界一切有情造諸善業，及學無學獨覺、聲聞，佛及弟子一切賢聖，我皆隨喜。",
    "T08n0261_001:0869c01_3": "復次於無始際生死輪轉，受五趣身，無量怨親於我未曾獲得毫釐利益之事，現在未來亦不可得，我於無始為彼怨親，所作諸罪我願自受，誓不擾他一切眾生。",
    "T08n0261_001:0869c04_4": "若我重患之時求親愛人，慈心瞻省扶侍我身，摩抆沐浴供給飲食，病瘦醫藥種種相資，雖則如斯，而於我身病苦之中無相代者，況於未來而能救我生死大苦。",
    "T08n0261_001:0869c08_5": "而我此身於現世中無依無怙，何況未來。",
    "T08n0261_001:0869c09_6": "我身既然，有情亦爾，自我及他皆無恃怙，是故歸依真實三寶。",
    "T08n0261_001:0869c10_7": "何以故？",
    "T08n0261_001:0869c11_8": "以常住故。",
    "T08n0261_001:0869c11_9": "譬如有智之人於險難中，求有力者以為救護。",
    "T08n0261_001:0869c12_10": "眾生亦爾，生死險難，歸依三寶以為其主，方能越渡生死大河。",
    "T08n0261_001:0869c13_11": "我若得已亦為其主，覆護一切苦難眾生。』",
    "T08n0261_001:0869c14_12": "能發如是大誓願者，得大信心，而於佛前長跪合掌偏露右肩，作是歸依佛法僧寶。",
    "T08n0261_001:0869c16_13": "譬如世間貧賤之人，一切有情見皆輕蔑策役驅使，種種呵罵陵辱其身。",
    "T08n0261_001:0869c18_14": "既被輕賤，遂求尊貴有力之人以為其主，便能免離種種欺辱。",
    "T08n0261_001:0869c19_15": "有情亦爾，或生惡趣及在人中，恒被諸苦逼迫其身，為求免離歸依三寶，如是諸苦悉得解脫。",
    "T08n0261_001:0869c21_16": "歸依三寶已，復發是願：『願我救護一切眾生，渡生死海到涅槃岸，如大商主導諸商人。",
    "T08n0261_001:0869c23_17": "度大曠野沙磧險路至無畏處，三寶導師亦復如是，導引有情度空曠處生死長夜，至大涅槃得無所畏。』",
    "T08n0261_001:0869c26_18": "慈氏！",
    "T08n0261_001:0869c26_19": "當知發心修行大乘行者，應作如是歸依三寶。」",
    "T08n0261_001:0869c28_0": "大乘理趣六波羅蜜多經卷第一"
}