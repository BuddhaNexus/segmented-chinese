{
    "T01n0097_001:0919b22_0": "廣義法門經一卷(出中阿含經一品)陳天竺三藏真諦譯如是我聞：一時，淨命舍利弗住舍衛國，祇陀樹林給孤獨園，與大比丘眾俱。",
    "T01n0097_001:0919b26_1": "是時，淨命舍利弗語：「諸比丘！」",
    "T01n0097_001:0919b27_2": "諸比丘言：「大德舍利弗！」",
    "T01n0097_001:0919b27_3": "舍利弗言：「長老！",
    "T01n0097_001:0919b28_4": "我今為長老說法，初善中善後善，義善語善，純一無雜，圓滿清淨。",
    "T01n0097_001:0919b29_5": "今為汝等顯示梵行，謂廣義法門。",
    "T01n0097_001:0919c01_6": "是故汝等今當諦聽，一心恭敬，善思念之。",
    "T01n0097_001:0919c02_7": "此廣義法門，長老！",
    "T01n0097_001:0919c02_8": "有十二種，離難隨順道時，能起方便，為證得聖法。",
    "T01n0097_001:0919c04_0": "何等十二？",
    "T01n0097_001:0919c04_1": "一自勝得，二他勝得，三生人道，四生聖地，五性得利根，六得成正見，七善作資業，八善處生信，九值佛出世，十佛正轉法輪，十一正法在世未滅，十二依佛教。",
    "T01n0097_001:0919c07_2": "於正法中，如理修行。",
    "T01n0097_001:0919c08_3": "長老！",
    "T01n0097_001:0919c08_4": "是十二種，離難隨順道時，能起方便，為證得聖法。",
    "T01n0097_001:0919c09_5": "長老！",
    "T01n0097_001:0919c09_6": "能說比丘，若欲為他說於正法，與法及義相應，此語應說，謂恭敬次第相攝相應，生他歡喜及以欲樂，滿足正勤，不損惱他，所說如理相應無雜，隨順聽眾，此言應說。",
    "T01n0097_001:0919c13_7": "有慈悲心，有利益心，有隨樂心，不著利養，恭敬讚歎，若正說法陰時，不得自讚自高，不得毀呰他人。",
    "T01n0097_001:0919c15_8": "「長老！",
    "T01n0097_001:0919c15_9": "若人欲聽正法，具十六相，乃可聽受。",
    "T01n0097_001:0919c16_10": "何等十六？",
    "T01n0097_001:0919c16_11": "一隨時聽，二恭敬，三欲樂，四無執著，五如聞隨行，六不為破難，七於法起尊重心，八於說者起尊重心，九不輕撥正法，十不輕撥說者，十一不輕己身，十二一心不散，十三欲求解心，十四一心諦聽，十五依理正思，十六憶持前後，而聽正法。",
    "T01n0097_001:0919c22_12": "佛聖弟子，若能如此，恭敬諦聽，信根生長，於正法中，心得澄淨；以此為先，則於涅槃，生歡喜心，及求得心；以此為先，則於涅槃，生喜樂心，離於愛著；以此為先，則於涅槃，滅除惑障，得一定心；以此為先，則於涅槃，捨離疑惑，生正直見；以此為先，則於涅槃，起迴向心，為修觀行，為熾然修，為應隨道法，為滅助道障法，為得安住心，為得第一義；以此為先，於一切行法寂滅，證得真空，愛滅離欲，於無生涅槃，得入成住信樂之心；以此為先，則於涅槃及陰無常，得入成住信樂之心；以此為先，則於涅槃及四聖諦，法眼清淨，為生慧眼；以此為先，則於涅槃，而得解脫；以此為先，則於涅槃解脫知見，皆得圓滿。",
    "T01n0097_001:0920a07_13": "長老！",
    "T01n0097_001:0920a07_14": "由能如此如理一心，諦聽正法，諸聖弟子，則不損惱；能說法者，已能了別正說言味，即是依法供養大師，證得己利及以涅槃。",
    "T01n0097_001:0920a10_15": "「是聽法人，有十種法生起，能成熟般若。",
    "T01n0097_001:0920a11_16": "何等為十？",
    "T01n0097_001:0920a11_17": "一親近善友，二能淨持戒，三心欲求解，四樂受善教，五樂供養說者，六依時難問，七諦聽正法，八恒修正法，九於可厭惡，恒生厭心，十已起厭心如理能起四種正勤。",
    "T01n0097_001:0920a15_0": "何等名為依理正勤？",
    "T01n0097_001:0920a15_1": "謂於善法，心無懈怠，恒練治心，淨諸惡法。",
    "T01n0097_001:0920a16_2": "若心未得定，令得自在，若心未通達，令得了達，如此則名依理正勤。",
    "T01n0097_001:0920a17_3": "「長老！",
    "T01n0097_001:0920a18_4": "若聖弟子，自如此依於道理而起正勤，有十種相應法修行。",
    "T01n0097_001:0920a19_5": "何等為十？",
    "T01n0097_001:0920a19_6": "一不淨想，二無常想，三於無常觀於苦想，四於苦法中觀無我想，五厭惡食想，六於一切世間無安樂想，七生光明想，八觀離欲想，九觀滅離想，十觀死想。",
    "T01n0097_001:0920a23_0": "「長老！",
    "T01n0097_001:0920a23_1": "有十四法，能違能障此不淨想。",
    "T01n0097_001:0920a23_2": "何等十四？",
    "T01n0097_001:0920a24_3": "一共女人一處住，二失念心觀視女人，三恒起放逸，四生重欲心，五數習淨想，六不數習不淨想，七恒共作務人聚集而住，八隨彼所行，九不樂聽正法，十不問正法，十一不能守護六種根門，十二食不節量，十三獨住空處不得安心，十四不能如實觀察。",
    "T01n0097_001:0920a29_4": "「二無常想者，謂愛著行法為障。",
    "T01n0097_001:0920b01_5": "「三於無常苦想者，有六法為障。",
    "T01n0097_001:0920b01_6": "何等為六？",
    "T01n0097_001:0920b02_7": "一懈怠，二懶惰，三恒樂住息，四放逸，五不能隨行，六不能如實觀察。",
    "T01n0097_001:0920b03_8": "「四於苦無我想者，我見為障。",
    "T01n0097_001:0920b04_9": "「五厭惡食想者，貪味為障。",
    "T01n0097_001:0920b04_10": "「六於一切世間無安樂想者，於世間希愛欲為障。",
    "T01n0097_001:0920b06_11": "「七生光明想者，有十一法為障。",
    "T01n0097_001:0920b06_12": "何等十一？",
    "T01n0097_001:0920b07_0": "一疑惑，二不能思量，三身麁重，四睡弱，五正精勤大過，六正精勤下劣，七心濁，八心驚，九生種種想，十多言說，十一於色起最極瞻視。",
    "T01n0097_001:0920b10_1": "「八觀離欲想者，有欲為障。",
    "T01n0097_001:0920b10_2": "「九觀滅離想者，隨法執相為障。",
    "T01n0097_001:0920b11_3": "「十觀死想者，愛壽為障。",
    "T01n0097_001:0920b11_4": "「如此等障，未曾伏滅，為滅此障，有三種法，最多恩德。",
    "T01n0097_001:0920b13_5": "何等為三？",
    "T01n0097_001:0920b13_6": "一樂修，二滅離，三多住前二。",
    "T01n0097_001:0920b14_7": "「長老！",
    "T01n0097_001:0920b14_8": "有十四法，於不淨觀，最多恩德：一不共女人一處住，二不失念心觀視女人，三恒不放逸，四不生重欲心，五數習不淨想，六不數習淨想，七不共作務人住，八不隨其所行，九樂聽正法，十樂聞正法，十一守護六根門，十二節量食，十三獨處心得安住，十四能如實觀察。",
    "T01n0097_001:0920b20_9": "「長老！",
    "T01n0097_001:0920b20_10": "一不淨想者，若事修習，則能滅除欲塵愛欲。",
    "T01n0097_001:0920b21_11": "二無常想者，若事修習，能滅一切行法愛著。",
    "T01n0097_001:0920b22_12": "三於無常觀苦想者，若事修習，能除懈怠及懶墮心。",
    "T01n0097_001:0920b23_13": "四於苦法中，觀無我想者，若事修習，能除我見。",
    "T01n0097_001:0920b24_14": "五厭惡食想者，若事修習，能滅貪味。",
    "T01n0097_001:0920b25_15": "六於一切世間無安樂想者，若事修習，能滅世間希有愛欲。",
    "T01n0097_001:0920b26_16": "七生光明想者，若事修習，則能生長智慧及見。",
    "T01n0097_001:0920b27_17": "八觀離欲想者，若事修習，能除有欲。",
    "T01n0097_001:0920b28_18": "九觀滅離想者，若事修習，能滅一切有為法攝。",
    "T01n0097_001:0920b29_19": "十觀死想者，若事修習，能除壽命貪愛。",
    "T01n0097_001:0920c01_20": "「長老！",
    "T01n0097_001:0920c01_21": "若聖弟子，如此如理正修正勤，有二十法，是勤修障。",
    "T01n0097_001:0920c02_22": "何等二十？",
    "T01n0097_001:0920c03_23": "一與不修觀人共住，二不樂聽聞，三不得隨順教，四自成聾瘂，五有多求欲，六多事，七不如法立資生，八捨荷負善法，九值八種難，十隨流散動，十一高慢，十二不受善教，十三失念，十四放逸，十五不住正土，十六不守根門，十七不節量食，十八初夜後夜不覺悟修行，十九獨住空處不得安心，二十不能如實觀察。",
    "T01n0097_001:0920c10_24": "「長老！",
    "T01n0097_001:0920c10_25": "如此二十種障，未曾伏滅此障，有十一法，於伏滅此障，有多恩德。",
    "T01n0097_001:0920c11_26": "何等十一？",
    "T01n0097_001:0920c12_27": "一信樂修行，二觀修功德，三能行難行，四能制伏自心，五心無退墮，六了達正法實相，七不輕己身，八樂聽無厭，九問難決疑，十獨處空閑心得安住，十一能如實觀察。",
    "T01n0097_001:0920c15_28": "「長老！",
    "T01n0097_001:0920c16_29": "諸聖弟子，若能如此修習正勤，有二十法，最多恩德。",
    "T01n0097_001:0920c17_30": "何等二十？",
    "T01n0097_001:0920c17_31": "一與修觀人共住，二樂聽聞正法，三得隨順教，四自不聾瘂，五無多求欲，六無多事，七如法立資生，八不捨荷負善法，九不遭八難，十不隨流散動，十一心無高憍，十二能受善教，十三不失正念，十四心無放逸，十五住在正土，十六能守護根門，十七能節量食，十八初夜後夜恒覺悟修行，十九獨處空閑心得安住，二十如實觀察。",
    "T01n0097_001:0920c25_0": "「長老！",
    "T01n0097_001:0920c25_1": "有二十二處，出家之人，應數數觀察。",
    "T01n0097_001:0920c25_2": "何等二十二？",
    "T01n0097_001:0920c26_3": "一自念我今色形醜陋，已捨在家可愛等相，此第一事，出家之人，應數觀察；二自念我今已著壞好色衣；三自念我身裝飾異於世間；四自念我資生繫屬四輩；五自念我今依他恒時應須求覔資生，謂衣服飲食臥具治病藥具；六自念我今盡形壽，於人間欲塵已受禁制；七自念我今盡形壽，於人間遊戲喜樂等事，永受遮制；八自念我今依戒，為當呵責自身為當得不；九自念我同行善友，為當於法然中不呵責我耶；十自念我今將持此身，為當得不被傷害不；十一自念我今受用國土飲食，得不空果不；十二自念我今獨處空閑，得安心住不；十三自念我今何所得，此日夜得過度；十四自念我今於一切行寂滅處，證得空處及愛滅處，離欲滅無生涅槃，得入成住信樂之心；十五自念我今於陰無常相陰無所有相，於陰虛相，於陰無實相，於陰壞相，得入成住信樂之心；十六自念我今於四沙門果中，為當已證得隨一沙門果，由此證得，臨命終時，聰明同行善友來責問時，我以無疑畏心，生喜樂心，應當記自所得，若自記時為如理不；十七自念我今未離生法，於未來世未度，隨處託生；十八自念我今未離老相；十九自念我今未離病災；二十自念我今未離死災，未度死法；二十一自念我今與一切所愛念樂惜別離各處，不相應不相聚、不相知，決定應有；二十二自念我今屬業，受業控制，由業為因，以業為依，我所作業若善若惡，隨自有業決定受報。",
    "T01n0097_001:0921a25_4": "如此等處，出家之人，應數數觀察。",
    "T01n0097_001:0921a26_5": "若出家人，數數觀察二十二處，於沙門名，則得圓滿。",
    "T01n0097_001:0921a27_6": "若沙門名，得圓滿已，於七種相，則得圓滿。",
    "T01n0097_001:0921a28_7": "何等為七？",
    "T01n0097_001:0921a28_8": "一恒修不息相，二得恒教他，不疲厭相，三得無貪著相，四得無瞋恚相，五得正念相，六得無增上慢相，七得一切資生。",
    "T01n0097_001:0921b02_9": "為成就此故能得定，如此七相，皆得圓滿。",
    "T01n0097_001:0921b03_10": "「長老！",
    "T01n0097_001:0921b03_11": "此心意識，長時於色遊戲，聲香味觸，亦復如是。",
    "T01n0097_001:0921b04_12": "色聲香味觸之所生長如此之心，由不正思惟，於甘露界，不可安立。",
    "T01n0097_001:0921b06_13": "「長老！",
    "T01n0097_001:0921b06_14": "有二十相，凡夫之人，以此諸相，數數應須怖厭自心。",
    "T01n0097_001:0921b07_15": "何等二十？",
    "T01n0097_001:0921b07_16": "一我今空虛，無有勝德；二我今應當死，無制伏死；三我今當墮最底下；四我今應行有怖難方；五我今不識無怖畏方；六我今不了光等直路；七我今不得離散定心；八我當來受生苦不可忍；九善緣聚集，不可恒得；十能殺害者，恒隨逐我；十一六道對我，無有遮蔽；十二我今未得解脫四趣；十三我今未離無量見類；十四我今未作堤塘，為遮未來無間業流；十五我今未作，無始生死相續後際；十六若不故心造諸善業，終不成作；十七無有他人為他造業；十八若不造作則無安吉；十九若已作業此業無不必有果報；二十我今無知無明所覆，必有死災。",
    "T01n0097_001:0921b20_17": "以是義故，凡夫之人，以此諸相，數數應須厭怖自心。",
    "T01n0097_001:0921b21_18": "「若凡夫人，以此二十相，厭惡怖畏，遮制自心，復於二十種法，速得依住。",
    "T01n0097_001:0921b23_19": "何等二十？",
    "T01n0097_001:0921b23_20": "一正思修心相心疾得住，二思心次第相，三思一心住相，四入三摩提相，五出三摩提相，六得抑下心相，七得拔起心相，八得捨置心相，九得遠離不應行處，十得正事行處，十一正受正教，十二多習厭惡相，十三多習喜樂相，十四能得法門勝智，十五正依止師尊，十六正修善行心疾得住，十七正修阿那波那念，十八正修不淨觀，十九正修四念處，二十正修四聖諦觀，於此實相中心疾依住。",
    "T01n0097_001:0921c03_21": "「長老！",
    "T01n0097_001:0921c03_22": "諸聖弟子，若能如理修習正勤，復應知有十一種障礙法為難。",
    "T01n0097_001:0921c04_23": "何等十一？",
    "T01n0097_001:0921c05_24": "一數數集眾，二愛重飲食，三恒喜起造作，四恒喜言說，五恒喜眠臥，六恒喜雜話，七恒喜不獨離，八愛惜己身，九心恒散動，十心恒放逸不樂修行，十一住非土處。",
    "T01n0097_001:0921c09_25": "「長老！",
    "T01n0097_001:0921c09_26": "此十一種，名障礙法，未曾伏滅，為滅除故，有十勝智，決應修學。",
    "T01n0097_001:0921c10_27": "何等為十？",
    "T01n0097_001:0921c10_28": "一三摩提勝智，二住定勝智，三出定勝智，四抑下勝智，五拔起勝智，六捨置勝智，七善進勝智，八善退勝智，九方便勝智，十引攝勝智。",
    "T01n0097_001:0921c13_29": "「長老！",
    "T01n0097_001:0921c14_0": "諸聖弟子，若能得此十種勝智，復有十三喜樂依止法，依內生起。",
    "T01n0097_001:0921c15_1": "何等十三？",
    "T01n0097_001:0921c15_2": "一若有信心人，正思大師，爾時喜樂，即依內起，是名第一有信心人喜樂依止；二正思正法，三正思惟僧，四正思惟自他清淨戒，五正思惟自他捨施善法，六正思惟自他修道所證得法，爾時依內，即生喜樂；七應作是念，世尊為我滅眾苦法，依此正念，爾時依內，即生喜樂；八應作是念，世尊為我，生長眾多安樂利益法；九應作是念，世尊為我，遮制斷隔無量有礙惡法；十復作是念，世尊為我，生長無量助道善法；有信心人，由此四念，爾時於即生喜樂。",
    "T01n0097_001:0921c25_3": "「長老！",
    "T01n0097_001:0921c26_4": "諸聖弟子，若能數得十三喜樂，依止四法，復有五法，至修圓滿。",
    "T01n0097_001:0921c27_5": "何等為依止四法？",
    "T01n0097_001:0921c27_6": "一信樂，二精進，三獨處空閑心得安住，四於修及滅心無厭極。",
    "T01n0097_001:0921c29_7": "何等五法至修圓滿？",
    "T01n0097_001:0921c29_8": "一心安，二心喜，二心猗，四心樂，五心定。",
    "T01n0097_001:0922a01_9": "長老！",
    "T01n0097_001:0922a01_10": "如此五法生長圓滿故，復有八刺，即離滅壞。",
    "T01n0097_001:0922a02_11": "何等為八？",
    "T01n0097_001:0922a03_12": "一欲刺，二瞋刺，三癡刺，四慢刺，五愛刺，六見刺，七無明刺，八疑刺。",
    "T01n0097_001:0922a04_13": "由此八刺，離滅壞故，諸聖弟子，則得十種無學聖法。",
    "T01n0097_001:0922a05_14": "何等為十？",
    "T01n0097_001:0922a06_15": "一無學正見，二無學正覺，三無學正言，四無學正業，五無學正命，六無學正精進，七無學正念，八無學正定，九無學正解脫，十無學正解脫知見。",
    "T01n0097_001:0922a09_16": "長老！",
    "T01n0097_001:0922a09_17": "諸聖弟子，由能證得十無學法，恒得相應，無有退失。",
    "T01n0097_001:0922a10_18": "是聖弟子，五分所離，六分應相，一法守護，得四依止，捨一諦偏執，出過尋覓，無濁思惟，寂靜身行，善解脫心，善解脫慧，獨住清淨，所作已辦，如此則說名勝丈夫。",
    "T01n0097_001:0922a14_19": "「長老！",
    "T01n0097_001:0922a14_20": "是最後心意識，非色聲等所資生長，緣無所有，是時託後受生，悉皆永斷，是名苦永後際。",
    "T01n0097_001:0922a16_21": "由此說義故，所以說名廣義法門。",
    "T01n0097_001:0922a17_22": "「長老！",
    "T01n0097_001:0922a17_23": "我已為汝等說法，謂初善中善後善，義善語善，純一無雜，圓滿清淨。",
    "T01n0097_001:0922a18_24": "已為汝等，顯示梵行，所謂廣義法門，我先許說。",
    "T01n0097_001:0922a19_25": "如此等言，即今已說。」",
    "T01n0097_001:0922a20_26": "時淨命舍利弗，說此經已。",
    "T01n0097_001:0922a20_27": "時，聰慧同行，無量徒眾，未證真義今得證，未得沙門道果，今皆已得，歡喜踊躍，信受奉行。",
    "T01n0097_001:0922a22_28": "大德舍利弗，如此正說。",
    "T01n0097_001:0922a24_0": "廣義法門經一卷",
    "T01n0097_001:0922a25_0": "此經出《中阿含》一品。",
    "T01n0097_001:0922a26_0": "陳天嘉四年歲次癸未十一月十日，於廣州制旨寺，請真諦三藏闍梨為譯。"
}