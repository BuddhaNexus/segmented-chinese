{
    "T17n0815_003:0795b20_0": "佛昇忉利天為母說法經卷下",
    "T17n0815_003:0795b22_0": "西晉月氏三藏竺法護譯",
    "T17n0815_003:0795b23_0": "於是賢者大目揵連，咸請勸發於無央數億百千姟諸天子眾、欲行天人、色行天人，各各疾取華香、擣香、雜香、繒幡，各往詣佛供養世尊，前禮足下却住一面。",
    "T17n0815_003:0795b26_1": "時，目揵連還詣大聖，稽首于地遷住佛前。",
    "T17n0815_003:0795b27_2": "佛告目連：「汝聽如來所現神足正覺變化，有經名曰如來感動威變，善思念之。」",
    "T17n0815_003:0795b29_3": "目連應曰：「受教而聽。」",
    "T17n0815_003:0795b29_4": "佛告目連：「斯三千大千世界，百億日月、百億四大海、百億須彌山王、百億四天下，是則名曰三千大千世界一佛國土。",
    "T17n0815_003:0795c03_5": "於意云何？",
    "T17n0815_003:0795c03_6": "佛為獨在一閻浮提成正覺乎！",
    "T17n0815_003:0795c04_7": "莫作斯觀。",
    "T17n0815_003:0795c04_8": "所以者何？",
    "T17n0815_003:0795c04_9": "吾普悉遍諸四方面佛之世界，順如所應，為眾生類講說經法。",
    "T17n0815_003:0795c06_10": "或以成佛；或復自現從在胞胎；或復示現在兜術天；或復現身已，滅度矣。」",
    "T17n0815_003:0795c08_0": "佛告目連：「於此三千大千世界，在于東方去此萬二千四大天下四大之域，則有世界名曰無垢。",
    "T17n0815_003:0795c10_1": "其佛號曰離垢意如來、至真、等正覺，現在說法。",
    "T17n0815_003:0795c11_2": "斯四大域佛之世界，所與眾生婬、怒、癡薄，易可開化。",
    "T17n0815_003:0795c12_3": "少菩薩學及辟支佛乘，多諸聲聞。",
    "T17n0815_003:0795c13_4": "「又目揵連！",
    "T17n0815_003:0795c13_5": "離垢意如來，一一集會說經法時，導九十九億諸聲聞等，其土所化不別四證如此國土，不說須陀洹、斯陀含、阿那含。",
    "T17n0815_003:0795c16_6": "其彼世界一坐聽經，證六神通至八脫門。",
    "T17n0815_003:0795c17_7": "逮獲神足踊在虛空四丈九尺，身中出火還耶維已而般泥洹，忽即[火*霍]滅無有烟炭。",
    "T17n0815_003:0795c18_8": "其土如來常說經法未曾休廢，救濟群生亦無懈息，諸聲聞等日日滅度。",
    "T17n0815_003:0795c20_9": "亦不販賣估作治產，欲得飲食從意應至，不傳口教。",
    "T17n0815_003:0795c21_10": "衣食、屋宅悉為化生，如忉利天皆自然生，不由胞胎。",
    "T17n0815_003:0795c22_11": "紫金為地。",
    "T17n0815_003:0795c23_12": "離垢意如來壽五百歲，其土人民亦復如是，亦有中夭。",
    "T17n0815_003:0795c24_13": "目連！",
    "T17n0815_003:0795c24_14": "欲知彼界如來講說法者，豈異人乎！",
    "T17n0815_003:0795c25_15": "勿造斯觀。",
    "T17n0815_003:0795c25_16": "所以者何？",
    "T17n0815_003:0795c25_17": "則吾身是也！",
    "T17n0815_003:0795c26_18": "佛之神足威變所為，則非一切聲聞、緣覺之所能及也。」",
    "T17n0815_003:0795c28_0": "佛告目連：「於斯三千大千世界南方，去此十八四大域，其四大域名曰寶成，而以三寶——金、銀、琉璃——為地、為樹。",
    "T17n0815_003:0796a01_1": "有佛號曰寶體品如來、至真、等正覺，現在說法。",
    "T17n0815_003:0796a02_2": "但演宣示緣覺之法，少聲聞乘，諸菩薩學亦復薄尠，及緣覺乘。",
    "T17n0815_003:0796a03_3": "若使彼國土忽終沒者，則生他方空佛境界成緣覺道。",
    "T17n0815_003:0796a05_4": "於目連心所憶云何？",
    "T17n0815_003:0796a05_5": "寶體品如來講說經者，豈異人乎！",
    "T17n0815_003:0796a06_6": "莫造斯觀。",
    "T17n0815_003:0796a06_7": "所以者何？",
    "T17n0815_003:0796a06_8": "則吾身是。",
    "T17n0815_003:0796a07_9": "如來於彼現威神變講說經法，則非一切聲聞、緣覺之所及知也。」",
    "T17n0815_003:0796a09_0": "佛告目連：「於斯三千大千世界西方，去此二十二四大域，其四域界名寶錦。",
    "T17n0815_003:0796a10_1": "悉以七寶，金、銀、琉璃、水精、珊瑚、琥珀、車璩、瑪瑙合成土地，其境樹木眾寶化成，經行棚閣、欄楯、苑囿皆以七寶。",
    "T17n0815_003:0796a13_2": "其浴池中滿八味水清澄且美。",
    "T17n0815_003:0796a13_3": "猶如兜術天上諸天宮殿飲食、被服，彼界人民亦復如是等無差特。",
    "T17n0815_003:0796a15_4": "又其土地無女人名，亦復不從女人生矣。",
    "T17n0815_003:0796a16_5": "人民之類不興穢濁，化生蓮華結加趺坐。",
    "T17n0815_003:0796a17_6": "其土眾生無婬、怒、癡，無貪欲想、無瞋恚想、無危害想亦無胞胎。",
    "T17n0815_003:0796a18_7": "彼佛號曰寶成如來、至真、等正覺，現在說法。",
    "T17n0815_003:0796a19_8": "其佛所說不講異義，但演菩薩法典之藏，總持金剛分別三場，奉修六度無極之行。",
    "T17n0815_003:0796a21_9": "彼無央數不可思議眾生之類，皆發無上正真道意。",
    "T17n0815_003:0796a22_10": "不可計人得不起法忍；授無量人無上正真道慧。",
    "T17n0815_003:0796a23_11": "其界無有二乘之名，聲聞、緣覺之言行，純有大乘，無諸情欲，一切鮮潔而無穢濁諸菩薩眾充滿世界。",
    "T17n0815_003:0796a26_12": "其佛壽命八萬四千載。",
    "T17n0815_003:0796a26_13": "世人終後不趣地獄、餓鬼、畜生，不墮八難。",
    "T17n0815_003:0796a27_14": "斯諸菩薩若遷神命，即便往生清淨佛土現在佛所。",
    "T17n0815_003:0796a28_15": "天、龍、鬼神、阿須輪、揵陀羅、迦留羅、真陀羅、摩睺勒，心皆同一志一切智諸通之慧，不樂異義唯樂佛法。",
    "T17n0815_003:0796b02_16": "天龍鬼神形體被服，舉動進止不可分別，唯名異耳。",
    "T17n0815_003:0796b03_17": "天龍鬼神及世人民，皆同一源無有異流。",
    "T17n0815_003:0796b04_18": "於目連心意之云何？",
    "T17n0815_003:0796b04_19": "寶成如來豈異人乎！",
    "T17n0815_003:0796b05_20": "於彼境界講說經道，開發教化一切群黎。",
    "T17n0815_003:0796b06_21": "勿造斯觀也。",
    "T17n0815_003:0796b06_22": "所以者何？",
    "T17n0815_003:0796b06_23": "則吾身是。",
    "T17n0815_003:0796b06_24": "斯即如來神足變化，則非聲聞、緣覺之所及知也。」",
    "T17n0815_003:0796b08_25": "佛告目連：「於此三千大千世界北方去，是計三十六四大諸域，其四大域名無恐懼，黃金、白銀交成其界。",
    "T17n0815_003:0796b10_26": "彼土無有地獄、餓鬼、畜生之患難也，亦無八處之恐懼也。",
    "T17n0815_003:0796b11_27": "人民所行無犯禁戒及與邪見，志性禮節調順，無卒暴者，亦無外道眾、邪異學之名聲也。",
    "T17n0815_003:0796b13_28": "佛號無畏如來、至真、等正覺，現在說法。",
    "T17n0815_003:0796b14_29": "「其佛始往詣樹下時，須摩提等七十二姟諸魔往，欲與佛戰。",
    "T17n0815_003:0796b15_30": "又彼如來為菩薩時，行無放逸成諸通慧，魔便遮往。",
    "T17n0815_003:0796b17_31": "應時如來隨諸魔數化諸佛樹，變諸菩薩其數亦爾，各各別坐於佛樹下。",
    "T17n0815_003:0796b18_32": "時，諸魔怪未曾有：『何所為審菩薩身者？",
    "T17n0815_003:0796b19_33": "吾等當往，妨廢所興壞其道意。』",
    "T17n0815_003:0796b20_34": "諸化菩薩告眾魔曰：『一切諸法皆如幻化，於今仁者欲何所亂？",
    "T17n0815_003:0796b21_35": "假使卿等能分別了，發於無上正真之道，福德慶者；若復勸助，使發道意。",
    "T17n0815_003:0796b23_36": "遮發道意，又來壞亂之罪釁者。",
    "T17n0815_003:0796b24_37": "卿等未曾乃復懷害。』",
    "T17n0815_003:0796b24_38": "「諸魔又問：『發無上正真道意，及勸化人發大道者，其福云何？』",
    "T17n0815_003:0796b26_39": "菩薩答曰：『正使江河沙等，諸佛世界滿中七寶，以用布施發道意者，福德超彼。",
    "T17n0815_003:0796b27_40": "又復正使江河沙等，諸佛國土所有眾生，悉共供養一切施、安奉眾學者，恣其所欲。",
    "T17n0815_003:0796b29_41": "設復有人勸發道意，德超于彼。』",
    "T17n0815_003:0796c01_42": "「又復問曰：『假使有人亂壞道意，其罪如何？』",
    "T17n0815_003:0796c02_43": "諸菩薩曰：『設復有人普取眾生挑其瞳子，罪寧多不？』",
    "T17n0815_003:0796c03_44": "答曰：『甚多。』",
    "T17n0815_003:0796c03_45": "報曰：『壞道意者，罪過於彼。』",
    "T17n0815_003:0796c04_46": "時，無數億諸魔之眾，聞此言說覩大變化，皆發無上正真道意。",
    "T17n0815_003:0796c05_47": "皆以天華、天香、雜香、散華、燒香奉諸菩薩，鼓諸音樂百千之數。",
    "T17n0815_003:0796c07_48": "各歎頌曰：『願令聖眾疾得無上正真之道。』",
    "T17n0815_003:0796c08_49": "「時，彼菩薩成最正覺，尋有異天而舉聲曰：『斯諸魔眾皆脫惡趣，乃發道意。",
    "T17n0815_003:0796c09_50": "如來為施無恐懼義。』",
    "T17n0815_003:0796c10_51": "以是之故，如來名曰為無所畏。",
    "T17n0815_003:0796c10_52": "無所畏如來豈異人乎！",
    "T17n0815_003:0796c11_53": "莫造斯觀。",
    "T17n0815_003:0796c11_54": "所以者何？",
    "T17n0815_003:0796c11_55": "則吾身是也！」",
    "T17n0815_003:0796c12_56": "佛言：「目連！",
    "T17n0815_003:0796c12_57": "佛變斯名，于彼世界示現說法，是為如來威神之感，則非一切聲聞、緣覺之所能及。」",
    "T17n0815_003:0796c15_0": "佛告目連：「於此三千大千世界東南，去斯八萬四千諸四大域，其域名曰普錦綵色，佛號眾華如來、至真、等正覺，現在說法。",
    "T17n0815_003:0796c17_1": "彼四大域種種妙好，八品珍寶以成為地，交露寶幔。",
    "T17n0815_003:0796c18_2": "其地柔軟如上妙衣，以珍為草，自然四寸遍布于地；足蹈其上則便陷偃，舉足還復。",
    "T17n0815_003:0796c20_3": "其地平正猶若如掌。",
    "T17n0815_003:0796c21_4": "普錦世界有大城郭名曰上賢，人民熾盛安隱無患，米穀平賤快樂不倫，人民繁滋。",
    "T17n0815_003:0796c23_5": "其城東西長千二百八十里，南北廣六百四十里。",
    "T17n0815_003:0796c24_6": "上賢大城人民所居，眾多難計，復多於此安迦摩竭拘婁沙國。",
    "T17n0815_003:0796c25_7": "眾華如來常遊在於上賢大城，若一說法化三垓人得羅漢證；有三垓人至阿那含；有三垓人至斯陀含寂寞之行；有三垓人得道迹證；有三垓人化緣覺乘；又兩倍人皆發無上正真道意；有無數人皆殖眾德本。",
    "T17n0815_003:0797a01_8": "「彼四大域其境界中，而有一樹名蜜合成，常有華實其味甚美如百味饌。",
    "T17n0815_003:0797a03_9": "男子、女人若取華實當食之者，晝夜七日飽不飢渴，顏容姝好色中改變，精氣充滿、勢力強盛、形體輕便。",
    "T17n0815_003:0797a05_10": "食是已後亦不大行、亦不小便、無有涕唾。",
    "T17n0815_003:0797a06_11": "土不耕種賈販求利。",
    "T17n0815_003:0797a06_12": "服是華實自然安隱。",
    "T17n0815_003:0797a07_13": "亦無貧富，飲食、居宅等無差特。",
    "T17n0815_003:0797a08_14": "又彼如來諸聲聞等，六十四億百千諸姟諸菩薩眾復倍此數。",
    "T17n0815_003:0797a09_15": "而彼如來所遊觀園名曰普華，佛所食處。",
    "T17n0815_003:0797a10_16": "佛與聲聞、諸菩薩眾，適坐飯頃。",
    "T17n0815_003:0797a11_17": "尋時諸樹曲躬作禮，有此華實自然來入比丘鉢中。",
    "T17n0815_003:0797a12_18": "飯食已竟，有諸樹木復重作禮復住如故。」",
    "T17n0815_003:0797a13_19": "佛言：「目連！",
    "T17n0815_003:0797a13_20": "彼之世界功德巍巍乃如是矣。",
    "T17n0815_003:0797a14_21": "眾華如來則吾身是。",
    "T17n0815_003:0797a14_22": "今續現在，以此名號講說經義，則非一切聲聞、緣覺之所能知也。」",
    "T17n0815_003:0797a17_0": "佛告目連：「斯三千大千世界西南方，去此七大四域，有四方界名曰選擇。",
    "T17n0815_003:0797a18_1": "一一方域有八萬四千國，一一國有八萬四千王，一一王有八萬四千城。",
    "T17n0815_003:0797a20_2": "其州域大邦郡國縣邑、村落，人民之眾億百千垓具足備滿，斯一切王棄去非法。",
    "T17n0815_003:0797a22_3": "一一王者有八萬四千夫人婇女，一切婇女國中第一為真玉女。",
    "T17n0815_003:0797a23_4": "一一國王有五百子，或有千二百子者。",
    "T17n0815_003:0797a24_5": "一一諸王以正治國，不加鞭杖刀刃不設，各各教化不令而從。",
    "T17n0815_003:0797a25_6": "佛名釋寶光明如來、至真、等正覺，現在說法。",
    "T17n0815_003:0797a26_7": "「彼佛所遊厥四方域精舍，香座高四丈九尺，一一座床香氣流布。",
    "T17n0815_003:0797a28_8": "於四天下而雨天華，散於釋寶光明如來上，百千伎樂自然和鳴，天地忽然為大震動音聲如梵，積累功德不可稱計。",
    "T17n0815_003:0797b02_0": "百千之福為轉法輪，斷諸塵勞泥洹無垢，名曰將護。",
    "T17n0815_003:0797b03_1": "諸菩薩容如來說法為四大。",
    "T17n0815_003:0797b03_2": "八萬四千王住在宮中，及諸婇女，男女大小聞了道義，悉得遠塵離垢諸法，法眼生。",
    "T17n0815_003:0797b05_3": "諸王妻子、中宮眷屬悉發無上正真道意，皆同一音各自宣言：『志願出家。』",
    "T17n0815_003:0797b07_4": "如來勸讚，悉使一時同作沙門。",
    "T17n0815_003:0797b08_5": "若遊郡國縣邑、丘聚、村落，造行亦不種作，自然生粳米，諸天悉來供養之。",
    "T17n0815_003:0797b09_6": "「其佛第一講法，諸聲聞眾皆得立于須陀洹果，諸菩薩乘皆逮信忍。",
    "T17n0815_003:0797b11_7": "第二說法得斯陀含果，諸菩薩乘皆悉逮得柔順法忍。",
    "T17n0815_003:0797b12_8": "第三法會講說經典住阿那含，諸菩薩學獲致五通。",
    "T17n0815_003:0797b13_9": "第四說法立於羅漢，諸菩薩學得不起法忍。",
    "T17n0815_003:0797b14_10": "諸王中宮女子官屬，皆轉女身得為男子。",
    "T17n0815_003:0797b15_11": "斯諸如來悉授其決，皆當逮得無上正真之道。",
    "T17n0815_003:0797b16_12": "於意云何？",
    "T17n0815_003:0797b16_13": "彼界如來名釋寶光明，豈異人乎！",
    "T17n0815_003:0797b17_14": "莫造斯觀。",
    "T17n0815_003:0797b17_15": "所以者何？",
    "T17n0815_003:0797b18_16": "則吾身是也！",
    "T17n0815_003:0797b18_17": "以此名號于彼世界示現說法。",
    "T17n0815_003:0797b19_18": "如來變動，則非一切聲聞緣覺之所能知也。」",
    "T17n0815_003:0797b20_19": "佛告目連：「於是三千大千世界西北方，去此五十五四大方域，有四方域號名香土。",
    "T17n0815_003:0797b22_0": "以上妙好栴檀、雜香為閻浮提土地，有樹名曰普香。",
    "T17n0815_003:0797b23_1": "一一樹者香聞四十里，自然蓮華大如車輪，有無數葉香氣普流，極柔軟好絕細綵衣，色不可計，光燿煒煒生高二丈。",
    "T17n0815_003:0797b25_2": "一一蓮華其香之氣，遍四天下香周無量。",
    "T17n0815_003:0797b26_3": "香為重閣，香為經行。",
    "T17n0815_003:0797b27_4": "池生蓮華。",
    "T17n0815_003:0797b27_5": "無有郡縣國邑、丘聚村落，惟有高臺無央數千滿其境界。",
    "T17n0815_003:0797b28_6": "猶如第六無憍樂天，自然之物人民之安，飲食遊居等無差特。",
    "T17n0815_003:0797c01_7": "彼土如來說經法時，惟演清淨諸大人教，捨於聲聞、緣覺之事。",
    "T17n0815_003:0797c02_8": "神通菩薩周遍四方，不可思議諸菩薩眾，逮得法忍。",
    "T17n0815_003:0797c03_9": "「諸菩薩中有菩薩名曰變眾法王，志願高妙獲威成三，忍明神通辯才巍巍，供養、稽首、歸命無央數億百千諸佛。",
    "T17n0815_003:0797c06_10": "變眾法王菩薩大士勸請世尊演說經典，佛即聽之宣揚道義。",
    "T17n0815_003:0797c07_11": "即於佛前從座而興高四百里，因從毛孔悉放光明普照世界，自然化生微妙蓮華，其色像貌生無央數億百千葉，遍布境界積四丈九尺。",
    "T17n0815_003:0797c10_12": "諸天伎樂不鼓自鳴，出八部音法印之聲。",
    "T17n0815_003:0797c11_13": "一一法印總八十四億經典之訓，一一經典攝二萬二千香氣之敏言，從虛空中自然而建。",
    "T17n0815_003:0797c13_14": "九十六百千億人立不退轉，當成無上正真之道，皆逮得至不起法忍。",
    "T17n0815_003:0797c15_15": "諸菩薩眾如是比像周遍彼土。",
    "T17n0815_003:0797c16_16": "「其境人民無有盲聾亦無跛蹇，亦無惡色瑕穢之難，無貧匱者。",
    "T17n0815_003:0797c17_17": "斯眾菩薩三十二相莊嚴其身，無有異樂以法為樂，亦不食飲，服志禪定以為供養。",
    "T17n0815_003:0797c19_18": "彼無八處及與惡趣，假使壽終無有別趣，惟歸佛道。」",
    "T17n0815_003:0797c20_19": "佛言：「目連！",
    "T17n0815_003:0797c20_20": "於意云何？",
    "T17n0815_003:0797c21_21": "釋賢光明如來，則吾身是也！",
    "T17n0815_003:0797c21_22": "如來于彼變化感動，則非一切聲聞、緣覺之所能知也。」",
    "T17n0815_003:0797c23_0": "佛告目連：「於是三千大千世界東北方，去此四十二四方大域，有別大界名曰志危。",
    "T17n0815_003:0797c24_1": "其土人民婬、怒、癡盛，弊惡慳貪手執刀杖，無信、嫉妬、犯戒、瞋恚，多為徙倚懈怠慢突，放心恣意而不安詳。",
    "T17n0815_003:0797c27_2": "計有吾我，貪人壽命，復無智慧，不知時節、不曉羞慚，志性卒暴而無恭敬。",
    "T17n0815_003:0797c28_3": "彼土眾生顏貌變惡下劣卑賤，相求長短欲相危害，憙相罵詈誹謗相言。",
    "T17n0815_003:0798a01_4": "風雨不時，邪辭相教。",
    "T17n0815_003:0798a02_0": "其地堅鞕麁惡之瑕，荊棘污穢周布土境。",
    "T17n0815_003:0798a02_1": "斯諸人民形體顏貌似氷麻油草木藍色，衣服醜陋、飲食麁惡、貧窮困厄。",
    "T17n0815_003:0798a04_2": "土石七凶，人民憍念。",
    "T17n0815_003:0798a05_3": "是天宮殿人民之黨，若得財寶悉沒王藏。",
    "T17n0815_003:0798a06_0": "彼土人民遭眾罰厄，加之杖痛一類無差也。」",
    "T17n0815_003:0798a07_0": "佛言：「目連！",
    "T17n0815_003:0798a07_1": "彼土人民勤苦之患現在如是。",
    "T17n0815_003:0798a07_2": "假使命過終沒之後，悉墮地獄、餓鬼、畜生。",
    "T17n0815_003:0798a08_3": "其佛名曰心念愍哀如來、至真、等正覺。",
    "T17n0815_003:0798a09_4": "講說經法現十八變而演典籍，七百歲中無有一人受法教者。",
    "T17n0815_003:0798a11_5": "其佛世尊不以懈厭，興發大哀益加演經。",
    "T17n0815_003:0798a12_0": "其佛若入郡國縣邑、邦域村落，人民見之皆共罵詈誹謗毀辱唾賤，瓦石打之。",
    "T17n0815_003:0798a13_1": "彼如來尊欲開化故，亦不退止。",
    "T17n0815_003:0798a14_2": "時，佛復於七百歲中說經，八十四姟人皆得羅漢，得阿那含、斯陀含、須陀洹；各各亦復八十四姟，悉於一日出作沙門受成就戒。",
    "T17n0815_003:0798a17_3": "一切學者及不學者，於三月竟不樂餘談，一日之中皆般泥洹。",
    "T17n0815_003:0798a18_4": "又其如來續存處世，復有五人學菩薩乘，宿有餘釁生彼佛土，遭勤苦惱佛為說經。」",
    "T17n0815_003:0798a20_5": "目連白佛言：「其土菩薩以何罪殃，生彼土弊惡之處耶？」",
    "T17n0815_003:0798a21_6": "佛告目連：「菩薩以四事法，生於惡處受于惱患也。",
    "T17n0815_003:0798a23_0": "何等四？",
    "T17n0815_003:0798a23_1": "假使菩薩慕供養利，不學道法即生惡處。",
    "T17n0815_003:0798a24_2": "復次，目連！",
    "T17n0815_003:0798a24_3": "菩薩又喜誹謗正法，既自不學又止他人令不受持。",
    "T17n0815_003:0798a25_4": "復次，目連！",
    "T17n0815_003:0798a25_5": "菩薩呵折他人，斷不得共行誹謗之。",
    "T17n0815_003:0798a26_6": "復次，目連！",
    "T17n0815_003:0798a26_7": "菩薩不護身口意者。",
    "T17n0815_003:0798a27_8": "以是四法，生於惡趣而受惱患。」",
    "T17n0815_003:0798a28_0": "佛言：「在彼世界講說經者，則吾身是也。",
    "T17n0815_003:0798a28_1": "如來現變感動威神，則非一切聲聞、緣覺之所能知。」",
    "T17n0815_003:0798b01_0": "目連白佛：「如來至真惟於此三千大千世界現作佛事，復於餘國異佛土乎？」",
    "T17n0815_003:0798b02_1": "佛告目連：「今爾所見世尊示現與聲聞俱。",
    "T17n0815_003:0798b03_2": "吾又復於斯三千大千世界百億四大域，隨人所樂察其本志各為說法。",
    "T17n0815_003:0798b05_3": "又佛於斯三千世界四方大域，以梵天色像說法、或如來像而現教化、或現白衣不著袈裟、或如帝釋示現說法、或如四王轉輪聖王，如是一切行權方便為說經典。",
    "T17n0815_003:0798b09_0": "如來于斯三千大千世界，各各隨心之所憙樂，所應度者眾生之類，而為說法開化之也。",
    "T17n0815_003:0798b11_0": "及在他方無量佛土，一切聲聞、緣覺之乘所不能知也。",
    "T17n0815_003:0798b12_1": "如日月宮而不動移，普悉現于郡國縣邑、村落丘聚、州域大邦。",
    "T17n0815_003:0798b13_2": "如來若斯自於佛土而不動搖，則便皆現於無央數諸佛國土，隨從群黎本志所應，為說經典。」",
    "T17n0815_003:0798b16_0": "目連白佛言：「今所現佛，何所審實？",
    "T17n0815_003:0798b16_1": "忉利天上閻浮提者？",
    "T17n0815_003:0798b17_2": "諸天宮中三千大千域者？",
    "T17n0815_003:0798b17_3": "在他方異佛世界說法者乎？",
    "T17n0815_003:0798b18_4": "惟天中天當何因知審真佛者？",
    "T17n0815_003:0798b19_5": "施何所佛，福祐大巨不可稱限？」",
    "T17n0815_003:0798b19_6": "佛告目連：「吾今問爾，從意報之。",
    "T17n0815_003:0798b20_7": "卿意云何？",
    "T17n0815_003:0798b20_8": "猶如幻師化造化人，為男、為女何所審實？」",
    "T17n0815_003:0798b21_9": "目連答曰：「無有實者。",
    "T17n0815_003:0798b22_10": "天中天！",
    "T17n0815_003:0798b22_11": "所以者何？",
    "T17n0815_003:0798b22_12": "幻祝術力化有所變，悉無所有不可別知。」",
    "T17n0815_003:0798b23_13": "又問：「目連！",
    "T17n0815_003:0798b23_14": "所可故化，寧有所辯不乎？」",
    "T17n0815_003:0798b24_15": "曰：「辯之。",
    "T17n0815_003:0798b24_16": "天中之天！」",
    "T17n0815_003:0798b24_17": "佛言：「如是一切諸法亦如幻化，不可別知等無差特，亦不作。",
    "T17n0815_003:0798b26_18": "猶如幻師，任力祝術多所化變，所可化者等無差特。",
    "T17n0815_003:0798b27_19": "佛亦如是，以智慧聖而普示現諸佛國土，所造平等而無差特，悉為佛事。",
    "T17n0815_003:0798b29_20": "其有供養斯諸佛者，建立福祐德量一等，諸佛世尊無有差別。",
    "T17n0815_003:0798c01_21": "是一切法悉無所生亦無有實，猶如幻化。",
    "T17n0815_003:0798c02_22": "法異，亦無差別。」",
    "T17n0815_003:0798c02_23": "佛言：「目連！",
    "T17n0815_003:0798c03_24": "如來發意之頃，以一毛孔現江河沙等，如來至真三十二相，具足微妙自然顏貌，隨形而化普為說法，而口宣示以六十音。",
    "T17n0815_003:0798c05_25": "一切如來曉了眾生心之所行，眾生群黎心之所好，悉知根源。",
    "T17n0815_003:0798c07_26": "順諸群黎而為說法，有所演說眾生悉受，則除苦患。",
    "T17n0815_003:0798c08_27": "斯諸如來皆以三品，感動變化說眾經法，悉以四辯分別之慧，皆現佛德。",
    "T17n0815_003:0798c10_28": "於目連意所趣云何？",
    "T17n0815_003:0798c10_29": "何所如來為第一尊形像威容初最勝耶？",
    "T17n0815_003:0798c11_30": "化佛者乎？",
    "T17n0815_003:0798c11_31": "佛所化如來耶？」",
    "T17n0815_003:0798c12_32": "目連答曰：「無有尊卑。",
    "T17n0815_003:0798c12_33": "天中之天！",
    "T17n0815_003:0798c12_34": "所以者何？",
    "T17n0815_003:0798c13_35": "有所變動等無差別故也，是故無異。",
    "T17n0815_003:0798c13_36": "顏貌威容辯才聖達，神足說法有所度脫，不可分別言有差特也。」",
    "T17n0815_003:0798c15_37": "佛言：「是故，目連！",
    "T17n0815_003:0798c15_38": "當造斯觀：其有自然化現法者，無有差特不可別知。」",
    "T17n0815_003:0798c16_39": "佛言：「目連！",
    "T17n0815_003:0798c17_40": "設了諸法自然化者，則不分別言凡夫有異，況佛法乎！",
    "T17n0815_003:0798c18_41": "所以者何？",
    "T17n0815_003:0798c18_42": "目連！",
    "T17n0815_003:0798c18_43": "一切諸法悉本清淨，諸法皆空。",
    "T17n0815_003:0798c19_44": "人迷惑者，反住眾想為應不應，從其所喜而為馳騁。",
    "T17n0815_003:0798c20_45": "其法界者亦無所起、亦無所滅。",
    "T17n0815_003:0798c21_46": "法界平等如來善解。",
    "T17n0815_003:0798c21_47": "其有解斯，悉於閻浮提眾生之類前，化現諸佛形像相好及諸比丘，而令人民無覺知者。",
    "T17n0815_003:0798c23_48": "「置是，目連！",
    "T17n0815_003:0798c24_0": "閻浮提人也。",
    "T17n0815_003:0798c24_1": "正使四方大須彌方域，諸天人民及餘所生，群萌伴黨。",
    "T17n0815_003:0798c25_2": "如來現入一毛孔，於諸人中變化示現，及與聖眾，諸人各各不能相見，不知所入。",
    "T17n0815_003:0798c27_3": "「置是，目連！",
    "T17n0815_003:0798c27_4": "假使三千大千世界眾生之類，復令稍漸悉得人身，一切群生、比丘、聖眾、人民之黨。",
    "T17n0815_003:0798c29_5": "如來普現於一毛孔，不能相知為何所入也。",
    "T17n0815_003:0799a01_6": "「置是，目連！",
    "T17n0815_003:0799a01_7": "正所東方江河沙等諸佛國土，及於十方諸佛世界眾生之類，無量世界一切悉變逮得人身。",
    "T17n0815_003:0799a03_8": "如來遍令一切人民及與聖眾入一毛孔，不使眾生知為所入也。",
    "T17n0815_003:0799a05_9": "「置是，十方江河沙等諸佛國土群萌之類。」",
    "T17n0815_003:0799a06_10": "佛言：「目連！",
    "T17n0815_003:0799a06_11": "今佛現在無罣礙眼，見諸佛國，能以具足聖達佛眼，引若干變而為譬喻，於百千劫說諸佛土，不能究竟；諸佛國土不可限量。",
    "T17n0815_003:0799a09_12": "又斯一切群萌之黨，悉令得道，猶如緣覺，不能計數稱量知限，何況聲聞！",
    "T17n0815_003:0799a10_13": "惟有如來能知多少，國土所有廣狹大小、遠近深淺、毫毛分寸分了微塵。",
    "T17n0815_003:0799a12_14": "正使無量無限不可計會江河沙等，三千大千世界滿其中塵，佛眼無極，以無罣礙聖達皆見。",
    "T17n0815_003:0799a14_15": "此諸佛國復過于彼。",
    "T17n0815_003:0799a15_16": "斯諸佛土所有群萌不可限量，人界若斯，眾生甚多，多於地土。",
    "T17n0815_003:0799a16_17": "斯諸眾生稍稍漸得為人身。",
    "T17n0815_003:0799a17_18": "一切悉為轉輪聖王，一一聖王如彼眾生眷屬之數，亦復如斯。",
    "T17n0815_003:0799a18_19": "一切聖王及與官屬，如來悉能各各現入於一毛孔。",
    "T17n0815_003:0799a19_20": "及與聖眾各不覺知，不知所入也。",
    "T17n0815_003:0799a20_21": "各見如來一切毛孔，普現佛身及與聖眾。",
    "T17n0815_003:0799a21_22": "「如來所現威神之變，終不損耗。",
    "T17n0815_003:0799a22_23": "正使一劫、不可計劫、無量無限劫中現變，如來威聖道德之光不可稱盡，巍巍神妙乃如是也。",
    "T17n0815_003:0799a24_24": "於意云何？",
    "T17n0815_003:0799a24_25": "諸轉輪王及與七寶，所獲功德寧增多不乎？」",
    "T17n0815_003:0799a25_26": "答曰：「甚多，甚多！",
    "T17n0815_003:0799a25_27": "天中天！",
    "T17n0815_003:0799a26_0": "無量安住。」",
    "T17n0815_003:0799a26_1": "佛言：「目連！",
    "T17n0815_003:0799a26_2": "今吾告汝。",
    "T17n0815_003:0799a26_3": "如彼一切眾生之類，皆為轉輪聖王，與七寶福悉合集之。",
    "T17n0815_003:0799a28_0": "不及如來所造成滿一毛之福。",
    "T17n0815_003:0799a28_1": "德善之慶超出于彼，無以為喻也。」",
    "T17n0815_003:0799b01_0": "爾時，賢者目連白佛言：「惟然。",
    "T17n0815_003:0799b01_1": "世尊！",
    "T17n0815_003:0799b01_2": "我得善利慧及餘福。",
    "T17n0815_003:0799b02_3": "佛為法師聖尊，無限神妙乃爾。",
    "T17n0815_003:0799b02_4": "威豪無極明達，浩浩堂堂，光輝無邊不可窮底。",
    "T17n0815_003:0799b04_0": "又天中天有所興造無所損耗，於一切法靡不暢達。",
    "T17n0815_003:0799b05_1": "我以違失如是之像、無礙之慧，其有眾生得聞若斯——佛之所為威聖之變——一心能聞一句義者，則得善利無極之慶。",
    "T17n0815_003:0799b07_2": "何況信持諷誦讀者，便當具足如斯神足，發興無上正真之道。",
    "T17n0815_003:0799b09_3": "如是等人，當為歸命天中之天，無有恐畏，不當復疑有向惡趣。」",
    "T17n0815_003:0799b10_4": "爾時，諸天龍神、釋梵、四天王，從世尊聞佛所示現感動變化，異口同音而諮嗟曰：「南無諸佛！",
    "T17n0815_003:0799b12_5": "歸命世尊！",
    "T17n0815_003:0799b12_6": "假使有人能發斯心清淨意者，吾亦歸命為之作禮。",
    "T17n0815_003:0799b14_7": "興隆大道亦當逮獲。",
    "T17n0815_003:0799b14_8": "若茲變化猶若如來之所感動也。",
    "T17n0815_003:0799b15_9": "吾等不疑、無猶豫結。」",
    "T17n0815_003:0799b15_10": "時，天、龍、神、揵陀羅、釋梵、四王，五體投地歸命斯經，則以恭敬稽首禮佛，百千伎樂自然為鳴，散天青蓮芙蓉莖華遍忉利天。",
    "T17n0815_003:0799b18_11": "佛說經時，七十二垓天人，昔者以來未起道心，今皆發無上正真道意。",
    "T17n0815_003:0799b20_12": "各自說言：「吾於來世，於天上、世間人民之前，當暢宣顯大師子吼，亦如今日如來所為，興發師子大吼之導。」",
    "T17n0815_003:0799b23_0": "於斯月氏天白佛言：「若有族姓子、族姓女受斯經典，持諷誦讀廣為人說，得何福祐？」",
    "T17n0815_003:0799b24_1": "佛言：「假令族姓子、族姓女受斯經典，持諷誦讀為他人說，當值三寶而不斷絕。",
    "T17n0815_003:0799b26_2": "所以者何？",
    "T17n0815_003:0799b26_3": "其聞經者，不發聲聞、緣覺之心，惟志無上正真道意。",
    "T17n0815_003:0799b28_4": "所以者何？",
    "T17n0815_003:0799b28_5": "有學是經，其人則好微妙之義，諸根明達靡不信樂。",
    "T17n0815_003:0799b29_6": "是故，天子！",
    "T17n0815_003:0799b29_7": "當造斯觀：能受奉持諷誦讀其經典者，為護三寶令不斷絕。",
    "T17n0815_003:0799c02_8": "於天子意所察云何？",
    "T17n0815_003:0799c02_9": "其護三寶使不斷者，設令千佛各壽一劫，寧能歎盡其功德乎？」",
    "T17n0815_003:0799c03_10": "答曰：「不能。",
    "T17n0815_003:0799c04_11": "天中之天！」",
    "T17n0815_003:0799c04_12": "佛言：「以故天子當了知之，若有受持斯經典者，德不可量也。」",
    "T17n0815_003:0799c05_13": "於斯慈氏菩薩白佛言：「是經名曰何等？",
    "T17n0815_003:0799c06_14": "何因持名？」",
    "T17n0815_003:0799c06_15": "佛告彌勒：「是經名曰『忉利天品佛現感動威神之變』，奉持之。」",
    "T17n0815_003:0799c08_16": "佛言：「慈氏！",
    "T17n0815_003:0799c08_17": "慇懃受持諷誦說者，若為他人分別解義，多所成就。",
    "T17n0815_003:0799c09_18": "於眾人民若斯像經，流布天下甚難得值。」",
    "T17n0815_003:0799c10_19": "佛說如是。",
    "T17n0815_003:0799c10_20": "月氏天子、月上天子、慈氏菩薩、賢者目連，諸天、龍、神、阿須輪、世間人民，莫不歡喜，作禮而退。",
    "T17n0815_003:0799c13_0": "佛昇忉利天為母說法經卷下"
}