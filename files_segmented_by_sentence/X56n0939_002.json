{
    "X56n0939_002:0624c10_0": "五百問論卷中(一百三十五問)",
    "X56n0939_002:0624c12_0": "毗陵沙門　湛然　述",
    "X56n0939_002:0624c13_0": "○譬喻品",
    "X56n0939_002:0624c14_0": "問譬喻品何故身子居初。",
    "X56n0939_002:0624c14_1": "答曰身子上根是先悟者故在品初今謂初周悟兼餘眾豈獨身子如八部四眾又曰中根待況即四人也今謂領解雖四人豈可一向全無他眾上根尚有中下非無。",
    "X56n0939_002:0624c18_0": "問論文七喻所對如何。",
    "X56n0939_002:0624c18_1": "答曰論將譬為七種對治治於七種增上慢人及為三種無煩惱人三昧解脫見等染慢即為治此說三平等又於餘殘修多羅中明十無上顯二十六品然此七譬各在一品至文當點三平等者有九品謂譬喻授記五百學無學法師勸持調達不輕寶塔初之八品名乘平等寶塔說涅槃平等及身平等十無上有二十一品初九無上有七品謂譬喻化城五百弟子見寶塔安樂行踊出壽量中間五品各一無上初後二品各二無上餘殘修多羅是第十無上謂餘十四品於中有二力一法力二修行力法力三品謂分別功德隨喜法師功德修行力有七品合十品於修行力有七一持力有三品謂法師安樂勸持也二說力謂神力品三苦行力謂藥王四教化眾生苦行力謂妙音五護眾生力謂普門陀羅尼六功德勝力謂嚴王七護法力謂勸發及後品故第十無上是九無上殘今謂十中前九在正殘屬流通如何違論乃以壽量而為流通故知三周已後皆成菩薩故論乃云十皆無上又論云七譬為具足煩惱治七種增上慢又為三種無煩惱人三昧解脫見等染慢何知為七一求勢人說火宅治二求聲聞解脫人說窮子譬三為大乘人說雨譬四為有定人說化城譬五為無定人說繫珠譬六為集功德人說解髻珠譬七為不集功德人說醫師譬今謂論文先暫約別別為對治須曉其旨不可迷旨何者本為三乘說火宅譬窮子本領火宅之旨藥艸本述五乘不虗化城還為聲聞下根繫珠只是下根領解唯解髻一在迹流通若為一正仍在於正唯醫子譬別屬本門若依他釋亦在流通豈可七譬各為一人所治不同與經違妨應知此乃隨其文勢若附文勢則父如國王求見父故名求勢人聲聞自領名求聲聞其雨一味名求大乘專為求小異名有定人即以化城權赴其計先大後小故云無定若其作差別消者亦不論文一雨之意至城必進名為定人故知論文不遮定性繫後不知還能發故名無定始行之輩求弘經益名集功德不肎服藥見父不覲名不集功德故知不可生於別見。",
    "X56n0939_002:0625b06_0": "問三乘之差為由佛說為由生異。",
    "X56n0939_002:0625b06_1": "答曰諸乘皆不能了一切法故實非種智故說羊鹿今謂不了故種智說三若不說三諸文何故皆云佛說及趣波羅奈於一佛乘佛以方便力等。",
    "X56n0939_002:0625b10_0": "問踊躍何義。",
    "X56n0939_002:0625b10_1": "答曰依俗釋云踊者跣也躍者跳也跣足跳者喜之極也今謂斯言太甚字訓雖爾豈舍利弗大阿羅漢復聞深法理水潤心而生喜踊跣足跳耶經文只云踊躍歡喜方從座起合掌白佛何得未起先跣足跳縱重釋云聞真道已即能超權故云踊躍即顯聞法超權跣跳今問在般若時為聞不聞。",
    "X56n0939_002:0625b15_2": "若不聞者加說義壞。",
    "X56n0939_002:0625b16_3": "尚云我等雖為諸佛子等說菩薩法而於是法永無願樂豈自不聞能為他說。",
    "X56n0939_002:0625b17_4": "須菩提云我從昔來所得惠眼未曾得聞如是之經。",
    "X56n0939_002:0625b18_5": "何故乃云而今從佛聞所未聞今日乃知真是佛子等故知古人所釋妙得其旨若云得記為未曾者此中乃是未得記時。",
    "X56n0939_002:0625b22_0": "問喜有何義。",
    "X56n0939_002:0625b22_1": "答曰三義故喜一聞法心安知佛非魔所以歡喜今問昔小乘教已知世尊不同天魔及諸外道豈至法華方始知非豈得見於將非之言謂聞法華方知魔別二者得聞一實解昔三權而為一因所以歡喜今問何不云二而言三權三為一因菩薩非實信三須會何待固辭三聞佛說千二百羅漢悉亦當作佛所以歡喜今謂準此三周全無會於支佛之文將何以為會二文耶故準子說只會其聲聞歸婆沙菩薩況復此文正當領解之辭而生歡喜文中未有領千二百何須加之文領三世及以五時何不論之而却別取千二百耶。",
    "X56n0939_002:0625c09_0": "問從所以者何我昔下是何義耶。",
    "X56n0939_002:0625c09_1": "答曰釋歡喜所以文為四初失大法以興嗟今謂何處失大此中述耶二世尊下處小階而起歎今問見頞鞞後何處起歎三世尊我從下喜今聞而惱盡今謂惱之言事在極果既云惱盡何得但至十信初耶既云惱盡何須更令供佛修行四今日下知佛子而道成今問何等道成而引論云為令決定聲聞之人知當作佛又曰同入佛法體類之中今問體是法身即是已入法身之位若不了復與道成之語相違況復惱盡不得法身何異小乘三界惑盡。",
    "X56n0939_002:0625c19_0": "問待說所因為何義耶。",
    "X56n0939_002:0625c19_1": "答曰承望希須生渴仰也今謂譯者何以大屈曲耶只云待說所因成菩提者佛必以大而度脫之故不應云渴仰所因故知不及古人作待對停待釋也。",
    "X56n0939_002:0625c23_0": "問必以大乘而得度脫者大乘位在何許耶。",
    "X56n0939_002:0625c23_1": "答曰七地四菩薩行四菩薩行者一菩提分二波羅蜜三諸神通四熟有情今問今日迴心始入初信豈昔渴仰即齊七地若也大乘只是四菩薩行者何須初釋方便名釋真實中及釋一大事中太煩雜耶又必以之言應指與此開權同類若直只指四菩薩智昔日諸經何處不明又此四智何必七地初地初住悉皆得之乃至行向豈不得耶況但云分及神通等三祇亦得有何奇耶又云有三種一厭有為二求菩提三深念眾生此三乃是四階三祗亦能得之何關法華況厭有為非菩薩道不捨生死而入涅槃不斷五欲而淨諸根安得但見菩薩之言便一槩判甚不可也。",
    "X56n0939_002:0626a11_0": "問曾聞人問疑生分別入見即除悔多憂俱離欲已捨如何身子今二方除。",
    "X56n0939_002:0626a12_1": "答曰煩惱之疑預流即盡煩惱伴悔離欲已除今法執之疑如阿羅漢不識黑鹽之輩今問若身子等至今法華已除法執異熟之疑與佛何別若言但有因果之別則應亦是等覺已下如迴心人只在初信況復法執豈識黑鹽以為其類。",
    "X56n0939_002:0626a17_0": "問云何名為真佛子耶。",
    "X56n0939_002:0626a17_1": "答曰瑜伽八十四有六句謂是大師子佛腹所生佛口所生佛法所生佛法所化得法等分論自釋云初一句總後五句別釋云腹生簡異卑劣子故得聖者者是佛腹生異生即是所養之子一切眾生佛不親生非腹生故今問窮子曾為異生來不若也曾為何故今日長者自言我之所生若言得法為腹生者得法乃是示昔腹生因迷背父後遇見之若一切眾生皆非腹生當知爾後假指他子故知論意在折挫時又云如二乘等非是婦生乃是妾生今謂正是大母真遺體生豈以中逃降為妾子不然一切眾生皆妾生也又曰下文云若如我子今問何以引彼除糞之時挫言如子何不引至法華之文會親族云我之所生豈故會諸王認此妾子為己子耶次云說法為口生福慧為化生無漏法財為法分也今問若必腹生方是子者化生何關親腹生耶口生腹生復應別耶行為法生復不同腹無漏乃是二乘舊得何須今日云得分耶若言今得大乘無漏何以復云但是決定未得道證故知不曉六句是一子而已又曰論自釋云諸句顯示增上生圓滿及父相似法故故五句中前三句顯生圓滿後二句顯父相似法今謂若爾只是共成一佛子義何得蹔聞腹生之言優降異生言非腹生故論自釋於理不違況論自云後之二句襲父遺體遺體云襲乃是本有非為造化況諸經論佛子之言隨事各別小乘經中聲聞為真子菩薩為似子大乘經中菩薩為真子聲聞為似子故知究竟實說無非佛子即今經文云一切眾生皆是吾子愛無偏儻然論取結緣之後方立子名故與今經親疎少別何得以權而證實說亦可論中腹生通指一切口生法生方從成就故論云生圓滿故又曰攝論云非如二乘無智猶如妾子今謂論文亦是折挫之語。",
    "X56n0939_002:0626b24_0": "問經云金色三十二去頌其意如何。",
    "X56n0939_002:0626b24_1": "答曰失大法興嗟今問婆沙論亦釋三十二相十力等義何大之有。",
    "X56n0939_002:0626c02_0": "問身子得記差別如何。",
    "X56n0939_002:0626c02_1": "答曰有二種初是因記當得果記初因記者未入信心尚二萬劫況起心後時應遠故此第一先經多劫方遇諸佛今問前云惑盡道成證真無我此中何以所得未深。",
    "X56n0939_002:0626c06_0": "問受記得名其名不同何以然耶。",
    "X56n0939_002:0626c06_1": "答曰理非一準如釋迦彌勒因觀先佛以立名故身子外飡祕法已內發智光故名華光今謂經無正文義須從別方是名因內發智光中下皆爾如何獨是華光別名乍可云聞法內照先入真因故曰華光又云如大論諸天子見佛土莊嚴而發心得記名莊嚴王佛又云舌相品十萬億人見十方菩薩來以華供養而發心得記名為覺華今謂此等並是別因因華因嚴名華名嚴故知身子與中下根同飡祕法必非因此得華光名經文既其略無名因須苦立。",
    "X56n0939_002:0626c16_0": "問釋授記義差別如何。",
    "X56n0939_002:0626c16_1": "答曰六門分別一記由二能記三所記四差別五釋妨六聲聞類異初言由者論云一生聲聞決定心故非成法性亦非已證今謂此諸聲聞至此聞法雖入無生未知如來決定許不故佛記之令生定解言未證者只是未證究竟佛果非謂不證初住無生故非法性意亦如是若不爾者何故名為不求自得二為顯佛法身平等故今謂若身子不得法身將何顯同言顯同者同有八相故知身子已得一分平等法身故佛記之顯其已得若其未得何所顯耶若許未得一切眾生皆悉同等何獨身子耶三為除菩薩疑心故謂久疑聲聞不得作佛今謂此是四階三祇及以三乘共位菩薩久謂二乘與己同觀同位同證而二乘人於法華前自謂滅種不求於大是故久疑必非華嚴大集大品等中諸大菩薩而有是疑豈文殊普賢疑諸聲聞不得作佛須佛記已方除疑耶四忻佛者見記自忻今謂此則可爾五說一乘十義所以今謂十義已如前問次明能記有三謂所依記體記用記初所依者論云六處示現五佛一菩薩五佛中別記如身子等同記如五百後記如學無學四無怨記如提婆等通行記如龍女等示女人可成佛故五具因記是菩薩記如不輕示諸眾生皆有佛性故今謂前五可然第六如何不輕示有佛性後代判於一分永無不輕不及後代見耶若不爾者一切眾生豈皆不作決定性耶次記體者為他受用化身五陰隨宜為體今謂體謂主宰應指所證依得記者以之為體記用可知三所記者有二一所依二體性所依即六處體性謂因體即無漏善根通現及種因所得果體通五陰多是化身及他受用顯慈悲故顯德高故今謂此是何位化身更經若干劫數供養若干諸佛即得究竟三種身者亦不應爾地踊菩薩經中自指本時所化仍於此中更獲增道損生之益豈聲聞人只經爾所劫數諸佛即證妙覺三身果耶又觀諸土並是化身非他受用身受用身處華王界或色究竟寂滅道場又無漏之名亦濫於小四差別中如楞嚴四記寶雲經同瑜伽六記一已發心二未發心三現在前四不現在前此四同楞嚴五定時限六不定時限又如大經八六四二今謂前文可爾若引涅槃八六四二此則不然雖似授記其意則別以諸經中無有文明二乘發心此中既因法華記已故明定性發心時限顯滅種義權故非授記又云經爾所劫方入信心以於佛道迂迴故不如初心即修菩薩行由此故言過無量無邊劫今問若爾一切聲聞應皆過於無量無邊何故乃至增減不同若云不如初發大者理必如之降入初信此則未爾又曰有三決定一種性定遇緣便能證得正覺二發心定發大心已更不退轉三不虗行定得自在已於利有情終不空過今依初意今謂雖即獨記聲聞準三周中三周得益不唯在小記通菩薩何妨第二第三人耶若指迹門雖妨可下文菩薩得道數倍故不可云在遇緣遇緣乃在瓔珞經中無數菩薩從於無垢入妙覺位正當其人五釋妨者問云諸聲聞人為成佛故記為不成佛若成佛者諸菩薩等何故於無量劫修習功德若不爾者此記成虗答曰論云令彼聲聞得決定心非成就法性釋云此意說令聲聞得決定心進修行非已證會二空法性真如之理今謂論云非成就者非究竟法身了此自是一途未為通難與菩薩為妨只如經中所供佛時未足顯遠位未極更修何疑但未證二空為在何位若二乘未證則菩薩皆得若唯在佛菩薩無分何以前云除二障得二空惱盡道成證真無我又曰聲聞身盡云何與記經三僧祇方得菩提答顯揚論說依變化身非業報身成唯識云即是變化生死別名釋曰未發心前現身有限由受記後誓求菩提度有情類便入邊際無漏勝定資昔所作顯今報身令其長時與果不絕此所資業由無漏資展轉微妙舊麤異熟漸漸微細廣大殊勝異於本故猶如變化名為變易生死數數資長乃至成佛由是義故分段生死雖皆永盡說過三百由旬化作一城變易未盡說更行二百方至寶渚趣寂聲聞便無此事今謂經不曾云得記聲聞必經三祗何須此問答中初引顯揚之文依變化身非業報身此乃論文分明誠證業報之身則不得久捨報身已入變化者方可經於長時至果何以強釋云留報身無漏資令長時耶又成唯識此是變化生死別名正言長時只變化生死別名何故引論文而復改苦強異解耶如舍利弗等聞受記已何處修邊際定耶得聞會三一乘常住此法自是常住邊定故殃掘云得不壞常住與生死邊際等即是邊際定別耳豈可棄此別修無邊際定此定若異會三之一此乃還用小乘四禪乃是不受顯一之言若本先有無漏勝定只依本有何求聞於一乘妙理若以此定則令此身與果不絕故知不假一乘法也又舍利弗等何以滅度若滅度者長時何在若爾此界則應多有過去勝定資身之人曾無一人云是長時變易壽者若分段死復云永盡則無漸漸勝妙之理況復化城通有餘無餘若此生前進於有餘身即改觀故若無餘者已捨分段入變易者豈存報身以進二百至成佛耶故知乃是通教權設之言定計乃成事同魔說況諸經論並皆說有變化之土何須安著分段中耶若言但是同質別見則一切佛土並在此中然須辨別方明同見又曰勝鬘云無明住地為緣無漏業為因謂二乘大力菩薩三種意生身廣如瑜伽佛地唯識今謂且勝鬘文正明界外變化土中別稟因緣不同分段三界因緣亦不云分段之身漸成佛果不捨分段終無是理以無教文三種意生在分段故。",
    "X56n0939_002:0628a14_0": "問論四聲聞其二與記二不與記根未熟故應當此二後時熟耶。",
    "X56n0939_002:0628a15_1": "答曰未者不也永不與故今謂論文但云根未熟故如來未記此唯現在未記名不論又云菩薩與記菩薩方便令發心故故知不得云永不發故知論文真得經旨故以滅想彼土得聞如何曲釋以未為永若爾應當種未熟時名為不熟懷任未生名為不生如人未死名不死耶。",
    "X56n0939_002:0628a21_0": "問理必然耶更有別途。",
    "X56n0939_002:0628a21_1": "答曰準理應云趣寂之人不愚於法信根未熟佛不與記菩薩乃與諳含通記有理佛性方便令發信大乘心上慢亦爾今合為一人言根未熟者非趣寂者當可成立今謂論云定性未熟乃云不熟自思不穩却更釋云趣寂之人不愚於法復輒合之以為一人却云未熟非趣寂之者翻覆難定實無可依故依古德決定此土則云未熟若於彼發熟在於彼故此云未不須紛紜強為多釋。",
    "X56n0939_002:0628b05_0": "問為依所判定若是耶更有誠教。",
    "X56n0939_002:0628b05_1": "答曰如莊嚴論云餘人善根涅槃時盡菩薩不盡今謂此亦不閑折挫之文故使所引前後互違重引還違向所立義云趣寂者不愚於法亦違論文未熟之語故不應將折挫之教用證法華真實之說故法華前一切菩薩對二乘人須云滅種。",
    "X56n0939_002:0628b11_0": "問更有教耶。",
    "X56n0939_002:0628b11_1": "答曰亦如涅槃八六四二今謂此亦正當趣寂能發何事節節前後迴惑若云八六四二亦云不解我意諍論之事已如前問又曰故知趣寂定不作佛今謂定說正當諍論之文此乃不知佛意兩遮遮於雙諍若得佛意乃名雙是趣寂不發施權故是若言能發顯實故是若引諍論之文還成諍論之事如此豈成體佛意耶故一家判一切實等四句不同成前逗後彌復可依知論弘權方了教旨。",
    "X56n0939_002:0628b19_0": "問論中云應化聲聞於此經中其誰是耶。",
    "X56n0939_002:0628b19_1": "答曰有人云身子及四大弟子為上根五百為中根學無學為下根今解不然華嚴經初說身子是化入法界品云將六千弟子從自房出文殊為說十種之法發菩提心即此經中授記者是故非應化今問華嚴是佛初成道說身子於彼已能發心何故初見頞鞞方除邪見淨名訶斥宴坐非真至般若中被加方說法華之始疑悔欲除聞方便會三乃稱歎領解若彼文是化豈此說却非亦由不了華嚴長遠復由不見聾啞之文聾啞望法界品文當部乃自相翻曉相違之大旨不會法亦自通未達八教之宗同亦久成永別。",
    "X56n0939_002:0628c06_0": "問應化聲聞為唯化作退大聲聞亦能化作入滅者耶。",
    "X56n0939_002:0628c07_1": "答曰攝論楞伽等文並云聲聞多劫入於涅槃飲三昧酒後從彼起發心向大者並是諸佛菩薩化作誘彼餘類今謂此乃決定性人之誠教也暗者不知化者既其久住三昧然後發心誘彼餘類信知餘者則非應化同共入滅故名為類故知教文甚自分明釋者異見致有諸說。",
    "X56n0939_002:0628c13_0": "問經云有八交道其相如何。",
    "X56n0939_002:0628c13_1": "答曰修八齋戒行八聖道今謂若彼圓極無作八正乃感難思虗空寂光寂光諸土一多多一而現諸土豈獨八交化土而已。",
    "X56n0939_002:0628c15_2": "又云東西四南北四或一方各八或八方名八今謂此釋罔像而知。",
    "X56n0939_002:0628c18_0": "問七寶行樹所表如何。",
    "X56n0939_002:0628c18_1": "答曰修七聖財今謂亦不全爾應隨教別。",
    "X56n0939_002:0628c20_0": "問云何名為若欲行時寶華承足。",
    "X56n0939_002:0628c20_1": "答曰以七淨華今謂若不云觀及以所表不可專輒作此釋也若作所表須依土體以立行相。",
    "X56n0939_002:0628c23_0": "問云何名為正像等耶。",
    "X56n0939_002:0628c23_1": "答曰正法時教行證三皆悉具有像法無證末法無行唯有教在今謂約此三法以判正像唯此穢土其理必然唯今華光及諸聲聞並是淨土何以無行但有教耶未審淨土至末法時即生慳貪破戒等耶若有此等不名淨土。",
    "X56n0939_002:0629a04_0": "問初周既訖譬周如何。",
    "X56n0939_002:0629a04_1": "答曰從此已去譬喻說周文分為四初佛喻化二中周領三藥艸述四佛記今問前後依論此中何不依論以立對治平等等名仍不分判不依之意故知論判本在於同。",
    "X56n0939_002:0629a08_0": "問經從是諸千二百至疑惑者其義何耶。",
    "X56n0939_002:0629a08_1": "答曰已得決定復聞佛說捨權就實今謂捨權就實與前教何殊而經但云一切皆成佛道及以一切皆為佛乘何以將於取捨之言用釋即權而實之教。",
    "X56n0939_002:0629a12_0": "問何名國邑聚落。",
    "X56n0939_002:0629a12_1": "答曰化佛但化三千國土國如大千邑如中千聚如小千廣雅云聚落者居也聚也人所聚居落亦庭院太窄長者既大大於垢衣大既三千為所居土垢衣所居為寬狹耶此與信解門內長者為同異耶。",
    "X56n0939_002:0629a17_0": "問長者之義有差別不。",
    "X56n0939_002:0629a17_1": "答曰長者有三一可承長者喻慈普慧圓妙決疑網二者耆敬長者喻佛道羣聖神通莫測三可親輔長者喻佛智滿今謂雖有慧圓智滿之言若滿若圓何教無之決疑等言仍須教判曾見古德以十德消帖經文甚為周悉於十德中仍為三釋謂世出世及以觀心。",
    "X56n0939_002:0629a22_2": "又云以異熟識為宅佛處其中故宅中火起今問為佛居眾生異熟識中為佛自居佛異熟識為是種子變為三界佛入眾生所變識中為是誰宅大火起耶若屬眾生何故云今此三界皆是我有。",
    "X56n0939_002:0629b03_0": "問門有幾耶。",
    "X56n0939_002:0629b03_1": "答曰有五唯有一門火宅門狹小門在門外佛教門今問唯一只是火宅之門狹小還指火並喻教教即是法何須云五豈以分五處即出五門耶。",
    "X56n0939_002:0629b07_0": "問其火宅門其數只然更有別途。",
    "X56n0939_002:0629b07_1": "答曰又有二門一者大門即一乘教二小側門即二乘教今問出宅只有一門而已何以輒立大小兩門初以三車出火宅竟諸子方乃從父來索車索三既無父唯賜大故知大車於宅外得如何大小俱是宅門若爾宅門即長者之門若即是者出宅之時應當已得大乘教法何故得小四十餘秊方受大化。",
    "X56n0939_002:0629b14_0": "問曾聞人問經云安穩得出出在子前何故下文云若不時出必為所焚。",
    "X56n0939_002:0629b15_1": "答曰下文譬云聞已驚入合譬中云為度眾生而生三界大經云譬如長者其家失火從舍而出為諸子故還旋赴救不顧其難佛菩薩亦爾今謂若消却入其理則爾忽不時出佛豈焚耶。",
    "X56n0939_002:0629b19_0": "問經從舍利弗至從舍出之等其義何耶。",
    "X56n0939_002:0629b19_1": "答曰分為四段此初從此至出之為大乘果化今謂此始思惟辭用於大如何即云用果化耶況判下文方屬果段二復更思惟至而復狹小為大乘因化今謂此是思惟欲息大化何名因化三從諸子至為火所燒為大乘行化今謂此乃諸子無有大機故云幼稚未有所識如何名為大乘行化又行只是因如何因行以分兩化四從我當為說至所燒害為無悕取大乘之化今謂此是長者為說五濁怖畏之文不名無悕取文也作此消文不順經語故不用之況對四比與前違反。",
    "X56n0939_002:0629c06_0": "問經從父知諸子至情必樂著為何義耶。",
    "X56n0939_002:0629c06_1": "答曰正明為說三乘喻此初知機也三乘種性各別故今謂既受大化何以為說三乘故知此三俱非大也若不爾者何故不云為說二耶而次子乃云三車也翫者弄也亦戲也亦翫習也好也當知不受於一唯翫方便之三。",
    "X56n0939_002:0629c12_0": "問曾聞人問何故與城之中不云先好與車乃言好。",
    "X56n0939_002:0629c13_0": "答曰車是遍趣行機學可言好城但是息苦非生不名好車是修生城是修顯故車說好城不說之今問車苦應不息城應無趣行車既至宅外豈可不息苦城始勸令入何得不論行故知說城時有好故能入聞說三車時息苦故方好豈可無好言即云無好義見車有好字却置息苦理況復三乘俱為息苦故俱翫好故息苦乘非究竟乘而告之言去知即見是昔日賜三車也三既在昔故非今日等賜一大故婆沙中四階成道同在小部人不思之故令意悞。",
    "X56n0939_002:0629c22_0": "問曾有人問何故方便品權實理智因果雙彰下之二周理智因果各互偏說。",
    "X56n0939_002:0629c23_1": "答曰初周根利雙盡玄宗中根一聞微知權實取捨雖辨未識取因故說三車令識一乘之行隱果中之覺寂說因內之智車祕因位之理乘遣修生於種智理微解故智未閑故下根雖聞權實及與智果果理猶迷更彰理有假真說本令其取捨隱果中之智品藏因位之雙嚴應機不同三周少異今謂文辭至美於理未彰譬中初敘三車權也後與一大實也三車敘昔一大在今豈非譬中俱說三一各賜諸子諸子各乘遊於四方因也直至道場果也其車高廣理也有大白牛智也長者為說教也各得遊戲行也具遊四方位也果即覺寂何隱之有車從理立安祕之耶中根具聞此之四法下根三聽四法彌精豈以言之廣略便以增減判之事似稍殊於理不異不爾則不名三周若前後增減乃成一周何謂為三周謂周迊即三迊說入於人理等況復三周俱說於教不可巳於教下所詮故知四文一不可廣故請後學開眼思之。",
    "X56n0939_002:0630a16_0": "問曾聞有人於此立五問云何為五。",
    "X56n0939_002:0630a16_1": "答一問云智中有虗實三種並名車理中有假真城名遍三種何故大涅槃不名為城名寶所二問二乘學智果智果分羊鹿二乘學滅果滅果城應二三問何故城嶮而車在門外四問何故車則云遊戲而城云安穩五問何故化城勸前進今車云速出彼亦具有答答還不盡理是故不能述今謂凡設問者必須使答能破大疑方可置問若不爾者虗增費辭且如初問智中虗實為從何處得虗實名耶良由不分菩薩殊四階不名為實理中有假真真名無簡判聲聞證真實一切教皆然如何說無真而獨稱為假城名遍三種三種並在昔是故大涅槃須別名寶渚不分大小殊故有如斯問智果從人分滅果從理一道理必須然何勞設此問從人以論理理亦隨人異智果從義同智果亦無二城未出二死二死未安穩車從分段出是故須云外城從分段說城亦三百外車無二死說車亦名在嶮不了相望殊徒勞設此問車能運諸子出苦名遊戲城從息勞苦故得名安穩城既息苦已城中亦遊戲車已出流轉車亦名安穩守名迷於義是故生此問城從已入邊故勸更前進車從未上義是故勸速出速出望離苦前進投寶所所望永不同何須作此問。",
    "X56n0939_002:0630b14_0": "問經從爾時諸子至爭出火宅何等義耶。",
    "X56n0939_002:0630b14_1": "答曰子免難也稱悅三乘所忻心故今謂此亦三乘在昔之文免難三乘與賜一乘若是一者出宅之時即是得大何須更云願賜我等三種寶車既云各各各各即是三乘俱出俱索俱無故須等賜故知昔三俱非一乘所以節節點出文者執者重故迷除遠故故子消於長者歡喜之文亦云父遂心安離灾度難名曰安穩出宅三乘並觀四諦故云四衢故知並觀即皆在昔所以小衍兩乘諦別觀別行別位別惑別果別如何俱出俱觀俱得安穩並從索車即云但是會二歸一言大不須會必無是理又云大乘之人已入初地得無生忍住大涅槃伏諸煩惱離分段死名露地坐無隨礙也今問俱出俱坐何得大乘獨入初地準於瓔珞華嚴仁王並離二死破障真如微細無明方入初地如何伏諸煩惱但離分段得入初地若三乘共位初乾慧地伏尚未極何能斷耶若也俱坐之處與二乘同菩薩獨得初地名者二乘迴心即應入地何以乃云始入信心。",
    "X56n0939_002:0630c08_0": "問經從時諸子等至願時賜與此為何義。",
    "X56n0939_002:0630c08_1": "答曰此分為四初諸子索三二但與一三釋成父志四越子本心今謂此亦三在昔文乘三方便出被斥俱失三是故俱詣父索昔所許三昔三既俱虗故俱父不與故知於昔大小外方乃等賜一妙乘又云二乘出宅求證諸法名索羊鹿菩薩之人依於本論初地已上雖離分段未證解脫不名入城不疲倦故不入無餘是故不說菩薩入城今謂若言初地已入平等法界海何以而言未入城若未入城猶在分段豈可伏惑能離分段縱以法執為惑亦不應言伏能入地若爾與小不同亦不俱坐又曰無住涅槃亦息分段縱名入城不乖道理若也無住是大涅槃豈同二乘入於化城則大顛倒焉不乖理況復取菩薩不入化城為正義者為入城已更入生死名為不入為由有惑故不入耶若由有惑還同凡夫尚在宅內何關無住大涅槃耶却入生死亦不得名不入化城。",
    "X56n0939_002:0630c24_0": "問曾有人問三乘俱出分段苦二乘獨稱入化城大子亦應俱出苦亦應相與入化城。",
    "X56n0939_002:0631a01_1": "答曰大子無倦不厭苦亦離生死故出宅今謂三十四心前為惑潤生故未離生死信知道樹前未曾出火宅若也大菩薩應不住二死亦不住無明如何未斷惑名為不厭生。",
    "X56n0939_002:0631a05_0": "問曾有人問若大不入城何故亦上車二子若入城何故不上車。",
    "X56n0939_002:0631a06_1": "答曰厭苦求息故入城大不厭苦故不入見息止處故說二是故明大不入城今謂問中自乖理如何令他答三乘俱出宅出宅即入城俱出俱索車云何上不上二子不上車應當仍在宅菩薩不斷惑何曾云上車二乘已斷惑却云不上車大小既顛倒於理難消通答中云大不厭苦不入城若不入城車豈上又問門外設三車車中許有三中路設化城何因但設二答曰車本對大因門外三車設權城對實果中路化城施今謂徒立此問答義亦不相應小車對大因車應但有二權二對實一化城應有三況復文中城導師云化一亦更有人置多問答殊無別旨誑制文言只見煩辭不申經意又曰索車不索城等今問車對賜大初是故得有索城中始初入云何即云索車據初說時車亦無索語城唯說化事非實亦須索依義不依語何為當守株。",
    "X56n0939_002:0631a21_0": "問大車以何為體。",
    "X56n0939_002:0631a21_1": "答曰果車以後得智為體因車以妙觀察智平等性智中種智為體今謂智有四別何義取三而棄於一況果因體別雖從因成不至於果若不至於果體應殊況復智是白牛全非車體若是白牛尚不應替經云遊於四方直至道場豈乘因牛不至於果中路迴換因果二耶況復因體亦不應別別非體故如何二智而為車體縱云二智各取種智又亦應問二智既不同其中種智云何不別二智種智如其各別別相如何故知種智所照雖殊能照不別故所引經究竟皆得一切種智故知皆得只是一種不應分於兩種智也。",
    "X56n0939_002:0631b07_2": "又云今取後得智為車體根智為白牛今謂車體本不動牛動故車動根本智不動後得方有動如何以不動却能引於動是則只成兩牛相牽未有車體車體在理理無去來由智證體智有淺深故知白牛從始至末車體本來未曾去住又云同涅槃及以勝鬘唯取真如而為車體今謂涅槃勝鬘一乘若異容可車體彼此不同若一乘同前義自壞今亦問云真如體唯一如何云各賜真如無去來如何至道場真如無遲疾何故疾如風若由牛所引引即通初後如何後得智及以根本智從初至後耶又問真如與二智為一為異耶若同無能所若別非境智如是妨甚多請為通斯旨。",
    "X56n0939_002:0631b19_0": "問若得車時位在何處。",
    "X56n0939_002:0631b19_1": "答曰頓悟大乘從初發心雖亦是車今取八地已去不退因行七地已前猶分段故今問今賜一乘豈唯不退初聞一句亦與授記況七地分段尚是共乘共乘六地同羅漢故華嚴初住已得法身若得法身即除二死復過行向得入七地如何六地仍在分段何故引論大乘入地證無生忍無生忍位豈更有退言七地退此應不然若言頓悟須取八地與初地伏惑能離分段復大相違至八方悟何名為頓又引下文不退菩薩今謂此由前文不知之人亦有不退故今不退亦合悉入若此法華唯為不退諸菩薩者只合在於法性土說不應住此娑婆界中令諸眾生開示悟入若獨入地及不退者則隨喜功德法師功德提婆達多並是凡夫為經所棄佛已取之何以棄之。",
    "X56n0939_002:0631c09_0": "問其車高廣齊至何處。",
    "X56n0939_002:0631c09_1": "答曰佛種智體高於三界今謂若佛種智只高三界此與羅漢種智出宅二乘何別故知止是四階之果會二歸此斯言不虗。",
    "X56n0939_002:0631c12_0": "問曾聞古釋丹枕者是涅槃也有人非之。",
    "X56n0939_002:0631c12_1": "何者既在車上明非涅槃乃取滅定而為丹枕今問既在大乘車內何有小乘定耶滅定不動安隨車運。",
    "X56n0939_002:0631c15_0": "問云何名為其疾如風。",
    "X56n0939_002:0631c15_1": "答曰初地已上能速進修觀空觀有不稽留故今謂得車之時已入八地乘車疾進却初地耶況觀空有全未見於平等中理第一義諦菩薩偏有二乘偏空二俱不名平等大運若也雙觀即是瓔珞十迴向位前何故云七地猶退退則不名其疾如風如風乃是進中之極理既不立何可依耶。",
    "X56n0939_002:0631c22_0": "問經從所以者何至諸子其義何耶。",
    "X56n0939_002:0631c22_1": "答曰此釋賜所以匱者乏盡也以此一乘假設遍授一佛國土五道眾生有性無性及以定性尚不匱乏何況唯與有大乘性者及不定性佛之真子恐不足耶今謂若以五道無性定性同為一類若定性不記即名為匱若不記三類五道何辠若不記五道又亦無分人若無分經為化誰身子記後天龍八部及四眾等為是何耶故知不匱正與經會若定性不與何須況耶況經文中只云一國即以無性定性加之故知經云一性一種不須專輒改換加足。",
    "X56n0939_002:0632a08_0": "問經從是時諸子至非本所望其義何耶。",
    "X56n0939_002:0632a08_1": "答曰既云各乘明知各得不同化城眾共同入今謂化城從人亦是各得大車從法豈不同耶故知城語雖同亦是各得城若共入即名為同三乘同入亦名為同菩薩乃與二乘同證菩薩何故獨不會耶故知纔見各各之言即作各各之釋若各各者其車無量無量何故云賜一車會一之言便為無用由迷各各言而亡等一之語故知化城息處說二大車咸證一乘豈可以各共之言而分大小。",
    "X56n0939_002:0632a17_0": "問經從舍利弗至非虗妄其義何耶。",
    "X56n0939_002:0632a17_1": "答曰凡夫離欲伏諸煩惱名免火難離三惡苦名全軀命未免人天名為火宅今謂此是以小況大長者問云先三後一非虗妄耶何得乃以人天不虗為答只云乃至不與最小一車猶不虗妄不云不與人天猶不虗妄若爾何得下釋從世尊已下文云況得大乘而成虗妄。",
    "X56n0939_002:0632a23_0": "問經從大慈大悲去其義如何。",
    "X56n0939_002:0632a23_1": "答曰合年邁衰老老人之相愍念逾深今謂慈悲入惡同事利生乃示稚小之形安得現於老相。",
    "X56n0939_002:0632b02_0": "問八苦等相其義如何。",
    "X56n0939_002:0632b02_1": "答曰委在婆沙俱舍正法念大涅槃等今謂示廣實爾然須說意此中點示今昔始末何暇妄論八苦等相。",
    "X56n0939_002:0632b05_0": "問經從舍利弗至雖復身手有力乃至珍寶大車其義何耶。",
    "X56n0939_002:0632b06_1": "答曰但以言說方便勸勉濟度諸子火宅已後方乃與一大乘今謂既云後與一大驗知昔三非一故釋今經不分今昔三一同異何能免悞。",
    "X56n0939_002:0632b09_0": "問經從而作是言至無所依求為何義耶。",
    "X56n0939_002:0632b09_1": "答分四初勸厭三界二勸取三乘三引己為證四歎乘勝德今謂厭於三界勸取三乘故知三乘並治三界大乘與小並厭並忻同時勸取即是四階成道菩薩亦可取於共乘菩薩豈大菩薩與二同厭又引三皆同證已為是誰何處同證何經何位若華嚴經毗盧遮那豈與二乘同厭同取況復並云如來以是方便誘進眾生是則勸三乘俱是誘進所歎三乘與二乘一何曾異於菩薩別耶故下三人皆言出宅他不見此奈何奈何。",
    "X56n0939_002:0632b18_2": "又曰言保任者保當也信也任亦保也安也可也持也今謂保任之言通三乘不若其通者安有別途若有別途安可信也。",
    "X56n0939_002:0632b21_0": "問經云緣覺乘中云自然智其相云何。",
    "X56n0939_002:0632b21_1": "答曰不求與佛同時出世非見佛已方得果故有經云釋迦出世五百獨覺從山中出來至佛所仁王經中有獨覺眾先成道已後遇世尊非如聲聞佛處得道瑜伽論云或觀待緣而證聖果名為緣覺即觀十二因緣而超證果華嚴云菩薩在兜率天將下生時有十相現第三相云右手出光明名嚴淨世界於大千中若獨覺人遇光即便入滅若不入者光力移之此異緣覺也若聲聞解脫分作獨覺者可得百劫入四善根作獨覺者乃成部行小故也。",
    "X56n0939_002:0632c07_0": "問經云於一佛乘分別說三何以於一而說三耶。",
    "X56n0939_002:0632c07_1": "答由上所說得道因緣於一乘體分別說有三教不同於一極果說有三因實無三體三乘極也今問若唯二權但只應云無二體極何故皆云無三極耶何不經云於一佛乘分別說二。",
    "X56n0939_002:0632c12_0": "問經云其宅久故三界無常安得久故。",
    "X56n0939_002:0632c12_1": "答曰猶如幻事名為久故今問幻事鯈忽豈得久故既云無常安得如幻。",
    "X56n0939_002:0632c15_0": "問何名頓弊。",
    "X56n0939_002:0632c15_1": "答曰非漸漸滅名為頓弊今謂三界成壞是漸非頓況此之頓是頓乏頓非漸頓頓如何乃作頓漸釋耶故公羊傳云行頓者進退出頓以實下此意云行時膝脛下虗不實名為頓乏。",
    "X56n0939_002:0632c19_0": "問經云墻壁等文字義如何。",
    "X56n0939_002:0632c19_1": "答曰圮普美反坼裂也阤池爾反說文云奪衣作褫切韻山崩曰陊玉篇析薪隨木理曰掟或為[豸*虎]不知所從今應作阤今謂釋此字義但依應法師經音自有數訓。",
    "X56n0939_002:0632c23_0": "問聞有人言有人是誰。",
    "X56n0939_002:0632c23_1": "答曰聞有二義一自他影彰故不自見眾生沒苦亦聞三世佛所傳說親疎相顯。",
    "X56n0939_002:0633a01_0": "問先因遊戲等其義何耶。",
    "X56n0939_002:0633a01_1": "答曰背理乖真義名來入非先出故今始名入斯釋得理仍闕事釋今謂大通佛所發菩提心義之言出退大流轉義之如入對彼理解事理具足二解之中寧可存事豈可唯理而失於事。",
    "X56n0939_002:0633a06_0": "問經云吾為汝等造作此車車為何造。",
    "X56n0939_002:0633a06_1": "答涅槃寶所無為本有不云我作車是菩提有為之體所以言作牛車種智從教行生羊鹿二車名教施設故並云作雖並是作牛車作體羊鹿作名今問經文直云此三皆作誰分名體強為別之三車俱作非本有真如大車無邊不匱咸知諸子本有故開眾生本有理佛知見聞名乃能進行從證並契真如涅槃無別。",
    "X56n0939_002:0633a13_0": "問諸子聞說至離諸苦難為何義耶。",
    "X56n0939_002:0633a13_1": "答曰互相勸勉馳走而出今問自爾已前二乘曾無勸諸菩薩令出三界而云互相但三俱到空地坐耳俱到既同與不斷惑菩薩為妨但知三乘須會而不知與菩薩為妨自法華經前一切菩薩無有過於聲聞位耶若有過者云何俱出亦無菩薩始初發心未能出耶。",
    "X56n0939_002:0633a19_0": "問何名到於空地。",
    "X56n0939_002:0633a19_1": "答曰隨其所應離於三障處二空地即二無學及初地也今問二無學位與地同耶初地為即具二空耶七地有退為住何空仍齊二乘空安得別其位既齊二空應等菩薩百劫未曾斷惑如何初地即證二空況四階之初乃至百劫三十四心都不曾聞十地之號如何專輒將十地位釋四階耶若其無別釋於婆沙俱舍等文得將十地向行住名用消釋不若不得者如何不別。",
    "X56n0939_002:0633b03_0": "問諸子至四面俱起其義何耶。",
    "X56n0939_002:0633b03_1": "答曰善根難起名為生育甚難今謂為指何處為初生育但著生育之言而不明其大小若以結緣而為生育久已曾生不名難起若以理性而為諸子本來自生誰論其起生論生子育在善根生已入火良由不畏不畏乃由闕於善根因育根生故云生育。",
    "X56n0939_002:0633b09_0": "問經從爾時諸子至三種寶車其為何理耶。",
    "X56n0939_002:0633b09_1": "答曰頌諸子索三今謂諸表非一故三俱索二乘之人被斥無實是故即索先所許車菩薩既實何須亦索索即非實驗三俱權故下文云以是方便為說三乘何故不云以是方便為說第二若第三耶。",
    "X56n0939_002:0633b14_0": "問經云見有讀誦書持經者等為有幾人。",
    "X56n0939_002:0633b14_1": "答曰此成四人於此四人起於四惡謂輕賤憎嫉今問與餘經何別而獨此經不得輕賤等耶。",
    "X56n0939_002:0633b17_0": "問此所墮苦為幾趣攝。",
    "X56n0939_002:0633b17_1": "答曰此中前文明五趣義六門分別已說三門三門在此更為分別今謂前之三門已四五紙今更三門復應不少只是處所果報壽量等耳故請止之妨論要旨。",
    "X56n0939_002:0633b21_0": "問經從若狗野干去分為幾法。",
    "X56n0939_002:0633b21_1": "答曰應為十果始從[乞*頁]瘦至死被瓦石於野干身自四惡果一疥癩二無一目三打擲四致死蟒身五果一身大二聾三騃騃者癡也四無足五小蟲食應作咂字子合反若作唼者鳥食。",
    "X56n0939_002:0633c02_0": "問經若得為人至無所依怙如何分節。",
    "X56n0939_002:0633c02_1": "答曰此中十頌得惡人果有二初七行有惡報後三行無善果初中四初三頌惡形次一頌無依次二頌薄祐次一頌橫羅其殃初文有十七果一鈍二痤三醜四癵癵手拘也五躄躄足拘也六盲七聾八傴傴脊曲也九人皆不信十口氣臭十一鬼著十二貧窮十三下賤十四他使十五多病十六痟瘦十七無怙或開瘦成十八雖親附人下二果若修醫道下二果抄掠者強取物也竊祕取也次從如斯罪人下頌無善果有三一頌不見佛一頌不聞法一頌常根缺無數劫至諸根不具頌八難也初頌有一佛前佛後難第二六難地獄畜生餓鬼北洲長壽天為生難處世智辯聰難為狂聾心亂永不聞法今謂世智辯聰不必狂聾心亂亦非永不聞法但聞而不受第三一頌諸根不具合八難也今謂一往似具亦未全當但只依經自成惡果何須苦將對八難耶若得為人下四頌惡人果有四一頌惡嚴一頌惡服半頌惡狀一頌半惡行啞字非說文大笑聲耳若有利根下一頌半分為六德一利根二智慧三明了四多聞五強識六為說法華今謂此不須開以為六德開亦無失若人曾見下十頌六度初一行半頌曾施者今謂諸善德本豈獨施耶一頌進可然一頌半定習者離愚兼慧又三頌戒者亦未全然以初一頌通論親近善友非專戒也若見佛子下一頌半恐是戒耳若人無嗔下一頌半忍者此稍可爾次復有佛子下二頌慧者亦或可爾若有比丘至可為說者善戒經云內學大乘若未究竟不得學餘乘餘明若內學究竟於日日中二分一分學內一分學餘況此中不許學餘經一偈今謂但依梵網不許捨大而學於小乃至今經須依安樂行也。",
    "X56n0939_002:0634a07_0": "○釋信解品",
    "X56n0939_002:0634a08_0": "初明來意有二一鶖子聞上根而喜領四人中品承喻曉而開悟若準七譬應依論文今謂論文自是一途已前說。",
    "X56n0939_002:0634a11_0": "問何名信解。",
    "X56n0939_002:0634a11_1": "答一除疑名信破迷名解四人昔疑自不作佛今謂夫疑緣兩境或作不作迦葉頭陀精進第一昔於何處生此疑耶若引在座身體疲懈為在何座而生疲懈言疲懈者策而不進懈故生疲名為疲懈昔於何教策令發心而稱疲懈不肎修於菩薩行耶二信除不信解破不解昔即解三而不信一或復信三而不解一今亦解一而亦信三解三而亦信一心淨復知故名信解能入之心曰信解乃所達之理明解深信淺初後並說今問二乘之人只應當教自云昔日論信論解云何言三若言三人學解名為昔日解三信三何故復以三一對說若三皆昔解三信三二乘於昔何處教中解三而不信一信三而不解一等耶鹿苑則自知已教淨名之中雖聞一如聾如盲般若之中雖復信一而無悕取何嘗將於三乘與一對為信解互有闕耶況若解三豈能知一解一方乃知三況復不知三是一外之三為復一內之三一復為是三外之一為是即三之一若三外一昔亦曾聞而無互信互解之理若三內一與今法華其相何別若言法華即是三內之一何故令其捨權取實若權即實捨權即是捨實故也即一之三準例以說故知信解具足即是一三不二若二即是信解未周。",
    "X56n0939_002:0634b08_0": "又曰信顯由他解明自悟今謂從他若唯信無解自悟若唯解無信故信解二俱不成故但由他令我信解又曰以四句料簡根鈍正見信而不解利根邪見解而不信利根正見亦信亦解鈍根邪見不信不解今問見體如何信相深淺若邪在外道不應對今互論有無故外道見鹿苑久亡佛法之信昔日先具如何用之以釋今品又曰凡夫信而未解十地證而已信地前趣入由信而解一闡提輩不信不解今謂闡提亦是解而不信若以第二句為今品名二乘迴心始在初信尚未入住況復乃至初地九地當知即屬信而無解何能釋成今品目耶。",
    "X56n0939_002:0634b19_0": "問經從但念空無相者其義如何。",
    "X56n0939_002:0634b19_1": "答曰是說般若時今問般若之中空等三昧如何取異小乘中三若還只是小乘中三昔日已聞何不只云鹿苑之三而告云般若若異者何殊法華安樂行中觀一切法空如實相若不異者昔於般若先已聞之何須三請更欲聞也又云我從昔來所得慧眼未曾得聞如是之經故所領法異豈同法華若同法華則已會權應已授記何故昔聞而不與記又若聞今經無別勝法但與授記異諸經者何故今經更說三周以被三根但須直與其記而已故今復問會與不會其相何別既將十六行對三三昧故知正是小乘三空若是小乘者般若經中斥小如螢何得更有小三空也若言引於小十六行出異解者仍不見有別出大相除此異解唯取般若即有前過故又指云此十六行是小乘觀若大菩提分法四念乃至八正道等亦大今還問言大小四念乃至八正道別相如何不見分別而令後學迷宗本也。",
    "X56n0939_002:0634c12_0": "問云何名為遊戲神通淨佛國土其相如何。",
    "X56n0939_002:0634c12_1": "答曰華嚴經十種神通於八相中加第五苦行第七降魔今謂淨土行之神通非八相之神通淨土神通是菩薩行八相乃是果上感應今謂應須具如淨名淨土因果。",
    "X56n0939_002:0634c17_0": "問出入息利乃遍他國他國者何。",
    "X56n0939_002:0634c17_1": "答曰生死國也今謂出入言何別息利之相如何故知生死之名既通二死變易又分方便與報盡是菩薩利他之所若只分段諸小菩薩皆悉能作。",
    "X56n0939_002:0634c21_0": "問經從秊既長大至遇到本國何名本國。",
    "X56n0939_002:0634c21_1": "答曰未退大前更重見佛今謂若未退大則不應離本發心師未曾相離何名更見又若未退大豈住他國未離生死復非向本復不應云加復窮困求出苦道為求衣食何故後以此文為子長大還本長謂善根智慧增進若其增進則無窮困復於此中開為六位而分此文云一根漸長為習種性二未修福慧為加復窮困今謂既退大已何以不修三輪轉四生為馳騁四方今問若馳四生入惡道不若入惡道何名未退復不應云輪轉四生四規出苦道以求衣食今謂規出苦道以求衣食即是退大何名未退五成聞思慧由種性逼日日生善為漸遊行今問聞思二慧為大為小若小聞思何名未退若大聞思已是本國何名遇向豈於小乘求出苦道而能生於大乘聞思況聞思長即應入修六幸逢佛法遇向本國今謂非意而逢曰遇本未退大何得名遇。",
    "X56n0939_002:0635a13_0": "問云何名為其父先來求子不得至中止一城。",
    "X56n0939_002:0635a13_1": "答曰父者化身今問若未退大則未離父子不曾迷何謂為離而令父求云不得若是化身其家不應財寶無量僮僕眾多。",
    "X56n0939_002:0635a17_0": "問經從時貧窮子至所止之城何耶。",
    "X56n0939_002:0635a17_1": "答曰內道三乘名為聚落已遊三乘名遊聚落今問若遊三乘乃是大小悉皆具足何須父念又曰所有說法神通之事名為國邑又云或聽法之淺深或神通之勝劣今問未見父前從誰聞法仍覩神通之勝劣兼辨勝劣又曰識眾聖以否臧還至佛法大乘教內名到父城今問若言值小名到父城父城乃是大乘家業若云值小又云未退又云即是中途還逢大乘今謂若云未退何謂還逢又復與前馳騁為妨。",
    "X56n0939_002:0635b02_0": "問經從未曾向人說如此事其義何耶。",
    "X56n0939_002:0635b02_1": "答曰我自昔來未曾對眾說我曾教發大乘心今者常念望欲與之今問為退大後為退大前若退大前本未退大何以乃云未曾對眾說曾教大若退大後為過為現若言過去諸聲聞人自爾已前亦未稟小或居外道或在凡夫為不向誰說未曾教若言今世故須應辨諸經差別何得華嚴深密等經並第三時。",
    "X56n0939_002:0635b09_0": "問經從自念老朽至每憶其子其相何耶。",
    "X56n0939_002:0635b09_1": "答曰佛道先圓為老朽未化聲聞為無子今問爾前何處未化聲聞爾前復云但教大乘如華嚴中身子見文殊而獲益說方等時第二第三授聲聞記說楞伽時密記聲聞說般若時六十比丘聞法發心及須菩提涕淚悲泣若謂鹿苑已前云未化者此乃未化小乘何處曾談老朽若言佛道先圓為老朽者對此小乘機尚未發何須自念先所證耶況於生死相遇以大化之何以乃言未化聲聞名為無子既未退大乃是猶有菩薩之子何須但念無小子耶乃由不知頓大在初對聲聞人不受大化故使釋義闕此一途則成迴惑何可復論。",
    "X56n0939_002:0635b21_0": "問經從爾時至住立門側何義理耶。",
    "X56n0939_002:0635b21_1": "答曰見父驚走身心精進以求出苦為傭賃故非是本心名為遇到今問鹿苑已前尚在外道爾前何曾身心精進而求出苦若未退大復不於小而求出苦若退大後在外道中復無小乘出苦之義又曰以大乘種子近生遠熟子幸初逢於中更值了義大乘名到父舍教詮理果故名為門分聽小修名為門側今謂亦與退不等二義相違又曰小機未會於大名為門側今問向云於大小修名為門側此何以云小乘未會名為門側大小相違。",
    "X56n0939_002:0635c07_0": "問經從爾時至遙見其父何等義耶。",
    "X56n0939_002:0635c07_1": "答曰去不退位及真理遙名為遙見今謂此亦與前教詮理違仍未退大何遙之有門側與遙相去幾何四禪為牀何佛所坐無何貪嗔之几為承何佛之足何等剎利圍繞何王。",
    "X56n0939_002:0635c12_0": "問窮子見父至悔來至此為何義耶。",
    "X56n0939_002:0635c12_1": "答曰此明却走見者比知非眼見也非智證見聞思比知今謂何以聞思之人見化佛走耶又或以眼見佛大神通名為見勢非己能修能證故懷恐怖今亦問之何以聞思菩薩而不能修化身正當地前所見何足怖耶況復眼見即是證得尚非修慧何怖之耶又云此見化佛淨土之相由勸作佛不能行之故云悔來前文既云馳騁四方復云生死何以此中即云淨土淨土多種何淨土耶若末退大本求作佛何須更勸却云不能。",
    "X56n0939_002:0635c21_0": "問經云王王等者何耶。",
    "X56n0939_002:0635c21_1": "答曰法身為王報身為等適云化身那即云法及以報耶爾前何曾於此化身上生法報疑況未說真化何明法報耶。",
    "X56n0939_002:0635c24_0": "問經云父遙見之至莫復與語者何也。",
    "X56n0939_002:0635c24_1": "答曰化二乘教發心也今謂經云莫復與語乃是捨教何謂教權況中止淨土那得此化未述退大之時何以忽施小化。",
    "X56n0939_002:0636a04_0": "問何故名為冷水灑面。",
    "X56n0939_002:0636a04_1": "答曰勿強將來用二乘權歸戒之教以被其心如冷水灑且令制伏十纏之惑暫息八難之苦得生人天小微厭苦復本所忻名為醒悟今謂人天非伏惑息苦之藥正當十纏八難之時況復人天亦非厭苦況復微厭苦未復所忻所忻之時非關厭苦何更不受大乘之化便即用於小乘之權況復人天俱非小乘權之與實小乘自以照無常等名之為權照真無漏名之為實若不受大即須用小何須但用人天教耶人天復墮無性之限何得更以無性化之或可爾前恐有此化終非冷水灑面之時。",
    "X56n0939_002:0636a15_0": "問云何名為所以者何至云是我子。",
    "X56n0939_002:0636a15_1": "答曰令聲聞性遠生近熟名意下劣自德甚大為子所難今問化身正當聲聞所見豈得甚大為小所難。",
    "X56n0939_002:0636a18_0": "問經從窮子歡喜至以求衣食何耶。",
    "X56n0939_002:0636a18_1": "答曰彼興小意適本機宜初發小心故云得未曾有於生死中發菩提心名從地起今問放捨乃是大小俱失何名發小從地起已趣於貧里何名發大況上句發小下句即大小在何土大在何時即小即大未習其理此諸聲聞鹿苑已前於何方土遇大小化何以大小二初並設況與貧里放捨相背。",
    "X56n0939_002:0636b01_0": "問經從爾時長者至無威德者何耶。",
    "X56n0939_002:0636b01_1": "答曰實無二體設有二教故言密遣方便之教教二乘人故云二人今謂不聞捨淨土之勝質忽現起穢邪之劣形復無息大教之明文即施小教於茲國。",
    "X56n0939_002:0636b05_0": "問經從其父見子愍而恠之何耶。",
    "X56n0939_002:0636b05_1": "答曰愍無相好福德恠無求大之心今問小尚未生安恠無大若恠無大二使徒施欲設小乘之儀何須愍無相福種相為佛道之因福德是人天所習小果成就尚無種於相因小志未成何責相福之業。",
    "X56n0939_002:0636b10_0": "問經從又以他日至汙穢不淨為何義耶。",
    "X56n0939_002:0636b10_1": "答曰此下身近也即有二義一見子二身同此初見子也除糞已上是遠世解脫滿位已下是近世創以小教入四善根位異前解脫分名為他日今問爾前所居淨土應無小化何以令種解脫分耶況淨土見於化身豈合生於畏避若淨土見畏此土豈安況復種於解脫分善何有除糞之言及以共作之語何得遣二使於他土自身同於此邦何以棄舍那之寂場空指遠世淨土況未明宿世豈輒領前況昔既入於外凡今何全同外道。",
    "X56n0939_002:0636b20_0": "問經云過是已後心相體信入出無難者何耶。",
    "X56n0939_002:0636b20_1": "答曰金剛道後成無學已得親近佛識達生空同得見佛今謂二十秊中常令除糞者前云尋與除糞為除糞之始至此文中但指前說何得以尋與之文權屬種解脫分此騰始末方判正除故知判文太成疎遠也。",
    "X56n0939_002:0636c01_0": "問經從世尊爾時至體此意其義如何。",
    "X56n0939_002:0636c01_1": "答曰此是示大不悕喻有二初示大後不悕初文云疾者十二秊後眾生惑增佛亦有疾此法華會前知涅槃時近所應度者皆得度訖名知死不久今謂十二秊後惑應漸薄何名惑增現疾是涅槃唱滅之始不應以十二秊後釋之故知既以如來涅槃為終必不得以眾生惑增為疾亦不得云示同苦集此乃通方現生之由耳故十二秊後法華已前凡說幾許大乘經典此等皆是惑薄緣但從若佛久住於世方是現疾之勢耳。",
    "X56n0939_002:0636c10_0": "問經從其中多少所應取與汝悉知之者何耶。",
    "X56n0939_002:0636c10_1": "答曰大乘許多二乘許少如來許多菩薩許少無為許多有為許少自利為取利他為與今謂此四不判教時處所便即判云多少取與聲聞之人昔於何處能知大小有為無為自他取與多少等耶若聲聞人於昔已知菩薩及佛自他多少何須至此更請三周而不分判同異得失徒現多釋以惑他人。",
    "X56n0939_002:0636c17_0": "問經從復經少時至自鄙先心者何耶。",
    "X56n0939_002:0636c17_1": "答曰般若之後至法華中少長進故故名漸已已解二空其意弘遠名為通泰通謂開達泰謂安泰今問既云般若已後至法華中今法華中與般若中未曾得聞如是之經奚嘗自鄙之言亦通初後與淨名等中乘等於此大乘已如根敗有何別耶既言至法華中已解二空何故乃云始臨初信何故復云實未證得但為決定諸聲聞人令知當得當得已解二言相違若言但解未能證得此與般若中聞解何別。",
    "X56n0939_002:0637a08_0": "問經從臨欲終時其義何也。",
    "X56n0939_002:0637a08_1": "答曰法華之後去涅槃時纔有五秊名命終時命昔退大聲聞之子今謂何經說於法華之後去涅槃時但五秊耶若準初命其子即應合在法華經初若法華後五秊之內為說何法於法華前般若融通諸法互入何不於彼會族示子。",
    "X56n0939_002:0637a14_0": "問伶俜者字義何耶。",
    "X56n0939_002:0637a14_1": "答上郎丁反下匹丁反俾倉云猶聯翩也亦孤獨貌切韻行不正作竛竮郎丁反普丁反亦作跉[跳兆+丁]即令檉音。",
    "X56n0939_002:0637a17_0": "問經從忽於是間至是子所知者為何義耶。",
    "X56n0939_002:0637a17_1": "答曰此告也如佛地論云法華會上不定種性根機成熟應捨分段受變易身迴心向大故言忽於此間會遇得之今謂此論正言捨此至彼若能依之何患議斥既有誠教何須固違云不捨分段漸漸微細以至佛果虗繁紙墨浪費言辭正義若行令後有軌況復論明法華會上正語此會得益之人論云不定性然復應知若定性者於是此定於彼不定八六四二即其人也況八六等教仍是權一切眾生皆當作佛豈法華會一分成故知論捨分段之言涅槃一切之說真有依也是有憑也。",
    "X56n0939_002:0637b04_0": "問經從往來者眾其義如何。",
    "X56n0939_002:0637b04_1": "答曰四眾八部往來者眾今謂諸阿羅漢亦為四眾八部所歸依何足以顯大富長者故知羣臣豪族不但四眾八部而已故知若四若八以名通難辨從德從位乃可甄分。",
    "X56n0939_002:0637b08_0": "問經從爾時長者至注配券疏其義何耶。",
    "X56n0939_002:0637b08_1": "答曰計算者諸聖作論分別計度諸聖財故今謂淨土何須菩薩作論注記等者諸師作疏修撰文記廣雅云注記也今謂淨土何有諸師作疏。",
    "X56n0939_002:0637b12_0": "問眇目者何。",
    "X56n0939_002:0637b12_1": "答曰一目少也視不正也又目匡陷急曰眇眇亦少也今謂何不合譬。",
    "X56n0939_002:0637b14_0": "問經云薦蓆厚暖為何義耶。",
    "X56n0939_002:0637b14_1": "答曰無垢稱經四禪為牀座淨命為裍褥今問何以將金粟之牀蓐為作人之薦席若以釋長者師子座之茵蓐此則可然況淨名只云四禪牀座從淨命生何曾淨命為茵蓐耶。",
    "X56n0939_002:0637b18_0": "○藥艸喻品",
    "X56n0939_002:0637b19_0": "問此品來意如何。",
    "X56n0939_002:0637b19_1": "答曰佛法雖同機修有異故說此品今謂此品述成信解信解領譬始終不殊何以將異而述於同只緣昔異令同反更別同令異非但領述差[牙*牙]亦乃開廢乖張論中上慢言無二者恐人一向撥無所會所會即是能會之本於一佛乘分別說三三外無一一外無三今會三歸一三一不二若撥無三還成撥一如眾藥為丸丸即是藥若不信藥豈信於丸存實捨權過亦如是。",
    "X56n0939_002:0637c03_0": "問更有何途。",
    "X56n0939_002:0637c03_1": "答曰譬喻品說乘三體一四人領解實一假三今此會門門即阿含教同機異名會其門如說四諦三根俱聞依陰處界緣起三性觀修有異名曰三乘故曰教同而機異也今問教為能詮體為所詮若教體一昔教三異已論一乘何須法華若破若會況論體教能所不成故乘三體一之言在昔三乘共行或在三祇百劫教理對言之若彼兩三對於圓極大小永隔能所天殊如大經云我與彌勒共論世諦五百聲聞謂說真諦故知二乘但知其名而不知義螢光之智無照大千共學之乘預圓妙今既會教而不會機又機異之言為唯藥艸亦在法譬及宿世耶若唯藥艸述領不成述既不成三周天隔況教本被物空教何為是則佛自說同眾生常異用會教為若言同聞四諦三根不同以為例者不同之教非摩訶衍如殃掘云云何名四所謂四諦此聲聞宗非摩訶衍豈得將於會教而不會機將不會機證於會教何況本論但云雨譬不云艸木艸木表異一雨顯同況同是即異而同故使治謗無別經論泯合釋強令乖又論云不離我身是無上義故知不離艸木即是一地由是乃名無上故也。",
    "X56n0939_002:0637c23_0": "問何名藥艸。",
    "X56n0939_002:0637c23_1": "答曰治疾神功名藥受潤之形名艸有藥是艸有藥非艸有艸非藥非艸非藥所喻亦爾理教行果俱名為藥今取行藥稟教修生不取餘名不能生長世出世種能生長者俱名為艸但取五乘不取生死惡道種艸今謂大小各有理教行果若以大治小則四俱非藥轉小為大則四俱生長若行獨長而三不長應當小行轉成大行而人仍住小理小果若本已得大理大果則教行二種亦不須長況言行長而稟於教還稟小教行亦無長故知教轉成大其行方長況言長者小轉成大迷轉成悟既存差別當其自位何須增長況復本立經唯為小安得更存人天差別應當亦是為人天耶況復今經云為二乘令其轉小豈直令其但得小耶故知此經唯獨佛乘不須餘釋。",
    "X56n0939_002:0638a13_0": "問曾聞人問準論此經以雨為譬何故題云藥艸喻耶。",
    "X56n0939_002:0638a14_1": "答曰論取能潤經取能喻之體以破彼疑今謂能潤是佛之大教所譬是物昔機殊何不云機殊是一教所雨所譬本在於潤同若殊機稟同仍恒各別則未受大化非此中取豈以不受之差用為此品題目若也此品既其差別方便對昔昔教仍存三車一車猶在窮子父子客作不移授記聲聞元來敗種故知窮子所領佛述徒施。",
    "X56n0939_002:0638a21_0": "問曾聞人問此品亦有二木何不標艸木品耶。",
    "X56n0939_002:0638a21_1": "答據理實爾今問縱以二木為藥成艸木品此之艸木為是能治為成所治若所治順差別性若成能治則順一雨既存差別此經應更新得小果及人天耶如其無者差別不成若只重敘差別不同何經無之更須此教又云艸寬木狹艸小木大顯通三乘不唯於大顯潤生長不唯成就今謂等作差別艸乃人天二乘大艸仍為菩薩二木雖後後攝於前能攝則寬所攝則狹應云三艸名寬體狹二木名狹體寬又三艸名寬位短二木名狹位長艸通大小人天不應唯小木通大小菩薩名則唯大故此所潤不能顯於差別若言不顯成就此亦不能增長本為成熟豈有長而不成是故文云華艸敷實皆一地所生故知皆以地為成熟若地非成記亦非熟。",
    "X56n0939_002:0638b10_2": "又云古人有釋云藥者是雨法藥能滋艸者是機所滋生性藥法成機二既雙彰便無難矣文雖不然理亦何爽今謂此釋會理唯小艸木得雨轉為藥王與地冥符同為一揆文體正爾於理復齊故此釋已差別義墮爾若許理然文必順理。",
    "X56n0939_002:0638b15_3": "又云前譬有所厭火宅所忻三車合譬但可總言此以所潤機殊破彼執一之病故唯以藥為喻今謂若許古釋何須復違譬中以宅對車車宅悉皆敘昔故云三車出於火宅今此藥艸以對地雨艸木敘昔地雨顯今會昔從今功歸地雨義當譬中三一相對今一昔三會昔從今咸皆等賜故知但不可以火宅忻厭例此施開故古人言正當其理得名能所具如向云。",
    "X56n0939_002:0638b23_0": "問經從爾時世尊至說不能盡其理如何。",
    "X56n0939_002:0638b23_1": "答曰品文分三初讚印迦葉當知下陳述三品末二頌結成說實今問若其讚印會實及以陳述廢權品後偈文結成說實何以品內專辨不同科文與義其相既殊故知判釋未能稱理所以不可以差而述於會又曰顯彼所言尚未窮德故更自歎佛同長者汝同窮子今謂若以窮子長者顯同理須彼此會實故彼會窮子此存出生水火既殊安可異述。",
    "X56n0939_002:0638c07_0": "問經從於一切法至一切智地何義耶無。",
    "X56n0939_002:0638c07_1": "答今謂何不各從艸木而以至於智地故經云於諸法乃至一切智慧又云佛知根緣初與三乘後示佛智眾生不爾何理能知下喻及合皆有此勢今謂遍撿部內無有眾生不爾之文亦無眾生不知之說何以不達論旨判為不會之文正示令其咸知地雨反以不知倒判經文請後學者分明勿謬余雖不慜所承有由。",
    "X56n0939_002:0638c14_0": "問山川何義。",
    "X56n0939_002:0638c14_1": "玉篇云山者產也生萬物故川者穿故今謂若釋字義何往不然法相如何。",
    "X56n0939_002:0638c16_0": "問經從諸樹大小至各有所受其相云何。",
    "X56n0939_002:0638c16_1": "答此竪長也論說大木不離我身是種子無上大艸之中分大小樹不退位前名為小樹不退位後名為大樹此文二義一七地已前名為小樹八地已上名為大樹具四不退故準下頌文但為二木分上中下故合二木以分三品謂五地已前名下六七八為中九十為上此不攝地前故又取地前純有漏修故名為下初七名中有漏無漏二雜修故八地已上純無漏修故又云地前為小地上為大證不退故又云二樹各立三品住行向為小樹中三信入初住初住成八相大樹三者初二三地下四五六中七八九十上名超二乘又於三艸各分三位今謂所釋甚多理無二是佛意何必令多釋耶然論云大樹不離我身是種子無上者此有深旨於艸木中大樹居末仍云種子是生長義言不離我身者即知此位明於常住若云七地已前為小樹者與二乘何別若七地已前與二乘同八地已上但同大艸是則二木無安置處若云頌文二木各三者對前成九既云各三須各增長如何前約地位判耶何故復云不攝地前既知不攝何須苦立縱兼地前及以登地亦同前破七地同二乘等以言八地已上純無漏故況復二木更各有三過分太雜故知艸木始從種子終至菓實各各生長華菓不同故得以上艸之中分於二木。",
    "X56n0939_002:0639a15_0": "問經云一雲所雨至華菓敷實者何耶。",
    "X56n0939_002:0639a15_1": "答曰稟潤差異今謂破意同前經云所受各異者述法華前如法說三乘譬說三車信解窮子豈由指昔即令法華成差別耶。",
    "X56n0939_002:0639a19_0": "問經云破有法王其義如何。",
    "X56n0939_002:0639a19_1": "答曰或破一有三界一業之所有故或破二有謂本有中有三四五九具如前說今謂推此增數意義不殊作尺此破此有與四阿含破有何別故知今經是二十五王三昧破二十五有見二十五有我性豈可與阿含同秊哉。",
    "X56n0939_002:0639a24_0": "問頌中慧雲含潤其義如何。",
    "X56n0939_002:0639a24_1": "答曰雲有七德一慧雲含潤喻佛慈雲內含萬德待生機而降迹應器熟而宣揚今問一代教旨無不通然何以明於法華幽致應云隱實本而含潤開權迹以遍灑二電光晃曜喻佛化導今謂此亦通濫一代佛智應云開顯光而並曜令權迹以瞑息三雷聲遠震驚覺有情喻佛出世諸魔恐怖今問怖魔始感已當斯號況又復不知與涅槃八魔華嚴十魔云何同異若直爾言破只是道場破天子耳乃是四階現成之相都非法華振驚之儀況魔怖在昔雲潤於今四令眾悅預預喜逸也眾喜雲興悅當蔭覆喻佛舟航五趣也今謂若只舟航五趣運載通於二乘尚乃兼於人天何能出諸不退應云蔭一乘之慈雲令七善而悅豫五日光掩蔽喻除煩惱華嚴云掩邪見光小乘有部已破邪見既大乘圓常須除偏小六地上清涼喻令有情居生死地得涅槃故此亦化城二地何關開會一乘應云令於二死之地得實相之清涼七靉靆垂布如可承攬喻佛降靈慈悲興盛今謂應迹與降靈大同一代始終並屬斯意然須分別初後不同佛慈暢遂降靈意周廣雅云雲盛貌也如上略述為對他辭古人消申意不全爾雲本蔭於艸木今皆稟於一潤一潤理顯七義可從佛慧斯亡分張何益。",
    "X56n0939_002:0639b22_0": "問經從山川至百穀並茂其義何耶。",
    "X56n0939_002:0639b22_1": "答穀者續也楊泉物理論云梁者黍稷之總名稻者粇糯之通號菽者眾豆之總稱三穀各二十合有六十蔬菓之實是助穀亦各二十凡為百穀詩云播厥百穀周易曰百穀灑於地蒲桃應作萄張騫西域使還得石榴胡桃蒲桃廣誌曰蒲桃有白黑黃小艸無種性得譬人天今謂前釋品題即以人天為生長若是無性如何更生論云六道之中唯有人天最勝發菩提心豈以新發心者即判為無性舊在人天者即為有性彼發心者後生人天還應無性決定無性後生餘國必須有性故法華已前諸聲聞人無非無性何經簡彼發心之餘名為定性不信法華真實之說而執權論方便之文論自弘法華前經或探取於法華對昔而用定判聲聞不發故不可也執實謗權尚招重譴執權謗實意在何之。",
    "X56n0939_002:0639c13_0": "問其雲所出至皆得鮮澤其義何耶。",
    "X56n0939_002:0639c13_1": "答曰上中下根既並在樹故二木並三故知並有根等四義總喻因果今謂當知昔教木艸既殊因果復別何以通用一種因果而釋二木等耶。",
    "X56n0939_002:0639c17_0": "問經如其大小至各得滋茂其義何耶。",
    "X56n0939_002:0639c17_1": "答曰三乘差別今問何不知所潤是一若爾徒云取實無實可論。",
    "X56n0939_002:0639c19_0": "問經從以一妙音至而作因緣者何耶。",
    "X56n0939_002:0639c19_1": "答曰為大乘也設說二權皆為種智今謂種種之言本在於昔若更存三何會之有。",
    "X56n0939_002:0639c22_0": "問經從一切眾生至住於諸地其義何耶。",
    "X56n0939_002:0639c22_1": "答曰諸者三乘十地謂乾慧乃至佛地今謂諸言不一何為獨列乾慧等名況復乾慧之名不關歡喜等位故知三乘共地不與五十二位相關況諸地之言豈必云地意語隨所依者皆名為地若不爾者何須置於隨力之言。",
    "X56n0939_002:0640a04_0": "問經從又諸佛子至名為大樹者何耶。",
    "X56n0939_002:0640a04_1": "答曰此即大艸分為此二今謂只聞從大出小不聞從艸生樹況復地前而為小樹小樹之前無位可論若爾小艸既分為二木則小艸之位全無以別攝總但有二艸二木而已或但三艸而無二木又辨不知中七地猶屬不知之人非今經攝何以此中小艸人天悉皆受潤若云各不自知十地亦非今經所攝若唯佛能知等覺亦在不知之限況知與不知佛咸為說說與不說如來能知應當此經佛自顯實故恐不穩又以地前而為大艸七地已下而為小木八地已上而為大木多釋意擬収羅不意反成迴惑。",
    "X56n0939_002:0640a14_2": "又曰或初發心而成正覺此經八生至一生得或云三祇方得諸師於此眾義不同然本論說劫有晝夜月時秊諸能超者雖超前劫不超後劫今問彌勒超九劫為超何劫幾夜幾時幾月等耶故此說者不達論旨論中因釋經中日月燈明無量劫壽即列晝等五劫名意顯總非指前四故論云彼無量無邊劫故故不可以秊等四劫消通妨難言不超者但論語小教當教不可超於當教應指別劫以為超義若大超於小頓超於漸豈有言超但超月時等五耶況引諸文不能會通同異之意三祇自在婆沙小教或在大乘僧祇後別初心成佛自在華嚴圓教初住八生乃至一生具歷諸地損生不同何須比望教教辨異。",
    "X56n0939_002:0640b03_0": "○授記品",
    "X56n0939_002:0640b04_0": "問授記品來意如何。",
    "X56n0939_002:0640b04_1": "答曰論云為三種無煩惱人染慢說三平等初說乘平等故授記故知上來佛說乘體有異便有人執乘體定異為此說記莂顯乘平等故有此品今謂不許執於乘體定異若不執者方堪授記豈可前文更說差別令生別解至此方云顯乘平等若論說平等佛說仍差別乃是菩薩很[彳*戾]於佛若於前品定須異者聲聞之人於前品後及今品前何處執異而今品破之故知此品但是記前得解之人得解即是解前所說差即無差至今會已無差即差。",
    "X56n0939_002:0640b14_0": "問此品之名有何差別。",
    "X56n0939_002:0640b14_1": "答曰有云在小無勝劣在大則有之如五百弟子同是無學成佛轉次而得授記二在小有勝劣在大無勝劣如學無學同時成佛三小劣大勝如阿難學地成佛在羅云之前四小勝大劣反上今此四人不依根性同於初句同是無學前後作佛如迦葉覲三百萬億佛須菩提覲三百萬億那由他迦旃延初覲八千億後值二萬億大目連初覲八千億後覲二百萬億今謂此明覲佛多少豈此即辨成佛前後故值佛多成佛應速如四依位供佛多少多者速成故八恒位高初恒位下又若例四依供佛多少則四位不同今此四人為同為異又云供佛少者是退心之人非樂久行今謂若退即供少而得速成只須退行即得速成何須更立精進超劫況復若將四依供佛多少望於四人四人成佛只如瞬頃何者二萬億數未有半稔許砂豈可聲聞不須供多菩薩即供佛多耶又若供多應在後者義亦有妨如身子得記過無量無邊不可思議劫供養若干千萬億佛應在最後何以最前滿願不云供佛多少但云過去諸佛所說法人中最為第一應最前記何以最後阿難羅云並不云供佛但云於當來世應前反後以人不知涅槃存權此文約實及以供佛是淨土行與物結緣。",
    "X56n0939_002:0640c12_0": "問何以迦葉名為光明。",
    "X56n0939_002:0640c12_1": "答曰此說自體覩毫光而生明慧聽法義而瑩金光況久修因金光自飾故名光明今謂此乃通因非關別號又久修者從別得名故云過去以金飾迦葉佛自爾已來身常金色暎蔽餘光故名光明堆者聚土也阜者陵也玉篇云高平曰陵大陵曰阜阜土也肥也長也。",
    "X56n0939_002:0640c18_0": "問經從如從飢國來至乃敢食者何耶。",
    "X56n0939_002:0640c18_1": "答曰小乘匱乏大乘之法名為飢國佛之一乘名大王饌今者得聞名為忽遇疑己無分不敢修行名未敢食與授佛記名得王教授後領納大乘修行忻當作佛名乃敢食今謂此中得記由聞譬周次自領解三由印述四人俱聞俱領俱述四中迦葉已與記訖餘三未蒙故引譬乞索表已忻慕乃遇記緣如忽遇王饌如四客俱至一已親聞餘三曉知大王通設故重請命方乃進飡故佛與其名號時節名為王教領受所記名乃敢食若以乏大乘法食名飢乃是全未聞於法譬若以修行待於王教汝等所行是菩薩道道行已具何須更修若以當修供佛為行既聞大法即已發心發心即須修菩薩行豈待記耶故知乏大乃在三請之初不關今記。",
    "X56n0939_002:0641a08_0": "問經從我等亦如是至快樂者何耶。",
    "X56n0939_002:0641a08_1": "答曰此合喻也義理同前此即請也聞佛音聲說一乘理總言我當作佛如見王食未蒙別記領受修行忻當佛果名未敢食蒙別授記如蒙王教即望修行忻當作佛名之為食今謂大旨同前一乘之理二處已飡法說之初咸蒙教食謂善思念之譬說之初云諸有智者以譬喻得解豈可聞法未飡待記故知請記非請當行若前未有行何故乃云始於今日得其果報。",
    "X56n0939_002:0641a16_0": "問須菩提中記名云何。",
    "X56n0939_002:0641a16_1": "答曰解體相空但有假名故名名相今謂此諸聲聞誰不體空若言偏解應云無相何名名相色空相即空勝色劣只應從勝何得從劣又若以假名顯空只可光明顯慧下去準此或云名之與相二義俱空故名名相今謂名之與相二義俱空應名相空何名名相又云假名相以授法一切俱然。",
    "X56n0939_002:0641a23_0": "問記旃延名義如何。",
    "X56n0939_002:0641a23_1": "答曰過去掃僧地身常金色又目覩毫光等故名閻浮金光今謂前文可爾次文猶通又曰瞻部提樹名在此洲無熱池岸側有經云在此洲北岸近樹有紫金光暎蔽日月。",
    "X56n0939_002:0641b03_0": "問目連名義如何。",
    "X56n0939_002:0641b03_1": "答曰多摩羅跋旃檀香者多是性義阿摩羅是無垢義梵聲含故遂略去阿跋陀羅是賢義檀香是唐音由大目連煩惱輕微名性無垢仁德如香可重如賢今謂已證無學後方聞一乘一切羅漢誰不爾也不審目連斷何煩惱何煩惱輕又亦應云未得果前金光賢香俱由供塔於理未損。",
    "X56n0939_002:0641b09_0": "○化城喻品",
    "X56n0939_002:0641b10_0": "問化城品來意如何。",
    "X56n0939_002:0641b10_1": "答曰論解七對治中第四有定人實無定而有增上慢以有世間三昧三摩跋提實無涅槃而生涅槃想治此想故說化城喻釋曰有學凡夫為說往事令憶念故此所起慢或在欲界分別或是上界煩惱三昧城者謂有學凡夫專心所求在無學身盡無生智後世間禪定所變解脫離能變無總名三昧此定有漏名為世間此中意說佛說三事名大涅槃三乘同得擇滅解脫即是無學道中所證生空理由此後時惑苦不生名為解脫佛說此脫名為化城生空智證名為暫入以息眾苦名為方便入涅槃城引至寶所方至大涅槃城二乘之人加行智求變作此想至於無學解脫道中正證解脫都無分別出此解脫復入世間定心重緣所得以心麤故不知所證但見加行所求涅槃解脫相狀便謂涅槃實滅豈非假解是世間定故云以有世間三昧實無而起涅槃想凡夫有學聞此假名不識知故謂實有涅槃起堅執心作意忻趣故今破之彼所證者猶如化城此之有漏及世間定皆是法執出彼心後方起執故今謂法執若只執於定小涅槃涅槃若破法執應盡又一切教大小聖人莫不皆知己所得法安得必須入世定耶故法說周為利根人但云若但讚佛乘眾生沒在苦等即趣波羅奈等廣得五佛章門聞已即領中根少遲須明有於三車之由所謂火宅三車劣弱所趣非遙車體不廣闕莊嚴具牛非肥壯僕從不多故出宅已更與一大下根更鈍說理不逮須示遠遠初結大緣所經長時義如五百所斯未達而於中道生疲極想接以化城令生安穩想導師知息策進本期說城非實實在前途感應道通對於法說仙苑為便對於火宅可助三車敘於遠緣宜須立化然應須知若身子若四人若五百皆是昔日結緣之眾並於于今住聲聞地是則車譬城譬理一義三滅想咸同趣寂無二何須至此方云謂實論對置化故著實言城既實無故二乘所得全成世法何須曲釋解脫等耶況論不云凡夫學人不應輒異增加其曲又引論十無上中為修行無上說大通本事釋曰修行難成非如二乘易修疾得故說大通道場十劫及佛自說彼為王子今方始成及以聲聞於彼發心今方乃熟故大因行非卒修成名行無上不說大通佛之行也雖說今品號往因亦在乎其中今謂行無上者論意不以難成而為無上但云結緣之始即在乎真乘種子無過感今大化故云無上今此聲聞還依無上之因方獲無上之果故云無上又云十無上中第三示現增長力無上故說商主喻前說化城已知非滅商主能引至於寶所故今說之今謂論中但云增長何須必以佛果而為寶所寶所義通意在圓極故此一品論以商主為名若無寶所城未說化知寶所者良由商主故從極說商主為名雨譬亦然可以意得。",
    "X56n0939_002:0642a15_0": "問經從我以如來知見力故至猶若今日者其義如何。",
    "X56n0939_002:0642a16_1": "答曰此顯已能見以宿智知以慧眼見故今謂經文現云如來知見見即是眼知是智佛眼及一切種智何須苦以宿命智力及慧眼耶若爾佛眼智唯知見於中道實理往事應以宿命智知以宿命慧眼等名名濫於小佛之眼智名局於大大能兼小小不通大故須從大依經勿改。",
    "X56n0939_002:0642a22_0": "問曾有人問釋迦修行不越三祇經此多劫彼時猶為王子。",
    "X56n0939_002:0642a23_1": "彼答云意趣有四一平等意趣謂佛言我於爾時曾名勝觀以法身平等故二別時意趣謂願生極樂皆得往生暫念無垢光佛名定得不退菩提三別義意趣謂說一切法皆無自性無生滅等本來涅槃四眾生意樂意趣謂一善根或讚或毀令增進故今此依於平等意趣說餘佛事即是我身身平等故若不爾者云何乃言爾所劫數今謂說他為我即名平等未必說我必是他人良由不知三祇數權迹中近事若爾但是說遠即屬他身致令說遠無可承信故於此中即成二過一於迹門不識教過二於此經違本門過致使問答並無所從故諸大乘經一切菩薩皆悉依於無量僧祇何只三耶而王子時遙使指他事壽量之說何足簡他故陶師之因不應無實大乘實行豈必三祇特由佛壽久成大通在迹故不可以而為實因復與三祇而為比況勝觀迹佛迹中近事己他之事未足校量若必王子而為他身何得指為修行無上又云善心相續劫滿三祇諸心通論何妨爾許劫今謂亦由不了本迹近遠徒更此釋增足懸尤且約實論初二僧祇尚自有退何得初劫即云無退故大論等文至第三祇方離惡道是其一焉第三始得不生惡道豈於三祇善心即令相續不斷又云依晝等劫何妨爾許時仍三祗內假令一日以為一塵積日為月為秊為劫三千塵點亦在三祇之外不可數劫況復曲判未為順文況四意趣未為了教若言了者則一切經往生之文便為無用成佛久近全是虗談一切諸法皆有自性本非涅槃眾生意樂理數應爾故知通論前三莫非隨於眾生意樂何但第四。",
    "X56n0939_002:0642c03_0": "問經中何佛應有子耶而言佛子有十六王子。",
    "X56n0939_002:0642c03_1": "答曰他受用身有父母等如法皷音聲王經阿彌陀佛亦有父母父名月上母名殊勝妙顏有子有魔等釋曰若化七地已前分段生死須有父母等若化八地已上變易生死理無此事不生死故他受用身與輪王俱出故此佛祖轉輪聖王今謂他受用義雖通報化語他受用應指報身對報辨異須云化身故彼彌陀化分九品上品上生既是無生即當初地已上位也故登地已上即見報身即他受用地前所見即是化身化中仍須分別於優劣隨見異故不可雷同是知下之三生須聞劣教以初生彼在小果故故知此等始從華出須見父母生身故也豈上三品見父母身故應須知化佛化土有淨有穢穢即娑婆淨即安養淨中有穢復應多品以由乘戒不等故也且如妙喜阿閦以對安養即淨不同娑婆對餘下類穢土即穢不同只此方尚諸菩薩唯見今佛乘栴檀閣入於母胎豈實母胎乘閣入耶故即父母而非父母彼亦準知況七地等言未成通鑒瓔珞初地已得法身仁王經中初住已入毗盧遮那華嚴亦爾豈至七地仍見佛身反在分段凡父母身須現父母行向入變易生身豈須見於化父母若言變易不生死者亦如是變易猶久生死故地持涅槃並以初地離五怖畏破二十五有見於佛性豈見佛性而生分段唯見化身父母生身又曰泣者無聲出淚也眾生常苦惱苦諦也盲冥無導師集諦也不識苦盡道道諦不知求解脫滅諦也蔽人目令不見故名為瞑。",
    "X56n0939_002:0643a11_0": "問經從大通智勝佛嘿然受請者其義如何。",
    "X56n0939_002:0643a11_1": "答曰涅槃嘿然不受今此嘿然許之以觀佛顏有舒斂故乃令請者知佛說許否又云以佛身光表知許否又受食法理須呪願故嘿然者知佛不許今謂經云佛及弟子常行二事若說若嘿皆具四義謂受不受各四故也。",
    "X56n0939_002:0643a17_0": "問勉出諸群生為何義耶。",
    "X56n0939_002:0643a17_1": "答曰有作勉勗也勵也有作挽同國語云父勉其子兄勉其弟猶勉強也。",
    "X56n0939_002:0643a19_0": "問云何名為轉四諦法輪。",
    "X56n0939_002:0643a19_1": "答曰應為五門分別一出體二釋名三廢立四釋妨五諸門初出體中如對法云真如聖道煩惱不生名之為滅此說滅諦依於能滅正智所證真如境上有漏法滅假實合論是滅諦相無漏五陰為道諦依道自性及道眷屬以顯道諦由此四諦攝諸法盡又涅槃云所未說者如林中葉乃至四諦有無量相非諸聲聞緣覺所知等又喻伽云四諦之外說非安立諦且依種類總說四諦若依法體有麤有細能知之智有上有下勝鬘依義說有八諦謂有作無作各四故也今謂若以煩惱不生名為滅者一切眾生即涅槃相名為何等無漏五陰為道諦者與初果人所得何別若言四諦攝諸法盡一切眾生一切煩惱理性真如菩提涅槃乃至諸行從因至果若正若助可非諸法如何但指無漏五陰及以煩惱而云攝盡具如涅槃有四四諦攝在何許況經中四諦是彼佛敘昔非大乘中遍攝四諦徒勞高尚藥不治病釋名可見次明廢立中立四廢餘無第五故如醫治病知病病因病除除法即足故也今問凡廢立者並是有法不應指無應言立大則小廢立小則廢大大小本無第五諦法何名廢立故為實施權則實廢引權歸實則廢權即法華經意若廢小立大則華嚴意廢大立小即鹿苑意大小並明淨名般若意明知廢立須了根原。",
    "X56n0939_002:0643b18_0": "問經從我於餘國作佛至得聞是經者何耶。",
    "X56n0939_002:0643b18_1": "答云於餘國作佛者菩薩處胎經云從此滅度於十方面各三十二億姟諸佛國土而復成佛教化眾生下醫喻中具顯此義今謂醫師辨過現處胎明當來此中明利小醫師顯本迹處胎通設化此文逼小根並不相關何得引用況今餘國別指二乘滅度之處非關諸方。",
    "X56n0939_002:0643c01_0": "問何故名為雖生滅想入於涅槃。",
    "X56n0939_002:0643c01_1": "答曰於我有緣我以神力接之於彼遇我得聞是經今謂準此一切生滅想者無不值佛得發大心何須自立滅想不發又云或是凡夫若是有學求於有餘無餘涅槃將此謂為生實滅想求入證此二種涅槃修二乘行種性所排慈悲所引生彼遇我求佛智慧或我從此餘國作佛是人於我生滅度想謂我入於無餘涅槃我引至彼令求佛慧若無此緣亦蒙他佛菩薩教化聞是經典當得作佛亦說潛化今是顯化今謂是人之言必指無學有餘之人此土已於自身及佛皆生滅想如何至彼更於變易法性佛身而生滅想經文既云我於餘國何須更云他佛菩薩凡夫有妨與無學違涅槃八六四二等人亦於彼土得聞是經故知佛教大旨難了又云平等意趣遇於餘佛亦說是我今謂經文但云餘佛何須苦云餘佛是我皆是曲會未顯真文當知論文且據現化故云退大若於彼聞即得授記。",
    "X56n0939_002:0643c18_0": "問經從云唯以佛乘而得度脫至方便說法者何耶。",
    "X56n0939_002:0643c19_0": "答曰滅是涅槃如德王品有涅槃有大涅槃云何大涅槃如聲聞經八六四二等之所住者名為涅槃法王所得名大涅槃古人解此住無餘後起迴向心如楞伽云佛所化作亦經爾所時後起迴向心今謂不然彼於先時未迴心前已得有餘名為涅槃非二乘者諸有學位已經八六四二故已入涅槃亦非無學入無餘依身智並無入無餘已更起身智經二萬等修行大行今問初二三果在於何處發心之後更經爾所劫數行道經文只云經爾所劫至發心處或得菩提若未發心安能行行何教相中言未發心前而行大行又云阿羅漢身在何處不入無餘而住於世二萬劫等行菩薩行又曰如信解品我等長夜持佛淨戒乃至住最後身有餘涅槃則為已得報佛之恩今謂此是迦葉等於此迴心於此入涅槃若何得將證八六四二況復信解已成菩薩如何以證無餘無學若引莊嚴論云二乘人若入涅槃善根盡者云何經於八萬劫等更修大行始入信心後經三祇方得菩提然三祇百劫俱未斷惑云何斷惑無餘羅漢更至信心復入不斷惑三僧祇位又云本識既無無識持種本識既盡將何修行誰得菩提今問識法為可滅為不可滅若可滅者即應可生若可生者即同俗計陰陽氣合眾生始生陰陽氣謝心識還滅雖不語陰陽乃同有生滅又曰善根若在非但違教亦違正理身智既在何名無餘不同如來無漏智在有漏依盡名無餘依今謂此亦引折挫之教證常住之文如父責子無心識人非即如木云無眼之人非即是盲云不堪教非即永息非是我子豈即他生如迦葉於淨名中自稱敗種於法華會中根獲記論申權經機權宜折如何以申權折之論用釋圓妙之經又若心可盡一切諸佛皆有始終若有始終生滅如上。",
    "X56n0939_002:0644a24_1": "又曰如勝鬘云得涅槃者是佛方便成唯識云不得無住名為方便或住有餘迴心不得無餘名為方便今謂方便之言對非究竟如何以對入無餘耶引成唯識則可通行又曰古釋八六四二等從本為名故名須陀洹等前之三人凡身得果聖身涅槃後之二人凡身得果凡身涅槃經生多者則鈍經生少者則利又菩提流支云仍以非想劫壽為一日夜積此成歲為劫彼壽無量大劫過此發心驗此釋之未為典據經釋初果者七生斷結得入涅槃其經八萬始發大心至十信初誰言八萬劫住於涅槃此阿羅漢名須陀洹經八萬劫始得發心大成可笑今謂七生斷結經八萬劫可笑更甚可知且如初果七反人天人必三洲天通指欲且與生天常居第六人定北洲七人只成七千歲耳七天只成七箇一萬六千歲耳縱以人間五十秊為一晝夜亦只五十倍增之尚未當一增減之劫如何得成八萬劫耶若不爾者經七生後復亦仍名須陀洹耶若也亦名須陀洹者何以笑他須陀洹之阿羅漢耶今亦笑其須陀洹人七生之後無住處也乃至羅漢不入無餘為住何處經二萬劫如釋迦滅後人壽可知此劫唯有十一減在劫壞空時羅漢報身何處活耶緣覺一萬亦復如是邊際定力不當如前又言佛有漏盡得無漏智此智與小有何差別無漏若同智不應別無餘若等徒分二文若大乘中過於無漏真如圓滿方可佛智異於羅漢故小乘中度五人竟乃云世間有六羅漢故小乘中佛與羅漢惑斷處同故大乘中惑並未盡並未盡故身智不滅以不滅故亦非無餘非無餘故仍有變易故小乘中無變易名大小既乖不應漫判以此而言真為可笑如前所釋只謂諳含又更重云如八萬劫須陀洹者實是彼果非阿羅漢以彼名說亦非羅漢有經生者故彼經意總說羅漢實是學人發心向大復經幾時由是應以涅槃等經同瑜伽等最為善說今經羅漢即云有學大經說小猶有生處乃引權判違佛云無故不可引權宜之論以判涅槃真實之說。",
    "X56n0939_002:0644c11_0": "問經云了達空法者何耶。",
    "X56n0939_002:0644c11_1": "答曰具足二空今問法空為空何法消經欲盡永不曾見判其淺深雖有依他圓成之言永無分別能所功用。",
    "X56n0939_002:0644c14_0": "問經從諸比丘至深入禪定者何耶。",
    "X56n0939_002:0644c14_1": "答曰上說宿因令念退大以就小下顯今果令知捨權以取實文分為二先明今實次顯先權所由初知機熟後說一乘機熟有五一涅槃時到二眾又清淨三信解堅固四了達空法五深入禪定謂四禪九定今謂涅槃時到乃是應終餘四即是機發故也又於四中若已清淨乃至深入此名受益竟何謂為機況上三義混於事禪豈可以此為法華機又云聲聞具五方可會權今謂此五既小十二秊前應已入實若此五在大乃成已會何須處會。",
    "X56n0939_002:0644c24_0": "問經從便集諸菩薩至得滅度耳者何。",
    "X56n0939_002:0644c24_1": "答曰此說一乘乘既說四而為了義說一而為方便如解深密云相生勝義無自性如是我皆已顯示若不知佛此密意失壞正道不能往故於其中立一乘非有情性無差別又勝鬘云攝受正法善男子等堪任荷負四種重任喻如大地謂無聞慧非法眾生以人天善根而成就之即是此說三艸中小艸二乘合是中艸求大乘者即是大艸如來隨彼意方便說唯有一乘無有餘乘故知據理說一為權說四為實解深密云非有情性無差別故今此經中為化退已還發大心故說一實而二是權待根機熟五緣具足方說無二唯一佛乘涅槃中說諸聲聞人皆得作俛不得作佛佛皆悉云不解我意故能如是了知經意亦能善順佛菩薩心然今此會多皆退性故說一實而二為權會權實之名通於人法若從法為語定須以一為實二三為權若從人言之則大小不定宜者即實不宜權今謂豈可以人不宜之言判法顛倒昔教機別故四實一權今教機同故須四權一實故解深密及以勝鬘在法華前一乘機生故一權四實如何釋熟而引於生不令一人獨得滅度皆以如來滅度而滅度之若一人獨度我則墮慳貪此事為不可如何引慳貪之教判大施主之經故知勝鬘解深密小機未熟故彼部中得於小果者故須以四赴彼眾機各各皆實故云四實至法華會一切皆實故一實四權故此經中更無有人得小果者妙莊嚴品名同義異不可判之以為小果若言必定一乘為權應當深密勝鬘在諸教之上如法華中藥王所願若言此經唯為退大法師品初分別功德為記聲聞為記菩薩為聲聞多為菩薩多以多為正少為正耶為從正判為從謗判涅槃諍論二俱非者亦破昔經逗物之教眾生不解故成諍論此中定判入滅不成正當諍論引諍證諍於理何益已如前說況所引教不曉今昔。",
    "X56n0939_002:0645b08_0": "問經從五百至珍寶處其義何也。",
    "X56n0939_002:0645b08_1": "答曰正法華云五道為嶮難五怖畏為怖畏處釋曰正法華中出嶮道體非釋五百數言五百者分段生死惑業苦為三百變易生死無明苦為二百今問若五道是體體皆嶮惡嶮惡過已即珍寶處應過五道即是寶所何妨正法華五即是百乃至自釋亦五無百若先知變易在分段外有無明苦以為二百何以前諸釋義並只但云離生死耶又分段生死何故三變易生死何故二分段之惑亦無明無明對苦亦為二分段之惑開於業變易故知不但二變易無明對於苦分段無明應亦然故知他釋不曉開合。",
    "X56n0939_002:0645b19_0": "問經從導師多諸方便至一城者此義云何。",
    "X56n0939_002:0645b19_1": "答曰攝大乘云如末尼天皷無思成自事釋曰雖無勉勵思亦有任運思實無思假稱思今謂等是無思何故苦以有思釋之復云實無等耶思非任運任運非思乃以凡心測於聖境故使此論便成小教豈法華中三佛慧耶又曰一切諸佛晝三夜三觀眾生機今謂此正當於婆沙中義尚不可以釋餘大乘況法華耶又曰過三百者或云過五趣為五百此但過分段三百而已或令出三惡為三百實論初已斷於分段雖亦出於人天變易猶人天攝不名無出若依實說過分段為三百由旬涅槃在於無學位故今謂無學在三百由旬外即成四百立化城也是則違經經意只出分段入變易出變易入佛地佛地即是寶所果也若也變易却在人天佛果即却在於生死生死亦應却在三惡。",
    "X56n0939_002:0645c10_0": "問經云是時疲極之眾至安穩想者何耶。",
    "X56n0939_002:0645c10_1": "答曰正起生空智證法空理後煩惱不生名為入城當此之時無此二想後世俗定起却觀前位即生此想涅槃假滅二乘已證故云前入化城二車種智本來無故二子出宅車仍未上車是不繫出宅而索城於路施故云前入今謂諸妨已如前問。",
    "X56n0939_002:0645c16_0": "問經從若眾生至於一佛乘分別說三為何義耶。",
    "X56n0939_002:0645c16_1": "答曰勝鬘明二乘有餘生法不盡故有生有餘梵行不成因不純事不究竟故當有所作道聖諦智也今謂何不云於一說二之所以耶若但二乘未極未竟何"
}