{
    "T22n1428_040:0852a03_0": "四分律卷第四十(三分之四)",
    "T22n1428_040:0852a05_0": "姚秦罽賓三藏佛陀耶舍",
    "T22n1428_040:0852a06_0": "共竺佛念等譯",
    "T22n1428_040:0852a07_0": "衣揵度之二",
    "T22n1428_040:0852a08_0": "爾時瓶沙王患大便道中血出，諸侍女見皆共笑言：「王今所患如我女人。」",
    "T22n1428_040:0852a09_1": "時王瓶沙聞已慚愧，即喚無畏王子言：「我今有如是病，汝可為我覓醫。」",
    "T22n1428_040:0852a11_2": "即答王言：「有耆婆童子，善於醫道，能治王病。」",
    "T22n1428_040:0852a12_3": "王言：「喚來。」",
    "T22n1428_040:0852a12_4": "無畏王子喚耆婆來，問言：「汝能治王病不？」",
    "T22n1428_040:0852a13_5": "答言：「能治。」",
    "T22n1428_040:0852a14_0": "「若能，汝可往治之。」",
    "T22n1428_040:0852a14_1": "時耆婆童子往瓶沙王所，前禮王足却住一面，問王言：「何所患苦？」",
    "T22n1428_040:0852a16_2": "王答言：「病如是如是。」",
    "T22n1428_040:0852a16_3": "復問：「病從何起？」",
    "T22n1428_040:0852a16_4": "王答言：「從如是如是起。」",
    "T22n1428_040:0852a17_5": "復問：「患來久近？」",
    "T22n1428_040:0852a17_6": "王言：「患來爾許時。」",
    "T22n1428_040:0852a18_7": "如此問已，答言：「能治。」",
    "T22n1428_040:0852a18_8": "時即取鐵槽盛滿煖水，語瓶沙王言：「入此水中。」",
    "T22n1428_040:0852a19_9": "王即入水。",
    "T22n1428_040:0852a20_10": "語王坐水中，王即坐。",
    "T22n1428_040:0852a20_11": "語王臥水中，王即臥。",
    "T22n1428_040:0852a21_12": "時耆婆以水灑王而呪之，王即睡，疾疾却水，即取利刀破王所苦處，淨洗瘡已，持好藥塗。",
    "T22n1428_040:0852a23_13": "藥塗竟，病除瘡愈，其處毛生，與無瘡處不別。",
    "T22n1428_040:0852a24_14": "即復還滿槽水，以水灑王而呪之，王即覺。",
    "T22n1428_040:0852a25_15": "王言：「可治我病。」",
    "T22n1428_040:0852a25_16": "答言：「我已治竟。」",
    "T22n1428_040:0852a26_17": "王言：「善治不？」",
    "T22n1428_040:0852a26_18": "答言：「善治。」",
    "T22n1428_040:0852a26_19": "王即以手捫摸看，亦不知瘡處。",
    "T22n1428_040:0852a27_20": "王即問言：「汝云何治病，乃使無有瘡處？」",
    "T22n1428_040:0852a28_21": "耆婆報言：「我治病寧可令有瘡處耶？」",
    "T22n1428_040:0852a29_22": "時王即集諸侍女作如是言：「耆婆醫大利益我，有念我者當大與財寶。」",
    "T22n1428_040:0852b02_23": "時諸侍女即取種種瓔珞、臂脚釧，及覆形密寶、形外寶錢，及金銀、摩尼、真珠、毘琉璃、貝玉、頗梨，積為大聚。",
    "T22n1428_040:0852b04_24": "時王喚耆婆來語言：「汝治我病差，以此物報恩。」",
    "T22n1428_040:0852b05_25": "耆婆言：「大王且止，便為供養已，我為無畏王子故治王病。」",
    "T22n1428_040:0852b07_0": "王言：「汝不得治餘人病，唯治我病、佛及比丘僧、宮內人。」",
    "T22n1428_040:0852b08_1": "此是耆婆童子第二治病也。",
    "T22n1428_040:0852b09_0": "爾時王舍城有長者，常患頭痛，無有醫能治者。",
    "T22n1428_040:0852b10_1": "時有一醫語長者言：「却後七年當死。」",
    "T22n1428_040:0852b11_0": "或有言六年，或言五年，乃至一年當死者。",
    "T22n1428_040:0852b12_0": "或有醫言：「七月後當死。」",
    "T22n1428_040:0852b12_1": "或言六月乃至一月當死，或有言過七日後當死者。",
    "T22n1428_040:0852b13_2": "時長者自往耆婆童子所語言：「為我治病，當雇汝百千兩金。」",
    "T22n1428_040:0852b15_3": "答言：「不能。」",
    "T22n1428_040:0852b15_4": "復重語言：「與汝二百、三百、四百千兩金。」",
    "T22n1428_040:0852b16_5": "答言：「不能。」",
    "T22n1428_040:0852b16_6": "復言：「當為汝作奴家業，一切亦皆屬汝。」",
    "T22n1428_040:0852b17_7": "耆婆言：「我不以財寶少故不能治汝。",
    "T22n1428_040:0852b18_8": "以王瓶沙先勅我言：『汝唯治我病、佛及比丘僧、宮中人，不得治餘人。』",
    "T22n1428_040:0852b20_9": "是故不能。",
    "T22n1428_040:0852b20_10": "汝今可往白王。」",
    "T22n1428_040:0852b20_11": "時彼長者即往白王言：「我今有病，願王聽耆婆治我病。」",
    "T22n1428_040:0852b22_12": "時王即喚耆婆語言：「王舍城中有長者病，汝能治不？」",
    "T22n1428_040:0852b23_13": "答言：「能治。」",
    "T22n1428_040:0852b23_14": "「汝若能者可往治。」",
    "T22n1428_040:0852b24_0": "爾時耆婆即往長者家，語言：「何所患苦？」",
    "T22n1428_040:0852b24_1": "答言：「所患如是如是。」",
    "T22n1428_040:0852b25_2": "復問言：「從何而起？」",
    "T22n1428_040:0852b25_3": "答言：「從如是如是起。」",
    "T22n1428_040:0852b26_4": "問言：「得來久近？」",
    "T22n1428_040:0852b26_5": "答言：「病來爾許時。」",
    "T22n1428_040:0852b27_6": "問已語言：「我能治汝。」",
    "T22n1428_040:0852b27_7": "爾時耆婆即與醎食令渴、飲酒令醉，繫其身在床，集其親里，取利刀破頭開頂骨示其親里，蟲滿頭中，此是病也。",
    "T22n1428_040:0852c01_8": "耆婆語諸人言：「如先醫言：『七年後當死。』",
    "T22n1428_040:0852c02_9": "彼作是意，七年已後腦盡當死。",
    "T22n1428_040:0852c03_10": "彼醫如是為不善見。",
    "T22n1428_040:0852c03_11": "或言：『六、五、四、三、二年、一年當死。』",
    "T22n1428_040:0852c04_12": "者，彼作是意，腦盡當死。",
    "T22n1428_040:0852c05_13": "彼亦不善見。",
    "T22n1428_040:0852c05_14": "或言七月乃至一月當死者，彼亦不善見。",
    "T22n1428_040:0852c06_15": "有言：『七日當死。』",
    "T22n1428_040:0852c06_16": "者，彼作是意言，腦盡當死。",
    "T22n1428_040:0852c07_17": "彼為善見。",
    "T22n1428_040:0852c07_18": "若今不治，過七日腦盡當死。」",
    "T22n1428_040:0852c08_19": "時耆婆淨除頭中病已，以酥蜜置滿頭中已，還合髑髏縫之，以好藥塗。",
    "T22n1428_040:0852c10_20": "即時病除肉滿，還復毛生，與無瘡處不異。",
    "T22n1428_040:0852c11_21": "耆婆語言：「汝憶先要不？」",
    "T22n1428_040:0852c11_22": "答言：「憶！",
    "T22n1428_040:0852c11_23": "我先有此要，當為汝作奴，家業一切悉當屬汝。」",
    "T22n1428_040:0852c13_0": "耆婆言：「且止長者，便為供養已。",
    "T22n1428_040:0852c13_1": "還用初語。」",
    "T22n1428_040:0852c14_0": "時彼長者，即與四十萬兩金，耆婆以一百千兩上王，百千兩與父，二百千兩自入。",
    "T22n1428_040:0852c15_1": "此是耆婆第三治病。",
    "T22n1428_040:0852c16_2": "爾時拘睒彌國有長者子，輪上嬉戲，腸結腹內食飲不消亦不得出，彼國無能治者。",
    "T22n1428_040:0852c18_3": "彼聞摩竭國有大醫善能治病，即遣使白王：「拘睒彌長者子病，耆婆能治，願王遣來。」",
    "T22n1428_040:0852c20_4": "時瓶沙王喚耆婆問言：「拘睒彌長者子病，汝能治不？」",
    "T22n1428_040:0852c21_5": "答言：「能。」",
    "T22n1428_040:0852c21_6": "「若能者，汝可往治之。」",
    "T22n1428_040:0852c22_7": "時耆婆童子乘車詣拘睒彌，耆婆始至，長者子已死，伎樂送出。",
    "T22n1428_040:0852c23_8": "耆婆聞聲即問言：「此是何等伎樂鼓聲？」",
    "T22n1428_040:0852c24_9": "傍人答言：「是汝所為來，長者子已死，是彼伎樂音聲。」",
    "T22n1428_040:0852c25_10": "耆婆童子善能分別一切音聲，即言語：「使迴還，此非死人。」",
    "T22n1428_040:0852c27_11": "語已即便迴還。",
    "T22n1428_040:0852c27_12": "時耆婆童子即下車，取利刀破腹披腸結處，示其父母諸親語言：「此是輪上嬉戲使腸結，如是食飲不消，非是死也。」",
    "T22n1428_040:0853a01_13": "即為解腸，還復本處，縫皮肉合，以好藥塗之，瘡即愈毛還生，與無瘡處不異。",
    "T22n1428_040:0853a03_14": "時長者子即報耆婆四十萬兩金，婦亦與四十萬兩金。",
    "T22n1428_040:0853a04_15": "長者父母亦爾，各與四十萬兩金。",
    "T22n1428_040:0853a05_16": "是耆婆童子第四治病。",
    "T22n1428_040:0853a05_17": "爾時尉禪國王波羅殊提，十二年中常患頭痛，無有醫能治者。",
    "T22n1428_040:0853a07_18": "彼聞瓶沙王有好醫善能治病，即遣使白王：「我今有病，耆婆能治，願遣來為我治之。」",
    "T22n1428_040:0853a09_19": "時王即喚耆婆問言：「汝能治波羅殊提病不？」",
    "T22n1428_040:0853a10_20": "答言：「能。」",
    "T22n1428_040:0853a10_21": "「汝可往治之。」",
    "T22n1428_040:0853a10_22": "王語言：「彼王從蠍中來，汝好自護，莫自斷命。」",
    "T22n1428_040:0853a12_23": "答言：「爾。」",
    "T22n1428_040:0853a12_24": "時耆婆童子往尉禪國，至波羅殊提所，禮足已在一面住，即問王言：「何所患苦？」",
    "T22n1428_040:0853a14_25": "答言：「如是如是病。」",
    "T22n1428_040:0853a14_26": "問言：「病從何起。」",
    "T22n1428_040:0853a14_27": "答言：「從如是如是起。」",
    "T22n1428_040:0853a15_28": "問言：「病來久近？」",
    "T22n1428_040:0853a15_29": "答言：「病來爾許時。」",
    "T22n1428_040:0853a16_30": "次第問已，語言：「我能治。」",
    "T22n1428_040:0853a16_31": "王言：「若以酥若雜酥為藥，我不能服。",
    "T22n1428_040:0853a17_32": "若與我雜酥藥，我當殺汝。",
    "T22n1428_040:0853a18_33": "是病餘藥不治，唯酥則除。」",
    "T22n1428_040:0853a18_34": "耆婆童子即設方便語王言：「我等醫法治病，朝晡晨夜隨意出入。」",
    "T22n1428_040:0853a20_35": "王語耆婆：「聽隨意出入。」",
    "T22n1428_040:0853a21_36": "復白王言：「若須貴藥，當得急乘騎，願王聽給疾者。」",
    "T22n1428_040:0853a22_37": "是時王即給日行五十由旬駝，即與王醎食令食，於屏處煎酥為藥，作水色水味已，持與王母語言：「王若眠覺，渴須水時，可持此與飲之。」",
    "T22n1428_040:0853a25_38": "持水與王母已，即乘五十由旬駝而去。",
    "T22n1428_040:0853a26_39": "時王眠覺渴須水，母即持此水藥與之。",
    "T22n1428_040:0853a27_40": "藥欲消時覺有酥氣，王言：「耆婆與我酥飲，是我怨家，何能治我？",
    "T22n1428_040:0853a29_0": "急往覓來。」",
    "T22n1428_040:0853a29_1": "即往耆婆住處，覓之不得。",
    "T22n1428_040:0853a29_2": "問守門人言：「耆婆所在？」",
    "T22n1428_040:0853b01_3": "答言：「乘五十由旬駝而去。」",
    "T22n1428_040:0853b02_4": "王益怖懼：「以酥飲我，是我怨家，何能治我？」",
    "T22n1428_040:0853b03_5": "時王有一健步，名曰烏，日行六十由旬，即喚來。",
    "T22n1428_040:0853b04_6": "王語言：「汝能追耆婆童子不？」",
    "T22n1428_040:0853b04_7": "答言：「能。」",
    "T22n1428_040:0853b05_8": "「汝可往喚來。」",
    "T22n1428_040:0853b05_9": "王言：「彼耆婆大知技術，莫食其食，或與汝非藥。」",
    "T22n1428_040:0853b06_10": "答言：「爾。",
    "T22n1428_040:0853b06_11": "受王教。」",
    "T22n1428_040:0853b06_12": "耆婆童子去至中道，不復畏懼，便住作食。",
    "T22n1428_040:0853b07_13": "時健步烏得及耆婆，語耆婆言：「王波羅殊提喚汝。」",
    "T22n1428_040:0853b09_14": "即言：「當去。」",
    "T22n1428_040:0853b09_15": "耆婆與烏食，不肯食。",
    "T22n1428_040:0853b09_16": "時耆婆自食一阿摩勒果留半，飲一器水復留半，爪下安非藥，沈著水果中，語烏言：「我已食半果、飲半水，餘有半果半水，汝可食之。」",
    "T22n1428_040:0853b12_17": "烏即念言：「彼自食半果、飲半水，留半與我，此中必當無有非藥。」",
    "T22n1428_040:0853b14_18": "即食半果、飲半水已，便患啑不復能去。",
    "T22n1428_040:0853b15_19": "復取藥著烏前語言：「汝某時某時服此藥當差。」",
    "T22n1428_040:0853b16_20": "耆婆童子即便乘行五十由旬駝復前去。",
    "T22n1428_040:0853b17_21": "後王與烏所患俱差。",
    "T22n1428_040:0853b18_22": "波羅殊堤王遣使喚耆婆語言：「汝已治我病差，可來。",
    "T22n1428_040:0853b19_23": "汝在彼國所得多少，我當加倍與汝。」",
    "T22n1428_040:0853b20_24": "耆婆言：「且止！",
    "T22n1428_040:0853b20_25": "王便為供養已，我為瓶沙王故治王病。」",
    "T22n1428_040:0853b21_26": "時波羅殊提送一貴價衣價直半國，語耆婆言：「汝不肯來，今與汝此衣以用相報。」",
    "T22n1428_040:0853b23_27": "此是耆婆第五治病。",
    "T22n1428_040:0853b23_28": "爾時世尊患水，語阿難言：「我患水，欲得除去。」",
    "T22n1428_040:0853b24_29": "時阿難聞世尊言，往王舍城，至耆婆所語言：「如來患水，欲得除之。」",
    "T22n1428_040:0853b26_30": "爾時耆婆與阿難俱往佛所，頭面禮足却住一面，白佛言：「如來患水耶？」",
    "T22n1428_040:0853b28_31": "佛言：「如是耆婆！",
    "T22n1428_040:0853b28_32": "我欲除之。」",
    "T22n1428_040:0853b28_33": "白佛言：「欲須幾下？」",
    "T22n1428_040:0853b29_34": "答言：「須三十下。」",
    "T22n1428_040:0853b29_35": "時耆婆與阿難俱往王舍城，取三把優鉢花，還詣其家，取一把花，以藥熏之！",
    "T22n1428_040:0853c02_36": "并復呪說，如來嗅此可得十下。",
    "T22n1428_040:0853c03_37": "復取第二把花，以藥熏之！",
    "T22n1428_040:0853c04_38": "并復呪說，嗅之復可得十下。",
    "T22n1428_040:0853c04_39": "復取第三把花，以藥熏之，并復呪說，嗅之可得九下。",
    "T22n1428_040:0853c06_40": "復飲一掌煖水，足得一下風。",
    "T22n1428_040:0853c06_41": "即隨順以三把花，置阿難手中。",
    "T22n1428_040:0853c07_42": "時阿難持華出王舍城，詣世尊所，持一把花，授與世尊，如來嗅之，可得十下。",
    "T22n1428_040:0853c09_43": "復授第二把，更得十下。",
    "T22n1428_040:0853c10_44": "第三把，復得九下。",
    "T22n1428_040:0853c10_45": "爾時耆婆，忘語阿難與佛煖水。",
    "T22n1428_040:0853c11_46": "爾時世尊，知耆婆心所念，即喚阿難取煖水來。",
    "T22n1428_040:0853c12_47": "爾時阿難聞世尊教，即取煖水與佛。",
    "T22n1428_040:0853c13_48": "佛即飲一掌煖水，患即消除，風亦隨順。",
    "T22n1428_040:0853c14_49": "爾時王瓶沙聞佛有患，與八萬四千人俱，前後導從詣世尊所，問訊世尊，頭面禮足，却坐一面。",
    "T22n1428_040:0853c16_50": "時憂填王聞世尊患，亦將七萬人俱。",
    "T22n1428_040:0853c17_51": "波羅殊提王，與六萬人俱。",
    "T22n1428_040:0853c18_52": "梵施王，與五萬人俱。",
    "T22n1428_040:0853c18_53": "波斯匿王，與四萬人俱。",
    "T22n1428_040:0853c19_54": "末利夫人、利師達多富羅那、四大天王及諸營從、釋提桓因與忉利諸天俱、炎天子與炎天俱、兜率天子與兜率諸天俱、化樂天與化樂諸天俱、他化自在天與他化自在天俱、梵天與梵天俱、摩醯首羅天子與摩醯首羅諸天俱，往世尊所，頭面禮足，却住一面。",
    "T22n1428_040:0853c25_55": "時舍利弗聞世尊病，與五百比丘俱，往世尊所，頭面禮足却住一面。",
    "T22n1428_040:0853c27_56": "爾時摩訶波闍波提比丘尼聞世尊病，與五百比丘尼俱，阿難賓坻與五百優婆塞俱，毘舍佉母與五百優婆夷俱，詣世尊所，頭面禮足，問訊世尊。",
    "T22n1428_040:0854a01_57": "時提婆達多聞世尊病，詣世尊所，頭面禮足，却住一面。",
    "T22n1428_040:0854a02_58": "爾時提婆達多，見世尊前四部眾會，作如是念：「我今寧可服藥如佛，令四部眾來問訊我。」",
    "T22n1428_040:0854a05_0": "即往耆婆所語言：「我欲服佛所服藥，汝可與我藥。」",
    "T22n1428_040:0854a06_1": "耆婆言：「世尊所服此藥，名那羅延，此藥非是餘人所服，除轉輪王、成就菩薩如來乃能服之。」",
    "T22n1428_040:0854a08_2": "提婆達多語言：「若不與我，我當害汝。」",
    "T22n1428_040:0854a09_3": "爾時耆婆畏奪命故，即便與之。",
    "T22n1428_040:0854a10_4": "提婆達多以服此藥故，即得重病，身心俱苦，獨有一己更無餘人，亦無親厚，作如是念：「如我今日無有救者，唯有如來。」",
    "T22n1428_040:0854a12_5": "爾時世尊知提婆達心念，從耆闍崛山身出施藥光明以照提婆達多，使一切苦痛即得休息。",
    "T22n1428_040:0854a15_6": "爾時提婆達多病差未久，往王舍城巷陌唱令：「太子悉達多，捨轉輪王出家為道，今行醫藥自活。",
    "T22n1428_040:0854a17_7": "何以知之？",
    "T22n1428_040:0854a17_8": "適治我病差故知。」",
    "T22n1428_040:0854a18_9": "時諸比丘聞，有少欲知足、行頭陀、樂學戒、知慚愧者，嫌責提婆達多：「如來慈愍，而更無反復。」",
    "T22n1428_040:0854a20_10": "爾時比丘，往世尊所頭面禮足已，白佛言：「未曾有，世尊慈愍，提婆達多而更無反復。」",
    "T22n1428_040:0854a22_11": "佛告諸比丘言：「非適今日慈愍，提婆達多而無反復。",
    "T22n1428_040:0854a23_12": "何以故？",
    "T22n1428_040:0854a23_13": "乃往過去世時，有王名一切施，作閻浮提王。",
    "T22n1428_040:0854a24_14": "時閻浮提，國土平博、人民熾盛、豐樂無比。",
    "T22n1428_040:0854a25_15": "時閻浮提，有八萬四千城，有五十億聚落，有六萬邊城。",
    "T22n1428_040:0854a27_16": "爾時有病人，詣一切施王所，白王言：『我今無有救護，唯有王耳。』",
    "T22n1428_040:0854a28_17": "爾時王集閻浮提諸醫，示此病人，王問諸醫：『如此病人當須何藥？』",
    "T22n1428_040:0854b01_18": "諸醫看病已，白王言：『如此病人，非常人所能與藥，唯有成就菩薩能與藥耳。』",
    "T22n1428_040:0854b03_0": "王問：『為須何樂？』",
    "T22n1428_040:0854b03_1": "醫言：『此病人若得慈心菩薩生肉生血食之，二十九日乃得差。』",
    "T22n1428_040:0854b04_2": "一切施王心念言：『生死長遠輪轉無際受諸苦惱，或墮地獄、餓鬼、畜生，截脚、截手、截耳、截鼻、挑眼、斫頭，竟何所益？』",
    "T22n1428_040:0854b07_3": "即以國付囑諸臣，入內靜處思四無量行。",
    "T22n1428_040:0854b08_4": "爾時一切施王，即取利刀割髀裏肉血，使人送與病者，如是經二十九日。",
    "T22n1428_040:0854b10_5": "後王問使人：『病人云何？』",
    "T22n1428_040:0854b10_6": "答王言：『已差。』",
    "T22n1428_040:0854b11_7": "王言：『將來看之。』",
    "T22n1428_040:0854b11_8": "時即為病人洗浴與新衣著，將詣王所。",
    "T22n1428_040:0854b12_9": "王問言：『汝病云何？』",
    "T22n1428_040:0854b12_10": "答言：『已差。』",
    "T22n1428_040:0854b13_11": "王言：『汝隨意去。』",
    "T22n1428_040:0854b13_12": "時彼人出門，右脚蹴地血出，餘人見之問言：『男子！",
    "T22n1428_040:0854b14_13": "汝脚何故血出耶？』",
    "T22n1428_040:0854b15_14": "即言：『彼非法王，弊惡王、非法婬著王、貪著樂邪見王，於彼門中脚蹴此閫，使我脚壞血出如是。』",
    "T22n1428_040:0854b17_15": "彼諸人言：『未曾有無反復人，一切施王二十九日以身血肉治令得差，而於王所無有反復。』」",
    "T22n1428_040:0854b19_16": "佛告諸比丘：「爾時一切施王，我身是；時病人者，今提婆達多是。",
    "T22n1428_040:0854b20_17": "我前世時，慈心愍之而無反復，今亦如是無有反復。」",
    "T22n1428_040:0854b22_18": "爾時世尊為提婆達多故說此偈言：「一切諸山海，　　我不以為重；　其無反復者，　　我以此為重。",
    "T22n1428_040:0854b26_0": "　無有反復報，　　癩病惡疾苦；　或受白癩病，　　無反復如是。",
    "T22n1428_040:0854b28_0": "「是故諸比丘，應念報恩，應存反復，當如是學。」",
    "T22n1428_040:0854b29_1": "爾時耆婆童子瞻視世尊病，煮吐下湯藥及野鳥肉得差，是為耆婆童子第六治病。",
    "T22n1428_040:0854c02_2": "時耆婆童子於異時持一領貴價衣往世尊所，頭面禮足却住一面，白世尊言：「我若治國王、若治大臣、或得一國土、或得一聚落，唯世尊當與我願。」",
    "T22n1428_040:0854c05_3": "佛言：「我已過於願，不與人願。」",
    "T22n1428_040:0854c06_4": "耆婆復言：「願與我清淨願。」",
    "T22n1428_040:0854c06_5": "佛言：「求何等清淨願？」",
    "T22n1428_040:0854c07_6": "答言：「我此貴價衣，從王波羅殊提間得，價直半國，願世尊哀愍故為我受。",
    "T22n1428_040:0854c09_7": "自今已去，願聽諸比丘欲著檀越施衣、欲著糞掃衣者隨意著。」",
    "T22n1428_040:0854c10_8": "爾時世尊默然可之。",
    "T22n1428_040:0854c11_9": "時耆婆童子得世尊可已，即持金澡瓶水洗佛手，持此大貴價衣上佛，佛慈愍故為受之。",
    "T22n1428_040:0854c13_10": "耆婆童子頭面禮足却坐一面，佛為種種說法，令得歡喜，前禮佛已還去。",
    "T22n1428_040:0854c15_0": "時世尊以此因緣集比丘僧，為諸比丘隨順說法，以無數方便讚歎頭陀、攝持威儀、少欲知足、有智慧樂於出離者，告諸比丘：「此衣貴價衣中第一，如牛出乳、乳中出酪、酪中出生酥、生酥中出熟酥、熟酥出醍醐，最精第一。",
    "T22n1428_040:0854c20_1": "此衣如是，眾多衣中最為第一。",
    "T22n1428_040:0854c20_2": "自今已去，聽諸比丘隨意著檀越施衣、糞掃衣。」",
    "T22n1428_040:0854c22_0": "爾時瓶沙王聞佛聽諸比丘畜檀越施衣，即持所著貴價欽婆羅衣送與比丘，諸比丘不受，言：「佛未聽我曹畜大價衣。」",
    "T22n1428_040:0854c24_1": "諸比丘白佛，佛言：「自今已去，聽畜貴價欽婆羅衣。」",
    "T22n1428_040:0854c25_2": "後復遣人送王所著貴價氍氀，諸比丘不敢受：「佛未聽我曹畜貴價氍氀。」",
    "T22n1428_040:0854c27_3": "諸比丘白佛，佛言：「自今已去聽畜。」",
    "T22n1428_040:0854c28_4": "爾時六群比丘，畜廣大長毛氍氀。",
    "T22n1428_040:0854c29_5": "諸比丘以此事白佛，佛言：「不應畜。」",
    "T22n1428_040:0855a01_6": "佛言：「自今已去聽諸比丘畜氍氀，廣三肘、長五肘，毛長三指者，應淨施畜。」",
    "T22n1428_040:0855a02_7": "爾時耆婆童子聞佛聽諸比丘畜檀越施衣，即遣人送王所著短毛氍氀與諸比丘，諸比丘不敢受：「佛未聽我畜短毛氍氀。」",
    "T22n1428_040:0855a05_8": "諸比丘往白佛，佛言：「自今已去聽畜。」",
    "T22n1428_040:0855a06_9": "爾時王舍城諸優婆塞聞佛聽諸比丘畜檀越施衣，即遣人大送種種好衣與諸比丘，諸比丘不知當云何？",
    "T22n1428_040:0855a09_10": "往白佛，佛言：「聽分。」",
    "T22n1428_040:0855a09_11": "不知云何分？",
    "T22n1428_040:0855a10_12": "佛言：「當數人多少，若十人為十分，若乃至百人為百分，分衣時好惡相參。」",
    "T22n1428_040:0855a11_13": "時彼分衣者輒自取分。",
    "T22n1428_040:0855a12_14": "佛言：「不應自取分，應使異人分。」",
    "T22n1428_040:0855a13_15": "使異人取分，彼自取分，佛言：「不應自取，當擲籌分。」",
    "T22n1428_040:0855a14_16": "彼比丘自擲籌，佛言：「不應自擲籌，聽不見者擲籌。」",
    "T22n1428_040:0855a15_17": "時有王所著大貴價衣不可分，佛言：「聽截破分。",
    "T22n1428_040:0855a16_18": "自今已去，聽以刀截衣。」",
    "T22n1428_040:0855a17_19": "爾時比丘得未浣衣，佛言：「聽自浣、若使人浣。」",
    "T22n1428_040:0855a18_20": "時須浣器，佛言：「應畜浣器，若無浣板聽畜板，若須剪刀聽畜。」",
    "T22n1428_040:0855a20_0": "爾時世尊出王舍城，南方人間遊行，中道見有田善能作事，畦畔齊整，見已告阿難：「汝見此田不？」",
    "T22n1428_040:0855a22_1": "答言：「已見。",
    "T22n1428_040:0855a22_2": "世尊！」",
    "T22n1428_040:0855a22_3": "佛問阿難：「汝能為諸比丘作如是衣法不？」",
    "T22n1428_040:0855a23_4": "答言：「能。」",
    "T22n1428_040:0855a23_5": "佛語阿難：「汝往教諸比丘。」",
    "T22n1428_040:0855a24_6": "時阿難從彼還王舍城，教諸比丘作如是割截衣，此是長條、此是短條、此是葉、此第一縫、此第二縫、此是中縫、此條葉兩向。",
    "T22n1428_040:0855a27_7": "時王舍城多著割截衣。",
    "T22n1428_040:0855a27_8": "爾時世尊南方人間遊行已，還王舍城，見諸比丘多著割截衣，告言：「阿難聰明大智慧，我為略說，而能廣解其義。",
    "T22n1428_040:0855b01_9": "過去諸如來、無所著、佛弟子，著如是衣，如我今日；未來世諸如來、無所著、佛弟子，著如是衣，如我今日。",
    "T22n1428_040:0855b04_10": "刀截成沙門衣，不為怨賊所剝。",
    "T22n1428_040:0855b04_11": "從今日已去，聽諸比丘作割截安陀會、欝多羅僧、僧伽梨。」",
    "T22n1428_040:0855b06_12": "時諸比丘，作割截安陀會襯體著，葉邊速破塵垢入葉內。",
    "T22n1428_040:0855b07_13": "「自今已去，聽作不割截安陀會。」",
    "T22n1428_040:0855b08_14": "諸比丘著割截欝多羅僧、僧伽梨，葉邊速破塵垢入內露濕，佛言：「自今已去，聽著割截欝多羅僧、僧伽梨，聽葉作鳥足縫、若編葉邊、若作馬齒縫。」",
    "T22n1428_040:0855b11_15": "諸比丘不知當作幾條衣？",
    "T22n1428_040:0855b12_16": "佛言：「應五條，不應六條。",
    "T22n1428_040:0855b12_17": "應七條，不應八條。",
    "T22n1428_040:0855b13_18": "應九條，不應十條，乃至十九條，不應二十條。",
    "T22n1428_040:0855b14_19": "若過是條數不應畜。」",
    "T22n1428_040:0855b15_20": "爾時比丘反襵著涅槃僧，入白衣舍解脫露形。",
    "T22n1428_040:0855b16_21": "諸比丘白佛，佛言：「不應爾，聽作帶著。」",
    "T22n1428_040:0855b17_22": "時六群比丘畜上色帶，佛言：「不應畜。」",
    "T22n1428_040:0855b17_23": "諸比丘以錦作，佛言：「不應錦作。」",
    "T22n1428_040:0855b18_24": "諸比丘畜白帶，佛言：「不應以白作。」",
    "T22n1428_040:0855b19_25": "佛言：「聽畜袈裟色帶。」",
    "T22n1428_040:0855b20_26": "爾時六群比丘作廣長腰帶，諸比丘白佛，佛言：「不應作。",
    "T22n1428_040:0855b21_27": "聽作廣二指遶腰三周，若得已作者，應作二疊、三疊、四疊，若三四疊亂，聽縫合。",
    "T22n1428_040:0855b23_28": "若短者，聽作繩續。",
    "T22n1428_040:0855b23_29": "若帶細軟，數結速斷，應安紐、若玦。」",
    "T22n1428_040:0855b24_30": "諸比丘用寶作，佛言：「不應用寶，若用骨、若用牙、若角、若鐵、若銅、若白鑞、若鉛錫、若綖、若木、若胡膠作。」",
    "T22n1428_040:0855b26_31": "不知云何安玦？",
    "T22n1428_040:0855b27_32": "佛言：「以帛縫、若穿孔著。」",
    "T22n1428_040:0855b27_33": "時諸比丘帶斷壞，「聽補治。」",
    "T22n1428_040:0855b28_34": "復不知云何補治？",
    "T22n1428_040:0855b28_35": "佛言：「若重綖更縫，若邊壞聽綫編，若帶頭鬚壞，聽更以綫續若縫。」",
    "T22n1428_040:0855c01_36": "爾時比丘不繫僧祇支入聚落行，使衣墮形露，佛言：「不應不繫衣入聚落，聽安帶若縫。」",
    "T22n1428_040:0855c03_37": "爾時舍利弗入白衣舍，患風吹割截衣墮肩。",
    "T22n1428_040:0855c04_38": "諸比丘白佛，佛言：「聽肩頭安鉤紐。」",
    "T22n1428_040:0855c06_0": "爾時世尊在王舍城，與千二百五十比丘俱人間遊行。",
    "T22n1428_040:0855c07_1": "爾時比丘多持衣，或頭戴、或肩擔、或帶著腰中。",
    "T22n1428_040:0855c08_2": "時有比丘，字伽梵婆提，詣恒水邊佛欲渡處，即以神力斷水。",
    "T22n1428_040:0855c09_3": "時佛渡水已，見諸比丘多持衣。",
    "T22n1428_040:0855c10_4": "或頭戴、或肩擔、或帶著腰中，見已念言：「此諸比丘多持衣如是，我寧可為諸比丘制衣多少令有齊限，若過不應畜。」",
    "T22n1428_040:0855c13_5": "爾時世尊從婆闍國人間遊行詣毘舍離。",
    "T22n1428_040:0855c14_6": "爾時菴婆羅婆提，聞佛與千二百五十比丘俱人間遊行來詣毘舍離，即乘車往世尊所，遙見世尊相好端嚴，恭敬歡喜，即時下車往詣佛所，頭面禮足却住一面。",
    "T22n1428_040:0855c18_0": "爾時世尊，為說法勸化，令得歡喜。",
    "T22n1428_040:0855c18_1": "聞佛說法已，踊躍歡喜白佛言：「唯願世尊！",
    "T22n1428_040:0855c19_2": "受我明日請食，并比丘僧，在我園一宿。」",
    "T22n1428_040:0855c20_3": "時世尊默然許可。",
    "T22n1428_040:0855c21_4": "彼知佛許已，頭面禮足遶佛而去。",
    "T22n1428_040:0855c22_0": "爾時世尊住毘舍離在菴婆羅園中。",
    "T22n1428_040:0855c22_1": "諸梨奢聞佛與千二百五十弟子人間遊行來詣毘舍離，著種種衣服瓔珞，乘種種車，往迎世尊。",
    "T22n1428_040:0855c25_2": "諸梨奢，或有著紺色瓔珞衣服，乘紺色車馬，紺色侍從，紺色刀鉾幡蓋，紺色珠毛拂，青、黃、赤、白、黑車馬侍從，嚴飾亦復如是。",
    "T22n1428_040:0855c28_3": "如是有五百梨奢詣世尊所。",
    "T22n1428_040:0855c28_4": "時菴婆羅婆提迎佛還道，遇諸梨奢，亦不避道，車蓋相突。",
    "T22n1428_040:0856a01_5": "時梨奢中有耆老者，語菴婆羅婆提言：「汝何故不避道，共相逼斥車蓋相突耶？」",
    "T22n1428_040:0856a03_0": "婆提答言：「所以爾者，我請佛及僧在我園宿，心在於佛無有餘意也。」",
    "T22n1428_040:0856a04_1": "梨奢語言：「我與汝百千兩金，聽佛受我請供養。」",
    "T22n1428_040:0856a05_2": "答言：「我已請佛及僧止宿我園，云何當捨？」",
    "T22n1428_040:0856a06_3": "梨奢復言：「我與汝二百千兩金，乃至十六百千，聽世尊受我請供養飲食。」",
    "T22n1428_040:0856a08_4": "答言：「不能。」",
    "T22n1428_040:0856a08_5": "梨奢復言：「以半國財物與汝，聽佛受我請供養飲食。」",
    "T22n1428_040:0856a10_6": "答言：「設與我全毘舍離國者我亦不捨。",
    "T22n1428_040:0856a11_7": "何以故？",
    "T22n1428_040:0856a11_8": "我已請佛及僧在園供養。」",
    "T22n1428_040:0856a11_9": "爾時五百梨奢，振手瞋恨菴婆羅婆提言：「捐棄我等。」",
    "T22n1428_040:0856a13_10": "即乘車詣菴婆羅園。",
    "T22n1428_040:0856a13_11": "爾時世尊在彼園中與無數眾圍遶說法，遙見五百諸梨奢來，告諸比丘：「其有比丘，不見忉利諸天出遊時，當觀此諸梨奢。",
    "T22n1428_040:0856a16_12": "忉利諸天欲出遊時，與此無異。」",
    "T22n1428_040:0856a17_13": "佛告諸比丘：「慎汝心念，攝持威儀，此是我教。",
    "T22n1428_040:0856a18_14": "云何比丘慎汝心念？",
    "T22n1428_040:0856a19_0": "若比丘觀內身身意止，精勤攝持念不散亂，調伏貪嫉世間憂惱。",
    "T22n1428_040:0856a20_1": "觀外身身意止，精勤攝持念不散亂，調伏貪嫉世間憂惱。",
    "T22n1428_040:0856a21_2": "觀內外身、觀受心法亦如是。",
    "T22n1428_040:0856a22_3": "如是比丘得正心念。",
    "T22n1428_040:0856a23_4": "云何攝持威儀？",
    "T22n1428_040:0856a23_5": "比丘若出若入屈伸俯仰，執持衣鉢、若飲、若食、若服藥、大小便利、若眠若覺、若來若去、若坐若住、若睡若覺、若語若默，常爾一心，是謂比丘攝持威儀。」",
    "T22n1428_040:0856a26_6": "爾時毘舍離五百梨奢，至車所住處便下車，詣世尊所，頭面禮足却坐一面。",
    "T22n1428_040:0856a28_7": "五百梨奢在佛邊無復威神，唯佛世尊在大眾中光明威德最勝無比，猶若秋天無有雲翳，日行虛空威曜無比。",
    "T22n1428_040:0856b02_8": "如是世尊在五百梨奢中，神德名稱顏貌無比。",
    "T22n1428_040:0856b03_9": "爾時眾中有婆羅門，字賓耆羊菟，此婆羅門從座起，偏露右肩，右膝著地，白佛言：「我欲有所說。」",
    "T22n1428_040:0856b05_10": "佛言：「聽汝所說。」",
    "T22n1428_040:0856b06_11": "此婆羅門即於佛前說偈讚佛：「摩竭王得善利，　　鴦伽王持珠鎧；　其有佛出此國，　　聲震動如雪山。",
    "T22n1428_040:0856b09_0": "　如蓮花香潔，　　開張香氣勝；　今觀佛光曜，　　如日之初出。",
    "T22n1428_040:0856b11_0": "　如月行虛空，　　無有諸雲翳；　如是佛世尊，　　光顯於世間。",
    "T22n1428_040:0856b13_0": "　觀佛之智慧，　　如闇然大火；　施眾以明眼，　　決了諸疑惑。」",
    "T22n1428_040:0856b15_0": "爾時諸梨奢語婆羅門言：「汝可重說此偈。」",
    "T22n1428_040:0856b16_0": "時婆羅門即再三說此偈。",
    "T22n1428_040:0856b16_1": "時諸梨奢以其善讚偈故，即與五百領衣。",
    "T22n1428_040:0856b17_2": "時婆羅門得此衣已，即用上佛言：「願佛哀愍故，而為受之。」",
    "T22n1428_040:0856b18_3": "爾時世尊告諸梨奢：「世間有五種寶難得。",
    "T22n1428_040:0856b19_4": "何等五？",
    "T22n1428_040:0856b20_5": "一者、佛世尊出於世間，此寶難得。",
    "T22n1428_040:0856b20_6": "佛出世間，聞佛說法為人說者，此寶難得。",
    "T22n1428_040:0856b21_7": "佛出世間為人說法，聞法解者，此寶難得。",
    "T22n1428_040:0856b23_0": "佛出世間，聞佛說法如法而行，此寶難得。",
    "T22n1428_040:0856b24_0": "得信樂者，此寶難得。",
    "T22n1428_040:0856b24_1": "是為五寶世間難得。」",
    "T22n1428_040:0856b25_2": "爾時五百梨奢聞佛種種方便說法開化，極大歡喜，白佛言：「願明旦受我請，與比丘僧俱。」",
    "T22n1428_040:0856b27_3": "佛言：「我已受菴婆羅婆提請。」",
    "T22n1428_040:0856b27_4": "時五百梨奢振手而言：「菴婆羅婆提捐棄我等。」",
    "T22n1428_040:0856b28_5": "即從座起前禮佛足遶已而去。",
    "T22n1428_040:0856b29_6": "爾時菴婆羅婆提，還家辦具種種多美飲食，明日往白時至。",
    "T22n1428_040:0856c02_7": "世尊清旦著衣持鉢，與比丘僧千二百五十人俱，往菴婆羅婆提家就座而坐。",
    "T22n1428_040:0856c03_8": "時婆提飯佛及比丘僧，種種多美飲食。",
    "T22n1428_040:0856c04_9": "食飲足已，置鉢於地，持金澡瓶水洗佛手，前白佛言：「毘舍離國有諸園觀，此最第一，今奉世尊，在中住止，唯願哀愍見為受之。」",
    "T22n1428_040:0856c07_10": "佛告言：「汝可奉佛及四方僧。",
    "T22n1428_040:0856c08_11": "何以故？",
    "T22n1428_040:0856c08_12": "若佛園園物，若房舍、房舍物、若鉢、若衣、若座具、針筒，如佛塔廟，一切世間諸天龍神、梵天、沙門、婆羅門、諸天及人，無有能用者。」",
    "T22n1428_040:0856c11_13": "婆提言：「今以上佛及四方僧，願為受之。」",
    "T22n1428_040:0856c12_14": "時佛哀愍故，為呪願受之：「若為作寺廟，　　種植諸果樹；　橋船以度人，　　曠野施水果，　兼復施屋舍。",
    "T22n1428_040:0856c16_15": "　　如是之人輩，　日夜福增長；　　如法能持戒，　彼人向善道。」",
    "T22n1428_040:0856c19_0": "時婆提更取小床於一面坐，時世尊為說種種法，令大歡喜，即於座上諸垢消除得法眼淨。",
    "T22n1428_040:0856c21_1": "見法得法已成果證，白佛言：「自今已去，歸依佛法僧，作佛優婆私。",
    "T22n1428_040:0856c22_2": "從今已去，不殺生乃至不飲酒。」",
    "T22n1428_040:0856c23_3": "時婆提聞佛種種方便說法，極大歡喜，從座起禮佛足而去。",
    "T22n1428_040:0856c24_4": "爾時世尊在靜處思惟，心自念言：「諸比丘在道路行多擔衣，有頭上戴、或有肩上擔、或有帶著腰中。",
    "T22n1428_040:0856c27_5": "見已作如是念：『寧可為諸比丘制衣多少，過不得畜。』」",
    "T22n1428_040:0856c28_6": "時世尊，初夜在露地坐著一衣，至中夜覺身寒，即著第二衣。",
    "T22n1428_040:0857a01_7": "至後夜覺身寒，著第三衣。",
    "T22n1428_040:0857a01_8": "時世尊作如是念：「當來世善男子不忍寒者，聽畜三衣足，我聽諸比丘畜三衣不得過。」",
    "T22n1428_040:0857a03_9": "夜過已，世尊以此事集比丘僧，告言：「我在靜處思惟，諸比丘在道行大擔衣，或頭上戴、肩上擔、帶著腰中。",
    "T22n1428_040:0857a06_10": "見已作如是念：『我今寧可為諸比丘制衣多少，過者不得畜。』",
    "T22n1428_040:0857a07_11": "我初於夜在露地坐著一衣，至中夜覺寒著第二衣，至後夜覺寒著第三衣。",
    "T22n1428_040:0857a09_12": "我作如是念：『當來善男子不忍寒者，畜三衣足。",
    "T22n1428_040:0857a10_13": "我今寧可制諸比丘畜三衣，若過不得畜。』",
    "T22n1428_040:0857a11_14": "自今已去，聽諸比丘畜三衣，不得過畜。」",
    "T22n1428_040:0857a12_15": "爾時異住處四方僧，得貴價僧伽梨作臥具，諸比丘不知云何？",
    "T22n1428_040:0857a14_16": "白佛，佛言：「應持貿易餘物隨處用。」",
    "T22n1428_040:0857a15_17": "不知使誰貿易？",
    "T22n1428_040:0857a15_18": "白佛，佛言：「聽比丘貿易，若使守僧伽藍人、若沙彌、優婆塞易，若施主自易，隨處用。」",
    "T22n1428_040:0857a17_19": "時世尊在跋提國，有比丘得芻摩衣，白佛，佛言：「聽畜。」",
    "T22n1428_040:0857a18_20": "有比丘得羅睺多衣，白佛，佛言：「聽畜。」",
    "T22n1428_040:0857a19_21": "有比丘得阿哆睺多衣，白佛，佛言：「聽畜。」",
    "T22n1428_040:0857a20_22": "時六群比丘畜上色染衣，佛言：「不應畜。」",
    "T22n1428_040:0857a21_23": "時六群比丘畜上色錦衣，佛言：「不應畜錦衣、白衣，法不應畜，應染作袈裟色畜。」",
    "T22n1428_040:0857a23_24": "時六群比丘著不截鬚衣，佛言：「不應畜。」",
    "T22n1428_040:0857a24_25": "有六群比丘錦作衣鬚，佛言：「不應畜。」",
    "T22n1428_040:0857a25_26": "六群比丘畜頗那陀施衣，佛言：「不應畜。",
    "T22n1428_040:0857a26_27": "如是癡人，隨我所制更作餘衣。」",
    "T22n1428_040:0857a27_28": "時世尊在波羅捺國，有檀越送食，諸佛常法，若不往食，在後案行房舍。",
    "T22n1428_040:0857a28_29": "案行房舍時，見有比丘舒僧伽梨在地欲安帖，見已往比丘所語言：「汝何故舒衣在地？」",
    "T22n1428_040:0857b02_0": "比丘言：「欲使裏相著、外有帖現。」",
    "T22n1428_040:0857b02_1": "佛言：「善哉，善哉！",
    "T22n1428_040:0857b03_2": "比丘！",
    "T22n1428_040:0857b03_3": "如汝所作。」",
    "T22n1428_040:0857b03_4": "時諸比丘食還，世尊以此因緣集比丘僧，告言：「汝諸比丘，食後我案行房舍，見有比丘舒僧伽梨在地欲安帖。",
    "T22n1428_040:0857b06_5": "見已往比丘所語言：『汝何故舒衣在地？』",
    "T22n1428_040:0857b07_6": "比丘言：『欲使裏相著、外有帖現。』",
    "T22n1428_040:0857b07_7": "我即讚歎：『善哉！",
    "T22n1428_040:0857b08_8": "如汝所作。』",
    "T22n1428_040:0857b08_9": "自今已去，聽諸比丘作新衣，一重安陀會、一重欝多羅僧、二重僧伽梨。",
    "T22n1428_040:0857b10_10": "若故衣，聽二重安陀會、二重欝多羅僧、四重僧伽梨。",
    "T22n1428_040:0857b11_11": "若糞掃衣，隨意多少重數。」",
    "T22n1428_040:0857b12_0": "爾時世尊在曠野國。",
    "T22n1428_040:0857b12_1": "時眾僧得善顯現衣，佛言：「聽畜。」",
    "T22n1428_040:0857b13_2": "得錦衣，佛言：「不聽畜。」",
    "T22n1428_040:0857b13_3": "諸比丘得蚊厨，佛言：「聽畜。」",
    "T22n1428_040:0857b14_4": "爾時世尊在跋耆國人間遊行，往失守摩羅山至恐畏林鹿野苑中住。",
    "T22n1428_040:0857b16_0": "時有菩提王子，作新殿堂，未有沙門婆羅門一切人坐者。",
    "T22n1428_040:0857b17_1": "爾時王子聞佛從跋耆國人間遊行，往失守摩羅山恐畏林鹿野苑中住，即遣人喚薩闍婆羅門子語言：「汝持我名往佛所，頭面禮足問訊世尊，起居輕利、少病少惱、住止安樂。",
    "T22n1428_040:0857b21_2": "如是白佛：『願佛及僧，受我請食。",
    "T22n1428_040:0857b22_3": "我造新殿堂，未有沙門婆羅門一切人民坐者，願佛先坐，然後菩提王子坐，得福無量。』」",
    "T22n1428_040:0857b24_4": "時薩闍婆羅門子禮王子足已，往世尊所敬問訊已，却坐一面，白世尊言：「菩提王子，稽首世尊足下，問訊起居輕利、少病少惱、住止安樂。",
    "T22n1428_040:0857b27_5": "如是白佛：『願佛及僧，受我請食。",
    "T22n1428_040:0857b28_6": "我造新殿堂，未有沙門婆羅門一切人民坐者，願佛先坐，然後王子坐，得福無量。』」",
    "T22n1428_040:0857c01_7": "時世尊默然許可。",
    "T22n1428_040:0857c01_8": "時薩闍婆羅門子聞佛許可已，從坐起遶佛而去，還菩提王子所，白如是言：「沙門瞿曇，我已白竟，默然許可。",
    "T22n1428_040:0857c04_0": "今正是時。」",
    "T22n1428_040:0857c04_1": "時王子即設種種美食，夜過已，明日掃灑殿堂，布好新衣從階陛至殿。",
    "T22n1428_040:0857c06_0": "時至遣人白佛。",
    "T22n1428_040:0857c06_1": "時世尊著衣持鉢，與千二百五十比丘僧俱，詣菩提王子家。",
    "T22n1428_040:0857c07_2": "時王子至外門裏迎佛，遙見佛來，前頭面禮足已，隨侍佛後，如順教弟子。",
    "T22n1428_040:0857c09_3": "世尊入王子堂前默然而立，王子言：「願佛在衣上行上殿，令我得福安樂。」",
    "T22n1428_040:0857c11_4": "王子第二、第三如是白世尊，世尊默然。",
    "T22n1428_040:0857c12_5": "時世尊顧視阿難，阿難知佛不欲躡新衣上行，為利益後眾生故。",
    "T22n1428_040:0857c13_6": "阿難語王子言：「可攝此衣，如來不欲在上行，為利益後眾生故。」",
    "T22n1428_040:0857c15_7": "時王子疾疾却衣已，白佛言：「願佛上殿，令我得福。」",
    "T22n1428_040:0857c16_8": "時佛即上殿就座而坐。",
    "T22n1428_040:0857c17_9": "時王子飯佛及僧種種多美飲食，食已捨鉢，取一小床在一面坐。",
    "T22n1428_040:0857c18_10": "時世尊種種方便為王子說法已，從坐而去，還本住處，以此因緣集比丘僧，告言：「若大價衣布地，不應在上行，若行如法治。」",
    "T22n1428_040:0857c21_11": "爾時比丘房舍多塵土，佛言：「聽灑掃。」",
    "T22n1428_040:0857c22_12": "灑掃已故復有塵，佛言：「聽以泥漿污灑。",
    "T22n1428_040:0857c23_13": "若故有塵，伊梨延、陀耄羅、耄耄羅、毛氍氀、十種衣中若一一衣，作地敷。」",
    "T22n1428_040:0857c26_0": "爾時世尊在舍衛國。",
    "T22n1428_040:0857c26_1": "王波斯匿有異母，信樂佛法，以王所著大價錦衣，施四方僧已便命過。",
    "T22n1428_040:0857c28_2": "時比丘用作地敷，有諸不信樂大臣，至僧伽藍中觀看，見比丘以王所著大價錦衣作地敷，見已皆共譏嫌言：「沙門釋子！",
    "T22n1428_040:0858a02_0": "不知厭足，多貪畜遺餘，自言：『我知正法。』",
    "T22n1428_040:0858a02_1": "如是觀之何有正法？",
    "T22n1428_040:0858a03_2": "以王所著大價衣用作地敷。",
    "T22n1428_040:0858a04_3": "檀越雖施，受者當知足。」",
    "T22n1428_040:0858a04_4": "諸比丘白佛，佛言：「不應以王所著大價衣作地敷。",
    "T22n1428_040:0858a05_5": "自今已去，聽用作臥褥坐褥作枕作覆上衣。」",
    "T22n1428_040:0858a06_6": "爾時比丘裹頭至佛所，白言：「大德！",
    "T22n1428_040:0858a07_7": "此是頭陀端嚴法，願佛聽。」",
    "T22n1428_040:0858a08_8": "佛言：「比丘不得裹頭，是白衣法。",
    "T22n1428_040:0858a09_9": "若裹頭，如法治。」",
    "T22n1428_040:0858a09_10": "時諸比丘頭冷痛，白佛，佛言：「聽以毳、若劫貝作帽裹頭。」",
    "T22n1428_040:0858a10_11": "爾時比丘誕陀盧多梨著衣，往佛所白言：「此是頭陀端嚴法，願佛聽。」",
    "T22n1428_040:0858a12_12": "佛言：「不得如是著衣，除僧伽藍內，此是白衣法。",
    "T22n1428_040:0858a13_13": "若如是著衣，如法治。」",
    "T22n1428_040:0858a14_14": "爾時比丘著一衣，往佛所白言：「此是頭陀端嚴法，願佛聽。」",
    "T22n1428_040:0858a15_15": "佛言：「不應著一衣，除大小便處，此是白衣法。",
    "T22n1428_040:0858a16_16": "若著，如法治。」",
    "T22n1428_040:0858a16_17": "爾時比丘著串頭衣，往佛所白言：「此是頭陀端嚴法，願佛聽。」",
    "T22n1428_040:0858a18_18": "佛言：「不應著此衣，是白衣法。",
    "T22n1428_040:0858a18_19": "若著，如法治。」",
    "T22n1428_040:0858a19_20": "爾時比丘著襖，往世尊所白言：「此是頭陀端嚴法，願佛聽。」",
    "T22n1428_040:0858a20_21": "佛言：「不應著，此是白衣法。",
    "T22n1428_040:0858a21_22": "若著，如法治。」",
    "T22n1428_040:0858a21_23": "爾時比丘著皮衣，往佛所白言：「此是頭陀端嚴法，願佛聽。」",
    "T22n1428_040:0858a22_24": "佛言：「不應著，此是白衣法。",
    "T22n1428_040:0858a23_25": "若著，如法治。」",
    "T22n1428_040:0858a23_26": "爾時比丘著褶，往佛所白言：「此是頭陀端嚴法，願佛聽。」",
    "T22n1428_040:0858a25_27": "佛言：「不應著，此是白衣法。",
    "T22n1428_040:0858a25_28": "若著，如法治。」",
    "T22n1428_040:0858a26_0": "爾時比丘著袴，往佛所白言：「此是頭陀端嚴法，願佛聽。」",
    "T22n1428_040:0858a27_1": "佛言：「不應著，此是白衣法。",
    "T22n1428_040:0858a27_2": "若著，如法治。」",
    "T22n1428_040:0858a28_3": "爾時比丘著行縢，往佛所白言：「此是頭陀端嚴法，願佛聽。」",
    "T22n1428_040:0858a29_4": "佛言：「不應著，此是白衣法。",
    "T22n1428_040:0858b01_5": "若著，如法治。」",
    "T22n1428_040:0858b01_6": "爾時比丘著蒲草行縢，往佛所白言：「此是頭陀端嚴法，願佛聽。」",
    "T22n1428_040:0858b02_7": "佛言：「不應著，此是白衣法。",
    "T22n1428_040:0858b03_8": "若著，如法治。」",
    "T22n1428_040:0858b03_9": "佛語比丘：「汝癡人！",
    "T22n1428_040:0858b04_10": "隨我所制更作餘事，如是一切白衣之法不得著。」",
    "T22n1428_040:0858b05_11": "時諸比丘，假作編髮螺髻，來指佛所白言：「此是頭陀端嚴法，願佛聽。」",
    "T22n1428_040:0858b07_12": "佛言：「不應爾，此是外道法。",
    "T22n1428_040:0858b07_13": "若作如是，如法治。」",
    "T22n1428_040:0858b08_14": "爾時有比丘持木鉢，往佛所白言：「此是頭陀端嚴法，願佛聽。」",
    "T22n1428_040:0858b09_15": "佛言：「不應持如是鉢，此是外道法。",
    "T22n1428_040:0858b10_16": "若畜，如法治。」",
    "T22n1428_040:0858b10_17": "爾時比丘持鉢樓(三奇杖到柱地持鉢置中，上安橫串眾物肩荷而行，故名鉢樓)，往佛所白言：「此是頭陀端嚴法，願佛聽。」",
    "T22n1428_040:0858b12_18": "佛言：「此是外道法，不應持。",
    "T22n1428_040:0858b13_19": "若畜，如法治。」",
    "T22n1428_040:0858b13_20": "爾時比丘著繡手衣，往佛所白言：「此是頭陀端嚴法，願佛聽。」",
    "T22n1428_040:0858b15_21": "佛言：「不應著，此是外道法。",
    "T22n1428_040:0858b15_22": "若畜，如法治。」",
    "T22n1428_040:0858b16_23": "爾時比丘著草衣，往佛所白言：「此是頭陀端嚴法，願佛聽。」",
    "T22n1428_040:0858b17_24": "佛言：「不應著，此是外道法。",
    "T22n1428_040:0858b18_25": "若著，如法治。",
    "T22n1428_040:0858b18_26": "如是衣，若草衣、裟婆草衣、樹皮衣、樹葉衣、珠瓔珞衣、如是一切衣不得畜。",
    "T22n1428_040:0858b20_27": "若畜，如法治。」",
    "T22n1428_040:0858b20_28": "爾時比丘著外道皮衣，往佛所白言：「此是頭陀端嚴法，願佛聽。」",
    "T22n1428_040:0858b22_29": "佛言：「不應著。",
    "T22n1428_040:0858b22_30": "若著，如法治。」",
    "T22n1428_040:0858b22_31": "爾時比丘著鷲毛衣，往佛所白言：「此是頭陀端嚴法，願佛聽。」",
    "T22n1428_040:0858b24_32": "佛言：「不應著，此是外道法。",
    "T22n1428_040:0858b24_33": "若畜，如法治。」",
    "T22n1428_040:0858b25_34": "爾時比丘著人髮欽婆羅衣，往佛所白言：「此是頭陀端嚴法，願佛聽。」",
    "T22n1428_040:0858b26_35": "佛言：「不應著，此是外道法。",
    "T22n1428_040:0858b27_36": "若著，偷蘭遮。」",
    "T22n1428_040:0858b27_37": "爾時比丘，著馬毛、犛牛尾、欽婆羅衣，往佛所白佛言：「此是頭陀端嚴法，願佛聽。」",
    "T22n1428_040:0858b29_38": "佛言：「不應著，此是外道法。",
    "T22n1428_040:0858c01_39": "若著，如法治。」",
    "T22n1428_040:0858c01_40": "爾時比丘露身，往佛所白言：「此是頭陀端嚴法，願佛聽。」",
    "T22n1428_040:0858c02_41": "佛言：「不應爾，此是外道法。",
    "T22n1428_040:0858c03_42": "若露身，偷蘭遮。」",
    "T22n1428_040:0858c03_43": "佛言：「如是癡人！",
    "T22n1428_040:0858c04_44": "隨我所制復作餘事。",
    "T22n1428_040:0858c04_45": "如是一切外道法，不應作。」",
    "T22n1428_040:0858c06_0": "爾時有住處，現前僧大得可分衣物，諸比丘不知云何？",
    "T22n1428_040:0858c07_1": "往白佛，佛言：「聽分。」",
    "T22n1428_040:0858c07_2": "復不知云何分？",
    "T22n1428_040:0858c08_3": "佛言：「應數人多少，若十人、若二十人，乃至百人為百分，若有好惡當相參分。」",
    "T22n1428_040:0858c09_4": "彼便自取分，佛言：「不應自取分，應擲籌分。」",
    "T22n1428_040:0858c10_5": "彼便自擲籌，佛言：「不應自擲籌，應使不見者擲籌。」",
    "T22n1428_040:0858c12_6": "時分物時有客比丘來，佛言：「應與分。",
    "T22n1428_040:0858c13_7": "作分竟，有客比丘來，應與分。",
    "T22n1428_040:0858c13_8": "未擲籌時來，應與分。",
    "T22n1428_040:0858c14_9": "擲籌時來，應與分。",
    "T22n1428_040:0858c14_10": "擲籌竟來，不與分。",
    "T22n1428_040:0858c15_11": "歡喜受分已，有客比丘來，不與分，若有餘更分。",
    "T22n1428_040:0858c16_12": "竟來，不應與分。",
    "T22n1428_040:0858c16_13": "若已與沙彌，使人分已來，不應與分。」",
    "T22n1428_040:0858c17_14": "比丘分衣時，有客比丘數數來，分衣疲極。",
    "T22n1428_040:0858c18_15": "「應差一人令分，白二羯磨如是與，眾中差堪能羯磨者如上，作如是白：『大德僧聽！",
    "T22n1428_040:0858c20_16": "此住處若衣若非衣，現前僧應分。",
    "T22n1428_040:0858c21_17": "若僧時到僧忍聽，僧與某甲比丘，彼當與僧。",
    "T22n1428_040:0858c22_18": "白如是。』",
    "T22n1428_040:0858c22_19": "『大德僧聽！",
    "T22n1428_040:0858c23_20": "此住處若衣若非衣，現前僧應分，僧今與某甲比丘，彼比丘當與僧。",
    "T22n1428_040:0858c24_21": "誰諸長老忍此住處若衣、若非衣現前僧應分，僧與某甲比丘，彼某甲當與僧者默然；誰不忍者說。』",
    "T22n1428_040:0858c27_0": "『僧已忍與某甲比丘，彼某甲當與僧竟。",
    "T22n1428_040:0858c27_1": "僧忍，默然故，是事如是持。』」",
    "T22n1428_040:0858c28_2": "爾時比丘得婆輸伽衣，白佛，佛言：「聽畜。」",
    "T22n1428_040:0858c29_3": "諸比丘患寒，白佛，佛言：「聽著複貯衣。」",
    "T22n1428_040:0859a01_4": "爾時有異住處一比丘住，時現前僧大得可分衣，諸比丘不知云何？",
    "T22n1428_040:0859a03_0": "白佛，佛言：「若比丘住處有一比丘住，大得現前僧可分衣。",
    "T22n1428_040:0859a04_1": "若有客比丘來，若四人、若過四人，應持衣與一比丘令白二羯磨分；若有三人，應彼此共三語受共分；若二人，共三語受共分；若一人，應心念口言：『此是我分。』」",
    "T22n1428_040:0859a07_2": "爾時有住處，有比丘有比丘想，欲別部分衣。",
    "T22n1428_040:0859a09_3": "諸比丘不知成分不成分？",
    "T22n1428_040:0859a09_4": "白佛，佛言：「不成分，得突吉羅。」",
    "T22n1428_040:0859a10_5": "爾時有住處，有比丘疑別部分衣。",
    "T22n1428_040:0859a11_6": "諸比丘不知成分不成分？",
    "T22n1428_040:0859a11_7": "白佛，佛言：「不成分，得突吉羅。」",
    "T22n1428_040:0859a12_8": "爾時有住處，有比丘作無比丘想，別部分衣。",
    "T22n1428_040:0859a13_9": "比丘不知成分不成分？",
    "T22n1428_040:0859a14_10": "白佛，佛言：「不成分，不犯。」",
    "T22n1428_040:0859a14_11": "爾時有住處，無比丘有比丘想分衣。",
    "T22n1428_040:0859a15_12": "諸比丘不知成分不成分？",
    "T22n1428_040:0859a16_13": "白佛，佛言：「成分，得突吉羅。」",
    "T22n1428_040:0859a16_14": "爾時有住處，無比丘有疑分衣，不知成分不成分？",
    "T22n1428_040:0859a18_15": "白佛，佛言：「成分，得突吉羅。」",
    "T22n1428_040:0859a18_16": "爾時住處，無比丘無比丘想分衣。",
    "T22n1428_040:0859a19_17": "諸比丘不知成分不成分？",
    "T22n1428_040:0859a20_18": "白佛，佛言：「成分衣，無犯。」",
    "T22n1428_040:0859a20_19": "爾時有住處，有比丘有比丘想別部受衣。",
    "T22n1428_040:0859a21_20": "諸比丘不知成受衣不？",
    "T22n1428_040:0859a22_21": "白佛，佛言：「不成受衣，得突吉羅。」",
    "T22n1428_040:0859a22_22": "爾時有住處，有比丘疑別部受衣。",
    "T22n1428_040:0859a23_23": "諸比丘白佛，佛言：「不成受，得突吉羅。」",
    "T22n1428_040:0859a24_24": "爾時有住處，有比丘無比丘想別部受衣。",
    "T22n1428_040:0859a25_25": "諸比丘不知成受不？",
    "T22n1428_040:0859a26_26": "白佛，佛言：「不成受，不犯。」",
    "T22n1428_040:0859a26_27": "爾時有住處，無比丘有比丘想受衣。",
    "T22n1428_040:0859a27_28": "諸比丘不知成受不？",
    "T22n1428_040:0859a28_0": "白佛，佛言：「成受，得突吉羅。」",
    "T22n1428_040:0859a28_1": "爾時有住處，無比丘疑受衣。",
    "T22n1428_040:0859a29_2": "諸比丘不知成受衣不？",
    "T22n1428_040:0859a29_3": "白佛，佛言：「成受，得突吉羅。」",
    "T22n1428_040:0859b01_4": "爾時有住處，無比丘無比丘想受衣。",
    "T22n1428_040:0859b02_5": "諸比丘不知成受不？",
    "T22n1428_040:0859b03_0": "白佛，佛言：「成受，無犯。」",
    "T22n1428_040:0859b04_0": "四分律卷第四十"
}