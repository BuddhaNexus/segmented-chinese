{
    "T15n0613_001:0242c22_0": "禪祕要法經卷上",
    "T15n0613_001:0242c24_0": "後秦弘始年鳩摩羅什等",
    "T15n0613_001:0242c25_0": "於長安逍遙園譯",
    "T15n0613_001:0242c26_0": "如是我聞：一時佛住王舍城迦蘭陀竹園，與大比丘眾千二百五十人俱，復有五百大德聲聞：舍利弗、大目揵連、摩訶迦葉、摩訶迦旃延等。",
    "T15n0613_001:0242c29_1": "爾時王舍城中有一比丘，名摩訶迦絺羅難陀，聰慧多智，來至佛所，為佛作禮，繞佛七匝。",
    "T15n0613_001:0243a02_2": "爾時世尊入深禪定，默然無言。",
    "T15n0613_001:0243a02_3": "時迦絺羅難陀見佛入定，即往舍利弗所，頭面禮足，白言：「大德舍利弗！",
    "T15n0613_001:0243a04_4": "唯願為我廣說法要。」",
    "T15n0613_001:0243a05_0": "爾時舍利弗即便為說四諦，分別義趣，一遍乃至七遍，時迦絺羅難陀心疑未寤。",
    "T15n0613_001:0243a06_1": "如是乃至遍禮五百聲聞足，請說法要。",
    "T15n0613_001:0243a07_2": "諸聲聞等，亦各七遍為轉四真諦法，時迦絺羅難陀心亦不寤。",
    "T15n0613_001:0243a09_3": "復還佛所，為佛作禮。",
    "T15n0613_001:0243a09_4": "爾時世尊從禪定起，見迦絺羅難陀頂禮佛足，淚如盛雨，勸請世尊：「唯願為我轉正法輪。」",
    "T15n0613_001:0243a11_5": "爾時世尊復為廣說四真諦法，一遍乃至七遍。",
    "T15n0613_001:0243a12_6": "時迦絺羅難陀猶故未解；五百天子聞佛所說，得法眼淨，即持天華以供養佛，白佛言：「世尊！",
    "T15n0613_001:0243a14_7": "我等今者因迦絺羅難陀比丘快得法利，見法如法，成須陀洹。」",
    "T15n0613_001:0243a16_8": "時迦絺羅難陀聞諸天語，心懷慚愧，悲咽無言，舉身投地如太山崩，即於佛前四體布地向佛懺悔。",
    "T15n0613_001:0243a18_9": "爾時阿難即從坐起，整衣服，偏袒右肩，為佛作禮，繞佛三匝，胡跪合掌白佛言：「世尊！",
    "T15n0613_001:0243a20_10": "此迦絺羅難陀比丘，有何因緣？",
    "T15n0613_001:0243a21_11": "生而多智，四毘陀論、違世羈經、日月星辰、一切技藝無不通達。",
    "T15n0613_001:0243a22_12": "復有何罪，出家以來經歷多年，於佛法味獨不得嘗。",
    "T15n0613_001:0243a23_13": "如來世尊親為說法，如生聾人無聞無得；佛法大將隨順轉法輪者數有五百，為其說法，亦無有益。",
    "T15n0613_001:0243a26_14": "唯願天尊為我分別說此比丘往昔因緣。」",
    "T15n0613_001:0243a27_15": "阿難問時，佛即微笑，有五色光從口中出，繞佛七匝，還從頂入。",
    "T15n0613_001:0243a28_16": "告阿難言：「諦聽諦聽，善思念之，我當為汝分別解說。」",
    "T15n0613_001:0243a29_17": "阿難白佛言：「唯然世尊！",
    "T15n0613_001:0243b01_18": "願樂欲聞。」",
    "T15n0613_001:0243b01_19": "佛告阿難：「此迦絺羅難陀比丘，過去久遠無數劫時，有佛世尊名曰然燈如來、應供、正遍知、明行足、善逝、世間解、無上士、調御丈夫、天人師、佛、世尊。",
    "T15n0613_001:0243b04_20": "彼佛法中有一比丘，名阿純難陀，聰明多智。",
    "T15n0613_001:0243b05_21": "以多智故憍慢放逸，亦不修習四念處法，身壞命終墮黑闇地獄。",
    "T15n0613_001:0243b07_22": "從地獄出，生龍象中，五百身中恒作龍王，五百身中恒作象王。",
    "T15n0613_001:0243b08_23": "捨畜生身，因前出家持戒力故，得生天上。",
    "T15n0613_001:0243b09_24": "天上命終，來生人間。",
    "T15n0613_001:0243b10_25": "前身讀誦三藏經故，今得值佛。",
    "T15n0613_001:0243b11_26": "由前放逸不修四念處，是故今身不能覺寤。」",
    "T15n0613_001:0243b12_27": "爾時迦絺羅難陀聞佛此語，即從坐起，合掌長跪白佛言：「世尊！",
    "T15n0613_001:0243b13_28": "唯願天尊教我繫念。」",
    "T15n0613_001:0243b14_0": "爾時佛告迦絺羅難陀：「諦聽諦聽，善思念之。",
    "T15n0613_001:0243b15_0": "汝於今日快問如來滅亂心賊甘露正法、三世諸佛治煩惱藥，關閉一切諸放逸門，普為人天開八正道。",
    "T15n0613_001:0243b17_1": "汝好諦觀，莫令心亂。」",
    "T15n0613_001:0243b17_2": "佛說此語時，眾中有五十摩訶羅比丘亦白阿難：「世尊今者欲說除放逸法，我等隨順欲學此事。",
    "T15n0613_001:0243b20_0": "唯願尊者為我白佛。」",
    "T15n0613_001:0243b20_1": "說此語時，佛告諸比丘：「非但為汝，亦為未來諸放逸者，我今於此迦蘭竹園為迦絺羅難陀比丘說繫念法。」",
    "T15n0613_001:0243b22_2": "佛告迦絺羅難陀：「汝受我語，慎莫忘失。",
    "T15n0613_001:0243b23_3": "汝從今日修沙門法。",
    "T15n0613_001:0243b24_4": "沙門法者，應當靜處敷尼師壇，結跏趺坐，齊整衣服，正身端坐，偏袒右肩，左手著右手上，閉目以舌拄腭，定心令住不使分散。",
    "T15n0613_001:0243b27_5": "先當繫念著左脚大指上，諦觀指半節，作泡起想，諦觀極使明了。",
    "T15n0613_001:0243b28_6": "然後作泡潰想，見指半節極令白淨，如有白光。",
    "T15n0613_001:0243b29_7": "見此事已，次觀一節，令肉劈去，見指一節極令明了，如有白光。」",
    "T15n0613_001:0243c02_8": "佛告迦絺羅難陀：「如是名繫念法。」",
    "T15n0613_001:0243c02_9": "迦絺羅難陀聞佛所說，歡喜奉行。",
    "T15n0613_001:0243c04_0": "「觀一節已，次觀二節。",
    "T15n0613_001:0243c04_1": "觀二節已，次觀三節。",
    "T15n0613_001:0243c04_2": "觀三節已，心漸廣大，當觀五節。",
    "T15n0613_001:0243c05_3": "見脚五節如有白光，白骨分明。",
    "T15n0613_001:0243c06_4": "如是繫心諦觀五節，不令馳散；心若馳散，攝令使還。",
    "T15n0613_001:0243c07_5": "如前念半節，念想成時，舉身煖熅心下熱。",
    "T15n0613_001:0243c08_6": "得此想時，名繫心住。",
    "T15n0613_001:0243c09_0": "心既住已，復當起想，令足趺肉兩向披，見足趺骨極令了了，見足趺骨白如珂雪。",
    "T15n0613_001:0243c10_1": "此想成已，次觀踝骨，使肉兩向披，亦見踝骨極令皎白。",
    "T15n0613_001:0243c12_2": "次觀脛骨，使肉褫落，自見脛骨皎然大白。",
    "T15n0613_001:0243c13_3": "次觀膝骨，亦使皎然分明。",
    "T15n0613_001:0243c13_4": "次觀臗骨，亦使極白。",
    "T15n0613_001:0243c14_5": "次觀脇骨，想肉從一一脇間兩向褫落，但見脇骨白如珂雪，乃至見於脊骨極令分明。",
    "T15n0613_001:0243c16_6": "次觀肩骨，想肩肉如以刀割，從肩至肘、從肘至腕、從腕至掌、從掌至指端，皆令肉兩向披，見半身白骨。",
    "T15n0613_001:0243c18_7": "見半身白骨已，次觀頭皮。",
    "T15n0613_001:0243c19_0": "見頭皮已，次觀薄皮。",
    "T15n0613_001:0243c19_1": "觀薄皮已，次觀膜。",
    "T15n0613_001:0243c19_2": "觀膜已，次觀腦。",
    "T15n0613_001:0243c20_3": "觀腦已，次觀肪。",
    "T15n0613_001:0243c20_4": "觀肪已，次觀咽喉。",
    "T15n0613_001:0243c21_5": "觀咽喉已，次觀肺腧。",
    "T15n0613_001:0243c21_6": "觀肺腧已，見心、肺、肝、大腸、小腸、脾、腎、生藏熟藏。",
    "T15n0613_001:0243c22_7": "「四十戶蟲在生藏中，戶領八十億小蟲，一一蟲從諸脈生，孚乳產生，凡有三億，口含生藏。",
    "T15n0613_001:0243c24_8": "一一蟲有四十九頭，其頭尾細猶如針鋒。",
    "T15n0613_001:0243c25_9": "此諸蟲等二十戶是火蟲，從火精生。",
    "T15n0613_001:0243c26_10": "二十戶是風蟲，從風氣起。",
    "T15n0613_001:0243c27_11": "是諸蟲等，出入諸脈遊戲自在。",
    "T15n0613_001:0243c27_12": "火蟲動風、風蟲動火，更相呼吸以熟生藏。",
    "T15n0613_001:0243c28_13": "上下往復，凡有七反。",
    "T15n0613_001:0243c29_14": "此諸蟲等各有七眼，眼皆出火。",
    "T15n0613_001:0243c29_15": "復有七身，吸火動身以熟生藏。",
    "T15n0613_001:0244a01_16": "生藏熟已，各復還走入諸脈中。",
    "T15n0613_001:0244a02_17": "「復有四十戶蟲，戶領三億小蟲，身赤如火。",
    "T15n0613_001:0244a03_18": "蟲有十二頭，頭有四口，口含熟藏。",
    "T15n0613_001:0244a04_19": "脈間流血，皆觀令見。",
    "T15n0613_001:0244a04_20": "見此事已，又見諸蟲從咽喉出。",
    "T15n0613_001:0244a05_21": "又觀小腸、肝、肺、脾、腎，皆令流注入大腸中，從咽喉出墮於前地。",
    "T15n0613_001:0244a06_22": "此想成已，即見前地，屎尿臭處，及諸蚘蟲更相纏縛，諸蟲口中流出膿血，不淨盈滿。",
    "T15n0613_001:0244a08_23": "「此想成已，自見己身如白雪人，節節相拄。",
    "T15n0613_001:0244a09_24": "若見黃黑，當更悔過。",
    "T15n0613_001:0244a10_25": "既悔過已，自見己身骨上生皮，皮悉褫落聚在前地，漸漸長大如鉢多羅。",
    "T15n0613_001:0244a11_26": "復更長大，似如瓮堈，乃至大如乾闥婆樓，或大或小隨心自在。",
    "T15n0613_001:0244a13_27": "又漸增長猶如大山，而有諸蟲唼食此山，流出膿血，有無數蟲遊走膿裏。",
    "T15n0613_001:0244a15_28": "復見皮山漸漸爛壞，唯有少在，諸蟲競食。",
    "T15n0613_001:0244a16_29": "有四夜叉忽從地出，眼中出火，舌如毒蛇，而有六頭。",
    "T15n0613_001:0244a17_30": "頭各異相：一者如山、二者如猫、三者如虎、四者如狼、五者如狗、六者如鼠。",
    "T15n0613_001:0244a19_31": "又其兩手猶如猨猴，其十指端一一皆有四頭毒蛇，一者雨水、二者雨土、三者雨石、四者雨火。",
    "T15n0613_001:0244a21_32": "又其左脚似鳩槃荼鬼，右脚似於毘舍闍鬼，現醜惡形甚可怖畏。",
    "T15n0613_001:0244a22_33": "時四夜叉，一一荷負九種死屍，隨次行列住行者前。」",
    "T15n0613_001:0244a23_34": "佛告迦絺羅難陀：「是名不淨想最初境界。」",
    "T15n0613_001:0244a24_35": "佛告阿難：「汝持是語，慎莫忘失。",
    "T15n0613_001:0244a25_36": "為未來眾生，敷演廣說此甘露法三乘聖種。」",
    "T15n0613_001:0244a26_37": "時迦絺羅難陀，聞佛說此語，一一諦觀，經九十日不移心想。",
    "T15n0613_001:0244a27_38": "至七月十五日僧自恣竟，時諸比丘禮世尊已各還所安，於日後分次第修得四沙門果，三明六通皆悉具足，心大歡喜，頂禮佛足，白佛言：「世尊！",
    "T15n0613_001:0244b02_39": "我於今日，因思惟故、因正受故、依三昧故，生分已盡，不受後有，知如道真，必定得成清淨梵行。",
    "T15n0613_001:0244b04_40": "世尊！",
    "T15n0613_001:0244b04_41": "此法是甘露器，受用此者食甘露味。",
    "T15n0613_001:0244b05_42": "唯願天尊重為廣說。」",
    "T15n0613_001:0244b05_43": "爾時世尊告迦絺羅難陀：「汝今審實得此法者，可隨汝意作十八變。」",
    "T15n0613_001:0244b07_44": "時迦絺羅難陀住立空中，隨意自在作十八變。",
    "T15n0613_001:0244b08_45": "時諸比丘，見迦絺羅難陀我慢心多猶能調伏，隨順佛教繫心一處，不隨諸根，成阿羅漢。",
    "T15n0613_001:0244b10_46": "爾時會中有千五百比丘，亂心多者見此事已皆生歡喜，即詣佛所次第受法。",
    "T15n0613_001:0244b12_47": "爾時世尊因此憍慢比丘摩訶迦絺羅難陀，初制繫念法，告諸四眾：「若比丘、若比丘尼、若優婆塞優婆夷，自今以後欲求無為道者，應當繫念專心一處。",
    "T15n0613_001:0244b15_48": "若使此心馳騁六根猶如猨猴，無有慚愧，當知此人是旃陀羅，非賢聖種，心不調順。",
    "T15n0613_001:0244b17_49": "阿鼻獄卒常使此人。",
    "T15n0613_001:0244b18_0": "如是惡人，於多劫中無由得度。",
    "T15n0613_001:0244b18_1": "此亂心賊生三界種，依因此心墮三惡道。」",
    "T15n0613_001:0244b19_2": "時諸比丘聞佛所說。",
    "T15n0613_001:0244b20_3": "歡喜奉行。",
    "T15n0613_001:0244b21_0": "佛告阿難：「汝今見此摩訶迦絺羅難陀比丘，因不淨觀得解脫不？",
    "T15n0613_001:0244b22_1": "汝好受持，為眾廣說。」",
    "T15n0613_001:0244b22_2": "阿難白佛：「唯然受教。」",
    "T15n0613_001:0244b23_3": "佛告阿難：「諦聽諦聽，善思念之。",
    "T15n0613_001:0244b24_4": "第二觀者，繫念額上。",
    "T15n0613_001:0244b24_5": "諦觀額中如爪甲大，慎莫移想。",
    "T15n0613_001:0244b25_6": "如是觀額令心安住，不生諸想，唯想額上。",
    "T15n0613_001:0244b26_7": "然後自觀頭骨，見頭骨白如頗梨色。",
    "T15n0613_001:0244b27_8": "如是漸見舉身白骨皎然白淨，身體完全，節節相拄。",
    "T15n0613_001:0244b28_9": "復見前地諸不淨聚，如上所說。",
    "T15n0613_001:0244b29_0": "不淨想成時慎莫棄身，當教易觀。",
    "T15n0613_001:0244b29_1": "易觀法者，想諸節間白光流出，其明熾盛猶如雪山。",
    "T15n0613_001:0244c01_2": "見此事已，前不淨聚夜叉吸去。",
    "T15n0613_001:0244c02_3": "復當想前作一骨人極令大白。",
    "T15n0613_001:0244c03_4": "此想成已，次想第二骨人。",
    "T15n0613_001:0244c03_5": "見二骨人已，見三骨人。",
    "T15n0613_001:0244c04_6": "見三骨人已，見四骨人。",
    "T15n0613_001:0244c05_0": "見四骨人已，見五骨人，如是乃至見十骨人。",
    "T15n0613_001:0244c06_0": "見十骨人已，見二十骨人。",
    "T15n0613_001:0244c06_1": "見二十骨人已，見三十骨人。",
    "T15n0613_001:0244c07_2": "見三十骨人已，見四十骨人。",
    "T15n0613_001:0244c07_3": "見四十骨人已，見一室內滿中骨人，前後左右行列相向，各舉右手向於行者。",
    "T15n0613_001:0244c09_4": "是時行者，漸漸廣大見一庭內滿中骨人，行行相向，白如珂雪，各舉右手向於行者。",
    "T15n0613_001:0244c11_5": "心復廣大，見一頃地滿中骨人，行行相向，各舉右手向於行者。",
    "T15n0613_001:0244c13_6": "心漸廣大，見一由旬滿中骨人，行行相向，各舉右手向於行者。",
    "T15n0613_001:0244c14_7": "見一由旬已，乃至見百由旬滿中骨人，行行相向，各舉右手向於行者。",
    "T15n0613_001:0244c16_8": "見百由旬已，乃至見閻浮提滿中骨人，行行相向，各舉右手向於行者。",
    "T15n0613_001:0244c17_9": "見一閻浮提已，次見弗婆提滿中骨人，行行相向，各舉右手向於行者。",
    "T15n0613_001:0244c19_10": "見弗婆提已，次見瞿耶尼滿中骨人，行行相向，各舉右手向於行者。",
    "T15n0613_001:0244c20_11": "見瞿耶尼已，見欝單越滿中骨人，行行相向，各舉右手向於行者。",
    "T15n0613_001:0244c22_12": "見四天下滿中骨人已，身心安隱，無驚怖想。",
    "T15n0613_001:0244c23_13": "心漸廣大，見百閻浮提滿中骨人，行行相向，各舉右手向於行者。",
    "T15n0613_001:0244c24_14": "見百閻浮提已，見百弗婆提滿中骨人，行行相向，各舉右手向於行者。",
    "T15n0613_001:0244c26_15": "見百弗婆提已，次見百瞿耶尼滿中骨人，行行相向，各舉右手向於行者。",
    "T15n0613_001:0244c28_16": "見百瞿耶尼已，次見百欝單越滿中骨人，行行相向，各舉右手向於行者。",
    "T15n0613_001:0244c29_17": "見此事已，身心安樂，無驚怖想。",
    "T15n0613_001:0245a01_18": "心想利故，見娑婆世界滿中骨人，皆垂兩手伸舒十指，一切齊立向於行者。",
    "T15n0613_001:0245a03_19": "于時行者見此事已，出定入定恒見骨人，山河石壁、一切世事，皆悉變化猶如骨人。",
    "T15n0613_001:0245a05_20": "「爾時行者見此事已，於四方面見四大水，其流迅駃、色白如乳，見諸骨人隨流沈沒。",
    "T15n0613_001:0245a07_21": "此想成時，復更懺悔。",
    "T15n0613_001:0245a07_22": "但純見水涌住空中，復當起想令水恬靜。」",
    "T15n0613_001:0245a08_23": "佛告阿難：「此名凡夫心想白骨白光涌出三昧，亦名凡夫心海生死境界相。",
    "T15n0613_001:0245a10_24": "我今因迦絺羅難陀，為汝及未來一切眾生等說是白骨白光涌出三昧門，為攝亂心渡生死海。",
    "T15n0613_001:0245a12_25": "汝當受持，慎勿忘失。」",
    "T15n0613_001:0245a13_26": "爾時世尊說此語已，即現白光三昧一一相貌，皆令阿難悉得見之。",
    "T15n0613_001:0245a14_27": "爾時阿難聞佛所說，歡喜奉行。",
    "T15n0613_001:0245a15_28": "此名白骨觀最初境界。",
    "T15n0613_001:0245a15_29": "佛告阿難：「此想成已，更教餘想。",
    "T15n0613_001:0245a16_30": "教餘想者，當自觀身作一白骨人，極使白淨，令頭倒下入臗骨中，澄心一處極使分明。",
    "T15n0613_001:0245a18_31": "此想成已，觀身四面，周匝四方皆有骨人。",
    "T15n0613_001:0245a19_32": "此想成已，即於前地作一白骨人，如似己身，亦復倒頭入臗骨中。",
    "T15n0613_001:0245a21_33": "想一成已，次當想二。",
    "T15n0613_001:0245a21_34": "想二成已，次當想三。",
    "T15n0613_001:0245a22_35": "想三成已，次當想四。",
    "T15n0613_001:0245a22_36": "想四成已，次當想五。",
    "T15n0613_001:0245a23_37": "想五成已，乃至想十。",
    "T15n0613_001:0245a23_38": "如是滿一房內，見諸骨人皆悉倒頭入臗骨中。",
    "T15n0613_001:0245a24_39": "見一房內已，乃至見於百房之內，是諸骨人皆悉倒頭入臗骨中。",
    "T15n0613_001:0245a26_40": "見百房已，見一由旬，滿中骨人，皆悉倒頭入臗骨中。",
    "T15n0613_001:0245a27_41": "見一由旬已，乃至見無量諸白骨人，皆悉倒頭入臗骨中。",
    "T15n0613_001:0245a28_42": "此想成已，見諸骨人各各縱橫悉在前地，或見頭破、或見項折、或見顛倒、或見繚戾、或見腰折、或見伸脚、或見縮脚、或見脚骨分為二分、或見頭骨倒入胸中、或見頭骨偃仰掣縮，紛亂縱橫悉在前地，周匝上下滿一室內。",
    "T15n0613_001:0245b04_43": "此想成已，乃至見於無量無邊諸白骨人紛亂縱橫，或大或小、或破或完。",
    "T15n0613_001:0245b06_44": "如此眾事，皆當住心諦觀極令分明。」",
    "T15n0613_001:0245b07_45": "佛告阿難：「是時行者見此事已，當自思惟：『前骨完具，今者破散縱橫紛亂不可記錄。",
    "T15n0613_001:0245b09_46": "此白骨身猶尚無定，當知我身亦復無我。』",
    "T15n0613_001:0245b10_47": "諦觀是已，當自思惟：『正有縱橫諸雜亂骨，何處有我及與他身？』",
    "T15n0613_001:0245b11_48": "爾時行者思惟無我，身意泰然安隱快樂。」",
    "T15n0613_001:0245b12_49": "佛告阿難：「此想成已，復當更教令心廣大，使彼行人見一閻浮提縱橫亂骨。",
    "T15n0613_001:0245b14_50": "見諸骨外周匝四面有大火起，焰焰相次燒諸亂骨，見諸骨人節節火起。",
    "T15n0613_001:0245b15_51": "如是火相，或有眾火猶如流水，明炎熾盛流諸骨間。",
    "T15n0613_001:0245b17_52": "或有眾火猶如大山，從四面來。",
    "T15n0613_001:0245b17_53": "此想成已極大驚怖，出定之時身體蒸熱。",
    "T15n0613_001:0245b18_54": "還當攝心如前觀骨，觀一白骨人極令明了。",
    "T15n0613_001:0245b19_55": "是時行者入定之時不能自起，要當彈指然後得起。",
    "T15n0613_001:0245b21_56": "此想成者，當自起念而作是言：『我於前世無數劫來造熱惱法，業緣所牽，故使今者見此火起。』",
    "T15n0613_001:0245b23_57": "復當作念：『如此火者從四大有，我身空寂四大無主。",
    "T15n0613_001:0245b24_58": "此大猛火橫從空起，我身他身悉皆亦空。",
    "T15n0613_001:0245b25_59": "如此火者從妄想生，為何所燒？",
    "T15n0613_001:0245b26_60": "我身及火二皆無常。』」",
    "T15n0613_001:0245b26_61": "佛告阿難：「行者應當至心諦觀如是等法，觀空無火亦無眾骨。",
    "T15n0613_001:0245b28_0": "作此觀者，無有恐懼，身意恬安倍勝於前。」",
    "T15n0613_001:0245b28_1": "爾時阿難聞佛所說，歡喜奉行。",
    "T15n0613_001:0245b29_2": "此想成者名第二觀白骨竟。",
    "T15n0613_001:0245c01_3": "佛告阿難：「觀第二白骨竟已，復當更教繫念法。",
    "T15n0613_001:0245c02_4": "繫念法者，先當繫心著左足大指上，一心諦觀足大指，使肉青黑津膩，猶如日光炙於肥肉。",
    "T15n0613_001:0245c04_5": "漸漸至膝，乃至於臗。",
    "T15n0613_001:0245c04_6": "觀左足已，觀其右足亦復如是。",
    "T15n0613_001:0245c05_7": "觀右足已，次當觀腰，至背至頸，至項至頭，至面至胸，舉身支節一切身分皆亦津黑，猶如日光炙於肥肉，不淨流溢如屎尿聚。",
    "T15n0613_001:0245c08_8": "諦觀己身，極使分明。",
    "T15n0613_001:0245c09_9": "想一成已，復當想二。",
    "T15n0613_001:0245c09_10": "想二成已，復當想三。",
    "T15n0613_001:0245c10_0": "想三成已，復當想四。",
    "T15n0613_001:0245c10_1": "想四成已，復當想五。",
    "T15n0613_001:0245c10_2": "想五成已，復當想十。",
    "T15n0613_001:0245c11_3": "想十成已，見一室內滿中津黑，猶如日光炙於肥肉，如屎尿聚。",
    "T15n0613_001:0245c12_4": "諸不淨人，行列縱橫滿一室內。",
    "T15n0613_001:0245c13_5": "見一室已，復見二室。",
    "T15n0613_001:0245c14_6": "見二室已，乃至見無量眾多不淨人，四維上下皆悉充滿娑婆世界。",
    "T15n0613_001:0245c15_7": "此想成已，行人自念：『我於前世，貪婬愚癡不自覺知，盛年放逸貪著情色無有慚愧，隨逐色聲香味觸法。",
    "T15n0613_001:0245c18_8": "今觀我身不淨流溢，他身亦爾。",
    "T15n0613_001:0245c18_9": "何可愛樂？』",
    "T15n0613_001:0245c19_10": "見此事已，極自厭身，慚愧自責。",
    "T15n0613_001:0245c19_11": "出定之時，見諸飲食如屎尿汁，甚可惡厭。",
    "T15n0613_001:0245c20_12": "「次教易觀。",
    "T15n0613_001:0245c21_13": "易觀法者，當更起想念。",
    "T15n0613_001:0245c21_14": "想念成時，見其身外諸不淨間，周匝四面忽然炎起。",
    "T15n0613_001:0245c22_15": "如熱時焰，其色正白，如野馬行，映諸不淨。",
    "T15n0613_001:0245c23_16": "爾時行者見此事已，當大歡喜。",
    "T15n0613_001:0245c24_17": "以歡喜故，身心輕軟，其心明朗快樂倍常。」",
    "T15n0613_001:0245c25_18": "佛告阿難：「是名第三慚愧自責觀。」",
    "T15n0613_001:0245c26_19": "爾時阿難聞佛所說，歡喜奉行。",
    "T15n0613_001:0245c27_20": "此想成者，名第三津膩慚愧觀竟。",
    "T15n0613_001:0245c28_0": "佛告阿難：「此想成已，復當更教繫念住意左脚大指上，令諦觀脚大指節，起膖脹想。",
    "T15n0613_001:0245c29_1": "見膖脹已，起爛壞想。",
    "T15n0613_001:0246a01_2": "見爛壞已，起青黑赤白諸膿血想。",
    "T15n0613_001:0246a02_3": "是諸膿血，極使臭處，難可堪忍。",
    "T15n0613_001:0246a02_4": "如是漸漸至膝至臗，皆令膖脹爛潰不淨。",
    "T15n0613_001:0246a03_5": "觀左脚已，右脚亦然。",
    "T15n0613_001:0246a04_6": "如是漸漸，至腰、至背、至頸、至項、至頭、至面、至胸，舉身支節一切膖脹，皆悉爛壞，青黑赤白諸膿流出，臭惡雜穢不可堪處。",
    "T15n0613_001:0246a07_7": "想一成已，復更想二。",
    "T15n0613_001:0246a07_8": "想二成已，復更想三。",
    "T15n0613_001:0246a08_9": "想三成已，復更想四。",
    "T15n0613_001:0246a08_10": "想四成已，復更想五。",
    "T15n0613_001:0246a09_11": "想五成已，乃至想十。",
    "T15n0613_001:0246a09_12": "想十成已，見一室內周匝上下諸膖脹人，皆悉爛壞，青黑赤白諸膿悉皆流出，雜穢臭處不可堪忍。",
    "T15n0613_001:0246a11_13": "復當更想一由旬。",
    "T15n0613_001:0246a12_14": "想一由旬已，乃至想百由旬。",
    "T15n0613_001:0246a13_0": "想百由旬已，乃至見三千大千世界，周匝上下、地及虛空一切彌滿，膖脹爛壞，青黑赤白諸膿流出，雜穢充滿不可堪處。」",
    "T15n0613_001:0246a15_1": "佛告阿難：「爾時行者見此事已，自觀己身不淨充滿，觀於他身亦復如是。",
    "T15n0613_001:0246a17_2": "當作想念：『我此身者甚可患厭，眾多不淨彌滿一切。』",
    "T15n0613_001:0246a18_3": "諦觀是已，畏生死患，其心堅固深信因果。",
    "T15n0613_001:0246a19_4": "出定入定恒見不淨，欲求厭離捨棄此身。",
    "T15n0613_001:0246a20_5": "作此想時，自見己身舉體皮肉如秋葉落。",
    "T15n0613_001:0246a21_6": "見肉墮地在前地已，即大動心，心生驚怖，身心震掉不能自寧，身氣熱惱，如熱病人為渴所逼。",
    "T15n0613_001:0246a23_7": "出定之時，如人夏日行於曠野渴乏無水，身體疲極。",
    "T15n0613_001:0246a24_8": "此想成已，乃至食時，見所食物如膖死屍，見所飲漿猶如膿血。",
    "T15n0613_001:0246a26_9": "此想成已，極大厭身。",
    "T15n0613_001:0246a26_10": "觀於身內及於身外，求淨不得。」",
    "T15n0613_001:0246a27_11": "佛告阿難：「復當更教令其易想，莫使棄身唐無所得。",
    "T15n0613_001:0246a28_12": "易觀法者，當於遠處臭穢之外作一淨物，教其繫心想一淨物，心眼明了即欲往取。",
    "T15n0613_001:0246b01_13": "如是漸漸，所見廣遠諸不淨外，有諸淨地如琉璃地，見此淨處即便欲往。",
    "T15n0613_001:0246b03_14": "轉復廣遠，意不能達。」",
    "T15n0613_001:0246b03_15": "佛告阿難：「爾時當教如此行人而作是言：『汝所見事是不淨想，此不淨想而雜穢物。",
    "T15n0613_001:0246b05_16": "當知此想從顛倒起，皆由前世顛倒行故而得此身。",
    "T15n0613_001:0246b06_17": "如此身者，種子根本皆為不淨。",
    "T15n0613_001:0246b07_18": "汝今實見此不淨不？",
    "T15n0613_001:0246b08_19": "雖見不淨、於外見淨，當知此淨及與不淨不可久停，隨逐諸根憶想見是。",
    "T15n0613_001:0246b09_20": "此不淨身屬諸因緣，緣合則有、緣離則無。",
    "T15n0613_001:0246b10_21": "爾所見事亦屬緣想，想成則有、想壞則無。",
    "T15n0613_001:0246b11_22": "如此想者，從五情出、還入汝心，諸欲因緣而有此想。",
    "T15n0613_001:0246b12_23": "此不淨想，來無所從、去無所至。",
    "T15n0613_001:0246b13_24": "汝當一一諦觀不淨，求索彼我了不可得。",
    "T15n0613_001:0246b14_25": "世尊說我及他皆悉空寂，何況不淨！』",
    "T15n0613_001:0246b15_26": "如是種種呵責其心，教令觀空，見髮毛爪齒一切悉無，豁然捨諸不淨之物，如前住意還觀骨人。」",
    "T15n0613_001:0246b17_27": "佛告阿難：「汝持是語，慎莫忘失此不淨觀及易想法。」",
    "T15n0613_001:0246b18_28": "爾時阿難聞佛此語，歡喜奉行。",
    "T15n0613_001:0246b19_29": "此想成時，名第四膖脹膿血及易想觀竟。",
    "T15n0613_001:0246b21_0": "佛告阿難：「此想成已，次當更教繫念一處，端坐正受，諦觀右脚大指上，令指上皮携携欲穿，薄皮厚皮內外映徹。",
    "T15n0613_001:0246b23_1": "其薄皮內有一薄膜，亦當諦觀，如是漸漸至膝至臗。",
    "T15n0613_001:0246b24_2": "左脚亦然。",
    "T15n0613_001:0246b25_3": "至腰至背、至頸至項、至頭至面至胸，舉身皆爾。",
    "T15n0613_001:0246b26_4": "薄皮厚皮內外映徹，携携欲穿如被吹者，其皮膖脹不可具說。",
    "T15n0613_001:0246b27_5": "身諸毛中一一毛孔，百千無量諸膿雜汁，猶如雨滴從毛孔出，疾於震雨。",
    "T15n0613_001:0246b29_6": "內外俱流，膿血盈滿，不淨之極難可堪忍。",
    "T15n0613_001:0246c01_7": "猶如膿池，亦如血池，諸蟲滿中。",
    "T15n0613_001:0246c02_8": "此想成已，當觀胸裏舉身是蟲，猶如蟲聚。",
    "T15n0613_001:0246c03_9": "復當更觀左脚大指膖脹膿潰，青膿、黃膿、赤膿、黑膿、紅膿、綠膿、白膿，爛潰交橫與屎尿雜，復有諸蟲遊戲其中，穢惡臭處不可堪忍。",
    "T15n0613_001:0246c06_10": "厭患此身，不貪諸欲、不樂受生。",
    "T15n0613_001:0246c06_11": "此想成時，見大夜叉身如大山，頭髮蓬亂如棘刺林，有六十眼猶如電光，有四十口，口有二牙，皆悉上出猶如火幢，舌似劍樹吐至于膝，手捉鐵棒，棒似刀山，如欲打人。",
    "T15n0613_001:0246c10_12": "如是眾多其數非一。",
    "T15n0613_001:0246c11_13": "見此事時，極大驚怖身心皆動。",
    "T15n0613_001:0246c11_14": "如此相貌，皆是前身毀犯禁戒、諸惡根本，無我計我、無常計常、不淨計淨，放逸染著貪受諸欲，於苦法中橫生樂想，於空法中起顛倒想，於不淨身起於淨想，邪命自活不計無常。",
    "T15n0613_001:0246c16_15": "此想成時，復當更教：『汝莫驚怖。",
    "T15n0613_001:0246c16_16": "如此夜叉，是汝惡心猛毒境界，從六大起、六大所成。",
    "T15n0613_001:0246c18_0": "汝今應當諦觀六大。",
    "T15n0613_001:0246c18_1": "此六大者，地、水、火、風、識、空。",
    "T15n0613_001:0246c19_2": "如此一一汝當諦推：汝身為是地耶？",
    "T15n0613_001:0246c19_3": "為是水耶？",
    "T15n0613_001:0246c20_4": "為是火耶？",
    "T15n0613_001:0246c20_5": "為是風耶？",
    "T15n0613_001:0246c20_6": "為是識耶？",
    "T15n0613_001:0246c20_7": "為是空耶？",
    "T15n0613_001:0246c21_8": "如是一一諦觀此身，從何大起？",
    "T15n0613_001:0246c21_9": "從何大散？",
    "T15n0613_001:0246c22_10": "六大無主，身亦無我，汝今云何畏於夜叉？",
    "T15n0613_001:0246c23_0": "如汝心想，來無所從、去無所至。",
    "T15n0613_001:0246c23_1": "想見夜叉，亦復如是。",
    "T15n0613_001:0246c24_2": "但安意坐，設使夜叉來打汝者，歡喜忍受，諦觀無我，無我法中無驚怖想。",
    "T15n0613_001:0246c25_3": "但當正心結加趺坐，諦觀不淨及與夜叉。』",
    "T15n0613_001:0246c26_4": "作一成已，復當作二，如是漸漸乃至無量，一一諦觀皆令分明。」",
    "T15n0613_001:0246c28_5": "佛告阿難：「汝好受持觀薄皮不淨法，慎莫忘失。」",
    "T15n0613_001:0246c29_6": "爾時阿難聞佛所說，歡喜奉行。",
    "T15n0613_001:0247a01_7": "此想成時，名第五觀薄皮竟。",
    "T15n0613_001:0247a02_0": "佛告阿難：「此想成已，復當更教繫念著右脚大指上，當諦觀脚指使脚膖脹，從脚至頭如吹皮囊，膖脹津黑青瘀難堪，滿中白蟲如粳米粒。",
    "T15n0613_001:0247a05_1": "蟲有四頭，蠢蠢相逐，更相唼食。",
    "T15n0613_001:0247a05_2": "肌肉骨髓皆生諸蟲，一切五藏蟲皆食盡，唯有厚皮在其骨外。",
    "T15n0613_001:0247a07_3": "其皮厚薄猶如繒練，諸蟲出入如穿竹葉，內外携携其皮欲穿。",
    "T15n0613_001:0247a08_4": "眼中躁癢，有無數蟲穿眼欲出，生眼眶間。",
    "T15n0613_001:0247a09_5": "身分九孔亦復如是。",
    "T15n0613_001:0247a10_6": "諸蟲爾時，從厚皮出、入薄皮中，皮遂穿盡，蟲皆落地。",
    "T15n0613_001:0247a11_7": "其數眾多，不可稱計，作一大聚猶如蟲山。",
    "T15n0613_001:0247a12_8": "在行者前，更相食噉、或相纏繞。",
    "T15n0613_001:0247a13_9": "爾時行者見眾多蟲已，復當繫念諦觀一蟲，使此一蟲噉諸蟲盡，既噉蟲已一蟲獨在。",
    "T15n0613_001:0247a15_10": "其心漸大，見向一蟲大如狗許，身體困頓、鼻曲如角，嗅行者前，其眼正赤，如燒鐵丸。",
    "T15n0613_001:0247a17_11": "見此事已極大驚怖，當自憶念：『我身云何忽然乃爾作如此事？",
    "T15n0613_001:0247a18_12": "先見諸蟲更相食噉，今見此蟲形體醜惡何甚可畏！』",
    "T15n0613_001:0247a19_13": "此想成時當自觀身：『我此諸蟲，本無今有、已有還無。",
    "T15n0613_001:0247a21_14": "如此不淨從心想生，來無所從、去無所至，亦非是我亦非是他。",
    "T15n0613_001:0247a22_15": "如此身者，六大和合因緣成之，六大散滅身亦無常。",
    "T15n0613_001:0247a23_16": "向者諸蟲，來無所從、去無所至。",
    "T15n0613_001:0247a24_17": "我身、蟲聚，當有何實？",
    "T15n0613_001:0247a25_18": "蟲亦無主，我亦無我。』",
    "T15n0613_001:0247a25_19": "作是思惟，時所見蟲，眼當漸漸小。",
    "T15n0613_001:0247a26_20": "見此事已身心和悅，恬然安樂倍勝於前。」",
    "T15n0613_001:0247a27_21": "佛告阿難：「汝好受持是厚皮蟲聚觀法，慎莫忘失。」",
    "T15n0613_001:0247a28_22": "阿難聞佛所說，歡喜奉行。",
    "T15n0613_001:0247a29_23": "此想成已，名第六厚皮蟲聚觀竟。",
    "T15n0613_001:0247a29_24": "◎◎佛告阿難：「復當住意繫念一處，諦觀右脚大指上，從足至頭好諦觀之。",
    "T15n0613_001:0247b02_25": "當使皮肉都盡，腸胃腹肝、肺心脾腎，一切五藏悉落墮地，唯有筋骨共相連持。",
    "T15n0613_001:0247b04_26": "殘膜著骨，其色極赤，或如淤泥、或如濁水。",
    "T15n0613_001:0247b05_27": "作濁水想，持用洗皮。",
    "T15n0613_001:0247b05_28": "從足至頭皆使如是，自觀己身極令分明。",
    "T15n0613_001:0247b06_29": "觀己身已，於現前地復作一身，使在前立，如己無異。",
    "T15n0613_001:0247b08_0": "想一成已，復當想二。",
    "T15n0613_001:0247b08_1": "想二成已，復當想三。",
    "T15n0613_001:0247b08_2": "想三成已，復當想四。",
    "T15n0613_001:0247b09_3": "想四成已，復當想五。",
    "T15n0613_001:0247b09_4": "想五成已，乃至想十。",
    "T15n0613_001:0247b10_5": "想十成已，見一室內周匝上下，滿中皆是赤色骨人，或有淤泥色者、或有濁水色者，以濁水洗皮。",
    "T15n0613_001:0247b12_6": "如是眾多，漸漸廣大，滿一由旬。",
    "T15n0613_001:0247b13_7": "想一由旬已，想二由旬。",
    "T15n0613_001:0247b13_8": "想二由旬已，漸漸廣大想百由旬。",
    "T15n0613_001:0247b14_9": "想百由旬已，乃至見三千大千世界，滿中赤色骨人，或有淤泥色者、或有濁水色者，以濁水洗皮。",
    "T15n0613_001:0247b16_10": "周匝上下，縱橫彌滿。」",
    "T15n0613_001:0247b17_11": "佛告阿難：「汝今諦觀此赤色相，慎莫忘失。」",
    "T15n0613_001:0247b18_12": "爾時阿難聞佛所說，歡喜奉行。",
    "T15n0613_001:0247b18_13": "此想成時，名第七極赤淤泥濁水洗皮雜想竟。",
    "T15n0613_001:0247b20_0": "佛告阿難：「復當更教繫心住意，觀左脚大指，從足至頭，如新死人其色萎黃，當觀己身亦復如是。",
    "T15n0613_001:0247b22_1": "見萎黃已，當令黃色變成青赤。",
    "T15n0613_001:0247b22_2": "此想成時，見於前地有一新死人，其色黃赤。",
    "T15n0613_001:0247b23_3": "見一已見二，見二已見三，見三已見四，見四已見五。",
    "T15n0613_001:0247b25_4": "見五已心想利故，恒見己身如新死人。",
    "T15n0613_001:0247b26_5": "如是想成，見一切人滿閻浮提如新死人。",
    "T15n0613_001:0247b27_0": "此想成已，轉復廣大，見三千大千世界滿中新死人，自見己身及以他身等無有異。",
    "T15n0613_001:0247b28_1": "此想成時，心意惙然，貪欲轉薄。」",
    "T15n0613_001:0247b29_2": "佛告阿難：「汝好諦觀是新死想，慎莫忘失。」",
    "T15n0613_001:0247c01_3": "爾時阿難聞佛所說，歡喜奉行。",
    "T15n0613_001:0247c02_4": "此想成時，名第八新死想竟。",
    "T15n0613_001:0247c03_0": "佛告阿難：「復當更教繫念住意，諦觀左脚大指上，從足至頭，使心不散見身諸骨，一一分明，共相支拄亦相連持，無有破者。",
    "T15n0613_001:0247c05_1": "毛髮爪齒皆悉具足，皎然大白。",
    "T15n0613_001:0247c06_2": "見己身已，往復反覆想令白淨。",
    "T15n0613_001:0247c07_3": "想一身已，復想二身。",
    "T15n0613_001:0247c07_4": "想二身已，復想三身。",
    "T15n0613_001:0247c08_5": "想三身已，復想四身。",
    "T15n0613_001:0247c08_6": "想四身已，復想五身，乃至於十。",
    "T15n0613_001:0247c09_7": "想十身已，見一室內，周匝上下悉是骨人，毛髮爪齒皆悉具足，白中白如珂雪。",
    "T15n0613_001:0247c11_8": "見一室已，復見百室。",
    "T15n0613_001:0247c11_9": "見百室已，見一閻浮提。",
    "T15n0613_001:0247c12_10": "見一閻浮提已，乃至見三千大千世界，滿中骨人，毛髮爪齒皆悉具足，其色極白，白如珂雪。",
    "T15n0613_001:0247c14_11": "此想成時，心意恬安，歡喜倍常。」",
    "T15n0613_001:0247c15_12": "佛告阿難：「汝好諦觀具身骨想，慎莫忘失。」",
    "T15n0613_001:0247c16_13": "爾時阿難聞佛所說，歡喜奉行。",
    "T15n0613_001:0247c16_14": "此想成時，名第九具身想竟。",
    "T15n0613_001:0247c18_0": "佛告阿難：「復當更教繫心住意，諦觀右足大指兩節間，令心專住無分散意，觀兩節使相離去，唯角相拄。",
    "T15n0613_001:0247c20_1": "觀兩節已，從足至頭皆令如是，使節節解，唯角相拄。",
    "T15n0613_001:0247c21_2": "從頭至足有三百六十三解，一一諦觀，令節節各解。",
    "T15n0613_001:0247c22_3": "若不足者，安心諦觀，令節節各解，唯角相拄。",
    "T15n0613_001:0247c23_4": "觀己身已，當觀他身。",
    "T15n0613_001:0247c24_5": "觀見一已觀見二，觀二已觀見三，觀三已觀見四，觀四已觀見五。",
    "T15n0613_001:0247c25_6": "觀五已，乃至觀見無量諸白骨人，節節各解，唯角相拄。",
    "T15n0613_001:0247c27_7": "見此事已，復見四方眾多骨人亦復如是。",
    "T15n0613_001:0247c28_8": "得此觀時，當自然見諸骨人外，猶如大海恬靜澄清。",
    "T15n0613_001:0247c29_9": "其心明利，見種種雜色光圍繞四邊。",
    "T15n0613_001:0248a01_10": "見此事已，心意自然安隱快樂，身心清淨無憂喜想。」",
    "T15n0613_001:0248a02_11": "佛告阿難：「汝好諦觀此節節解想，慎莫忘失。」",
    "T15n0613_001:0248a03_12": "阿難聞佛所說，歡喜奉行。",
    "T15n0613_001:0248a03_13": "得此觀者，名第十節節解觀竟。",
    "T15n0613_001:0248a05_0": "佛告阿難：「此想成已，復當更教繫念住意，諦觀右脚大指兩節間，令節相離如三指許，作白光想持用支拄。",
    "T15n0613_001:0248a07_1": "若夜坐時作月光想，若晝坐時作日光想，連持諸骨莫令解散。",
    "T15n0613_001:0248a08_2": "從足至頭三百六十三解，皆令相離如三指，許以白光持不令散落。",
    "T15n0613_001:0248a10_3": "晝日坐時以日光持，若夜坐時以月光持，觀諸節間皆令白光出。",
    "T15n0613_001:0248a11_4": "得此觀時，當自然於日光中見一丈六佛，圓光一尋，左右上下亦各一尋。",
    "T15n0613_001:0248a13_5": "軀體金色，舉身光明炎赤端嚴，三十二相、八十種好皆悉炳然。",
    "T15n0613_001:0248a15_6": "一一相好分明得見，如佛在世等無有異。",
    "T15n0613_001:0248a16_0": "若見此時，慎莫作禮，但當安意諦觀諸法。",
    "T15n0613_001:0248a17_0": "當作是念：『佛說諸法無來無去，一切性相皆亦空寂。",
    "T15n0613_001:0248a18_1": "諸佛如來是解脫身，解脫身者則是真如，真如法中無見無得。』",
    "T15n0613_001:0248a19_2": "作此想時，自然當見一切諸佛。",
    "T15n0613_001:0248a20_3": "以見佛故，心意泰然恬怕快樂。」",
    "T15n0613_001:0248a21_4": "佛告阿難：「汝今諦觀是流光白骨，慎莫忘失。」",
    "T15n0613_001:0248a22_5": "爾時阿難聞佛所說，歡喜奉行。",
    "T15n0613_001:0248a22_6": "得此觀者，名第十一白骨流光觀竟。",
    "T15n0613_001:0248a24_0": "佛告阿難：「得此觀已，復當更教繫心住意，諦觀脊骨。",
    "T15n0613_001:0248a25_1": "於脊骨間，以定心力作一高臺想，自觀己身如白玉人結加趺坐，以白骨光普照一切。",
    "T15n0613_001:0248a27_2": "作此觀時極使分明。",
    "T15n0613_001:0248a27_3": "坐此臺已，如神通人住須彌山頂，觀見四方無有障閡，自見故身了了分明，見諸骨人白如珂雪，行行相向，身體完具無一缺落，滿於三千大千世界。",
    "T15n0613_001:0248b02_4": "此名白光想成。",
    "T15n0613_001:0248b02_5": "次見縱骨，亦滿三千大千世界。",
    "T15n0613_001:0248b03_6": "復見橫骨，亦滿三千大千世界。",
    "T15n0613_001:0248b03_7": "見青色骨人，行行相向，滿三千大千世界。",
    "T15n0613_001:0248b04_8": "復見黑色骨人，行行相向，滿三千大千世界。",
    "T15n0613_001:0248b05_9": "復見膖脹人，行行相向，滿三千大千世界。",
    "T15n0613_001:0248b06_10": "復見膿癩人，復見膿血塗身人，滿三千大千世界。",
    "T15n0613_001:0248b07_11": "復見爛壞舉身蟲出人，滿三千大千世界。",
    "T15n0613_001:0248b08_12": "復見薄皮覆身人，滿三千大千世界。",
    "T15n0613_001:0248b09_13": "復見皮骨相離人，滿三千大千世界。",
    "T15n0613_001:0248b10_14": "復見赤如血色人，滿三千大千世界。",
    "T15n0613_001:0248b11_15": "復見濁水色人，滿三千大千世界。",
    "T15n0613_001:0248b12_16": "復見淤泥色人，滿三千大千世界。",
    "T15n0613_001:0248b12_17": "復見白骨人，毛髮爪齒共相連持，滿三千大千世界。",
    "T15n0613_001:0248b14_18": "次見三百六十三節解，唯角相拄，如此骨人滿三千大千世界。",
    "T15n0613_001:0248b15_19": "次見節節兩向解離相去三指許間有白光人，滿三千大千世界。",
    "T15n0613_001:0248b17_0": "次見散白骨人，唯有白光共相連持，滿三千大千世界。",
    "T15n0613_001:0248b18_1": "如是當見眾多白骨人，數不可說。",
    "T15n0613_001:0248b19_0": "得此觀時，當起想念：『我此身者從四大起枝葉種子，乃至如是不淨之甚，極可患厭。",
    "T15n0613_001:0248b20_1": "如此境界從我心起，心想則成、不想不見。",
    "T15n0613_001:0248b21_2": "當知此想是假觀見、從虛妄見，屬諸因緣。",
    "T15n0613_001:0248b22_3": "我今當觀諸法因緣。",
    "T15n0613_001:0248b23_4": "云何名諸法因緣？",
    "T15n0613_001:0248b23_5": "諸法因緣者，從四大起。",
    "T15n0613_001:0248b24_6": "四大者，地水火風。』",
    "T15n0613_001:0248b24_7": "復當觀是風大從四方起，一一風大猶如大蛇，各有四頭，二上二下，眾多耳中皆出是風。",
    "T15n0613_001:0248b26_8": "此觀成時，風變為火。",
    "T15n0613_001:0248b27_9": "一一毒蛇吐諸火山，其山高峻甚可怖畏，有諸夜叉住火山中，動身吸火毛孔出風。",
    "T15n0613_001:0248b29_10": "如是變狀遍滿一室。",
    "T15n0613_001:0248b29_11": "滿一室已，復滿二室。",
    "T15n0613_001:0248c01_12": "滿二室已，漸漸廣大，滿一由旬。",
    "T15n0613_001:0248c02_13": "滿一由旬已，滿二由旬。",
    "T15n0613_001:0248c02_14": "滿二由旬已，滿三由旬。",
    "T15n0613_001:0248c03_15": "滿三由旬已，轉復廣大滿閻浮提，見諸夜叉在火山中，吸火負山，毛孔出風，周慞馳走遍閻浮提。",
    "T15n0613_001:0248c05_16": "復驚夜叉以逼行者。",
    "T15n0613_001:0248c06_0": "見此事時心大驚怖，求易觀法。",
    "T15n0613_001:0248c06_1": "易觀法者，先觀佛像。",
    "T15n0613_001:0248c07_2": "於諸火光端，各作一丈六佛像想。",
    "T15n0613_001:0248c08_0": "此想成時，火漸漸歇變成蓮華，眾多火山如真金聚內外映徹，諸夜叉鬼似白玉人。",
    "T15n0613_001:0248c09_1": "唯有風大，迴旋宛轉吹諸蓮華。",
    "T15n0613_001:0248c10_2": "無數化佛住立空中，放大光明如金剛山。",
    "T15n0613_001:0248c11_3": "是時諸風靜然不動。",
    "T15n0613_001:0248c12_4": "時四毒蛇口中吐水，其水五色，遍滿一床。",
    "T15n0613_001:0248c13_5": "滿一床已，復滿二床。",
    "T15n0613_001:0248c13_6": "滿二床已，次滿三床，如是乃至遍滿一室。",
    "T15n0613_001:0248c14_7": "滿一室已，次滿二室。",
    "T15n0613_001:0248c15_8": "滿二室已，次滿三室，如是乃至遍滿十室。",
    "T15n0613_001:0248c16_0": "水滿十室已，見五色水色色之中各有白光，如頗梨幢，有十四重，節節皆空，白水涌出停住空中。",
    "T15n0613_001:0248c18_1": "此想成時，行者自見身內心中有一毒龍，龍有六頭，繞心七匝，二頭吐水、二頭吐火、二頭吐石，耳中出風。",
    "T15n0613_001:0248c20_2": "身諸毛孔各生九十九毒蛇。",
    "T15n0613_001:0248c21_3": "如是諸蛇，二上二下。",
    "T15n0613_001:0248c21_4": "諸龍吐水，從足下出，流入白水。",
    "T15n0613_001:0248c22_5": "如是漸漸滿一由旬皆見是事。",
    "T15n0613_001:0248c23_6": "滿一由旬已，復滿二由旬。",
    "T15n0613_001:0248c23_7": "滿二由旬已，滿三由旬，如是乃至滿閻浮提。",
    "T15n0613_001:0248c24_8": "滿閻浮提已，是時毒龍從臍而出，漸漸上向入於眼中，從眼而出住於頂上。",
    "T15n0613_001:0248c26_9": "爾時諸水中有一大樹，枝葉四布遍覆一切。",
    "T15n0613_001:0248c27_10": "如此毒龍不離己身，吐舌樹上。",
    "T15n0613_001:0248c28_11": "是龍舌上有八百鬼，或有鬼神，頭上戴山、兩手如蛇、兩脚似狗。",
    "T15n0613_001:0248c29_12": "復有鬼神，頭似龍頭，舉身毛孔有百千眼，眼中火出，齒如刀山，宛轉在地。",
    "T15n0613_001:0249a02_13": "復有諸鬼，一一鬼形有九十九頭，各有九十九手。",
    "T15n0613_001:0249a03_14": "其頭形狀極為醜惡，似狗野干、似狸似猫、似狐似鼠。",
    "T15n0613_001:0249a04_15": "是諸鬼頸各負獼猴。",
    "T15n0613_001:0249a05_16": "是諸惡鬼遊戲水中，或有上樹騰躍透擲。",
    "T15n0613_001:0249a06_17": "有夜叉鬼頭上火起，是諸獼猴以水滅火，不能制止，遂使增長。",
    "T15n0613_001:0249a07_18": "如是猛火，從其水中頗梨幢邊忽然熾盛，燒頗梨幢如融真金，焰焰相次繞身十匝，住行者上如真金蓋，有諸羅網，彌覆樹上。",
    "T15n0613_001:0249a10_19": "此真金蓋足滿三重。",
    "T15n0613_001:0249a10_20": "爾時地下忽然復有四大惡鬼，有百千耳，耳出水火，身毛孔中雨諸微塵，口中吐風充滿世界。",
    "T15n0613_001:0249a13_21": "有八萬四千諸羅剎鬼，雙牙上出高一由旬，身毛孔中霹靂火起。",
    "T15n0613_001:0249a14_22": "如是眾多，走戲水中。",
    "T15n0613_001:0249a15_23": "復有虎狼師子豺豹鳥獸，從火山出，遊戲水中。",
    "T15n0613_001:0249a16_24": "見是事時，一一骨人滿娑婆界，各舉右手。",
    "T15n0613_001:0249a17_25": "時諸羅剎，手執鐵叉擎諸骨人，積聚一處。",
    "T15n0613_001:0249a18_26": "爾時復有九色骨人，行行相次，來至行者所。",
    "T15n0613_001:0249a19_27": "如是眾多，百千境界不可具說。」",
    "T15n0613_001:0249a19_28": "佛告阿難：「此想成時，名四大觀。",
    "T15n0613_001:0249a20_29": "汝好受持，慎勿忘失。」",
    "T15n0613_001:0249a21_0": "爾時阿難聞佛所說，歡喜奉行。",
    "T15n0613_001:0249a21_1": "此想成時，名第十二地大觀火大觀風大觀水大觀，亦名九十八使境界。",
    "T15n0613_001:0249a24_0": "佛告阿難：「此想成已，復當更教繫念住意，諦觀腰中脊骨，想諸脊骨白如珂雪。",
    "T15n0613_001:0249a25_1": "見脊骨已，見舉身骨節節相拄，轉復明淨白如頗梨。",
    "T15n0613_001:0249a27_2": "見一一骨支節大小，一一皆明，如頗梨鏡。",
    "T15n0613_001:0249a28_3": "火大風水地大，是諸境界皆於一節中現。",
    "T15n0613_001:0249a29_0": "此想成時，見下方地，從於床下漸漸就開。",
    "T15n0613_001:0249a29_1": "見一床下地已，復見二床下地。",
    "T15n0613_001:0249b01_2": "見二床下地已，復見三床下地。",
    "T15n0613_001:0249b02_3": "見三床下地已，漸見一室內。",
    "T15n0613_001:0249b03_0": "見一室內已，次見二室內。",
    "T15n0613_001:0249b03_1": "見二室內已，漸見三室內。",
    "T15n0613_001:0249b04_2": "見三室內已，復見一庭中地，漸漸就開。",
    "T15n0613_001:0249b05_3": "見此事時應當諦觀，乃至下方無有障閡。",
    "T15n0613_001:0249b06_4": "下方風輪中有諸風起，向諸夜叉，皆吸此風。",
    "T15n0613_001:0249b07_5": "吸此風已，身諸毛孔生鳩槃荼。",
    "T15n0613_001:0249b07_6": "一一鳩槃荼吐諸山火，滿大千世界。",
    "T15n0613_001:0249b08_7": "是諸山間忽然復有無量妙女，鼓樂絃歌至行者前。",
    "T15n0613_001:0249b09_8": "羅剎復來。",
    "T15n0613_001:0249b10_9": "爭取食之。",
    "T15n0613_001:0249b10_10": "行者見已，極大驚怖不自勝持。",
    "T15n0613_001:0249b11_11": "出定之時，恒患心痛，頂骨欲破。",
    "T15n0613_001:0249b11_12": "攝心入定，如前悉見四大境界。",
    "T15n0613_001:0249b12_13": "見此境界已，四大定力故，自見身體白如玉人，節節上火起、節節下水流，耳中風出、眼中雨石。",
    "T15n0613_001:0249b14_14": "見此事已，於其前地有十蚖蛇，其身長大五百由旬，有千二百足，足似毒龍。",
    "T15n0613_001:0249b16_15": "身出水火，宛轉於地。",
    "T15n0613_001:0249b17_0": "此想成時，但當至心懺悔先罪。",
    "T15n0613_001:0249b17_1": "出定之時不得多語，於寂靜處一心繫念，唯除食時。",
    "T15n0613_001:0249b18_2": "復當懺悔，服諸酥藥，然後方當易此觀法。」",
    "T15n0613_001:0249b19_3": "佛告阿難：「此觀名為第二四大觀。",
    "T15n0613_001:0249b20_4": "汝好受持，慎勿忘失。」",
    "T15n0613_001:0249b21_5": "爾時阿難聞佛所說，歡喜奉行。",
    "T15n0613_001:0249b21_6": "此想成時，名第十三結使根本觀竟。",
    "T15n0613_001:0249b22_7": "◎◎佛告阿難：「此想成已，當更易觀。",
    "T15n0613_001:0249b23_8": "易觀法者，火大動時應起山想。",
    "T15n0613_001:0249b24_9": "當想諸山猶如氷霜，為火所融。",
    "T15n0613_001:0249b25_10": "如是猛火極大熾盛。",
    "T15n0613_001:0249b25_11": "火熾盛時，身體蒸熱。",
    "T15n0613_001:0249b26_12": "復更想龍，令雨諸石以掩猛火。",
    "T15n0613_001:0249b26_13": "復當想石，使碎如塵。",
    "T15n0613_001:0249b27_14": "龍復吐風，聚諸微塵積至成山，無量林木荊棘叢刺皆自然生。",
    "T15n0613_001:0249b28_15": "爾時白水，五色具足，流諸刺間。",
    "T15n0613_001:0249b29_16": "如是諸水住山頂上，猶如積氷凝然不動。」",
    "T15n0613_001:0249c01_17": "此想成已，名第十四易觀法。",
    "T15n0613_001:0249c03_0": "佛告阿難：「若有比丘、比丘尼、優婆塞、優婆夷，三昧正受者，汝當教是易觀法，慎勿忘失。",
    "T15n0613_001:0249c04_1": "此四大觀，若有得者，佛聽服食酥肉等藥。",
    "T15n0613_001:0249c05_2": "其食肉時洗令無味，當如飢世食子肉想：『我今此身若不食肉，發狂而死。』",
    "T15n0613_001:0249c07_3": "是故佛於舍衛國勅諸比丘，為修禪故，得食三種清淨之肉。」",
    "T15n0613_001:0249c09_0": "爾時阿難聞佛所說。",
    "T15n0613_001:0249c09_1": "歡喜奉行。",
    "T15n0613_001:0249c10_0": "佛告阿難：「教易觀已，復當更教如前繫念住意，諦觀脊骨，復使白淨過前數倍。",
    "T15n0613_001:0249c11_1": "於二節間以明淨故，得見一切諸穢惡事。",
    "T15n0613_001:0249c12_2": "此想成時，當自觀身作一骨人，節節之中白淨明顯，如頗梨鏡。",
    "T15n0613_001:0249c14_3": "閻浮提中一切骨人，及四大觀所有境界，皆於一節中現。",
    "T15n0613_001:0249c15_4": "見此事已，見諸骨人從東方來，向於行者，行行相次，數如微塵。",
    "T15n0613_001:0249c16_5": "如是東方滿娑婆世界諸白骨人，皆行行相次，來向行者；南西北方、四維上下亦復如是。",
    "T15n0613_001:0249c18_6": "復有青色骨人，行行相次，來向行者，滿閻浮提。",
    "T15n0613_001:0249c19_7": "漸漸廣大，乃至東方滿娑婆世界；南西北方、四維上下亦復如是。",
    "T15n0613_001:0249c21_8": "復有淤泥色骨人，行行相次，來向行者，滿閻浮提。",
    "T15n0613_001:0249c22_9": "漸漸廣大，乃至東方滿娑婆世界；南西北方、四維上下亦復如是。",
    "T15n0613_001:0249c24_0": "復有濁水色骨人，行行相次，來向行者，滿閻浮提。",
    "T15n0613_001:0249c25_1": "漸漸廣大，乃至東方滿娑婆世界；南西北方、四維上下亦復如是。",
    "T15n0613_001:0249c26_2": "復有赤色骨人，行行相次，來向行者，滿閻浮提。",
    "T15n0613_001:0249c27_3": "漸漸廣大，乃至東方滿娑婆世界；南西北方、四維上下亦復如是。",
    "T15n0613_001:0249c29_4": "復有紅色骨人，行行相次，來向行者，滿閻浮提。",
    "T15n0613_001:0250a01_5": "漸漸廣大，乃至東方滿娑婆世界；南西北方、四維上下亦復如是。",
    "T15n0613_001:0250a02_6": "復有膿血塗身骨人，行行相次，來向行者，滿閻浮提。",
    "T15n0613_001:0250a03_7": "漸漸廣大，乃至東方滿娑婆世界；南西北方、四維上下亦復如是。",
    "T15n0613_001:0250a05_8": "復有黃色骨人，行行相次，來向行者，滿閻浮提。",
    "T15n0613_001:0250a06_9": "漸漸廣大，乃至東方滿娑婆世界；南西北方、四維上下亦復如是。",
    "T15n0613_001:0250a07_10": "復有綠色骨人，行行相次，來向行者，滿閻浮提。",
    "T15n0613_001:0250a08_11": "漸漸廣大，乃至東方滿娑婆世界；南西北方、四維上下亦復如是。",
    "T15n0613_001:0250a10_12": "復有紫色骨人，行行相次，來向行者，滿閻浮提。",
    "T15n0613_001:0250a11_13": "漸漸廣大，乃至東方滿娑婆世界；南西北方、四維上下亦復如是。",
    "T15n0613_001:0250a12_14": "復有那利瘡色骨人，於諸節間，二節流出十六色，諸惡雜膿，行行相次，來向行者，滿閻浮提。",
    "T15n0613_001:0250a15_15": "漸漸廣大，乃至東方滿娑婆世界；南西北方、四維上下亦復如是。",
    "T15n0613_001:0250a16_16": "此想成時，行者驚怖，見諸夜叉欲來噉己。",
    "T15n0613_001:0250a17_17": "爾時復當見諸骨人，節節火起、焰焰相次，遍滿娑婆世界。",
    "T15n0613_001:0250a18_18": "復見骨人頂上涌出諸水，如頗梨幢。",
    "T15n0613_001:0250a19_19": "復見骨人頭上，一切眾火化為石山。",
    "T15n0613_001:0250a20_20": "是時諸龍耳出諸風，吹火動山。",
    "T15n0613_001:0250a21_21": "是時諸山。",
    "T15n0613_001:0250a21_22": "旋住空中。",
    "T15n0613_001:0250a21_23": "如窯家輪。",
    "T15n0613_001:0250a22_24": "而無分閡。",
    "T15n0613_001:0250a22_25": "見此事已，極大驚怖。",
    "T15n0613_001:0250a22_26": "以驚怖故，有一億鬼，擔山吐火，形狀各異，來至其所。」",
    "T15n0613_001:0250a25_0": "佛告阿難：「若有比丘，正念安住修不放逸，見此事時當教諸法空無我觀。",
    "T15n0613_001:0250a26_1": "出定之時亦當勸進令至智者所問甚深空義。",
    "T15n0613_001:0250a27_2": "聞空義已，應當自觀：『我身者，依因父母不淨和合，筋纏血塗，三十六物污露不淨，屬諸業緣，從無明起。",
    "T15n0613_001:0250b01_3": "今觀此身無一可愛，如朽敗物。』",
    "T15n0613_001:0250b01_4": "作是思惟，時諸骨人皆來逼己，當伸右手以指彈諸骨人，而作是念：『如此骨人，從虛妄想強分別現。",
    "T15n0613_001:0250b04_5": "我身亦爾，從四大生，六入村落所共居止，何況諸骨從虛妄出。』",
    "T15n0613_001:0250b05_6": "作是念時，諸白骨人碎散如塵，積聚在地如白雪山。",
    "T15n0613_001:0250b06_7": "眾多雜色骨人，有一大虺忽然吞食。",
    "T15n0613_001:0250b07_8": "於白雪山上有一白玉人，身體端嚴，高三十六由旬，頸赤如火。",
    "T15n0613_001:0250b09_9": "眼有白光。",
    "T15n0613_001:0250b09_10": "時諸白水并頗梨幢，悉皆自然入白玉人頂。",
    "T15n0613_001:0250b10_11": "龍鬼蛇虺、獼猴師子狸猫之屬，悉皆驚走，畏大火故尋樹上下，身諸毛孔九十九蛇悉在樹上。",
    "T15n0613_001:0250b12_12": "爾時毒龍宛轉繞樹，復見黑象在樹下立。",
    "T15n0613_001:0250b13_13": "見此事時，應當深心六時懺悔，不樂多語，在空閑處思諸法空。",
    "T15n0613_001:0250b14_14": "諸法空中無地無水亦無風火，色是顛倒從幻法生，受是因緣，從諸業生。",
    "T15n0613_001:0250b16_15": "想為顛倒，是不住法。",
    "T15n0613_001:0250b17_16": "識為不見，屬諸業緣，生貪愛種。",
    "T15n0613_001:0250b17_17": "如是種種諦觀此身，地大者從空見有，空見亦空，云何為堅想地？",
    "T15n0613_001:0250b19_18": "如是推析何者是地？",
    "T15n0613_001:0250b19_19": "作是觀已，名觀外地。",
    "T15n0613_001:0250b20_20": "一一諦觀地大無主。",
    "T15n0613_001:0250b20_21": "作是想時，見白骨山復更碎壞猶如微塵，唯骨人在於微塵間，有諸白光共相連持。",
    "T15n0613_001:0250b22_22": "於白光間復生種種四色光明，於光明間復起猛火燒諸夜叉。",
    "T15n0613_001:0250b24_23": "時諸夜叉為火所逼悉走上樹，未至樹上黑象踏蹴，夜叉出火燒黑象脚。",
    "T15n0613_001:0250b25_24": "黑象是時作聲鳴吼，如師子吼音，演說苦空無常無我，亦說此身是敗壞法不久當滅。",
    "T15n0613_001:0250b27_25": "黑象說已與夜叉戰，夜叉以大鐵叉刺黑象心，黑象復吼，一房地動，是時大樹根莖枝葉一時動搖。",
    "T15n0613_001:0250c01_26": "龍亦吐火欲燒此樹，諸蛇驚張各申九十九頭以救此樹。",
    "T15n0613_001:0250c02_27": "是時夜叉復更驚起，手執大石欲擲黑象。",
    "T15n0613_001:0250c03_28": "黑象即前以鼻受石，擲置樹上。",
    "T15n0613_001:0250c04_29": "石至樹上，狀似刀山。",
    "T15n0613_001:0250c04_30": "是夜叉奮身大踊，身諸毛孔出諸毒龍。",
    "T15n0613_001:0250c05_31": "龍有四頭，吐諸烟焰，甚可怖畏。",
    "T15n0613_001:0250c06_32": "此想成時，自見己身，身內心處深如坑井，井中有蛇吐毒上下現於井上。",
    "T15n0613_001:0250c07_33": "有摩尼珠，以十四絲繫懸在虛空。",
    "T15n0613_001:0250c08_34": "時彼毒蛇仰口吸珠，了不能得，失捨躄地迷悶無知，是時口火還入頂中。",
    "T15n0613_001:0250c10_35": "行者若見此事，當起懺悔。",
    "T15n0613_001:0250c10_36": "乞適意食調和四大，極令安隱。",
    "T15n0613_001:0250c11_37": "當坐密屋無鳥雀聲處。」",
    "T15n0613_001:0250c12_38": "佛告阿難：「若比丘、比丘尼、優婆塞、優婆夷得此觀者，名得地大觀。",
    "T15n0613_001:0250c13_39": "當勤繫念，慎莫放逸。",
    "T15n0613_001:0250c14_40": "若修不放逸行，疾於流水當得頂法。",
    "T15n0613_001:0250c14_41": "雖復嬾惰，已捨三塗惡道之處，捨身他世生兜率天，值遇彌勒，為說苦空無常等法，豁然意解。",
    "T15n0613_001:0250c17_0": "成阿那含果。」",
    "T15n0613_001:0250c17_1": "佛告阿難：「汝今諦受地大觀法，慎勿忘失，為未來世一切眾生敷演廣說。」",
    "T15n0613_001:0250c18_2": "爾時阿難聞佛所說，歡喜奉行。",
    "T15n0613_001:0250c19_3": "得此觀者，名第十四地大觀竟，亦名分別四大相貌，復名見五陰麁相。",
    "T15n0613_001:0250c21_4": "有智慧者亦能自知結使多少。",
    "T15n0613_001:0250c22_0": "四念處中名身念處，唯見身外，未見身內。",
    "T15n0613_001:0250c23_0": "身念處境界四分之中，此是最初。",
    "T15n0613_001:0250c23_1": "得此觀者，身心悅樂，少於諍訟。",
    "T15n0613_001:0250c25_0": "佛告阿難：「此想成已，次當更觀身外火，從因緣有，有緣則起、緣離則滅。",
    "T15n0613_001:0250c26_1": "如此眾火，來無所從來、去無所至，恍忽變滅終不暫停。",
    "T15n0613_001:0250c27_2": "作是思惟時，外火即滅更不復現。",
    "T15n0613_001:0250c28_3": "復當思惟：『外諸水等江河池流，皆是龍力變化所成，我今云何橫見此水？",
    "T15n0613_001:0251a01_4": "此諸水等，來無所從來、去無所至。』",
    "T15n0613_001:0251a02_5": "作是思惟時外水不現。",
    "T15n0613_001:0251a02_6": "復當起念：『此風者與虛空合，諸龍鳴吼，假因緣有。",
    "T15n0613_001:0251a03_7": "如此想者，亦不在內、亦不在外、不在中間，顛倒心故橫見此事。』",
    "T15n0613_001:0251a05_8": "作是思惟時外風不起。",
    "T15n0613_001:0251a05_9": "復當更繫念思惟身內脊骨，見身內骨白如珂雪，一一節間三十六物穢惡不淨皆於中現。",
    "T15n0613_001:0251a07_10": "或見身皮猶如皮囊，盛諸不淨，無量瘭疽、百千癰疾悉在其中，諸膿流出滴滴不絕，當在骨人頭上極可厭患。",
    "T15n0613_001:0251a10_11": "或見身內，五藏悉皆走入於大腸中，大腸膖脹爛潰難堪。",
    "T15n0613_001:0251a11_12": "爾時行者以定力故，出定入定見一切人及與己身同不淨聚，見諸女人身如蟲狗穢惡不淨，自然當得不貪色想。」",
    "T15n0613_001:0251a14_13": "佛告阿難：「此想成時，名第十四觀外四大，亦名漸解學觀空。」",
    "T15n0613_001:0251a15_14": "佛告阿難：「汝持佛語，慎勿忘失。」",
    "T15n0613_001:0251a16_15": "爾時阿難聞佛所說，歡喜奉行。",
    "T15n0613_001:0251a18_0": "佛告阿難：「此想成已，復當更教繫念，諦觀身內地大。",
    "T15n0613_001:0251a19_1": "身內地大者，骨齒爪髮腸胃腹肝心肺諸堅實物，悉是地大精氣所成，外地無常。",
    "T15n0613_001:0251a21_2": "所以知之，譬如大地，二日出時大地焦枯，三日出時江河池沼悉皆枯竭，四日出時大海三分減二，五日出時大海枯盡，六日出時大地焰起，七日出時大地然盡。",
    "T15n0613_001:0251a24_3": "外地猶爾，勢不支久，況身內地當復堅牢？",
    "T15n0613_001:0251a25_4": "爾時行者應自思惟：『今我此身，髮是我耶？",
    "T15n0613_001:0251a26_5": "爪是我耶？",
    "T15n0613_001:0251a26_6": "骨是我耶？",
    "T15n0613_001:0251a27_7": "身諸五藏為是我耶？』",
    "T15n0613_001:0251a27_8": "如是諦觀身諸支節都無有我。",
    "T15n0613_001:0251a28_9": "自觀諸骨，一一諦觀：『此骨者從何處生？",
    "T15n0613_001:0251a29_10": "父母和合赤白精時、如乳時、如泡時、如是歌羅邏時、如安浮陀時，如是諸時何處有骨？",
    "T15n0613_001:0251b02_11": "當知此骨本無今有、已有還無。",
    "T15n0613_001:0251b03_12": "此骨者，同虛空相。",
    "T15n0613_001:0251b03_13": "外地無常，內地亦爾。』",
    "T15n0613_001:0251b04_0": "作是思惟時諦觀己身，一切諸骨自然破散猶如微塵。",
    "T15n0613_001:0251b05_1": "入定觀骨，但見骨處、不見骨相。",
    "T15n0613_001:0251b05_2": "出定見身，如前無異。",
    "T15n0613_001:0251b06_3": "復當更觀身內諸火，從外火有。",
    "T15n0613_001:0251b07_4": "外火無常，無有暫停。",
    "T15n0613_001:0251b07_5": "我今身火何由久熱？",
    "T15n0613_001:0251b08_6": "作是觀時，觀諸骨上一切火光悉滅不現。",
    "T15n0613_001:0251b09_7": "復當更觀身內諸水，我此諸水因外水有。",
    "T15n0613_001:0251b10_0": "外水無常，勢不支久。",
    "T15n0613_001:0251b10_1": "內水亦爾，假緣而有，何處有水及不淨聚？",
    "T15n0613_001:0251b11_2": "外風無常，勢不支久，從因緣生、還從緣滅。",
    "T15n0613_001:0251b12_3": "今我身內所有諸風，假偽合成、強為機關，何處有風？",
    "T15n0613_001:0251b13_4": "從妄想起，是顛倒見。",
    "T15n0613_001:0251b14_5": "作是思惟時，不見身內諸龍，耳中所有諸風悉滅不現。",
    "T15n0613_001:0251b15_6": "如是種種諦自思惟，何處有人及地水火風？",
    "T15n0613_001:0251b16_7": "觀此地是敗壞法，觀此火猶如幻。",
    "T15n0613_001:0251b17_8": "又觀此風從顛倒起，觀此水從虛妄想現。",
    "T15n0613_001:0251b18_9": "作是觀時，行者見身猶如芭蕉，中無堅實，或自見心如水上泡，聞諸外聲猶如谷聲。",
    "T15n0613_001:0251b20_10": "作是觀時，見諸骨上一切火光、見白光水、見諸龍風悉在一處。",
    "T15n0613_001:0251b21_11": "觀身靜寂，不識身相，身心安隱，恬怕悅樂。",
    "T15n0613_001:0251b22_12": "如此境界，名第十五四大觀竟。」",
    "T15n0613_001:0251b24_0": "禪祕要法經卷上"
}