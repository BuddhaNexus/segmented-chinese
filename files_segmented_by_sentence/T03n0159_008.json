{
    "T03n0159_008:0326c01_0": "大乘本生心地觀經卷第八",
    "T03n0159_008:0326c03_0": "大唐罽賓國三藏般若奉　詔譯",
    "T03n0159_008:0326c04_0": "觀心品第十",
    "T03n0159_008:0326c05_0": "爾時，文殊師利菩薩摩訶薩，即從座起整衣服，偏袒右肩右膝著地，曲躬合掌白佛言：「世尊！",
    "T03n0159_008:0326c07_1": "如佛所說告妙德等五百長者，我為汝等敷演心地微妙法門，而此道場無量無邊人天大眾皆生渴仰。",
    "T03n0159_008:0326c09_2": "我今為是啟問如來，云何為心？",
    "T03n0159_008:0326c10_3": "云何為地？",
    "T03n0159_008:0326c10_4": "唯願世尊！",
    "T03n0159_008:0326c10_5": "無緣大慈無礙大悲，為諸眾生分別演說，未離苦者令得離苦，未安樂者令得安樂，未發心者令得發心，未證果者令得證果，同於一道而得涅槃。」",
    "T03n0159_008:0326c15_0": "爾時，薄伽梵以無量劫中修諸福智所獲清淨決定勝法大妙智印，印文殊師利言：「善哉，善哉！",
    "T03n0159_008:0326c17_1": "汝今真是三世佛母，一切如來在修行地，皆曾引導，初發信心，以是因緣十方國土成正覺者，皆以文殊而為其母。",
    "T03n0159_008:0326c19_2": "然今汝身以本願力現菩薩相，請問如來不思議法。",
    "T03n0159_008:0326c21_3": "諦聽諦聽，善思念之，吾當普為分別解說。」",
    "T03n0159_008:0326c22_4": "「唯然世尊！",
    "T03n0159_008:0326c22_5": "我等樂聞。」",
    "T03n0159_008:0326c23_0": "爾時薄伽梵，妙善成就一切如來最勝住持平等性智種種希有微妙功德，已能善獲一切諸佛決定勝法大乘智印，已善圓證一切如來金剛祕密殊勝妙智，已能安住無礙大悲，自然救攝十方有情，已善圓滿妙觀察智，不觀而觀、不說而說。",
    "T03n0159_008:0326c28_1": "是薄伽梵，告諸佛母無垢大聖文殊師利菩薩摩訶薩言：「大善男子！",
    "T03n0159_008:0327a01_2": "此法名為十方如來最勝祕密心地法門，此法名為一切凡夫入如來地頓悟法門，此法名為一切菩薩趣大菩提真實正路，此法名為三世諸佛自受法樂微妙寶宮，此法名為一切饒益有情無盡寶藏。",
    "T03n0159_008:0327a05_3": "此法能引諸菩薩眾到色究竟自在智處，此法能引詣菩提樹後身菩薩真實導師，此法能雨世出世財，如摩尼寶滿眾生願。",
    "T03n0159_008:0327a08_4": "此法能生十方三世一切諸佛功德本源，此法能銷一切眾生諸惡業果。",
    "T03n0159_008:0327a10_5": "此法能與一切眾生所求願印，此法能度一切眾生生死險難，此法能息一切眾生苦海波浪，此法能救苦惱眾生而作急難，此法能竭一切眾生老病死海。",
    "T03n0159_008:0327a13_6": "此法善能出生諸佛因緣種子，此法能與生死長夜為大智炬，此法能破四魔兵眾而作甲冑。",
    "T03n0159_008:0327a16_0": "此法即是正勇猛軍戰勝旌旗，此法即是一切諸佛無上法輪，此法即是最勝法幢，此法即是擊大法鼓，此法即是吹大法螺，此法即是大師子王，此法即是大師子吼。",
    "T03n0159_008:0327a19_1": "此法猶如國大聖王善能正治，若順王化獲大安樂，若違王化尋被誅滅。",
    "T03n0159_008:0327a21_2": "「善男子！",
    "T03n0159_008:0327a21_3": "三界之中以心為主，能觀心者究竟解脫，不能觀者究竟沈淪。",
    "T03n0159_008:0327a23_4": "眾生之心猶如大地，五穀五果從大地生。",
    "T03n0159_008:0327a24_5": "如是心法，生世出世善惡五趣，有學無學、獨覺菩薩及於如來。",
    "T03n0159_008:0327a25_6": "以是因緣，三界唯心，心名為地。",
    "T03n0159_008:0327a26_7": "一切凡夫，親近善友聞心地法，如理觀察，如說修行，自作教佗讚勵慶慰，如是之人能斷三障速圓眾行，疾得阿耨多羅三藐三菩提。」",
    "T03n0159_008:0327b01_0": "爾時，大聖文殊師利菩薩白佛言：「世尊！",
    "T03n0159_008:0327b01_1": "如佛所說，唯將心法為三界主。",
    "T03n0159_008:0327b02_2": "心法本無，不染塵穢，云何心法染貪瞋癡？",
    "T03n0159_008:0327b03_3": "於三世法誰說為心？",
    "T03n0159_008:0327b04_4": "過去心已滅，未來心未至，現在心不住。",
    "T03n0159_008:0327b05_5": "諸法之內性不可得，諸法之外相不可得，諸法中間都不可得。",
    "T03n0159_008:0327b06_6": "心法本來無有形相，心法本來無有住處；一切如來尚不見心，何況餘人得見心法？",
    "T03n0159_008:0327b08_7": "一切諸法從妄想生，以是因緣，今者世尊，為大眾說三界唯心。",
    "T03n0159_008:0327b10_8": "願佛哀愍，如實解說。」",
    "T03n0159_008:0327b10_9": "爾時，佛告文殊師利菩薩言：「如是如是，善男子！",
    "T03n0159_008:0327b11_10": "如汝所問，心心所法本性空寂，我說眾喻以明其義。",
    "T03n0159_008:0327b13_11": "善男子！",
    "T03n0159_008:0327b13_12": "心如幻法，由遍計生，種種心想，受苦樂故。",
    "T03n0159_008:0327b14_13": "心如流水念念生滅，於前後世不暫住故。",
    "T03n0159_008:0327b15_14": "心如大風，一剎那間歷方所故。",
    "T03n0159_008:0327b16_15": "心如燈焰，眾緣和合而得生故。",
    "T03n0159_008:0327b16_16": "心如電光，須臾之頃不久住故。",
    "T03n0159_008:0327b17_17": "心如虛空，客塵煩惱所覆障故。",
    "T03n0159_008:0327b18_18": "心如猿猴，遊五欲樹不暫住故。",
    "T03n0159_008:0327b19_19": "心如畫師，能畫世間種種色故。",
    "T03n0159_008:0327b19_20": "心如僮僕，為諸煩惱所策役故。",
    "T03n0159_008:0327b20_21": "心如獨行，無第二故。",
    "T03n0159_008:0327b21_22": "心如國王，起種種事得自在故。",
    "T03n0159_008:0327b22_23": "心如怨家，能令自身受大苦故。",
    "T03n0159_008:0327b22_24": "心如埃塵，坌污自身生雜穢故。",
    "T03n0159_008:0327b23_25": "心如影像，於無常法執為常故。",
    "T03n0159_008:0327b24_26": "心如幻夢，於無我法執為我故。",
    "T03n0159_008:0327b25_27": "心如夜叉，能噉種種功德法故。",
    "T03n0159_008:0327b26_0": "心如青蠅，好穢惡故。",
    "T03n0159_008:0327b26_1": "心如殺者，能害身故。",
    "T03n0159_008:0327b27_2": "心如敵對，常伺過故。",
    "T03n0159_008:0327b27_3": "心如盜賊，竊功德故。",
    "T03n0159_008:0327b28_4": "心如大鼓，起鬪戰故。",
    "T03n0159_008:0327b28_5": "心如飛蛾，愛燈色故。",
    "T03n0159_008:0327b29_6": "心如野鹿，逐假聲故。",
    "T03n0159_008:0327b29_7": "心如群豬，樂雜穢故。",
    "T03n0159_008:0327c01_8": "心如眾蜂，集蜜味故。",
    "T03n0159_008:0327c01_9": "心如醉象，耽牝觸故。",
    "T03n0159_008:0327c02_10": "善男子！",
    "T03n0159_008:0327c02_11": "如是所說心心所法，無內無外亦無中間，於諸法中求不可得，去來現在亦不可得，超越三世非有非無，常懷染著從妄緣現，緣無自性心性空故。",
    "T03n0159_008:0327c06_12": "如是空性，不生不滅，無來無去，不一不異，非斷非常，本無生處，亦無滅處，亦非遠離非不遠離，如是心等不異無為，無為之體不異心等。",
    "T03n0159_008:0327c09_13": "心法之體本不可說，非心法者亦不可說。",
    "T03n0159_008:0327c10_14": "何以故？",
    "T03n0159_008:0327c10_15": "若無為是心即名斷見，若離心法即名常見。",
    "T03n0159_008:0327c11_16": "永離二相不著二邊，如是悟者名見真諦，悟真諦者名為賢聖。",
    "T03n0159_008:0327c13_17": "一切賢聖性本空寂，無為法中戒無持犯，亦無大小，無有心王及心所法，無苦無樂。",
    "T03n0159_008:0327c15_18": "如是法界自性無垢，無上中下差別之相。",
    "T03n0159_008:0327c16_19": "何以故？",
    "T03n0159_008:0327c16_20": "是無為法性平等故。",
    "T03n0159_008:0327c17_21": "如眾河水流入海中，盡同一味無別相故。",
    "T03n0159_008:0327c18_22": "此無垢性，是無等等，遠離於我及離我所。",
    "T03n0159_008:0327c19_23": "此無垢性非實非虛，此無垢性是第一義，無盡滅相體本不生。",
    "T03n0159_008:0327c20_24": "此無垢性常住不變最勝涅槃，我樂淨故。",
    "T03n0159_008:0327c21_25": "此無垢性遠離一切平不平等，體無異故。",
    "T03n0159_008:0327c22_26": "若有善男子、善女人，欲求阿耨多羅三藐三菩提者，應當一心修習如是心地觀法。」",
    "T03n0159_008:0327c24_27": "爾時，世尊欲重宣此義，而說偈言：「三世覺母妙吉祥，　　請問如來心地法，　我今於此大會眾，　　開演成佛觀行門。",
    "T03n0159_008:0327c28_0": "　此法難遇過優曇，　　一切世間應渴仰，　十方諸佛證大覺，　　無不從此法修成。",
    "T03n0159_008:0328a01_0": "　我是無上調御師，　　轉正法輪周世界，　化度無量諸眾生，　　當知由悟心地觀。",
    "T03n0159_008:0328a03_0": "　一切有情聞此法，　　欣趣菩提得授記，　一切有緣得記人，　　修此觀門當作佛。",
    "T03n0159_008:0328a05_0": "　諸佛自受大法樂，　　住心地觀妙寶宮，　受職菩薩悟無生，　　觀心地門遍法界，　後身菩薩坐覺樹，　　入此觀行證菩提，　此法能雨七聖財，　　滿眾生願摩尼寶。",
    "T03n0159_008:0328a09_0": "　此法名為佛本母，　　出生三世三佛身；　此法名為金剛甲，　　能敵四眾諸魔軍；　此法能作大舟航，　　令渡中流至寶所；　此法最勝大法鼓；　　此法高顯大法幢；　此法金剛大法螺；　　此法照世大法炬；　此法猶如大聖主，　　賞功罰過順人心；　此法猶如沃潤田，　　生成長養依時候。",
    "T03n0159_008:0328a16_0": "　我以眾喻明空義，　　是知三界唯一心，　心有大力世界生，　　自在能為變化主。",
    "T03n0159_008:0328a18_0": "　惡想善心更造集，　　過現未來生死因，　依止妄業有世間，　　愛非愛果恒相續。",
    "T03n0159_008:0328a20_0": "　心如流水不暫住，　　心如飄風過國土，　亦如猿猴依樹戲，　　亦如幻事依幻成，　如空飛鳥無所礙，　　如空聚落人奔走。",
    "T03n0159_008:0328a23_0": "　如是心法本非有，　　凡夫執迷謂非無，　若能觀心體性空，　　惑障不生便解脫。」",
    "T03n0159_008:0328a25_0": "爾時，如來於諸眾生起大悲心，猶如父母愛念一子，為滅世間大力邪見，利益安樂一切有情，宣說觀心陀羅尼曰：「唵(一)　室佗(二)　波羅(二合)底(丁以反)(三)　吠憚(四)　迦盧弭(五)」爾時，如來說真言已，告文殊師利菩薩摩訶薩：「如是神呪具大威力，若有善男子、善女人，持此呪時，舉清淨手，左右十指更互相叉，以右押左，更相堅握，如縛著形，名金剛縛印。",
    "T03n0159_008:0328b04_1": "成此印已習前真言，盈滿一遍，勝於讀習十二部經，所獲功德無有限量，乃至菩提不復退轉。」",
    "T03n0159_008:0328b07_0": "大乘本生心地觀經發菩提心品第十一爾時薄伽梵，已能善獲一切如來灌頂寶冠超過三界，已得圓滿陀羅尼自在，已善圓證三摩地自在，妙善成就一切智智、一切種智，能作有情種種差別。",
    "T03n0159_008:0328b11_1": "時，薄伽梵為諸眾生宣說觀心妙法門已，告文殊師利菩薩摩訶薩言：「大善男子！",
    "T03n0159_008:0328b13_2": "我為眾生已說心地，亦復當說發菩提心大陀羅尼，令諸有情發阿耨多羅三藐三菩提心速圓妙果。」",
    "T03n0159_008:0328b16_0": "爾時，文殊師利菩薩白佛言：「世尊！",
    "T03n0159_008:0328b16_1": "如佛所說，過去已滅，未來未至，現在不住，三世所有一切心法，本性皆空，彼菩提心，說何名發？",
    "T03n0159_008:0328b19_2": "善哉世尊！",
    "T03n0159_008:0328b19_3": "願為解說斷諸疑網，令趣菩提。」",
    "T03n0159_008:0328b21_0": "佛告文殊師利：「善男子！",
    "T03n0159_008:0328b21_1": "諸心法中起眾邪見，為欲除斷六十二見種種見故，心心所法我說為空，如是諸見無依止故。",
    "T03n0159_008:0328b23_2": "譬如叢林蒙密茂盛，師子白象、虎狼惡獸潛住其中，毒發害人，逈絕行跡。",
    "T03n0159_008:0328b25_3": "時有智者以火燒林，因林空故諸大惡獸無復遺餘。",
    "T03n0159_008:0328b26_4": "心空見滅，亦復如是。",
    "T03n0159_008:0328b27_5": "又，善男子！",
    "T03n0159_008:0328b27_6": "以何因緣立空義邪？",
    "T03n0159_008:0328b28_7": "為滅煩惱從妄心生，而說是空。",
    "T03n0159_008:0328b28_8": "善男子！",
    "T03n0159_008:0328b29_9": "若執空理為究竟者，空性亦空，執空作病亦應除遣。",
    "T03n0159_008:0328c01_10": "何以故？",
    "T03n0159_008:0328c01_11": "若執空義為究竟者，諸法皆空無因無果，路伽邪陀有何差別？",
    "T03n0159_008:0328c03_12": "善男子！",
    "T03n0159_008:0328c03_13": "如阿伽陀藥能療諸病，若有病者服之必差，其病既愈藥隨病除，無病服藥藥還成病。",
    "T03n0159_008:0328c05_14": "善男子！",
    "T03n0159_008:0328c05_15": "本設空藥為除有病，執有成病執空亦然，誰有智者服藥取病？",
    "T03n0159_008:0328c07_16": "善男子！",
    "T03n0159_008:0328c07_17": "若起有見勝起空見，空治有病，無藥治空。",
    "T03n0159_008:0328c08_18": "善男子！",
    "T03n0159_008:0328c08_19": "以是因緣，服於空藥除邪見已，自覺悟心能發菩提，此覺悟心即菩提心，無有二相。",
    "T03n0159_008:0328c10_20": "善男子！",
    "T03n0159_008:0328c10_21": "自覺悟心有四種義。",
    "T03n0159_008:0328c11_22": "云何為四？",
    "T03n0159_008:0328c11_23": "謂諸凡夫有二種心，諸佛菩薩有二種心。",
    "T03n0159_008:0328c12_24": "善男子！",
    "T03n0159_008:0328c12_25": "凡夫二心其相云何？",
    "T03n0159_008:0328c13_26": "一者眼識乃至意識，同緣自境名自悟心。",
    "T03n0159_008:0328c14_27": "二者離於五根心心所法，和合緣境名自悟心。",
    "T03n0159_008:0328c15_28": "善男子！",
    "T03n0159_008:0328c15_29": "如是二心能發菩提。",
    "T03n0159_008:0328c15_30": "善男子！",
    "T03n0159_008:0328c16_31": "賢聖二心其相云何？",
    "T03n0159_008:0328c16_32": "一者觀真實理智。",
    "T03n0159_008:0328c17_0": "二者觀一切境智。",
    "T03n0159_008:0328c17_1": "善男子！",
    "T03n0159_008:0328c17_2": "如是四種名自悟心。」",
    "T03n0159_008:0328c19_0": "爾時，文殊師利菩薩白佛言：「世尊！",
    "T03n0159_008:0328c19_1": "心無形相亦無住處，凡夫行者最初發心，依何等處？",
    "T03n0159_008:0328c21_2": "觀何等相？」",
    "T03n0159_008:0328c21_3": "佛言：「善男子！",
    "T03n0159_008:0328c21_4": "凡夫所觀菩提心相，猶如清淨圓滿月輪，於胸臆上明朗而住。",
    "T03n0159_008:0328c23_5": "若欲速得不退轉者，在阿蘭若及空寂室，端身正念結前如來金剛縛印，冥目觀察臆中明月，作是思惟：是滿月輪五十由旬無垢明淨，內外澄澈最極清涼，月即是心，心即是月。",
    "T03n0159_008:0328c27_6": "塵翳無染妄想不生，能令眾生身心清淨，大菩提心堅固不退。",
    "T03n0159_008:0328c28_7": "結此手印持念觀察。",
    "T03n0159_008:0328c29_8": "大菩提心微妙章句，一切菩薩最初發心清淨真言：「唵(一)　菩地(二)　室多(三)　牟致波(二合)(四)　陀邪(五)　弭(六)」「此陀羅尼具大威德，能令行者不復退轉，去來現在一切菩薩，在於因地初發心時，悉皆專念持此真言，入不退地速圓正覺。",
    "T03n0159_008:0329a06_9": "善男子！",
    "T03n0159_008:0329a07_10": "時彼行者，端身正念，都不動搖，繫心月輪成熟觀察，是名菩薩觀菩提心成佛三昧。",
    "T03n0159_008:0329a09_11": "若有凡夫修此觀者，所起五逆、四重、十惡及一闡提，如是等罪盡皆消滅，即獲五種三摩地門。",
    "T03n0159_008:0329a11_12": "云何為五？",
    "T03n0159_008:0329a11_13": "一者剎那三昧、二者微塵三昧、三者白縷三昧、四者起伏三昧、五者安住三昧。",
    "T03n0159_008:0329a13_14": "云何名為剎那三昧？",
    "T03n0159_008:0329a13_15": "謂暫想念滿月而住。",
    "T03n0159_008:0329a14_16": "譬如獼猴身有所繫，遠不得去、近不得停，唯困飢渴須臾住止。",
    "T03n0159_008:0329a16_0": "凡夫觀心亦復如是，暫得三昧名為剎那。",
    "T03n0159_008:0329a17_0": "云何名為微塵三昧？",
    "T03n0159_008:0329a17_1": "謂於三昧少分相應。",
    "T03n0159_008:0329a18_0": "譬如有人常自食苦未曾食甜，於一時中得一塵蜜到於舌根，增勝歡喜倍生踊躍更求多蜜。",
    "T03n0159_008:0329a20_1": "如是行者，經於長劫食眾苦味，而今得與甘甜三昧少分相應，名為微塵。",
    "T03n0159_008:0329a22_0": "云何名為白縷三昧？",
    "T03n0159_008:0329a22_1": "謂凡夫人，自無始時盡未來際，今得此定。",
    "T03n0159_008:0329a23_2": "譬如染皂多黑色中見一白縷，如是行者，於多生死黑闇夜中，而今方得白淨三昧，名之為縷。",
    "T03n0159_008:0329a25_3": "云何名為起伏三昧？",
    "T03n0159_008:0329a26_4": "所謂行者觀心未熟，或善成立、未善成立，如是三昧猶稱低昂，名為起伏。",
    "T03n0159_008:0329a28_0": "云何名為安住三昧？",
    "T03n0159_008:0329a28_1": "修前四定心得安住，善能守護不染諸塵。",
    "T03n0159_008:0329a29_2": "如人夏中遠涉沙磧備受炎毒，其心渴乏殆無所堪，忽得雪山甘美之水、天酥陀等，頓除熱惱身意泰然，是故三昧名為安住。",
    "T03n0159_008:0329b03_3": "入此定已遠離惑障，發生無上菩提之芽，速登菩薩功德十地。」",
    "T03n0159_008:0329b05_0": "爾時，會中無量人天，聞此甚深諸菩薩母不可思議大陀羅尼已，九萬八千諸菩薩等證歡喜地；無量眾生發阿耨多羅三藐三菩提心。",
    "T03n0159_008:0329b09_0": "大乘本生心地觀經成佛品第十二",
    "T03n0159_008:0329b10_0": "爾時薄伽梵，能善安住清淨法界，三世平等無始無終，不動凝然常無斷盡，大智光明普照世界，善巧方便變現神通，化十方土靡不周遍，是薄伽梵，告文殊師利菩薩摩訶薩言：「瑜伽行者觀月輪已，應觀三種大祕密法。",
    "T03n0159_008:0329b15_1": "云何為三？",
    "T03n0159_008:0329b15_2": "一者心祕密，二者語祕密，三者身祕密。",
    "T03n0159_008:0329b16_3": "云何名為心祕密法？",
    "T03n0159_008:0329b16_4": "瑜伽行者，觀滿月中出生金色五鈷金剛，光明煥然猶如鎔金，放於無數大白光明，以是觀察名心祕密。",
    "T03n0159_008:0329b19_5": "云何名為語言祕密？",
    "T03n0159_008:0329b20_0": "「唵(一)　地室多(二合)(二)　婆爾羅(二合)(三)「此陀羅尼具大威力，一切菩薩成佛真跡，是故名為語言祕密。",
    "T03n0159_008:0329b22_1": "云何名為身祕密法？",
    "T03n0159_008:0329b23_0": "於道場中端身正念，手結引導無上菩提最第一印，安置胸臆心月輪中。",
    "T03n0159_008:0329b24_1": "善男子！",
    "T03n0159_008:0329b24_2": "我當為汝說其印相，先以左右二大拇指，各入左右手掌之內，各以左右頭指中指及第四指，堅握拇指作於手拳，即是堅牢金剛拳印。",
    "T03n0159_008:0329b28_3": "次不改拳舒左頭指，直竪虛空，以其左拳著於心上，右拳小指堅握左拳頭指一節。",
    "T03n0159_008:0329c01_4": "次以右拳頭指之頭，即指右拳拇指一節，亦著心前，是名引導無上菩提第一智印，亦名能滅無明黑闇大光明印。",
    "T03n0159_008:0329c03_5": "以結此印加持力故，十方諸佛摩行者頂，受大菩提勝決定記，是大毘盧遮那如來無量福聚大妙智印。",
    "T03n0159_008:0329c07_0": "「爾時，行者結此印已，即作此觀：『一切有情共結此印，持念真言，十方世界無三惡道、八難苦果，同受第一清淨法樂。",
    "T03n0159_008:0329c09_1": "我今首上有大寶冠，其天冠中五佛如來結跏趺坐，我是毘盧遮那如來，圓滿具足三十二相、八十種好，放大光明照十方界，利益安樂一切眾生。』",
    "T03n0159_008:0329c13_0": "如是觀察，名入毘盧遮那如來最勝三昧。",
    "T03n0159_008:0329c13_1": "譬如有人悟迦盧羅微妙觀門，自作是觀：我身即是金翅鳥王，心意語言亦復如是。",
    "T03n0159_008:0329c15_2": "以此觀力能消毒藥，一切惡毒不能為害。",
    "T03n0159_008:0329c16_3": "凡夫行者亦復如是，作降伏坐身不動搖，手結智印，密念真言，入此觀時能滅三毒，消除業障增長福智，世出世願速得圓滿，八萬四千諸煩惱障不能現起，恒河沙等所知重障漸漸消滅，無漏大智能斷金剛般若波羅蜜現前圓滿，速得阿耨多羅三藐三菩提。」",
    "T03n0159_008:0329c23_0": "爾時，文殊師利菩薩白佛言：「希有世尊！",
    "T03n0159_008:0329c23_1": "希有善逝！",
    "T03n0159_008:0329c24_2": "如來出世過優曇華，假使出世說是法難，如是心地三種祕密無上法輪，實能利樂一切眾生，入如來地及菩薩地真實正路，若有眾生不惜身命修行此法，速證菩提。」",
    "T03n0159_008:0329c29_0": "爾時，佛告文殊師利菩薩言：「若有善男子、善女人，欲得修習三種祕密成佛妙門，早獲如來功德身者，當著菩薩三十二種大金剛甲，修此妙觀，必證如來清淨法身。",
    "T03n0159_008:0330a03_1": "云何名為三十二甲？",
    "T03n0159_008:0330a04_2": "一者於無量劫為眾生故不厭生死受苦大甲。",
    "T03n0159_008:0330a05_3": "二者誓度無量有情乃至螻蟻不捨大甲。",
    "T03n0159_008:0330a06_4": "三者覺悟眾生生死長夢安置三種祕密大甲。",
    "T03n0159_008:0330a07_5": "四者擁護佛法於一切時猶如響應護法大甲。",
    "T03n0159_008:0330a08_6": "五者永滅能起有無二見一切煩惱金剛大甲。",
    "T03n0159_008:0330a09_7": "六者頭目髓腦妻子珍寶有來求者能捨大甲。",
    "T03n0159_008:0330a10_8": "七者家中所受一切樂具永不貪著能施大甲。",
    "T03n0159_008:0330a11_9": "八者能持菩薩三聚淨戒終不捨離頭陀大甲。",
    "T03n0159_008:0330a12_10": "九者著忍辱衣遇諸違緣毀罵鞭打不報大甲。",
    "T03n0159_008:0330a14_11": "十者教化所有一切緣覺聲聞令趣一乘迴心大甲。",
    "T03n0159_008:0330a15_12": "十一者譬如大風晝夜不歇度諸有情精進大甲。",
    "T03n0159_008:0330a16_13": "十二者身心寂靜口無過犯修行解脫三昧大甲。",
    "T03n0159_008:0330a17_14": "十三者生死涅槃無有二見饒益眾生平等大甲。",
    "T03n0159_008:0330a18_15": "十四者無緣大慈利益群品恒無厭捨與樂大甲。",
    "T03n0159_008:0330a19_16": "十五者無礙大悲救攝一切無有限量拔苦大甲。",
    "T03n0159_008:0330a21_17": "十六者於諸眾生無有怨結恒作饒益大喜大甲。",
    "T03n0159_008:0330a22_18": "十七者雖行苦行不憚劬勞恒無退轉大捨大甲。",
    "T03n0159_008:0330a23_19": "十八者有苦眾生來菩薩所代彼受苦不厭大甲。",
    "T03n0159_008:0330a24_20": "十九者如觀掌中阿摩勒果如是能見解脫大甲。",
    "T03n0159_008:0330a25_21": "二十者見五蘊身如旃陀羅損害善事無著大甲。",
    "T03n0159_008:0330a27_22": "二十一者見十二入如空聚落常懷恐怖厭捨大甲。",
    "T03n0159_008:0330a28_23": "二十二者見十八界猶如幻化無有真實大智大甲。",
    "T03n0159_008:0330a29_24": "二十三者見一切法同於法界不見眾相證真大甲。",
    "T03n0159_008:0330b01_25": "二十四者掩佗人惡不藏己過厭離三界出世大甲。",
    "T03n0159_008:0330b03_26": "二十五者如大醫王應病與藥菩薩隨宜演化大甲。",
    "T03n0159_008:0330b04_27": "二十六者見彼三乘體本不異究竟迴心歸一大甲。",
    "T03n0159_008:0330b05_28": "二十七者紹三寶種使不斷絕轉妙法輪度人大甲。",
    "T03n0159_008:0330b06_29": "二十八者佛於眾生有大恩德為報佛恩修道大甲。",
    "T03n0159_008:0330b08_30": "二十九者觀一切法本性空寂不生不滅無垢大甲。",
    "T03n0159_008:0330b09_31": "三十者悟無生忍得陀羅尼樂說辯才無礙大甲。",
    "T03n0159_008:0330b10_32": "三十一者廣化有情坐菩提樹令證佛果一味大甲。",
    "T03n0159_008:0330b11_33": "三十二者一剎那心般若相應悟三世法無餘大甲，是名菩薩摩訶薩三十二種金剛大甲。",
    "T03n0159_008:0330b14_0": "「文殊師利菩薩！",
    "T03n0159_008:0330b14_1": "若有善男子、善女人身被如是金剛甲冑，當勤修習三種祕密，於現世中具大福智，速證無上正等菩提。」",
    "T03n0159_008:0330b17_0": "爾時，大聖文殊師利菩薩摩訶薩及諸大眾，聞佛所說三種祕密心地妙法，及三十二金剛甲冑一切菩薩所應學處，各脫無價瓔珞寶衣，供養毘盧遮那如來及十方尊，而讚佛言：「善哉，善哉！",
    "T03n0159_008:0330b21_1": "佛、薄伽梵，演說無邊菩薩行願，利益安樂一切眾生，捨凡夫身使入佛地。",
    "T03n0159_008:0330b23_2": "今者我等海會大眾，為報佛恩不惜身命，為諸眾生遍諸佛土，分別演說此微妙法，受持讀誦書寫流布令不斷絕。",
    "T03n0159_008:0330b25_3": "唯願如來！",
    "T03n0159_008:0330b26_4": "遙垂護念。」",
    "T03n0159_008:0330b27_0": "爾時，大會聞此妙法得大饒益，不可稱計無數菩薩，各得證悟不退轉位；一切人天皆獲勝利，乃至五趣一切有情，斷諸重障得無量樂，悉皆當得阿耨多羅三藐三菩提。",
    "T03n0159_008:0330c02_0": "大乘本生心地觀經囑累品第十三",
    "T03n0159_008:0330c03_0": "爾時，釋迦牟尼如來告文殊師利菩薩等阿僧祇海會大眾言：「我於無量那庾多百千大劫，不惜身命頭目手足血肉骨髓、妻子國城一切珍寶，有來求者悉用布施，修習百千難行苦行，獲證大乘心地觀門。",
    "T03n0159_008:0330c07_1": "今以此法付囑汝等，汝等當知，此甚深經，十方三世無上十力之所宣說。",
    "T03n0159_008:0330c10_0": "「如是經寶最極微妙，能為有情一切利樂。",
    "T03n0159_008:0330c11_0": "於此三千大千世界十方諸佛國土之中，所有無邊諸有情類，傍生、餓鬼、地獄眾生，由此《大乘心地觀經》殊勝功德威神之力，令離諸苦得受安樂。",
    "T03n0159_008:0330c14_1": "如是經力福德難思，能令所在國土豐樂無諸怨敵。",
    "T03n0159_008:0330c16_0": "「譬如有人得如意珠置於家中，能生一切殊妙樂具；此妙經寶亦復如是，能與國界無盡安樂。",
    "T03n0159_008:0330c18_1": "亦如三十三天末尼天鼓能出種種百千音聲，令彼天眾受諸快樂；此經法鼓亦復如是，能令國界最勝安樂。",
    "T03n0159_008:0330c21_0": "「以是因緣，汝等大眾住大忍力，流通此經。」",
    "T03n0159_008:0330c22_0": "爾時，文殊師利菩薩白佛言：「世尊！",
    "T03n0159_008:0330c22_1": "希有如來！",
    "T03n0159_008:0330c23_0": "希有善逝！",
    "T03n0159_008:0330c23_1": "乃說甚深大乘微妙心地觀經，能廣利益大乘行者。",
    "T03n0159_008:0330c24_2": "唯然世尊！",
    "T03n0159_008:0330c24_3": "實為深妙，若有善男子善女人，能持此經乃至一四句偈，如是之人得幾所福？」",
    "T03n0159_008:0330c27_0": "爾時，薄伽梵告文殊師利菩薩言：「若有善男子、善女人，於恒河沙三千大千世界，滿中七寶以用供養十方諸佛，為一一佛造立精舍七寶莊嚴，安置供養佛及菩薩滿恒沙劫，彼諸如來所有無量聲聞弟子，亦以供養一切所須，如供養佛等無差別。",
    "T03n0159_008:0331a03_1": "如是諸佛及聲聞等般涅槃後，起大寶塔供養舍利。",
    "T03n0159_008:0331a05_2": "若善男子、善女人，暫聞信解此心地經一四句偈發菩提心，受持讀念解說書寫，乃至極少為一人說。",
    "T03n0159_008:0331a07_3": "以彼種種供養功德，比此說經所獲功德，十六分中不及其一，乃至算數譬喻所不能及；況能具足受持讀習廣為人說，所得福利不可限量。",
    "T03n0159_008:0331a10_4": "若有女人發菩提心，受持讀習書寫解說此心地經，如是女人為最後身更不復受，不墮惡道八難之處，於現身中感得十種勝利之福：一者增益壽命，二者除眾病惱，三者能滅業障，四者福智皆增，五者不乏資財，六者皮膚潤澤，七者為人愛敬，八者得孝養子，九者眷屬和睦，十者善心堅牢。",
    "T03n0159_008:0331a17_5": "「文殊師利！",
    "T03n0159_008:0331a18_0": "在在處處，若讀若諷，若解說若書寫，若經卷所住之處，即是佛塔，一切天龍人非人等，應以人中天上上妙珍寶而供養之。",
    "T03n0159_008:0331a20_1": "所以者何？",
    "T03n0159_008:0331a21_2": "若此經典所在之處，即為有佛及諸菩薩、緣覺、聲聞。",
    "T03n0159_008:0331a22_3": "何以故？",
    "T03n0159_008:0331a22_4": "一切如來修行此經，捨凡夫已得阿耨多羅三藐三菩提，一切賢聖皆從此經得解脫故。",
    "T03n0159_008:0331a24_5": "文殊師利！",
    "T03n0159_008:0331a24_6": "我涅槃後後五百歲法欲滅時，若有法師受持讀習解說書寫此心地經眾經中王，如是法師與我無異。",
    "T03n0159_008:0331a27_7": "若有善男子、善女人，供養尊重此法師者，即為供養十方三世一切諸佛，所得福德平等無二，是名真法供養如來，如是名為正行供養。",
    "T03n0159_008:0331b01_8": "所以者何？",
    "T03n0159_008:0331b01_9": "是大法師在無佛時，為濁惡世邪見有情，演說甚深心地經王，使離惡見趣菩提道，廣宣流布令法久住，如是名為無相好佛，一切人天所應供養。",
    "T03n0159_008:0331b05_10": "若有善男子、善女人，合掌恭敬此法師者，我授無上大菩提記，是人當得阿耨多羅三藐三菩提。",
    "T03n0159_008:0331b07_11": "若人得聞此心地經，為報四恩發菩提心，若自書若使人書，若讀念通利，如是人等所獲福德，以佛智力籌量多少不得其邊，是人名為諸佛真子。",
    "T03n0159_008:0331b11_12": "一切諸天梵王、帝釋、四大天王、訶利底母五百眷屬、儞羅跋多大鬼神王、龍神八部一切聽法，諸鬼神等晝夜不離，常當擁護如是佛子，增長念慧與無礙辯，教化眾生令種佛因。",
    "T03n0159_008:0331b15_13": "「文殊師利！",
    "T03n0159_008:0331b15_14": "如是善男子、善女人臨命終時，現前得見十方諸佛，三業不亂，初獲十種身業清淨。",
    "T03n0159_008:0331b17_15": "云何為十？",
    "T03n0159_008:0331b17_16": "一者身不受苦，二者目睛不露，三者手不掉動，四者足無伸縮，五者便溺不遺，六者體不汗流，七者不外捫摸，八者手拳舒展，九者顏容不故，十者轉側自如；由經力故有如是相。",
    "T03n0159_008:0331b22_17": "次獲十種語業清淨。",
    "T03n0159_008:0331b22_18": "云何為十？",
    "T03n0159_008:0331b23_0": "一者出微妙語，二者出柔軟語，三者出吉祥語，四者出樂聞語，五者出隨順語，六者出利益語，七者出威德語，八者不背眷屬，九者人天敬愛，十者讚佛所說；如是善語皆由此經。",
    "T03n0159_008:0331b27_1": "次獲十種意業清淨。",
    "T03n0159_008:0331b27_2": "云何為十？",
    "T03n0159_008:0331b27_3": "一者不生瞋恚，二者不懷結恨，三者不生慳心，四者不生妬心，五者不說過惡，六者不生怨心，七者無顛倒心，八者不貪眾物，九者遠離七慢，十者樂欲證得一切佛法圓滿三昧。",
    "T03n0159_008:0331c03_4": "文殊師利！",
    "T03n0159_008:0331c03_5": "如是功德，皆由受持讀習通利解說書寫深妙經典難思議力。",
    "T03n0159_008:0331c04_6": "此心地經，於無量處，於無量時，不可得聞，何況得見具足修習？",
    "T03n0159_008:0331c06_7": "汝等大會一心奉持，速捨凡夫當成佛道。」",
    "T03n0159_008:0331c07_8": "爾時，文殊師利法王子等無量大菩薩，智光菩薩等新發意菩薩，阿若憍陳如等諸大聲聞，天龍八部人非人眾，各各一心受持佛語，皆大歡喜，信受奉行。",
    "T03n0159_008:0331c11_0": "大乘本生心地觀經卷第八"
}