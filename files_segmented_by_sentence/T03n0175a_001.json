{
    "T03n0175a_001:0438b07_0": "佛說睒子經",
    "T03n0175a_001:0438b09_0": "西秦沙門聖堅奉　詔譯",
    "T03n0175a_001:0438b10_0": "聞如是：一時，佛在比羅勒國，與千二百五十比丘俱，及眾菩薩、國王、大臣、人民，長者、居士、清信、士女不可稱計，一時來會。",
    "T03n0175a_001:0438b12_1": "佛告諸比丘：「皆悉寂靜定意聽！",
    "T03n0175a_001:0438b13_2": "我念前世，初求得菩薩道時，戒行普慈，精進一心，智慧善權方便不可稱說，諸天、龍神、帝王、人民無能行者。」",
    "T03n0175a_001:0438b15_3": "阿難聞佛所言，更整衣服，長跪白佛：「願欲聞之。」",
    "T03n0175a_001:0438b16_4": "佛告阿難：「乃往過去無央數世，時有一菩薩名曰慈慧，救濟群生，常行四等心，度世危厄，愍育苦人。",
    "T03n0175a_001:0438b19_5": "於是，處在兜率天上教授天人。",
    "T03n0175a_001:0438b19_6": "常以晝夜各三時三昧定意，思惟三界，照觀十方天下、人民善惡之道。",
    "T03n0175a_001:0438b21_7": "孝養父母，敬奉三尊，供侍師長，修諸功德，皆悉明見，五道分明。",
    "T03n0175a_001:0438b22_8": "「時，迦夷國中有一長者，孤無兒子，夫妻兩目皆盲，心願入山求無上慧，修清淨志信樂虛閑。",
    "T03n0175a_001:0438b24_9": "菩薩念言：『此人發意欲學妙道，而兩目盲無所視見，若入山者或墮溝坑，或逢毒虫所見危害，若我壽終當為作子，供養父母終其年壽。』",
    "T03n0175a_001:0438b27_10": "即便往生盲父母家，為其作子。",
    "T03n0175a_001:0438b28_11": "父母歡喜愛之甚重，本發道意欲行入山，以生子故，便樂世間。",
    "T03n0175a_001:0438c01_12": "子年七歲號字曰睒，睒至孝仁慈，奉行十善：不殺、不盜、不婬、不欺誑、不飲酒、不妄語、不嫉妬、信道不疑、晝夜精進，奉侍父母如人侍天，言常含笑不傷人意，行則應法不妄傾邪，於是父母即大歡悅，無復憂愁。",
    "T03n0175a_001:0438c05_13": "「睒年過十歲，睒自長跪，白父母言：『本發大意欲入深山，求志虛寂無上之道，豈以子故而絕本願。",
    "T03n0175a_001:0438c07_14": "人居世間無常百變，命非金石對至無期，願如本意宜本先志，自隨父母俱共入山，侍養之宜不失時節。』",
    "T03n0175a_001:0438c10_15": "父母報睒：『子之孝順天自知之，不違本誓，便即入山。』",
    "T03n0175a_001:0438c11_16": "睒以家中所有財寶，皆大布施諸貧窮者，便與父母俱共入山。",
    "T03n0175a_001:0438c13_0": "「睒到山中，以柴草作屋，施置床蓐，不寒不熱恒得其宜。",
    "T03n0175a_001:0438c14_1": "入山一年眾果豐實，食之甘美，泉水涌出清而且涼；池中蓮華五色精明，栴檀雜香，樹木豐盛，香氣倍常。",
    "T03n0175a_001:0438c16_2": "飛鳥常集，奇妙異類，皆作種種音樂之聲，娛樂父母；師子、熊羆、虎狼、毒蟲，慈心相向無相傷害。",
    "T03n0175a_001:0438c18_3": "食草飲水無復恐懼，麞鹿、眾鳥皆來附近，與睒音聲共相哀和娛樂之音。",
    "T03n0175a_001:0438c20_4": "睒至孝慈，蹈地常恐地痛，天、神、人、鬼皆來擁護此三道人；三道人者，一心定意，無復憂愁。",
    "T03n0175a_001:0438c22_5": "「睒常與父母取百種果以食父母，泉水無乏。",
    "T03n0175a_001:0438c23_6": "時，父母渴欲得飲水，睒被鹿皮衣提瓶行汲水，麞鹿、眾鳥亦往飲水，不相畏難。",
    "T03n0175a_001:0438c25_7": "時，有迦夷國王入山射獵，王見水邊有諸群鹿，放弓射之。",
    "T03n0175a_001:0438c26_8": "箭誤中睒，正射其胷。",
    "T03n0175a_001:0438c27_0": "被毒箭已，舉身皆痛，便大呼言：『誰持一箭殺三道人？』",
    "T03n0175a_001:0438c28_1": "王聞人聲，即便下馬往到睒前，睒謂王言：『象坐牙死，犀坐其角死，翠坐其毛，麞鹿坐皮肉，我無牙角、無毛、無皮肉不可噉，今有何罪橫見射殺？』",
    "T03n0175a_001:0439a02_2": "王問睒言：『卿是何人？",
    "T03n0175a_001:0439a02_3": "被鹿皮衣與禽獸無異。』",
    "T03n0175a_001:0439a03_4": "睒言：『我是王國中人，與盲父母俱來學道二十餘年，未曾而為虎狼毒蟲所見枉害，今我便為王所射殺。』",
    "T03n0175a_001:0439a05_5": "「當爾之時，大風暴起，吹折樹木，百鳥悲鳴，師子、熊羆、走獸之輩皆大號呼，動一山中；日無精光，流泉為竭，眾華萎死，雷電動地。",
    "T03n0175a_001:0439a08_6": "時，盲父母即自驚起曰：『是何變異？",
    "T03n0175a_001:0439a09_7": "睒行取水經久不還，將無為毒蟲之所害耶。",
    "T03n0175a_001:0439a10_8": "禽獸悲鳴，音聲號呼不如常時，風起四面樹木摧折，必有災異。』",
    "T03n0175a_001:0439a11_9": "時，王怖懅大自悔責：『本射眾鹿誤相中傷，射殺道人其罪甚重，坐貪少肉而受此殃，願以珍寶以救子命。』",
    "T03n0175a_001:0439a15_0": "「時，王便前欲拔出箭，箭深不出，百鳥禽獸四面雲集，皆大號呼動一山中。",
    "T03n0175a_001:0439a16_1": "王益怖懅，支節皆動，睒語王言：『非王之過！",
    "T03n0175a_001:0439a17_2": "自我宿罪緣對所致，我不惜身，但念我盲父母耳，年既衰老，兩目復盲，一旦無我，亦當終沒，無瞻視者，以是之故，自懊惱耳。』",
    "T03n0175a_001:0439a20_3": "當爾之時，諸天、龍、神皆為肅動。",
    "T03n0175a_001:0439a21_4": "王又重言：『我寧自入地獄之中，自受此罪，使睒身活。』",
    "T03n0175a_001:0439a22_5": "長跪向睒悔過陳言：『若子終沒，我不還國，便住山中，供養卿盲父母，如卿在時，勿以為憂，諸天、龍、神皆當證知，不負此誓。』",
    "T03n0175a_001:0439a25_6": "「睒聞王誓：『雖被毒箭，心喜意悅雖死不恨，以我父母累王供養，王當罪滅，得福無量。』",
    "T03n0175a_001:0439a27_7": "王曰：『卿當語我父母之處，及子未死吾欲知之。』",
    "T03n0175a_001:0439a28_8": "睒即指示：『從是徑去，去此不遠當見草屋，我之父母在其中止。",
    "T03n0175a_001:0439a29_9": "王徐徐往，勿令父母驚動怖懅，以善方便解語其意，王當為我上白父母，無常今至，當就後世。",
    "T03n0175a_001:0439b02_10": "我不惜命，念盲父母年既衰老、兩目復盲，一旦無我無所依仰，以是懊惱自酷毒耳。",
    "T03n0175a_001:0439b04_11": "我死自分宿罪所致，無可得脫，今自懺悔，從無數劫有身以來，所行眾惡，於此罪滅，願與父母世世相值，不相遠離，當令父母終保年壽，勿有憂患，天龍、鬼神常隨護助，災害消滅，所欲應意，無為自然。』",
    "T03n0175a_001:0439b09_12": "「王將數人詣父母所，王去之後，睒奄死矣。",
    "T03n0175a_001:0439b10_0": "百鳥、禽獸四面雲集，皆大號呼，遶睒尸，上舐是胸血。",
    "T03n0175a_001:0439b11_1": "盲父母聞此音聲，益怖彷徉而住。",
    "T03n0175a_001:0439b11_2": "王行駛疾，觸動草木，肅肅有聲，父母驚言：『此是何人？",
    "T03n0175a_001:0439b13_3": "非我子行。』",
    "T03n0175a_001:0439b13_4": "王言：『我是迦夷國王，聞盲道人在山學道，故來供養。』",
    "T03n0175a_001:0439b14_5": "盲父母言：『枉屈大王來相慰勞，遠臨草野，王當疲極體安隱不？",
    "T03n0175a_001:0439b16_0": "宮殿夫人、太子、官屬皆安善不？",
    "T03n0175a_001:0439b16_1": "風雨和調五穀豐不？",
    "T03n0175a_001:0439b17_2": "隣國人民不相侵害耶？』",
    "T03n0175a_001:0439b17_3": "王答道人：『得蒙尊恩，常自平安。』",
    "T03n0175a_001:0439b18_4": "又更問訊盲父母：『在此山中勞大勤苦，樹木之間，甚難為止，自安隱不？』",
    "T03n0175a_001:0439b20_5": "盲父母言：『蒙大王恩，常自安隱，我有孝子，字名曰睒，常取果蓏泉水無乏；我有草席，王可就坐，果蓏可食。",
    "T03n0175a_001:0439b22_6": "睒行取水，正爾來還。』",
    "T03n0175a_001:0439b23_0": "「王聞盲父母言，又大傷心，涕泣其言：『我罪實重，入山射獵，遙見水邊有諸群鹿，引弓射之，箭誤中睒；道人子睒已被毒箭，其痛甚酷，今故自來語道人耳。』",
    "T03n0175a_001:0439b26_1": "父母聞之，舉身自撲，如太山崩地為大動，號哭仰天，自陳訴言：『我子睒者，天下至孝，無有能過，蹈地常恐地痛，有何罪故而射殺之？",
    "T03n0175a_001:0439b29_2": "向者，大風卒起，吹折樹木，百鳥悲鳴，皆大號呼動一山中。",
    "T03n0175a_001:0439c01_3": "我在山中二十餘年，未曾有此災異之變，而我子睒取水不還，恐當有故，諸神皆驚，肅肅而動。』",
    "T03n0175a_001:0439c03_4": "母便涕哭，不肯復止，父言：『且止！",
    "T03n0175a_001:0439c04_5": "人生世間，無有不死？",
    "T03n0175a_001:0439c05_0": "無常對至，不可得却。』",
    "T03n0175a_001:0439c05_1": "但問王：『睒為射何許，今為死活？』",
    "T03n0175a_001:0439c06_2": "王以睒語向父母說，其盲父母聞王此語，又大感絕：『一旦無子，俱亦當死。",
    "T03n0175a_001:0439c08_0": "大王！",
    "T03n0175a_001:0439c08_1": "今者牽我二人往子尸上。』",
    "T03n0175a_001:0439c08_2": "「王即牽盲父母往到尸上，父抱其頭，母抱兩脚著其膝上，各以兩手捫摸睒箭，仰天呼言：『諸天、龍神、山神、樹神，我子睒者，天下至孝，是諸天龍、鬼神所知。",
    "T03n0175a_001:0439c12_3": "我年已老，目無所見，身代子死，睒活不恨。』",
    "T03n0175a_001:0439c13_4": "於是，父母俱共誓言：『若睒至孝天地所知，箭當拔出，毒痛當除，睒應更生。』",
    "T03n0175a_001:0439c15_0": "「於是，第二忉利天帝座即為動，以眼見此二盲道人抱子號呼，乃聞第四兜率天上，釋梵四王從天上來，如人屈伸之頃，來住睒前，以神妙藥灌睒口中，藥入睒口，箭拔毒出，更生如故。",
    "T03n0175a_001:0439c19_1": "父母聞睒以死更生，兩目皆開，飛鳥、走獸皆大歡樂之音，風息雲消日為重光，流泉涌出清而且涼，池中蓮華五色精明，栴檀雜香，樹木光榮香倍於常。",
    "T03n0175a_001:0439c22_2": "時王歡喜不能自勝，禮天帝釋，還禮父母及子睒者：『願以一國所有財寶，俱上道人自相供養，令我罪滅永無有餘。』",
    "T03n0175a_001:0439c26_0": "「睒語王言：『欲興福者，王但還國，安慰人民，當令奉戒，王勿射獵橫殺無辜，身不安隱，壽終當入泥犁之中。",
    "T03n0175a_001:0439c28_1": "人居世間恩愛暫有，別離久長不得常在。",
    "T03n0175a_001:0439c29_2": "王宿有福今得為王，莫憍自在，以自在故，造無量惡，後入惡道，悔之何益。』",
    "T03n0175a_001:0440a02_0": "王答：『如教。』",
    "T03n0175a_001:0440a02_1": "隨王獵者，見睒死已，得天神藥死而更生，父母眼開神變如是，悉奉五戒、修行十善，死得生天，無入惡道。」",
    "T03n0175a_001:0440a05_0": "佛告阿難：「諸來會者，宿命睒者，吾身是耶；盲父者，閱頭檀王是；盲母者，今王夫人摩耶是也；迦夷國王者，阿難是；天帝釋者，彌勒佛是。」",
    "T03n0175a_001:0440a08_0": "佛告阿難：「吾前世時，為子仁孝、為君慈育、為民奉敬，自致得成為三界尊。」",
    "T03n0175a_001:0440a09_1": "佛說經已，時諸菩薩、比丘、比丘尼、優婆塞、優婆夷莫不歡喜，作禮而去。",
    "T03n0175a_001:0440a12_0": "佛說睒子經"
}