{
    "T01n0026_051:0746b15_0": "中阿含經卷第五十一",
    "T01n0026_051:0746b17_0": "東晉罽賓三藏瞿曇僧伽提婆譯",
    "T01n0026_051:0746b18_0": "（一九四）大品跋陀和利經第三(第五後誦)",
    "T01n0026_051:0746b19_0": "我聞如是：一時，佛遊舍衛國，在勝林給孤獨園，與大比丘眾俱而受夏坐。",
    "T01n0026_051:0746b20_1": "爾時，世尊告諸比丘：「我一坐食，一坐食已，無為無求，無有病痛，身體輕便，氣力康強，安隱快樂。",
    "T01n0026_051:0746b23_0": "汝等亦當學一坐食，一坐食已，無為無求，無有病痛，身體輕便，氣力康強，安隱快樂。」",
    "T01n0026_051:0746b24_1": "爾時，尊者跋陀和利亦在眾中。",
    "T01n0026_051:0746b25_2": "於是，尊者跋陀和利即從坐起，偏袒著衣，叉手向佛，白曰：「世尊！",
    "T01n0026_051:0746b27_3": "我不堪任於一坐食。",
    "T01n0026_051:0746b27_4": "所以者何？",
    "T01n0026_051:0746b27_5": "若我一坐食者，同不了事，懊惱心悔。",
    "T01n0026_051:0746b28_6": "世尊！",
    "T01n0026_051:0746b28_7": "是故我不堪任一坐食也。」",
    "T01n0026_051:0746b29_8": "世尊告曰：「跋陀和利！",
    "T01n0026_051:0746c01_0": "若我受請，汝亦隨我，聽汝請食，持去一坐食。",
    "T01n0026_051:0746c02_1": "跋陀和利！",
    "T01n0026_051:0746c02_2": "若如是者，快得生活。」",
    "T01n0026_051:0746c02_3": "尊者跋陀和利又復白曰：「世尊！",
    "T01n0026_051:0746c03_4": "如是，我亦不堪於一坐食。",
    "T01n0026_051:0746c04_5": "所以者何？",
    "T01n0026_051:0746c04_6": "若我一坐食者，同不了事，懊惱心悔。",
    "T01n0026_051:0746c05_7": "世尊！",
    "T01n0026_051:0746c05_8": "是故我不堪任一坐食也。」",
    "T01n0026_051:0746c06_9": "世尊復至再三告諸比丘：「我一坐食，一坐食已，無為無求，無有病痛，身體輕便，氣力康強，安隱快樂。",
    "T01n0026_051:0746c08_10": "汝等亦當學一坐食，一坐食已，無為無求，無有病痛，身體輕便，氣力康強，安隱快樂。」",
    "T01n0026_051:0746c10_11": "尊者跋陀和利亦至再三從坐而起，偏袒著衣，叉手向佛，白曰：「世尊！",
    "T01n0026_051:0746c11_12": "我不堪任於一坐食。",
    "T01n0026_051:0746c12_13": "所以者何？",
    "T01n0026_051:0746c12_14": "若我一坐食者，同不了事，懊惱心悔。",
    "T01n0026_051:0746c13_15": "世尊！",
    "T01n0026_051:0746c13_16": "是故我不堪任一坐食也。」",
    "T01n0026_051:0746c14_17": "世尊復至再三告曰：「跋陀和利！",
    "T01n0026_051:0746c15_18": "若我受請，汝亦隨我，聽汝請食，持去一坐食。",
    "T01n0026_051:0746c16_19": "跋陀和利！",
    "T01n0026_051:0746c16_20": "若如是者，快得生活。」",
    "T01n0026_051:0746c16_21": "尊者跋陀和利復至再三白曰：「世尊！",
    "T01n0026_051:0746c17_22": "如是我亦不堪於一坐食。",
    "T01n0026_051:0746c18_23": "所以者何？",
    "T01n0026_051:0746c18_24": "若我一坐食者，同不了事，懊惱心悔。",
    "T01n0026_051:0746c19_25": "世尊！",
    "T01n0026_051:0746c19_26": "是故我不堪任一坐食也。」",
    "T01n0026_051:0746c20_27": "爾時，世尊為比丘眾施設一坐食戒，諸比丘眾皆奉學戒及世尊境界諸微妙法，唯尊者跋陀和利說不堪任，從坐起去。",
    "T01n0026_051:0746c23_28": "所以者何？",
    "T01n0026_051:0746c23_29": "不學具戒及世尊境界諸微妙法故。",
    "T01n0026_051:0746c24_30": "於是，尊者跋陀和利遂藏一夏，不見世尊。",
    "T01n0026_051:0746c25_31": "所以者何？",
    "T01n0026_051:0746c25_32": "以不學具戒及世尊境界諸微妙法故。",
    "T01n0026_051:0746c26_33": "時，諸比丘為佛作衣，世尊於舍衛國受夏坐訖，過三月已，補治衣竟，攝衣持鉢，當遊人間。",
    "T01n0026_051:0746c28_34": "尊者跋陀和利聞諸比丘為佛作衣，世尊於舍衛國受夏坐訖，過三月已，補治衣竟，攝衣持鉢，當遊人間。",
    "T01n0026_051:0747a02_35": "尊者跋陀和利聞已，往詣諸比丘所，諸比丘遙見尊者跋陀和利來，便作是語：「賢者跋陀和利！",
    "T01n0026_051:0747a04_36": "汝當知此為佛作衣，世尊於舍衛國受夏坐訖，過三月已，補治衣竟，攝衣持鉢，當遊人間。",
    "T01n0026_051:0747a06_37": "跋陀和利，汝當彼處善自守護，莫令後時致多煩勞。」",
    "T01n0026_051:0747a07_38": "尊者跋陀和利聞此語已，即詣佛所，稽首佛足，白曰：「世尊！",
    "T01n0026_051:0747a09_0": "我實有過，我實有過，如愚如癡，如不了，如不善。",
    "T01n0026_051:0747a10_1": "所以者何？",
    "T01n0026_051:0747a10_2": "世尊為比丘眾施設一坐食戒，諸比丘眾皆奉學戒及世尊境界諸微妙法，唯我說不堪任，從坐起去。",
    "T01n0026_051:0747a12_3": "所以者何？",
    "T01n0026_051:0747a13_4": "以不學具戒及世尊境界諸微妙法故。」",
    "T01n0026_051:0747a14_0": "世尊告曰：「跋陀和利！",
    "T01n0026_051:0747a14_1": "汝於爾時不知眾多比丘、比丘尼於舍衛國而受夏坐，彼知我、見我，有比丘名跋陀和利，世尊弟子，不學具戒及世尊境界諸微妙法。",
    "T01n0026_051:0747a17_2": "跋陀和利！",
    "T01n0026_051:0747a18_0": "汝於爾時不知如此耶？",
    "T01n0026_051:0747a18_1": "跋陀和利！",
    "T01n0026_051:0747a18_2": "汝於爾時不知眾多優婆塞、優婆夷居舍衛國，彼知我、見我，有比丘名跋陀和利，世尊弟子，不學具戒及世尊境界諸微妙法。",
    "T01n0026_051:0747a21_3": "跋陀和利！",
    "T01n0026_051:0747a22_0": "汝於爾時不知如此耶？",
    "T01n0026_051:0747a22_1": "跋陀和利！",
    "T01n0026_051:0747a22_2": "汝於爾時不知眾多異學沙門、梵志於舍衛國而受夏坐，彼知我、見我，有比丘名跋陀和利，沙門瞿曇弟子，名德，不學具戒及世尊境界諸微妙法。",
    "T01n0026_051:0747a26_3": "跋陀和利！",
    "T01n0026_051:0747a26_4": "汝於爾時不知如此耶？",
    "T01n0026_051:0747a27_5": "跋陀和利！",
    "T01n0026_051:0747a27_6": "若有比丘俱解脫者，我語彼曰：『汝來入泥。』",
    "T01n0026_051:0747a28_7": "跋陀和利！",
    "T01n0026_051:0747a28_8": "於意云何？",
    "T01n0026_051:0747a28_9": "我教彼比丘，彼比丘寧當可住而移避耶？」",
    "T01n0026_051:0747a29_10": "尊者跋陀和利答曰：「不也。」",
    "T01n0026_051:0747b01_11": "世尊告曰：「跋陀和利！",
    "T01n0026_051:0747b01_12": "若有比丘，設非俱解脫有慧解脫，設非慧解脫有身證者，設非身證有見到者，設非見到有信解脫，設非信解脫有法行者，設非法行有信行者，我語彼曰：『汝來入泥。』",
    "T01n0026_051:0747b06_13": "跋陀和利！",
    "T01n0026_051:0747b06_14": "於意云何？",
    "T01n0026_051:0747b06_15": "我教彼比丘，彼比丘寧當可住而移避耶？」",
    "T01n0026_051:0747b07_16": "尊者跋陀和利答曰：「不也。」",
    "T01n0026_051:0747b08_17": "世尊告曰：「跋陀和利！",
    "T01n0026_051:0747b08_18": "於意云何？",
    "T01n0026_051:0747b08_19": "汝於爾時得信行、法行、信解脫、見到、身證、慧解脫、俱解脫耶？」",
    "T01n0026_051:0747b10_20": "尊者跋陀和利答曰：「不也。」",
    "T01n0026_051:0747b10_21": "世尊告曰：「跋陀和利！",
    "T01n0026_051:0747b11_22": "汝於爾時非如空屋耶？」",
    "T01n0026_051:0747b11_23": "於是，尊者跋陀和利為世尊面呵責已，內懷憂慼，低頭默然，失辯無言，如有所伺。",
    "T01n0026_051:0747b13_24": "於是，世尊面呵責尊者跋陀和利已，復欲令歡喜，而告之曰：「跋陀和利！",
    "T01n0026_051:0747b15_25": "汝當爾時，於我無信法靖，無愛法靖，無靖法靖。",
    "T01n0026_051:0747b16_26": "所以者何？",
    "T01n0026_051:0747b17_27": "我為比丘眾施設一坐食戒，諸比丘眾皆奉學戒及世尊境界諸微妙法，唯汝說不堪任，從坐起去。",
    "T01n0026_051:0747b19_28": "所以者何？",
    "T01n0026_051:0747b19_29": "以不學具戒及世尊境界諸微妙法故。」",
    "T01n0026_051:0747b20_30": "尊者跋陀和利白曰：「實爾。",
    "T01n0026_051:0747b21_31": "所以者何？",
    "T01n0026_051:0747b21_32": "世尊為比丘眾施設一坐食戒，諸比丘眾皆奉學戒及世尊境界諸微妙法，唯我說不堪任，從坐起去。",
    "T01n0026_051:0747b23_33": "所以者何？",
    "T01n0026_051:0747b24_34": "以不學具戒及世尊境界諸微妙法故。",
    "T01n0026_051:0747b25_0": "唯願世尊受我過失，我見過已，當自悔過，從今護之，不復更作。」",
    "T01n0026_051:0747b26_1": "世尊告曰：「跋陀和利！",
    "T01n0026_051:0747b27_0": "如是，汝實如愚如癡，如不了、如不善。",
    "T01n0026_051:0747b27_1": "所以者何？",
    "T01n0026_051:0747b28_2": "我為比丘眾施設一坐食戒，諸比丘眾皆奉學戒及世尊境界諸微妙法，唯汝說不堪任，從坐起去。",
    "T01n0026_051:0747c01_3": "所以者何？",
    "T01n0026_051:0747c01_4": "以汝不學具戒及世尊境界諸微妙法故。",
    "T01n0026_051:0747c02_5": "跋陀和利！",
    "T01n0026_051:0747c02_6": "若汝有過，見已自悔，從今護之，不更作者。",
    "T01n0026_051:0747c03_7": "跋陀和利！",
    "T01n0026_051:0747c04_8": "如是則於聖法、律中益而不損。",
    "T01n0026_051:0747c04_9": "若汝有過，見已自悔，從今護之，不更作者，跋陀和利！",
    "T01n0026_051:0747c06_10": "於意云何？",
    "T01n0026_051:0747c06_11": "若有比丘不學具戒者，彼住無事處山林樹下，或居高巖寂無音聲，遠離，無惡，無有人民，隨順燕坐，彼住遠離處，修行精勤，得增上心，現法樂居，彼住遠離處，修行精勤，安隱快樂，以誣謗世尊戒，及誣謗天諸智梵行者，亦誣謗自戒。",
    "T01n0026_051:0747c12_12": "彼誣謗世尊戒，及誣謗天諸智梵行者，亦誣謗自戒已，便不生歡悅，不生歡悅已，便不生喜，不生喜已，便不止身，不止身已，便不覺樂，不覺樂已，便心不定。",
    "T01n0026_051:0747c16_0": "跋陀和利！",
    "T01n0026_051:0747c16_1": "賢聖弟子心不定已，便不見如實、知如真。",
    "T01n0026_051:0747c17_2": "「跋陀和利！",
    "T01n0026_051:0747c17_3": "於意云何？",
    "T01n0026_051:0747c17_4": "若有比丘學具戒者，彼住無事處山林樹下，或居高巖寂無音聲，遠離，無惡，無有人民，隨順燕坐。",
    "T01n0026_051:0747c20_5": "彼住遠離處，修行精勤，得增上心，現法樂居。",
    "T01n0026_051:0747c21_6": "彼住遠離處，修行精勤，安隱快樂已，不誣謗世尊戒，不誣謗天、諸智梵行者，亦不誣謗自戒。",
    "T01n0026_051:0747c23_7": "彼不誣謗世尊戒，不誣謗天、諸智梵行者，亦不誣謗自戒已，便生歡悅，生歡悅已，便生喜，生喜已，便止身，止身已，便覺樂，覺樂已，便心定。",
    "T01n0026_051:0747c26_8": "「跋陀和利！",
    "T01n0026_051:0747c26_9": "賢聖弟子心定已，便見如實、知如真，見如實、知如真已，便離欲、離惡不善之法，有覺、有觀，離生喜、樂，得初禪成就遊。",
    "T01n0026_051:0747c29_10": "跋陀和利！",
    "T01n0026_051:0747c29_11": "是謂彼於爾時得第一增上心，即於現法得安樂居，易不難得，樂住無怖，安隱快樂，令昇涅槃。",
    "T01n0026_051:0748a03_12": "彼覺、觀已息，內靖、一心，無覺、無觀，定生喜、樂，得第二禪成就遊。",
    "T01n0026_051:0748a04_13": "跋陀和利！",
    "T01n0026_051:0748a04_14": "是謂彼於爾時得第二增上心，即於現法得安樂居，易不難得，樂住無怖，安隱快樂，令昇涅槃。",
    "T01n0026_051:0748a07_15": "彼離於喜欲，捨無求遊，正念正智而身覺樂，謂聖所說，聖所捨、念、樂住、空，得第三禪成就遊。",
    "T01n0026_051:0748a09_16": "跋陀和利！",
    "T01n0026_051:0748a09_17": "是謂彼於爾時得第三增上心，即於現法得安樂居，易不難得，樂住無怖，安隱快樂，令昇涅槃。",
    "T01n0026_051:0748a11_18": "彼樂滅、苦滅，喜、憂本已滅，不苦不樂、捨、念、清淨，得第四禪成就遊。",
    "T01n0026_051:0748a13_19": "跋陀和利！",
    "T01n0026_051:0748a13_20": "是謂彼於爾時得第四增上心，即於現法得安樂居，易不難得，樂住無怖，安隱快樂，令昇涅槃。",
    "T01n0026_051:0748a15_21": "「彼如是得定心清淨，無穢無煩，柔軟善住，得不動心，覺憶宿命智通作證，彼有行有相貌，憶本無量昔所經歷，謂一生、二生、百生、千生，成劫、敗劫、無量成敗劫。",
    "T01n0026_051:0748a19_22": "彼眾生名某，彼昔更歷，我曾生彼，如是姓、如是字、如是生、如是飲食、如是受苦樂、如是長壽、如是久住、如是壽訖，此死生彼，彼死生此，我生在此，如是姓、如是字、如是生、如是飲食、如是受苦樂、如是長壽、如是久住、如是壽訖。",
    "T01n0026_051:0748a24_23": "跋陀和利！",
    "T01n0026_051:0748a25_24": "是謂彼於爾時得此第一明達，以本無放逸，樂住遠離，修行精勤，謂無智滅而智生，闇壞而明成，無明滅而明生，謂憶宿命智作證明達。",
    "T01n0026_051:0748a28_25": "「彼如是得定心清淨，無穢無煩，柔軟善住，得不動心，學於生死智通作證。",
    "T01n0026_051:0748b01_26": "彼以清淨天眼出過於人，見此眾生死時生時，好色惡色，妙與不妙，往來善處及不善處，隨此眾生之所作業，見其如真。",
    "T01n0026_051:0748b03_27": "若此眾生成就身惡行，口、意惡行，誹謗聖人，邪見成就邪見業，彼因緣此，身壞命終，必至惡處，生地獄中。",
    "T01n0026_051:0748b06_28": "若此眾生成就身妙行，口、意妙行，不誹謗聖人，正見成就正見業，彼因緣此，身壞命終，必昇善處，上生天中。",
    "T01n0026_051:0748b09_0": "跋陀和利！",
    "T01n0026_051:0748b09_1": "是謂彼於爾時得第二明達，以本無放逸，樂住遠離，修行精勤，無智滅而智生，闇壞而明成，無明滅而明生，謂生死智作證明達。",
    "T01n0026_051:0748b12_2": "「彼如是得定心清淨，無穢無煩，柔軟善住，得不動心，學漏盡智通作證。",
    "T01n0026_051:0748b13_3": "彼知此苦如真，知此苦習、知此苦滅、知此苦滅道如真，知此漏如真，知此漏習、知此漏滅、知此漏滅道如真。",
    "T01n0026_051:0748b16_4": "彼如是知、如是見，欲漏心解脫，有漏、無明漏心解脫，解脫已便知解脫，生已盡，梵行已立，所作已辦，不更受有，知如真。",
    "T01n0026_051:0748b19_5": "跋陀和利！",
    "T01n0026_051:0748b19_6": "是謂彼於爾時得第三明達，以本無放逸，樂住遠離，修行精勤，無智滅而智生，暗壞而明成，無明滅而明生，謂漏盡智作證明達。」",
    "T01n0026_051:0748b22_7": "於是，尊者跋陀和利即從坐起，偏袒著衣，叉手向佛，白曰：「世尊！",
    "T01n0026_051:0748b24_8": "何因何緣，諸比丘等同犯於戒，或有苦治，或不苦治。」",
    "T01n0026_051:0748b25_9": "世尊答曰：「跋陀和利！",
    "T01n0026_051:0748b25_10": "或有比丘數數犯戒，因數數犯戒故，為諸梵行訶，所見聞從他疑者，彼為諸梵行訶，所見聞從他疑已，便說異異論外餘事，瞋恚憎嫉，發怒廣惡，觸嬈於眾，輕慢於眾，作如是說：『我今當作令眾歡喜而可意，作如是意。』",
    "T01n0026_051:0748c02_11": "跋陀和利！",
    "T01n0026_051:0748c02_12": "諸比丘便作是念：『然此賢者數數犯戒，因數數犯戒故，為諸梵行訶，所見聞從他疑者，彼為諸梵行訶，所見聞從他疑已，便說異異論外餘事，瞋恚憎嫉，發怒廣惡，觸嬈於眾，輕慢於眾，作如是說：「我今當作令眾歡喜而可意。」",
    "T01n0026_051:0748c07_13": "見已作是語：「諸尊！",
    "T01n0026_051:0748c08_14": "當觀令久住。」』",
    "T01n0026_051:0748c08_15": "跋陀和利！",
    "T01n0026_051:0748c08_16": "諸比丘如是觀令久住。",
    "T01n0026_051:0748c09_17": "「或有比丘數數犯戒，因數數犯戒故，為諸梵行訶，所見聞從他疑者，彼為諸梵行訶，所見聞從他疑已，不說異異論外餘事，不瞋恚憎嫉，發怒廣惡，不觸嬈眾，不輕慢眾，不如是說：『我今當作令眾歡喜而可意，不作如是意。』",
    "T01n0026_051:0748c14_18": "跋陀和利！",
    "T01n0026_051:0748c15_19": "諸比丘便作是念：『然此賢者數數犯戒，因數數犯戒故，為諸梵行訶，所見聞從他疑者，彼為諸梵行訶，所見聞從他疑已，不說異異論外餘事，不瞋恚憎嫉，發怒廣惡，不觸嬈眾，不輕慢眾，不如是說：「我今當作令眾歡喜而可意。」",
    "T01n0026_051:0748c20_20": "見已而作是語：「諸尊！",
    "T01n0026_051:0748c21_21": "當觀令早滅。」』",
    "T01n0026_051:0748c21_22": "跋陀和利！",
    "T01n0026_051:0748c21_23": "諸比丘如是觀令早滅；輕犯禁戒亦復如是。",
    "T01n0026_051:0748c22_24": "「跋陀和利！",
    "T01n0026_051:0748c23_25": "或有比丘有信、有愛、有靖，今此比丘有信、有愛、有靖。",
    "T01n0026_051:0748c24_26": "『若我等苦治於此賢者，今此賢者有信、有愛、有靖，因此必斷，我等寧可善共將護於此賢者。』",
    "T01n0026_051:0748c26_27": "諸比丘便善共將護。",
    "T01n0026_051:0748c27_28": "跋陀和利！",
    "T01n0026_051:0748c27_29": "譬若如人唯有一眼，彼諸親屬為憐念愍傷，求利及饒益，求安隱快樂，善共將護，莫令此人寒熱、飢渴、有病、有憂有病憂，莫塵、莫烟、莫塵烟。",
    "T01n0026_051:0749a01_30": "所以者何？",
    "T01n0026_051:0749a01_31": "復恐此人失去一眼，是故親屬善將護之。",
    "T01n0026_051:0749a02_32": "跋陀和利！",
    "T01n0026_051:0749a03_33": "如是比丘少信、少愛、少有靖，諸比丘等便作是念：『今此比丘少信、少愛、少有靖，若我等苦治於此賢者，今此賢者少信、少愛、少有靖，因此必斷，我等寧可善共將護於此賢者。』",
    "T01n0026_051:0749a07_34": "是故諸比丘善共將護，猶如親屬護一眼人。」",
    "T01n0026_051:0749a08_35": "於是，尊者跋陀和利即從坐起，偏袒著衣，叉手向佛，白曰：「世尊！",
    "T01n0026_051:0749a09_36": "何因何緣，昔日少施設戒，多有比丘遵奉持者？",
    "T01n0026_051:0749a10_37": "何因何緣，世尊今日多施設戒，少有比丘遵奉持者？」",
    "T01n0026_051:0749a12_38": "世尊答曰：「跋陀和利！",
    "T01n0026_051:0749a12_39": "若比丘眾不得利者，眾便無憙好法，若眾得利者，眾便生憙好法。",
    "T01n0026_051:0749a14_40": "生喜好法已，世尊欲斷此憙好法故，便為弟子施設於戒。",
    "T01n0026_051:0749a15_41": "如是稱譽廣大，上尊王所識知，大有福、多學問。",
    "T01n0026_051:0749a16_42": "跋陀和利！",
    "T01n0026_051:0749a17_43": "若眾不多聞者，眾便不生憙好法，若眾多聞者，眾便生憙好法。",
    "T01n0026_051:0749a18_44": "眾生憙好法已，世尊欲斷此憙好法故，便為弟子施設戒。",
    "T01n0026_051:0749a20_45": "跋陀和利！",
    "T01n0026_051:0749a20_46": "不以斷現世漏故，為弟子施設戒，我以斷後世漏故，為弟子施設戒。",
    "T01n0026_051:0749a22_47": "跋陀和利！",
    "T01n0026_051:0749a22_48": "是故我為弟子斷漏故施設戒，至受我教。",
    "T01n0026_051:0749a23_49": "跋陀和利！",
    "T01n0026_051:0749a23_50": "我於昔時為諸比丘說清淨馬喻法，此中何所因，汝憶不耶？」",
    "T01n0026_051:0749a25_51": "尊者跋陀和利白曰：「世尊！",
    "T01n0026_051:0749a25_52": "此中有所因。",
    "T01n0026_051:0749a25_53": "所以者何？",
    "T01n0026_051:0749a26_54": "世尊為諸比丘施設一坐食戒，諸比丘眾皆奉學戒及世尊境界諸微妙法，唯我說不堪任，從坐起去，以不學具戒及世尊境界諸微妙法故。",
    "T01n0026_051:0749a29_55": "世尊！",
    "T01n0026_051:0749a29_56": "是謂此中有所因。」",
    "T01n0026_051:0749b01_57": "世尊復告曰：「跋陀和利！",
    "T01n0026_051:0749b01_58": "此中不但因是，跋陀和利！",
    "T01n0026_051:0749b02_59": "若我為諸比丘當說清淨馬喻法者，汝必不一心，不善恭敬，不思念聽。",
    "T01n0026_051:0749b03_60": "跋陀和利！",
    "T01n0026_051:0749b04_61": "是謂此中更有因也。」",
    "T01n0026_051:0749b04_62": "於是，尊者跋陀和利即從坐起，偏袒著衣，叉手向佛，白曰：「世尊！",
    "T01n0026_051:0749b06_63": "今正是時。",
    "T01n0026_051:0749b06_64": "善逝！",
    "T01n0026_051:0749b06_65": "今正是時。",
    "T01n0026_051:0749b06_66": "若世尊為諸比丘說清淨馬喻法者，諸比丘從世尊聞已，當善受持。」",
    "T01n0026_051:0749b08_67": "世尊告曰：「跋陀和利！",
    "T01n0026_051:0749b08_68": "猶如知御馬者得清淨良馬，彼知御者先治其口，治其口已，則有不樂於動轉，或欲或不欲。",
    "T01n0026_051:0749b11_69": "所以者何？",
    "T01n0026_051:0749b11_70": "以未曾治故。",
    "T01n0026_051:0749b11_71": "跋陀和利！",
    "T01n0026_051:0749b11_72": "若清淨良馬從御者治，第一治得成就，彼御馬者，然復更治勒口絆脚、絆脚勒口而令驅行，用令上閾，堪任王乘無上行，無上息治諸支節，悉御令成，則有不樂於動轉，或欲或不欲。",
    "T01n0026_051:0749b16_73": "所以者何？",
    "T01n0026_051:0749b16_74": "以數數治故。",
    "T01n0026_051:0749b16_75": "跋陀和利！",
    "T01n0026_051:0749b17_76": "若清淨良馬，彼御馬者數數治時得成就者，彼於爾時調、善調，得無上調、得第一無上調，無上行、得第一行，便中王乘，食於王粟，稱說王馬。",
    "T01n0026_051:0749b20_77": "「跋陀和利！",
    "T01n0026_051:0749b20_78": "如是。",
    "T01n0026_051:0749b20_79": "若時賢良智人成就十無學法，無學正見，乃至無學正智者，彼於爾時調、善調，得無上調、得第一無上調，無上止、得第一止，除一切曲，除一切穢，除一切怖，除一切癡，除一切諂，止一切塵，淨一切垢而無所著，可敬可重，可奉可祠，一切天人良福田也。」",
    "T01n0026_051:0749b26_80": "佛說如是。",
    "T01n0026_051:0749b27_0": "尊者跋陀和利及諸比丘，聞佛所說，歡喜奉行。",
    "T01n0026_051:0749b29_0": "跋陀和利經第三竟(四千三百七字)（一九五）中阿含大品阿濕貝經第四(第五後誦)我聞如是：一時，佛遊迦尸國，與大比丘眾俱，遊在一處，告諸比丘：「我日一食，日一食已，無為無求，無有病痛，身體輕便，氣力康強，安隱快樂。",
    "T01n0026_051:0749c06_1": "汝等亦應日一食，日一食已，無為無求，無有病痛，身體輕便，氣力康強，安隱快樂。」",
    "T01n0026_051:0749c08_2": "爾時，世尊為比丘眾施設日一食戒，諸比丘眾皆奉學戒及世尊境界諸微妙法。",
    "T01n0026_051:0749c10_3": "於是，世尊展轉到迦羅賴，住迦羅賴北村尸攝和林。",
    "T01n0026_051:0749c11_4": "爾時，迦羅賴中有二比丘，一名阿濕貝，二名弗那婆修，舊土地主、寺主、宗主，彼朝食、暮食、晝食、過中食。",
    "T01n0026_051:0749c13_5": "彼朝食、暮食、晝食、過中食已，無為無求，無有病痛，身體輕便，氣力康強，安隱快樂。",
    "T01n0026_051:0749c15_6": "眾多比丘聞已，往詣阿濕貝及弗那婆修比丘所，而語彼曰：「阿濕貝！",
    "T01n0026_051:0749c17_7": "弗那婆修！",
    "T01n0026_051:0749c17_8": "世尊遊迦尸國，與大比丘眾俱，遊在一處，告諸比丘：『我日一食，日一食已，無為無求，無有病痛，身體輕便，氣力康強，安隱快樂。",
    "T01n0026_051:0749c20_9": "汝等亦應日一食，日一食已，無為無求，無有病痛，身體輕便，氣力康強，安隱快樂。』",
    "T01n0026_051:0749c22_10": "爾時，世尊為比丘眾施設日一食戒，諸比丘眾皆奉學戒及世尊境界諸微妙法。",
    "T01n0026_051:0749c24_11": "阿濕貝！",
    "T01n0026_051:0749c24_12": "弗那婆修！",
    "T01n0026_051:0749c24_13": "汝等亦應日一食，日一食已，無為無求，無有病痛，身體輕便，氣力康強，安隱快樂；汝等莫違世尊及比丘眾。」",
    "T01n0026_051:0749c27_14": "阿濕貝、弗那婆修聞已，報曰：「諸賢！",
    "T01n0026_051:0749c27_15": "我等朝食、暮食、晝食、過中食。",
    "T01n0026_051:0749c28_16": "朝食、暮食、晝食、過中食已，無為無求，無有病痛，身體輕便，氣力康強，安隱快樂，我等何緣捨現而須待後？」",
    "T01n0026_051:0750a02_17": "如是再三。",
    "T01n0026_051:0750a02_18": "彼眾多比丘不能令阿濕貝及弗那婆修除惡邪見，即從坐起，捨之而去，往詣佛所，稽首佛足，却住一面，白曰：「世尊！",
    "T01n0026_051:0750a05_19": "此迦羅賴中有二比丘，一名阿濕貝，二名弗那婆修，舊土地主、寺主、宗主，彼朝食、暮食、晝食、過中食。",
    "T01n0026_051:0750a07_20": "彼朝食、暮食、晝食、過中食已，無為無求，無有病痛，身體輕便，氣力康強，安隱快樂。",
    "T01n0026_051:0750a09_21": "世尊！",
    "T01n0026_051:0750a09_22": "我等聞已，便往至阿濕貝及弗那婆修比丘所，而語彼曰：『阿濕貝！",
    "T01n0026_051:0750a11_23": "弗那婆修！",
    "T01n0026_051:0750a11_24": "世尊遊迦尸國，與大比丘眾俱，遊在一處，告諸比丘：「我日一食，日一食已，無為無求，無有病痛，身體輕便，氣力康強，安隱快樂。",
    "T01n0026_051:0750a14_25": "汝等亦應日一食，日一食已，無為無求，無有病痛，身體輕便，氣力康強，安隱快樂。」",
    "T01n0026_051:0750a16_26": "爾時，世尊為比丘眾施設日一食戒，諸比丘眾皆奉學戒及世尊境界諸微妙法。",
    "T01n0026_051:0750a18_27": "阿濕貝！",
    "T01n0026_051:0750a18_28": "弗那婆修！",
    "T01n0026_051:0750a18_29": "汝等亦應日一食，日一食已，無為無求，無有病痛，身體輕便，氣力康強，安隱快樂；汝等莫違世尊及比丘眾。』",
    "T01n0026_051:0750a21_0": "「阿濕貝、弗那婆修聞已，報我等曰：『諸賢！",
    "T01n0026_051:0750a21_1": "我等朝食、暮食、晝食、過中食，朝食、暮食、晝食、過中食已，無為無求，無有病痛，身體輕便，氣力康強，安隱快樂，我等何緣捨現而須待後？』",
    "T01n0026_051:0750a25_2": "如是再三。",
    "T01n0026_051:0750a25_3": "世尊！",
    "T01n0026_051:0750a25_4": "如我等不能令阿濕貝、弗那婆修除惡邪見，即從坐起，捨之而去。」",
    "T01n0026_051:0750a27_5": "世尊聞已，告一比丘：「汝往至阿濕貝、弗那婆修比丘所，語如是曰：『阿濕貝！",
    "T01n0026_051:0750a28_6": "弗那婆修！",
    "T01n0026_051:0750a29_7": "世尊呼汝等。』」",
    "T01n0026_051:0750a29_8": "一比丘聞已：「唯然世尊！」",
    "T01n0026_051:0750a29_9": "即從坐起，稽首佛足，繞三匝而去，至阿濕貝及弗那婆修比丘所，語如是曰：「阿濕貝！",
    "T01n0026_051:0750b03_0": "弗那婆修！",
    "T01n0026_051:0750b03_1": "世尊呼賢者等。」",
    "T01n0026_051:0750b04_0": "阿濕貝、弗那婆修聞已，即詣佛所，稽首佛足，却坐一面。",
    "T01n0026_051:0750b05_1": "世尊問曰：「阿濕貝！",
    "T01n0026_051:0750b05_2": "弗那婆修！",
    "T01n0026_051:0750b06_0": "眾多比丘實語汝等：『阿濕貝、弗那婆修比丘，世尊遊迦尸國，與大比丘眾俱，遊在一處，告諸比丘：「我日一食，日一食已，無為無求，無有病痛，身體輕便，氣力康強，安隱快樂。",
    "T01n0026_051:0750b10_1": "汝等亦應日一食，日一食已，無為無求，無有病痛，身體輕便，氣力康強，安隱快樂。」",
    "T01n0026_051:0750b12_0": "爾時，世尊為比丘眾施設日一食戒，諸比丘眾皆奉學戒及世尊境界諸微妙法。",
    "T01n0026_051:0750b13_1": "阿濕貝！",
    "T01n0026_051:0750b14_2": "弗那婆修！",
    "T01n0026_051:0750b14_3": "汝等亦應日一食，日一食已，無為無求，無有病痛，身體輕便，氣力康強，安隱快樂；汝等莫違世尊及比丘眾。』",
    "T01n0026_051:0750b16_4": "「阿濕貝！",
    "T01n0026_051:0750b16_5": "弗那婆修！",
    "T01n0026_051:0750b17_6": "汝等聞已，語諸比丘曰：『諸賢！",
    "T01n0026_051:0750b17_7": "我等朝食、暮食、晝食、過中食，朝食、暮食、晝食、過中食已，無為無求，無有病痛，身體輕便，氣力康強，安隱快樂，我等何緣捨現而須待後？』",
    "T01n0026_051:0750b21_0": "如是再三。",
    "T01n0026_051:0750b21_1": "阿濕貝！",
    "T01n0026_051:0750b21_2": "弗那婆修！",
    "T01n0026_051:0750b21_3": "諸比丘不能令汝捨惡邪見，即從坐起，捨之而去耶？」",
    "T01n0026_051:0750b22_4": "阿濕貝、弗那婆修答曰：「實爾。」",
    "T01n0026_051:0750b23_5": "世尊告曰：「阿濕貝！",
    "T01n0026_051:0750b24_6": "弗那婆修！",
    "T01n0026_051:0750b24_7": "汝等知說如是法。",
    "T01n0026_051:0750b24_8": "若有覺樂覺者，彼覺樂覺已，惡不善法轉增，善法轉減。",
    "T01n0026_051:0750b26_9": "若有覺苦覺者，彼覺苦覺已，惡不善法轉減，善法轉增耶？」",
    "T01n0026_051:0750b27_10": "阿濕貝、弗那婆修答曰：「唯然。",
    "T01n0026_051:0750b28_11": "我等如是知世尊說法。",
    "T01n0026_051:0750b28_12": "若有覺樂覺者，彼覺樂覺已，不善法轉增，善法轉減。",
    "T01n0026_051:0750c01_0": "若有覺苦覺者，彼覺苦覺已，不善法轉減，善法轉增。」",
    "T01n0026_051:0750c02_1": "世尊呵阿濕貝、弗那婆修比丘：「汝等癡人！",
    "T01n0026_051:0750c03_2": "何由知我如是說法？",
    "T01n0026_051:0750c03_3": "汝等癡人！",
    "T01n0026_051:0750c04_0": "從何口聞知如是說法？",
    "T01n0026_051:0750c04_1": "汝等癡人！",
    "T01n0026_051:0750c04_2": "我不一向說，汝等一向受持。",
    "T01n0026_051:0750c05_3": "汝等癡人！",
    "T01n0026_051:0750c05_4": "為眾多比丘語時，應如是如法答：『我等未知，當問諸比丘！』」",
    "T01n0026_051:0750c07_5": "爾時，世尊告諸比丘：「汝等亦如是知我說法。",
    "T01n0026_051:0750c08_6": "若有覺樂覺者，彼覺樂覺已，不善法轉增，善法轉減。",
    "T01n0026_051:0750c09_7": "若有覺苦覺者，彼覺苦覺已，不善法轉減，善法轉增耶？」",
    "T01n0026_051:0750c10_8": "眾多比丘答曰：「不也。",
    "T01n0026_051:0750c11_9": "世尊！」",
    "T01n0026_051:0750c11_10": "世尊復問曰：「汝等云何知我說法？」",
    "T01n0026_051:0750c12_11": "眾多比丘答曰：「世尊！",
    "T01n0026_051:0750c12_12": "我等如是知世尊說法，或有覺樂覺者，惡不善法轉增，善法轉減。",
    "T01n0026_051:0750c14_13": "或有覺樂覺者，惡不善法轉減，善法轉增。",
    "T01n0026_051:0750c15_14": "或有覺苦覺者，惡不善法轉增，善法轉減。",
    "T01n0026_051:0750c16_15": "或有覺苦覺者，惡不善法轉減，善法轉增。",
    "T01n0026_051:0750c17_16": "世尊！",
    "T01n0026_051:0750c17_17": "我等如是知世尊所說法。」",
    "T01n0026_051:0750c17_18": "世尊聞已，歎諸比丘曰：「善哉！",
    "T01n0026_051:0750c18_19": "善哉！",
    "T01n0026_051:0750c18_20": "若汝如是說，或有覺樂覺者，惡不善法轉增，善法轉減。",
    "T01n0026_051:0750c20_0": "或有覺樂覺者，惡不善法轉減，善法轉增。",
    "T01n0026_051:0750c21_0": "或有覺苦覺者，惡不善法轉增，善法轉減。",
    "T01n0026_051:0750c22_0": "或有覺苦覺者，惡不善法轉減，善法轉增。",
    "T01n0026_051:0750c23_0": "所以者何？",
    "T01n0026_051:0750c23_1": "我亦如是說，或有覺樂覺者，惡不善法轉增，善法轉減。",
    "T01n0026_051:0750c24_2": "或有覺樂覺者，惡不善法轉減，善法轉增。",
    "T01n0026_051:0750c25_3": "或有覺苦覺者，惡不善法轉增，善法轉減。",
    "T01n0026_051:0750c26_4": "或有覺苦覺者，惡不善法轉減，善法轉增。",
    "T01n0026_051:0750c27_5": "「若我不知如真，不見、不解、不得、不正盡覺者，或有樂覺者，不善法轉增，善法轉減，我不應說斷樂覺。",
    "T01n0026_051:0750c29_6": "若我不知如真，不見、不解、不得、不正盡覺者，或有樂覺者，惡不善法轉減，善法轉增，我不應說修樂覺。",
    "T01n0026_051:0751a03_7": "若我不知如真，不見、不解、不得、不正盡覺者，或有苦覺者，惡不善法轉增，善法轉減，我不應說斷苦覺。",
    "T01n0026_051:0751a05_8": "若我不知如真，不見、不解、不得、不正盡覺者，或有苦覺者，惡不善法轉減，善法轉增，我不應說修苦覺。",
    "T01n0026_051:0751a08_9": "「若我知如真，見、解、得、正盡覺者，或有樂覺者，惡不善法轉增，善法轉減，是故我說斷樂覺。",
    "T01n0026_051:0751a10_10": "若我知如真，見、解、得、正盡覺者，或有樂覺，惡不善法轉減，善法轉增，是故我說修樂覺。",
    "T01n0026_051:0751a12_11": "若我知如真，見、解、得、正盡覺者，或有苦覺者，惡不善法轉增，善法轉減，是故我說斷苦覺。",
    "T01n0026_051:0751a14_12": "若我知如真，見、解、得、正盡覺者，或有苦覺者，惡不善法轉減，善法轉增，是故我說修苦覺。",
    "T01n0026_051:0751a16_13": "所以者何？",
    "T01n0026_051:0751a17_0": "我不說修一切身樂，亦不說莫修一切身樂。",
    "T01n0026_051:0751a18_1": "我不說修一切身苦，亦不說莫修一切身苦。",
    "T01n0026_051:0751a19_2": "我不說修一切心樂，亦不說莫修一切心樂。",
    "T01n0026_051:0751a20_3": "我不說修一切心苦，亦不說莫修一切心苦。",
    "T01n0026_051:0751a21_4": "「云何身樂我說不修？",
    "T01n0026_051:0751a21_5": "若修身樂，惡不善法轉增，善法轉減者，如是身樂我說不修。",
    "T01n0026_051:0751a23_6": "云何身樂我說修耶？",
    "T01n0026_051:0751a23_7": "若修身樂，惡不善法轉減，善法轉增者，如是身樂我說修也。",
    "T01n0026_051:0751a25_8": "云何身苦我說不修？",
    "T01n0026_051:0751a25_9": "若修身苦，惡不善法轉增，善法轉減者，如是身苦我說不修。",
    "T01n0026_051:0751a27_10": "云何身苦我說修耶？",
    "T01n0026_051:0751a27_11": "若修身苦，惡不善法轉減，善法轉增者，如是身苦我說修也。",
    "T01n0026_051:0751a29_12": "云何心樂我說不修？",
    "T01n0026_051:0751a29_13": "若修心樂，惡不善法轉增，善法轉減者，如是心樂我說不修。",
    "T01n0026_051:0751b02_0": "云何心樂我說修耶？",
    "T01n0026_051:0751b02_1": "若修心樂，惡不善法轉減，善法轉增者，如是心樂我說修也。",
    "T01n0026_051:0751b03_2": "云何心苦我說不修？",
    "T01n0026_051:0751b04_3": "若修心苦，惡不善法轉增，善法轉減者，如是心苦我說不修。",
    "T01n0026_051:0751b05_4": "云何心苦我說修耶？",
    "T01n0026_051:0751b06_5": "若修心苦，惡不善法轉減，善法轉增者，如是心苦我說修也。",
    "T01n0026_051:0751b07_6": "彼可修法知如真，不可修法亦知如真，彼可修法知如真，不可修法亦知如真已，不可修法便不修，可修法便修，不可修法便不修，可修法便修已，便惡不善法轉減，善法轉增。",
    "T01n0026_051:0751b11_7": "「我不說一切比丘行無放逸，亦復不說一切比丘不行無放逸。",
    "T01n0026_051:0751b13_8": "云何比丘我說不行無放逸？",
    "T01n0026_051:0751b14_9": "若有比丘俱解脫者。",
    "T01n0026_051:0751b14_10": "云何比丘有俱解脫？",
    "T01n0026_051:0751b15_11": "若有比丘八解脫身觸成就遊，已慧見諸漏已盡已知，如是比丘有俱解脫，此比丘我說不行無放逸。",
    "T01n0026_051:0751b17_12": "所以者何？",
    "T01n0026_051:0751b17_13": "此賢者本已行無放逸，若此賢者本有放逸者，終無是處，是故我說此比丘不行無放逸。",
    "T01n0026_051:0751b19_14": "若有比丘非俱解脫，有慧解脫者，云何比丘有慧解脫？",
    "T01n0026_051:0751b21_15": "若有比丘八解脫身不觸成就遊，以慧見諸漏已盡已知，如是比丘有慧解脫，此比丘我說不行無放逸。",
    "T01n0026_051:0751b23_16": "所以者何？",
    "T01n0026_051:0751b23_17": "此賢者本已行無放逸，若此賢者本有放逸者，終無是處，是故我說此比丘不行無放逸。",
    "T01n0026_051:0751b26_0": "此二比丘我說不行無放逸。",
    "T01n0026_051:0751b26_1": "「云何比丘我為說行無放逸？",
    "T01n0026_051:0751b27_2": "若有比丘非俱解脫亦非慧解脫，而有身證。",
    "T01n0026_051:0751b28_3": "云何比丘而有身證？",
    "T01n0026_051:0751b28_4": "若有比丘八解脫身觸成就遊，不以慧見諸漏已盡已知，如是比丘而有身證。",
    "T01n0026_051:0751c01_5": "此比丘我為說行無放逸，我見此比丘行無放逸，為有何果，令我為此比丘說行無放逸耶？",
    "T01n0026_051:0751c04_0": "或此比丘求於諸根，習善知識，行隨順住止，諸漏已盡得無漏，心解脫、慧解脫，於現法中自知自覺自作證成就遊，生已盡，梵行已立，所作已辦，不更受有，知如真。",
    "T01n0026_051:0751c07_1": "謂我見此比丘行無放逸，有如是果。",
    "T01n0026_051:0751c08_2": "是故我為此比丘說行無放逸。",
    "T01n0026_051:0751c09_3": "「若有比丘非俱解脫非慧解脫，亦非身證而有見到。",
    "T01n0026_051:0751c10_4": "云何比丘而有見到？",
    "T01n0026_051:0751c11_5": "若有比丘一向決定信佛、法、眾，隨所聞法，便以慧增上觀、增上忍，如是比丘而有見到。",
    "T01n0026_051:0751c13_6": "此比丘我說行無放逸，我見此比丘行無放逸，為有何果，令我為此比丘說行無放逸耶？",
    "T01n0026_051:0751c15_7": "或此比丘求於諸根，習善知識，行隨順住止，諸漏已盡得無漏，心解脫、慧解脫，於現法中自知自覺自作證成就遊，生已盡，梵行已立，所作已辦，不更受有，知如真。",
    "T01n0026_051:0751c19_8": "謂我見此比丘行無放逸，有如是果。",
    "T01n0026_051:0751c20_9": "是故我為此比丘說行無放逸。",
    "T01n0026_051:0751c20_10": "「若有比丘非俱解脫非慧解脫，又非身證亦非見到，而有信解脫。",
    "T01n0026_051:0751c22_11": "云何比丘有信解脫？",
    "T01n0026_051:0751c23_0": "若有比丘一向決定信佛、法、眾，隨所聞法，以慧觀忍，不如見到，如是比丘有信解脫。",
    "T01n0026_051:0751c25_1": "此比丘我為說行無放逸，我見此比丘行無放逸，為有何果，令我為此比丘說行無放逸耶？",
    "T01n0026_051:0751c27_2": "或此比丘求於諸根，習善知識，行隨順住止，諸漏已盡得無漏，心解脫、慧解脫，於現法中自知自覺自作證成就遊，生已盡，梵行已立，所作已辦，不更受有，知如真。",
    "T01n0026_051:0752a02_3": "謂我見此比丘行無放逸，有如是果。",
    "T01n0026_051:0752a03_4": "是故我為此比丘說行無放逸。",
    "T01n0026_051:0752a03_5": "「若有比丘非俱解脫非慧解脫，又非身證復非見到，亦非信解脫，而有法行。",
    "T01n0026_051:0752a05_6": "云何比丘而有法行？",
    "T01n0026_051:0752a06_7": "若有比丘一向決定信佛、法、眾，隨所聞法，便以慧增上觀、增上忍，如是比丘而有法行。",
    "T01n0026_051:0752a08_8": "此比丘我為說行無放逸，我見此比丘行無放逸，為有何果，令我為此比丘說行無放逸耶？",
    "T01n0026_051:0752a10_9": "或此比丘求於諸根，習善知識，行隨順住止，於二果中必得一也，或於現法得究竟智，若有餘者得阿那含。",
    "T01n0026_051:0752a13_10": "謂我見此比丘行無放逸，有如是果。",
    "T01n0026_051:0752a14_11": "是故我為此比丘說行無放逸。",
    "T01n0026_051:0752a14_12": "「若有比丘非俱解脫非慧解脫，又非身證復非見到，非信解脫亦非法行，而有信行。",
    "T01n0026_051:0752a16_13": "云何比丘而有信行？",
    "T01n0026_051:0752a17_14": "若有比丘一向決定信佛、法、眾，隨所聞法，以慧觀忍，不如法行，如是比丘而有信行。",
    "T01n0026_051:0752a19_15": "此比丘我為說行無放逸，我見此比丘行無放逸，為有何果，令我為此比丘說行無放逸耶？",
    "T01n0026_051:0752a21_16": "或此比丘求於諸根，習善知識，行隨順住止，於二果中必得一也，或於現法得究竟智，若有餘者得阿那含。",
    "T01n0026_051:0752a24_17": "謂我見此比丘行無放逸，有如是果。",
    "T01n0026_051:0752a25_18": "是故我為此比丘說行無放逸。",
    "T01n0026_051:0752a25_19": "此諸比丘我說行無放逸。",
    "T01n0026_051:0752a26_20": "「我不說一切諸比丘得究竟智，亦復不說一切諸比丘初得究竟智，然漸漸習學趣迹，受教受訶，然後諸比丘得究竟智。",
    "T01n0026_051:0752a29_21": "此諸比丘所得究竟智，云何漸漸習學趣迹，受教受訶，然後諸比丘得究竟智。",
    "T01n0026_051:0752b02_22": "此諸比丘所得究竟智耶？",
    "T01n0026_051:0752b02_23": "或有信者便往詣，往詣已便奉習，奉習已便一心聽法，一心聽法已便持法，持法已便思惟，思惟已便平量，平量已便觀察，賢聖弟子觀察已，身諦作證，慧增上觀，彼作是念：『此諦我未曾身作證，亦非慧增上觀，此諦今身作證，以慧增上觀。』",
    "T01n0026_051:0752b08_24": "如是漸漸習學趣迹，受教受訶，然後諸比丘得究竟智，此諸比丘所得究竟智。」",
    "T01n0026_051:0752b10_25": "於是，世尊告曰：「阿濕貝！",
    "T01n0026_051:0752b10_26": "弗那婆修！",
    "T01n0026_051:0752b11_0": "有法名四句，我欲為汝說，汝等欲知耶？」",
    "T01n0026_051:0752b11_1": "阿濕貝及弗那婆修白曰：「世尊！",
    "T01n0026_051:0752b12_2": "我等是誰？",
    "T01n0026_051:0752b12_3": "何由知法？」",
    "T01n0026_051:0752b13_4": "於是，世尊便作是念：「此愚癡人！",
    "T01n0026_051:0752b13_5": "越過於我此正法、律極大久遠。",
    "T01n0026_051:0752b14_6": "若有法、律師貪著食、不離食者，彼弟子不應速行放逸，況復我不貪著食、遠離於食？",
    "T01n0026_051:0752b16_7": "信弟子者應如是說：『世尊是我師，我是世尊弟子。",
    "T01n0026_051:0752b17_8": "世尊為我說法，善逝為我說法，令我長夜得義、得饒益安隱快樂。』",
    "T01n0026_051:0752b19_9": "「彼信弟子於世尊境界多有所作，於世尊境界多所饒益，於世尊境界多有所行，入世尊境界，止世尊境界者，若遊東方，必得安樂，無眾苦患；若遊南方、西方、北方者，必得安樂，無眾苦患。",
    "T01n0026_051:0752b23_10": "若信弟子於世尊境界多有所作，於世尊境界多所饒益，於世尊境界多有所行，入世尊境界，止世尊境界者，我尚不說諸善法住，況說衰退？",
    "T01n0026_051:0752b27_11": "但當晝夜增長善法而不衰退。",
    "T01n0026_051:0752b27_12": "若信弟子於世尊境界多有所作，於世尊境界多所饒益，於世尊境界多有所行，入世尊境界，止世尊境界者，於二果中必得一也，或於現世得究竟智，或復有餘得阿那含。」",
    "T01n0026_051:0752c03_0": "佛說如是。",
    "T01n0026_051:0752c03_1": "彼諸比丘聞佛所說，歡喜奉行。",
    "T01n0026_051:0752c04_0": "阿濕貝經第四竟(四千一百九十九字)中阿含經卷第五十一(八千五百六字)(第五後誦)"
}