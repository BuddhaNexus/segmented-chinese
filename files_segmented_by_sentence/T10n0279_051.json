{
    "T10n0279_051:0268a20_0": "大方廣佛華嚴經卷第五十一",
    "T10n0279_051:0268a22_0": "于闐國三藏實叉難陀奉　制譯",
    "T10n0279_051:0268a23_0": "如來出現品第三十七之二",
    "T10n0279_051:0268a24_0": "「佛子！",
    "T10n0279_051:0268a24_1": "菩薩摩訶薩應云何知如來、應、正等覺音聲？",
    "T10n0279_051:0268a25_2": "「佛子！",
    "T10n0279_051:0268a25_3": "菩薩摩訶薩應知如來音聲遍至，普遍無量諸音聲故；應知如來音聲隨其心樂皆令歡喜，說法明了故；應知如來音聲隨其信解皆令歡喜，心得清涼故；應知如來音聲化不失時，所應聞者無不聞故；應知如來音聲無生滅，如呼響故；應知如來音聲無主，修習一切業所起故；應知如來音聲甚深，難可度量故；應知如來音聲無邪曲，法界所生故；應知如來音聲無斷絕，普入法界故；應知如來音聲無變易，至於究竟故。",
    "T10n0279_051:0268b05_4": "佛子！",
    "T10n0279_051:0268b05_5": "菩薩摩訶薩應知如來音聲，非量、非無量，非主、非無主，非示、非無示。",
    "T10n0279_051:0268b07_6": "何以故？",
    "T10n0279_051:0268b07_7": "佛子！",
    "T10n0279_051:0268b07_8": "譬如世界將欲壞時，無主無作，法爾而出四種音聲。",
    "T10n0279_051:0268b08_9": "其四者何？",
    "T10n0279_051:0268b09_10": "一曰：『汝等當知初禪安樂，離諸欲惡，超過欲界。』",
    "T10n0279_051:0268b10_11": "眾生聞已，自然而得成就初禪，捨欲界身，生於梵天。",
    "T10n0279_051:0268b11_12": "二曰：『汝等當知二禪安樂，無覺無觀，超於梵天。』",
    "T10n0279_051:0268b12_13": "眾生聞已，自然而得成就二禪，捨梵天身，生光音天。",
    "T10n0279_051:0268b13_14": "三曰：『汝等當知三禪安樂，無有過失，超光音天。』",
    "T10n0279_051:0268b14_15": "眾生聞已，自然而得成就三禪，捨光音身，生遍淨天。",
    "T10n0279_051:0268b15_16": "四曰：『汝等當知四禪寂靜，超遍淨天。』",
    "T10n0279_051:0268b16_17": "眾生聞已，自然而得成就四禪，捨遍淨身，生廣果天。",
    "T10n0279_051:0268b17_18": "是為四。",
    "T10n0279_051:0268b18_19": "佛子！",
    "T10n0279_051:0268b18_20": "此諸音聲無主無作，但從眾生諸善業力之所出生。",
    "T10n0279_051:0268b19_21": "佛子！",
    "T10n0279_051:0268b19_22": "如來音聲亦復如是，無主無作，無有分別，非入非出，但從如來功德法力，出於四種廣大音聲。",
    "T10n0279_051:0268b21_23": "其四者何？",
    "T10n0279_051:0268b21_24": "一曰：『汝等當知一切諸行皆悉是苦，所謂：地獄苦、畜生苦、餓鬼苦、無福德苦、著我我所苦、作諸惡行苦。",
    "T10n0279_051:0268b24_25": "欲生人、天當種善根；生人、天中，離諸難處。』",
    "T10n0279_051:0268b25_26": "眾生聞已，捨離顛倒，修諸善行，離諸難處，生人、天中。",
    "T10n0279_051:0268b26_27": "二曰：『汝等當知一切諸行眾苦熾然，如熱鐵丸。",
    "T10n0279_051:0268b27_28": "諸行無常，是磨滅法；涅槃寂靜，無為安樂，遠離熾然，消諸熱惱。』",
    "T10n0279_051:0268b28_29": "眾生聞已，勤修善法，於聲聞乘得隨順音聲忍。",
    "T10n0279_051:0268b29_30": "三曰：『汝等當知聲聞乘者，隨他語解，智慧狹劣；更有上乘，名：獨覺乘，悟不由師，汝等應學。』",
    "T10n0279_051:0268c02_31": "樂勝道者聞此音已，捨聲聞道，修獨覺乘。",
    "T10n0279_051:0268c03_32": "四曰：『汝等當知過二乘位更有勝道，名為：大乘。",
    "T10n0279_051:0268c05_0": "菩薩所行，順六波羅蜜，不斷菩薩行，不捨菩提心，處無量生死而不疲厭，過於二乘，名為：大乘、第一乘、勝乘、最勝乘、上乘、無上乘、利益一切眾生乘。』",
    "T10n0279_051:0268c08_1": "若有眾生信解廣大，諸根猛利，宿種善根，為諸如來神力所加，有勝樂欲，希求佛果；聞此音已，發菩提心。",
    "T10n0279_051:0268c10_2": "佛子！",
    "T10n0279_051:0268c10_3": "如來音聲不從身出、不從心出，而能利益無量眾生。",
    "T10n0279_051:0268c11_4": "佛子！",
    "T10n0279_051:0268c12_0": "是為如來音聲第一相，諸菩薩摩訶薩應如是知。",
    "T10n0279_051:0268c13_1": "「復次，佛子！",
    "T10n0279_051:0268c13_2": "譬如呼響，因於山谷及音聲起，無有形狀，不可覩見，亦無分別，而能隨逐一切語言。",
    "T10n0279_051:0268c15_3": "如來音聲亦復如是，無有形狀，不可覩見，非有方所，非無方所；但隨眾生欲解緣出，其性究竟，無言無示，不可宣說。",
    "T10n0279_051:0268c17_4": "佛子！",
    "T10n0279_051:0268c17_5": "是為如來音聲第二相，諸菩薩摩訶薩應如是知。",
    "T10n0279_051:0268c19_6": "「復次，佛子！",
    "T10n0279_051:0268c19_7": "譬如諸天有大法鼓，名為：覺悟。",
    "T10n0279_051:0268c20_0": "若諸天子行放逸時，於虛空中出聲告言：『汝等當知一切欲樂皆悉無常，虛妄顛倒，須臾變壞，但誑愚夫令其戀著。",
    "T10n0279_051:0268c22_1": "汝莫放逸，若放逸者，墮諸惡趣，後悔無及。』",
    "T10n0279_051:0268c23_2": "放逸諸天聞此音已，生大憂怖，捨自宮中所有欲樂，詣天王所求法行道。",
    "T10n0279_051:0268c25_3": "佛子！",
    "T10n0279_051:0268c25_4": "彼天鼓音，無主無作，無起無滅，而能利益無量眾生。",
    "T10n0279_051:0268c26_5": "當知如來亦復如是，為欲覺悟放逸眾生，出於無量妙法音聲，所謂：無著聲、不放逸聲、無常聲、苦聲、無我聲、不淨聲、寂滅聲、涅槃聲、無有量自然智聲、不可壞菩薩行聲、至一切處如來無功用智地聲，以此音聲遍法界中而開悟之。",
    "T10n0279_051:0269a02_6": "無數眾生聞是音已，皆生歡喜，勤修善法，各於自乘而求出離，所謂：或修聲聞乘、或修獨覺乘、或習菩薩無上大乘。",
    "T10n0279_051:0269a05_7": "而如來音，不住方所，無有言說。",
    "T10n0279_051:0269a06_8": "佛子！",
    "T10n0279_051:0269a06_9": "是為如來音聲第三相，諸菩薩摩訶薩應如是知。",
    "T10n0279_051:0269a07_10": "「復次，佛子！",
    "T10n0279_051:0269a07_11": "譬如自在天王有天采女，名曰：善口，於其口中出一音聲，其聲則與百千種樂而共相應，一一樂中復有百千差別音聲。",
    "T10n0279_051:0269a10_12": "佛子！",
    "T10n0279_051:0269a10_13": "彼善口女從口一聲，出於如是無量音聲。",
    "T10n0279_051:0269a11_14": "當知如來亦復如是，於一音中出無量聲，隨諸眾生心樂差別，皆悉遍至，悉令得解。",
    "T10n0279_051:0269a13_15": "佛子！",
    "T10n0279_051:0269a13_16": "是為如來音聲第四相，諸菩薩摩訶薩應如是知。",
    "T10n0279_051:0269a14_17": "「復次，佛子！",
    "T10n0279_051:0269a14_18": "譬如大梵天王住於梵宮出梵音聲，一切梵眾靡不皆聞，而彼音聲不出眾外。",
    "T10n0279_051:0269a16_19": "諸梵天眾咸生是念：『大梵天王獨與我語。』",
    "T10n0279_051:0269a17_20": "如來妙音亦復如是，道場眾會靡不皆聞，而其音聲不出眾外。",
    "T10n0279_051:0269a19_21": "何以故？",
    "T10n0279_051:0269a19_22": "根未熟者不應聞故。",
    "T10n0279_051:0269a19_23": "其聞音者皆作是念：『如來世尊獨為我說。』",
    "T10n0279_051:0269a20_24": "佛子！",
    "T10n0279_051:0269a20_25": "如來音聲無出無住，而能成就一切事業。",
    "T10n0279_051:0269a21_26": "是為如來音聲第五相，諸菩薩摩訶薩應如是知。",
    "T10n0279_051:0269a22_27": "「復次，佛子！",
    "T10n0279_051:0269a23_28": "譬如眾水皆同一味，隨器異故水有差別，水無念慮亦無分別。",
    "T10n0279_051:0269a24_29": "如來言音亦復如是，唯是一味，謂解脫味，隨諸眾生心器異故無量差別，而無念慮亦無分別。",
    "T10n0279_051:0269a26_30": "佛子！",
    "T10n0279_051:0269a26_31": "是為如來音聲第六相，諸菩薩摩訶薩應如是知。",
    "T10n0279_051:0269a28_0": "「復次，佛子！",
    "T10n0279_051:0269a28_1": "譬如阿那婆達多龍王興大密雲，遍閻浮提普霔甘雨，百穀苗稼皆得生長，江河泉池一切盈滿；此大雨水不從龍王身心中出，而能種種饒益眾生。",
    "T10n0279_051:0269b02_2": "佛子！",
    "T10n0279_051:0269b02_3": "如來、應、正等覺亦復如是，興大悲雲遍十方界，普雨無上甘露法雨，令一切眾生皆生歡喜，增長善法，滿足諸乘。",
    "T10n0279_051:0269b05_4": "佛子！",
    "T10n0279_051:0269b05_5": "如來音聲不從外來、不從內出，而能饒益一切眾生。",
    "T10n0279_051:0269b06_6": "是為如來音聲第七相，諸菩薩摩訶薩應如是知。",
    "T10n0279_051:0269b07_7": "「復次，佛子！",
    "T10n0279_051:0269b07_8": "譬如摩那斯龍王將欲降雨，未便即降，先起大雲彌覆虛空凝停七日，待諸眾生作務究竟。",
    "T10n0279_051:0269b09_9": "何以故？",
    "T10n0279_051:0269b10_10": "彼大龍王有慈悲心，不欲惱亂諸眾生故。",
    "T10n0279_051:0269b11_11": "過七日已，降微細雨普潤大地。",
    "T10n0279_051:0269b11_12": "佛子！",
    "T10n0279_051:0269b11_13": "如來、應、正等覺亦復如是，將降法雨，未便即降，先興法雲成熟眾生，為欲令其心無驚怖；待其熟已，然後普降甘露法雨，演說甚深微妙善法，漸次令其滿足如來一切智智無上法味。",
    "T10n0279_051:0269b16_14": "佛子！",
    "T10n0279_051:0269b16_15": "是為如來音聲第八相，諸菩薩摩訶薩應如是知。",
    "T10n0279_051:0269b17_16": "「復次，佛子！",
    "T10n0279_051:0269b17_17": "譬如海中有大龍王，名：大莊嚴，於大海中降雨之時，或降十種莊嚴雨，或百、或千、或百千種莊嚴雨。",
    "T10n0279_051:0269b19_18": "佛子！",
    "T10n0279_051:0269b19_19": "水無分別，但以龍王不思議力令其莊嚴，乃至百千無量差別。",
    "T10n0279_051:0269b21_20": "如來、應、正等覺亦復如是，為諸眾生說法之時，或以十種差別音說，或百、或千、或以百千，或以八萬四千音聲說八萬四千行，乃至或以無量百千億那由他音聲各別說法，令其聞者皆生歡喜；如來音聲無所分別，但以諸佛於甚深法界圓滿清淨，能隨眾生根之所宜，出種種言音皆令歡喜。",
    "T10n0279_051:0269b27_21": "佛子！",
    "T10n0279_051:0269b28_0": "是為如來音聲第九相，諸菩薩摩訶薩應如是知。",
    "T10n0279_051:0269b29_1": "「復次，佛子！",
    "T10n0279_051:0269b29_2": "譬如娑竭羅龍王，欲現龍王大自在力，饒益眾生咸令歡喜，從四天下乃至他化自在天處，興大雲網周匝彌覆。",
    "T10n0279_051:0269c02_3": "其雲色相無量差別，或閻浮檀金光明色，或毘瑠璃光明色，或白銀光明色，或玻瓈光明色，或牟薩羅光明色，或碼碯光明色，或勝藏光明色，或赤真珠光明色，或無量香光明色，或無垢衣光明色，或清淨水光明色，或種種莊嚴具光明色，如是雲網周匝彌布。",
    "T10n0279_051:0269c08_4": "既彌布已，出種種色電光。",
    "T10n0279_051:0269c09_5": "所謂：閻浮檀金色雲出瑠璃色電光，瑠璃色雲出金色電光，銀色雲出玻瓈色電光，玻瓈色雲出銀色電光，牟薩羅色雲出碼碯色電光，碼碯色雲出牟薩羅色電光，勝藏寶色雲出赤真珠色電光，赤真珠色雲出勝藏寶色電光，無量香色雲出無垢衣色電光，無垢衣色雲出無量香色電光，清淨水色雲出種種莊嚴具色電光，種種莊嚴具色雲出清淨水色電光；乃至種種色雲出一色電光，一色雲出種種色電光。",
    "T10n0279_051:0269c18_6": "復於彼雲中出種種雷聲，隨眾生心皆令歡喜。",
    "T10n0279_051:0269c19_7": "所謂：或如天女歌詠音，或如諸天妓樂音，或如龍女歌詠音，或如乾闥婆女歌詠音，或如緊那羅女歌詠音，或如大地震動聲，或如海水波潮聲，或如獸王哮吼聲，或如好鳥鳴囀聲，及餘無量種種音聲。",
    "T10n0279_051:0269c24_8": "既震雷已，復起涼風，令諸眾生心生悅樂，然後乃降種種諸雨，利益安樂無量眾生。",
    "T10n0279_051:0269c26_9": "從他化天至於地上，於一切處所雨不同。",
    "T10n0279_051:0269c27_10": "所謂：於大海中雨清冷水，名：無斷絕；於他化自在天雨簫笛等種種樂音，名為：美妙；於化樂天雨大摩尼寶，名：放大光明；於兜率天雨大莊嚴具，名為：垂髻；於夜摩天雨大妙華，名：種種莊嚴具；於三十三天雨眾妙香，名為：悅意；於四天王天雨天寶衣，名為：覆蓋；於龍王宮雨赤真珠，名：涌出光明；於阿脩羅宮雨諸兵仗，名：降伏怨敵；於此欝單越雨種種華，名曰：開敷；餘三天下悉亦如是，然各隨其處，所雨不同。",
    "T10n0279_051:0270a07_11": "雖彼龍王其心平等無有彼此，但以眾生善根異故，雨有差別。",
    "T10n0279_051:0270a08_12": "佛子！",
    "T10n0279_051:0270a08_13": "如來、應、正等覺無上法王亦復如是，欲以正法教化眾生，先布身雲彌覆法界，隨其樂欲為現不同。",
    "T10n0279_051:0270a11_14": "所謂：或為眾生現生身雲，或為眾生現化身雲，或為眾生現力持身雲，或為眾生現色身雲，或為眾生現相好身雲，或為眾生現福德身雲，或為眾生現智慧身雲，或為眾生現諸力不可壞身雲，或為眾生現無畏身雲，或為眾生現法界身雲。",
    "T10n0279_051:0270a16_15": "佛子！",
    "T10n0279_051:0270a16_16": "如來以如是等無量身雲，普覆十方一切世界，隨諸眾生所樂，各別示現種種光明電光。",
    "T10n0279_051:0270a18_17": "所謂：或為眾生現光明電光，名：無所不至；或為眾生現光明電光，名：無邊光明；或為眾生現光明電光，名：入佛祕密法；或為眾生現光明電光，名：影現光明；或為眾生現光明電光，名：光明照耀；或為眾生現光明電光，名：入無盡陀羅尼門；或為眾生現光明電光，名：正念不亂；或為眾生現光明電光，名：究竟不壞；或為眾生現光明電光，名：順入諸趣；或為眾生現光明電光，名：滿一切願皆令歡喜。",
    "T10n0279_051:0270a27_18": "佛子！",
    "T10n0279_051:0270a27_19": "如來、應、正等覺現如是等無量光明電光已，復隨眾生心之所樂，出生無量三昧雷聲。",
    "T10n0279_051:0270a29_20": "所謂：善覺智三昧雷聲、明盛離垢海三昧雷聲、一切法自在三昧雷聲、金剛輪三昧雷聲、須彌山幢三昧雷聲、海印三昧雷聲、日燈三昧雷聲、無盡藏三昧雷聲、不壞解脫力三昧雷聲。",
    "T10n0279_051:0270b04_21": "佛子！",
    "T10n0279_051:0270b04_22": "如來身雲中出如是等無量差別三昧雷聲已，將降法雨，先現瑞相開悟眾生。",
    "T10n0279_051:0270b06_23": "所謂：從無障礙大慈悲心，現於如來大智風輪，名：能令一切眾生生不思議歡喜適悅。",
    "T10n0279_051:0270b08_24": "此相現已，一切菩薩及諸眾生，身之與心皆得清涼。",
    "T10n0279_051:0270b09_25": "然後從如來大法身雲、大慈悲雲、大不思議雲，雨不思議廣大法雨，令一切眾生身心清淨。",
    "T10n0279_051:0270b11_26": "所謂：為坐菩提場菩薩雨大法雨，名：法界無差別；為最後身菩薩雨大法雨，名：菩薩遊戲如來祕密教；為一生所繫菩薩雨大法雨，名：清淨普光明；為灌頂菩薩雨大法雨，名：如來莊嚴具所莊嚴；為得忍菩薩雨大法雨，名：功德寶智慧華開敷不斷菩薩大悲行；為住向行菩薩雨大法雨，名：入現前變化甚深門而行菩薩行無休息無疲厭；為初發心菩薩雨大法雨，名：出生如來大慈悲行救護眾生；為求獨覺乘眾生雨大法雨，名：深知緣起法遠離二邊得不壞解脫果；為求聲聞乘眾生雨大法雨，名：以大智慧劍斷一切煩惱怨；為積集善根決定、不決定眾生雨大法雨，名：能令成就種種法門生大歡喜。",
    "T10n0279_051:0270b25_27": "佛子！",
    "T10n0279_051:0270b25_28": "諸佛如來隨眾生心，雨如是等廣大法雨，充滿一切無邊世界。",
    "T10n0279_051:0270b27_0": "佛子！",
    "T10n0279_051:0270b27_1": "如來、應、正等覺其心平等，於法無吝，但以眾生根欲不同，所雨法雨示有差別。",
    "T10n0279_051:0270b28_2": "是為如來音聲第十相，諸菩薩摩訶薩應如是知。",
    "T10n0279_051:0270c01_0": "「復次，佛子！",
    "T10n0279_051:0270c01_1": "應知如來音聲有十種無量。",
    "T10n0279_051:0270c01_2": "何等為十？",
    "T10n0279_051:0270c02_3": "所謂：如虛空界無量，至一切處故；如法界無量，無所不遍故；如眾生界無量，令一切心喜故；如諸業無量，說其果報故；如煩惱無量，悉令除滅故；如眾生言音無量，隨解令聞故；如眾生欲解無量，普觀救度故；如三世無量，無有邊際故；如智慧無量，分別一切故；如佛境界無量，入佛法界故。",
    "T10n0279_051:0270c08_4": "佛子！",
    "T10n0279_051:0270c08_5": "如來、應、正等覺音聲成就如是等阿僧祇無量，諸菩薩摩訶薩應如是知。」",
    "T10n0279_051:0270c10_6": "爾時，普賢菩薩摩訶薩欲重明此義而說頌言：「三千世界將壞時，　　眾生福力聲告言，　四禪寂靜無諸苦，　　令其聞已悉離欲。",
    "T10n0279_051:0270c14_0": "　十力世尊亦如是，　　出妙音聲遍法界，　為說諸行苦無常，　　令其永度生死海。",
    "T10n0279_051:0270c16_0": "　譬如深山大谷中，　　隨有音聲皆響應，　雖能隨逐他言語，　　而響畢竟無分別。",
    "T10n0279_051:0270c18_0": "　十力言音亦復然，　　隨其根熟為示現，　令其調伏生歡喜，　　不念我今能演說。",
    "T10n0279_051:0270c20_0": "　如天有鼓名能覺，　　常於空中震法音，　誡彼放逸諸天子，　　令其聞已得離著。",
    "T10n0279_051:0270c22_0": "　十力法鼓亦如是，　　出於種種妙音聲，　覺悟一切諸群生，　　令其悉證菩提果。",
    "T10n0279_051:0270c24_0": "　自在天王有寶女，　　口中善奏諸音樂，　一聲能出百千音，　　一一音中復百千。",
    "T10n0279_051:0270c26_0": "　善逝音聲亦如是，　　一聲而出一切音，　隨其性欲有差別，　　各令聞已斷煩惱。",
    "T10n0279_051:0270c28_0": "　譬如梵王吐一音，　　能令梵眾皆歡喜，　音唯及梵不出外，　　一一皆言己獨聞。",
    "T10n0279_051:0271a01_0": "　十力梵王亦復然，　　演一言音充法界，　唯霑眾會不遠出，　　以無信故未能受。",
    "T10n0279_051:0271a03_0": "　譬如眾水同一性，　　八功德味無差別，　因地在器各不同，　　是故令其種種異。",
    "T10n0279_051:0271a05_0": "　一切智音亦如是，　　法性一味無分別，　隨諸眾生行不同，　　故使聽聞種種異。",
    "T10n0279_051:0271a07_0": "　譬如無熱大龍王，　　降雨普洽閻浮地，　能令草樹皆生長，　　而不從身及心出。",
    "T10n0279_051:0271a09_0": "　諸佛妙音亦如是，　　普雨法界悉充洽，　能令生善滅諸惡，　　不從內外而得有。",
    "T10n0279_051:0271a11_0": "　譬如摩那斯龍王，　　興雲七日未先雨，　待諸眾生作務竟，　　然後始降成利益。",
    "T10n0279_051:0271a13_0": "　十力演義亦如是，　　先化眾生使成熟，　然後為說甚深法，　　令其聞者不驚怖。",
    "T10n0279_051:0271a15_0": "　大莊嚴龍於海中，　　霔於十種莊嚴雨，　或百或千百千種，　　水雖一味莊嚴別。",
    "T10n0279_051:0271a17_0": "　究竟辯才亦如是，　　說十二十諸法門，　或百或千至無量，　　不生心念有殊別。",
    "T10n0279_051:0271a19_0": "　最勝龍王娑竭羅，　　興雲普覆四天下，　於一切處雨各別，　　而彼龍心無二念。",
    "T10n0279_051:0271a21_0": "　諸佛法王亦如是，　　大悲身雲遍十方，　為諸修行雨各異，　　而於一切無分別。",
    "T10n0279_051:0271a23_0": "「佛子！",
    "T10n0279_051:0271a23_1": "諸菩薩摩訶薩應云何知如來、應、正等覺心？",
    "T10n0279_051:0271a24_2": "佛子！",
    "T10n0279_051:0271a24_3": "如來心、意、識俱不可得，但應以智無量故，知如來心。",
    "T10n0279_051:0271a25_4": "「譬如虛空為一切物所依，而虛空無所依。",
    "T10n0279_051:0271a26_5": "如來智慧亦復如是，為一切世間、出世間智所依，而如來智無所依。",
    "T10n0279_051:0271a27_6": "佛子！",
    "T10n0279_051:0271a28_0": "是為如來心第一相，諸菩薩摩訶薩應如是知。",
    "T10n0279_051:0271a29_1": "「復次，佛子！",
    "T10n0279_051:0271a29_2": "譬如法界常出一切聲聞、獨覺、菩薩解脫，而法界無增減。",
    "T10n0279_051:0271b01_3": "如來智慧亦復如是，恒出一切世間、出世間種種智慧，而如來智無增減。",
    "T10n0279_051:0271b03_4": "佛子！",
    "T10n0279_051:0271b03_5": "是為如來心第二相，諸菩薩摩訶薩應如是知。",
    "T10n0279_051:0271b04_6": "「復次，佛子！",
    "T10n0279_051:0271b04_7": "譬如大海，其水潛流四天下地及八十億諸小洲中，有穿鑿者無不得水，而彼大海不作分別：『我出於水。』",
    "T10n0279_051:0271b07_8": "佛智海水亦復如是，流入一切眾生心中，若諸眾生觀察境界、修習法門，則得智慧清淨明了，而如來智平等無二、無有分別，但隨眾生心行異故，所得智慧各各不同。",
    "T10n0279_051:0271b10_9": "佛子！",
    "T10n0279_051:0271b10_10": "是為如來心第三相，諸菩薩摩訶薩應如是知。",
    "T10n0279_051:0271b12_0": "「復次，佛子！",
    "T10n0279_051:0271b12_1": "譬如大海有四寶珠，具無量德，能生海內一切珍寶；若大海中無此寶珠，乃至一寶亦不可得。",
    "T10n0279_051:0271b14_2": "何等為四？",
    "T10n0279_051:0271b14_3": "一名：積集寶，二名：無盡藏，三名：遠離熾然，四名：具足莊嚴。",
    "T10n0279_051:0271b15_4": "佛子！",
    "T10n0279_051:0271b16_0": "此四寶珠，一切凡夫諸龍神等悉不得見。",
    "T10n0279_051:0271b16_1": "何以故？",
    "T10n0279_051:0271b17_2": "娑竭龍王以此寶珠端嚴方正置於宮中深密處故。",
    "T10n0279_051:0271b18_3": "佛子！",
    "T10n0279_051:0271b18_4": "如來、應、正等覺大智慧海亦復如是，於中有四大智寶珠，具足無量福智功德，由此能生一切眾生聲聞、獨覺、學、無學位，及諸菩薩智慧之寶。",
    "T10n0279_051:0271b21_5": "何等為四？",
    "T10n0279_051:0271b21_6": "所謂：無染著巧方便大智慧寶、善分別有為無為法大智慧寶、分別說無量法而不壞法性大智慧寶、知時非時未曾誤失大智慧寶。",
    "T10n0279_051:0271b24_7": "若諸如來大智海中無此四寶，有一眾生得入大乘，終無是處。",
    "T10n0279_051:0271b26_8": "此四智寶，薄福眾生所不能見。",
    "T10n0279_051:0271b27_9": "何以故？",
    "T10n0279_051:0271b27_10": "置於如來深密藏故。",
    "T10n0279_051:0271b27_11": "此四智寶，平均正直，端潔妙好，普能利益諸菩薩眾，令其悉得智慧光明。",
    "T10n0279_051:0271b29_12": "佛子！",
    "T10n0279_051:0271b29_13": "是為如來心第四相，諸菩薩摩訶薩應如是知。",
    "T10n0279_051:0271c01_14": "「復次，佛子！",
    "T10n0279_051:0271c01_15": "譬如大海，有四熾然光明大寶布在其底，性極猛熱，常能飲縮百川所注無量大水，是故大海無有增減。",
    "T10n0279_051:0271c04_16": "何等為四？",
    "T10n0279_051:0271c04_17": "一名：日藏，二名：離潤，三名：火焰光，四名：盡無餘。",
    "T10n0279_051:0271c05_18": "佛子！",
    "T10n0279_051:0271c05_19": "若大海中無此四寶，從四天下乃至有頂，其中所有悉被漂沒。",
    "T10n0279_051:0271c06_20": "佛子！",
    "T10n0279_051:0271c07_21": "此日藏大寶光明照觸，海水悉變為乳；離潤大寶光明照觸，其乳悉變為酪；火焰光大寶光明照觸，其酪悉變為酥；盡無餘大寶光明照觸，其酥變成醍醐；如火熾然，悉盡無餘。",
    "T10n0279_051:0271c11_0": "佛子！",
    "T10n0279_051:0271c11_1": "如來、應、正等覺大智慧海亦復如是，有四種大智慧寶，具足無量威德光明；此智寶光觸諸菩薩，乃至令得如來大智。",
    "T10n0279_051:0271c13_2": "何等為四？",
    "T10n0279_051:0271c14_0": "所謂：滅一切散善波浪大智慧寶、除一切法愛大智慧寶、慧光普照大智慧寶、與如來平等無邊無功用大智慧寶。",
    "T10n0279_051:0271c16_1": "佛子！",
    "T10n0279_051:0271c16_2": "諸菩薩修習一切助道法時，起無量散善波浪，一切世間天、人、阿脩羅所不能壞；如來以滅一切散善波浪大智慧寶光明觸彼菩薩，令捨一切散善波浪，持心一境，住於三昧；又以除一切法愛大智慧寶光明觸彼菩薩，令捨離三昧味著，起廣大神通；又以慧光普照大智慧寶光明觸彼菩薩，令捨所起廣大神通，住大明功用行；又以與如來平等無邊無功用大智慧寶光明觸彼菩薩，令捨所起大明功用行，乃至得如來平等地，息一切功用，令無有餘。",
    "T10n0279_051:0271c26_3": "佛子！",
    "T10n0279_051:0271c27_4": "若無如來此四智寶大光照觸，乃至有一菩薩得如來地，無有是處。",
    "T10n0279_051:0271c28_5": "佛子！",
    "T10n0279_051:0271c28_6": "是為如來心第五相，諸菩薩摩訶薩應如是知。",
    "T10n0279_051:0271c29_7": "「復次，佛子！",
    "T10n0279_051:0272a01_0": "如從水際，上至非想非非想天，其中所有大千國土，欲、色、無色眾生之處，莫不皆依虛空而起、虛空而住。",
    "T10n0279_051:0272a03_1": "何以故？",
    "T10n0279_051:0272a03_2": "虛空普遍故；雖彼虛空，普容三界而無分別。",
    "T10n0279_051:0272a04_3": "佛子！",
    "T10n0279_051:0272a04_4": "如來智慧亦復如是，若聲聞智，若獨覺智，若菩薩智，若有為行智，若無為行智，一切皆依如來智起、如來智住。",
    "T10n0279_051:0272a07_5": "何以故？",
    "T10n0279_051:0272a07_6": "如來智慧遍一切故；雖復普容無量智慧而無分別。",
    "T10n0279_051:0272a08_7": "佛子！",
    "T10n0279_051:0272a08_8": "是為如來心第六相，諸菩薩摩訶薩應如是知。",
    "T10n0279_051:0272a09_9": "「復次，佛子！",
    "T10n0279_051:0272a09_10": "如雪山頂有藥王樹，名：無盡根。",
    "T10n0279_051:0272a10_11": "彼藥樹根從十六萬八千由旬下盡金剛地水輪際生。",
    "T10n0279_051:0272a11_12": "彼藥王樹若生根時，令閻浮提一切樹根生；若生莖時，令閻浮提一切樹莖生；枝、葉、華、果悉皆如是。",
    "T10n0279_051:0272a14_13": "此藥王樹，根能生莖，莖能生根，根無有盡，名：無盡根。",
    "T10n0279_051:0272a15_14": "佛子！",
    "T10n0279_051:0272a15_15": "彼藥王樹於一切處皆令生長，唯於二處不能為作生長利益，所謂：地獄深坑及水輪中；然亦於彼初無厭捨。",
    "T10n0279_051:0272a17_16": "佛子！",
    "T10n0279_051:0272a18_0": "如來智慧大藥王樹亦復如是，以過去所發成就一切智慧善法、普覆一切諸眾生界、除滅一切諸惡道苦廣大悲願而為其根，於一切如來真實智慧種性中生堅固不動善巧方便以為其莖，遍法界智、諸波羅蜜以為其枝，禪定、解脫、諸大三昧以為其葉，總持、辯才、菩提分法以為其華，究竟無變諸佛解脫以為其果。",
    "T10n0279_051:0272a25_1": "佛子！",
    "T10n0279_051:0272a25_2": "如來智慧大藥王樹，何故得名為：無盡根？",
    "T10n0279_051:0272a26_3": "以究竟無休息故，不斷菩薩行故；菩薩行即如來性，如來性即菩薩行，是故得名為：無盡根。",
    "T10n0279_051:0272a28_4": "佛子！",
    "T10n0279_051:0272a28_5": "如來智慧大藥王樹，其根生時，令一切菩薩生不捨眾生大慈悲根；其莖生時，令一切菩薩增長堅固精進深心莖；其枝生時，令一切菩薩增長一切諸波羅蜜枝；其葉生時，令一切菩薩生長淨戒頭陀功德少欲知足葉；其華生時，令一切菩薩具諸善根相好莊嚴華；其果生時，令一切菩薩得無生忍乃至一切佛灌頂忍果。",
    "T10n0279_051:0272b06_6": "佛子！",
    "T10n0279_051:0272b07_7": "如來智慧大藥王樹唯於二處不能為作生長利益，所謂：二乘墮於無為廣大深阬及壞善根非器眾生溺大邪見貪愛之水；然亦於彼曾無厭捨。",
    "T10n0279_051:0272b10_8": "佛子！",
    "T10n0279_051:0272b10_9": "如來智慧無有增減，以根善安住，生無休息故。",
    "T10n0279_051:0272b11_10": "佛子！",
    "T10n0279_051:0272b11_11": "是為如來心第七相，諸菩薩摩訶薩應如是知。",
    "T10n0279_051:0272b12_12": "「復次，佛子！",
    "T10n0279_051:0272b13_0": "譬如三千大千世界劫火起時，焚燒一切草木叢林，乃至鐵圍、大鐵圍山皆悉熾然無有遺餘。",
    "T10n0279_051:0272b15_1": "「佛子！",
    "T10n0279_051:0272b15_2": "假使有人手執乾草投彼火中，於意云何，得不燒不？」",
    "T10n0279_051:0272b16_3": "答言：「不也。」",
    "T10n0279_051:0272b16_4": "「佛子！",
    "T10n0279_051:0272b16_5": "彼所投草容可不燒；如來智慧分別三世一切眾生、一切國土、一切劫數、一切諸法，無不知者；若言不知，無有是處。",
    "T10n0279_051:0272b19_6": "何以故？",
    "T10n0279_051:0272b19_7": "智慧平等悉明達故。",
    "T10n0279_051:0272b20_8": "佛子！",
    "T10n0279_051:0272b20_9": "是為如來心第八相，諸菩薩摩訶薩應如是知。",
    "T10n0279_051:0272b21_10": "「復次，佛子！",
    "T10n0279_051:0272b21_11": "譬如風災壞世界時，有大風起，名曰：散壞，能壞三千大千世界，鐵圍山等皆成碎末。",
    "T10n0279_051:0272b23_12": "復有大風，名為：能障，周匝三千大千世界障散壞風，不令得至餘方世界。",
    "T10n0279_051:0272b25_0": "佛子！",
    "T10n0279_051:0272b25_1": "若令無此能障大風，十方世界無不壞盡。",
    "T10n0279_051:0272b26_2": "如來、應、正等覺亦復如是，有大智風，名為：能滅，能滅一切諸大菩薩煩惱習氣；有大智風，名為：巧持，巧持其根未熟菩薩不令能滅大智風輪斷其一切煩惱習氣。",
    "T10n0279_051:0272b29_3": "佛子！",
    "T10n0279_051:0272b29_4": "若無如來巧持智風，無量菩薩皆墮聲聞、辟支佛地；由此智故，令諸菩薩超二乘地，安住如來究竟之位。",
    "T10n0279_051:0272c03_5": "佛子！",
    "T10n0279_051:0272c03_6": "是為如來心第九相，諸菩薩摩訶薩應如是知。",
    "T10n0279_051:0272c04_7": "「復次，佛子！",
    "T10n0279_051:0272c04_8": "如來智慧無處不至。",
    "T10n0279_051:0272c05_9": "何以故？",
    "T10n0279_051:0272c05_10": "無一眾生而不具有如來智慧，但以妄想顛倒執著而不證得；若離妄想，一切智、自然智、無礙智則得現前。",
    "T10n0279_051:0272c07_11": "佛子！",
    "T10n0279_051:0272c07_12": "譬如有大經卷，量等三千大千世界，書寫三千大千世界中事，一切皆盡。",
    "T10n0279_051:0272c09_13": "所謂：書寫大鐵圍山中事，量等大鐵圍山；書寫大地中事，量等大地；書寫中千世界中事，量等中千世界；書寫小千世界中事，量等小千世界；如是，若四天下，若大海，若須彌山，若地天宮殿，若欲界空居天宮殿，若色界宮殿，若無色界宮殿，一一書寫，其量悉等。",
    "T10n0279_051:0272c15_14": "此大經卷雖復量等大千世界，而全住在一微塵中；如一微塵，一切微塵皆亦如是。",
    "T10n0279_051:0272c17_15": "時，有一人智慧明達，具足成就清淨天眼，見此經卷在微塵內，於諸眾生無少利益，即作是念：『我當以精進力，破彼微塵，出此經卷，令得饒益一切眾生。』",
    "T10n0279_051:0272c20_16": "作是念已，即起方便，破彼微塵，出此大經，令諸眾生普得饒益。",
    "T10n0279_051:0272c22_17": "如於一塵，一切微塵應知悉然。",
    "T10n0279_051:0272c22_18": "佛子！",
    "T10n0279_051:0272c23_0": "如來智慧亦復如是，無量無礙，普能利益一切眾生，具足在於眾生身中；但諸凡愚妄想執著，不知不覺，不得利益。",
    "T10n0279_051:0272c25_1": "爾時，如來以無障礙清淨智眼，普觀法界一切眾生而作是言：『奇哉！",
    "T10n0279_051:0272c27_2": "奇哉！",
    "T10n0279_051:0272c27_3": "此諸眾生云何具有如來智慧，愚癡迷惑，不知不見？",
    "T10n0279_051:0272c28_4": "我當教以聖道，令其永離妄想執著，自於身中得見如來廣大智慧與佛無異。』",
    "T10n0279_051:0273a01_5": "即教彼眾生修習聖道，令離妄想；離妄想已，證得如來無量智慧，利益安樂一切眾生。",
    "T10n0279_051:0273a03_6": "佛子！",
    "T10n0279_051:0273a03_7": "是為如來心第十相，諸菩薩摩訶薩應如是知。",
    "T10n0279_051:0273a04_8": "「佛子！",
    "T10n0279_051:0273a04_9": "菩薩摩訶薩應以如是等無量無礙不可思議廣大相，知如來、應、正等覺心。」",
    "T10n0279_051:0273a06_10": "爾時，普賢菩薩摩訶薩欲重明此義而說頌言：「欲知諸佛心，　　當觀佛智慧，　佛智無依處，　　如空無所依。",
    "T10n0279_051:0273a10_0": "　眾生種種樂，　　及諸方便智，　皆依佛智慧，　　佛智無依止。",
    "T10n0279_051:0273a12_0": "　聲聞與獨覺，　　及諸佛解脫，　皆依於法界，　　法界無增減。",
    "T10n0279_051:0273a14_0": "　佛智亦如是，　　出生一切智，　無增亦無減，　　無生亦無盡。",
    "T10n0279_051:0273a16_0": "　如水潛流地，　　求之無不得，　無念亦無盡，　　功力遍十方。",
    "T10n0279_051:0273a18_0": "　佛智亦如是，　　普在眾生心，　若有勤修行，　　疾得智光明。",
    "T10n0279_051:0273a20_0": "　如龍有四珠，　　出生一切寶，　置之深密處，　　凡人莫能見。",
    "T10n0279_051:0273a22_0": "　佛四智亦然，　　出生一切智，　餘人莫能見，　　唯除大菩薩。",
    "T10n0279_051:0273a24_0": "　如海有四寶，　　能飲一切水，　令海不流溢，　　亦復無增減。",
    "T10n0279_051:0273a26_0": "　如來智亦爾，　　息浪除法愛，　廣大無有邊，　　能生佛菩薩。",
    "T10n0279_051:0273a28_0": "　下方至有頂，　　欲色無色界，　一切依虛空，　　虛空不分別。",
    "T10n0279_051:0273b01_0": "　聲聞與獨覺，　　菩薩眾智慧，　皆依於佛智，　　佛智無分別。",
    "T10n0279_051:0273b03_0": "　雪山有藥王，　　名為無盡根，　能生一切樹，　　根莖葉華實。",
    "T10n0279_051:0273b05_0": "　佛智亦如是，　　如來種中生，　既得菩提已，　　復生菩薩行。",
    "T10n0279_051:0273b07_0": "　如人把乾草，　　置之於劫燒，　金剛猶洞然，　　此無不燒理。",
    "T10n0279_051:0273b09_0": "　三世劫與剎，　　及其中眾生，　彼草容不燒，　　此佛無不知。",
    "T10n0279_051:0273b11_0": "　有風名散壞，　　能壞於大千；　若無別風止，　　壞及無量界。",
    "T10n0279_051:0273b13_0": "　大智風亦爾，　　滅諸菩薩惑；　別有善巧風，　　令住如來地。",
    "T10n0279_051:0273b15_0": "　如有大經卷，　　量等三千界，　在於一塵內，　　一切塵悉然。",
    "T10n0279_051:0273b17_0": "　有一聰慧人，　　淨眼悉明見，　破塵出經卷，　　普饒益眾生。",
    "T10n0279_051:0273b19_0": "　佛智亦如是，　　遍在眾生心，　妄想之所纏，　　不覺亦不知。",
    "T10n0279_051:0273b21_0": "　諸佛大慈悲，　　令其除妄想，　如是乃出現，　　饒益諸菩薩。",
    "T10n0279_051:0273b23_0": "大方廣佛華嚴經卷第五十一"
}