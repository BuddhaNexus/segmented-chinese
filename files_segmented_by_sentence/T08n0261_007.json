{
    "T08n0261_007:0895a13_0": "大乘理趣六波羅蜜多經卷第七",
    "T08n0261_007:0895a15_0": "罽賓國三藏般若奉　詔譯",
    "T08n0261_007:0895a16_0": "精進波羅蜜多品第八",
    "T08n0261_007:0895a17_0": "爾時，薄伽梵說是安忍波羅蜜多已。",
    "T08n0261_007:0895a17_1": "時慈氏菩薩摩訶薩即從座起，偏袒右肩右膝著地，合掌恭敬而白佛言：「大聖世尊已說安忍波羅蜜多，應當廣說精進波羅蜜多。",
    "T08n0261_007:0895a20_2": "菩薩摩訶薩應云何住？",
    "T08n0261_007:0895a21_3": "云何降伏？",
    "T08n0261_007:0895a21_4": "云何修行？",
    "T08n0261_007:0895a21_5": "云何圓滿精進波羅蜜多？",
    "T08n0261_007:0895a22_6": "唯願世尊分別廣說。」",
    "T08n0261_007:0895a22_7": "爾時薄伽梵告慈氏菩薩摩訶薩言：「善男子！",
    "T08n0261_007:0895a23_8": "汝今諦聽善思念之，吾當為汝分別解說。",
    "T08n0261_007:0895a24_9": "所謂修餘五種波羅蜜多，皆精進力而能成就。",
    "T08n0261_007:0895a25_10": "精進波羅蜜多謂身口意，此三善業皆因精進方得發生。",
    "T08n0261_007:0895a27_11": "於三業中，意業最勝。",
    "T08n0261_007:0895a27_12": "菩薩摩訶薩修習意業，有二種心：一者精進，二者退轉。",
    "T08n0261_007:0895a28_13": "所謂發起菩提心是精進，止息菩提心是退轉。",
    "T08n0261_007:0895a29_14": "云何發起？",
    "T08n0261_007:0895b01_15": "於諸有情起大悲故。",
    "T08n0261_007:0895b01_16": "云何止息？",
    "T08n0261_007:0895b01_17": "住我空故。",
    "T08n0261_007:0895b02_18": "云何發起？",
    "T08n0261_007:0895b02_19": "攝取一切眾生故。",
    "T08n0261_007:0895b02_20": "云何止息？",
    "T08n0261_007:0895b02_21": "捨一切眾生故。",
    "T08n0261_007:0895b03_22": "云何發起？",
    "T08n0261_007:0895b03_23": "於生死中無疲倦故。",
    "T08n0261_007:0895b04_0": "云何止息？",
    "T08n0261_007:0895b04_1": "求出三界故。",
    "T08n0261_007:0895b04_2": "云何發起？",
    "T08n0261_007:0895b04_3": "一切悉捨故。",
    "T08n0261_007:0895b05_4": "云何止息？",
    "T08n0261_007:0895b05_5": "輕心不施故。",
    "T08n0261_007:0895b05_6": "云何發起？",
    "T08n0261_007:0895b05_7": "堅持淨戒故。",
    "T08n0261_007:0895b06_8": "云何止息？",
    "T08n0261_007:0895b06_9": "毀犯禁戒故。",
    "T08n0261_007:0895b06_10": "云何發起？",
    "T08n0261_007:0895b06_11": "善住安忍故。",
    "T08n0261_007:0895b07_12": "云何止息？",
    "T08n0261_007:0895b07_13": "不修忍辱故。",
    "T08n0261_007:0895b07_14": "云何發起？",
    "T08n0261_007:0895b07_15": "修集善根故。",
    "T08n0261_007:0895b08_16": "云何止息？",
    "T08n0261_007:0895b08_17": "懈怠懶惰故。",
    "T08n0261_007:0895b08_18": "云何發起？",
    "T08n0261_007:0895b09_0": "住禪定故。",
    "T08n0261_007:0895b09_1": "云何止息？",
    "T08n0261_007:0895b09_2": "心散亂故。",
    "T08n0261_007:0895b09_3": "云何發起？",
    "T08n0261_007:0895b09_4": "智慧相應故。",
    "T08n0261_007:0895b10_5": "云何止息？",
    "T08n0261_007:0895b10_6": "無明相應故。",
    "T08n0261_007:0895b10_7": "云何發起？",
    "T08n0261_007:0895b11_0": "多聞善說故。",
    "T08n0261_007:0895b11_1": "云何止息？",
    "T08n0261_007:0895b11_2": "不聞正法故。",
    "T08n0261_007:0895b11_3": "云何發起？",
    "T08n0261_007:0895b12_4": "積集智慧故。",
    "T08n0261_007:0895b12_5": "云何止息？",
    "T08n0261_007:0895b12_6": "取相分別故。",
    "T08n0261_007:0895b12_7": "云何發起？",
    "T08n0261_007:0895b13_8": "觀蘊如幻故。",
    "T08n0261_007:0895b13_9": "云何止息？",
    "T08n0261_007:0895b13_10": "於蘊生厭故。",
    "T08n0261_007:0895b13_11": "云何發起？",
    "T08n0261_007:0895b14_12": "知處如夢故。",
    "T08n0261_007:0895b14_13": "云何止息？",
    "T08n0261_007:0895b14_14": "永滅根境故。",
    "T08n0261_007:0895b15_0": "云何發起？",
    "T08n0261_007:0895b15_1": "觀界無生故。",
    "T08n0261_007:0895b15_2": "云何止息？",
    "T08n0261_007:0895b15_3": "滅身滅智故。",
    "T08n0261_007:0895b16_4": "云何發起？",
    "T08n0261_007:0895b16_5": "增長梵行故。",
    "T08n0261_007:0895b16_6": "云何止息？",
    "T08n0261_007:0895b16_7": "捨實智慧故。",
    "T08n0261_007:0895b17_8": "云何發起？",
    "T08n0261_007:0895b17_9": "五通自在故。",
    "T08n0261_007:0895b17_10": "云何止息？",
    "T08n0261_007:0895b17_11": "厭離有漏故。",
    "T08n0261_007:0895b18_12": "云何發起？",
    "T08n0261_007:0895b18_13": "正觀念處故。",
    "T08n0261_007:0895b18_14": "云何止息？",
    "T08n0261_007:0895b18_15": "不修念住故。",
    "T08n0261_007:0895b19_16": "云何發起？",
    "T08n0261_007:0895b19_17": "正斷相應故。",
    "T08n0261_007:0895b19_18": "云何止息？",
    "T08n0261_007:0895b20_0": "不行正斷故。",
    "T08n0261_007:0895b20_1": "云何發起？",
    "T08n0261_007:0895b20_2": "神足自在故。",
    "T08n0261_007:0895b20_3": "云何止息？",
    "T08n0261_007:0895b21_4": "神足不具故。",
    "T08n0261_007:0895b21_5": "云何發起？",
    "T08n0261_007:0895b21_6": "勤習五根故。",
    "T08n0261_007:0895b21_7": "云何止息？",
    "T08n0261_007:0895b22_8": "不增五根故。",
    "T08n0261_007:0895b22_9": "云何發起？",
    "T08n0261_007:0895b22_10": "樂修五力故。",
    "T08n0261_007:0895b22_11": "云何止息？",
    "T08n0261_007:0895b23_12": "不修五力故。",
    "T08n0261_007:0895b23_13": "云何發起？",
    "T08n0261_007:0895b23_14": "圓滿覺支故。",
    "T08n0261_007:0895b24_0": "云何止息？",
    "T08n0261_007:0895b24_1": "不具七覺故。",
    "T08n0261_007:0895b24_2": "云何發起？",
    "T08n0261_007:0895b24_3": "勤修正道故。",
    "T08n0261_007:0895b25_4": "云何止息？",
    "T08n0261_007:0895b25_5": "不修八正故。",
    "T08n0261_007:0895b25_6": "云何發起？",
    "T08n0261_007:0895b25_7": "修奢摩他故。",
    "T08n0261_007:0895b26_8": "云何止息？",
    "T08n0261_007:0895b26_9": "不善修止故。",
    "T08n0261_007:0895b26_10": "云何發起？",
    "T08n0261_007:0895b26_11": "正觀緣生故。",
    "T08n0261_007:0895b27_12": "云何止息？",
    "T08n0261_007:0895b27_13": "厭患緣生故。",
    "T08n0261_007:0895b27_14": "云何發起？",
    "T08n0261_007:0895b27_15": "聞所未聞故。",
    "T08n0261_007:0895b28_16": "云何止息？",
    "T08n0261_007:0895b28_17": "以有所聞故。",
    "T08n0261_007:0895b28_18": "云何發起？",
    "T08n0261_007:0895b29_0": "以戒嚴身故。",
    "T08n0261_007:0895b29_1": "云何止息？",
    "T08n0261_007:0895b29_2": "厭患蘊身故。",
    "T08n0261_007:0895b29_3": "云何發起？",
    "T08n0261_007:0895c01_4": "辯說無礙故。",
    "T08n0261_007:0895c01_5": "云何止息？",
    "T08n0261_007:0895c01_6": "無學默然故。",
    "T08n0261_007:0895c01_7": "云何發起？",
    "T08n0261_007:0895c02_8": "修習三解脫門故。",
    "T08n0261_007:0895c02_9": "云何止息？",
    "T08n0261_007:0895c02_10": "不修三解脫門故。",
    "T08n0261_007:0895c03_11": "云何發起？",
    "T08n0261_007:0895c03_12": "降伏魔怨故。",
    "T08n0261_007:0895c03_13": "云何止息？",
    "T08n0261_007:0895c03_14": "樂著涅槃故。",
    "T08n0261_007:0895c04_15": "云何發起？",
    "T08n0261_007:0895c04_16": "善修方便故。",
    "T08n0261_007:0895c04_17": "云何止息？",
    "T08n0261_007:0895c05_0": "愛樂寂靜故。",
    "T08n0261_007:0895c05_1": "云何發起？",
    "T08n0261_007:0895c05_2": "進求不息故。",
    "T08n0261_007:0895c05_3": "云何止息所？",
    "T08n0261_007:0895c06_4": "作已辦故。",
    "T08n0261_007:0895c06_5": "云何發起？",
    "T08n0261_007:0895c06_6": "了俗諦故。",
    "T08n0261_007:0895c06_7": "云何止息？",
    "T08n0261_007:0895c07_8": "證滅諦故。」",
    "T08n0261_007:0895c08_0": "佛告慈氏：「如是種種精進行法，皆精進力而能圓滿，無增無減，方能利益一切眾生。",
    "T08n0261_007:0895c09_1": "所以者何？",
    "T08n0261_007:0895c10_2": "以能遠離一切相故，皆由智力而能圓滿精進波羅蜜多。",
    "T08n0261_007:0895c11_3": "云何菩薩摩訶薩修習事業？",
    "T08n0261_007:0895c12_4": "所謂修習大慈大悲不捨有為，證真無為不退不轉，乃至無上正等菩提。",
    "T08n0261_007:0895c13_5": "慈氏！",
    "T08n0261_007:0895c13_6": "當知此即菩薩摩訶薩意業清淨精進波羅蜜多。",
    "T08n0261_007:0895c14_7": "「復次，慈氏！",
    "T08n0261_007:0895c15_8": "菩薩摩訶薩有四種精進。",
    "T08n0261_007:0895c15_9": "云何為四？",
    "T08n0261_007:0895c16_0": "所謂未生不善能令不生，已起不善速令除滅，未生之善當令速生，已起之善能令增長。",
    "T08n0261_007:0895c18_0": "慈氏！",
    "T08n0261_007:0895c18_1": "當知此即菩薩摩訶薩四種精進。",
    "T08n0261_007:0895c18_2": "若無此四，云何圓滿精進波羅蜜多？",
    "T08n0261_007:0895c19_3": "菩薩摩訶薩所起精進，乃至布施、持戒、安忍、精進，難捨能捨、難作能作，如是種種難事，精勤勇猛心無懈倦，所修勝行，一切諸天釋梵護世所不能作。",
    "T08n0261_007:0895c23_4": "何以故？",
    "T08n0261_007:0895c23_5": "菩薩摩訶薩廣度眾生出生死海而無度相，皆精進力之所成辦，是則名為精進波羅蜜多。",
    "T08n0261_007:0895c26_0": "「復次，慈氏！",
    "T08n0261_007:0895c26_1": "懈怠眾生所修事業功力微少，猶如水滴不至大海，懈怠之人亦復如是，不能得至無上菩提。",
    "T08n0261_007:0895c28_2": "譬如有人手足俱無，行住坐臥不得隨心，乃至微小作業皆不成就，如是之人豈能越渡江河大海。",
    "T08n0261_007:0896a01_3": "懈怠眾生無精進足亦復如是，此懶惰人於家事業尚無所成，豈有慈悲具修戒慧，能度有情出於火宅，修行菩薩六波羅蜜菩提資糧？",
    "T08n0261_007:0896a04_4": "菩薩摩訶薩以精進波羅蜜多而為船筏，三無數劫福智所成，與諸有情同乘此船，超越生死大海彼岸。",
    "T08n0261_007:0896a07_0": "復次，世間眾生總有三種：一者懈怠，二者非勤非惰，三者精勤勇銳。",
    "T08n0261_007:0896a08_1": "言懈怠者，於己家務悉亦棄捨，況能為他營建事業。",
    "T08n0261_007:0896a09_2": "非勤非惰者，於大事業都不能作，設欲進求遇緣便退。",
    "T08n0261_007:0896a10_3": "勤精進者，恒為有情受大勞苦，但利益彼無念己身。",
    "T08n0261_007:0896a12_4": "窳惰之人，為懈怠鬼常所拘執惑亂身心。",
    "T08n0261_007:0896a13_5": "譬如有人入於大海至七寶山，於是山中寶珠無量，方欲採取為鬼所著，欻然之間徒步而返，不獲一寶裸露而歸。",
    "T08n0261_007:0896a15_6": "懈怠眾生亦復如是，此贍部洲福德之地，十善業力來生其中，菩薩觀之，無量無邊十善珠寶遍滿大地，而諸眾生為懈怠鬼之所魅著狂亂失心，設見妙寶都無取心，如妙高山不可移動。",
    "T08n0261_007:0896a19_7": "若精進人取斯寶物，不足為難如舉一毛。",
    "T08n0261_007:0896a20_8": "菩薩摩訶薩為欲圓滿精進波羅蜜多，普為眾生，從無量劫生死長夜，不惜軀命勤行精進方至菩提。",
    "T08n0261_007:0896a23_9": "菩薩觀之，心無懈倦猶如食頃。",
    "T08n0261_007:0896a23_10": "復更思惟過去諸佛行菩薩行，為欲滿足六波羅蜜，經無量劫亦如食頃。",
    "T08n0261_007:0896a25_11": "菩薩摩訶薩復觀現在未來無量無邊一切諸佛，行菩薩行經無量劫方成正覺，如是劫數難可校量。",
    "T08n0261_007:0896a27_12": "譬如有城極為高廣，四面高下各百由旬，於此城內滿中油麻，經百千劫除去一粒，如是劫數漸漸除一，乃至城空為一大劫，如是大劫積數滿三阿僧企耶。",
    "T08n0261_007:0896b02_13": "菩薩摩訶薩經如是劫，常為五趣一一有情，勤行精進受諸苦惱方至菩提。",
    "T08n0261_007:0896b03_14": "譬如大地末為微塵，如是微塵寧為多不？」",
    "T08n0261_007:0896b04_15": "慈氏白佛言：「甚多，世尊！」",
    "T08n0261_007:0896b05_16": "佛告慈氏：「假使眾生如彼塵數，菩薩為彼一一有情，如上劫中勤行精進，不惜身命受諸苦惱，然後乃成無上菩提。",
    "T08n0261_007:0896b08_0": "菩薩摩訶薩復應如是思惟：『我於過去如前劫數，勤加精進具足圓滿六種波羅蜜多，得不退轉方至菩提。』",
    "T08n0261_007:0896b10_1": "作是思惟：『如是長遠勇猛精進，況於人間年月劫數，而比於彼如剎那頃而成正覺，何不進求？",
    "T08n0261_007:0896b12_2": "菩薩摩訶薩應勤精進，堅固其心，所捨頭目髓腦手足支節無所悋惜。』",
    "T08n0261_007:0896b14_3": "如是思已一心精進恒無懈惓，此即名為菩薩摩訶薩精進波羅蜜多。」",
    "T08n0261_007:0896b15_4": "時薄伽梵而說頌言：「世間諸果實，　　皆由精進生，　大地水火風，　　根塵由彼有。",
    "T08n0261_007:0896b19_0": "　貪恚癡疑惑，　　皆由懈怠生，　菩薩於此中，　　常懼如毒箭。",
    "T08n0261_007:0896b21_0": "　如人有技藝，　　懶惰無所成，　懈怠諸男女，　　慈母不忻見。",
    "T08n0261_007:0896b23_0": "　有智勤精進，　　菩薩行成就，　是人開覺花，　　能成佛果位。",
    "T08n0261_007:0896b25_0": "　智人常勇猛，　　了達深義趣，　愚癡懶惰人，　　世所不稱讚。",
    "T08n0261_007:0896b27_0": "　若人無精進，　　亦無世名稱，　無善法資糧，　　如糞穢不淨。",
    "T08n0261_007:0896b29_0": "　如草及塼石，　　猶堪世所用，　懈怠懶惰人，　　一切無堪用。",
    "T08n0261_007:0896c02_0": "　譬如衣垢弊，　　亦如花鬘萎，　人若無精進，　　端正不任用。",
    "T08n0261_007:0896c04_0": "　如人有名稱，　　由精進安忍，　無忍無精進，　　非女亦非男。",
    "T08n0261_007:0896c06_0": "　懈怠乏資財，　　卑賤多驕慢，　常懼他人語，　　家務悉不成。",
    "T08n0261_007:0896c08_0": "　如是無精進，　　雖有眾技藝，　恒被人所輕，　　如蛇無毒氣。",
    "T08n0261_007:0896c10_0": "　雖無諸技藝，　　唯有勤精進，　佛果大菩提，　　決定皆成就。",
    "T08n0261_007:0896c12_0": "　一切修福業，　　皆由精進力，　如欲受使者，　　專待王教勅。",
    "T08n0261_007:0896c14_0": "　精進尊貴本，　　應當勤勇猛，　菩薩樂修行，　　必成無上果。",
    "T08n0261_007:0896c16_0": "　恒住於精進，　　智者所稱讚，　無智執由天，　　邪見生死本。",
    "T08n0261_007:0896c18_0": "　智者住正見，　　捨天而精進，　應當勤勇猛，　　能度於彼天。",
    "T08n0261_007:0896c20_0": "　愚劣無精進，　　捨勤而事天，　智者樂精進，　　遠離於天教。",
    "T08n0261_007:0896c22_0": "　天命及精進，　　愚智有差殊，　信天邪見因，　　精進招勝果。",
    "T08n0261_007:0896c24_0": "　如有地無種，　　耕墾何所益，　無勤亦復然，　　天命何所獲。",
    "T08n0261_007:0896c26_0": "　譬如風吹火，　　隨小漸成大，　精進亦復然，　　善法而增廣。",
    "T08n0261_007:0896c28_0": "　能行諸難行，　　而獲增勝果，　身命無悋惜，　　當紹於法王。」",
    "T08n0261_007:0897a01_0": "爾時，佛告慈氏菩薩摩訶薩：「求菩提時擐精進甲，以大誓願而為器仗，日夜精勤增長功德，猶初白月漸漸圓滿。",
    "T08n0261_007:0897a03_1": "譬如有人聞彼遠方有佛舍利窣堵波塔，及有善說正法之人。",
    "T08n0261_007:0897a05_2": "此人聞已歡喜踊躍，不待資糧車乘伴侶，徒跣而往詣彼塔廟。",
    "T08n0261_007:0897a06_3": "所經道路唯是猛火及布利刀，是人勇銳其心不退，決定前進達於彼所，瞻禮佛塔聽聞正法。",
    "T08n0261_007:0897a08_4": "於火刃中舉足下足，步步思惟而發是願：『我於今日刀火中行得聞正法，願我當於生死大苦之中，拔濟有情置於涅槃安樂之處。』",
    "T08n0261_007:0897a11_5": "菩薩摩訶薩發是願已，雖踐刀火如履蓮花，足下柔軟如須曼那花，復似栴檀香水而洒其上，清涼芬馥無以為喻。",
    "T08n0261_007:0897a14_6": "復作是願：『我從今日乃至無上正等菩提，於是中間，身口意業常作佛事。",
    "T08n0261_007:0897a15_7": "若行餘事，願我此身如枯槁木；口說餘言，願我瘖瘂；意思餘法，願我狂亂。",
    "T08n0261_007:0897a17_8": "除正法外，自餘音教無所樂著。",
    "T08n0261_007:0897a18_9": "如是三業所修諸善，皆悉迴向無上菩提。』",
    "T08n0261_007:0897a19_10": "復願一切眾生咸成正覺功德無盡，廣大如法界，究竟若虛空，窮未來際無有休息。",
    "T08n0261_007:0897a21_0": "譬如虛空密雲彌布降注大雨，若至陸地砂鹵之處不久便乾，若雨一滴入大海中，海水未竭其雨無盡。",
    "T08n0261_007:0897a23_1": "菩薩所作功德亦復如是，若為自身求於解脫，如陸地雨不久還乾，若為法界一切有情修於善業投涅槃海，以大悲願，眾生無盡善亦無盡。",
    "T08n0261_007:0897a26_2": "「復次，慈氏！",
    "T08n0261_007:0897a26_3": "譬如菩薩壽命無量，往於東方經過無量俱胝三千大千世界，所經國土眾生之類，悉皆令得大般涅槃安樂之處。",
    "T08n0261_007:0897a29_4": "如是無量阿僧祇劫廣度眾生，我今觀之如爪上土，其未度者如大地土。",
    "T08n0261_007:0897b01_5": "如是東方世界未度既然，南西北方四維上下亦復如是。",
    "T08n0261_007:0897b03_6": "雖有如是無量有情，菩薩摩訶薩亦不厭捨而生退轉，勤行精進終無休息。",
    "T08n0261_007:0897b04_7": "菩薩摩訶薩能發如是廣大之心，無有少法難修行者，於三界中所有福智尊貴自在，無勞功力自然得之。」",
    "T08n0261_007:0897b07_8": "佛告慈氏菩薩摩訶薩：「於諸世間所有過去現在未來一切眾生、學無學人及辟支佛，如是有情精勤修集無量無邊所有功德，比於如來一毛功德，百千萬分不及其一。",
    "T08n0261_007:0897b11_9": "如是所有一一毛端，皆從如來無量功德之所出生。",
    "T08n0261_007:0897b12_10": "如來之身一切毛端所有功德，共成如來一髮功德。",
    "T08n0261_007:0897b13_11": "如是佛髮八萬四千，一一髮中各具如上毛端功德，如是合集共成如來一隨好功德。",
    "T08n0261_007:0897b15_12": "如是隨好具八十種，一一好中各有如上佛髮功德，如是合集共成如來一相功德。",
    "T08n0261_007:0897b17_13": "如是諸相具三十二，各具如上隨好功德，如是合集至百千倍，成佛眉間毫相功德，其相圓滿婉轉右旋，如頗胝迦寶明淨鮮白，夜闇之中猶如明星，毫相舒之上至色界阿迦膩吒天，卷之如舊復為毫相於眉間住。",
    "T08n0261_007:0897b22_14": "以此毫相所有功德至百千倍，成佛頂上肉髻之相，所有功德無有人天能見頂者。",
    "T08n0261_007:0897b24_0": "如是肉髻千倍功德，不及如來梵音聲相所有功德，其聲下徹阿鼻地獄，上至色界究竟天中。",
    "T08n0261_007:0897b26_1": "如是所說無量功德，皆是如來大悲化現，如是化身皆由無量功德集成，無比無喻無與等者。",
    "T08n0261_007:0897b28_2": "如是化身千倍功德成佛報身，如是報身所有功德，百千萬倍成佛法身，所有功德莫知其量。",
    "T08n0261_007:0897c01_3": "若有善男子、善女人，聞說諸佛如來無邊功德，不驚不怖不畏者，當知是人成就精進波羅蜜多，應發如是廣大之心：『佛身功德無量福聚，我今觀之誓當修證，勤行精進不惜身命，為一切眾生，於無量劫受三塗苦，心不生悔，皆令圓滿具足成就六種波羅蜜多，得成無上正等菩提。』」",
    "T08n0261_007:0897c08_0": "佛告慈氏菩薩摩訶薩：「善男子！",
    "T08n0261_007:0897c08_1": "應當諦觀佛之智慧，汝今諦聽當為汝說。",
    "T08n0261_007:0897c09_2": "如舍利弗，諸聲聞中智慧第一，此贍部洲，北廣南狹如類車廂，周匝七千踰繕那量。",
    "T08n0261_007:0897c11_3": "東勝身洲形如半月，周匝八千踰繕那量。",
    "T08n0261_007:0897c12_4": "西牛貨洲形如滿月，周匝九千踰繕那量。",
    "T08n0261_007:0897c13_5": "北拘盧洲地形畟方，周匝十千踰繕那量。",
    "T08n0261_007:0897c14_6": "妙高山王其相四方，入水八萬踰繕那量，四寶合成，出水量等，四寶合成，周圍四面各有八萬踰繕那量。",
    "T08n0261_007:0897c16_7": "次外即有金山七重，周匝圍繞有八海水，最外復有大鐵圍山。",
    "T08n0261_007:0897c18_8": "如是四洲及諸山王用為紙素，八大海水以為其墨，一切草木用為其筆，一切人天一劫書寫，比舍利弗所得智慧，十六分中不及其一。",
    "T08n0261_007:0897c21_9": "又於此三千大千世界，其中眾生所有智慧，如舍利弗等無有異。",
    "T08n0261_007:0897c22_10": "菩薩摩訶薩了達布施波羅蜜多，所有智慧過彼百倍。",
    "T08n0261_007:0897c24_0": "又此三千大千世界，所有眾生皆具布施波羅蜜多智慧，不及一菩薩摩訶薩所得淨戒波羅蜜多智慧，乃至般若波羅蜜多亦復如是。",
    "T08n0261_007:0897c27_1": "又此三千大千世界所有眾生，皆具如是六種波羅蜜多智慧，不及一初地菩薩摩訶薩所得智慧，乃至十地菩薩摩訶薩所得智慧，展轉倍增亦復如是。",
    "T08n0261_007:0898a01_2": "又此十地菩薩所得智慧，比汝慈氏一生補處菩薩摩訶薩所得智慧，百千分中不及其一。」",
    "T08n0261_007:0898a03_3": "時慈氏菩薩聞佛語已，而作是念：「今者如來在大眾中作是稱讚，深生悚慄。」",
    "T08n0261_007:0898a05_4": "爾時佛薄伽梵告慈氏菩薩摩訶薩言：「善男子！",
    "T08n0261_007:0898a06_5": "汝今諦聽。",
    "T08n0261_007:0898a06_6": "於此三千大千世界，一切眾生所有智慧，皆如慈氏等無有異。",
    "T08n0261_007:0898a08_7": "如是等菩薩摩訶薩，詣菩提樹坐於道場，降伏魔怨將成正覺，所有智慧，於佛如來所得智慧，百千萬分不及其一。",
    "T08n0261_007:0898a10_8": "慈氏！",
    "T08n0261_007:0898a10_9": "當知如來智慧，甚深無量不可思議，亦非譬喻之所校量。",
    "T08n0261_007:0898a12_10": "若菩薩摩訶薩聞是諸佛甚深智慧，不驚不怖不畏者，應加精進成就波羅蜜多。",
    "T08n0261_007:0898a13_11": "懈怠之人，世間小善尚不成就，況於如來大智彼岸，而能廣度一切眾生。",
    "T08n0261_007:0898a15_12": "「復次，慈氏！",
    "T08n0261_007:0898a15_13": "有三種精進。",
    "T08n0261_007:0898a16_14": "云何為三？",
    "T08n0261_007:0898a16_15": "一者聞此甚深如來廣大智慧心不傾動，二者能隨過去諸菩薩摩訶薩大悲之行，三者所行之行設逢苦難心不退轉。",
    "T08n0261_007:0898a19_0": "又以精進力，觀察一切世出世間、情非情境皆悉是空。",
    "T08n0261_007:0898a20_1": "以觀如是勝義空故，無一眾生有相可得。",
    "T08n0261_007:0898a21_2": "雖知無相，而為眾生於無數劫修諸苦行不辭勞倦，常以四攝——布施、愛語、利行、同事——攝取有情，教以三乘令得解脫，次復安置於最上乘得不退轉，一切行願皆悉成就。",
    "T08n0261_007:0898a24_3": "具足圓滿精進波羅蜜多，諸佛如來與受記別，近無等等無上菩提，猶如白月十四日夜漸向圓滿。",
    "T08n0261_007:0898a27_4": "菩薩亦爾，於佛菩提漸向圓滿得無功用，自然獲得十種勝事。",
    "T08n0261_007:0898a28_5": "云何為十？",
    "T08n0261_007:0898a28_6": "一者諸佛正法不由聽習而悉現前，能為有情宣說妙法。",
    "T08n0261_007:0898b01_7": "二者不思議力自然能發堅固誓願，能令一切眾生發菩提心。",
    "T08n0261_007:0898b02_8": "三者而得自在身口意業，隨願現生一切無礙。",
    "T08n0261_007:0898b03_9": "四者能現種種神通變化，隨心自在無所障礙。",
    "T08n0261_007:0898b04_10": "五者能作希奇未曾有事，皆得自在。",
    "T08n0261_007:0898b05_11": "六者受生自在，於五趣中隨機利益而能生彼。",
    "T08n0261_007:0898b06_12": "七者寶藏隨生賙給無盡。",
    "T08n0261_007:0898b07_13": "八者常為心師、不師於心，無有卒暴如調伏象。",
    "T08n0261_007:0898b08_14": "九者自然覺悟生死涅槃二皆平等，不由師訓。",
    "T08n0261_007:0898b09_15": "十者得無上智利樂有情，方生死中拔濟令出，置於三乘涅槃正路，究竟無上正等菩提。",
    "T08n0261_007:0898b12_0": "「復次，精進之人，於生死中說諸過患，顯大涅槃無量功德，大悲般若常所輔翼，由斯不住生死涅槃，利樂有情窮未來際，是即精進波羅蜜多。",
    "T08n0261_007:0898b15_1": "復次，精進之人，聽聞正法總持自在，以精進力身無疾病，一切怨害慈心相向，微那夜迦作障礙者無所能為，菩薩言教悉皆承順。",
    "T08n0261_007:0898b18_2": "復次，精進之人，一切諸天恭敬愛念，危難之中一切善神之所擁護。",
    "T08n0261_007:0898b19_3": "復次，精進之人，小有所施而能圓滿檀波羅蜜多。",
    "T08n0261_007:0898b20_4": "復次，精進之人，護持淨戒不為懶惰之所攝受，速能圓滿淨戒波羅蜜多。",
    "T08n0261_007:0898b22_5": "復次，精進之人，善能安忍，怨親平等無有二心，速能圓滿安忍波羅蜜多。",
    "T08n0261_007:0898b24_6": "復次，精進之人，勇猛不退被精進甲，大慈大悲恒不捨離，速能圓滿精進波羅蜜多。",
    "T08n0261_007:0898b25_7": "復次，精進之人，勤修靜慮，於三摩地安住不動，速能圓滿禪波羅蜜多。",
    "T08n0261_007:0898b27_8": "復次，精進之人，多聞智慧，諷誦無倦而無懈息，速能圓滿般若波羅蜜多。",
    "T08n0261_007:0898b29_9": "然此般若波羅蜜多甚深大海，一切聲聞、獨覺及諸菩薩，無有方便而能測量，唯有精進波羅蜜多而能究盡。",
    "T08n0261_007:0898c02_10": "復次，精進之人，日夜增長無量功德，如青蓮花生淤泥中，日夜增長漸舒出水，其花開敷香氣芬馥。",
    "T08n0261_007:0898c04_11": "見者咸悅，取以作鬘置佛頂上。",
    "T08n0261_007:0898c05_12": "若天魔梵、國王大臣、長者居士，一切人民皆悉愛樂。",
    "T08n0261_007:0898c06_13": "精進之人亦復如是，於彼生死淤泥之中，生菩提芽、出二乘執，開真實相，顯示涅槃，種智敷榮香氣芬馥，遍十方界利益人天，如青蓮花人皆愛樂。",
    "T08n0261_007:0898c10_14": "是則名為精進波羅蜜多。",
    "T08n0261_007:0898c10_15": "「復次，懈怠之人猶如舂杵，有二種事：一者不能自使，日益損壞。",
    "T08n0261_007:0898c12_16": "二者不能自立，棄地即臥。",
    "T08n0261_007:0898c12_17": "漸不堪用，以火焚之。",
    "T08n0261_007:0898c13_18": "懶惰之人亦復如是，一者不自策使，色力日減，二者不能勤理家業，常臥睡眠。",
    "T08n0261_007:0898c14_19": "身壞命終，地獄火中焚燒受苦。",
    "T08n0261_007:0898c15_20": "精進之人如如意樹，在於生死曠野之中，與諸有情作歸依處，飢渴之者為作飲食，裸露之者而作衣服，乃至能度生死險難，盡此形壽無所乏少，令一切眾生安隱快樂，以精進力速能成就阿耨多羅三藐三菩提。」",
    "T08n0261_007:0898c20_21": "時薄伽梵說此精進波羅蜜多時，會中七十八俱胝那庾多若人若天，皆發阿耨多羅三藐三菩提心。",
    "T08n0261_007:0898c22_22": "三萬二千菩薩摩訶薩，皆得無生法忍至不退轉。",
    "T08n0261_007:0898c23_23": "佛告慈氏：「此即名為精進波羅蜜多。」",
    "T08n0261_007:0898c25_0": "大乘理趣六波羅蜜多經卷第七"
}