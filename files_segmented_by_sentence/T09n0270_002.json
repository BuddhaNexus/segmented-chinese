{
    "T09n0270_002:0295a02_0": "大法鼓經卷下",
    "T09n0270_002:0295a04_0": "宋天竺三藏求那跋陀羅譯",
    "T09n0270_002:0295a05_0": "爾時世尊告大迦葉：「譬如有王能行布施，彼王國中多出伏藏。",
    "T09n0270_002:0295a06_1": "所以者何？",
    "T09n0270_002:0295a06_2": "以彼國王種種周給貧苦眾生，是故伏藏自然發出。",
    "T09n0270_002:0295a07_3": "如是，迦葉！",
    "T09n0270_002:0295a08_4": "大方便菩薩廣為眾生說甚深法寶故，得此甚深離非法經——謂空無相無作相應經——復得如是如來常住及有如來藏經。",
    "T09n0270_002:0295a10_5": "「迦葉！",
    "T09n0270_002:0295a10_6": "如欝單越，自然之食，眾共取之，無有損減。",
    "T09n0270_002:0295a11_7": "所以者何？",
    "T09n0270_002:0295a12_8": "以彼盡壽，無我所想及慳貪想。",
    "T09n0270_002:0295a12_9": "如是，迦葉！",
    "T09n0270_002:0295a13_0": "此閻浮提比丘、比丘尼、優婆塞、優婆夷得此深經，書持讀誦，究竟通利，廣為人說，終不疲厭、不疑、不謗，以佛神力，常得自然如意供養，乃至菩提無乏無盡，除定報業。",
    "T09n0270_002:0295a16_1": "「如持戒比丘不緩持戒，終身天神隨侍供養。",
    "T09n0270_002:0295a17_2": "若彼能於如是深經乃至不起一念謗想，當得如來藏如來常住，常見諸佛親近供養。",
    "T09n0270_002:0295a19_3": "如轉輪聖王，凡所遊行七寶常隨。",
    "T09n0270_002:0295a20_4": "如是安慰說者所住之處，如是比經常與彼俱。",
    "T09n0270_002:0295a21_5": "如轉輪聖王所住之處，七寶隨住不住餘處，其非真寶住於餘處。",
    "T09n0270_002:0295a22_6": "如是安慰說者現在所住，如是比經悉從他方來至其所，諸不了義空相應經於餘處住。",
    "T09n0270_002:0295a25_0": "如是安慰說者所住至方，此經常隨；如轉輪聖王所遊之處，諸餘眾生隨順王者，作如是念：『彼王所住我亦應去。』",
    "T09n0270_002:0295a27_1": "如是安慰說者所住之處，如是比經亦復常隨。",
    "T09n0270_002:0295a28_2": "如轉輪聖王出於世時，七寶隨出。",
    "T09n0270_002:0295a29_3": "如是安慰說者出于世間，如是比經亦隨出現。",
    "T09n0270_002:0295b01_4": "如轉輪聖王所有七寶，若失一寶，彼王尋求，必至寶所。",
    "T09n0270_002:0295b02_5": "如是安慰說者，為聞此經，處處尋求，要至經所。",
    "T09n0270_002:0295b04_0": "「復次，如轉輪聖王不出世時，諸餘小王力轉輪王，和合諸王各現於世。",
    "T09n0270_002:0295b05_1": "如是，諸方無人演說此深經處，餘雜說者說諸雜經——所謂正不正雜經——彼諸眾生亦如是隨學。",
    "T09n0270_002:0295b07_2": "彼隨學時，聞此如來藏如來常住究竟深經，心生疑惑。",
    "T09n0270_002:0295b09_0": "於安慰說者生恚害心，輕賤嗤笑，不生愛念，罵辱不忍，作如是說：『此將文筆，魔之所說。』",
    "T09n0270_002:0295b10_1": "謂為毀法，悉棄捨去各還本處，更相破壞犯戒邪見，終不能得如是比經。",
    "T09n0270_002:0295b12_2": "所以者何？",
    "T09n0270_002:0295b12_3": "安慰說者所住之處，此經隨住故。",
    "T09n0270_002:0295b13_4": "「爾時，世間多有眾生見聞摩訶衍經而生誹謗。",
    "T09n0270_002:0295b14_5": "莫生恐畏。",
    "T09n0270_002:0295b14_6": "所以者何？",
    "T09n0270_002:0295b15_7": "五濁世時，正法損減，多有眾生謗摩訶衍。",
    "T09n0270_002:0295b16_8": "如七家村中必出茶夷尼鬼。",
    "T09n0270_002:0295b16_9": "如是，比經所行之處，七人眾中必有謗者。",
    "T09n0270_002:0295b17_10": "「迦葉！",
    "T09n0270_002:0295b17_11": "譬如同戒之人相見歡喜。",
    "T09n0270_002:0295b18_12": "彼亦如是，各各毀戒，於說法眾中聞是經時，更相瞻視，作戲笑言：『何者眾生界？",
    "T09n0270_002:0295b20_13": "何者為常？』",
    "T09n0270_002:0295b20_14": "瞻彼顏色作是思惟：『彼是我伴。』",
    "T09n0270_002:0295b21_15": "更相慈愍。",
    "T09n0270_002:0295b21_16": "如是作已，守性而住、守性而去。",
    "T09n0270_002:0295b22_17": "如婆羅門長者種性，生子習惡，父母訓誡，曾不改悔。",
    "T09n0270_002:0295b23_18": "捨家而去，隨逐惡友，鬪諸鳥獸，以為戲樂。",
    "T09n0270_002:0295b24_19": "如是展轉，乃至他國，要結同類，共為非法，是為同行。",
    "T09n0270_002:0295b25_20": "不樂此經者亦復如是，見他誦說而反戲笑。",
    "T09n0270_002:0295b26_21": "所以者何？",
    "T09n0270_002:0295b26_22": "爾時眾生並多懈怠，持戒寬緩，為法留難，彼諸同行相隨誹謗。」",
    "T09n0270_002:0295b28_23": "迦葉白佛言：「嗚呼！",
    "T09n0270_002:0295b28_24": "真是惡時。」",
    "T09n0270_002:0295b29_0": "佛告迦葉：「至於爾時安慰說者，當如之何？",
    "T09n0270_002:0295b29_1": "迦葉！",
    "T09n0270_002:0295c01_2": "譬如城邑邊近路之田，為諸人眾象馬侵食。",
    "T09n0270_002:0295c02_3": "彼時田主使一人監視，監視之人不勤守護，復更增足二、三、四、五、若十、二十、乃至百人。",
    "T09n0270_002:0295c04_0": "守者逾多，取者彌眾。",
    "T09n0270_002:0295c04_1": "最後一人作是思惟：『如此守視非一切護，當善方便令無侵害。』",
    "T09n0270_002:0295c05_2": "即取田苗手自惠施，彼生感愧田苗得全。",
    "T09n0270_002:0295c06_3": "迦葉！",
    "T09n0270_002:0295c06_4": "若能如是善方便者，於我滅後能護此經。」",
    "T09n0270_002:0295c08_0": "迦葉白佛言：「世尊！",
    "T09n0270_002:0295c08_1": "我終不能攝彼惡人，寧以兩肩荷負須彌至百千劫，不能堪忍聽彼惡人犯戒、滅法、謗法、污法，如是諸惡非法音聲。",
    "T09n0270_002:0295c11_0": "世尊！",
    "T09n0270_002:0295c11_1": "我寧屬他為其僕使，不能堪忍聽彼惡人犯戒、背法、遠法、壞法，如是諸惡非法音聲。",
    "T09n0270_002:0295c13_0": "世尊！",
    "T09n0270_002:0295c13_1": "我寧頂戴大地山海經百千劫，不能堪忍聽彼惡人犯戒滅法，自高毀他，如是諸惡非法音聲。",
    "T09n0270_002:0295c15_2": "世尊！",
    "T09n0270_002:0295c15_3": "我寧恒受聾盲瘖啞，不能堪忍聽彼惡人毀犯淨戒，為利出家受他信施，如是諸惡非法音聲。",
    "T09n0270_002:0295c17_4": "世尊！",
    "T09n0270_002:0295c17_5": "我寧捨身疾般涅槃，不能堪忍聽彼惡人犯毀淨戒，蠡聲之行而身行諂曲、口言虛妄，如是諸惡非法音聲。」",
    "T09n0270_002:0295c20_6": "佛告迦葉：「汝般涅槃是聲聞般涅槃，非為究竟。」",
    "T09n0270_002:0295c21_7": "迦葉白佛：「言若聲聞緣覺般涅槃非究竟者，世尊何故說有三乘——聲聞乘、辟支佛乘、佛乘？",
    "T09n0270_002:0295c23_8": "世尊云何已般涅槃復般涅槃耶？」",
    "T09n0270_002:0295c23_9": "佛告迦葉：「聲聞以聲聞般涅槃而般涅槃，非為究竟；辟支佛以辟支佛般涅槃而般涅槃，亦非究竟；乃至得一切種功德一切種智大乘般涅槃，然後究竟無異究竟。」",
    "T09n0270_002:0295c28_0": "迦葉白佛言：「世尊！",
    "T09n0270_002:0295c28_1": "此義云何？」",
    "T09n0270_002:0295c28_2": "佛告迦葉：「譬如從乳出酪、酪出生酥、生酥出熟酥、熟酥出醍醐。",
    "T09n0270_002:0296a01_3": "凡夫邪見如初生乳，乳血共雜；受三歸者猶如純乳；隨信行等及初發心菩薩住解行地，猶如成酪；七種學人及七地住菩薩猶如生酥；意生身阿羅漢、辟支佛、得自在力及九住十住菩薩猶如熟酥；如來、應供、等正覺猶如醍醐。」",
    "T09n0270_002:0296a07_0": "迦葉白佛言：「世尊！",
    "T09n0270_002:0296a07_1": "如來云何說有三乘？」",
    "T09n0270_002:0296a07_2": "佛告迦葉：「譬如導師勇猛雄傑，將諸親屬及餘人眾，從其所住欲至他方。",
    "T09n0270_002:0296a09_3": "經由曠野嶮難惡道，作是思惟：『此眾疲乏，將恐退還。』",
    "T09n0270_002:0296a10_4": "為令諸人得止息故，於其前路化作大城，遙以指示語諸大眾：『前有大城，當速至彼。』",
    "T09n0270_002:0296a12_5": "諸眾悉見漸近彼城，各相謂言：『是我息處。』",
    "T09n0270_002:0296a13_6": "即共入城休息快樂，樂於中住不欲前進。",
    "T09n0270_002:0296a14_7": "爾時，導師作是思惟：『此諸大眾得此小樂便以為足，羸劣休懈無前進意。』",
    "T09n0270_002:0296a16_8": "爾時導師即滅化城。",
    "T09n0270_002:0296a16_9": "彼諸大眾見城滅已，白導師言：『此為何等？",
    "T09n0270_002:0296a17_10": "為幻為夢？",
    "T09n0270_002:0296a17_11": "為真實耶？』",
    "T09n0270_002:0296a18_12": "導師聞已，即告大眾：『向者大城為止息故，我化作耳。",
    "T09n0270_002:0296a19_13": "更有餘城，今所應往，宜速至彼快樂安隱。』",
    "T09n0270_002:0296a20_14": "大眾答言：『唯然受教。",
    "T09n0270_002:0296a20_15": "何緣樂此鄙陋小處？",
    "T09n0270_002:0296a21_16": "當共前進安樂大城。』",
    "T09n0270_002:0296a21_17": "導師告言：『善哉當行。』",
    "T09n0270_002:0296a22_18": "即共前進。",
    "T09n0270_002:0296a22_19": "復告大眾：『所往大城先相已現，汝當觀察，彼前大城極甚豐樂。』",
    "T09n0270_002:0296a23_20": "以漸前行見彼大城。",
    "T09n0270_002:0296a24_21": "爾時導師告諸大眾：『諸仁當知此是大城。』",
    "T09n0270_002:0296a25_22": "時諸大眾遙見大城安隱豐樂，心得歡喜，各共相視生希有心：『此城為實？",
    "T09n0270_002:0296a27_0": "為復虛妄？』",
    "T09n0270_002:0296a27_1": "導師答言：『此城真實，一切奇特，安隱豐樂。』",
    "T09n0270_002:0296a28_2": "即告彼眾：『入此大城，此則第一究竟大城，過此處已更無餘城。』",
    "T09n0270_002:0296a29_3": "彼諸大眾俱入城已，生希有心，心得歡喜，歎彼導師：『善哉，善哉！",
    "T09n0270_002:0296b02_4": "真實大智，大悲方便，哀愍我等。』",
    "T09n0270_002:0296b02_5": "「迦葉當知，彼初化城謂聲聞緣覺乘清淨智慧，空無相無作解脫之智；真實大城是如來解脫。",
    "T09n0270_002:0296b04_6": "是故，如來開示三乘，現二涅槃，又說一乘。」",
    "T09n0270_002:0296b05_7": "佛告迦葉：「若有說言無此經者，非我弟子，我非彼師。」",
    "T09n0270_002:0296b08_0": "迦葉白佛言：「世尊！",
    "T09n0270_002:0296b08_1": "諸摩訶衍經多說空義。」",
    "T09n0270_002:0296b08_2": "佛告迦葉：「一切空經是有餘說，唯有此經是無上說，非有餘說。",
    "T09n0270_002:0296b10_3": "復次，迦葉！",
    "T09n0270_002:0296b10_4": "如波斯匿王常十一月設大施會，先食餓鬼、孤獨、貧乞，次施沙門及婆羅門，甘饍眾味隨其所欲。",
    "T09n0270_002:0296b12_5": "諸佛世尊亦復如是，隨順眾生種種欲樂，而為演說種種經法。",
    "T09n0270_002:0296b14_6": "若有眾生懈怠犯戒，不勤修習，捨如來藏常住妙典，好樂修學種種空經，或隨句字說、或增異句字。",
    "T09n0270_002:0296b16_7": "所以者何？",
    "T09n0270_002:0296b16_8": "彼如是言：『一切佛經皆說無我。』",
    "T09n0270_002:0296b17_9": "而彼不知空無我義，彼無慧人趣向滅盡。",
    "T09n0270_002:0296b18_10": "然空無我說亦是佛語。",
    "T09n0270_002:0296b18_11": "所以者何？",
    "T09n0270_002:0296b19_12": "無量塵垢諸煩惱藏常空涅槃，如是涅槃是一切句；彼常住安樂是佛所得大般涅槃句。」",
    "T09n0270_002:0296b21_13": "迦葉白佛言：「世尊！",
    "T09n0270_002:0296b21_14": "云何離於斷常？」",
    "T09n0270_002:0296b21_15": "佛告迦葉：「乃至眾生輪迴生死，我不自在，是故我為說無我義。",
    "T09n0270_002:0296b23_16": "然諸佛所得大般涅槃常住安樂，以是義故，壞彼斷常。」",
    "T09n0270_002:0296b24_17": "迦葉白佛言：「世尊！",
    "T09n0270_002:0296b25_18": "再轉無我轉我久矣。」",
    "T09n0270_002:0296b26_0": "佛告迦葉：「為破世間我，故說無我義。",
    "T09n0270_002:0296b26_1": "若不如是說者，云何令彼受大師法？",
    "T09n0270_002:0296b27_2": "佛說無我，彼諸眾生生奇特想，聞所未聞，來詣佛所，然後以百千因緣令入佛法。",
    "T09n0270_002:0296b29_3": "入佛法已，信心增長，勤修精進善學空法，然後為說常住安樂有色解脫。",
    "T09n0270_002:0296c02_4": "復次，或有世俗說有是解脫，為壞彼故，說言解脫悉無所有。",
    "T09n0270_002:0296c03_5": "若不如是說，云何令彼受大師法？",
    "T09n0270_002:0296c04_6": "是故百千因緣為說解脫，滅盡無我。",
    "T09n0270_002:0296c05_7": "然後，我復見彼眾生見畢竟滅以為解脫，彼無慧人趣向滅盡，然後我復百千因緣說解脫是有。」",
    "T09n0270_002:0296c08_0": "迦葉白佛言：「世尊！",
    "T09n0270_002:0296c08_1": "得解脫自在者，當知眾生必應有常。",
    "T09n0270_002:0296c09_2": "譬如見煙必知有火，若有我者必有解脫。",
    "T09n0270_002:0296c10_3": "若說有我，則為已說解脫有色，非世俗身見，亦非說斷常。」",
    "T09n0270_002:0296c12_0": "迦葉復白佛言：「世尊！",
    "T09n0270_002:0296c12_1": "云何如來不般涅槃示般涅槃、不生示生？」",
    "T09n0270_002:0296c13_2": "佛告迦葉：「為壞眾生計常想故，如來不般涅槃示般涅槃、不生示生。",
    "T09n0270_002:0296c14_3": "所以者何？",
    "T09n0270_002:0296c15_4": "眾生謂佛尚有終沒不得自在，何況我等有我我所？",
    "T09n0270_002:0296c16_5": "譬如有王為隣國所執，繫縛枷鎖，作是思惟：『我今復是王、是主耶？",
    "T09n0270_002:0296c17_6": "我今非王非主。",
    "T09n0270_002:0296c18_7": "何緣乃致如是諸難？",
    "T09n0270_002:0296c18_8": "由放逸故。』",
    "T09n0270_002:0296c18_9": "如是，眾生乃至生死輪迴，我不自在；不自在故，說無我義。",
    "T09n0270_002:0296c20_10": "譬如有人為賊所逐，舉刀欲害，作是思惟：『我今無力當得免此死難，以不如是生老病死種種眾苦成就眾生思想，願作帝釋梵王。』",
    "T09n0270_002:0296c23_11": "如來為壞彼思想故，示現有死。",
    "T09n0270_002:0296c23_12": "如來是天中之天，若般涅槃悉磨滅者，世間應滅；若不滅者，則常住安樂。",
    "T09n0270_002:0296c25_13": "常住安樂，則必有我，如煙有火。",
    "T09n0270_002:0296c26_14": "若復無我而有我者，世間應滿實有我非；無我亦不壞，若實無我，我則不成。」",
    "T09n0270_002:0296c27_15": "迦葉白佛言：「世尊！",
    "T09n0270_002:0296c28_16": "有者何耶？」",
    "T09n0270_002:0296c28_17": "佛告迦葉：「有者，二十五有眾生行；非有者，無思之物。",
    "T09n0270_002:0296c29_18": "若非有是眾生者，應從他來。",
    "T09n0270_002:0297a01_19": "設有思之物壞者，眾生當減；若非有是眾生者，則應充滿。",
    "T09n0270_002:0297a02_20": "以眾生不生不壞故，不減不滿。」",
    "T09n0270_002:0297a03_21": "迦葉白佛言：「世尊！",
    "T09n0270_002:0297a03_22": "若有我者，云何生彼煩惱諸垢？」",
    "T09n0270_002:0297a04_23": "佛告迦葉：「善哉，善哉！",
    "T09n0270_002:0297a05_24": "應以是問，問於如來。",
    "T09n0270_002:0297a05_25": "譬如金師見彼金性，作是思惟：『如此金性何由生垢？",
    "T09n0270_002:0297a06_26": "今當推尋生垢之本。』",
    "T09n0270_002:0297a07_27": "彼人云何為得本不？」",
    "T09n0270_002:0297a07_28": "迦葉白言：「不也。",
    "T09n0270_002:0297a08_29": "世尊！」",
    "T09n0270_002:0297a08_30": "佛告迦葉：「若盡壽思惟尋初因相，乃至無始得本際不？",
    "T09n0270_002:0297a09_31": "既不得本，亦不得金。",
    "T09n0270_002:0297a09_32": "若巧方便，精勤不懈，除彼金垢，爾乃得金。」",
    "T09n0270_002:0297a10_33": "佛告迦葉：「如是我者，生客煩惱。",
    "T09n0270_002:0297a11_34": "欲見我者，作是思惟：『今當推尋我及垢本。』",
    "T09n0270_002:0297a12_35": "彼人云何為得本不？」",
    "T09n0270_002:0297a13_0": "迦葉白佛言：「不也。",
    "T09n0270_002:0297a13_1": "世尊！」",
    "T09n0270_002:0297a13_2": "佛告迦葉：「若勤方便除煩惱垢，爾乃得我。",
    "T09n0270_002:0297a14_3": "謂聞如是比經，深心信樂，不緩不急，善巧方便，專精三業。",
    "T09n0270_002:0297a15_4": "以是因緣，爾乃得我。」",
    "T09n0270_002:0297a17_0": "迦葉復白佛言：「世尊！",
    "T09n0270_002:0297a17_1": "若有我者，何故不見？」",
    "T09n0270_002:0297a17_2": "佛告迦葉：「今當說譬。",
    "T09n0270_002:0297a18_3": "譬如初學，學五字句，界成句偈。",
    "T09n0270_002:0297a19_4": "欲先知義，然後乃學。",
    "T09n0270_002:0297a19_5": "當得知不？",
    "T09n0270_002:0297a19_6": "要當先學，然後乃知。",
    "T09n0270_002:0297a20_7": "彼善學已，然後師教界成句義，引譬示之，彼能聽受。",
    "T09n0270_002:0297a21_8": "緣師得解界成句義故，則能信樂。",
    "T09n0270_002:0297a22_9": "如是，我今為煩惱藏所覆眾生說言：『善男子！",
    "T09n0270_002:0297a23_10": "如來藏如是如是。』",
    "T09n0270_002:0297a23_11": "彼便欲見。",
    "T09n0270_002:0297a23_12": "當得見不？」",
    "T09n0270_002:0297a24_13": "迦葉白言：「不也。",
    "T09n0270_002:0297a24_14": "世尊！」",
    "T09n0270_002:0297a24_15": "佛告迦葉：「如彼不知界成句義，當緣師信。",
    "T09n0270_002:0297a25_16": "如是，迦葉當知，如來是誠實語者，以誠實語說有眾生。",
    "T09n0270_002:0297a26_17": "汝後當知，如彼學成。",
    "T09n0270_002:0297a27_18": "「今當為汝更說譬喻，如四種眾生界隱覆譬喻，所謂膚瞖覆眼、重雲隱月、如人穿井、瓶中燈焰，當知此四有佛藏因緣。",
    "T09n0270_002:0297b01_0": "「一切眾生悉有佛性，無量相好，莊嚴照明，以彼性故，一切眾生得般涅槃。",
    "T09n0270_002:0297b02_1": "如彼眼翳是可治病，未遇良醫，其目常冥；既遇良醫，疾得見色。",
    "T09n0270_002:0297b04_2": "如是，無量煩惱藏翳障如來性，乃至未遇諸佛聲聞緣覺，計我、非我、我所為我；若遇諸佛聲聞緣覺，乃知真我，如治病愈，其目開明。",
    "T09n0270_002:0297b07_3": "翳者謂諸煩惱，眼者謂如來性。",
    "T09n0270_002:0297b07_4": "「如雲覆月，月不明淨；諸煩惱藏覆如來性，性不明淨。",
    "T09n0270_002:0297b09_0": "若離一切煩惱雲覆，如來之性淨如滿月。",
    "T09n0270_002:0297b09_1": "「如人穿井，若得乾土知水尚遠；得濕土埿知水漸近；若得水者，則為究竟。",
    "T09n0270_002:0297b11_2": "如是，值遇諸佛聲聞緣覺，修習善行，掘煩惱土，得如來性水。",
    "T09n0270_002:0297b12_3": "「如瓶中燈焰，其明不現，於眾生無用；若壞去瓶，其光普炤。",
    "T09n0270_002:0297b14_4": "如是，諸煩惱瓶覆如來藏燈，相好莊嚴則不明淨，於眾生無用；若離一切諸煩惱藏，彼如來性煩惱永盡，相好照明施作佛事，如破瓶燈眾生受用。",
    "T09n0270_002:0297b17_5": "「如此四種譬喻因緣，如我有眾生界。",
    "T09n0270_002:0297b18_6": "當知一切眾生，皆亦如是，彼眾生界無邊明淨。」",
    "T09n0270_002:0297b20_0": "迦葉白佛言：「世尊！",
    "T09n0270_002:0297b20_1": "若一切眾生有如來藏一性一乘者，如來何故說有三乘——聲聞乘、緣覺乘、佛乘？」",
    "T09n0270_002:0297b22_2": "佛告迦葉：「今當說譬。",
    "T09n0270_002:0297b22_3": "如巨富長者，唯有一子，隨乳母行，於大眾中亡失所在。",
    "T09n0270_002:0297b23_4": "長者臨終作是思惟：『我唯一子久已亡失，更無餘子、父母、親屬，若我一旦終沒之後，一切財物王悉取去。』",
    "T09n0270_002:0297b26_5": "於思惟頃，本所失子遊行乞求，到其本家，而不自知是其父舍。",
    "T09n0270_002:0297b27_6": "所以者何？",
    "T09n0270_002:0297b27_7": "幼少失故。",
    "T09n0270_002:0297b28_8": "父見識之，而不言子。",
    "T09n0270_002:0297b28_9": "所以者何？",
    "T09n0270_002:0297b28_10": "慮怖走故。",
    "T09n0270_002:0297b29_11": "多與財物，而語之言：『我無子息，為我作子，勿復餘行。』",
    "T09n0270_002:0297c01_12": "彼子答言：『不堪住此。",
    "T09n0270_002:0297c01_13": "所以者何？",
    "T09n0270_002:0297c02_14": "住此常苦，如被繫縛。』",
    "T09n0270_002:0297c02_15": "長者謂言：『汝欲何作？』",
    "T09n0270_002:0297c03_0": "子復答言：『寧除眾穢，放牧田作。』",
    "T09n0270_002:0297c03_1": "長者念言：『此子薄福，我當知時，且隨彼意。』",
    "T09n0270_002:0297c04_2": "即令除糞。",
    "T09n0270_002:0297c04_3": "「其子久後見大長者五欲自娛，心生欣樂，作是思惟：『願大長者時見哀納，多賜財寶，以我為子。』",
    "T09n0270_002:0297c07_0": "作是念已，不勤作務。",
    "T09n0270_002:0297c07_1": "長者見已，作是思惟：『如是不久，必為我子。』",
    "T09n0270_002:0297c08_2": "是時長者尋告之曰：『汝今云何起異心想，不勤作務？』",
    "T09n0270_002:0297c09_3": "彼即答言：『願欲作子，生如是心。』",
    "T09n0270_002:0297c10_4": "長者言：『善。",
    "T09n0270_002:0297c10_5": "我是汝父，汝是我子。",
    "T09n0270_002:0297c11_6": "我實汝父，而汝不知，所有庫藏悉以付汝。』",
    "T09n0270_002:0297c12_0": "於大眾中唱如是言：『此是我子，我失來久，今遇還家，而不自知。",
    "T09n0270_002:0297c13_1": "我命為子，而復不肯，今日自求，為我作子。』",
    "T09n0270_002:0297c14_2": "「迦葉！",
    "T09n0270_002:0297c14_3": "如彼長者方便誘引志意下劣子，先令除糞，然後付財。",
    "T09n0270_002:0297c15_4": "於大眾中唱如是言：『此本我子，亡失來久，今幸自來，為我作子。』",
    "T09n0270_002:0297c17_5": "迦葉！",
    "T09n0270_002:0297c17_6": "如是不樂一乘者，為說三乘。",
    "T09n0270_002:0297c18_7": "所以者何？",
    "T09n0270_002:0297c18_8": "此是如來善巧方便。",
    "T09n0270_002:0297c18_9": "是諸聲聞悉是我子，如除糞者今始自知。」",
    "T09n0270_002:0297c19_10": "迦葉白佛言：「嗚呼異哉！",
    "T09n0270_002:0297c20_11": "是聲聞乘，何鄙之甚？",
    "T09n0270_002:0297c20_12": "實是佛子，而不識父。」",
    "T09n0270_002:0297c22_0": "佛告迦葉：「應如是學。",
    "T09n0270_002:0297c22_1": "若汝不堪呵責毀罵，則應捨離。",
    "T09n0270_002:0297c23_2": "彼後熟時，汝當知之。",
    "T09n0270_002:0297c23_3": "「復次，迦葉！",
    "T09n0270_002:0297c23_4": "聲聞、大乘常相違反——世俗、無漏，愚癡、黠慧。",
    "T09n0270_002:0297c24_5": "「復次，迦葉！",
    "T09n0270_002:0297c25_6": "若謗此經者，應當攝取。",
    "T09n0270_002:0297c25_7": "所以者何？",
    "T09n0270_002:0297c25_8": "彼以謗故，捨身當墮無邊黑闇。",
    "T09n0270_002:0297c26_9": "哀愍彼故，當設方便，以大乘法而成熟之。",
    "T09n0270_002:0297c27_10": "若不可治者，當墮地獄；若有信者，彼自當信；其餘眾生應以攝事攝令解脫。",
    "T09n0270_002:0297c29_11": "「復次，迦葉！",
    "T09n0270_002:0297c29_12": "若有士夫初得熱病，不應與藥及餘眾治。",
    "T09n0270_002:0298a01_13": "所以者何？",
    "T09n0270_002:0298a01_14": "時未至故。",
    "T09n0270_002:0298a01_15": "要待時至，然後乃治，二處不知是則敗醫。",
    "T09n0270_002:0298a02_16": "是故病熟，然後應治；若未熟者，要待時至。",
    "T09n0270_002:0298a03_17": "如是，眾生謗此經者，過患熟時，深自悔責：『嗚呼苦哉！",
    "T09n0270_002:0298a04_18": "我之所作，今始覺知。』",
    "T09n0270_002:0298a05_19": "至於爾時，應以攝事而救攝之。",
    "T09n0270_002:0298a07_0": "「復次，迦葉！",
    "T09n0270_002:0298a07_1": "如有士夫，度大曠野，聞合群鳥鳴。",
    "T09n0270_002:0298a08_0": "時彼士夫思是鳥聲，謂有劫賊，異道而去，入空澤中，至虎狼處，為虎所食。",
    "T09n0270_002:0298a09_1": "如是，迦葉！",
    "T09n0270_002:0298a09_2": "彼當來世比丘、比丘尼、優婆塞、優婆夷，於有我無我聲，畏有我聲，入於大空斷見，修習無我，於如是如來藏諸佛常住甚深經典不生信樂。",
    "T09n0270_002:0298a13_3": "「復次，迦葉！",
    "T09n0270_002:0298a13_4": "汝所問我為阿難說：『有有有苦樂，無有無苦樂。』",
    "T09n0270_002:0298a14_5": "汝今諦聽。",
    "T09n0270_002:0298a14_6": "迦葉！",
    "T09n0270_002:0298a14_7": "如來者，非有、非眾生，亦不壞。」",
    "T09n0270_002:0298a15_8": "迦葉白佛言：「云何？",
    "T09n0270_002:0298a15_9": "世尊！」",
    "T09n0270_002:0298a15_10": "佛告迦葉：「如雪山下有出淨光摩尼寶性。",
    "T09n0270_002:0298a16_11": "有人善知摩尼寶相，見相則知，即取持去。",
    "T09n0270_002:0298a17_12": "如鍊金法消除滓穢，離垢清淨，隨所著處，本垢不污。",
    "T09n0270_002:0298a19_13": "所以者何？",
    "T09n0270_002:0298a19_14": "譬如士夫持燈而行，隨所至處闇冥悉除，燈光特明。",
    "T09n0270_002:0298a20_15": "彼摩尼寶亦復如是，如鍊真金塵垢不污，星月光照則雨淨水，日光所照尋即出火。",
    "T09n0270_002:0298a22_16": "如是，迦葉！",
    "T09n0270_002:0298a22_17": "如來、應供、等正覺出興于世，永離一切生老病死，煩惱習垢一切悉滅，常大照明，如彼明珠，一切不污；如淨蓮華，塵水不著。",
    "T09n0270_002:0298a25_18": "「復次，迦葉！",
    "T09n0270_002:0298a25_19": "如來如是如是時、如是如是像類出於世間，隨其所應，示現凡身，不為彼彼凡品生處垢穢所染，亦復不受世間苦樂。",
    "T09n0270_002:0298a28_20": "樂者人天五欲功德，彼即是苦，唯有解脫，究竟常樂。」",
    "T09n0270_002:0298a29_21": "迦葉白佛言：「善哉，善哉！",
    "T09n0270_002:0298b01_0": "世尊！",
    "T09n0270_002:0298b01_1": "我自惟省，今始出家受具足戒，得比丘分成阿羅漢。",
    "T09n0270_002:0298b02_2": "當於如來知恩報恩——以如來昔日分我半坐；今日復於四大眾中，以大乘法水而灌我頂。」",
    "T09n0270_002:0298b05_0": "爾時，眾中有持比丘色像儀式者、或持優婆塞色像儀式者、或持非優婆塞色像儀式者，傾側低仰，一切皆是魔之所為。",
    "T09n0270_002:0298b07_1": "爾時，阿難白佛言：「世尊！",
    "T09n0270_002:0298b08_2": "今此大眾離諸糟糠，堅固真實，如栴檀林。",
    "T09n0270_002:0298b09_3": "如是眾中，彼云何住？」",
    "T09n0270_002:0298b09_4": "佛告阿難：「問大迦葉。」",
    "T09n0270_002:0298b10_5": "阿難言：「唯。",
    "T09n0270_002:0298b10_6": "善哉當問。」",
    "T09n0270_002:0298b10_7": "即問迦葉：「於此眾中，彼云何住？」",
    "T09n0270_002:0298b11_8": "迦葉答言：「彼愚癡人是魔眷屬，與魔俱來。",
    "T09n0270_002:0298b12_9": "是故，阿難！",
    "T09n0270_002:0298b12_10": "我先說言：『不能堪任於如來滅後善巧方便護持正法，如善守田。』",
    "T09n0270_002:0298b14_11": "是故先言：『寧負大地』，廣說如上。",
    "T09n0270_002:0298b14_12": "爾時世尊即告我言：『於我滅後，汝當堪忍護持正法，至于法盡。』",
    "T09n0270_002:0298b16_13": "我時白佛：『我當堪能四十年中護持正法。』",
    "T09n0270_002:0298b17_14": "時佛責言：『何以懈怠，不能護法至於法盡也？』」",
    "T09n0270_002:0298b19_0": "佛告迦葉：「汝且求魔。",
    "T09n0270_002:0298b19_1": "若能得者，堪任護法。」",
    "T09n0270_002:0298b19_2": "迦葉即以天眼觀察而不能見。",
    "T09n0270_002:0298b20_3": "如舍衛國有一野人亡失其子，於大眾中求子不得，疲乏而歸。",
    "T09n0270_002:0298b22_4": "迦葉天眼於大眾中求魔不得，亦復如是。",
    "T09n0270_002:0298b23_0": "即白佛言：「我不堪任求覓惡魔。」",
    "T09n0270_002:0298b23_1": "如是八十諸大聲聞皆曰：「不堪。」",
    "T09n0270_002:0298b24_2": "復令賢護等五百菩薩——除一菩薩名一切世間樂見——推覓惡魔，亦復不得。",
    "T09n0270_002:0298b27_0": "爾時，世尊復告迦葉：「汝不堪任法欲滅時餘八十年護持正法。",
    "T09n0270_002:0298b28_1": "南方菩薩當能護持，汝當於賢護菩薩五百眾中最後求之。」",
    "T09n0270_002:0298b29_2": "迦葉答言：「善哉當求，求得一切世間樂見離車童子。",
    "T09n0270_002:0298c01_3": "世尊！",
    "T09n0270_002:0298c02_4": "一切世間樂見離車童子，則是其人。」",
    "T09n0270_002:0298c03_0": "佛告迦葉：「汝往勸請，令覓惡魔。」",
    "T09n0270_002:0298c03_1": "爾時，迦葉即與八十諸大聲聞及賢護等五百菩薩，俱共勸請一切世間樂見離車童子：「汝童子！",
    "T09n0270_002:0298c05_2": "世尊所舉，堪覓惡魔。」",
    "T09n0270_002:0298c06_3": "爾時，童子於大眾中白迦葉言：「我今堪任推覓惡魔。",
    "T09n0270_002:0298c07_4": "然有八十諸大聲聞、賢護等五百菩薩摩訶薩，及文殊師利、觀世音、得大勢、滅諸惡趣、彌勒菩薩等，何故不覓，令我覓耶？",
    "T09n0270_002:0298c10_5": "宜令彼先，然後及我。」",
    "T09n0270_002:0298c10_6": "迦葉謂言：「降伏惡魔為無福耶？」",
    "T09n0270_002:0298c11_7": "答言：「迦葉！",
    "T09n0270_002:0298c11_8": "汝知有福，宜自為之；我今不能。」",
    "T09n0270_002:0298c12_9": "爾時迦葉以此白佛。",
    "T09n0270_002:0298c12_10": "佛告迦葉：「此童子語為何所說？」",
    "T09n0270_002:0298c13_11": "迦葉白佛：「童子說言：『先諸大德，然後及我。",
    "T09n0270_002:0298c14_12": "我是俗人，性復下劣。",
    "T09n0270_002:0298c15_0": "是諸大德、八十聲聞、及賢護等五百上首，彼悉在先，然後次我。』」",
    "T09n0270_002:0298c16_1": "時諸聲聞及賢護等一切推覓，悉不能得——如彼野人求子不獲——皆曰：「不堪。」",
    "T09n0270_002:0298c18_2": "於一面立。",
    "T09n0270_002:0298c19_0": "爾時，世尊復告迦葉：「汝今聞此大法鼓經，於我滅後四十年中，當善護持如今正法，當擊大法鼓、吹大法蠡、設大法會、建大法幢。",
    "T09n0270_002:0298c21_1": "然後，一切世間樂見離車童子於正法欲滅餘八十年，當以五繫縛彼惡魔及其眷屬如縛小兔，廣當宣唱大法鼓經、當擊大法鼓、吹大法蠡、設大法會、建大法幢。」",
    "T09n0270_002:0298c25_2": "迦葉白佛言：「當於何時？」",
    "T09n0270_002:0298c26_3": "佛告迦葉：「正法欲滅餘八十年。」",
    "T09n0270_002:0298c27_0": "迦葉白佛言：「世尊！",
    "T09n0270_002:0298c27_1": "欲見惡魔。」",
    "T09n0270_002:0298c27_2": "佛告童子：「速以惡魔示諸大眾。」",
    "T09n0270_002:0298c28_3": "爾時，童子瞻仰世尊，即指示言：「觀此惡魔，從異方來，如諸菩薩作比丘像，於眾中坐。」",
    "T09n0270_002:0299a01_4": "大眾悉見，見被五繫。",
    "T09n0270_002:0299a01_5": "魔言：「童子！",
    "T09n0270_002:0299a02_6": "我於此經不復作礙。」",
    "T09n0270_002:0299a02_7": "如是三說。",
    "T09n0270_002:0299a03_0": "爾時，世尊告一切世間樂見離車童子等菩薩眾言：「摩訶迦葉已能於我滅度之後四十年中護持正法，汝等誰能於我滅後最後護法？」",
    "T09n0270_002:0299a06_0": "如是三說，無能堪者。",
    "T09n0270_002:0299a06_1": "佛告大眾：「汝等勿得起輕劣想。",
    "T09n0270_002:0299a07_2": "我此眾中多有弟子，於我滅後能護正法、說此經者。",
    "T09n0270_002:0299a08_3": "賢護等五百菩薩最後一人——一切世間樂見離車童子——於我滅後，當擊大法鼓、吹大法蠡、設大法會、建大法幢。」",
    "T09n0270_002:0299a10_4": "爾時童子即放弊魔。",
    "T09n0270_002:0299a11_5": "時諸大眾語童子言：「汝已授記。」",
    "T09n0270_002:0299a12_6": "爾時，世尊復告大迦葉言：「今汝迦葉！",
    "T09n0270_002:0299a13_0": "如守田夫無善方便，不能堪任護持此經。",
    "T09n0270_002:0299a13_1": "今此童子聞此經已，能善誦讀，現前護持，為人演說，常能示現為凡夫身，住於七地。",
    "T09n0270_002:0299a15_2": "正法欲滅餘八十年，在於南方文荼羅國大波利村善方便河邊迦耶梨姓中生。",
    "T09n0270_002:0299a17_3": "當作比丘持我名，如善方便守護田苗，於我慢緩懈怠眾中離俗出家，以四攝法而攝彼眾。",
    "T09n0270_002:0299a19_4": "得此深經，誦讀通利，令僧清淨，捨先所受本不淨物。",
    "T09n0270_002:0299a21_0": "為說大法鼓經，第二為說大乘空經，第三為說眾生界如來常住大法鼓經，擊大法鼓、吹大法蠡、設大法會、建大法幢。",
    "T09n0270_002:0299a23_1": "當於我前被弘誓鎧，盡百年壽常雨法雨，演說此經。",
    "T09n0270_002:0299a24_2": "滿百年已，現大神力示般涅槃，說如是記：『釋迦牟尼佛今來至此，悉當瞻仰，恭敬禮拜。』",
    "T09n0270_002:0299a26_3": "如是，如來常住安樂，諸仁當觀真實常樂，如我所說。」",
    "T09n0270_002:0299a28_0": "爾時，空中十方諸佛皆悉現身說如是言：「如是，如是！",
    "T09n0270_002:0299a29_1": "如汝所說，一切皆當信其善說。」",
    "T09n0270_002:0299b01_0": "迦葉白佛言：「世尊！",
    "T09n0270_002:0299b01_1": "菩薩成就幾德能見如來常住不壞法身，臨命終時現大神力？」",
    "T09n0270_002:0299b02_2": "佛告迦葉：「菩薩摩訶薩成就八功德者，能現前見如來常住不壞法身。",
    "T09n0270_002:0299b04_3": "何等為八？",
    "T09n0270_002:0299b04_4": "一者、說此深經心不懈怠。",
    "T09n0270_002:0299b05_5": "二者、說彼三乘三種之說亦不懈倦。",
    "T09n0270_002:0299b06_6": "三者、所應化者終不棄捨。",
    "T09n0270_002:0299b06_7": "四者、若僧壞者和合一味。",
    "T09n0270_002:0299b07_8": "五者、終不親近比丘尼、女人、黃門。",
    "T09n0270_002:0299b08_9": "六者、遠離親近國王及大力者。",
    "T09n0270_002:0299b08_10": "七者、常樂禪定。",
    "T09n0270_002:0299b09_11": "八者、思惟觀察不淨無我。",
    "T09n0270_002:0299b09_12": "是為成就八種功德。",
    "T09n0270_002:0299b10_13": "「復有四事。",
    "T09n0270_002:0299b10_14": "何等為四？",
    "T09n0270_002:0299b10_15": "一者、善能持法。",
    "T09n0270_002:0299b11_0": "二者、常自欣慶：『善哉！",
    "T09n0270_002:0299b11_1": "我今所作快樂大善。』",
    "T09n0270_002:0299b11_2": "三者、能自歸依，作是思惟：『我得善利。』",
    "T09n0270_002:0299b12_3": "四者、於如來常住決定無疑，日夜常念如來功德。",
    "T09n0270_002:0299b13_4": "「以是因緣，現前得見常住法身現大神力，然後命終。",
    "T09n0270_002:0299b15_5": "「迦葉！",
    "T09n0270_002:0299b15_6": "如是善男子、善女人，隨所住處城邑聚落，我為是等示現法身而說是言：『善男子！",
    "T09n0270_002:0299b17_7": "善女人！",
    "T09n0270_002:0299b17_8": "如來常住。",
    "T09n0270_002:0299b17_9": "汝從今日常應受持讀誦此經，為人解說，作如是語：「當知如來常住安樂，正心悕望勿為諂曲；當知世尊如是常住，淨悕望者我當現身。」』",
    "T09n0270_002:0299b20_10": "汝大迦葉當信、當審，若不如是修行法者，何由見我？",
    "T09n0270_002:0299b21_11": "云何能得神通示現？",
    "T09n0270_002:0299b22_12": "如我為聲聞乘說，比丘能捨一法者，我為保任得阿那含果。",
    "T09n0270_002:0299b23_13": "謂彼所行功德成就亦復如是。",
    "T09n0270_002:0299b24_14": "如我先說持戒比丘，終身天神常隨供事，是故汝等勿貪利養，當修厭離住身念處。",
    "T09n0270_002:0299b26_15": "「復次，迦葉！",
    "T09n0270_002:0299b26_16": "持我名比丘常令僧淨。」",
    "T09n0270_002:0299b27_0": "迦葉白佛言：「世尊！",
    "T09n0270_002:0299b27_1": "此為云何？」",
    "T09n0270_002:0299b27_2": "佛告迦葉：「行攝取時，滿足犯戒貪烏之眾，如彼巧便守護四法。",
    "T09n0270_002:0299b29_3": "賢護等五百菩薩先不堪任，是等今者猶故不堪於我滅後最後護法。",
    "T09n0270_002:0299c01_4": "持我名比丘行攝法時，攝諸寬縱懈怠比丘，習近供養，與其經卷，消息將護。",
    "T09n0270_002:0299c03_5": "如養牛法，知可伏時，然後調伏。",
    "T09n0270_002:0299c04_6": "若攝取調伏而不改者，則便棄捨，不令毒箭塗傷善淨。",
    "T09n0270_002:0299c05_7": "彼復當作如是思惟：『莫令淨行比丘因彼犯戒。",
    "T09n0270_002:0299c06_8": "彼說非法、行惡行者，不應致敬共同法集布薩自恣羯磨僧事，悉不應同。』",
    "T09n0270_002:0299c08_9": "如王摧敵，彼亦如是。",
    "T09n0270_002:0299c08_10": "如是方便調伏彼已，於百年中常雨法雨、擊大法鼓、吹大法蠡、設大法會、建大法幢、示大神力，命終涅槃。",
    "T09n0270_002:0299c10_11": "過千佛已六十二劫，經百千緣覺及八如來般涅槃後，乃成佛道，名智積光明如來、應供、等正覺。",
    "T09n0270_002:0299c13_12": "彼時持我名比丘者，即是一切世間樂見離車童子，當於此土成等正覺。",
    "T09n0270_002:0299c14_13": "「迦葉當知，無上菩提，如是難得。",
    "T09n0270_002:0299c15_14": "迦葉！",
    "T09n0270_002:0299c15_15": "為是凡人所能得不？」",
    "T09n0270_002:0299c16_16": "迦葉白佛言：「不也，世尊！」",
    "T09n0270_002:0299c16_17": "佛告迦葉：「一佛國土一佛施作佛事，第二、第三亦復如是。",
    "T09n0270_002:0299c17_18": "如一芥子中有眾多世界，周旋往返而不自知。",
    "T09n0270_002:0299c19_0": "誰持來去？",
    "T09n0270_002:0299c19_1": "誰安我此？",
    "T09n0270_002:0299c19_2": "隨所應知，隨順為作。",
    "T09n0270_002:0299c20_0": "如是，或有知我者、或不知者。",
    "T09n0270_002:0299c20_1": "此一世界耆闍崛山中，有釋迦牟尼佛，即於此中有阿逸多佛；於此世界或現劫燒、或現說法，如是奇特，甚為希有。",
    "T09n0270_002:0299c23_2": "復有何等最上奇特？",
    "T09n0270_002:0299c23_3": "謂一切世間樂見童子不於凡俗家生，其所生家悉是菩薩。",
    "T09n0270_002:0299c25_4": "迦葉當知，彼供養給侍者，悉皆歡喜，宗親愛念，皆作是言：『我種姓中有如是人生。』",
    "T09n0270_002:0299c26_5": "此諸人等，一切皆是我之所遣。",
    "T09n0270_002:0299c27_6": "迦葉當知，彼菩薩摩訶薩，若餘四眾為作眷屬，悉聞說此大法鼓經，一切皆當得無上菩提。",
    "T09n0270_002:0299c29_7": "「迦葉！",
    "T09n0270_002:0299c29_8": "我於過去久遠世時，在毘舍離城作轉輪王，名難提斯那。",
    "T09n0270_002:0300a02_9": "爾時，毘舍離城如四天王下閻浮提、如忍世界，其餘天下亦復如是，如是三千大千世界。",
    "T09n0270_002:0300a04_10": "我時壽命不可思議。",
    "T09n0270_002:0300a04_11": "我作如是轉輪聖王，行阿僧祇殊勝布施及諸功德，持戒清淨修諸善行，合集如是無量福德。",
    "T09n0270_002:0300a06_12": "若善男子、善女人聞說一乘大法鼓經，戲笑而往，乃至一念，所得功德勝前福業，不可稱記，算數譬喻所不能計。",
    "T09n0270_002:0300a09_13": "如有呪王名曰焰炤，一說此呪，四月善護。",
    "T09n0270_002:0300a10_14": "迦葉當知，世間凡呪勢力如是，何況一讀大法鼓經而力不能盡壽為護？",
    "T09n0270_002:0300a11_15": "是故，有能供養此經者，是諸眾生為無上菩提作決定因，乃至究竟菩提不離是經。」",
    "T09n0270_002:0300a13_16": "時諸大眾同聲唱言：「善哉，善哉！",
    "T09n0270_002:0300a14_17": "甚奇，世尊！",
    "T09n0270_002:0300a14_18": "今此童子當為持佛名比丘，若般涅槃者，祇洹林神無所依怙。",
    "T09n0270_002:0300a16_19": "所以者何？",
    "T09n0270_002:0300a16_20": "彼從南方來至佛所而般涅槃。」",
    "T09n0270_002:0300a17_21": "佛告大眾：「彼亦不來，我自往彼，示現其身，先遣此經，然後乃往。",
    "T09n0270_002:0300a18_22": "所以者何？",
    "T09n0270_002:0300a18_23": "若此經不往至彼手中，則彼生退心。",
    "T09n0270_002:0300a19_24": "若彼有眾生應調伏者，我與大眾往住其前。",
    "T09n0270_002:0300a20_25": "彼見我已，當即還往迎，便般涅槃，隨其所欲度眾生處而般涅槃。",
    "T09n0270_002:0300a23_0": "「爾時，天帝釋子，名阿毘曼儒，當乘神通而來至此。",
    "T09n0270_002:0300a24_1": "彼雖幼少，真心清淨信樂大乘，唯獨一人無有儔匹。",
    "T09n0270_002:0300a25_2": "於天人中持此大乘甚深經典，是故彼為說解脫因，得授佛記。",
    "T09n0270_002:0300a26_3": "時諸大眾同聲說偈：「『奇哉！",
    "T09n0270_002:0300a28_4": "一切，　　世間樂見。",
    "T09n0270_002:0300a28_5": "　　為比丘像，　　擊大法鼓，　　護持佛法，　　令得久住。",
    "T09n0270_002:0300b01_0": "　　般涅槃後，　　世間虛空；　　彼滅度後，　　無與等者。",
    "T09n0270_002:0300b02_1": "　　如是比丘，　　世間難得，　　能為世間，　　說究竟道。』」",
    "T09n0270_002:0300b04_0": "爾時，迦葉、阿難、賢護菩薩等無量大眾，聞佛所說，歡喜奉行。",
    "T09n0270_002:0300b06_0": "大法鼓經卷下"
}