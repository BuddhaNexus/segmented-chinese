{
    "T08n0221_015:0101c02_0": "放光般若經卷第十五",
    "T08n0221_015:0101c04_0": "西晉于闐國三藏無羅叉",
    "T08n0221_015:0101c05_0": "奉　詔譯",
    "T08n0221_015:0101c06_0": "摩訶般若波羅蜜親近品第六十五",
    "T08n0221_015:0101c07_0": "爾時釋提桓因意念言：「菩薩行六波羅蜜乃至佛十八法，尚出眾生之上，何況成阿耨多羅三耶三菩者？",
    "T08n0221_015:0101c09_1": "若有發意念薩云然者，為得壽命中之最、人中之善利，何況發意欲為阿耨多羅三耶三菩者？",
    "T08n0221_015:0101c11_2": "發阿耨多羅三耶三菩意者，未發者當親近之。」",
    "T08n0221_015:0101c12_3": "釋提桓因以天曼陀羅花而散佛上，散已發願言：「若有發阿耨多羅三耶三菩意者，令具足法願，具足薩云然願，具足自然法願，具足無漏法願。」",
    "T08n0221_015:0101c15_4": "釋提桓因白佛言：「世尊！",
    "T08n0221_015:0101c16_5": "如我意願，其發阿耨多羅三耶三菩意者，不復欲令動還墮羅漢、辟支佛地，為下大乘，終不墮於羅漢、辟支佛乘，倍復發願精進，願阿耨多羅三耶三菩，見三界中所有諸勤苦者悉為作護。",
    "T08n0221_015:0101c20_6": "如是具足菩薩意念：『我等已度，當復度不度者；我已安隱，當復安餘；我已泥洹，當復度餘令得泥洹。』」",
    "T08n0221_015:0101c22_7": "釋提桓因白佛言：「世尊！",
    "T08n0221_015:0101c23_8": "善男子、善女人代初發意菩薩歡喜者，為得幾所福？",
    "T08n0221_015:0101c24_9": "久發意菩薩復代歡喜，得何等福？",
    "T08n0221_015:0101c25_10": "阿惟越致菩薩代其歡喜，復得幾福？",
    "T08n0221_015:0101c26_11": "至一生補處菩薩代其歡喜，復得幾福？」",
    "T08n0221_015:0101c27_12": "佛告釋提桓因言：「拘翼！",
    "T08n0221_015:0101c27_13": "是四天下尚可稱知斤兩；代其歡喜者，其福不可稱。",
    "T08n0221_015:0101c28_14": "三千大千剎土亦可稱知；代其歡喜者，福不可稱計。",
    "T08n0221_015:0102a01_15": "拘翼！",
    "T08n0221_015:0102a01_16": "三千大千剎土其中海水，取一髮破為百分，以一分髮盡渧海水，尚可數知幾渧；從代歡喜功德(此間有三十五字重複，書准丹本除)，福不可計量。",
    "T08n0221_015:0102a04_17": "拘翼！",
    "T08n0221_015:0102a04_18": "阿僧祇佛剎所有境界虛空，持斛斗升合量空，尚可知幾所；從代歡喜功德，福不可計量。」",
    "T08n0221_015:0102a06_19": "釋提桓因白佛言：「世尊！",
    "T08n0221_015:0102a06_20": "諸不代初發意菩薩歡喜者，是為魔之所使；不代歡喜者，是魔官屬人，從魔中來。",
    "T08n0221_015:0102a08_21": "何以故？",
    "T08n0221_015:0102a08_22": "有代發意歡喜者，是為壞魔故。",
    "T08n0221_015:0102a09_23": "諸欲不捨敬三尊，亦不一相亦不二者，當持是代歡喜意，求阿耨多羅三耶三菩。」",
    "T08n0221_015:0102a11_24": "佛言：「如是，拘翼！",
    "T08n0221_015:0102a11_25": "發是代歡喜意者，得至佛國供養諸佛。",
    "T08n0221_015:0102a12_26": "所以者何？",
    "T08n0221_015:0102a12_27": "阿僧祇人初發意作功德代歡喜故，從初發意菩薩至于十住阿惟顏菩薩所作功德，皆代其歡喜。",
    "T08n0221_015:0102a15_28": "持是功德，疾近阿耨多羅三耶三菩。",
    "T08n0221_015:0102a16_0": "成阿惟三佛已，無央數不可說阿僧祇眾生皆當得度。",
    "T08n0221_015:0102a17_1": "以是故，拘翼！",
    "T08n0221_015:0102a17_2": "是善男子、善女人有初發意者，當持代歡喜之功德求阿耨多羅三耶三菩，不以意求亦不離意。",
    "T08n0221_015:0102a19_3": "代阿惟越致及一生補處歡喜，以求阿耨多羅三耶三菩，不以意求而不離意。」",
    "T08n0221_015:0102a21_4": "須菩提言：「是意如幻，云何能得阿耨多羅三耶三菩？」",
    "T08n0221_015:0102a22_5": "佛言：「於汝意云何，汝見是意如幻不？」",
    "T08n0221_015:0102a23_6": "須菩提言：「不見也。",
    "T08n0221_015:0102a23_7": "世尊！",
    "T08n0221_015:0102a24_8": "我不見如幻，亦不見意非幻。」",
    "T08n0221_015:0102a24_9": "佛言：「亦非法頗見是意不？",
    "T08n0221_015:0102a25_10": "頗非見幻不離意，見是法成阿耨多羅三耶三菩不？」",
    "T08n0221_015:0102a26_11": "須菩提言：「不見也。",
    "T08n0221_015:0102a26_12": "世尊！",
    "T08n0221_015:0102a27_13": "我不見法，當持何等起為有為無？",
    "T08n0221_015:0102a27_14": "法常自寂，不可以有得亦不可以無得。",
    "T08n0221_015:0102a28_15": "若法常寂不成阿耨多羅三耶三菩，無所有者亦復不成阿耨多羅三耶三菩。",
    "T08n0221_015:0102b01_16": "何以故？",
    "T08n0221_015:0102b01_17": "世尊！",
    "T08n0221_015:0102b01_18": "一切諸法亦不可得亦無有故。",
    "T08n0221_015:0102b02_19": "世尊！",
    "T08n0221_015:0102b02_20": "六波羅蜜常寂，乃至于道亦復常寂。",
    "T08n0221_015:0102b03_21": "法亦不應當念，亦無有法而將來有。",
    "T08n0221_015:0102b04_22": "般若波羅蜜常寂，成阿耨多羅三耶三菩，阿耨多羅三耶三菩常寂。」",
    "T08n0221_015:0102b05_23": "須菩提言：「世尊！",
    "T08n0221_015:0102b06_24": "般若波羅蜜三耶三菩亦寂之中，云何逮覺？」",
    "T08n0221_015:0102b07_25": "佛言：「善哉，善哉！",
    "T08n0221_015:0102b07_26": "薩云然寂，阿耨多羅三耶三菩亦寂。",
    "T08n0221_015:0102b08_27": "須菩提！",
    "T08n0221_015:0102b08_28": "般若波羅蜜及薩云然不寂者，亦非般若亦非薩云然。",
    "T08n0221_015:0102b09_29": "是故，須菩提！",
    "T08n0221_015:0102b10_30": "般若波羅蜜、薩云然寂，亦不因般若波羅蜜成阿惟三佛，不離般若波羅蜜得阿惟三佛；不得般若波羅蜜者，終不得阿惟三佛。」",
    "T08n0221_015:0102b12_31": "須菩提言：「世尊！",
    "T08n0221_015:0102b13_32": "菩薩所行甚深。」",
    "T08n0221_015:0102b13_33": "佛言：「如汝所說，菩薩所行入甚深苦行。",
    "T08n0221_015:0102b14_34": "雖謙苦行，不於法中中道取證，墮於羅漢、辟支佛地。」",
    "T08n0221_015:0102b15_35": "須菩提白佛言：「世尊！",
    "T08n0221_015:0102b16_36": "如我從佛所聞，菩薩不為謙苦。",
    "T08n0221_015:0102b17_0": "何以故？",
    "T08n0221_015:0102b17_1": "亦不見是可得證者，亦不見般若波羅蜜可取證者，亦不見法當取證者。",
    "T08n0221_015:0102b18_2": "諸法皆不可得者，有何等義、有何等法、有何等般若波羅蜜，當可取證成阿耨多羅三耶三菩者？」",
    "T08n0221_015:0102b21_0": "須菩提言：「菩薩行者為無所得行。",
    "T08n0221_015:0102b21_1": "菩薩於無所得法中，還諸法無限之限事。",
    "T08n0221_015:0102b22_2": "世尊！",
    "T08n0221_015:0102b22_3": "若有菩薩聞說是事，不却不難亦不懈怠，是為行般若波羅蜜，亦不見行般若波羅蜜者，亦不見成阿耨多羅三耶三菩者。",
    "T08n0221_015:0102b25_4": "菩薩行般若波羅蜜亦不作是念：『羅漢、辟支佛地離我遠，薩云然離我近。』",
    "T08n0221_015:0102b27_5": "世尊！",
    "T08n0221_015:0102b27_6": "譬如虛空，亦無近遠之念。",
    "T08n0221_015:0102b28_0": "何以故？",
    "T08n0221_015:0102b28_1": "虛空無分別故。",
    "T08n0221_015:0102b28_2": "行般若波羅蜜菩薩亦無是念：『二道離我遠，薩云然離我近。』",
    "T08n0221_015:0102b29_3": "何以故？",
    "T08n0221_015:0102c01_4": "般若波羅蜜亦無所分別故。",
    "T08n0221_015:0102c01_5": "譬如幻人亦不自念：『師離我近，觀人離我遠。』",
    "T08n0221_015:0102c02_6": "何以故？",
    "T08n0221_015:0102c02_7": "幻人無念故。",
    "T08n0221_015:0102c03_8": "譬如光影無有念：『我所因者離我近，餘離我遠。』",
    "T08n0221_015:0102c04_9": "菩薩行般若波羅蜜，如來、無所著、等正覺亦無所愛。",
    "T08n0221_015:0102c05_10": "世尊！",
    "T08n0221_015:0102c05_11": "般若波羅蜜亦如是，譬如如來無有念故。",
    "T08n0221_015:0102c06_12": "譬如如來所化亦不念：『二道離我遠，佛離我近。』",
    "T08n0221_015:0102c07_13": "何以故？",
    "T08n0221_015:0102c07_14": "化以如來無念故，般若波羅蜜無有念故。",
    "T08n0221_015:0102c08_15": "譬如如來所作亦不念：『二道離我遠，佛道離我近。』",
    "T08n0221_015:0102c09_16": "何以故？",
    "T08n0221_015:0102c10_17": "化如來亦無念故。",
    "T08n0221_015:0102c10_18": "般若波羅蜜亦無念：『二道離我遠，佛離我近。』",
    "T08n0221_015:0102c11_19": "譬所為作事亦無念可說，般若波羅蜜事亦如作，亦無念故。」",
    "T08n0221_015:0102c13_0": "尊者舍利弗語耆年須菩提：「但般若波羅蜜無有念耶？」",
    "T08n0221_015:0102c14_1": "須菩提言：「六波羅蜜亦無有念，五陰五情亦復無念，眼色六入亦復無念，四禪、四等及四空定、三十七品，至三脫門、佛十種力、十八法、四無所畏、四無礙慧、薩云然事，亦無有念，乃至于道亦復無念，有為性亦無念。」",
    "T08n0221_015:0102c19_0": "舍利弗言：「若諸法無念，何從有五趣？",
    "T08n0221_015:0102c19_1": "云何復有須陀洹、斯陀含、阿那含、阿羅漢、辟支佛及佛世尊？」",
    "T08n0221_015:0102c21_2": "須菩提言：「諸眾生因四顛倒而起、四顛倒而造作事，身口意行隨受其像，便有疑應，故有泥犁、薜荔、獸、人中、天上。」",
    "T08n0221_015:0102c23_3": "舍利弗言：「云何有須陀洹乃至三耶三佛？",
    "T08n0221_015:0102c24_4": "須陀洹道亦無念，乃至三耶三佛道亦無念。",
    "T08n0221_015:0102c25_5": "諸過去當來無所著、等正覺，及現在十方諸佛，無念已盡滅。",
    "T08n0221_015:0102c27_0": "以是故，舍利弗！",
    "T08n0221_015:0102c27_1": "當作是知，一切諸法皆無念，信如是法性、真際故。",
    "T08n0221_015:0102c28_2": "舍利弗！",
    "T08n0221_015:0102c28_3": "菩薩當以無念行般若波羅蜜。",
    "T08n0221_015:0102c29_4": "以無念行般若波羅蜜故，便得逮覺無念之法。」",
    "T08n0221_015:0103a02_0": "摩訶般若波羅蜜牢固品第六十六",
    "T08n0221_015:0103a03_0": "於是舍利弗語須菩提：「菩薩摩訶薩行般若波羅蜜，為行不牢固耶？」",
    "T08n0221_015:0103a04_1": "須菩提報言：「如是，如是！",
    "T08n0221_015:0103a05_2": "菩薩摩訶薩行般若波羅蜜者，為行不牢固。",
    "T08n0221_015:0103a06_3": "何以故？",
    "T08n0221_015:0103a06_4": "般若波羅蜜無有牢固，乃至薩云然亦無有牢固亦無不牢固。",
    "T08n0221_015:0103a07_5": "何以故？",
    "T08n0221_015:0103a07_6": "菩薩行般若波羅蜜，不牢固尚不可得，乃至薩云然亦不可得見，何況有牢固？」",
    "T08n0221_015:0103a09_7": "若干百千色、欲天子意念言：「諸有善男子、善女人發阿耨多羅三耶三菩，行般若波羅蜜者，當為作禮。",
    "T08n0221_015:0103a12_0": "既行般若波羅蜜而不中道取證，墮羅漢、辟支佛地，以是故當為作禮。",
    "T08n0221_015:0103a13_1": "於等法不取證故。」",
    "T08n0221_015:0103a14_0": "須菩提語諸天子言：「菩薩於等法不取羅漢、辟支佛證，不足為奇。",
    "T08n0221_015:0103a15_1": "為阿僧祇人盟誓，亦不見有人而欲度脫眾生，是乃為奇。",
    "T08n0221_015:0103a16_2": "以是故，菩薩發意為阿耨多羅三耶三菩者，為欲降伏眾生。",
    "T08n0221_015:0103a18_3": "欲降伏眾生者，則為欲降伏虛空。",
    "T08n0221_015:0103a18_4": "何以故？",
    "T08n0221_015:0103a19_0": "當知虛空、眾生皆悉寂故。",
    "T08n0221_015:0103a19_1": "眾生亦空、虛空亦空、如虛空之無牢固、眾生亦無牢固。",
    "T08n0221_015:0103a20_2": "諸天子！",
    "T08n0221_015:0103a21_3": "以眾生無有牢固故而結盟誓，是故菩薩摩訶薩為甚奇特。",
    "T08n0221_015:0103a22_4": "為眾生結盟誓者，則為與虛空共鬪所。",
    "T08n0221_015:0103a23_5": "為眾生結盟誓者，亦不見眾生亦寂，結盟誓亦寂故。",
    "T08n0221_015:0103a24_6": "菩薩聞是，不恐不懈不難不怯，為行般若波羅蜜。",
    "T08n0221_015:0103a25_7": "何以故？",
    "T08n0221_015:0103a25_8": "五陰寂故，眾生亦寂。",
    "T08n0221_015:0103a26_9": "云何五陰寂故眾生亦寂？",
    "T08n0221_015:0103a26_10": "以五陰寂故，六波羅蜜寂；以五陰、六衰寂故，內外空寂及有無空亦寂，以五陰、六衰寂故，十八性亦寂；五陰寂故，三十七品、四禪、四等、及四空定、四無礙慧亦寂。",
    "T08n0221_015:0103b01_11": "以五陰寂故，佛十種力，四無所畏，大慈大悲及十八法，薩云然亦寂。",
    "T08n0221_015:0103b03_0": "菩薩聞是諸法皆寂，意不恐怖不難不怯，是為行般若波羅蜜。」",
    "T08n0221_015:0103b04_1": "佛告須菩提：「何以故菩薩不恐不懈為行般若波羅蜜？」",
    "T08n0221_015:0103b05_2": "須菩提言：「世尊！",
    "T08n0221_015:0103b06_3": "以無所有故不恐，以寂靜故不懈。",
    "T08n0221_015:0103b06_4": "菩薩以是無所有寂靜故，不恐不懈，為行般若波羅蜜。",
    "T08n0221_015:0103b08_5": "何以故？",
    "T08n0221_015:0103b08_6": "恐畏懈怠亦不可得見故。",
    "T08n0221_015:0103b08_7": "菩薩聞是恐畏亦不可，得復不恐怖，是為行般若波羅蜜。",
    "T08n0221_015:0103b10_8": "何以故？",
    "T08n0221_015:0103b10_9": "恐畏皆不可得見故。",
    "T08n0221_015:0103b10_10": "菩薩摩訶薩如是行者，諸天梵釋皆為作禮。",
    "T08n0221_015:0103b11_11": "不但諸天釋梵為行般若波羅蜜菩薩作禮，乃至首陀會諸天皆為行般若波羅蜜菩薩作禮。",
    "T08n0221_015:0103b14_0": "須菩提！",
    "T08n0221_015:0103b14_1": "十方現在諸如來、無所著、等正覺，皆念是菩薩行般若波羅蜜者。",
    "T08n0221_015:0103b15_2": "菩薩行般若波羅蜜者，為具足五波羅蜜，為具足薩云若。",
    "T08n0221_015:0103b16_3": "須菩提！",
    "T08n0221_015:0103b17_4": "若十方諸佛念是行般若波羅蜜菩薩者，當知是菩薩成就佛不久。",
    "T08n0221_015:0103b18_5": "須菩提！",
    "T08n0221_015:0103b18_6": "一恒邊沙人悉使為魔，一一魔者所將官屬如一恒邊沙；假令爾所魔及將爾所官屬，欲共壞亂行般若波羅蜜菩薩者，終不能壞。",
    "T08n0221_015:0103b21_7": "有二事魔不能中道壞菩薩。",
    "T08n0221_015:0103b22_8": "何等為二？",
    "T08n0221_015:0103b22_9": "一者、觀諸法皆空，二者、不捨眾生。",
    "T08n0221_015:0103b23_10": "復有二事，魔不能壞。",
    "T08n0221_015:0103b23_11": "何等為二？",
    "T08n0221_015:0103b24_12": "一者、所作如所言，二者、常念諸佛。",
    "T08n0221_015:0103b25_0": "菩薩如是行般若波羅蜜，諸天皆來勸助慰勞言：『善男子！",
    "T08n0221_015:0103b26_1": "今成阿耨多羅三耶三菩不久，是故莫得捨空、無相、無願之行。』",
    "T08n0221_015:0103b27_2": "如是行者，無所歸仰者而受其歸仰，無有依護者則為作依護，無有覆蓋者而為作舍，為冥者作大明，為盲者作眼目。",
    "T08n0221_015:0103c01_3": "何以故？",
    "T08n0221_015:0103c01_4": "是菩薩行般若波羅蜜者，十方諸佛及眾菩薩、比丘僧眾，皆共稱揚說其名故。",
    "T08n0221_015:0103c03_5": "須菩提！",
    "T08n0221_015:0103c03_6": "譬如我說法時，稱揚讚歎寶造菩薩及識挽菩薩，我說法時稱譽妙樂佛國中諸菩薩修梵行者，我亦常稱譽彼諸正士。",
    "T08n0221_015:0103c06_7": "亦如十方諸佛歡喜顏色歎說菩薩行般若波羅蜜者，從初發意菩薩欲具足行佛道，至阿耨多羅三耶三菩成薩云然，十方諸佛亦復歡喜顏色稱譽說之。",
    "T08n0221_015:0103c09_8": "所以者何？",
    "T08n0221_015:0103c10_0": "少有菩薩有能順行應佛業者。」",
    "T08n0221_015:0103c10_1": "須菩提白佛言：「世尊！",
    "T08n0221_015:0103c11_2": "諸佛以歡喜顏色稱譽諸菩薩，為讚歎動還者、不動還者？」",
    "T08n0221_015:0103c12_3": "佛告須菩提：「有行阿惟越致菩薩行般若波羅蜜者，亦有未受記莂菩薩行般若波羅蜜。",
    "T08n0221_015:0103c14_4": "有佛為是輩說法，佛亦復讚歎說之。",
    "T08n0221_015:0103c15_5": "若有菩薩在妙樂佛國所學者，佛亦讚歎說之，諸佛所可歡喜顏色讚歎說者。",
    "T08n0221_015:0103c17_6": "「復次，須菩提！",
    "T08n0221_015:0103c17_7": "諸可行般若波羅蜜菩薩，知諸法無所生，未得無所從生；知諸法空，亦未得無所從生；知諸法淨，亦未得無所從生；知諸法無所有、無有堅固，亦復未得無所從生。",
    "T08n0221_015:0103c21_0": "諸佛歡喜顏色讚歎是輩菩薩，稱譽說其名字。",
    "T08n0221_015:0103c22_1": "是輩菩薩摩訶薩，以為滅羅漢、辟支佛地，當受記莂於阿耨多羅三耶三菩地。",
    "T08n0221_015:0103c23_2": "有行般若波羅蜜菩薩者，諸佛皆歡喜稱譽讚歎之，亦當住於阿惟越致地逮薩云然。",
    "T08n0221_015:0103c25_3": "「復次，須菩提！",
    "T08n0221_015:0103c26_4": "聞說般若波羅蜜時，亦不狐疑不却不懈如來、無所著、等正覺所說教。",
    "T08n0221_015:0103c27_5": "是菩薩當復至妙樂佛所，聞是般若波羅蜜。",
    "T08n0221_015:0103c28_6": "妙樂佛土彼諸正士見是間善男子、善女人，亦復歡喜。",
    "T08n0221_015:0103c29_7": "是人曾行般若波羅蜜故來生是間，亦當復得深般若波羅蜜，如諸佛教住於阿惟越致地。",
    "T08n0221_015:0104a02_8": "須菩提！",
    "T08n0221_015:0104a03_9": "是故當知，般若波羅蜜音聲多有所饒益。",
    "T08n0221_015:0104a04_10": "般若波羅蜜音聲尚有所饒益乃爾，何況有行般若波羅蜜，所行如教，住於薩云然者。」",
    "T08n0221_015:0104a06_0": "須菩提白佛言：「世尊！",
    "T08n0221_015:0104a06_1": "不離如教住，不離如者則為無所有。",
    "T08n0221_015:0104a07_2": "云何住薩云然？",
    "T08n0221_015:0104a07_3": "世尊！",
    "T08n0221_015:0104a07_4": "解脫如者無所得法，誰住如者？",
    "T08n0221_015:0104a08_5": "誰住如中？",
    "T08n0221_015:0104a08_6": "誰逮覺者？",
    "T08n0221_015:0104a08_7": "誰住於如？",
    "T08n0221_015:0104a09_8": "誰說法者？",
    "T08n0221_015:0104a09_9": "如尚不可得見，誰有住如者？",
    "T08n0221_015:0104a10_10": "誰逮覺者？",
    "T08n0221_015:0104a10_11": "是處不然。」",
    "T08n0221_015:0104a10_12": "佛告須菩提：「如汝所言，如者無生亦無有滅，如住無異不生滅者，誰當住是中成阿惟三佛者？",
    "T08n0221_015:0104a12_13": "誰說法者？",
    "T08n0221_015:0104a12_14": "是皆無所有。」",
    "T08n0221_015:0104a13_15": "釋提桓因白佛言：「世尊！",
    "T08n0221_015:0104a13_16": "般若波羅蜜者甚深，菩薩欲成阿耨多羅三耶三菩甚難得。",
    "T08n0221_015:0104a15_17": "何以故？",
    "T08n0221_015:0104a15_18": "亦無住如者，亦無成阿惟三佛者，亦無說法者。",
    "T08n0221_015:0104a16_19": "雖無所見、無所有，聞是不恐不怖。」",
    "T08n0221_015:0104a17_20": "須菩提語釋提桓因言：「拘翼！",
    "T08n0221_015:0104a17_21": "如拘翼所言，菩薩甚奇甚特！",
    "T08n0221_015:0104a18_22": "於深法中亦無狐疑亦無追喜，諸法皆空，誰狐疑有進退意者？」",
    "T08n0221_015:0104a20_0": "釋提桓因語須菩提：「如尊者所言，但說空事，無所罣礙。",
    "T08n0221_015:0104a21_1": "譬如仰射空中，箭去無礙。",
    "T08n0221_015:0104a21_2": "尊者須菩提所說，亦無所著。」",
    "T08n0221_015:0104a23_0": "摩訶般若波羅蜜囑累品第六十七",
    "T08n0221_015:0104a24_0": "於是釋提桓因白佛言：「世尊！",
    "T08n0221_015:0104a24_1": "我所說者頗為隨順為應法不？」",
    "T08n0221_015:0104a25_2": "佛言：「如是，如是！",
    "T08n0221_015:0104a25_3": "拘翼！",
    "T08n0221_015:0104a25_4": "汝所說問者為順事形，無有謬誤。」",
    "T08n0221_015:0104a26_5": "釋提桓因言：「世尊！",
    "T08n0221_015:0104a27_6": "尊者須菩提所說甚可奇異。",
    "T08n0221_015:0104a27_7": "所說不離空、無相、無願，不離三十七品亦不離於道。」",
    "T08n0221_015:0104a28_8": "佛告釋提桓因言：「拘翼！",
    "T08n0221_015:0104a29_9": "長老須菩提常行空，行六波羅蜜亦不有，何況有行者？",
    "T08n0221_015:0104b01_10": "三十七品亦不有，何況有行者？",
    "T08n0221_015:0104b02_11": "禪、惟無、三昧、三昧越亦不有，四無所畏、四無礙慧、四等、大慈大悲、十力、佛十八法亦不有，何況有行者？",
    "T08n0221_015:0104b04_12": "道亦不有，何況欲得者？",
    "T08n0221_015:0104b05_13": "薩云然亦然亦不有，何況有行者？",
    "T08n0221_015:0104b05_14": "如來尚不有，誰當為如來者？",
    "T08n0221_015:0104b06_15": "無所從生亦不有，何況有證欲得之者？",
    "T08n0221_015:0104b07_16": "相亦不有，何況有身有受三十二相者？",
    "T08n0221_015:0104b08_17": "諸好亦不有，何況有欲得八十種好者？",
    "T08n0221_015:0104b09_18": "所以者何？",
    "T08n0221_015:0104b09_19": "拘翼！",
    "T08n0221_015:0104b09_20": "須菩提者，一切諸法以寂行故。",
    "T08n0221_015:0104b10_21": "須菩提者，無所有行，為以空行、為無相行、為無願行。",
    "T08n0221_015:0104b11_22": "拘翼！",
    "T08n0221_015:0104b11_23": "是則為須菩提行。",
    "T08n0221_015:0104b12_24": "如須菩提所行，比菩薩摩訶薩行般若波羅蜜行，百倍千倍巨億萬倍不得為比。",
    "T08n0221_015:0104b13_25": "何以故？",
    "T08n0221_015:0104b14_26": "菩薩摩訶薩行般若波羅蜜者，比羅漢、辟支佛、菩薩摩訶薩為最上尊，除諸如來，無有過者。",
    "T08n0221_015:0104b16_27": "是故菩薩摩訶薩欲出諸天、世間人民上者，當行般若波羅蜜。",
    "T08n0221_015:0104b17_28": "何以故？",
    "T08n0221_015:0104b17_29": "菩薩摩訶薩行般若波羅蜜，出聲聞、辟支佛上，住於菩薩地，具足佛法，逮薩云然，便得如來。」",
    "T08n0221_015:0104b19_30": "爾時坐中諸忉利天，以文陀羅花而散佛上。",
    "T08n0221_015:0104b20_31": "爾時六千比丘整頓衣服已，從坐起，為佛作禮長跪佛前，以佛威神，諸文陀羅花各各滿掬持散佛上。",
    "T08n0221_015:0104b23_32": "散花已訖，皆同時白言：「我等，世尊！",
    "T08n0221_015:0104b23_33": "當奉妙行如諸佛所行，諸羅漢、辟支佛所不能及處。」",
    "T08n0221_015:0104b25_34": "爾時世尊知諸比丘意便笑。",
    "T08n0221_015:0104b25_35": "如諸佛常法，五色光從口出，遍照十方還遶身三匝從頂而入。",
    "T08n0221_015:0104b27_36": "阿難從坐起，整衣服，先下右膝長跪，白佛言：「佛不妄笑，願聞其意。」",
    "T08n0221_015:0104b28_37": "佛告阿難：「是六千比丘後當來世，劫名多樓波尼，於彼劫中皆當成佛，號散花如來、無所著、等正覺。",
    "T08n0221_015:0104c02_0": "是諸如來，國土皆等，比丘僧數亦各各等，其佛壽命亦等，其壽各千歲。",
    "T08n0221_015:0104c03_1": "作佛時，各各盡世雨五色花。」",
    "T08n0221_015:0104c04_2": "佛告阿難：「是諸比丘於是壽命終，在所生處常當出家為道久久共俱，然後乃成阿耨多羅三耶三菩。",
    "T08n0221_015:0104c06_3": "「復次，阿難！",
    "T08n0221_015:0104c06_4": "菩薩摩訶薩欲得最妙之行者，當行般若波羅蜜。",
    "T08n0221_015:0104c07_5": "菩薩欲為如來者，當行般若波羅蜜。",
    "T08n0221_015:0104c08_6": "阿難！",
    "T08n0221_015:0104c08_7": "若有善男子、善女人行般若波羅蜜者，當知是人從人道中來，或從兜術天上來。",
    "T08n0221_015:0104c10_8": "當知是人從人道中廣聞般若波羅蜜，亦從兜術天上廣聞般若波羅蜜；從本聞其中慧所致。",
    "T08n0221_015:0104c12_9": "若有善男子、善女人聞是深般若波羅蜜，書持受學諷誦行者，轉復教人行菩薩道者、說其中事。",
    "T08n0221_015:0104c14_10": "是善男子、善女人當作是知，如從佛聞亦無有異。",
    "T08n0221_015:0104c16_11": "當知是人從過去諸佛作善本功德以來，是善男子、善女人不於聲聞辟支佛法中作功德，亦不從聲聞所聞是般若波羅蜜。",
    "T08n0221_015:0104c18_12": "阿難！",
    "T08n0221_015:0104c19_0": "若有善男子、善女人聞是深般若波羅蜜，讀誦受持能解中義廣宣教人，當知是人如面見佛無異。",
    "T08n0221_015:0104c21_1": "「復次，阿難！",
    "T08n0221_015:0104c21_2": "若善男子、善女人聞說是深般若波羅蜜時，不驚不怖倍復喜者，當知是人以從過去佛所作行所致，久與善知識相得所致。",
    "T08n0221_015:0104c24_3": "是善男子、善女人從過去佛作善本以來，終不失三乘之事，以精進意行六波羅蜜乃至薩云然，亦當莊事精勤，久當堅固行六波羅蜜至薩云然，不住羅漢、辟支佛地。",
    "T08n0221_015:0104c28_4": "是故，阿難！",
    "T08n0221_015:0104c28_5": "以般若波羅蜜囑累汝。",
    "T08n0221_015:0104c28_6": "阿難！",
    "T08n0221_015:0104c28_7": "我所說諸法，除般若波羅蜜，悉亡悉失，其過可可耳。",
    "T08n0221_015:0105a01_8": "汝持是深般若波羅蜜，若忘失一句、捨一句、亡一句，汝過甚多。",
    "T08n0221_015:0105a02_9": "是故，阿難！",
    "T08n0221_015:0105a02_10": "以是深般若波羅蜜囑累汝，當善持善受善諷誦念。",
    "T08n0221_015:0105a03_11": "若有善男子、善女人受持般若波羅蜜，諷誦守行者，則為受持過去當來現在諸佛之道。",
    "T08n0221_015:0105a05_12": "若有善男子、善女人以名華名香、繒蓋幢幡用供養我者，當供養般若波羅蜜。",
    "T08n0221_015:0105a07_13": "其有供養般若波羅蜜者，以為供養過去當來今現在諸佛已。",
    "T08n0221_015:0105a09_14": "若有善男子、善女人聞說深般若波羅蜜，於中起恭敬意者，則為供養過去當來今現在諸佛已。",
    "T08n0221_015:0105a11_15": "阿難！",
    "T08n0221_015:0105a11_16": "汝若恭敬慈於我者，當恭敬慈於般若波羅蜜。",
    "T08n0221_015:0105a12_17": "若書是般若波羅蜜時，亦當恭敬，慎莫失一句。",
    "T08n0221_015:0105a13_18": "是故，阿難！",
    "T08n0221_015:0105a13_19": "持般若波羅蜜囑累於汝。",
    "T08n0221_015:0105a14_20": "如我今於三界中尊！",
    "T08n0221_015:0105a14_21": "般若波羅蜜亦復是尊。",
    "T08n0221_015:0105a15_22": "我所囑累大有餘事耳，我今持以般若波羅蜜囑累汝。",
    "T08n0221_015:0105a16_23": "是故，阿難！",
    "T08n0221_015:0105a16_24": "當宣語諸天、龍神、諸世間人，普令聞知。",
    "T08n0221_015:0105a17_25": "諸不欲捨如來三寶者，不欲棄去來今佛道者，慎莫棄捨般若波羅蜜，是者則我道之法御。",
    "T08n0221_015:0105a19_26": "若有善男子、善女人受持般若波羅蜜，諷誦讀習念守行者，轉復教人演其中義、分別解說者，是人疾得阿耨多羅三耶三菩，得薩云然不久。",
    "T08n0221_015:0105a22_27": "何以故？",
    "T08n0221_015:0105a23_28": "阿難！",
    "T08n0221_015:0105a23_29": "諸佛如來道者，皆出般若波羅蜜中，諸去來今佛皆從般若波羅蜜中出。",
    "T08n0221_015:0105a24_30": "是故，阿難！",
    "T08n0221_015:0105a25_31": "菩薩欲得般若波羅蜜者，當學六波羅蜜。",
    "T08n0221_015:0105a26_32": "何以故？",
    "T08n0221_015:0105a26_33": "阿難！",
    "T08n0221_015:0105a26_34": "六波羅蜜者，菩薩之母，生諸菩薩故。",
    "T08n0221_015:0105a27_35": "諸學六波羅蜜者，皆當於中成阿耨多羅三耶三菩。",
    "T08n0221_015:0105a28_36": "是故，阿難！",
    "T08n0221_015:0105a28_37": "持六波羅蜜倍囑累汝。",
    "T08n0221_015:0105a29_38": "六波羅蜜者，是諸如來、無所著、等正覺之法藏；六波羅蜜者，無盡之藏。",
    "T08n0221_015:0105b01_39": "諸去來今佛轉法輪教化眾生者，皆以六波羅蜜為藏。",
    "T08n0221_015:0105b03_40": "諸去來今佛，皆於六波羅蜜中學成阿耨多羅三耶三菩。",
    "T08n0221_015:0105b04_41": "諸去來今佛諸弟子，皆學六波羅蜜而般泥洹，甫當般泥洹者亦當學是六波羅蜜。",
    "T08n0221_015:0105b06_42": "阿難！",
    "T08n0221_015:0105b06_43": "汝若教三千大千剎土中為弟子者說法，皆令成就得阿羅漢。",
    "T08n0221_015:0105b07_44": "雖有是教，未為我弟子之教。",
    "T08n0221_015:0105b08_45": "不如以般若波羅蜜一句，如法教菩薩令學，是則為我弟子之教。",
    "T08n0221_015:0105b09_46": "阿難！",
    "T08n0221_015:0105b10_0": "我屬所說三千大千國土，教滿中人皆令得羅漢行，行六波羅蜜，所作功德寧為多不？」",
    "T08n0221_015:0105b11_1": "阿難言：「甚多。",
    "T08n0221_015:0105b12_2": "世尊！」",
    "T08n0221_015:0105b12_3": "佛言：「阿難！",
    "T08n0221_015:0105b12_4": "不如我弟子說般若波羅蜜一日教諸菩薩；若不能一日，日中可；不能至日中，食時可；不能至食時，彈指頃；其福勝度爾所羅漢。",
    "T08n0221_015:0105b15_5": "所以者何？",
    "T08n0221_015:0105b15_6": "一菩薩之德，出過一切諸羅漢、辟支佛上。",
    "T08n0221_015:0105b16_7": "何以故？",
    "T08n0221_015:0105b16_8": "是菩薩自欲成阿耨多羅三耶三菩，復勸助安慰一切眾生，復欲令成阿耨多羅三耶三菩。",
    "T08n0221_015:0105b19_0": "阿難，行六波羅蜜、三十七品至薩云然，增益功德，成阿耨多羅三耶三菩，終不中還。」",
    "T08n0221_015:0105b20_1": "說是般若波羅蜜時，四輩弟子及諸天、龍、阿須倫、揵沓和、甄陀羅、摩睺勒。",
    "T08n0221_015:0105b22_2": "爾時佛於是大眾之中而現神足變化，令是會者大眾皆見阿閦如來彼大眾圍遶而為說法。",
    "T08n0221_015:0105b24_3": "眾大會譬如大海，皆是羅漢——諸漏已盡，無復塵垢，皆得自在，意已得脫，已出解慧，悉捨重擔，眾事已辦，譬如大龍，所應已逮，習緒已訖，得等解脫，已度諸願；彼會羅漢德皆如是——及諸菩薩摩訶薩數不可計，其德巍巍不可稱量。",
    "T08n0221_015:0105c01_4": "佛攝神足已，忽然不現。",
    "T08n0221_015:0105c01_5": "佛告阿難：「諸法如是，不可眼見。",
    "T08n0221_015:0105c02_6": "諸法無對，法法無等，法法不相見，法法不相知。",
    "T08n0221_015:0105c03_7": "如今諸眾不見阿閦如來，彼佛國土亦不與眼作對故。",
    "T08n0221_015:0105c04_8": "諸法亦如是，亦無對，法法不相知、不相見故。",
    "T08n0221_015:0105c05_9": "阿難！",
    "T08n0221_015:0105c05_10": "法亦不知亦不見，諸法無所作。",
    "T08n0221_015:0105c06_11": "何以故？",
    "T08n0221_015:0105c06_12": "諸法空不可捉，諸法不可思議，諸法無有念。",
    "T08n0221_015:0105c07_13": "譬如幻士亦無所覺，用不要無堅固。",
    "T08n0221_015:0105c08_14": "菩薩摩訶薩如是行者，為行般若波羅蜜，於諸法無所入。",
    "T08n0221_015:0105c10_15": "阿難！",
    "T08n0221_015:0105c10_16": "菩薩如是學者，為學般若波羅蜜。",
    "T08n0221_015:0105c11_0": "欲逮諸波羅蜜者，當學般若波羅蜜。",
    "T08n0221_015:0105c11_1": "如是學者，最尊最上，出諸辯之上。",
    "T08n0221_015:0105c12_2": "無蓋之蓋，為世覆蓋，無所歸者能為作歸。",
    "T08n0221_015:0105c13_3": "佛以是學，能以右手舉此三千大千剎土復還故處，一切眾生無覺知想。",
    "T08n0221_015:0105c15_4": "所以者何？",
    "T08n0221_015:0105c15_5": "是般若波羅蜜，諸去來今佛皆於中學，成去來今佛無礙諸慧。",
    "T08n0221_015:0105c16_6": "阿難！",
    "T08n0221_015:0105c16_7": "是般若波羅蜜學，於諸學中最尊最上，過諸辯上。",
    "T08n0221_015:0105c18_8": "欲平相般若波羅蜜者，欲得虛空邊際。",
    "T08n0221_015:0105c19_0": "何以故？",
    "T08n0221_015:0105c19_1": "般若波羅蜜不可平相。",
    "T08n0221_015:0105c19_2": "阿難！",
    "T08n0221_015:0105c19_3": "我初不說般若波羅蜜限，身體有數、句體為有數、義解為有數，般若波羅蜜者無有限數。」",
    "T08n0221_015:0105c21_4": "阿難白佛言：「世尊！",
    "T08n0221_015:0105c22_5": "何以故般若波羅蜜無有限數？」",
    "T08n0221_015:0105c23_6": "佛告阿難：「般若波羅蜜不可盡，故無有限；般若波羅蜜寂故，故無有限。",
    "T08n0221_015:0105c24_7": "過去當來今現在諸如來、無所著、等正覺，皆從是般若波羅蜜中學成，亦不能盡般若波羅蜜。",
    "T08n0221_015:0105c26_8": "是故，阿難！",
    "T08n0221_015:0105c27_9": "般若波羅蜜不可盡，亦無能盡者，亦非盡者。",
    "T08n0221_015:0105c28_10": "若有人言：『我能盡般若波羅蜜。』",
    "T08n0221_015:0105c28_11": "者，為欲盡虛空。",
    "T08n0221_015:0105c29_12": "阿難！",
    "T08n0221_015:0105c29_13": "當知六波羅蜜不可盡，亦不盡，亦無能盡者；乃至薩云然亦不可盡，無能盡者，亦無有盡。",
    "T08n0221_015:0106a02_14": "是法亦無有生，尚無有生，云何有盡？」",
    "T08n0221_015:0106a03_15": "於是世尊以廣長舌相障面，告阿難言：「持是般若波羅蜜，於四輩中廣宣廣說、廣分別解說、廣演其事令分明。",
    "T08n0221_015:0106a05_16": "所以者何？",
    "T08n0221_015:0106a05_17": "是般若波羅蜜中廣出諸法故，三乘學者皆當於中，隨其所應而得學成。",
    "T08n0221_015:0106a07_18": "阿難！",
    "T08n0221_015:0106a07_19": "是深般若波羅蜜者，是諸法之藏，一切諸字皆來入中。",
    "T08n0221_015:0106a08_20": "是般若波羅蜜者皆是諸陀羅尼之門，諸菩薩欲學陀羅尼者，當學般若波羅蜜。",
    "T08n0221_015:0106a10_21": "諸有菩薩得陀羅尼者，悉為總持諸法之辯才。",
    "T08n0221_015:0106a11_22": "般若波羅蜜者是去來今佛法之所，是故我告語一切，其有受持般若波羅蜜諷誦學者，則為總持去來今佛之道。",
    "T08n0221_015:0106a14_23": "阿難！",
    "T08n0221_015:0106a14_24": "我今為汝說般若波羅蜜行，汝持般若波羅蜜者，則為總持一切諸法。」",
    "T08n0221_015:0106a17_0": "摩訶般若波羅蜜無盡品第六十八",
    "T08n0221_015:0106a18_0": "是時須菩提意念言：「諸佛之道大為甚深，我寧可問世尊。」",
    "T08n0221_015:0106a19_1": "於是須菩提白佛言：「世尊！",
    "T08n0221_015:0106a19_2": "般若波羅蜜云何不可盡？」",
    "T08n0221_015:0106a20_3": "世尊報言：「如虛空不可盡，是故般若波羅蜜不可盡。」",
    "T08n0221_015:0106a21_4": "須菩提白佛言：「世尊！",
    "T08n0221_015:0106a22_5": "菩薩當云何入般若波羅蜜中？」",
    "T08n0221_015:0106a22_6": "佛言：「如五陰不可盡，菩薩當作是入。",
    "T08n0221_015:0106a23_7": "如六波羅蜜不可盡，菩薩當作是入。",
    "T08n0221_015:0106a24_8": "乃至薩云然不可盡，菩薩當作是入般若波羅蜜。",
    "T08n0221_015:0106a25_9": "「復次，須菩提！",
    "T08n0221_015:0106a26_10": "癡如虛空不可盡，菩薩當作是入；所作行如虛空不可盡，當作是入；識如虛空不可盡，當作是入；名色如虛空不可盡，當作是入；六衰如虛空不可盡，當作是入；覺如虛空不可盡，當作是入；愛如虛空不可盡，當作是入；有如虛空不可盡，當作是入；生如虛空不可盡，當作是入；老病死憂悲勤苦如虛空不可盡，當作是入。",
    "T08n0221_015:0106b04_11": "須菩提！",
    "T08n0221_015:0106b04_12": "菩薩摩訶薩當作是入般若波羅蜜中。",
    "T08n0221_015:0106b05_13": "菩薩摩訶薩於十二緣起作是觀者，為捨癡際，為應無所入。",
    "T08n0221_015:0106b06_14": "菩薩作是觀十二緣起法者，則為得坐道場，作是觀者便得薩云然。",
    "T08n0221_015:0106b08_15": "須菩提！",
    "T08n0221_015:0106b08_16": "若有菩薩知虛空不可盡事，為行般若波羅蜜觀十二緣起者，終不墮羅漢、辟支佛地，便得三耶三佛地。",
    "T08n0221_015:0106b11_0": "須菩提！",
    "T08n0221_015:0106b11_1": "諸有善男子、善女人行菩薩道而轉還者，皆以無有般若波羅蜜念故，不知行般若波羅蜜故，不知十二緣起如虛空故，不知漚惒拘舍羅故。",
    "T08n0221_015:0106b14_2": "以是故，於阿耨多羅三耶三佛而轉還。",
    "T08n0221_015:0106b15_3": "「復次，須菩提！",
    "T08n0221_015:0106b15_4": "諸有菩薩不轉還者，皆以漚惒拘舍羅入般若波羅蜜中，知虛空不可盡，作是入般若波羅蜜故。",
    "T08n0221_015:0106b17_5": "須菩提！",
    "T08n0221_015:0106b18_0": "菩薩摩訶薩作如是觀十二緣起，不見有法無因緣而生者，不見有法有常、常生而不滅者，不見有法無不偶者，亦不見眾生，亦不見有我、人、壽命，亦不見有知見者，亦不見無常，亦不見吾我，亦不見淨亦不見不淨。",
    "T08n0221_015:0106b22_1": "須菩提！",
    "T08n0221_015:0106b23_2": "菩薩摩訶薩行般若波羅蜜，當作是觀十二緣起。",
    "T08n0221_015:0106b24_3": "須菩提！",
    "T08n0221_015:0106b24_4": "菩薩摩訶薩行般若波羅蜜，爾時不見五陰有常有無常、有苦有樂、有我無我、有淨無淨，乃至薩云然亦不見法有常無常、有苦有樂、有我無我、有淨無淨。",
    "T08n0221_015:0106b27_5": "須菩提！",
    "T08n0221_015:0106b28_6": "菩薩摩訶薩行般若波羅蜜時，亦不見有法可持見般若波羅蜜者，乃至于道亦不見有法可持見道者。",
    "T08n0221_015:0106c01_7": "須菩提！",
    "T08n0221_015:0106c01_8": "菩薩摩訶薩作是行般若波羅蜜者，於諸法無所倚。",
    "T08n0221_015:0106c02_9": "須菩提！",
    "T08n0221_015:0106c03_10": "菩薩摩訶薩行般若波羅蜜無所倚持，時魔波旬愁憂不樂。",
    "T08n0221_015:0106c04_11": "譬如士夫新喪父母。」",
    "T08n0221_015:0106c05_12": "須菩提白佛言：「世尊！",
    "T08n0221_015:0106c05_13": "獨是間魔愁憂耶？",
    "T08n0221_015:0106c06_0": "三千大千剎土中魔復愁憂乎？」",
    "T08n0221_015:0106c06_1": "佛言：「三千大千剎土中魔皆大愁毒，各在其處不能自安。",
    "T08n0221_015:0106c08_2": "菩薩摩訶薩作是行時，諸天及魔不能得其便。",
    "T08n0221_015:0106c09_3": "須菩提！",
    "T08n0221_015:0106c09_4": "菩薩欲得阿耨多羅三耶三佛者，當行般若波羅蜜。",
    "T08n0221_015:0106c10_5": "菩薩學般若波羅蜜者，則為具足諸波羅蜜。」",
    "T08n0221_015:0106c11_6": "須菩提白佛言：「世尊！",
    "T08n0221_015:0106c12_7": "菩薩云何具足六波羅蜜念？」",
    "T08n0221_015:0106c12_8": "佛告須菩提言：「菩薩行六波羅蜜，所可作為薩云然念行，是為菩薩摩訶薩行六波羅蜜。」",
    "T08n0221_015:0106c14_9": "◎◎摩訶般若波羅蜜六度相攝品第六十九於是須菩提白佛言：「菩薩云何行檀波羅蜜而攝尸波羅蜜？」",
    "T08n0221_015:0106c17_10": "佛言：「菩薩布施求薩云然者，身口意常以三事淨施眾生；是為菩薩布施攝取尸波羅蜜。」",
    "T08n0221_015:0106c19_11": "須菩提白佛言：「菩薩云何布施攝羼波羅蜜？」",
    "T08n0221_015:0106c20_12": "佛言：「菩薩布施時，受者逆罵詈輕易麁言加之，亦無恚恨之意向也；是為菩薩布施攝羼波羅蜜。」",
    "T08n0221_015:0106c22_13": "「云何菩薩布施攝惟逮波羅蜜？」",
    "T08n0221_015:0106c23_14": "佛言：「菩薩布施時，受者罵之亦復輕易。",
    "T08n0221_015:0106c24_15": "菩薩持意，倍欲布施無所愛惜。",
    "T08n0221_015:0106c24_16": "常自念言：『我常當布施，不可廢忘須臾之間。』",
    "T08n0221_015:0106c25_17": "常開意施與不須，人來有所索者爾乃與之，常索受者不問遠近；是為菩薩布施攝惟逮波羅蜜。」",
    "T08n0221_015:0106c28_18": "「云何菩薩布施攝禪波羅蜜？」",
    "T08n0221_015:0106c28_19": "佛言：「菩薩布施時求薩云然，其意不亂，不求羅漢、辟支佛道；是為菩薩布施攝禪波羅蜜。」",
    "T08n0221_015:0107a01_20": "「云何菩薩布施攝般若波羅蜜？」",
    "T08n0221_015:0107a02_21": "佛言：「菩薩布施時，意常念言：『我所布施如幻如夢，雖有布施，不見眾生有增有減，亦不見有得我物者，亦不見不得者。』",
    "T08n0221_015:0107a05_22": "是為菩薩行檀波羅蜜攝取般若波羅蜜。」",
    "T08n0221_015:0107a06_23": "須菩提白佛言：「世尊！",
    "T08n0221_015:0107a06_24": "云何菩薩摩訶薩住尸波羅蜜攝取五波羅蜜？」",
    "T08n0221_015:0107a07_25": "佛告須菩提：「菩薩摩訶薩戒身口意，以戒不[打-丁+此]羅漢、辟支佛地。",
    "T08n0221_015:0107a09_0": "自住於戒，不害眾生命，不犯不與取，不犯梵行，不犯十戒，住戒布施。",
    "T08n0221_015:0107a10_1": "隨人所持戒布施，皆與眾生共發羼提波羅蜜。」",
    "T08n0221_015:0107a11_2": "佛言：「菩薩行戒。",
    "T08n0221_015:0107a12_3": "若有人來節節解剝，其意亦無起，恨不瞋不恚，倍歡喜言：『我為得大利，人來節節解我。』",
    "T08n0221_015:0107a14_0": "是為菩薩住戒攝取羼提波羅蜜。」",
    "T08n0221_015:0107a14_1": "「云何菩薩行戒攝取惟逮波羅蜜？」",
    "T08n0221_015:0107a15_2": "佛言：「菩薩行戒時，身口意不懈怠，常作念言：『從生死中拔諸眾生立甘露地。』",
    "T08n0221_015:0107a17_3": "是為菩薩住戒攝取惟逮波羅蜜。」",
    "T08n0221_015:0107a18_0": "「云何菩薩行戒攝取禪波羅蜜？」",
    "T08n0221_015:0107a18_1": "佛言：「菩薩行戒，從第一禪至第四禪，不倚二地。",
    "T08n0221_015:0107a19_2": "意常念言：『我住於禪，當度眾生。』",
    "T08n0221_015:0107a20_3": "是為菩薩住戒攝取禪波羅蜜。」",
    "T08n0221_015:0107a21_4": "「云何菩薩行戒攝取般若波羅蜜？」",
    "T08n0221_015:0107a22_0": "佛言：「菩薩行戒，亦不見法有所住止，不見法有以無，不見法過於如者，以般若波羅蜜漚惒拘舍羅，不墮二地。",
    "T08n0221_015:0107a24_1": "須菩提！",
    "T08n0221_015:0107a24_2": "是為菩薩住尸波羅蜜攝取般若波羅蜜。」",
    "T08n0221_015:0107a25_3": "須菩提白佛言：「世尊！",
    "T08n0221_015:0107a26_4": "云何菩薩行羼波羅蜜攝取檀波羅蜜？」",
    "T08n0221_015:0107a26_5": "佛言：「菩薩行忍，從初發意至于道場，一切眾生罵詈輕易、節節支解；菩薩以住於忍地者，意常念言：『雖人不取，我當布施不廢須臾。",
    "T08n0221_015:0107a29_6": "持是功德與眾生共，發阿耨多羅三耶三菩。』",
    "T08n0221_015:0107b01_7": "雖作是願，不住二處。",
    "T08n0221_015:0107b02_8": "何等二處？",
    "T08n0221_015:0107b02_9": "無有願相、無有作相。",
    "T08n0221_015:0107b03_10": "是為菩薩住忍攝取檀波羅蜜。」",
    "T08n0221_015:0107b03_11": "「云何菩薩住忍攝取尸波羅蜜？」",
    "T08n0221_015:0107b04_12": "佛言：「菩薩行忍，從初發意坐于道場，初不犯十惡——從殺生至邪見——不犯十事奉行十善，意不想念二地。",
    "T08n0221_015:0107b06_13": "持是功德，願與眾生共，發阿耨多羅三耶三菩，於三乘意適無所著。",
    "T08n0221_015:0107b08_14": "是為菩薩住忍攝取尸波羅蜜。」",
    "T08n0221_015:0107b09_15": "「云何菩薩行忍攝取惟逮波羅蜜？」",
    "T08n0221_015:0107b09_16": "佛言：「菩薩行忍起精進意言：『我當去是百千俞旬，或百千剎土，或無數剎。",
    "T08n0221_015:0107b11_17": "若有一人不持戒者，我當教令持，隨其所應，以三乘法而度脫之。",
    "T08n0221_015:0107b13_0": "持是功德與眾生共，發阿耨多羅三耶三菩。』",
    "T08n0221_015:0107b14_0": "是為菩薩住忍攝取惟逮波羅蜜。」",
    "T08n0221_015:0107b14_1": "「云何菩薩行忍攝取禪波羅蜜？」",
    "T08n0221_015:0107b15_2": "佛言：「菩薩行忍，從第一禪至于四禪所起善意，持是善意，發阿耨多羅三耶三菩，所念意如無禪亦無禪者。",
    "T08n0221_015:0107b17_3": "是為菩薩住忍攝取禪波羅蜜。」",
    "T08n0221_015:0107b18_4": "「云何菩薩行忍攝取般若波羅蜜？」",
    "T08n0221_015:0107b19_5": "佛言：「菩薩行忍，從初發意至于道場，觀諸法寂、觀諸法淨、觀諸法盡，以淨法為證。",
    "T08n0221_015:0107b21_6": "坐道場已，逮薩云然，起便轉法輪。",
    "T08n0221_015:0107b21_7": "是為菩薩住忍攝取般若波羅蜜。",
    "T08n0221_015:0107b22_8": "須菩提！",
    "T08n0221_015:0107b22_9": "菩薩所攝取，如不取、如不捨。」",
    "T08n0221_015:0107b23_10": "須菩提白佛言：「世尊！",
    "T08n0221_015:0107b24_11": "云何菩薩行惟逮波羅蜜攝取檀波羅蜜？」",
    "T08n0221_015:0107b25_0": "佛言：「菩薩精進，從初發意至于道場，於其中間身口意行，無有須臾食息懈廢。",
    "T08n0221_015:0107b26_1": "持是不懈之意，我當成阿耨多羅三耶三菩，不得不成。",
    "T08n0221_015:0107b27_2": "住於精進，為眾生故，過百千俞旬，從一佛土至一佛國，過百千剎為一切人故。",
    "T08n0221_015:0107b29_3": "假令一人未得度者，欲安此人，以三乘法而度脫之，亦不見人有得度者。",
    "T08n0221_015:0107c02_4": "若無有一人能行佛、菩薩道者，當以辟支佛事教之；若無有行辟支佛事者，當以十善事教之，趣得一人使入道。",
    "T08n0221_015:0107c04_5": "檢持是法施眾生已，復以具足所有布施，持是功德與眾生共，為阿耨多羅三耶三菩，不為二地。",
    "T08n0221_015:0107c07_6": "是為菩薩住於精進攝取檀波羅蜜。」",
    "T08n0221_015:0107c07_7": "「云何菩薩精進攝取尸波羅蜜？」",
    "T08n0221_015:0107c08_8": "佛言：「菩薩精進，從初發意至坐道場，自奉十善，勸人令行，見行十善者代其歡喜。",
    "T08n0221_015:0107c10_9": "住於戒中不願三界之樂，亦不願二地。",
    "T08n0221_015:0107c11_10": "持是功德與眾生共，為阿耨多羅三耶三菩。",
    "T08n0221_015:0107c12_11": "所為無有三念，於去來今不見有作者。",
    "T08n0221_015:0107c13_12": "是為菩薩住於精進攝取尸波羅蜜。」",
    "T08n0221_015:0107c14_13": "「云何菩薩精進攝取羼波羅蜜？」",
    "T08n0221_015:0107c14_14": "佛言：「菩薩精進，從初發意至于道場，若人非人來取菩薩、節節支解。",
    "T08n0221_015:0107c16_15": "作意念言：『誰割我者？",
    "T08n0221_015:0107c16_16": "劫者是誰？』",
    "T08n0221_015:0107c17_17": "但念言：『我得大利，我為眾生故受是身，今此眾生自來取去。』",
    "T08n0221_015:0107c18_18": "夫為法御之者，倍當歡喜，不當有起。",
    "T08n0221_015:0107c19_19": "持是功德共與眾生，為阿耨多羅三耶三菩，不為二地。",
    "T08n0221_015:0107c20_20": "是為菩薩住於精進攝取羼波羅蜜。」",
    "T08n0221_015:0107c21_21": "「云何菩薩精進攝取禪波羅蜜？」",
    "T08n0221_015:0107c22_22": "佛言：「菩薩精進，從第一禪至于四禪、四等、四無形禪，亦不斷亦不著。",
    "T08n0221_015:0107c23_23": "所生之處，但欲救濟眾生，以六度之法度脫眾生。",
    "T08n0221_015:0107c24_24": "往見諸佛，從一佛剎至一佛剎，禮敬供養殖諸善本。",
    "T08n0221_015:0107c25_25": "是為菩薩住於精進攝取禪波羅蜜。」",
    "T08n0221_015:0107c26_26": "「云何菩薩精進攝取般若波羅蜜？」",
    "T08n0221_015:0107c27_27": "佛言：「菩薩精進，不見五波羅蜜，亦不以相見，亦不以事見，亦不見三十七品，乃至薩云然亦無所見。",
    "T08n0221_015:0107c29_28": "亦不見諸法，亦不以事見，亦不以相見，亦不為法作巢窟。",
    "T08n0221_015:0108a02_29": "所語如所作，亦無有二。",
    "T08n0221_015:0108a02_30": "是為菩薩住於精進攝取般若波羅蜜。」",
    "T08n0221_015:0108a03_31": "須菩提白佛言：「世尊！",
    "T08n0221_015:0108a04_32": "云何菩薩行禪波羅蜜攝取檀波羅蜜？」",
    "T08n0221_015:0108a04_33": "佛言：「菩薩行四禪、四等、四無形禪，不以亂意。",
    "T08n0221_015:0108a05_34": "住於諸禪，常行二施：法施、財施。",
    "T08n0221_015:0108a06_35": "自行二施，復勸助人令行二施，常讚歎二施之德，見人二施常讚歎之代其歡喜。",
    "T08n0221_015:0108a08_36": "持是功德共與眾生，為阿耨多羅三耶三菩，不為二地。",
    "T08n0221_015:0108a09_37": "是為菩薩住禪攝取檀波羅蜜。」",
    "T08n0221_015:0108a10_38": "「云何菩薩行禪攝取尸波羅蜜？」",
    "T08n0221_015:0108a11_39": "佛言：「菩薩行禪，不生婬怒癡意，亦不生有所害意，但生薩云然行意。",
    "T08n0221_015:0108a12_40": "持是功德共與眾生，為阿耨多羅三耶三菩，不為二地。",
    "T08n0221_015:0108a14_0": "是為菩薩住禪波羅蜜攝取尸波羅蜜。」",
    "T08n0221_015:0108a14_1": "「云何菩薩行禪攝取羼波羅蜜？」",
    "T08n0221_015:0108a15_2": "佛言：「菩薩行禪，觀色如聚沫，觀痛如泡，觀想如野馬，觀所作行如芭蕉，觀識如幻。",
    "T08n0221_015:0108a17_3": "作是觀已，於五陰作無堅固不要想。",
    "T08n0221_015:0108a18_4": "作是觀已，念言：『是中誰有割剝？",
    "T08n0221_015:0108a19_5": "我者為是誰？",
    "T08n0221_015:0108a19_6": "色誰？",
    "T08n0221_015:0108a19_7": "痛誰？",
    "T08n0221_015:0108a19_8": "想誰？",
    "T08n0221_015:0108a19_9": "行誰？",
    "T08n0221_015:0108a19_10": "識誰？』",
    "T08n0221_015:0108a19_11": "作是觀已，復自念言：『既罵詈麁言輕易之，意亦不起恚。",
    "T08n0221_015:0108a21_12": "尚無起者，誰有罵者？』",
    "T08n0221_015:0108a21_13": "是為菩薩住禪攝取羼波羅蜜。」",
    "T08n0221_015:0108a22_14": "「云何菩薩行禪攝取惟逮波羅蜜？」",
    "T08n0221_015:0108a23_15": "佛言：「菩薩以四禪趣禪，趣禪之德便得無量之變化。",
    "T08n0221_015:0108a24_16": "以天耳徹聞二聲；意知眾生念；自識無數生死之事；以天眼見眾生所得報應隨行善惡；住五神通，從一佛國至一佛國，禮敬供養殖諸善本，淨佛國土、教化眾生。",
    "T08n0221_015:0108a28_0": "持是功德共與眾生，為阿耨多羅三耶三菩，不為二地。",
    "T08n0221_015:0108a29_1": "是為菩薩住禪攝取惟逮波羅蜜。」",
    "T08n0221_015:0108a29_2": "「云何菩薩住禪波羅蜜攝取般若波羅蜜？」",
    "T08n0221_015:0108b01_3": "佛言：「菩薩行禪，不有五陰、六波羅蜜，亦不有三十七品至薩云然及有為無為性。",
    "T08n0221_015:0108b03_4": "無所有亦無所作，雖無所作亦不生滅。",
    "T08n0221_015:0108b04_5": "所以者何？",
    "T08n0221_015:0108b04_6": "有佛無佛，法性常如故。",
    "T08n0221_015:0108b05_7": "亦不生亦不滅，但有薩云然念，應薩云然行。",
    "T08n0221_015:0108b06_8": "須菩提！",
    "T08n0221_015:0108b06_9": "是為菩薩行禪波羅蜜攝取般若波羅蜜。」",
    "T08n0221_015:0108b07_10": "須菩提白佛言：「世尊！",
    "T08n0221_015:0108b08_11": "云何菩薩行般若波羅蜜攝取檀波羅蜜？」",
    "T08n0221_015:0108b09_0": "佛告須菩提：「菩薩行般若波羅蜜，自於內空不有內空，於外空亦不有外空，自於內外空亦不有內外空，空空、大空、第一最空、有為空、無為空，亦不有空，亦不見至竟無底空，行性空，一切諸法自空。",
    "T08n0221_015:0108b13_1": "菩薩摩訶薩住此十四空已，亦不見五陰空。",
    "T08n0221_015:0108b14_2": "以不空，亦不知亦不有。",
    "T08n0221_015:0108b15_0": "亦不見三十七品空，以不空，亦不知亦不有。",
    "T08n0221_015:0108b16_0": "乃至于道亦不見空，以不空。",
    "T08n0221_015:0108b16_1": "亦不見有為無為之性空，以不空，亦不知亦不見。",
    "T08n0221_015:0108b17_2": "菩薩摩訶薩行般若波羅蜜所作布施，人中天上所有所可布施皆悉見空，受者、與者皆亦空。",
    "T08n0221_015:0108b19_3": "觀貪嫉之意，初不能得其便。",
    "T08n0221_015:0108b20_4": "所以者何？",
    "T08n0221_015:0108b20_5": "菩薩行般若波羅蜜，無有分別若干念故。",
    "T08n0221_015:0108b21_6": "從初發意至坐道場，貪嫉之意不生，亦如如來、無所著、等正覺無貪嫉意也，是故菩薩行般若波羅蜜無貪嫉之意。",
    "T08n0221_015:0108b24_7": "菩薩摩訶薩所可尊者，則般若波羅蜜是。",
    "T08n0221_015:0108b25_8": "是為菩薩住於般若波羅蜜攝取檀波羅蜜。」",
    "T08n0221_015:0108b26_9": "「云何菩薩行般若波羅蜜攝取尸波羅蜜？」",
    "T08n0221_015:0108b27_10": "佛言：「菩薩行般若波羅蜜，二地之意不能得其便。",
    "T08n0221_015:0108b28_11": "所以者何？",
    "T08n0221_015:0108b28_12": "無羅漢、辟支佛意故。",
    "T08n0221_015:0108b29_0": "索作二地意，亦不可得。",
    "T08n0221_015:0108b29_1": "從初發意至坐道場，常住十善，復勸進人使行十善，見人行者亦讚歎之代其歡喜。",
    "T08n0221_015:0108c02_2": "持是戒意，不[打-丁+此]諸法，亦不[打-丁+此]二地，何況其餘？",
    "T08n0221_015:0108c03_3": "是為菩薩住般若波羅蜜攝取尸波羅蜜。」",
    "T08n0221_015:0108c04_4": "「云何菩薩行般若波羅蜜攝取羼波羅蜜？」",
    "T08n0221_015:0108c05_5": "佛言：「菩薩行般若波羅蜜，便生順忍，念言：『諸法亦無生者、亦無滅者，亦無生死，亦無罵者、亦無割者、亦無剝者、亦無撾捶亦無縛者。』",
    "T08n0221_015:0108c08_6": "從初發意至坐道場，一切眾生若撾若割刀仗支解，意生念言：『哀哉！",
    "T08n0221_015:0108c09_7": "諸法之法何所罵者？",
    "T08n0221_015:0108c10_8": "何所撾者？",
    "T08n0221_015:0108c10_9": "何所剝者？』",
    "T08n0221_015:0108c10_10": "是為菩薩住般若波羅蜜攝取羼波羅蜜。」",
    "T08n0221_015:0108c11_11": "「云何菩薩行般若波羅蜜攝取惟逮波羅蜜？」",
    "T08n0221_015:0108c12_12": "佛言：「菩薩行般若波羅蜜，為眾生說法，安立眾生於六波羅蜜，立於三十七品，立於三乘之法，立於阿耨多羅三耶三菩；安立眾生如不立於有為無為之法。",
    "T08n0221_015:0108c16_13": "是為菩薩住般若波羅蜜攝取惟逮波羅蜜。」",
    "T08n0221_015:0108c17_14": "「云何菩薩行般若波羅蜜攝取禪波羅蜜？」",
    "T08n0221_015:0108c18_15": "佛言：「菩薩行般若波羅蜜，除如來三昧，餘二地三昧、菩薩三昧皆悉能行。",
    "T08n0221_015:0108c19_16": "於八惟無禪、九次第禪，能逆順行三昧已竟，於是三昧起，便入師子奮迅三昧。」",
    "T08n0221_015:0108c21_17": "「何等為師子奮迅三昧？」",
    "T08n0221_015:0108c22_18": "佛言：「悉總持四禪、無形禪、解脫禪、九次第禪，悉能逆順入諸三昧。",
    "T08n0221_015:0108c23_19": "於師子奮迅三昧起，便入滿法闍(丹本佉闇)三昧，逮諸法等。",
    "T08n0221_015:0108c24_20": "須菩提！",
    "T08n0221_015:0108c25_21": "是為菩薩摩訶薩住於般若波羅蜜攝取禪波羅蜜。」",
    "T08n0221_015:0108c26_22": "◎放光般若經卷第十五"
}