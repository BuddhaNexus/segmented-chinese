{
    "T13n0414_001:0793a03_0": "菩薩念佛三昧經卷第一",
    "T13n0414_001:0793a05_0": "宋天竺三藏功德直譯",
    "T13n0414_001:0793a06_0": "序品第一",
    "T13n0414_001:0793a07_0": "如是我聞：一時佛住王舍城耆闍崛山，與大比丘眾一千二百五十人俱，皆是阿羅漢——諸漏已盡，無復煩惱，調伏縱任，善脫無脫，深知無知，所作已辦，逮得無我，捨諸重擔，除滅九結，決定解脫，諸心自在，猶如大龍——唯除阿難。",
    "T13n0414_001:0793a12_0": "爾時，難陀天子、修難陀天子、栴檀天子、修摩那天子、自在天子、大自在天子、阿逸多天子、修行天子，如是無數淨居天子，於夜後分光色倍常，耆闍崛山欻然大明。",
    "T13n0414_001:0793a15_1": "時諸天子往世尊所，一心恭敬頂禮佛足，以天細末栴檀之香、多摩羅跋沈水天香、天花鬘香、俱修摩等種種花香，以散佛上。",
    "T13n0414_001:0793a18_2": "重禮佛足，右遶三匝，却住一面，合掌向佛。",
    "T13n0414_001:0793a19_3": "時栴檀天子默然生念：「過去諸佛皆為諸天、世人、沙門、婆羅門演諸佛所說菩薩念佛三昧。」",
    "T13n0414_001:0793a21_4": "復作是念：「今我世尊亦應如昔過去諸佛，安樂世間諸人天故，宣說菩薩念佛三昧。」",
    "T13n0414_001:0793a23_5": "時諸天子俱白佛言：「世尊！",
    "T13n0414_001:0793a23_6": "過去諸佛皆說菩薩念佛三昧，安樂世間人天八部，唯願世尊如昔諸佛，廣為眾生說此三昧。」",
    "T13n0414_001:0793a26_7": "爾時，世尊默然許之。",
    "T13n0414_001:0793a26_8": "時諸天子遶佛三匝，頂禮佛足，忽然不現。",
    "T13n0414_001:0793a28_0": "爾時，世尊於夜後分明相出時，熈怡微笑，作大師子[口*磬]咳之聲。",
    "T13n0414_001:0793a29_1": "耆闍崛山別住諸僧承佛神力俱到佛所，王舍大城諸比丘尼蒙佛威聲亦悉同集，摩竭提國阿闍世王、先尼梵子與無量億眷屬圍遶，承佛神力於一念頃俱到佛所。",
    "T13n0414_001:0793b03_2": "復有阿羅婆迦夜叉、伽陀婆夜叉、金毘羅夜叉、修脂路摩夜叉、摩羅陀利夜叉，如是等夜叉神王有大威力，一一皆有百千眷屬，乘佛神力於一念頃至耆闍崛山。",
    "T13n0414_001:0793b06_3": "復有羅睺羅阿修羅王、毘摩質多羅阿修羅王、修婆睺阿修羅王、波呵羅頭阿修羅王及其眷屬。",
    "T13n0414_001:0793b09_4": "如是，乃至三千世界，天龍、龍王無量無邊，生希有心，肅然毛竪，承佛神力於一念頃往到佛所。",
    "T13n0414_001:0793b11_5": "東方世界如恒河沙梵天天王，聞佛謦咳肅然毛竪，往到佛所；自餘三方及上、下方亦復如是。",
    "T13n0414_001:0793b14_0": "時給孤獨須達長者亦與無數百千眷屬從舍衛城往到佛所。",
    "T13n0414_001:0793b15_1": "時毘耶離有大長者名曰善思、次名降怨、次名吉祥；復有離車諸王子等名歡喜象、次名舉象；復有斷事庶士首陀名曰光象；如是一切皆大乘學，與無量眾承佛神力往到佛所。",
    "T13n0414_001:0793b19_2": "時瞻婆城有庶士子名曰庠序、次名饒益；復有大長者子名無量力；如是等眾已於過去種諸善根，有大威德，承佛神力往到佛所。",
    "T13n0414_001:0793b22_3": "時波羅奈無量眾生，宿殖德本今已成熟，從波羅奈鱗次相繼步至佛所，稽首作禮，侍立左右。",
    "T13n0414_001:0793b25_0": "是時拘尸那竭大城無量力士及力士子，已於過去供養諸佛、殖諸善業，具大威德，從拘尸那共相和順，隨路貫次往到佛所，至心恭敬前頂禮足。",
    "T13n0414_001:0793b28_1": "是時三千大千世界縱廣正等，佛神力故。",
    "T13n0414_001:0793b29_2": "一切八部——天、龍、夜叉、乾闥婆王、阿修羅王、迦樓羅王、緊那羅王、摩睺羅伽如是等眾——皆來集會，間無空缺。",
    "T13n0414_001:0793c02_0": "爾時，世尊見眾已集，復更發大師子之聲，從僧坊出近至異處，遙見彼方其地眾寶，世尊見已復更微笑。",
    "T13n0414_001:0793c04_1": "即時世間人、天、阿修羅，各持無量末香、雜花以散佛上，至心恭敬、尊重、讚歎。",
    "T13n0414_001:0793c06_2": "是時，眾中長老舍利弗、長老大目揵連、長老摩訶迦葉、長老須菩提、長老富樓那彌多羅尼子、長老羅睺羅、長老摩訶金毘羅、長老摩訶迦旃延、長老阿[少/兔]樓馱、長老劫賓那、長老輪盧那二十億子、長老難陀、長老阿難陀——皆有威德，具足神通——如是聖眾悉已俱集。",
    "T13n0414_001:0793c13_0": "爾時，眾中長老彌勒菩薩、三界菩薩、越三界菩薩、初發心即轉法輪菩薩、善思菩薩、大音聲菩薩、持地菩薩、文殊師利童子菩薩、不空見菩薩，如是等眾無量無邊，已曾供養過去諸佛，深種菩薩無數行願，久發無上菩提之心。",
    "T13n0414_001:0793c18_1": "爾時，長老不空見菩薩欲知如來神通之相、微笑之意，更正衣服，遶佛三匝，却住一面，合掌向佛即說偈曰：「最勝無為，　　兩足世尊，　　為調御故，　現斯熈怡。",
    "T13n0414_001:0793c22_2": "　　富能開惠，　　令貧滿足，　佛演法施，　　明發亦然。",
    "T13n0414_001:0793c23_3": "　　一切世間，　之所歸趣，　　以何因緣，　　示此微笑？",
    "T13n0414_001:0793c25_0": "　無上正覺，　　願為我說。」",
    "T13n0414_001:0793c26_0": "爾時，世尊告不空見：「汝見彼處眾寶地不？」",
    "T13n0414_001:0793c26_1": "不空見言：「唯然，已見。」",
    "T13n0414_001:0793c27_2": "「如是，不空見！",
    "T13n0414_001:0793c27_3": "彼地乃是往昔諸佛之所遊化。」",
    "T13n0414_001:0793c28_4": "時不空見心自念言：「我宜速疾至彼地所。」",
    "T13n0414_001:0793c29_5": "如其相貌，心入三昧。",
    "T13n0414_001:0793c29_6": "入三昧已，為佛世尊化作種種眾寶法座。",
    "T13n0414_001:0793c30_7": "即如其念施置座已，往詣佛所，勸請如來昇此寶座，白言：「世尊！",
    "T13n0414_001:0794a02_8": "此處皆是往古來今諸佛如來遊踐之地。」",
    "T13n0414_001:0794a04_0": "是時世尊往到彼處即就法座，於一念頃，如來、應、正遍知力故，此剎三千大千世界六種震動——踊、遍踊、等遍踊，震、遍震、等遍震，吼、遍吼、等遍吼，動、遍動、等遍動，搖、遍搖、等遍搖，起、遍起、等遍起——東踊西沒、西踊東沒，南踊北沒、北踊南沒，西踊東沒、東踊西沒，北踊南沒、南踊北沒，光明遍照無量世界。",
    "T13n0414_001:0794a10_1": "一念之間，一切眾生乃至阿鼻地獄，悉受快樂。",
    "T13n0414_001:0794a12_0": "「佛昇法座，　　如日暉曜，　　一切世間，　之所歸仰，　　震動大千，　　咸生欣悅。",
    "T13n0414_001:0794a14_0": "　佛登寶座，　　如日顯照，　　一切世間，　頂戴法王，　　欲令眾生，　　普獲安樂。",
    "T13n0414_001:0794a16_0": "　佛就座已，　　如日融朗，　　一切世間，　尊承法王，　　放淨光明，　　照諸剎土。",
    "T13n0414_001:0794a18_0": "　奇哉！",
    "T13n0414_001:0794a18_1": "斯乘，　　乘之最勝；　　異哉！",
    "T13n0414_001:0794a18_2": "斯乘，　無能過者。",
    "T13n0414_001:0794a19_3": "　　暫現之處，　　已不可量。",
    "T13n0414_001:0794a20_0": "　善哉！",
    "T13n0414_001:0794a20_1": "斯乘，　　乘之弘大。",
    "T13n0414_001:0794a20_2": "　　乘是乘者，　不可思議，　　諸天、魔、梵，　　所不能測。」",
    "T13n0414_001:0794a22_0": "爾時，世尊廣長舌相遍覆三千大千世界，普告聲聞及眾菩薩：「諸善男子！",
    "T13n0414_001:0794a23_1": "一心靜聽。",
    "T13n0414_001:0794a23_2": "是夜，難陀天子、修難陀天子、栴檀天子、修摩那天子、自在天子、大自在天子、阿逸多天子、修行天子，如是無數淨居天子，於夜後分光色倍常，耆闍崛山欻然大明。",
    "T13n0414_001:0794a27_3": "爾時，諸天來詣佛所，一心恭敬頂禮佛足，以天細末栴檀之香、多摩羅跋沈水天香、天花鬘香、俱修摩等種種花香以散佛上。",
    "T13n0414_001:0794a30_4": "重禮佛足，右遶三匝，却住一面，合掌向佛供養、恭敬、尊重、讚歎。",
    "T13n0414_001:0794b02_0": "是時，栴檀天子默然生念：『過去諸佛、應、正遍知，皆為人、天、沙門、婆羅門敷演諸佛所說菩薩念佛三昧，今我世尊亦應如昔過去諸佛，安樂眾生，宣說菩薩念佛三昧。』",
    "T13n0414_001:0794b05_1": "時諸天子作是勸請，我默然許。",
    "T13n0414_001:0794b06_2": "如是，比丘栴檀天子、難陀天子、無量淨居諸天子等知我許已，忽然不現。」",
    "T13n0414_001:0794b08_3": "爾時，世尊即說偈言：「告諸比丘：　　『於後夜時，　　諸天身色，　光炎倍常，　　耆闍崛山，　　欻然大明，　供養、尊重、　　圍遶世主。",
    "T13n0414_001:0794b11_4": "　　難陀天子、　善憙天子、　　善意天子、　　栴檀天子、　自在天子、　　及大自在、　　阿逸天子、　善行天子，　　如是無量，　　淨居天子，　有大神力，　　來至我所。",
    "T13n0414_001:0794b15_5": "　　廣設種種，　珍妙供養，　　皆共恭敬，　　右遶三匝，　頭面禮足，　　却住一面。",
    "T13n0414_001:0794b17_6": "　　栴檀天子，　默然住已，　　發心欲為，　　教化眾生，　請說菩薩，　　念佛三昧：　　「往昔諸佛，　已曾說故。",
    "T13n0414_001:0794b20_7": "　　善哉！",
    "T13n0414_001:0794b20_8": "釋迦，　　十力如來，　說三摩提，　　欲令一切，　　得安樂故。」",
    "T13n0414_001:0794b22_0": "　佛默然許，　　時諸天子，　　已知垂允。",
    "T13n0414_001:0794b23_0": "　我亦於此，　　耆闍崛山，　　如過去佛，　所說三昧。",
    "T13n0414_001:0794b24_1": "　　時諸天子，　　已知如來，　默然許之，　　歡喜快樂，　　右遶三匝，　禮足而去。』",
    "T13n0414_001:0794b26_2": "　　比丘聽我，　　所演三昧，　如昔諸佛，　　莫生疑惑，　　如來智慧，　不可思議。",
    "T13n0414_001:0794b28_3": "　　過去諸佛，　　最上菩提，　於諸知見，　　心無疑網。",
    "T13n0414_001:0794b29_4": "　　如今現在，　第一菩提，　　我皆了知，　　心無滯礙。",
    "T13n0414_001:0794c01_0": "　若當來世，　　欲成菩提，　　欲為憐愍，　將來世故，　　我亦明曉，　　心無毫疑。",
    "T13n0414_001:0794c03_0": "　是故如來，　　深解無窮，　　智力無礙，　不可思議。",
    "T13n0414_001:0794c04_1": "　　如彼所知，　　我悉究盡，　一切眾生，　　不測其奧。」",
    "T13n0414_001:0794c06_0": "菩薩念佛三昧經不空見本事品第二",
    "T13n0414_001:0794c07_0": "爾時，世尊告長老舍利弗、長老目揵連、長老大迦葉、長老須菩提、長老富樓那彌多羅尼子：「諸天世人皆已來集，汝等比丘各昇法座作師子吼。",
    "T13n0414_001:0794c10_1": "所以者何？",
    "T13n0414_001:0794c10_2": "此眾多有諸聲聞人，聞師子吼悉得解脫。」",
    "T13n0414_001:0794c12_0": "爾時，世尊告彌勒菩薩、越三界菩薩、不思議菩薩、不空見菩薩：「汝等即時請如來演諸佛所說真實功德師子吼音。」",
    "T13n0414_001:0794c14_1": "不空見言：「如是，世尊！",
    "T13n0414_001:0794c15_2": "唯然，已聞。」",
    "T13n0414_001:0794c15_3": "即說偈讚：「身色如金，　　百福莊嚴，　　為憐愍故，　了達真諦，　　功德具足，　　名譽遠流。",
    "T13n0414_001:0794c18_0": "　今日世尊，　　以何因緣，　　於大眾中，　令我請問？",
    "T13n0414_001:0794c19_1": "　　正覺無倫，　　最上莫過，　功德法王。",
    "T13n0414_001:0794c20_2": "　　大智難窮，　　調伏世間。",
    "T13n0414_001:0794c21_0": "　以何因緣，　　於大眾中，　　令我請問？",
    "T13n0414_001:0794c22_0": "　如來淨戒、　　定、智、解脫、　　解脫知見，　悉皆無等。",
    "T13n0414_001:0794c23_1": "　　今我善逝，　　以何因緣，　於大眾中，　　令我請問？",
    "T13n0414_001:0794c24_2": "　　威德無比，　得度彼岸，　　法王世尊，　　能為眾生，　作大利益。",
    "T13n0414_001:0794c26_3": "　　善逝！",
    "T13n0414_001:0794c26_4": "何因，　　於大眾中，　令我請問？",
    "T13n0414_001:0794c27_5": "　　百劫修慈，　　習近悲處，　辯才無滯。",
    "T13n0414_001:0794c28_6": "　　善逝！",
    "T13n0414_001:0794c28_7": "何因，　　於大眾中，　令我請問？",
    "T13n0414_001:0794c29_8": "　　最上法王，　　普利群生，　貧者得富、　　盲者得視、　　楚毒永息、　恐畏獲安。",
    "T13n0414_001:0795a01_9": "　　以何因緣　　令我請問？",
    "T13n0414_001:0795a02_0": "　佛身淨妙，　　塵垢不污；　　如來之衣，　種種雜色；　　世尊族姓，　　王中之王。",
    "T13n0414_001:0795a04_0": "　以何因緣，　　令我請問？",
    "T13n0414_001:0795a04_1": "　　佛所著衣，　去身四指，　　而不離身，　　身能降怨。",
    "T13n0414_001:0795a06_0": "　以何因緣，　　令我請問？",
    "T13n0414_001:0795a06_1": "　　如來行處，　無諸坑坎，　　智慧力故，　　所履皆平。",
    "T13n0414_001:0795a08_0": "　以何因緣，　　令我請問？",
    "T13n0414_001:0795a08_1": "　　如來之身，　不增、不減；　　行步平正，　　不邪、不曲。",
    "T13n0414_001:0795a10_0": "　妙絕常倫，　　難可思議。",
    "T13n0414_001:0795a10_1": "　　以何因緣，　令我請問？",
    "T13n0414_001:0795a11_2": "　　仰瞻尊顏，　　目不暫徙。",
    "T13n0414_001:0795a12_0": "　佛行不假，　　神足之力，　　威儀自然，　庠序可觀。",
    "T13n0414_001:0795a13_1": "　　若為魍魎，　　之所捉持，　迷悶失心，　　無所覺省；　　若覩世尊，　於一念頃，　　諸惡永離，　　還得正念。",
    "T13n0414_001:0795a16_0": "　若有眾生，　　觸佛足塵，　　於七月中，　身心快樂；　　命終之後，　　得生善處，　歸命世尊，　　施一切樂。",
    "T13n0414_001:0795a18_1": "　　若有人病，　極受眾苦，　　佛以手摩，　　即得除愈。",
    "T13n0414_001:0795a20_0": "　善逝曠劫，　　悉得一切，　　不可思議，　無數安樂。",
    "T13n0414_001:0795a21_1": "　　佛昔勇猛，　　攝取當來，　無量劫中，　　所得淨法。",
    "T13n0414_001:0795a22_2": "　　我於是處，　無疑異心。",
    "T13n0414_001:0795a23_3": "　　以何因緣，　　令我請問？",
    "T13n0414_001:0795a24_0": "　過去、當來，　　天中特尊，　　今遇調伏，　人中大仙。",
    "T13n0414_001:0795a25_1": "　　以何因緣，　　令我請問？」",
    "T13n0414_001:0795a26_0": "爾時，世尊告不空見：「諦聽諦聽，善思念之。」",
    "T13n0414_001:0795a26_1": "不空見言：「唯然，世尊！」",
    "T13n0414_001:0795a27_2": "告不空見：「我憶往昔無央數劫，爾時有王名無量力，有大神通，勢力自在。",
    "T13n0414_001:0795a29_3": "是王住處造立大城，城名善建，縱廣正等十二由延。",
    "T13n0414_001:0795a30_4": "其城七重，面有三門，門城皆以金、銀、琉璃、頗梨、馬瑙、真珠、珊瑚莊校嚴麗。",
    "T13n0414_001:0795b01_5": "塹亦七重，皆悉七寶。",
    "T13n0414_001:0795b02_6": "是諸門外，以金、銀沙布飾其地，一門兩邊各有金、銀四闕相對。",
    "T13n0414_001:0795b04_0": "「如是，不空見！",
    "T13n0414_001:0795b04_1": "又以金、銀作大羅網彌覆門上，金網處處懸於銀鈴、銀網往往垂於金鈴，風吹鈴網皆作箜篌、樂器之聲，宮商調暢更相應和。",
    "T13n0414_001:0795b07_2": "王造城已，安處其中。",
    "T13n0414_001:0795b07_3": "斯城塹外有七池沼，金、銀、頗梨、珊瑚所成。",
    "T13n0414_001:0795b08_4": "此諸池沼有七階道，亦是七寶之所莊校：金階道者，銀為欄楯；銀階道者，金為欄楯；銀為階道，真珠欄楯；真珠階道，琉璃欄楯；頗梨階道，珊瑚欄楯；珊瑚階道，真珠欄楯；真珠階道，金為欄楯。",
    "T13n0414_001:0795b12_5": "如是，不空見！",
    "T13n0414_001:0795b13_6": "無量力王植眾奇花：優鉢羅花、鉢頭摩花、拘物頭花、分頭利花、那梨尼花，香氣調柔，無悋惜者，隨意採之。",
    "T13n0414_001:0795b15_7": "其池岸上種種花樹，所謂伊曾花樹、尼曾花樹、迦多曾尼花樹、阿提目多迦花樹、瞻蔔花樹、婆利師花樹、拘毘陀羅花樹、陀[少/兔]迦梨花樹。",
    "T13n0414_001:0795b18_8": "此諸花樹氣若天香，亦無守護，隨意而取。",
    "T13n0414_001:0795b20_0": "「又，不空見！",
    "T13n0414_001:0795b20_1": "是善建城有多羅樹七重行列，悉以七寶互相間錯：金多羅樹，銀葉、花、果；銀多羅樹，赤真珠葉，花、果亦然；白真珠樹，琉璃為葉，花、果亦然；琉璃樹者，頗梨為葉，花、果亦然；頗梨樹者，馬瑙為葉，花、果亦然；馬瑙樹者，赤真珠葉，花、果亦然；赤真珠樹，珊瑚為葉，花、果亦然；珊瑚樹者，金為其葉，花、果亦然。",
    "T13n0414_001:0795b26_2": "「不空見！",
    "T13n0414_001:0795b27_3": "風吹諸樹，更相掁觸出微妙聲，譬如樂師善能擊發五種之音。",
    "T13n0414_001:0795b28_4": "「又，不空見！",
    "T13n0414_001:0795b28_5": "王所住處如是眾聲恒不斷絕：象聲、馬聲、車聲、軍聲、螺聲、鼓聲、簫聲、笛聲、箜篌、琵琶、歌舞之聲，如是眾聲未曾暫廢。",
    "T13n0414_001:0795c01_6": "王常宣令境內人民：『若有所須衣服、飲食、象馬車乘，恣隨其意一切給與。』",
    "T13n0414_001:0795c03_0": "多羅樹間常出樂音，諸人遊之五欲自娛。",
    "T13n0414_001:0795c03_1": "王視國人如父念子，一切奉王猶若慈父。",
    "T13n0414_001:0795c05_0": "「又，不空見！",
    "T13n0414_001:0795c05_1": "善建城內開諸街巷、廛邑、市肆。",
    "T13n0414_001:0795c05_2": "處處復有四寶池沼，其池相去盡一箭道，是池四岸眾寶階陛：金階銀欄、銀階金欄，頗梨、珊瑚間錯亦然。",
    "T13n0414_001:0795c08_3": "「又，不空見！",
    "T13n0414_001:0795c08_4": "王於諸池植眾名花，復於池上種雜花樹：伊尼曾花樹、迦曇婆花樹、阿提目多伽花樹、瞻蔔花樹、陀[少/兔]迦利花樹，芳如天香，亦無惜者。",
    "T13n0414_001:0795c11_5": "城內又建諸園林觀，種種花果行列其間。",
    "T13n0414_001:0795c12_6": "復於園中四方周匝，處處皆有諸妙花池，亦以七寶莊嚴如前。",
    "T13n0414_001:0795c13_7": "有眾婇女更相娛樂，一切人民恣意遊適。",
    "T13n0414_001:0795c15_0": "「又，不空見！",
    "T13n0414_001:0795c15_1": "無量力王族姓豪傑，大剎利種，所生父母乃至七世胄胤相承，悉皆清淨。",
    "T13n0414_001:0795c16_2": "容色端雅，人中獨絕，財寶巨億，不可稱計。",
    "T13n0414_001:0795c17_3": "「又，不空見！",
    "T13n0414_001:0795c18_4": "無量力王深信弘惠，虛心大施，施諸沙門及婆羅門，乃至盲、聾、癃殘、百疾、貧窮、孤獨、困厄之人。",
    "T13n0414_001:0795c20_5": "王所統領八萬四千城邑聚落，淨業果報，七寶莊飾，一一城上復造八萬四千栴檀眾妙樓櫓。",
    "T13n0414_001:0795c22_6": "是諸門外開四衢路，路首悉起嚴麗臺觀，一切人民任意遊戲。",
    "T13n0414_001:0795c23_7": "常於晝夜，樓觀、臺殿、巷陌、廛里悉然燈燭，其明猛盛遍照國界，眾生蒙光身心快樂。",
    "T13n0414_001:0795c26_0": "「又，不空見！",
    "T13n0414_001:0795c26_1": "王有二子：一名師子，二名師子意，久發無上菩提之願，名稱遠聞，具大威德。",
    "T13n0414_001:0795c27_2": "爾時有佛，號曰寶肩如來、應、正遍知、明行足、善逝、世間解、無上士、調御丈夫、天人師、佛、世尊，出現於世，作是唱言：『我於今世及以後世，沙門、婆羅門、天、人、阿修羅大眾之中，一切知見。』",
    "T13n0414_001:0796a01_3": "普為群生說諸妙法，初、中、後善，語善、義善，具足清白梵行之相，與大羅漢七百千萬億，皆具神通，威德自在。",
    "T13n0414_001:0796a04_4": "「寶肩如來於晨朝時，齊整衣服，執持應器，比丘翼從，入城乞食。",
    "T13n0414_001:0796a05_5": "時無量力共其二子在高樓上歡娛受樂。",
    "T13n0414_001:0796a06_6": "王遙覩佛功德相好，生奇特心，欣躍無極。",
    "T13n0414_001:0796a07_7": "眷屬圍遶，俱到宮門，告其二子：『速齎香花、幢幡、伎樂，疾至佛所。』",
    "T13n0414_001:0796a09_8": "即以牛頭栴檀、末香、諸妙珍異以供養佛及比丘僧，右旋三匝，頭頂禮足，却住一面。",
    "T13n0414_001:0796a11_0": "「又，不空見！",
    "T13n0414_001:0796a11_1": "王與二子請寶肩佛及聲聞眾，盡其形壽施諸所安。",
    "T13n0414_001:0796a12_2": "寶肩如來於天人中教化已周，將般涅槃。",
    "T13n0414_001:0796a13_3": "時王知佛不久住世，與其二子、臣民、眷屬前後導從至涅槃所——如來爾時滅度已訖——頭面敬禮，悲號啼哭，以身投地如大山崩，作是唱言：『世間眼滅。』",
    "T13n0414_001:0796a16_4": "重更哀嗟：『世間眼滅。",
    "T13n0414_001:0796a17_5": "如來涅槃一何駛哉？",
    "T13n0414_001:0796a17_6": "猶商失主，佛滅亦然。",
    "T13n0414_001:0796a18_7": "世間黑闇，盲無慧目。』",
    "T13n0414_001:0796a18_8": "搥胸拍頭，舉聲大叫，嗚咽捫淚，告其二子：『辦諸香湯洗浴如來。』",
    "T13n0414_001:0796a20_9": "又以種種妙香塗身，一切散花及諸花鬘、無量妙衣纏如來身，七寶為棺，以鐵為槨，聚赤栴檀高一由旬，縱廣正等一拘盧舍。",
    "T13n0414_001:0796a22_10": "復以花香散於[卄/積]上，蘇油千器以灌栴檀，然後起火。",
    "T13n0414_001:0796a24_11": "火既發已，復更號慟，灑淚如雨。",
    "T13n0414_001:0796a25_0": "「爾時，師子作是念言：『世尊涅槃，我生何為？",
    "T13n0414_001:0796a25_1": "亦當隨佛入於涅槃。』",
    "T13n0414_001:0796a26_2": "立此誓訖，重以種種珍妙香花散於[卄/積]上，白[疊*毛]纏身，手執火炬，自投火中，火即猛盛，為利眾生歸依世尊而說偈願讚詠如來：「『如大珍寶聚，　　世間之所尊，　　生死苦永盡，　　於斯般涅槃，　　自從今已往，　　不覩轉法輪。",
    "T13n0414_001:0796b03_0": "　　我所奉法王，　　已入於涅槃，　　宣揚廣大義，　　不可復重布。",
    "T13n0414_001:0796b05_0": "　　何當在大眾，　　聞說於菩提？",
    "T13n0414_001:0796b06_0": "　　諸天及世人，　　歡喜讚善說，　　我於今日後，　　絕不思議聲。",
    "T13n0414_001:0796b08_0": "　　世間勝調御，　　於此而沈淪，　　龍、神、阿修羅，　　及以緊那羅，　　欣悅常歌歎，　　不復聞斯音。",
    "T13n0414_001:0796b11_0": "　　貧者得滿足、　　苦惱蒙救護，　　世尊今涅槃，　　悉喪所依怙。",
    "T13n0414_001:0796b13_0": "　　父王無量力，　　及弟師子意，　　亦復無慈蔭，　　更不聞說法。",
    "T13n0414_001:0796b15_0": "　　我亦隨世尊，　　速取於滅度。",
    "T13n0414_001:0796b16_0": "　　世間無明道，　　何用苦生為？",
    "T13n0414_001:0796b17_0": "　　今焚此毒身，　　願獲不思議。",
    "T13n0414_001:0796b18_0": "　　我昔與父王，　　常於長夜中，　　勤供佛、法、僧，　　今得獲果報。",
    "T13n0414_001:0796b20_0": "　　若我於佛所，　　修習諸善行，　　為調伏世間，　　得不思議故。",
    "T13n0414_001:0796b22_0": "　　為令諸眾生，　　發不思議願：　　世尊般涅槃，　　我投火盛時，　　若人見聞者，　　一切得成佛，　　唯除邪謗人，　　及證正位者。",
    "T13n0414_001:0796b26_0": "　　若我修菩薩，　　廣大無量行，　　眾生夢見者，　　皆令得佛道，　　唯除邪謗人、　　及證正位者。",
    "T13n0414_001:0796b29_0": "　　此身如聚沫，　　要當必有死，　　一切眾生類，　　若食我肉者，　　是等不可量，　　疾當得成佛。",
    "T13n0414_001:0796c02_0": "　　我修菩薩行，　　惡口罵詈者，　　是人值調御，　　必當得成佛，　　唯除邪謗人，　　及證正位者。",
    "T13n0414_001:0796c05_0": "　　若人於我身，　　修於慈悲觀，　　求第一菩提，　　速得成佛道，　　唯除邪謗人，　　及證正位者。",
    "T13n0414_001:0796c08_0": "　　以是燒身緣，　　為求彼此願，　　若我心真實，　　即還見佛起。",
    "T13n0414_001:0796c10_0": "　　設得更覩佛，　　如先住世者，　　我身投火中，　　猶前侍佛時。",
    "T13n0414_001:0796c12_0": "　　佛起如真身，　　今覩不異昔，　　爾乃證諸佛，　　相續常不斷。",
    "T13n0414_001:0796c14_0": "　　唯願普眼尊，　　愍攝於世間。』",
    "T13n0414_001:0796c15_0": "　　佛知王子心，　　渴仰甚殷重，　　即於焰聚中，　　奮大神通力。",
    "T13n0414_001:0796c17_0": "　　如從三昧起，　　光明倍明顯，　　不可思議眾，　　咸歎未曾有。",
    "T13n0414_001:0796c19_0": "　　廣為時會人，　　更作大利益，　　所化既已畢，　　還入於涅槃。",
    "T13n0414_001:0796c21_0": "　　師子既見佛，　　示大威神力，　　身心甚欣悅，　　坦然快安樂。",
    "T13n0414_001:0796c23_0": "　　深知諸佛法，　　不可得思議，　　如來雖涅槃，　　猶應眾生願。",
    "T13n0414_001:0796c25_0": "　『不思議戒、定、　　智慧與解脫，　　及解脫知見，　　神化不可量。",
    "T13n0414_001:0796c27_0": "　　歸依於世尊，　　然後當放身。",
    "T13n0414_001:0796c28_0": "　　世間妙威儀，　　最勝無倫匹；　　自在諸神力，　　亦復無等雙。",
    "T13n0414_001:0796c30_0": "　　如來還涅槃，　　一切咸驚惋，　　是故我至心，　　歸依普眼尊；　　歸命於善逝，　　累盡無為主；　　歸命永離苦，　　憐愍於世間。",
    "T13n0414_001:0797a04_0": "　　正智遍觀察，　　了達知他心，　　除諸煩惱病，　　成就無量眾。",
    "T13n0414_001:0797a06_0": "　　大醫人中尊，　　施不思議藥，　　能善除世間，　　一切眾疾苦。",
    "T13n0414_001:0797a08_0": "　　歸依無上師，　　哀矜眾生者。",
    "T13n0414_001:0797a09_0": "　　若我讚如來，　　一念之功德，　　燒身微毫善，　　須臾供養福，　　如是諸淨業，　　願施於一切。』",
    "T13n0414_001:0797a12_0": "「如是，不空見！",
    "T13n0414_001:0797a12_1": "時天、魔、梵及餘一切世間人民，悉見師子投身盛火，皆大悲愕，生奇特心。",
    "T13n0414_001:0797a13_2": "命終之後即生梵天，有大神力、威勢、自在。",
    "T13n0414_001:0797a14_3": "是梵爾時中心念言：『云何忽然來生此間？』",
    "T13n0414_001:0797a15_4": "重更思惟：『往昔人中已曾奉侍寶肩如來，至心恭敬、尊重、讚歎。",
    "T13n0414_001:0797a17_5": "佛涅槃已，燒身供養，復說偈頌、發弘誓願，乘此善業得生梵天。",
    "T13n0414_001:0797a18_6": "我今當往至燒身所。』",
    "T13n0414_001:0797a19_7": "是梵即時忽然不現，譬如壯士屈申臂頃，便到如來闍維之處，以天栴檀、沈水碎香、俱修摩花、多摩羅跋，種種香花不可稱數，遍散空中如雨而下，十方交紛若風旋雪，供養寶肩如來舍利。",
    "T13n0414_001:0797a23_8": "向無量力說其本緣：『我是王子師子之身——投火供養命過之者——唯願大王不加慈念。",
    "T13n0414_001:0797a25_9": "我今已蒙獲諸善利，由昔至誠虔恭奉侍、尊重、歌歎寶肩如來功福果報得生梵天。",
    "T13n0414_001:0797a27_10": "是故，大王與師子意應共珍敬受持妙法，收取舍利分布供養，無令遺落而生懈怠。",
    "T13n0414_001:0797a29_0": "大王當知，我生梵天亦常敬持受此勝法。』",
    "T13n0414_001:0797a29_1": "作是言已，忽然不現。",
    "T13n0414_001:0797b01_0": "「又，不空見！",
    "T13n0414_001:0797b01_1": "無量力王與師子意取水滅火，以諸妙香、眾花、寶鬘、幢幡、伎樂，種種供養。",
    "T13n0414_001:0797b02_2": "須臾之頃，周遍八萬四千城邑悉起八萬四千塔廟，皆以七珍莊校嚴麗。",
    "T13n0414_001:0797b04_3": "是諸寶塔高一由延，縱廣正等一拘盧舍，於一一塔周匝各然八萬四千眾香油燈，是諸塔間復以種種香花、伎樂供養如前。",
    "T13n0414_001:0797b07_4": "尊敬受持如此妙法，無量力王以是善根，與師子意經歷八萬四千劫中不墮惡道，又於八萬四千億劫親近供養六萬諸佛，次第奉敬常不斷絕，世世恒作轉輪聖王。",
    "T13n0414_001:0797b12_0": "「又，不空見！",
    "T13n0414_001:0797b12_1": "寶肩如來涅槃之後，時有菩薩現於世間，名普密王。",
    "T13n0414_001:0797b13_2": "為愍世間出家學道，菩提樹下結加趺坐，一心定意，正智解脫，豁然大寤，得無上道。",
    "T13n0414_001:0797b15_3": "「又，不空見！",
    "T13n0414_001:0797b15_4": "是師子梵至普密王佛世尊所，住在虛空以天栴檀供養於佛，右遶三匝，稽首作禮，請轉法輪而白佛言：『唯願世尊從道場起，摧諸魔軍，於淨神智無所毀損。",
    "T13n0414_001:0797b19_5": "願世間師哀從定寤，調御有解諸聲聞眾，開演美妙善逝之法。",
    "T13n0414_001:0797b20_6": "如來前身久修智慧、攝受善法，今為人尊。",
    "T13n0414_001:0797b21_7": "過去世中已發弘誓：「願得佛時當度未度。」",
    "T13n0414_001:0797b22_8": "今願已滿，得安隱處，最勝無為，寂然妙樂，當開甘露解眾三結。』",
    "T13n0414_001:0797b23_9": "爾時，世尊默然許之。",
    "T13n0414_001:0797b25_0": "「時彼大梵及無數天既知如來當轉法輪，咸共歡喜，踊悅無量。",
    "T13n0414_001:0797b26_1": "梵天于時設諸妙供，即發大願求無上道：『遇普密王應正遍知，生我淨妙功德之聚，以此果報於生死中常得親近覩十方佛。",
    "T13n0414_001:0797b29_2": "若我供養佛菩提樹，如是種種所修功德，願慈愍故為我說法，以此果報於生死中常得讚歎諸佛塔廟。』",
    "T13n0414_001:0797c01_3": "「又，不空見！",
    "T13n0414_001:0797c01_4": "師子王子燒此一身，以是功德所修善根恒住梵世，值五千佛，供養、敬侍、尊重、讚歎，殖諸善根，發不思願。",
    "T13n0414_001:0797c04_5": "汝不空見莫生此疑，時無量力王豈異人乎？",
    "T13n0414_001:0797c05_6": "我身是也。」",
    "T13n0414_001:0797c05_7": "時不空見即白佛言：「是二王子為今現在？",
    "T13n0414_001:0797c06_8": "為已滅度？",
    "T13n0414_001:0797c06_9": "唯然，世尊！",
    "T13n0414_001:0797c06_10": "願為說之。」",
    "T13n0414_001:0797c07_11": "告不空見：「爾時王子師子意者，彌勒是也；時師子者，汝身是也。",
    "T13n0414_001:0797c08_12": "王子師子捨此一身，寶肩如來佛法之中，教化成就三萬眾生安住阿耨多羅三藐三菩提心。」",
    "T13n0414_001:0797c10_13": "爾時，世尊即說偈言：「憶念宿世時，　　寶肩無量眼，　出現於世間，　　廣利一切眾。",
    "T13n0414_001:0797c14_0": "　金色百福嚴，　　慈矜哀愍故，　深解真實諦，　　為度諸世間，　顯示甚深法，　　濟苦惱眾生。",
    "T13n0414_001:0797c17_0": "　寶肩正遍知，　　一切世間尊，　三輪善逝眾，　　七十二億千，　與是諸大眾，　　入城共分衛。",
    "T13n0414_001:0797c20_0": "　昔有大國王，　　名為無量力，　自在大威德，　　勢能伏一切。",
    "T13n0414_001:0797c22_0": "　其王與二子，　　俱遊高臺觀，　王於臺觀上，　　遙覩調伏仙，　寶肩天人師，　　翼從諸比丘。",
    "T13n0414_001:0797c25_0": "　時王與二子，　　速迎人中尊，　既至如來所，　　即廣設妙供。",
    "T13n0414_001:0797c27_0": "　頂禮遶三匝，　　却立合掌住，　請佛及眾僧，　　盡壽奉所安。",
    "T13n0414_001:0797c29_0": "　衣服及餚饌、　　極世之珍異，　八萬四千歲，　　奉施未常息。",
    "T13n0414_001:0798a01_0": "　時王及二子，　　靜心求菩提。",
    "T13n0414_001:0798a02_0": "　時佛既滅度，　　收取尊舍利，　為彼寶肩佛，　　敬造七寶塔。",
    "T13n0414_001:0798a04_0": "　八萬有四千，　　微妙甚端雅，　一一佛塔然，　　八萬四千燈。",
    "T13n0414_001:0798a06_0": "　時王無量力，　　復於善逝處，　香花、眾伎樂，　　深心以供養。",
    "T13n0414_001:0798a08_0": "　已種不思議，　　無量諸善根，　歷事六萬佛，　　一切世間依，　至誠求第一，　　無上勝菩提。",
    "T13n0414_001:0798a11_0": "　比丘！",
    "T13n0414_001:0798a11_1": "莫疑惑，　　往昔有國王，　汝善聰慧者，　　勿生於異見。",
    "T13n0414_001:0798a13_0": "　時彼無量力，　　今則我身是。",
    "T13n0414_001:0798a14_0": "　雜花及眾香、　　晝夜明諸燈，　為利閻浮提，　　供養諸如來。",
    "T13n0414_001:0798a16_0": "　布施恒不足，　　聞法亦復然，　曾無嬾惰意，　　一心求菩提。",
    "T13n0414_001:0798a18_0": "　寶肩正覺尊，　　無上大明智。",
    "T13n0414_001:0798a19_0": "　汝昔曾燒身，　　供養於大仙，　自投猛焰中，　　初無畏苦心。",
    "T13n0414_001:0798a21_0": "　燒身如然炷，　　以油渧其上，　漸漸不頓盡，　　譬如淨燈炷。",
    "T13n0414_001:0798a23_0": "　為利眾生故，　　供養涅槃佛。",
    "T13n0414_001:0798a24_0": "　彼佛已燒身，　　汝知方便請，　覩佛從火起，　　光明更明顯。",
    "T13n0414_001:0798a26_0": "　見佛不異昔，　　心生恃怙想，　即時捨此身，　　為益一切故：『若我果斯願，　　敬佛亦如前，　所獲諸功德，　　不可得思議。",
    "T13n0414_001:0798b01_0": "　我若有宿願，　　攝受先世業，　合集百千萬，　　必當得見佛。",
    "T13n0414_001:0798b03_0": "　我願若真實，　　佛應從火起。』",
    "T13n0414_001:0798b04_0": "　佛智甚清淨，　　究竟無染著，　澹然常寂滅，　　相續恒不斷。",
    "T13n0414_001:0798b06_0": "　知師子心淨，　　亦先照其意，　佛便從火起，　　相好更殊特。",
    "T13n0414_001:0798b08_0": "　不空見菩薩！",
    "T13n0414_001:0798b08_1": "　　世間怙既起，　一切願無餘。",
    "T13n0414_001:0798b09_2": "　　彼復發誓願，　其願不思議，　　不可得稱數。",
    "T13n0414_001:0798b11_0": "　法主矜世故，　　起於猛焰中，　善逝難思力，　　光明更殊勝。",
    "T13n0414_001:0798b13_0": "　彼時一切眾，　　皆悉懷驚愕，　淨心發高歎，　　欣躍未曾有：『奇哉！",
    "T13n0414_001:0798b15_1": "大神通，　　勢力無倫匹，　甚深佛境界，　　不可得思議。』",
    "T13n0414_001:0798b17_0": "　一千諸眾生，　　見此神變已，　於諸法不受，　　善得心解脫。",
    "T13n0414_001:0798b19_0": "　不空見當知，　　師子為世間，　請佛還起時，　　一千諸眾生，　於彼善逝處，　　覩佛神變化，　其心正趣向，　　無上菩提道。",
    "T13n0414_001:0798b23_0": "　大悲為世間，　　廣作利益已，　佛還入涅槃。",
    "T13n0414_001:0798b24_1": "　　師子亦捨身，　即於命終時，　　忽然生梵天。",
    "T13n0414_001:0798b26_0": "　梵天從上來，　　以天栴檀末，　散之以供養，　　如來闍維處。",
    "T13n0414_001:0798b28_0": "　寶肩滅度已，　　有佛普密王，　最勝人中尊，　　天王之大仙，　哀愍眾生故，　　出現於世間。",
    "T13n0414_001:0798c02_0": "　是佛坐道樹，　　得成菩提已，　梵天設美餚，　　供養於世尊，　頭面接足禮，　　請佛轉法輪。",
    "T13n0414_001:0798c05_0": "　普密王如來，　　即知梵天心，　默然而許之。",
    "T13n0414_001:0798c06_1": "　　梵天大欣慶，　復於燒身所，　　更發諸大願。",
    "T13n0414_001:0798c08_0": "　是梵已曾修，　　不可思議善。",
    "T13n0414_001:0798c09_0": "　昔於一劫中，　　供養五千佛，　至心敬世尊，　　奉侍人中尊。",
    "T13n0414_001:0798c11_0": "　又告不空見：　　『慎莫懷疑惑，　汝若有聰慧，　　勿生於異見，　昔日梵天者，　　今即汝身是。",
    "T13n0414_001:0798c14_0": "　過去五千佛、　　善逝般涅槃，　我悉明見汝，　　一一諸佛前，　燒身以供養，　　求第一菩提。",
    "T13n0414_001:0798c17_0": "　過去多千佛，　　滅度遺舍利，　如是諸佛所，　　捨身及手、足。",
    "T13n0414_001:0798c19_0": "　為利眾生故，　　修習菩薩行，　近世及遠世，　　我悉咸了知。",
    "T13n0414_001:0798c21_0": "　常於百千生，　　勤修諸苦行，　佛在及涅槃，　　汝願恒滿足。』",
    "T13n0414_001:0798c23_0": "　復告不空見：　　『如此諸大願，　攝取過去世，　　無量百千生，　我住自在力，　　今悉照知之。",
    "T13n0414_001:0798c26_0": "　汝聖果成就，　　即時皆明見，　攝取不思議，　　真實諸行等，　住佛前讚歎，　　供養兩足尊，　是故今勸請，　　眾聖之法王。",
    "T13n0414_001:0799a01_0": "　普密王佛所，　　攝取最勝願，　蒙佛現神通，　　汝今獲此果。』」",
    "T13n0414_001:0799a03_0": "　不空見菩薩，　　白言牟尼尊：「百千生諸願，　　云何得攝取？",
    "T13n0414_001:0799a05_0": "　願少為敷拆，　　令我得開解。」",
    "T13n0414_001:0799a06_0": "「不空見！",
    "T13n0414_001:0799a06_1": "昔誓：　　『雷音成佛時，　見坐菩提樹，　　我當請說法。』",
    "T13n0414_001:0799a08_0": "　先佛名帝幢，　　普眼之世尊，　一切諸眾生，　　所共歸依處。",
    "T13n0414_001:0799a10_0": "　是時廣發願，　　求無上菩提，　為日光如來，　　作大七寶輪。",
    "T13n0414_001:0799a12_0": "　汝時於彼處，　　已發最勝願，　不空見菩薩！",
    "T13n0414_001:0799a13_1": "　　此願我悉知。",
    "T13n0414_001:0799a14_0": "　造七寶僧坊，　　雜色以莊嚴，　奉今修伽陀，　　廣施未來佛。",
    "T13n0414_001:0799a16_0": "　發此誓願已，　　即時而捨去。",
    "T13n0414_001:0799a17_0": "　第一眾尊佛，　　人中上師子，　名不可思議，　　善生之世尊。",
    "T13n0414_001:0799a19_0": "　奉上七寶蓋，　　端飾甚微妙，　天中天大仙，　　蓋身普眼佛，　明燈供養已，　　是處發大願。",
    "T13n0414_001:0799a22_0": "　近世及遠世，　　多有諸如來，　千億那由他，　　其數復倍上，　於是諸佛所，　　發無量大願，　令一切眾生，　　悉獲快安樂。",
    "T13n0414_001:0799a26_0": "　普密王佛前，　　先生如是念。",
    "T13n0414_001:0799a27_0": "　我今說汝昔，　　修行至菩提，　願一切大地，　　皆生種種花。",
    "T13n0414_001:0799a29_0": "　雲雷音佛所，　　為利世間故，　爾時發誓願：　　『若有諸眾生，　聞我名字者，　　一切皆得佛。』",
    "T13n0414_001:0799b03_0": "　於帝幢佛所，　　設大珍妙供。",
    "T13n0414_001:0799b04_0": "　復發諸善願：　　『若眼見我者，　於此世界中，　　皆當得成佛。』",
    "T13n0414_001:0799b06_0": "　在日光佛所，　　奉上七寶輪，　無量大光焰，　　炫晃甚輝麗。",
    "T13n0414_001:0799b08_0": "　時復發願已，　　誓生佛剎土。",
    "T13n0414_001:0799b09_0": "　七寶嚴僧坊，　　雜色甚雅好，　以此珍奇特，　　奉施於善逝。",
    "T13n0414_001:0799b11_0": "　又發誓願已，　　得天妙宮殿，　斯處快歡樂，　　皆悉成佛道。",
    "T13n0414_001:0799b13_0": "　人中師子王，　　無上如來所，　奉上珍寶蓋，　　發於殊勝願：『願諸眾生類，　　不為日所曝，　身心得安樂，　　無復熱惱患。』",
    "T13n0414_001:0799b17_0": "　蓋身善逝所，　　供施燈明已，　復發弘誓願：　　『若我命過處，　眾生食肉者，　　願皆成佛道；　若聞我名者，　　無有貪悋心，　乃至夢中聞，　　亦無愛惜意，　一切成佛道，　　唯除見諦者。』",
    "T13n0414_001:0799b23_0": "　若眼見汝者，　　除諸貪、嫉意，　晝夜夢見時，　　亦捨染悋心，　一切當得佛，　　唯除見諦者。",
    "T13n0414_001:0799b26_0": "　若有愍念汝、　　或生憎嫉者，　是等於汝所，　　當得佛法王。",
    "T13n0414_001:0799b28_0": "　若汝臨終時，　　又勤求菩提，　我今如實說，　　汝之真功德，　必於當來世，　　獲是無上尊。",
    "T13n0414_001:0799c02_0": "『若有處水、陸、　　空行眾生等，　食我身肉者，　　願悉得成佛。』",
    "T13n0414_001:0799c04_0": "　我已知汝為，　　安樂眾生故，　勤修菩薩道，　　滿足大千行。",
    "T13n0414_001:0799c06_0": "　眾生多疑謗，　　是故不顯現，　如此眾生類，　　即時於是處，　若得信念等，　　及以歡喜心，　悉當成正覺，　　唯除見諦者。",
    "T13n0414_001:0799c10_0": "　若人願樂見，　　世間所尊怙、　或樂轉法輪、　　有樂勉眾苦，　是人為菩提，　　利益故發心。",
    "T13n0414_001:0799c13_0": "　若有樂供養，　　三世諸法王，　若人欲出生，　　一切功德聚，　如是眾生等，　　應持此三昧。」",
    "T13n0414_001:0799c16_0": "爾時，世尊說是偈已，即從坐起，還入僧坊，於常靜室右脇而臥。",
    "T13n0414_001:0799c18_0": "菩薩念佛三昧經卷第一"
}