{
    "T11n0320_002:0922a25_0": "父子合集經卷第二",
    "T11n0320_002:0922a27_0": "西天譯經三藏朝散大夫",
    "T11n0320_002:0922a28_0": "試鴻臚卿宣梵大師賜紫",
    "T11n0320_002:0922a29_0": "沙門臣日稱等奉　詔譯",
    "T11n0320_002:0922b01_0": "淨飯王始發信心品第一之餘",
    "T11n0320_002:0922b02_0": "時尊者優陀夷知淨飯王心生感悟，說偈讚已，白言：「大王！",
    "T11n0320_002:0922b03_1": "今佛世尊出興于世為大法王，具足成就諸善功德，於彼沙門大眾之中，猶如滿月眾星圍繞，世尊光明復過于彼。",
    "T11n0320_002:0922b05_2": "大王！",
    "T11n0320_002:0922b06_0": "如來出世如秋空日，無雲覆蔽其光特盛。",
    "T11n0320_002:0922b06_1": "佛於沙門大眾之中，光明照耀復過於彼。",
    "T11n0320_002:0922b07_2": "又如海中有光明山，其光赫奕出於眾山。",
    "T11n0320_002:0922b08_3": "佛處沙門大眾之中，光明照耀復過于彼。",
    "T11n0320_002:0922b09_4": "又如帝釋處善法堂，天眾圍繞，身光熾盛異諸天子。",
    "T11n0320_002:0922b10_5": "佛於沙門大眾之中，光明照耀復過于彼。",
    "T11n0320_002:0922b11_6": "又如大梵天王，百千俱胝梵眾圍繞，一切身光無與等者。",
    "T11n0320_002:0922b13_7": "佛於沙門大眾之中，光明照耀復過于彼。」",
    "T11n0320_002:0922b14_8": "時淨飯王聞說世尊如是最勝光明威神，復自憶念：「往昔太子初降生時，地六震動，所謂動、遍動、極遍動、起、遍起、極遍起、涌、遍涌、極遍涌、震、遍震、極遍震、擊、遍擊、極遍擊、吼、遍吼、極遍吼，光照天地，無與等者，即行七步不假扶掖。",
    "T11n0320_002:0922b19_9": "是時空中澍二種水：一者、溫煖，二者、清冷，用為灌浴太子之身。",
    "T11n0320_002:0922b20_10": "地中自然涌出寶座，殊妙繖蓋，懸處虛空，有諸天子恭敬尊重，手執白拂，侍立左右。",
    "T11n0320_002:0922b22_11": "乃至菩薩長年捨家厭五欲樂，常住正念，說誠實語，令諸有情不相損害。",
    "T11n0320_002:0922b24_12": "所作決定勇猛堅固，願成無上正等菩提，未得度者皆令得度，漸次至於究竟彼岸。」",
    "T11n0320_002:0922b26_0": "於是淨飯王為優陀夷，而說偈言：「若人初生時，　　言說唯決定，　彼具寂靜慧，　　智者何不信？",
    "T11n0320_002:0922b29_0": "　太子初生時，　　世間無與等，　為世所尊重，　　智者何不信？",
    "T11n0320_002:0922c02_0": "　乃至於夢中，　　曾無虛妄說，　如說而修行，　　智者何不信？",
    "T11n0320_002:0922c04_0": "　於境不生貪，　　不為貪所縛，　不顧金寶聚，　　智者何不信？",
    "T11n0320_002:0922c06_0": "　瞋如利刀劍，　　忿怒令他怖，　善離彼過失，　　智者何不信？",
    "T11n0320_002:0922c08_0": "　勝慧常相應，　　驚怖不能動，　由離癡過失，　　智者何不信？",
    "T11n0320_002:0922c10_0": "　受用五欲樂，　　不為彼纏縛，　勝慧善決擇，　　智者何不信？",
    "T11n0320_002:0922c12_0": "　百千種幻術，　　無少分真實，　善人非所樂，　　智者何不信？",
    "T11n0320_002:0922c14_0": "　無數巧妙言，　　畢竟為戲論，　於縛不能脫，　　智者何不信？",
    "T11n0320_002:0922c16_0": "　若愛樂法樂，　　相應諸義利，　決定能離縛，　　彼言何不信？",
    "T11n0320_002:0922c18_0": "　離垢方便力，　　人孰能防禦，　逾城出釋宮，　　彼言何不信？",
    "T11n0320_002:0922c20_0": "　棄捨五欲樂，　　棲山若麋鹿，　志樂求菩提，　　彼言何不信？",
    "T11n0320_002:0922c22_0": "　六年修苦行，　　為度諸眾生，　求最上菩提，　　彼言何不信？",
    "T11n0320_002:0922c24_0": "　六年食麻麥，　　不思諸美膳，　求最上菩提，　　彼言何不信？",
    "T11n0320_002:0922c26_0": "　六年處谷山，　　眾魔來伺隙，　不能見少過，　　彼言何不信？",
    "T11n0320_002:0922c28_0": "　何人不求利，　　獨無少希望，　善離貪過患，　　彼言何不信？",
    "T11n0320_002:0923a02_0": "　無上正等覺，　　若他未曾聞，　難信復難解，　　彼言何不信？",
    "T11n0320_002:0923a04_0": "　若梵天請轉，　　或世尊自說，　如是微妙法，　　彼言何不信？",
    "T11n0320_002:0923a06_0": "　憐愍釋種故，　　示生於王宮，　皆令脫苦縛，　　彼言何不信？",
    "T11n0320_002:0923a08_0": "　未登彼岸者，　　教詔令得度，　常發如是願，　　彼言何不信？",
    "T11n0320_002:0923a10_0": "　世尊於往昔，　　嘗如是勸化，　當知今亦然，　　彼言何不信？",
    "T11n0320_002:0923a12_0": "　是故我今者，　　求見法中王，　如是諦觀察，　　得身心清淨。」",
    "T11n0320_002:0923a14_0": "時淨飯王說是偈已，復更思惟，謂尊者曰：「是身何久，乃發道意？」",
    "T11n0320_002:0923a15_1": "時優陀夷為淨飯王而說偈言：「大王今作人中主，　　應當修習諸義利，　如來稱讚發心因，　　常得生於尊勝處。",
    "T11n0320_002:0923a19_0": "　若能發生清淨意，　　往詣牟尼大仙所，　所獲功德難可量，　　增長人天諸善種。",
    "T11n0320_002:0923a21_0": "　如來昔為王太子，　　大悲愍念諸群萌，　廣行平等無量心，　　猶若蓮華不著水。",
    "T11n0320_002:0923a23_0": "　一切有情沒瀑流，　　佛能救拔令出離，　是名無上兩足尊；　　王發淨心善調伏。",
    "T11n0320_002:0923a25_0": "　佛智最上最第一，　　善拔眾生疑惑箭，　永離眾苦得安樂；　　王發淨心善調伏。",
    "T11n0320_002:0923a27_0": "　太子永斷三有縛，　　降伏四種魔軍眾，　得成無上大菩提；　　王發淨心善調伏。",
    "T11n0320_002:0923a29_0": "　開示解脫甘露法，　　帝釋人王咸勸請，　利樂三界諸有情；　　王發淨心善調伏。",
    "T11n0320_002:0923b02_0": "　能轉最勝妙法輪，　　攝化一切諸外道，　其數俱胝那臾多；　　王發淨心善調伏。",
    "T11n0320_002:0923b04_0": "　如來慧眼極清淨，　　眾生無明之所覆，　說法能除彼癡暗；　　王發淨心善調伏。",
    "T11n0320_002:0923b06_0": "　眾生老死所逼迫，　　如來說法除憂怖，　方便令登常樂門；　　王發淨心善調伏。",
    "T11n0320_002:0923b08_0": "　如來出現於世間，　　如空四澍大雲雨，　能滅熾然三毒火；　　王發淨心善調伏。",
    "T11n0320_002:0923b10_0": "　牟尼十力智光明，　　銷滅眾生三世罪，　畢竟遠離諸過咎；　　王發淨心善調伏。",
    "T11n0320_002:0923b12_0": "　如來常以大悲心，　　愛念眾生如赤子，　皆令離苦得解脫；　　王發淨心善調伏。",
    "T11n0320_002:0923b14_0": "　難化剛強諸眾生，　　如來方便能攝受，　令除掉舉與憍慢；　　王發淨心善調伏。",
    "T11n0320_002:0923b16_0": "　眾生沒於貪欲海，　　諸天著樂亦復然，　佛垂十力能拯接；　　王發淨心善調伏。",
    "T11n0320_002:0923b18_0": "　如來大悲無與等，　　無量功德所莊嚴，　能救眾生長夜苦；　　王發淨心善調伏。",
    "T11n0320_002:0923b20_0": "　如來大悲方便力，　　若摩尼珠能瑩水，　善除鬪諍垢濁因；　　王發淨心善調伏。",
    "T11n0320_002:0923b22_0": "　如摩尼寶本性淨，　　眾生見已咸歡喜，　牟尼永離煩惱因；　　王發淨心善調伏。",
    "T11n0320_002:0923b24_0": "　人天多受別離苦，　　佛令獲得寂靜樂，　出離輪迴生死因；　　王發淨心善調伏。",
    "T11n0320_002:0923b26_0": "　牟尼成就功德海，　　我今略說一少分，　譬如虛空無有邊；　　王發淨心善調伏。」",
    "T11n0320_002:0923b28_0": "時淨飯王聞偈讚已，即自憶念：「向者菩薩未出家時，我曾親見作勝事業，正念相應發決定願：『我當捨家誓成佛道，度諸眾生令至彼岸。』」",
    "T11n0320_002:0923c02_1": "乃謂尊者優陀夷曰：「汝今即是如來之子，自食訖已，別齎供養，然後我當詣世尊所。」",
    "T11n0320_002:0923c03_2": "時優陀夷生大歡喜，即持香飯奉上如來。",
    "T11n0320_002:0923c04_3": "佛受供已，召諸比丘，而告之曰：「彼優陀夷，我遣往化淨飯父王，今已信解。」",
    "T11n0320_002:0923c06_4": "佛即讚彼優陀夷言：「善哉！",
    "T11n0320_002:0923c07_5": "善哉！",
    "T11n0320_002:0923c07_6": "汝今獲得無量福蘊，令諸世間諸天及人，聞是事已，增長善根。」",
    "T11n0320_002:0923c08_7": "有諸比丘白言：「世尊！",
    "T11n0320_002:0923c09_8": "彼優陀夷得幾所福？」",
    "T11n0320_002:0923c09_9": "佛言：「假使十方殑伽河中所有沙數，無量無邊不可稱量，是優陀夷所得福報，與彼沙數正等無異。」",
    "T11n0320_002:0923c11_10": "於是世尊食已收鉢，安住威儀，加趺而坐，入定觀察，父王將至。",
    "T11n0320_002:0923c13_11": "即召北方多聞天王，與其眷屬百千俱胝那臾多大藥叉將，於自宮出從空而來，屈伸臂頃，到於佛所，合掌作禮，供養世尊及比丘眾，住立一面。",
    "T11n0320_002:0923c17_0": "復次，東方持國天王，與其眷屬百千俱胝那臾多乾闥婆眾，從空而來，到於佛所，合掌作禮供養世尊及比丘眾，住立一面。",
    "T11n0320_002:0923c20_0": "復次，南方增長天王，與其眷屬百千俱胝那臾多矩畔拏眾，從空而來，到於佛所，合掌作禮供養世尊及比丘眾，住立一面。",
    "T11n0320_002:0923c23_0": "復次，西方廣目天王，與其眷屬百千俱胝那臾多諸大龍眾，從空而來，到於佛所，合掌作禮供養世尊及比丘眾，住立一面。",
    "T11n0320_002:0923c26_0": "復次，帝釋天主與三十三天無數天子，來至佛所作禮供養。",
    "T11n0320_002:0923c27_1": "如是，焰摩天、覩史多天、樂變化天、他化自在天、大梵王天、光音天、廣果天、淨居天，此諸天子各與百千俱胝那臾多天子眷屬，來詣佛所頭面作禮，供養恭敬及比丘僧，住立一面。",
    "T11n0320_002:0924a03_0": "復次，毘摩質多羅阿修羅王，與六十那臾多眷屬，著新淨衣次第裝束，從空而來到於佛所，頭面作禮供養世尊及比丘眾，在一面住。",
    "T11n0320_002:0924a06_0": "復次，迦婁羅王與其眷屬八萬六千眷屬俱，從空而來，到於佛所，合掌作禮供養世尊及比丘眾，住立一面。",
    "T11n0320_002:0924a09_0": "復有外道大仙婆羅門等八十俱胝，從於諸方來詣佛所親近供養，譬若滿月麗於空中，威德光明隱蔽宿曜。",
    "T11n0320_002:0924a11_1": "時彼眾中天龍鬼神、摩睺羅伽等，一心同聲，以偈讚曰：「佛具智光明，　　最勝無倫匹，　降伏阿修羅，　　滅三毒癡暗。",
    "T11n0320_002:0924a15_0": "　佛面猶滿月，　　眾相悉莊嚴，　具最上辯才，　　能破諸異論。",
    "T11n0320_002:0924a17_0": "　百福妙嚴身，　　天人無與等，　開導諸聲聞，　　如蓮出濁水。",
    "T11n0320_002:0924a19_0": "　如帝釋天主，　　天子常圍繞，　威德勝諸天，　　身光亦復爾。",
    "T11n0320_002:0924a21_0": "　如來二足尊，　　法子常圍繞，　善說諸法要，　　令眾生開悟。",
    "T11n0320_002:0924a23_0": "　如焰摩天主，　　眷屬常圍繞，　安坐大眾中，　　諸天咸尊重。",
    "T11n0320_002:0924a25_0": "　佛身無邊光，　　照險難惡道，　墮落諸眾生，　　蒙光皆離苦。",
    "T11n0320_002:0924a27_0": "　覩史多天主，　　天眾常圍繞，　由昔福報故，　　身光獨為勝。",
    "T11n0320_002:0924a29_0": "　天與阿修羅，　　及餘龍神眾，　釋師子光明，　　清淨超於彼。",
    "T11n0320_002:0924b02_0": "　樂變化天主，　　皆來至佛所，　為佛光所蔽，　　令知先福業。",
    "T11n0320_002:0924b04_0": "　如是佛光明，　　最上無能比，　能化未調伏，　　令生淨信解。",
    "T11n0320_002:0924b06_0": "　他化自在主，　　天眾常圍繞，　由宿善業故，　　身光獨為勝。",
    "T11n0320_002:0924b08_0": "　如來十力尊，　　正行皆圓滿，　於諸天人中，　　光明極熾盛。",
    "T11n0320_002:0924b10_0": "　色界大梵王，　　身光超梵眾，　八種妙音聲，　　諸天無與等。",
    "T11n0320_002:0924b12_0": "　如來大法王，　　八部常恭敬，　演四諦法音，　　光照三千界。",
    "T11n0320_002:0924b14_0": "　諸天龍神等，　　咸來至佛所，　希聞梵音聲，　　願佛開未悟。",
    "T11n0320_002:0924b16_0": "　大海深可量，　　虛空可知際，　須彌尚可稱，　　佛功德無極。」",
    "T11n0320_002:0924b18_0": "父子合集經王詣佛所品第二",
    "T11n0320_002:0924b19_0": "時淨飯王前已謂尊者優陀夷言：「不久我當躬詣佛所，諒惟世尊，他心先鑒。",
    "T11n0320_002:0924b20_1": "即召釋種擇吉祥日，於日天子初出之時，我當嚴駕決定往矣。」",
    "T11n0320_002:0924b22_2": "時諸釋種聞王教勅咸生忻慶，各作是言：「善哉！",
    "T11n0320_002:0924b23_3": "大王！",
    "T11n0320_002:0924b23_4": "願當侍從。」",
    "T11n0320_002:0924b23_5": "時淨梵王勅令排備象馬車乘寶飾輦輿，以淨黃土遍覆道路，駕青色車青寶裝鉸，於其車上懸青繖蓋，寶網交絡，寶鈴和鳴，奏妙音樂，作眾歌舞；有百勇士擐青甲冑，著青革屣，周匝圍繞；無數翊從服青色衣，各各執持青色幢幡，及青色拂，復以眾寶而飾其柄，種種莊嚴，青色鮮潔，次第行列，安徐前進。",
    "T11n0320_002:0924c01_6": "駕黃色車，黃金裝鉸，於其車上張黃繖蓋，寶網交絡，寶鈴和鳴，奏妙音樂，作眾歌舞；有百勇士擐黃甲冑，著黃革屣，周匝圍繞；無數翊從服黃色衣，各各執持黃色幢幡及黃色拂，復以眾寶而飾其柄，種種莊嚴，黃色鮮潔，次第行列，安徐前進。",
    "T11n0320_002:0924c06_7": "駕紅色車紅寶裝鉸，於其車上張紅繖蓋，寶網交絡，寶鈴和鳴，奏妙音樂，作眾歌舞；有百勇士擐紅甲冑，著紅革屣，周匝圍繞；無數翊從服紅色衣，各各執持紅色幢幡及紅色拂，復以眾寶而飾其柄，種種莊嚴，紅色鮮潔，次第行列，安徐前進。",
    "T11n0320_002:0924c12_8": "駕白色車白銀裝鉸，於其車上張白繖蓋，寶網交絡，寶鈴和鳴，奏妙音樂，作眾歌舞；有百勇士擐白甲冑，著白革屣，周匝圍繞；無數翊從服白色衣，各各執持白色幢幡及白色拂，復以眾寶而飾其柄，種種莊嚴白色鮮潔，次第行列安徐前進。",
    "T11n0320_002:0924c17_9": "駕彩畫車眾寶裝鉸，於其車上張彩畫蓋，寶網交絡，寶鈴和鳴，奏妙音樂，作眾歌舞；有百勇士擐彩畫甲，著彩畫履，周匝圍繞；無數翊從服彩畫衣，各各執持彩畫幢幡及雜色拂，復以眾寶而飾其柄，種種莊嚴，雜色鮮潔，次第行列，安徐前進。",
    "T11n0320_002:0924c23_10": "於眾車後有八萬象，一一象上皆有七寶所成樓閣，金幢間列，甚可愛樂。",
    "T11n0320_002:0924c24_11": "復於象後有八萬馬，亦以金寶而鉸飾之。",
    "T11n0320_002:0924c25_12": "時淨飯王乘最勝象，從自宮中出迦毘羅城，詣尼拘律陀林，諸釋種等肅恭隨從。",
    "T11n0320_002:0924c27_13": "是時世尊，遙見父王將諸臣佐、釋種眷屬、城中人民漸次來至，召諸比丘出林觀矚。",
    "T11n0320_002:0924c29_14": "比丘見已深生隨喜，歎未曾有，初覩咸謂三十三天帝釋天主而來至此。",
    "T11n0320_002:0925a02_0": "王所行路淨治平坦，散五色華，燒眾名香，於虛空中懸眾繒鬘，種種伎藝諸妙音樂行列道側，一時俱作，王意熙怡前詣佛所。",
    "T11n0320_002:0925a05_0": "父子合集經卷第二"
}