{
    "T26n1533_001:0355c03_0": "轉法輪經憂波提舍翻譯之記",
    "T26n1533_001:0355c05_0": "轉法輪經，如來初說；憂波提舍，義門之名，天親菩薩之所開示。",
    "T26n1533_001:0355c06_1": "佛說為誰？",
    "T26n1533_001:0355c06_2": "憍陳如等。",
    "T26n1533_001:0355c06_3": "義行此方，必主其人。",
    "T26n1533_001:0355c07_4": "魏驃騎大將軍開府儀同三司御史中尉勃海高仲密，善求義方，選真簡偽，故請法師毘目智仙并其弟子瞿曇流支，於鄴城內在金華寺，出此義門憂波提舍。",
    "T26n1533_001:0355c11_5": "興和三年歲次大梁建酉之月朔次庚子十一日譯，三千九百四十二言。",
    "T26n1533_001:0355c12_6": "沙門曇林對譯錄記。",
    "T26n1533_001:0355c16_0": "轉法輪經憂波提舍(有釋論無經本)天親菩薩造元魏天竺三藏毘目智仙譯如是我聞：一時婆伽婆住王舍城耆闍崛山中，與大比丘僧大菩薩眾俱。",
    "T26n1533_001:0355c21_1": "爾時世尊告智員大海樂說辯才菩薩言：智員大海樂說辯才！",
    "T26n1533_001:0355c23_2": "有二種住持如來轉法輪。",
    "T26n1533_001:0355c23_3": "何等為二？",
    "T26n1533_001:0355c23_4": "一者眾生住持；二者法住持。",
    "T26n1533_001:0355c24_5": "智員大海樂說辯才！",
    "T26n1533_001:0355c25_0": "此二種住持，如來轉法輪乃至盡此修多羅說。",
    "T26n1533_001:0355c27_0": "此正法輪勝修多羅，以何義故？",
    "T26n1533_001:0355c27_1": "彼牟尼王不可思議、不可稱、不可說、不可量、不可喻如虛空，不斷不常順入因緣，寂靜勝、寂靜最勝、寂靜第一寂靜，如實諦不虛妄，如來轉無上法輪，說此修多羅。",
    "T26n1533_001:0356a02_2": "如來弟子聲聞之人、聲聞弟子、諸仙人等之所讚歎。",
    "T26n1533_001:0356a03_3": "此因緣故，我今解釋。",
    "T26n1533_001:0356a03_4": "云何解釋？",
    "T26n1533_001:0356a04_5": "無量功德大牟尼王，何故轉此不可思議、不可稱量、第一寂靜善無垢輪？",
    "T26n1533_001:0356a05_6": "一、以何義故名勝修多羅？",
    "T26n1533_001:0356a06_7": "二、以何義故名為世尊？",
    "T26n1533_001:0356a06_8": "(本元少第三法)四、如來何故在王舍城耆闍崛山，二種住持轉此法輪不在餘處？",
    "T26n1533_001:0356a08_9": "五、以何義故名為如來？",
    "T26n1533_001:0356a09_10": "六、以何義故名為法輪？",
    "T26n1533_001:0356a09_11": "七、又復世尊幾轉幾行而轉法輪？",
    "T26n1533_001:0356a10_12": "八、又復世尊此中說轉，何故如來不生法門說一切法不轉不迴？",
    "T26n1533_001:0356a11_13": "應如是知畢竟不起。",
    "T26n1533_001:0356a12_14": "若此轉者，云何得避彼修多羅，彼修多羅則不須避。",
    "T26n1533_001:0356a13_15": "九、又若此說眾生住持法，住持者云何？",
    "T26n1533_001:0356a14_16": "般若波羅蜜中，如來告彼須菩提言「如來設復經劫說言眾生眾生，頗有眾生生滅不耶？",
    "T26n1533_001:0356a16_17": "須菩提言：不也。",
    "T26n1533_001:0356a16_18": "世尊！",
    "T26n1533_001:0356a16_19": "一切眾生無始來淨」。",
    "T26n1533_001:0356a17_20": "如來復於無垢名稱修多羅說「若住法想，此則大病」。",
    "T26n1533_001:0356a18_21": "若眾生法皆不可得，然則世尊何所住持而轉法輪？",
    "T26n1533_001:0356a19_22": "此須解釋。",
    "T26n1533_001:0356a20_0": "十、又復世尊以何義故，捨彼寬博種種勝妙華樹莊嚴、無量勝人多眾集處，於波羅奈少人眾處、在波吒離樹影蔭下鹿苑之中而轉法輪？",
    "T26n1533_001:0356a23_1": "此之因緣亦須解釋。",
    "T26n1533_001:0356a23_2": "十一、又復世尊何處初坐而轉法輪？",
    "T26n1533_001:0356a24_3": "十二、又復世尊轉法輪時，幾許眾生捨惡行善？",
    "T26n1533_001:0356a25_4": "十三、以要言之，示現云何眾生住持及法住持？",
    "T26n1533_001:0356a26_5": "十四、此皆是難，自下解釋。",
    "T26n1533_001:0356a27_6": "彼法今說。",
    "T26n1533_001:0356a27_7": "以何義故，彼最第一無垢廣博、不可稱量、不可思議、不可破壞、甚深不動正覺世尊已說此經，又復今說勝無垢廣博、不可稱譽？",
    "T26n1533_001:0356b01_8": "三界眾生所讚世尊，何故說此不可稱量離一切過勝修多羅？",
    "T26n1533_001:0356b02_9": "此義今釋。",
    "T26n1533_001:0356b03_10": "世尊恐彼會中有天、阿修羅、人、龍及夜叉、鳩槃茶等，聞轉法輪心生疑惑，不知世尊幾種住持而轉法輪。",
    "T26n1533_001:0356b05_11": "世尊觀察眾生疑心，為斷彼疑，是故為說二種住持而轉法輪。",
    "T26n1533_001:0356b06_12": "此義云何？",
    "T26n1533_001:0356b07_13": "偈言：　世間人及天，　　疑心觀法主；　為斷疑義故，　　說此修多羅。",
    "T26n1533_001:0356b10_0": "又復世尊有大悲力，饒益眾生故說此經。",
    "T26n1533_001:0356b10_1": "云何世尊大悲力說此義？",
    "T26n1533_001:0356b11_2": "今說世尊如是於諸眾生知無眾生、諸法皆如乾闥婆城，如是知已眾生住持及法住持已轉法輪。",
    "T26n1533_001:0356b13_3": "此義云何？",
    "T26n1533_001:0356b14_0": "偈言：　知世間無我，　　如幻乾闥婆；　眾生法住持，　　如來大悲說。",
    "T26n1533_001:0356b17_0": "示現自力，故能說義。",
    "T26n1533_001:0356b17_1": "世間更無能住持者，唯佛能作二種住持，更無有人能轉法輪如我轉者。",
    "T26n1533_001:0356b19_2": "又復有義，偈言：　非是天宮殿、　　非阿修羅舍、　非人處龍宮，　　有如是眾生，　第一不可稱，　　離過滅三苦，　天人恭敬禮，　　善轉第一輪。",
    "T26n1533_001:0356b24_0": "又無量苦無量具足，然後乃得阿耨多羅三藐三菩提故。",
    "T26n1533_001:0356b25_1": "始行菩薩若聞是已心生怯弱，如來為欲除彼怯弱，示現此義，無垢淨覺，若無量苦無量具足，得阿耨多羅三藐三菩提。",
    "T26n1533_001:0356b28_0": "無量功德示此法輪。",
    "T26n1533_001:0356b28_1": "偈言：　金珠真珠等，　　妻子國城施，　頭分眼骨髓，　　手足等施勝。",
    "T26n1533_001:0356c02_0": "　種種苦持戒，　　希有得佛身，　功德不可稱，　　為疑怯者示。",
    "T26n1533_001:0356c04_0": "佛增上意觀眾生心，無量功德而轉法輪。",
    "T26n1533_001:0356c04_1": "又復未發菩提心人聲聞緣覺乘，欲入涅槃、舍大乘住，持此義示現。",
    "T26n1533_001:0356c06_2": "又復勝意，若有聲聞緣覺等乘入涅槃舍，則不復轉無上法輪。",
    "T26n1533_001:0356c07_3": "偈言：　小心離悲等，　　欲入二涅槃；　牟尼說此經，　　令住第一乘。",
    "T26n1533_001:0356c11_0": "又此福人歡喜饒益，此義示現。",
    "T26n1533_001:0356c11_1": "一切世間最勝無比轉法輪師，無如我師。",
    "T26n1533_001:0356c12_2": "偈言：　若已歸依佛，　　今歸當復歸；　牟尼喜彼人，　　說此修多羅。",
    "T26n1533_001:0356c15_0": "若餘依止外道之人將引饒益，此義示現。",
    "T26n1533_001:0356c15_1": "無垢功德莊嚴妙身而轉法輪，汝師非比，汝師不能令汝獲得無漏善法。",
    "T26n1533_001:0356c17_2": "偈言：　依止惡智識，　　如來見世間，　為引彼人故，　　為說此經寶。",
    "T26n1533_001:0356c20_0": "一切智慢寂靜饒益，示現此義。",
    "T26n1533_001:0356c20_1": "我一切智今者新轉無上法輪，云何汝是一切智人？",
    "T26n1533_001:0356c21_2": "偈言：　佛初轉法輪，　　能除斷常倒；　不能轉淨輪，　　彼非一切智。",
    "T26n1533_001:0356c25_0": "求廣勝果無上福田饒益，示現不可思議果報能與。",
    "T26n1533_001:0356c26_1": "若有能轉無上法輪，布施彼者得大果報。",
    "T26n1533_001:0356c27_2": "偈言：　若有人能轉，　　無上正法輪；　少施如是人，　　得無比果報。",
    "T26n1533_001:0357a01_0": "又菩薩行得果饒益，示現此義，世尊說言「我此法輪能大饒益。",
    "T26n1533_001:0357a02_1": "已行無量億那由他百千苦行，能捨難捨。",
    "T26n1533_001:0357a03_2": "譬如抒海心不休息」。",
    "T26n1533_001:0357a03_3": "又言「本生作摩那婆，身及妻子我皆捨施」。",
    "T26n1533_001:0357a04_4": "又言「本生作梵得王，所愛二子我捨布施，心不生悔」。",
    "T26n1533_001:0357a06_0": "又言「本生作善牙王，最端正女人中勝妙，名孫陀利，施婆羅門」。",
    "T26n1533_001:0357a07_1": "又言「本生作德藏王，得陀羅尼，我七千年未一脇臥」。",
    "T26n1533_001:0357a08_2": "又言「本生作不思議功德寶德王之太子，童子之身，一切論義我皆已得，為眾生說」。",
    "T26n1533_001:0357a10_3": "又言「本生作身汁仙，割身手足不生瞋恨，為說忍法」。",
    "T26n1533_001:0357a11_4": "又言「本生作月光王，捨頭布施不生瞋恨」。",
    "T26n1533_001:0357a12_5": "又言「本作一切眾生所喜見王童子之身，我十二年食香燒身供養佛法，心不生悔」。",
    "T26n1533_001:0357a14_6": "又言「本作療病王身，已療一切閻浮提人一切病苦。",
    "T26n1533_001:0357a15_7": "如是種種無量苦惱皆悉已作，有大饒益，我已證得」。",
    "T26n1533_001:0357a16_8": "如是菩薩種種苦行得果示現，示現饒益。",
    "T26n1533_001:0357a17_9": "世尊已說此修多羅。",
    "T26n1533_001:0357a18_10": "偈言：　若如是初因，　　苦行廣捨身，　貧窮乞匃者，　　隨所應施與。",
    "T26n1533_001:0357a21_0": "　離一切諸過，　　第一寂靜輪，　說不毀第一，　　是故我今轉。",
    "T26n1533_001:0357a23_0": "以何義故名世尊者，堪受供養故名世尊。",
    "T26n1533_001:0357a23_1": "更有餘義，如菩提心憂波提舍彼中示現。",
    "T26n1533_001:0357a25_0": "如來何故在王舍城耆闍崛山，二種住持轉于法輪，不餘處者，難不相應。",
    "T26n1533_001:0357a26_1": "隨在何處此難無窮，世尊若在餘處遊行亦有此難，是則無窮。",
    "T26n1533_001:0357a28_2": "更有餘義，如菩提心憂波提舍彼處示現。",
    "T26n1533_001:0357a29_3": "以何義故名如來者？",
    "T26n1533_001:0357a29_4": "彼義今說。",
    "T26n1533_001:0357a29_5": "如實而來故名如來。",
    "T26n1533_001:0357b01_6": "何法名如？",
    "T26n1533_001:0357b01_7": "涅槃名如。",
    "T26n1533_001:0357b01_8": "眾生與法彼二不如。",
    "T26n1533_001:0357b02_9": "如世尊說「諸比丘！",
    "T26n1533_001:0357b02_10": "第一聖諦不虛妄法名為涅槃」。",
    "T26n1533_001:0357b03_11": "知故名來。",
    "T26n1533_001:0357b03_12": "異聲論界、知字論界，如世人說，此人來生。",
    "T26n1533_001:0357b04_13": "此明何義？",
    "T26n1533_001:0357b04_14": "此明智慧具足。",
    "T26n1533_001:0357b05_15": "來義如是。",
    "T26n1533_001:0357b05_16": "涅槃名如，知解名來，正覺涅槃故名如來。",
    "T26n1533_001:0357b06_17": "又空、無相、無願名如，如彼一切行故名如來。",
    "T26n1533_001:0357b07_18": "又四聖諦此名為如，非餘人見，彼一切行故名如來。",
    "T26n1533_001:0357b08_19": "又復一切如是佛法此名為如，彼來此人故名如來。",
    "T26n1533_001:0357b09_20": "又復如名六波羅蜜：布施、持戒、忍辱、精進、禪定、般若，正覺彼來故名如來。",
    "T26n1533_001:0357b11_21": "實捨寂慧安住是如，如彼無上正遍知來故名如來。",
    "T26n1533_001:0357b12_22": "一切如是菩薩諸地：歡喜、離垢、明、焰、難勝、現前、遠行、不動、善慧、法雲等十，此名為如。",
    "T26n1533_001:0357b14_23": "如彼無上正遍知來故名如來。",
    "T26n1533_001:0357b15_24": "如八道來故名如來。",
    "T26n1533_001:0357b15_25": "以有般若波羅蜜足方便足來故名如來。",
    "T26n1533_001:0357b16_26": "或名如去。",
    "T26n1533_001:0357b16_27": "言如去者，或以如說故名如去。",
    "T26n1533_001:0357b17_28": "又如去者，去不復來故名如去。",
    "T26n1533_001:0357b18_29": "以何義故名法輪者，彼義今說。",
    "T26n1533_001:0357b19_0": "法體是輪，故名法輪。",
    "T26n1533_001:0357b19_1": "譬如世間銅體是瓶，故名銅瓶；木體為輪，故名木輪。",
    "T26n1533_001:0357b20_2": "此亦如是，法體為輪，故名法輪，如是示現。",
    "T26n1533_001:0357b21_3": "何者是法？",
    "T26n1533_001:0357b21_4": "謂三十七菩提分法。",
    "T26n1533_001:0357b22_5": "此法是輪，故名法輪。",
    "T26n1533_001:0357b22_6": "又一切法自體覺義是法輪義。",
    "T26n1533_001:0357b23_7": "又一切法勝莊嚴義、又取捨義，如是等義名為法輪。",
    "T26n1533_001:0357b24_8": "捨何等物？",
    "T26n1533_001:0357b24_9": "謂捨有為。",
    "T26n1533_001:0357b25_10": "取何者物？",
    "T26n1533_001:0357b25_11": "謂取涅槃。",
    "T26n1533_001:0357b25_12": "又能破壞一切煩惱，是故名輪，如時運輪；法王治輪，如輪王輪；一切世間光明照輪，如星宿輪。",
    "T26n1533_001:0357b27_13": "又說法輪不斷常輪，二邊不定。",
    "T26n1533_001:0357b28_14": "又不生輪，如因緣生。",
    "T26n1533_001:0357b28_15": "又不二輪，如眼與色，乃至意法不二應知。",
    "T26n1533_001:0357b29_16": "不可得輪，以三世法不可得故。",
    "T26n1533_001:0357c01_17": "又復空輪，離諸見故。",
    "T26n1533_001:0357c02_18": "又無相輪，觀一切相離諸相故。",
    "T26n1533_001:0357c02_19": "又無願輪，離三界故。",
    "T26n1533_001:0357c03_20": "一切分別不別異輪，以一切法不分別故。",
    "T26n1533_001:0357c05_0": "世尊復於阿那婆達多龍王修多羅中告龍王言「賢面龍王！",
    "T26n1533_001:0357c06_1": "又法輪者，實不壞行，如是名輪，三世等故。",
    "T26n1533_001:0357c07_2": "無自體輪，以離有無二種見故。",
    "T26n1533_001:0357c08_3": "又復離輪，身無染故。",
    "T26n1533_001:0357c08_4": "又不著輪，以離心意意識等故。",
    "T26n1533_001:0357c09_5": "無處所輪，以捨一切有行生故。",
    "T26n1533_001:0357c10_0": "又復實輪，大實見故。",
    "T26n1533_001:0357c10_1": "又復諦輪，正修不壞故。",
    "T26n1533_001:0357c11_2": "又不盡輪，示不盡故。",
    "T26n1533_001:0357c11_3": "又法界輪，以一切法皆悉行故。",
    "T26n1533_001:0357c12_4": "又實際輪，以前後際非際輪故。",
    "T26n1533_001:0357c12_5": "又如如輪，諸法自體無自體故。",
    "T26n1533_001:0357c13_6": "已無為輪，一切疑慮觀察定故。",
    "T26n1533_001:0357c14_7": "又復常輪，聖性集故。",
    "T26n1533_001:0357c14_8": "又復空輪，不見內外一切物故。",
    "T26n1533_001:0357c15_9": "又無相輪，以一切相不分別故。",
    "T26n1533_001:0357c16_10": "又無願輪，以一切法不攀緣故。",
    "T26n1533_001:0357c16_11": "又無為輪，一切言語所說皆空，不可說故」。",
    "T26n1533_001:0357c17_12": "如是世尊所說法輪，此等皆是法論之義。",
    "T26n1533_001:0357c19_0": "又復世尊幾轉幾行轉法輪者，彼義今說。",
    "T26n1533_001:0357c19_1": "法輪三轉，有十二行。",
    "T26n1533_001:0357c20_2": "此苦聖諦、此集聖諦、此滅聖諦、此苦滅道聖諦，此第一轉。",
    "T26n1533_001:0357c21_3": "此苦聖諦應知、此苦集應斷、此苦滅應證、此苦滅道應修，此第二轉。",
    "T26n1533_001:0357c23_4": "此苦聖諦已知、此苦集已斷、此苦滅已證、此苦滅道已修，此第三轉。",
    "T26n1533_001:0357c24_5": "此說三轉。",
    "T26n1533_001:0357c25_6": "如是苦智、集智、滅智、道智。",
    "T26n1533_001:0357c25_7": "如是苦諦有三轉智，如是集諦、如是滅諦、如是道諦有三轉智，彼如是說有十二行。",
    "T26n1533_001:0357c27_8": "何以故？",
    "T26n1533_001:0357c27_9": "如是異行於苦諦中有三轉智，異行集諦、異行滅諦、異行道諦，皆三轉智，此如是說有十二行。",
    "T26n1533_001:0358a01_0": "所言苦者，謂之五陰，五陰苦相是名為苦。",
    "T26n1533_001:0358a01_1": "彼苦相空，通達此空，是名苦智聖諦。",
    "T26n1533_001:0358a02_2": "彼五陰因愛使見因，是名為集。",
    "T26n1533_001:0358a03_3": "若不分別不分別不取不觸愛因見因，是名集智聖諦。",
    "T26n1533_001:0358a04_4": "若彼五陰畢竟盡滅，前際不來、後際不去、中際不得，是名為滅。",
    "T26n1533_001:0358a06_5": "彼如是知，是名滅智聖諦。",
    "T26n1533_001:0358a06_6": "若道得已，攀緣苦智、集智、滅智，彼平等相、彼不二智，是名苦滅道智聖諦。",
    "T26n1533_001:0358a08_7": "又復何故非少非多說彼聖諦？",
    "T26n1533_001:0358a09_8": "如是分別此則無窮。",
    "T26n1533_001:0358a09_9": "又復如是知四聖諦則得解脫，所謂知苦、苦因、苦滅後得方便。",
    "T26n1533_001:0358a11_0": "如是四聖諦，此如是義次第而說。",
    "T26n1533_001:0358a11_1": "又平等相何者？",
    "T26n1533_001:0358a12_2": "名聖諦不虛妄法，以不虛妄故名為諦。",
    "T26n1533_001:0358a13_0": "各各自相皆不虛妄，如是不虛妄法是平等相。",
    "T26n1533_001:0358a14_1": "又復勝相，何者勝相？",
    "T26n1533_001:0358a14_2": "苦逼迮相、集能生相、滅寂靜相、道者出相。",
    "T26n1533_001:0358a15_3": "又十二行若逆若順，有十二分因緣生轉。",
    "T26n1533_001:0358a16_4": "又復廣普修多羅說正分別、能分別，不善觀察生於無明，非有生法，如是乃至大苦聚集。",
    "T26n1533_001:0358a18_5": "彼有及滅，如是法輪十二行轉。",
    "T26n1533_001:0358a19_6": "居隣若知，三寶具足。",
    "T26n1533_001:0358a20_0": "又復世尊此中說轉，何故如來不生法門說一切法不轉不迴，應如是知，畢竟不起。",
    "T26n1533_001:0358a21_1": "如是次第，彼義今釋。",
    "T26n1533_001:0358a22_2": "彼真諦說、此世諦說。",
    "T26n1533_001:0358a22_3": "又此時說；又此為治信受故說；此義已說是故今說。",
    "T26n1533_001:0358a24_4": "又復此為初業菩薩故如是說，得大地人如是不諍。",
    "T26n1533_001:0358a26_0": "若眾生法皆不可得，然則世尊何所住持而轉法輪？",
    "T26n1533_001:0358a27_1": "彼義今釋。",
    "T26n1533_001:0358a27_2": "佛以大悲，不取眾生亦不取法，而常住持眾生及法已轉法輪。",
    "T26n1533_001:0358a28_3": "又復世尊於龍王問修多羅說「如虛空轉，名法輪轉」。",
    "T26n1533_001:0358b01_0": "又復此是世尊方便，諸法無名以名字說。",
    "T26n1533_001:0358b01_1": "是故偈言：　一切法無名，　　設名以名法。",
    "T26n1533_001:0358b04_0": "世尊法爾不取眾生，而治眾生為之說法。",
    "T26n1533_001:0358b04_1": "雖不取法，而常廣說一切諸法。",
    "T26n1533_001:0358b05_2": "又復般若波羅蜜經、無垢名稱修多羅說「為知真諦，故說世諦，如是無過」。",
    "T26n1533_001:0358b07_3": "又復世尊以何義故，捨彼寬博種種勝妙華樹莊嚴、無量勝人多眾集處，於波羅奈少人眾處、在波吒離樹影蔭下鹿苑之中而轉法輪？",
    "T26n1533_001:0358b10_4": "彼義今釋。",
    "T26n1533_001:0358b10_5": "世尊往昔已於彼處六十千億那由他會廣行布施，又於彼處已曾供養六十千億那由他佛，又於彼處已有九十一億千佛轉於法輪，彼處常饒寂靜仙人。",
    "T26n1533_001:0358b14_6": "有如是等諸大功德，是故世尊在於彼處而轉法輪。",
    "T26n1533_001:0358b15_7": "此義已釋，今復更說。",
    "T26n1533_001:0358b15_8": "又《廣普經》有偈說言：「我六十千億，　　那由他會施，　供六十千億，　　那由他諸佛。",
    "T26n1533_001:0358b19_0": "　波羅奈處勝，　　有勝舊仙人，　第一天龍等，　　常讚說法處。",
    "T26n1533_001:0358b21_0": "　九十一億前，　　我憶無上勝，　於此妙林中，　　轉無上法輪。",
    "T26n1533_001:0358b23_0": "　此有那由他，　　寂靜勝仙人，　常在鹿苑中，　　故名仙人處。",
    "T26n1533_001:0358b25_0": "　如是勝林中，　　轉無上法輪。」",
    "T26n1533_001:0358b26_0": "如是已轉，又為法人如是已轉。",
    "T26n1533_001:0358b27_0": "又復世尊何處初坐而轉法輪？",
    "T26n1533_001:0358b27_1": "彼義今釋。",
    "T26n1533_001:0358b27_2": "世尊坐彼大圓殿處，無量清淨妙色珍寶莊嚴師子座上而轉法輪。",
    "T26n1533_001:0358b29_3": "此何處說？",
    "T26n1533_001:0358b29_4": "《廣普經》中如是說言「諸比丘！",
    "T26n1533_001:0358c01_5": "有諸地天知波羅奈欲轉法輪有大饒益，置大圓殿種種莊嚴廣博嚴麗，其殿縱廣七百由旬。",
    "T26n1533_001:0358c03_6": "虛空諸天以蓋幢幡而為莊嚴。",
    "T26n1533_001:0358c04_7": "於上空中欲界天子，八十四千師子之座奉施如來。",
    "T26n1533_001:0358c05_8": "施如來已，一一請言：唯願如來坐我此座而轉法輪！",
    "T26n1533_001:0358c06_9": "一一天子各見世尊坐其所施師子座上而轉法輪。",
    "T26n1533_001:0358c07_10": "世尊如是滿足一切諸天子意」。",
    "T26n1533_001:0358c09_0": "又復世尊轉法輪時，幾許眾生捨惡行善？",
    "T26n1533_001:0358c09_1": "彼義今釋。",
    "T26n1533_001:0358c10_2": "憍陳如等有五比丘，復有諸天六十億數，復色界天八十億數，復有八十四千億人。",
    "T26n1533_001:0358c12_3": "此何處說？",
    "T26n1533_001:0358c12_4": "彼《廣普經》有偈說言：「阿若居隣等，　　如是五比丘，　六十億諸天，　　皆得法眼淨；　八十億色天，　　淨無上法眼；　淨勝法眼人，　　八萬四千億。」",
    "T26n1533_001:0358c17_0": "以要言之，眾生住持示說眾生，法住持者示現說法。",
    "T26n1533_001:0358c18_1": "又復有義：眾生住持，示現令知眾生心行八萬四千；法住持者，示現令知八萬四千法聚光明多所饒益。",
    "T26n1533_001:0358c20_2": "又復有義：眾生住持，此為示現眾生平等；法住持者，示法平等。",
    "T26n1533_001:0358c21_3": "又復此二，世諦示現。",
    "T26n1533_001:0358c23_0": "轉法輪經優波提舍一卷"
}