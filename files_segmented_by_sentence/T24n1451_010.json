{
    "T24n1451_010:0245a16_0": "根本說一切有部毘奈耶雜事",
    "T24n1451_010:0245a17_0": "卷第十",
    "T24n1451_010:0245a19_0": "三藏法師義淨奉　制譯",
    "T24n1451_010:0245a20_0": "第二門第五子攝頌之餘",
    "T24n1451_010:0245a21_0": "緣在室羅伐城。",
    "T24n1451_010:0245a21_1": "有一苾芻名曰歡喜，住居蘭若寂靜之處，常樂坐禪，由習定故時人稱為住定歡喜。",
    "T24n1451_010:0245a23_2": "將欲入定，魔女來請共行欲事，歡喜不受。",
    "T24n1451_010:0245a24_3": "後於異時復欲入定，魔女還來坐其膝上，如是當知女人之境，是為大毒觸即害人，染心既生便共行欲。",
    "T24n1451_010:0245a26_4": "于時歡喜共行婬已，如毒箭入胸，心懷憂念云：「我愚癡毀清淨行，作婬染事即可還俗。」",
    "T24n1451_010:0245a28_5": "復作是念：「我實無有覆藏之心，宜往佛所具說斯事。",
    "T24n1451_010:0245a29_6": "若有軌式，仍得出家者當如法行，若其不然後當還俗。」",
    "T24n1451_010:0245b01_7": "即以右手持法衣，左手遮形醜，流淚悲泣往詣佛所。",
    "T24n1451_010:0245b03_8": "爾時世尊與無量百千苾芻大眾演說正法，遙見彼來便作是念：「我若不先告彼苾芻言：『善來！",
    "T24n1451_010:0245b05_9": "善來！』",
    "T24n1451_010:0245b05_10": "者，彼嘔熱血便即命終。」",
    "T24n1451_010:0245b05_11": "作是念已告歡喜言：「善來！",
    "T24n1451_010:0245b06_12": "善來！",
    "T24n1451_010:0245b06_13": "何故悲泣？」",
    "T24n1451_010:0245b06_14": "答言：「大德世尊！",
    "T24n1451_010:0245b07_15": "我先歡喜，今非歡喜。」",
    "T24n1451_010:0245b07_16": "佛言：「汝有何過作此語耶？」",
    "T24n1451_010:0245b08_17": "答言：「世尊！",
    "T24n1451_010:0245b08_18": "我不捨學處，毀清淨行作婬欲事。",
    "T24n1451_010:0245b09_19": "雖造此過，乃至無有少覆藏心。」",
    "T24n1451_010:0245b09_20": "佛言：「歡喜！",
    "T24n1451_010:0245b10_21": "汝能終身受學處不？」",
    "T24n1451_010:0245b10_22": "答言：「大德！",
    "T24n1451_010:0245b10_23": "我能受持。」",
    "T24n1451_010:0245b11_24": "爾時世尊告諸苾芻曰：「汝等當知歡喜苾芻，雖犯淨戒無覆藏心，非波羅市迦。",
    "T24n1451_010:0245b12_25": "汝等應與歡喜終身學處。",
    "T24n1451_010:0245b13_26": "更有此類亦當授與。",
    "T24n1451_010:0245b13_27": "應如是與：敷座席、鳴楗稚，言白復周、眾既集已，令歡喜苾芻遍禮僧已，於上座前蹲踞合掌，應如是乞：「『大德僧伽聽！",
    "T24n1451_010:0245b17_28": "我歡喜苾芻，不捨學處毀清淨行作婬欲事，乃至無有少覆藏心。",
    "T24n1451_010:0245b18_29": "我歡喜苾芻，今從僧伽乞終身學處，願大德僧伽與我歡喜苾芻終身學處，哀愍故。』",
    "T24n1451_010:0245b20_30": "第二、第三亦如是乞。",
    "T24n1451_010:0245b21_31": "僧伽可令歡喜在眼見耳不聞處住，差一苾芻為作羯磨：「『大德僧伽聽！",
    "T24n1451_010:0245b23_32": "彼歡喜苾芻，不捨學處毀清淨行作婬欲事，乃至無有少覆藏心。",
    "T24n1451_010:0245b24_33": "今從僧伽乞終身學處。",
    "T24n1451_010:0245b25_34": "若僧伽時至聽者，僧伽應許僧伽今與歡喜苾芻終身學處。",
    "T24n1451_010:0245b26_35": "白如是。』",
    "T24n1451_010:0245b26_36": "次作羯磨。",
    "T24n1451_010:0245b27_37": "『大德僧伽聽！",
    "T24n1451_010:0245b27_38": "彼歡喜苾芻，不捨學處毀清淨行作婬欲事，乃至無有少覆藏心。",
    "T24n1451_010:0245b28_39": "此歡喜苾芻今從僧伽乞終身學處，僧伽今與歡喜苾芻終身學處。",
    "T24n1451_010:0245c01_40": "若諸具壽聽與歡喜苾芻終身學處者默然，若不許者說。』",
    "T24n1451_010:0245c02_41": "第二、第三亦如是說。",
    "T24n1451_010:0245c03_42": "『僧伽已與歡喜苾芻終身學處竟，僧伽已聽許，由其默然故，我今如是持。』」",
    "T24n1451_010:0245c04_43": "佛告諸苾芻：「授學之人，所有行法我今當說。",
    "T24n1451_010:0245c05_44": "授學苾芻不應受住本性善苾芻恭敬禮拜逢迎合掌。",
    "T24n1451_010:0245c07_45": "不同一座凡坐之時應在卑座。",
    "T24n1451_010:0245c07_46": "不同經行，設有同行應退一步。",
    "T24n1451_010:0245c08_47": "若向長者婆羅門家，不應將住本性苾芻為伴，設同去者令彼前行。",
    "T24n1451_010:0245c10_0": "不同室宿。",
    "T24n1451_010:0245c10_1": "不與他出家并受近圓，不受他依止，不畜求寂，不作單白、白二、白四羯磨，不應差作秉羯磨人。",
    "T24n1451_010:0245c12_2": "亦不差教誡苾芻尼，設差不應去。",
    "T24n1451_010:0245c13_3": "見他苾芻破戒、破見、破威儀、非正命，皆不應舉。",
    "T24n1451_010:0245c14_4": "亦復不得作諸制令，不同長淨及隨意事。",
    "T24n1451_010:0245c15_5": "每至晨朝常須早起，開諸門戶收舉燈臺，灑掃房院，以新牛糞隨處塗拭，可於廁上亦塗令淨，咸可安置水土及葉勿令闕事。",
    "T24n1451_010:0245c18_6": "所須之水可適寒溫，於水竇處洗令淨潔，鳴楗稚、敷座席，可備眾花燒香供養。",
    "T24n1451_010:0245c19_7": "若自能者，隨時說頌讚歎佛德；若不能者，可請餘人。",
    "T24n1451_010:0245c21_8": "若是夏月應須持扇扇諸苾芻。",
    "T24n1451_010:0245c21_9": "凡欲座時，於大苾芻下、在求寂上。",
    "T24n1451_010:0245c22_10": "每受食時令心安靜。",
    "T24n1451_010:0245c23_0": "食若了時為收氈席，所有食器置於本處，掃灑食處。",
    "T24n1451_010:0245c24_1": "恒於眾中告知日數，作如是白：『大德僧伽聽！",
    "T24n1451_010:0245c25_2": "今是月一日，大眾人人咸可用心，為造寺施主及護寺天神、國王、大臣、師僧、父母、十方施主，應說經中福施妙頌。",
    "T24n1451_010:0245c27_3": "若自不能請餘人作。』",
    "T24n1451_010:0245c28_4": "餘日准知。」",
    "T24n1451_010:0245c28_5": "時諸苾芻共分房舍，不與授學人，佛言：「應與。」",
    "T24n1451_010:0245c29_6": "不與利養，佛言：「應與。」",
    "T24n1451_010:0245c29_7": "其授學苾芻不修善品，佛言：「應修。",
    "T24n1451_010:0246a01_8": "此之行法乃至斷盡煩惱以來，常應順行，不行得罪。」",
    "T24n1451_010:0246a02_9": "于時苾芻如佛所勅，次第作已，歡喜苾芻至念慇懃策勵無倦，便斷五趣繫縛煩惱，證阿羅漢果，三明六通具八解脫。",
    "T24n1451_010:0246a05_10": "得如實知：我生已盡，梵行已立，所作已辦，不受後有。",
    "T24n1451_010:0246a06_11": "心無障礙，如手撝空，刀割香塗愛憎不起，觀金與土等無有異，於諸名利無不棄捨，釋梵諸天悉皆恭敬。",
    "T24n1451_010:0246a09_12": "是時歡喜證得果已，仍依前制，所有行法不敢虧違，佛言：「不應更行，應隨大小次第而坐，與住本性人而為共住。」",
    "T24n1451_010:0246a12_0": "緣在王舍城。",
    "T24n1451_010:0246a12_1": "時具壽畢隣陀婆瑳從出家後常嬰疾病，有同梵行者來，問言：「大德起居輕利安樂行不？」",
    "T24n1451_010:0246a14_2": "答言：「具壽！",
    "T24n1451_010:0246a14_3": "我常病苦，寧有安樂。」",
    "T24n1451_010:0246a15_4": "問言：「何苦？」",
    "T24n1451_010:0246a15_5": "答言：「患嗽。」",
    "T24n1451_010:0246a15_6": "問比：「服何藥？」",
    "T24n1451_010:0246a15_7": "答：「曾吸藥烟，得蒙瘳損。」",
    "T24n1451_010:0246a16_8": "「大德！",
    "T24n1451_010:0246a16_9": "今何不服？」",
    "T24n1451_010:0246a16_10": "答曰：「佛未聽服。」",
    "T24n1451_010:0246a17_11": "時諸苾芻以緣白佛，佛言：「有病者聽吸烟治病。」",
    "T24n1451_010:0246a18_12": "苾芻不解，安藥火上，直爾吸烟烟不入口，佛言：「可以兩椀相合底上穿孔，於中著火置藥吸之。」",
    "T24n1451_010:0246a20_13": "事猶未好，佛言：「應可作筩。」",
    "T24n1451_010:0246a20_14": "彼以竹作此還有過，佛言：「不應用竹，可將鐵作。」",
    "T24n1451_010:0246a22_0": "彼作太短，佛言：「勿令太短。」",
    "T24n1451_010:0246a22_1": "彼作太長，佛言：「不應太長，可長十二指。",
    "T24n1451_010:0246a23_2": "勿令尖利亦勿麁惡，置椀孔上以口吸烟。」",
    "T24n1451_010:0246a24_3": "彼既用了隨處棄擲，佛言：「不應輒棄，可作小袋盛舉。」",
    "T24n1451_010:0246a25_4": "彼置於地，佛言：「不應置地令壞，應挂象牙杙上或笐竿上。」",
    "T24n1451_010:0246a27_0": "鐵便生垢，佛言：「應以蘇油塗拭。」",
    "T24n1451_010:0246a27_1": "後於用時洗拭辛苦，佛言：「不應水洗，應置火中燒以取淨。」",
    "T24n1451_010:0246b01_0": "第二門第六子攝頌曰：　藥湯應洗浴、　　灌鼻開銅盞、　乘輿老病聽、　　須知便利事。",
    "T24n1451_010:0246b04_0": "緣在室羅伐城。",
    "T24n1451_010:0246b04_1": "有一苾芻身遭疾苦，詣醫人處告言：「賢首！",
    "T24n1451_010:0246b05_2": "我身有病，幸為處方。」",
    "T24n1451_010:0246b05_3": "答言：「聖者！",
    "T24n1451_010:0246b06_0": "作藥湯洗，方可平復。」",
    "T24n1451_010:0246b06_1": "答曰：「佛未聽許。」",
    "T24n1451_010:0246b06_2": "醫言：「聖者！",
    "T24n1451_010:0246b07_3": "世尊大悲，此必聽許。」",
    "T24n1451_010:0246b07_4": "時諸苾芻以緣白佛，佛言：「醫人若遣作湯洗者，隨意應作。」",
    "T24n1451_010:0246b08_5": "佛既聽許用藥湯洗，諸苾芻不知何藥為湯？",
    "T24n1451_010:0246b09_6": "還白醫言：「佛已許我作藥湯浴，不知當用何藥？」",
    "T24n1451_010:0246b10_7": "醫曰：「聖者！",
    "T24n1451_010:0246b11_8": "我亦不知何藥？",
    "T24n1451_010:0246b11_9": "然曾讀輪王方中見此湯名，仁等大師是一切智問當為說。」",
    "T24n1451_010:0246b12_10": "時諸苾芻以緣白佛，佛言：「但是治風，根莖花果及皮木等，共煮為湯洗身除疾。」",
    "T24n1451_010:0246b14_11": "諸苾芻以湯洗時皮膚無色，佛言：「以膏油摩。」",
    "T24n1451_010:0246b15_12": "彼便多塗膩污衣服，佛言：「以澡豆揩之。」",
    "T24n1451_010:0246b16_13": "復無顏色，佛言：「洗將了時，於其湯內置一兩渧油令身潤澤。」",
    "T24n1451_010:0246b17_14": "又具壽畢隣陀婆瑳有病，乃至苾芻問言：「何苦？」",
    "T24n1451_010:0246b18_15": "答言：「我患鼻中洟出。」",
    "T24n1451_010:0246b19_16": "醫問：「比服何藥？」",
    "T24n1451_010:0246b19_17": "答曰：「曾為灌鼻。」",
    "T24n1451_010:0246b20_18": "「大德今何不灌？」",
    "T24n1451_010:0246b20_19": "答曰：「佛未聽許。」",
    "T24n1451_010:0246b20_20": "時諸苾芻以緣白佛，佛言：「若有病者，我今聽以蘇油灌鼻。」",
    "T24n1451_010:0246b22_21": "苾芻直爾傾置鼻中膩污身體，佛言：「不應如是。」",
    "T24n1451_010:0246b23_22": "苾芻復用葉盛而灌，事猶未好，佛言：「不應用葉。」",
    "T24n1451_010:0246b24_23": "又於小布中灌，有過同前，佛言：「不應以小布灌，可用銅鐵及錫，作灌鼻筩。」",
    "T24n1451_010:0246b25_24": "苾芻便為一嘴，佛言：「應作兩嘴。」",
    "T24n1451_010:0246b26_25": "彼作尖利及以麁惡，佛言：「勿令尖利麁惡。」",
    "T24n1451_010:0246b27_26": "苾芻不淨洗手灌鼻，佛言：「應淨洗手。",
    "T24n1451_010:0246b28_27": "受取藥已方灌鼻中。」",
    "T24n1451_010:0246b28_28": "又復畢隣陀婆瑳患渴，苾芻來問：「仁有何疾？」",
    "T24n1451_010:0246b29_29": "答言：「患渴，無物飲水。」",
    "T24n1451_010:0246c01_30": "白佛，佛言：「畜飲水銅盞。」",
    "T24n1451_010:0246c02_0": "又復畢隣陀婆瑳有諸親族來就聽法，聽已言歸告其妻曰：「聖者！",
    "T24n1451_010:0246c03_1": "畢隣陀婆瑳說美妙法我已聽受。」",
    "T24n1451_010:0246c04_2": "妻曰：「佛出世間，仁獲利益。」",
    "T24n1451_010:0246c04_3": "夫曰：「何故汝等而不聽法？」",
    "T24n1451_010:0246c05_4": "妻曰：「我是女人出外羞恥，若其聖者畢隣陀婆蹉得來至此為我說者，當聽受之。」",
    "T24n1451_010:0246c07_5": "夫便為請，答言：「賢首！",
    "T24n1451_010:0246c07_6": "我身有病不能詣彼。」",
    "T24n1451_010:0246c08_7": "答曰：「聖者！",
    "T24n1451_010:0246c08_8": "我取輿來。」",
    "T24n1451_010:0246c08_9": "報曰：「佛未聽許苾芻乘輿。」",
    "T24n1451_010:0246c09_10": "時諸苾芻以緣白佛，佛言：「由是緣故聽諸苾芻有病乘輿。」",
    "T24n1451_010:0246c10_11": "佛既聽已，時畢隣陀婆瑳即便乘輿，將諸弟子詣彼請處。",
    "T24n1451_010:0246c11_12": "時六眾苾芻在路遇見，問諸弟子言：「乘輿者誰？」",
    "T24n1451_010:0246c12_13": "答曰：「是我鄔波駄耶。」",
    "T24n1451_010:0246c13_14": "六眾曰：「世尊聽諸苾芻乘輿耶？」",
    "T24n1451_010:0246c14_15": "答曰：「聽許。」",
    "T24n1451_010:0246c14_16": "又曰：「世尊大慈知諸釋子身形柔軟不能徒步，所以聽乘。」",
    "T24n1451_010:0246c15_17": "時六眾苾芻互相謂曰：「我等亦可莊嚴好輿。」",
    "T24n1451_010:0246c16_18": "至第二日，以妙纓毛及諸鈴鐸莊飾之具，垂繫輿上乘向街衢。",
    "T24n1451_010:0246c18_19": "諸長者婆羅門見已問曰：「聖者！",
    "T24n1451_010:0246c18_20": "此是何物？」",
    "T24n1451_010:0246c19_21": "報曰：「世尊聽我乘輿。」",
    "T24n1451_010:0246c19_22": "報曰：「豈汝沙門尚受欲樂乎？」",
    "T24n1451_010:0246c20_23": "六眾默然。",
    "T24n1451_010:0246c20_24": "時諸苾芻以緣白佛，佛言：「無病苾芻若乘輿者得越法罪。",
    "T24n1451_010:0246c21_25": "有二因緣方得乘輿：一者年老衰羸；二者帶病無力。」",
    "T24n1451_010:0246c23_0": "緣在室羅伐城。",
    "T24n1451_010:0246c23_1": "有一長者心懷正信，共無信婆羅門詣逝多林隨處觀看，至一樹下見便利處，婆羅門曰：「長者沙門釋子極不淨潔，花果樹下而遺不淨。」",
    "T24n1451_010:0246c26_2": "長者曰：「諸聖者等皆是大德，豈自便轉耶？",
    "T24n1451_010:0246c27_3": "應是白衣作無儀事。」",
    "T24n1451_010:0246c27_4": "言談之際忽見一摩訶羅苾芻，以衣覆頭樹下便利。",
    "T24n1451_010:0246c29_0": "無信婆羅門見已報長者曰：「仁言白衣作此不淨，看此苾芻以衣覆頭樹下便轉，豈白衣乎？」",
    "T24n1451_010:0247a02_1": "于時長者極懷羞恥默然無對。",
    "T24n1451_010:0247a02_2": "時諸苾芻以緣白佛，佛言：「苾芻不應於諸樹林下大小便利，若故犯者得越法罪。」",
    "T24n1451_010:0247a04_3": "佛既制已，諸苾芻等在路而行，至大林所便利來逼，以護戒故抑不便轉，更招餘疾。",
    "T24n1451_010:0247a06_4": "時諸苾芻以緣白佛，佛言：「苾芻道行若至大林處，隨意便轉。」",
    "T24n1451_010:0247a07_5": "佛既聽許道行林處而作便轉，時有苾芻在聚落中，於樹林下不敢便轉，遂於日中被炙辛苦。",
    "T24n1451_010:0247a10_0": "時諸苾芻以緣白佛，佛言：「但是荊棘林下隨意便轉。」",
    "T24n1451_010:0247a11_1": "其鄔波難陀復以大便污他菜園，佛制苾芻不得生草上大小便利。",
    "T24n1451_010:0247a12_2": "時諸苾芻往無草處便轉糞穢狼藉，時諸長者婆羅門見已共譏笑曰：「沙門釋子大好儀式，共集一食亦一處便轉。」",
    "T24n1451_010:0247a15_3": "時諸苾芻以緣白佛，佛言：「由是緣故我今聽諸苾芻作廁。」",
    "T24n1451_010:0247a16_4": "彼便寺外作。",
    "T24n1451_010:0247a16_5": "夜出怖畏虎狼師子及諸賊等，以緣白佛，佛言：「寺內應作。」",
    "T24n1451_010:0247a18_6": "諸苾芻不知何處應作？",
    "T24n1451_010:0247a18_7": "佛言：「應在寺後西北隅作。」",
    "T24n1451_010:0247a19_8": "復不知云何作？",
    "T24n1451_010:0247a19_9": "佛言：「有二種廁：一者直舍；二者傍出。",
    "T24n1451_010:0247a20_10": "言直舍者，如方丈屋，廁在其中。",
    "T24n1451_010:0247a21_11": "言傍出者，於房後簷架木傍出，周以板障令廁在中，於外可置洗手足處及著瓶處，廁安門扇并須橫扂，外置木履入時應著。」",
    "T24n1451_010:0247a24_12": "時一苾芻入廁，復有苾芻重入，佛言：「不應如是。",
    "T24n1451_010:0247a25_13": "凡入廁時須彈指謦咳，其在廁者亦應如是。」",
    "T24n1451_010:0247a26_14": "廁極臭氣，佛言：「應為直次洗拭令淨，置葉土等勿損飛蟲。」",
    "T24n1451_010:0247a27_15": "諸苾芻以手洗廁心懷嫌惡，佛言：「但直瀉水以掃篲揩，不應用手。」",
    "T24n1451_010:0247a29_0": "時諸苾芻廁內洗手足久待不出，佛言：「外安洗手足處。」",
    "T24n1451_010:0247b01_1": "彼便遠置，佛言：「近著。",
    "T24n1451_010:0247b01_2": "由是我今聽諸苾芻，若作廁時所須雜物皆可作之。」",
    "T24n1451_010:0247b02_3": "佛聽作廁，時諸苾芻有小便者亦在廁中，有大便者不得疾入，久待招病，佛言：「應可別作小便之處。」",
    "T24n1451_010:0247b05_4": "諸苾芻不知何處？",
    "T24n1451_010:0247b05_5": "佛言：「近廁應作，通水令出別安門扇，法皆如廁。」",
    "T24n1451_010:0247b07_0": "第二門第七子攝頌曰：　水瓶知淨觸、　　願世尊長壽、　因斯尼涅槃、　　噉嚼俱開五。",
    "T24n1451_010:0247b10_0": "緣在室羅伐城。",
    "T24n1451_010:0247b10_1": "時當暑熱，有婆羅門為渴所逼欲須飲水，行入寺中至苾芻處，告言：「我渴，仁可與水。」",
    "T24n1451_010:0247b12_2": "苾芻持觸瓶水令飲，婆羅門見已問言：「聖者！",
    "T24n1451_010:0247b13_3": "此瓶為淨？",
    "T24n1451_010:0247b13_4": "為是觸耶？」",
    "T24n1451_010:0247b13_5": "答曰：「是觸。」",
    "T24n1451_010:0247b13_6": "「若爾，何緣持此授我？」",
    "T24n1451_010:0247b14_7": "報曰：「瓶在一處我遂將來。」",
    "T24n1451_010:0247b15_0": "報言：「聖者！",
    "T24n1451_010:0247b15_1": "淨觸兩瓶不應渾雜別處安置，若有沙門婆羅門來求水者，濟其渴乏豈非福耶？」",
    "T24n1451_010:0247b17_0": "婆羅門嫌水不飲捨之而去。",
    "T24n1451_010:0247b17_1": "苾芻以緣白佛，佛言：「大眾應可置淨水瓶供渴乏者。」",
    "T24n1451_010:0247b18_2": "佛言大眾置淨水者，時有長者聞佛許已，多以瓶瓨施於寺內，其所須者即便持去，或守園人及諸俗旅隨意將去。",
    "T24n1451_010:0247b21_3": "苾芻見時不為遮止，未久之間瓶器皆盡。",
    "T24n1451_010:0247b22_4": "時諸苾芻告彼施主曰：「仁所捨器今皆破盡，宜更持來。」",
    "T24n1451_010:0247b23_5": "答言：「聖者！",
    "T24n1451_010:0247b23_6": "我施多器因何速盡？」",
    "T24n1451_010:0247b24_7": "苾芻以緣具報施主，彼言：「聖者！",
    "T24n1451_010:0247b25_0": "諸凡俗人我無不與。",
    "T24n1451_010:0247b25_1": "何不遮止令其損費？」",
    "T24n1451_010:0247b25_2": "時諸苾芻以緣白佛，佛言：「不應如是捨而不問，眾應差遣掌器物人。」",
    "T24n1451_010:0247b27_3": "佛聽許已，時諸苾芻不為簡擇隨意便差，佛言：「有五事即不應差。",
    "T24n1451_010:0247b28_4": "云何為五？",
    "T24n1451_010:0247b29_5": "若有愛、恚、怖、癡，亦復不知所有器物藏與不藏。",
    "T24n1451_010:0247c01_6": "復有五事應差：若無愛、恚、怖、癡、善知器物藏與不藏，應如是差。",
    "T24n1451_010:0247c02_7": "集眾同前，對眾應問：『汝苾芻某甲能為大眾作掌器人不？』",
    "T24n1451_010:0247c04_0": "彼言：『能。』",
    "T24n1451_010:0247c04_1": "者，令一苾芻作白二羯磨：『大德僧伽聽！",
    "T24n1451_010:0247c05_2": "此苾芻某甲樂與僧伽作掌器物人。",
    "T24n1451_010:0247c06_3": "若僧伽時至聽者，僧伽應許僧伽今差此苾芻某甲為眾作掌器物人。",
    "T24n1451_010:0247c07_4": "白如是。』",
    "T24n1451_010:0247c07_5": "次作羯磨：『大德僧伽聽！",
    "T24n1451_010:0247c08_6": "此苾芻某甲樂與僧伽作掌器物人。",
    "T24n1451_010:0247c09_7": "若僧伽許苾芻某甲作掌器物人者默然，若不許者說。』",
    "T24n1451_010:0247c10_8": "『僧伽已許苾芻某甲作掌器物人竟，由其默然故，我今如是持。』」",
    "T24n1451_010:0247c12_0": "時有人來為渴須水，苾芻新瓶盛水授與俗人，將舊瓶水授與苾芻，佛言：「不應如是，應將新器供諸苾芻，舊器與俗。」",
    "T24n1451_010:0247c14_1": "苾芻用訖即便收舉，白衣用了隨處輕棄，佛言：「皆須收取。」",
    "T24n1451_010:0247c15_2": "苾芻不善防護致有損失，佛言：「應為庫貯。」",
    "T24n1451_010:0247c16_3": "苾芻依教而作。",
    "T24n1451_010:0247c17_4": "時有商主從北方來，請佛及僧，於三月內為辦供養便作是念：「我今供養，不欲從他求諸器具，我當自辦。」",
    "T24n1451_010:0247c19_5": "即以白銅、赤銅作多食器，於三月中以上妙飲食，供養如來及聲聞眾，期限滿已將諸器具施與眾僧。",
    "T24n1451_010:0247c21_6": "苾芻便將此器內瓦器庫中，互相掁觸致有損壞，佛言：「銅瓦之器應別安置。」",
    "T24n1451_010:0247c23_7": "時有渴乏婆羅門來入逝多林，到苾芻處，告言：「聖者！",
    "T24n1451_010:0247c24_8": "願與我水。」",
    "T24n1451_010:0247c24_9": "苾芻即持水罐及繩與婆羅門，彼問：「聖者！",
    "T24n1451_010:0247c25_10": "此何所為？」",
    "T24n1451_010:0247c26_11": "答曰：「我無舊水，自可汲用。」",
    "T24n1451_010:0247c26_12": "婆羅門曰：「仁等憐愍一切眾生，若能豫辦少多飲水極為善事。」",
    "T24n1451_010:0247c28_13": "苾芻報曰：「佛未聽許。」",
    "T24n1451_010:0247c28_14": "時諸苾芻以緣白佛，佛言：「大眾宜應豫安淨水。」",
    "T24n1451_010:0247c29_15": "苾芻聞已隨處安置，或在中庭、或居房內、簷前門側，令水不淨，佛言：「不應如是，應作貯水堂。」",
    "T24n1451_010:0248a02_16": "苾芻聞已不知何處安置？",
    "T24n1451_010:0248a03_17": "佛言：「可於入寺門東邊作停水處。」",
    "T24n1451_010:0248a04_18": "室中闇黑，佛言：「應安窓牖，地上有泥，應以塼砌并洩水令出，應安門扇并安鈕扂。",
    "T24n1451_010:0248a06_0": "貯水瓶瓨不應置地，安木床上，若無木床應以塼垜，瓨以物支勿令傾側，水瓶不淨時時應洗。」",
    "T24n1451_010:0248a08_1": "不知以何物洗？",
    "T24n1451_010:0248a08_2": "佛言：「應以梳箒并諸雜葉。」",
    "T24n1451_010:0248a09_3": "雖頻洗刷仍有臭氣，佛言：「應畜多器更互盛水，一分安水一分曬乾。」",
    "T24n1451_010:0248a10_4": "遂於日中曬曝，佛言：「陰處令乾。」",
    "T24n1451_010:0248a11_5": "便不蓋口土入瓨中，佛言：「應須蓋覆，勿以不淨手觸，應淨洗手。」",
    "T24n1451_010:0248a12_6": "彼觸瓨時頻頻洗手致有勞倦，佛言：「若是淨銅瓦器，指不觸水取亦無犯，或以乾牛糞屑揩手去膩亦得。」",
    "T24n1451_010:0248a15_7": "佛既聽許豫置其水，不知使誰應作？",
    "T24n1451_010:0248a16_0": "佛言：「當使弟子門人，其安置水處所須之物，皆應豫辦。」",
    "T24n1451_010:0248a18_0": "佛在劫比羅城多根樹園。",
    "T24n1451_010:0248a18_1": "時大世主苾芻尼喬答彌，與眷屬苾芻尼有五百人，來詣佛所頂禮雙足，退坐一面，佛為說法。",
    "T24n1451_010:0248a20_2": "于時世尊忽然啑噴，時大世主喬答彌而白佛言：「唯願世尊壽命長遠住過劫數。」",
    "T24n1451_010:0248a22_3": "其五百苾芻尼聞大世主說此語時，咸即同聲如世主所願。",
    "T24n1451_010:0248a23_4": "有地上藥叉鬼神，聞五百苾芻尼說此語時，皆共同聲咸說斯願，虛空藥叉神聞聲亦說斯願。",
    "T24n1451_010:0248a26_0": "如是四天王宮，及三十三天、夜摩天、都史多天、化樂天、他化自在天，乃至梵天互相聞聲咸說斯語：「唯願世尊壽命長遠住過劫數。」",
    "T24n1451_010:0248a28_1": "爾時世尊告大世主喬答彌苾芻尼曰：「汝今與一切眾生作大障礙。",
    "T24n1451_010:0248b01_2": "由汝斯語，五百苾芻尼及地上空中乃至梵天，聞汝此說。",
    "T24n1451_010:0248b02_3": "佛處不應如是恭敬，如是恭敬者不名為善。」",
    "T24n1451_010:0248b03_4": "大世主曰：「大德世尊！",
    "T24n1451_010:0248b04_5": "云何於如來處申其恭敬得名為善？」",
    "T24n1451_010:0248b05_6": "佛言：「喬答彌！",
    "T24n1451_010:0248b05_7": "於如來處應作是語：『願佛及僧久住於世，常為和合猶如水乳，於大師教令得光顯。』",
    "T24n1451_010:0248b07_8": "喬答彌！",
    "T24n1451_010:0248b07_9": "若作如是恭敬無上正等覺者是名善禮。」",
    "T24n1451_010:0248b08_10": "時一苾芻即說頌曰：「世主喬答彌，　　致敬如來足；　願牟尼延壽，　　劫住化眾生。",
    "T24n1451_010:0248b11_0": "　佛母殷重心，　　發言申禮敬；　不應於佛所，　　作如是願詞。」",
    "T24n1451_010:0248b13_0": "時大世主喬答彌便作是念：「佛於眾中讚歎和合，乃至大師現住於世，苾芻僧眾復未乖離，我今宜可入於涅槃。」",
    "T24n1451_010:0248b15_1": "便詣佛所禮雙足已，白言：「世尊！",
    "T24n1451_010:0248b16_2": "我今意欲疾入涅槃。」",
    "T24n1451_010:0248b16_3": "作是語已世尊默然，如是再三佛皆默然。",
    "T24n1451_010:0248b17_4": "爾時大世主復白言：「世尊！",
    "T24n1451_010:0248b18_5": "我今意欲疾入涅槃。」",
    "T24n1451_010:0248b18_6": "佛言：「喬答彌！",
    "T24n1451_010:0248b19_7": "汝為涅槃作此語耶？」",
    "T24n1451_010:0248b19_8": "答曰：「為涅槃故說如是語。」",
    "T24n1451_010:0248b20_9": "佛言：「既為涅槃說是語者，我更何言？",
    "T24n1451_010:0248b20_10": "諸行無常悉皆如是。」",
    "T24n1451_010:0248b21_11": "時五百苾芻尼，又白言：「世尊！",
    "T24n1451_010:0248b22_12": "我等意欲疾入涅槃。」",
    "T24n1451_010:0248b22_13": "佛告諸苾芻尼：「汝等為涅槃故作此語耶？」",
    "T24n1451_010:0248b23_14": "答言：「如是。」",
    "T24n1451_010:0248b23_15": "佛言：「汝等既為涅槃說如是語，我更何言？",
    "T24n1451_010:0248b24_16": "諸行無常悉皆如是。」",
    "T24n1451_010:0248b25_17": "時大世主及諸苾芻尼等，聞佛說已心大歡喜，頂禮佛足，詣難陀處，白言：「聖者！",
    "T24n1451_010:0248b26_18": "我今意欲疾入涅槃。」",
    "T24n1451_010:0248b27_19": "難陀曰：「為涅槃故說此語耶？」",
    "T24n1451_010:0248b28_20": "同佛所說，如是復往具壽阿尼盧陀、羅怙羅、阿難陀，乃至諸上座所，頂禮白言：「聖者！",
    "T24n1451_010:0248c01_0": "我等意欲疾入涅槃。」",
    "T24n1451_010:0248c01_1": "難陀苾芻及諸上座等問曰：「為涅槃故作此語耶？」",
    "T24n1451_010:0248c02_2": "答言：「如是。」",
    "T24n1451_010:0248c02_3": "報言：「汝等既為涅槃說此語者，我等何言？",
    "T24n1451_010:0248c03_4": "諸行無常悉皆如是。」",
    "T24n1451_010:0248c04_5": "于時大世主與五百苾芻尼，頂禮諸上座等，辭還住處到本寺中，於七日內為諸三眾演說妙法。",
    "T24n1451_010:0248c06_6": "既聞法已，令無量眾生證得廣大殊勝利益。",
    "T24n1451_010:0248c07_7": "諸苾芻尼各各出寺，就空閑處隨其次第半跏端坐，乃至五百悉皆如是。",
    "T24n1451_010:0248c09_8": "時大世主喬答彌即入三昧，以勝定力隨念所為隱身不現，即於東方上昇虛空，現四威儀行住坐臥，入火光定。",
    "T24n1451_010:0248c11_9": "即於身內放種種光，青黃赤白及以紅光一時俱現，身下出火上流清水，身下出水上發火光。",
    "T24n1451_010:0248c13_10": "東方既爾，南西北方亦復如是。",
    "T24n1451_010:0248c14_11": "五百苾芻尼與大世主喬答彌現相無異。",
    "T24n1451_010:0248c15_12": "時大世主復入初定，從初定起入第二定，從第二定起入第三定，從第三定起入第四定，從第四定起入於空處，從空處起入識處，從識處起入無所有處，從無所有處起入非想非非想處，從非想非非想處起次第逆入至初靜慮，而般涅槃。",
    "T24n1451_010:0248c20_13": "五百苾芻尼皆同大世主喬答彌，次第順逆入諸禪已亦般涅槃。",
    "T24n1451_010:0248c22_14": "爾時大地悉皆震動，四維上下朗然明照，於虛空中諸天叫聲猶如擊鼓。",
    "T24n1451_010:0248c23_15": "是時諸有苾芻，或在妙高山或餘山中，乃至城邑聚落蘭若林間寂靜之處，覩此相已斂念觀察，見大世主喬答彌與五百苾芻尼皆般涅槃。",
    "T24n1451_010:0248c27_16": "時諸苾芻復作是念：「世尊慈母既般涅槃，我等宜往相助供養舍利。」",
    "T24n1451_010:0248c28_17": "作是念已各各隨力，持諸香木詣大世主喬答彌等般涅槃處。",
    "T24n1451_010:0249a01_0": "爾時世尊與憍陳如、婆澁波、大名、阿尼盧陀、舍利弗、大目連等，及餘聲聞大眾，為供養大世主喬答彌等舍利故皆來集會。",
    "T24n1451_010:0249a03_1": "時勝光大王與太子諸臣及諸眷屬，亦為供養舍利故來至其處。",
    "T24n1451_010:0249a05_2": "給孤長者仙授長者故舊長者，及鹿子母等，與眷屬俱亦至其處。",
    "T24n1451_010:0249a06_3": "復有諸國大王與其眷屬無量百千皆來集會。",
    "T24n1451_010:0249a07_4": "時勝光王將種種寶衣嚴飾之具裝五百寶輿，復持種種香花幢幡寶蓋及諸音樂。",
    "T24n1451_010:0249a09_5": "時具壽難陀、阿尼盧陀、阿難陀、羅怙羅等四苾芻，舉大世主靈輿，世尊亦以右手擎輿，自餘苾芻各舉諸苾芻尼靈輿，以殷重心廣設嚴飾，送置寬平空閑之處。",
    "T24n1451_010:0249a13_6": "爾時世尊即舉大世主喬答彌，及五百苾芻尼所蓋上衣，告諸苾芻曰：「汝等看此，大世主喬答彌等壽百二十歲，身無老相如十六歲童女。」",
    "T24n1451_010:0249a16_7": "爾時勝光王等及諸大眾，各持種種香木焚燎其身，世尊為眾演說無常法已，還至寺中洗足就座而坐，告諸苾芻：「汝等當知！",
    "T24n1451_010:0249a19_8": "如是之事皆由見他啑噴之時，願言長壽。",
    "T24n1451_010:0249a20_9": "是故苾芻，若他啑時不應言長壽。",
    "T24n1451_010:0249a20_10": "若故言者得越法罪。」",
    "T24n1451_010:0249a22_0": "時諸苾芻見是事已咸皆有疑，白佛言：「世尊是大世主喬答彌，及五百苾芻尼等，曾作何業，由彼業力，年百二十身無老相，如十六歲童女？」",
    "T24n1451_010:0249a25_1": "佛告諸苾芻：「其大世主喬答彌、五百苾芻尼等所作之業，汝等善聽，彼由自業，乃至果報還自受。",
    "T24n1451_010:0249a28_0": "「汝等苾芻！",
    "T24n1451_010:0249a28_1": "乃往古昔此賢劫中人壽二萬歲時，有佛世尊名曰迦攝波如來、應、正等覺，十號具足，出現於世，在婆羅痆斯仙人墮處施鹿林中。",
    "T24n1451_010:0249b02_2": "時彼世尊化緣已盡，入無餘涅槃如薪盡火滅。",
    "T24n1451_010:0249b03_3": "時有國王名吉利枳，為供養彼如來舍利，起四寶塔縱廣一踰繕那、高半踰繕那。",
    "T24n1451_010:0249b05_4": "王有大妃及五百婇女，年既朽邁，王便棄捨，自相謂曰：『何故大王今於我等捨而不問？』",
    "T24n1451_010:0249b07_5": "眾共議曰：『由年衰老是故不問。』",
    "T24n1451_010:0249b07_6": "時有婇女作如是語：『諸姊妹！",
    "T24n1451_010:0249b08_7": "修行何業得不衰邁能令願滿？』",
    "T24n1451_010:0249b09_8": "王妃答曰：『若供養迦攝波佛舍利塔者，所願皆遂。』",
    "T24n1451_010:0249b10_9": "咸言：『極善。』",
    "T24n1451_010:0249b10_10": "啟王允許，即持種種末香、塗香、花鬘、瓔珞、幢幡、寶蓋、諸妙香饌，詣於塔所廣設供養殷重讚歎，五輪敬禮右繞行道，長跪合掌發如是願：『以此供養無上福田所有善根，願我生生乃至壽終身無老相。』",
    "T24n1451_010:0249b15_11": "汝等苾芻！",
    "T24n1451_010:0249b15_12": "其王大妃及五百婇女者，今大世主喬答彌及五百苾芻尼是。",
    "T24n1451_010:0249b16_13": "由此福力乃至今生百二十歲無有老相，猶如十六童女。",
    "T24n1451_010:0249b18_14": "汝等苾芻當知，皆是由自業力，廣說如前，如是應學。」",
    "T24n1451_010:0249b20_0": "緣在室羅伐城。",
    "T24n1451_010:0249b20_1": "爾時世尊制諸苾芻見他啑時不云長壽者，於此城中有一長者，雖復娶妻竟無男女。",
    "T24n1451_010:0249b22_2": "年既衰邁錢財喪盡，告其妻曰：「我今年老更無子息，意欲出家。」",
    "T24n1451_010:0249b23_3": "妻云：「任意。」",
    "T24n1451_010:0249b23_4": "即詣逝多林於苾芻處而為出家并受圓具。",
    "T24n1451_010:0249b24_5": "後於異時佛為大眾宣說法要，時老苾芻在眾外坐，舊妻忽來，聞夫啑噴，諸苾芻等無有一人願言：「長壽」。",
    "T24n1451_010:0249b27_6": "其妻見已心生不忍，便以左手握土，繞苾芻頭向外而棄呪願長壽。",
    "T24n1451_010:0249b28_7": "時諸苾芻共觀其事，妻前捉臂惡口罵詈，告言：「聖子！",
    "T24n1451_010:0249c01_8": "仁今何故於怨讎內而為出家，此逝多林常有五百青衣藥叉，由我呪願令汝長壽。",
    "T24n1451_010:0249c02_9": "若不爾者定被藥叉吸其精氣，不應住此宜可歸家。」",
    "T24n1451_010:0249c04_10": "即牽共去。",
    "T24n1451_010:0249c04_11": "時諸苾芻告言：「摩訶羅！",
    "T24n1451_010:0249c04_12": "住此莫去。」",
    "T24n1451_010:0249c05_13": "彼不肯住，苾芻便捉一臂曳之。",
    "T24n1451_010:0249c05_14": "時摩訶羅唱言：「我痛！",
    "T24n1451_010:0249c06_15": "我痛！」",
    "T24n1451_010:0249c06_16": "苾芻白佛，佛言：「可問摩訶羅：『何邊臂痛？』",
    "T24n1451_010:0249c07_17": "為是苾芻捉者痛？",
    "T24n1451_010:0249c07_18": "為是妻捉者痛？",
    "T24n1451_010:0249c08_19": "若言苾芻捉痛，彼心樂去，隨意放行。",
    "T24n1451_010:0249c08_20": "若言妻捉者痛，彼心樂住，不應放去。」",
    "T24n1451_010:0249c09_21": "時諸苾芻如言即問，答言：「仁等所捉臂痛。」",
    "T24n1451_010:0249c10_22": "遂放令去，即便歸舍，因與出家近圓為大障礙，佛言：「年老苾芻皆樂長壽，如此之類見啑噴時應云：『長壽。』",
    "T24n1451_010:0249c13_23": "若不言者得越法罪。」",
    "T24n1451_010:0249c14_0": "緣處同前。",
    "T24n1451_010:0249c14_1": "有一長者心懷正信，共一無信婆羅門詣逝多林。",
    "T24n1451_010:0249c15_2": "時有信長者忽然啑噴，諸苾芻不言長壽。",
    "T24n1451_010:0249c16_3": "其不信者願言長壽，告云：「仁今乃於怨家之內生敬信心，此逝多林常有五百青衣藥叉，由我願言令仁長壽。",
    "T24n1451_010:0249c18_4": "若不爾者定被藥叉吸爾精氣。",
    "T24n1451_010:0249c19_5": "不應久住宜可早出。」",
    "T24n1451_010:0249c20_0": "時諸苾芻以緣白佛，佛言：「俗人之類皆樂長壽。",
    "T24n1451_010:0249c21_1": "若見啑時應云：『長壽。』",
    "T24n1451_010:0249c21_2": "若諸苾芻見老者啑，小者應起一禮口云：『畔睇。』",
    "T24n1451_010:0249c22_3": "若小有啑噴大者應言：『無病。』",
    "T24n1451_010:0249c23_4": "若不作者俱得越法罪。」",
    "T24n1451_010:0249c24_0": "佛在婆羅痆斯仙人墮處施鹿林中，佛令五苾芻住正定位。",
    "T24n1451_010:0249c25_1": "於善說法律既出家已，於受飲食噉嚼之類，進止威儀皆未能解，俱往白佛：「其事云何？」",
    "T24n1451_010:0249c27_2": "佛言：「汝等苾芻有五種可嚼食：一、根，二、莖，三、葉，四、花，五、果。",
    "T24n1451_010:0249c28_3": "五種可噉食：一、麨，二、飯，三、麥豆飯，四、魚肉，五、餅。」",
    "T24n1451_010:0249c29_4": "彼復不知以何助味？",
    "T24n1451_010:0250a01_5": "佛言：「應共乳酪、酥、蜜、魚、肉乾脯、雜菜之類。",
    "T24n1451_010:0250a02_6": "此若無者可和水食，凡潤濕滋味充人色力，得修善品。」",
    "T24n1451_010:0250a04_0": "第二門第八子攝頌曰：　安門扇鈕孔、　　皮替處中窓、　內闊網扇樞、　　開扂須羊甲。",
    "T24n1451_010:0250a07_0": "緣在室羅伐城。",
    "T24n1451_010:0250a07_1": "時諸苾芻造作房舍不知安門，佛言：「安門。」",
    "T24n1451_010:0250a08_2": "復不安扇廢修寂定，佛言：「安扇。」",
    "T24n1451_010:0250a09_3": "不安門鈕開閉時難，佛言：「應安門鈕及鑰匙孔。」",
    "T24n1451_010:0250a10_4": "開時作聲，佛言：「聲處可安皮替。」",
    "T24n1451_010:0250a10_5": "房中黑闇，佛言：「應安窓牖。」",
    "T24n1451_010:0250a11_6": "近下安置遭諸賊難，佛言：「不應近下。」",
    "T24n1451_010:0250a12_7": "彼便極高同前室闇，佛言：「不應太高、太下，應須處中。」",
    "T24n1451_010:0250a13_8": "苾芻作時外寬狹內，佛言：「應令內闊外狹。」",
    "T24n1451_010:0250a14_9": "有鳥雀入，佛言：「張網。」",
    "T24n1451_010:0250a14_10": "既著網已復不安扇，夜有蛇蝎等來入室中，佛言：「宜安窓扇。」",
    "T24n1451_010:0250a16_11": "被風吹開，佛言：「應著轉樞上復安扂。」",
    "T24n1451_010:0250a17_12": "開閉時難，佛言：「應用羊甲杖而開閉之。」",
    "T24n1451_010:0250a18_0": "(作小鐵叉子形如羊足甲)",
    "T24n1451_010:0250a19_0": "第二門第九子攝頌曰：　鐵鎚及鎗子、　　鐵鍤并木杴、　釜床竈五百、　　斧鑿眾皆許。",
    "T24n1451_010:0250a22_0": "緣在王舍城。",
    "T24n1451_010:0250a22_1": "時具壽畢隣陀婆蹉有病，諸苾芻來問：「尊者何疾？」",
    "T24n1451_010:0250a23_2": "答曰：「我患風疹。」",
    "T24n1451_010:0250a23_3": "「大德比服何藥？」",
    "T24n1451_010:0250a24_4": "答曰：「我先病時以熱鐵鎚置瓶水內，用此湯水揩洗身時便得瘳損。」",
    "T24n1451_010:0250a25_5": "「若如是者今何不為？」",
    "T24n1451_010:0250a26_6": "報言：「世尊未許。」",
    "T24n1451_010:0250a26_7": "時諸苾芻以緣白佛，佛言：「我今開許風病苾芻，以鐵鎚煖水洗沐身形。」",
    "T24n1451_010:0250a28_8": "聞佛許已，苾芻燒鎚熱不能舉，佛言：「應以鐵鎖繫之，待熱牽出。」",
    "T24n1451_010:0250a29_9": "苾芻以鎖俱棄火中，熱不堪捉，佛言：「鎖留在外勿置火中，可近鐵鎚以泥團裹之，捉冷處牽出置盆水中隨意用。」",
    "T24n1451_010:0250b03_10": "用時諸苾芻以澡豆牛糞淨洗其鎚，佛言：「不應更洗，置火便淨。」",
    "T24n1451_010:0250b04_11": "時諸苾芻先煖觸水後煖淨水，佛言：「先煖淨水，後煖觸水。",
    "T24n1451_010:0250b05_12": "若不爾者得越法罪。」",
    "T24n1451_010:0250b07_0": "緣處同前，苾芻來問畢隣陀婆蹉：「尊者何疾？」",
    "T24n1451_010:0250b08_0": "答言：「我有如是病。」",
    "T24n1451_010:0250b08_1": "「大德何不醫療？」",
    "T24n1451_010:0250b08_2": "報言：「具壽！",
    "T24n1451_010:0250b09_0": "我先曾畜小溫藥鎗子，今時闕事，是以病增。」",
    "T24n1451_010:0250b10_0": "問言：「今何不畜？」",
    "T24n1451_010:0250b10_1": "答曰：「佛未聽許。」",
    "T24n1451_010:0250b10_2": "時諸苾芻以緣白佛，佛言：「有病苾芻，聽畜溫鎗。」",
    "T24n1451_010:0250b12_0": "緣在室羅伐城。",
    "T24n1451_010:0250b12_1": "有一長者願為僧伽造立浴室，於中火炭隨處縱橫，佛言：「聚合一處。」",
    "T24n1451_010:0250b13_2": "苾芻不知用何物聚？",
    "T24n1451_010:0250b14_3": "佛言：「以鐵作鍤。」",
    "T24n1451_010:0250b14_4": "佛既聽已，諸蘭若苾芻不能得鐵，佛言：「以木作杴。」",
    "T24n1451_010:0250b15_5": "火便燒壞，佛言：「以牛糞和土作泥，塗之方用。」",
    "T24n1451_010:0250b17_0": "緣處同前。",
    "T24n1451_010:0250b17_1": "時一苾芻身有疾苦，詣醫人所問言：「賢首！",
    "T24n1451_010:0250b18_2": "我有如是病，幸為處方。」",
    "T24n1451_010:0250b18_3": "醫言：「聖者！",
    "T24n1451_010:0250b18_4": "應如是治療。」",
    "T24n1451_010:0250b19_5": "其苾芻為煎藥故須釜，從長者借用已却送。",
    "T24n1451_010:0250b20_6": "長者曰：「我今便施聖者。」",
    "T24n1451_010:0250b20_7": "苾芻曰：「佛未聽許。」",
    "T24n1451_010:0250b21_8": "長者曰：「若爾，置地而去。」",
    "T24n1451_010:0250b21_9": "時諸苾芻以緣白佛，佛言：「聽取。」",
    "T24n1451_010:0250b22_10": "于時毘舍佉鹿子母，聞佛聽諸苾芻畜釜，遂送五百口鐵釜。",
    "T24n1451_010:0250b23_11": "時諸苾芻不知云何？",
    "T24n1451_010:0250b24_12": "佛言：「次第行與苾芻。」",
    "T24n1451_010:0250b24_13": "佛既遣行，諸年少者不得，佛言：「應與瓦釜。」",
    "T24n1451_010:0250b26_0": "緣處同前。",
    "T24n1451_010:0250b26_1": "有一苾芻於冷地臥，食飲不消，詣長者處從借床席用充臥具，病即得除。",
    "T24n1451_010:0250b27_2": "用已却送，長者曰：「我今便施聖者。」",
    "T24n1451_010:0250b28_3": "苾芻曰：「佛未聽許。」",
    "T24n1451_010:0250b29_4": "時諸苾芻以緣白佛，佛言：「受取。」",
    "T24n1451_010:0250b29_5": "時毘舍佉鹿子母，聞佛聽諸苾芻受床，即送五百張床。",
    "T24n1451_010:0250c02_6": "時諸苾芻不知云何？",
    "T24n1451_010:0250c02_7": "佛言：「次第行與苾芻。」",
    "T24n1451_010:0250c04_0": "緣處同前。",
    "T24n1451_010:0250c04_1": "時有苾芻須竈，從長者借用已却送，長者曰：「施與聖者。」",
    "T24n1451_010:0250c05_2": "苾芻報曰：「佛未聽許。」",
    "T24n1451_010:0250c06_0": "時諸苾芻以緣白佛，佛言：「受取。」",
    "T24n1451_010:0250c06_1": "時毘舍佉鹿子母，同前送五百竈，乃至次第行與苾芻。",
    "T24n1451_010:0250c08_0": "緣處同前。",
    "T24n1451_010:0250c08_1": "時一苾芻為染衣服要須斧用，從長者借了已却送。",
    "T24n1451_010:0250c09_2": "彼曰：「施與聖者。」",
    "T24n1451_010:0250c09_3": "苾芻報曰：「佛未聽許。」",
    "T24n1451_010:0250c10_4": "時諸苾芻以緣白佛，佛言：「為大眾故應受其斧。」",
    "T24n1451_010:0250c12_0": "緣處同前。",
    "T24n1451_010:0250c12_1": "時有苾芻床橫忽折，從長者借鑿，用已却送。",
    "T24n1451_010:0250c13_2": "彼曰：「便與聖者。」",
    "T24n1451_010:0250c13_3": "報曰：「佛未聽許。」",
    "T24n1451_010:0250c13_4": "時諸苾芻以緣白佛，佛言：「為大眾故應受其鑿。」",
    "T24n1451_010:0250c15_0": "第二門第十子攝頌曰：　許斤斧三梯、　　竹木繩隨事、　下灌造寺法、　　說難陀因緣。",
    "T24n1451_010:0250c18_0": "緣處同前。",
    "T24n1451_010:0250c18_1": "時一苾芻床脚忽折，為須斲斤，從長者借用已還主，廣如上說，乃至為眾應受。",
    "T24n1451_010:0250c20_0": "緣處同前。",
    "T24n1451_010:0250c20_1": "佛在鹿子母舊園中，許諸苾芻營造寺宇及以制底。",
    "T24n1451_010:0250c21_2": "苾芻造既高大，不知以何登上？",
    "T24n1451_010:0250c22_3": "佛言：「作梯。」",
    "T24n1451_010:0250c22_4": "苾芻不知以何物作？",
    "T24n1451_010:0250c22_5": "佛言：「用三種物：謂竹、木及繩，隨意應作。」",
    "T24n1451_010:0250c24_0": "緣在室羅伐城，時有苾芻身嬰疾苦，行之醫所問言：「賢者！",
    "T24n1451_010:0250c25_1": "我有如是病苦著身，幸賜方藥。」",
    "T24n1451_010:0250c26_0": "醫言：「聖者！",
    "T24n1451_010:0250c26_1": "應為下灌必得除損。」",
    "T24n1451_010:0250c26_2": "答曰：「世尊未許。」",
    "T24n1451_010:0250c27_3": "醫曰：「大師慈愍，聽許無疑。」",
    "T24n1451_010:0250c27_4": "時諸苾芻以緣白佛，佛言：「若有病緣，開聽下灌。」",
    "T24n1451_010:0250c29_0": "緣處同前。",
    "T24n1451_010:0250c29_1": "如佛所說：「造苾芻寺，僧房應作五層；佛殿應作七層，門樓七層。",
    "T24n1451_010:0251a01_2": "若造尼寺房應三層。",
    "T24n1451_010:0251a02_3": "佛殿五層；門樓五層。」",
    "T24n1451_010:0251a02_4": "苾芻不知云何昇上？",
    "T24n1451_010:0251a03_5": "佛言：「可於門側角頭作曲道而上，有三種道，謂石、板、土。」",
    "T24n1451_010:0251a04_6": "苾芻不解，下層以木、中間用土、上層安石，上重下危遂令隤毀，佛言：「下層安石、中層用土、上層以木。」",
    "T24n1451_010:0251a07_0": "根本說一切有部毘奈耶雜事卷第十"
}