{
    "T25n1509_061:0487a02_0": "大智度論釋隨喜迴向品",
    "T25n1509_061:0487a03_0": "第三十九(卷六十一)",
    "T25n1509_061:0487a05_0": "聖者龍樹造",
    "T25n1509_061:0487a06_0": "後秦龜茲國三藏鳩摩羅什譯",
    "T25n1509_061:0487a07_0": "【經】爾時，彌勒菩薩摩訶薩語慧命須菩提：「有菩薩摩訶薩隨喜福德，與一切眾生共之，迴向阿耨多羅三藐三菩提，以無所得故。",
    "T25n1509_061:0487a09_1": "若聲聞、辟支佛福德，若一切眾生福德，若布施，若持戒，若修定，若隨喜；是菩薩摩訶薩隨喜福德，與一切眾生共之，迴向阿耨多羅三藐三菩提；其福最上、第一、最妙、無上、無與等者！",
    "T25n1509_061:0487a14_2": "何以故？",
    "T25n1509_061:0487a14_3": "聲聞、辟支佛及一切眾生布施、持戒、修定、隨喜，為自調、為自淨、為自度故，所謂四念處乃至八聖道分，空、無相、無作；菩薩隨喜福德，迴向阿耨多羅三藐三菩提，持是功德，為調一切眾生、為淨一切眾生、為度一切眾生故起。」",
    "T25n1509_061:0487a19_4": "爾時，慧命須菩提白彌勒菩薩言：「諸菩薩摩訶薩念十方無量無邊阿僧祇世界中，無量無邊阿僧祇諸滅度佛，是佛從初發心至得阿耨多羅三藐三菩提，乃至入無餘涅槃，乃至法盡——於其中間諸善根；應六波羅蜜，及諸聲聞人善根——若布施福德、持戒福德、修定福德，及諸學人無漏善根、無學人無漏善根，諸佛戒眾、定眾、慧眾、解脫眾、解脫知見眾、一切智、大慈大悲及餘無量阿僧祇諸佛法；及諸佛所說法，是法中學，得須陀洹果乃至得阿羅漢果、辟支佛道，入菩薩摩訶薩位；及餘眾生種諸善根。",
    "T25n1509_061:0487b01_5": "是諸善根，一切和合，隨喜福德，迴向阿耨多羅三藐三菩提，最上、第一、最妙、無上、無與等者！",
    "T25n1509_061:0487b04_0": "如是隨喜已，持是隨喜福德，迴向阿耨多羅三藐三菩提。",
    "T25n1509_061:0487b05_1": "若有善男子行菩薩乘者作是念：『我是心迴向阿耨多羅三藐三菩提。』",
    "T25n1509_061:0487b06_2": "是生心、緣、事，若善男子取相迴向阿耨多羅三藐三菩提，如所念可得不？」",
    "T25n1509_061:0487b08_3": "彌勒菩薩語須菩提：「是善男子行菩薩乘，迴向阿耨多羅三藐三菩提，心是緣事，若善男子取相，不得如所念！」",
    "T25n1509_061:0487b11_4": "須菩提語彌勒菩薩：「若諸緣、諸事無所有，是善男子行菩薩乘者取相，於十方諸佛諸善根，從初發心乃至法盡，及聲聞辟支佛諸善根，學、無學善根，一切和合隨喜功德，迴向阿耨多羅三藐三菩提；以無相故，是菩薩將無顛倒：無常謂常，想顛倒、心顛倒、見顛倒；不淨謂淨、苦謂樂、無我謂我，想顛倒、心顛倒、見顛倒？",
    "T25n1509_061:0487b18_5": "若如緣、如事，阿耨多羅三藐三菩提亦如是，迴向心亦如是，檀波羅蜜，尸羅、羼提、毘梨耶、禪、般若波羅蜜，乃至十八不共法亦如是。",
    "T25n1509_061:0487b21_6": "若爾者，何等是緣？",
    "T25n1509_061:0487b21_7": "何等是事？",
    "T25n1509_061:0487b21_8": "何等是阿耨多羅三藐三菩提？",
    "T25n1509_061:0487b22_9": "何等是善根？",
    "T25n1509_061:0487b22_10": "何等是隨喜心迴向阿耨多羅三藐三菩提？」",
    "T25n1509_061:0487b23_11": "【論】釋曰：先七品中，佛命須菩提令說般若，中間帝釋多問、多說功德事。",
    "T25n1509_061:0487b25_12": "今彌勒順佛本意，還欲令須菩提因隨喜法廣說般若波羅蜜。",
    "T25n1509_061:0487b27_13": "復次，帝釋聞上供養般若以華香、妓樂、幡蓋之具，得福甚多，深自慶幸，此供養具，唯我等能辦，非出家人所有。",
    "T25n1509_061:0487b29_14": "是故彌勒欲抑其自多之情故語須菩提：「菩薩但以心隨喜，則勝聲聞、辟支佛、一切眾生布施等及諸無漏功德，何況華香、供養經卷等！」",
    "T25n1509_061:0487c03_15": "菩薩摩訶薩義，如先說。",
    "T25n1509_061:0487c04_16": "隨喜福德者，不勞身、口業作諸功德，但以心方便見他修福，隨而歡喜作是念：「一切眾生中，能修福行道者最為殊勝！」",
    "T25n1509_061:0487c07_17": "若離福德，人與畜生同行三事，三事者：婬欲、飲食、戰鬪。",
    "T25n1509_061:0487c08_18": "能修行福德行道之人，一切眾生所共尊重愛敬。",
    "T25n1509_061:0487c09_19": "譬如熱時，清涼滿月，無不樂仰；亦如大會告集，伎樂、餚饌無不畢備，遠近諸人咸共欣赴。",
    "T25n1509_061:0487c11_20": "修福之人，亦復如是。",
    "T25n1509_061:0487c12_21": "福德有二種樂因緣：世間，出世間。",
    "T25n1509_061:0487c13_22": "出世間者，諸無漏法，雖無福報，能生福德，故名福德。",
    "T25n1509_061:0487c14_23": "是故有漏、無漏，通名福德。",
    "T25n1509_061:0487c14_24": "復次，福德是菩薩摩訶薩根本，能滿所願；一切聖人所讚歎，無智人所毀呰；智人所行處，無智人所遠離。",
    "T25n1509_061:0487c17_25": "是福德因緣故，作人王、轉輪聖王、天王、阿羅漢、辟支佛、諸佛世尊，大慈大悲、十力、四無所畏、一切種智、自在無礙，皆從福德中生。",
    "T25n1509_061:0487c20_26": "如是等種種福德，得正見故，隨而歡喜。",
    "T25n1509_061:0487c21_27": "復次，菩薩自念：我應與一切眾生樂，而眾生能自行福德，是故心生歡喜。",
    "T25n1509_061:0487c23_0": "復次，一切眾生行善，與我相似，是我同伴，是故隨喜。",
    "T25n1509_061:0487c24_1": "諸菩薩摩訶薩於十方三世諸佛及菩薩、聲聞、辟支佛及一切修福眾生布施、持戒、修定慧，於此福德中生隨喜福德，是故名隨喜。",
    "T25n1509_061:0487c27_2": "持是隨喜福德共一切眾生，迴向阿耨多羅三藐三菩提。",
    "T25n1509_061:0487c28_3": "共一切眾生者，是福德不可得與一切眾生，而果報可與。",
    "T25n1509_061:0488a01_4": "菩薩既得福德果報——衣服、飲食等世間樂具，以利益眾生。",
    "T25n1509_061:0488a02_5": "菩薩以福德清淨身口，人所信受，為眾生說法，令得十善道、四禪等，與作後世利益。",
    "T25n1509_061:0488a04_6": "末後成佛，得福德果報，身有三十二相、八十種隨形好、無量光明，觀者無厭；無量清淨，梵音柔和，無礙解脫等諸佛法，於三事示現，度無量阿僧祇眾生。",
    "T25n1509_061:0488a07_7": "般涅槃後，碎身舍利，與人供養，久後皆令得道。",
    "T25n1509_061:0488a09_0": "是果報可與一切眾生，以果中說因故，言「福德與眾生共」。",
    "T25n1509_061:0488a10_1": "若福德可以與人者，諸佛從初發心所集福德盡可與人，然後更作。",
    "T25n1509_061:0488a12_0": "善法體不可與人，今直以無畏、無惱施與眾生用。",
    "T25n1509_061:0488a13_1": "「無所得故」者，義如先說。",
    "T25n1509_061:0488a13_2": "是名菩薩摩訶薩隨喜福德，比一切聲聞、辟支佛及眾生三種福德中，最勝、最上、第一、最妙、無上、無與等義如先說。",
    "T25n1509_061:0488a16_3": "是中說勝因緣：「是二乘福德，皆為自調、自淨、自度。」",
    "T25n1509_061:0488a17_4": "持戒者，是自調；修禪者，是自淨；智慧者，是自度。",
    "T25n1509_061:0488a18_5": "復次，自調者，正語、正業、正命；自淨者，正念、正定；自度者，正見、正思惟、正方便。",
    "T25n1509_061:0488a20_6": "復次，布施因緣故自調，持戒因緣故自淨，修定因緣故自度。",
    "T25n1509_061:0488a21_7": "修定者，是無漏法近因緣；無漏者，所謂三十七品、三解脫門等。",
    "T25n1509_061:0488a23_8": "布施、持戒，遠故不解。",
    "T25n1509_061:0488a23_9": "菩薩隨喜福德，雖無勤勞，為度一切眾生故勝。",
    "T25n1509_061:0488a24_10": "問曰：實不度一切眾生，何以言「度一切眾生故勝」？",
    "T25n1509_061:0488a25_11": "答曰：諸佛菩薩功德力能度一切眾生，但以眾生無和合因緣故；譬如大火常有燒力，但以薪不近，故不得燒，近則能燒。",
    "T25n1509_061:0488a28_12": "爾時，須菩提以畢竟空智慧難問彌勒菩薩：「念諸佛福德隨喜，迴向無上道，是所念過去事，是事如所念不？」",
    "T25n1509_061:0488b02_13": "彌勒以二因緣故答言：「不也！」",
    "T25n1509_061:0488b03_14": "一者、過去無量阿僧祇劫諸佛久已滅度，無復遺餘；菩薩或無宿命智，或有而不能及，但以如所聞憶想分別，故不如所念。",
    "T25n1509_061:0488b06_0": "二者、諸佛及功德，出三界、出三世，斷戲論語言道，如涅槃相，畢竟空清淨。",
    "T25n1509_061:0488b07_1": "隨喜者分別諸佛及諸弟子善根功德，是迴向心及無上道非實，故言：「不也！」",
    "T25n1509_061:0488b09_2": "須菩提難言：「若無是事，是菩薩憶念分別，應墮顛倒。",
    "T25n1509_061:0488b10_3": "若是事畢竟空清淨相，憶念亦如是，諸過去佛功德亦如是，無分別、無異，云何得隨喜？」",
    "T25n1509_061:0488b12_4": "是略說義。",
    "T25n1509_061:0488b13_5": "廣則如經說，所謂須菩提問彌勒「若菩薩摩訶薩憶念過去十方無量無邊阿僧祇世界中諸滅度佛」者，是菩薩欲起隨喜福德，佛是福德主，是故念佛；聞經書說有過去佛名，故因是名廣念一切過去諸佛。",
    "T25n1509_061:0488b18_0": "「從初發心」者，初發心作願：「我當度一切眾生。」",
    "T25n1509_061:0488b19_1": "是心相應三善根：不貪、不瞋、不癡；善根相應諸善法，及善根所起身、心、口業，和合是法，名為福德。",
    "T25n1509_061:0488b21_2": "從初發心，行六波羅蜜，入菩薩位，得十地，乃至坐道場，是中菩薩自修福德和合得佛道。",
    "T25n1509_061:0488b23_3": "乃至入無餘涅槃滅度後，舍利及遺法，皆是佛自身功德和合。",
    "T25n1509_061:0488b24_4": "因諸佛，大乘人行六波羅蜜相應福德；「相應」者，除六波羅蜜，餘菩薩所行法皆攝入六波羅蜜中，故說「應六波羅蜜和合」。",
    "T25n1509_061:0488b27_5": "若求聲聞、辟支佛人，種布施、持戒、修定等福德。",
    "T25n1509_061:0488b28_6": "聲聞、辟支佛人有二種：一者、漏盡，名為「無學」；二者、得道，漏未盡，名為「學」。",
    "T25n1509_061:0488c01_7": "是二人諸福德中善根勝，故但說「善根」。",
    "T25n1509_061:0488c02_8": "上言「求二乘人」者，總凡夫、聖人；今「學、無學」者，純是聖人。",
    "T25n1509_061:0488c03_9": "相好是無記色法，非是善功德，故但說「佛五無學眾」。",
    "T25n1509_061:0488c04_10": "大慈大悲、佛法義，如初品中說。",
    "T25n1509_061:0488c05_11": "「諸佛所說法，學是法得須陀洹果，乃至入菩薩位」者，是佛滅度後，遺法中得道，是故重說。",
    "T25n1509_061:0488c07_12": "「及餘眾生種諸善根」者，此是佛在世及遺法中，天、人乃至畜生種福德因緣。",
    "T25n1509_061:0488c09_13": "是上四段福德，行者心遍緣、憶念，隨喜，求佛道故迴向，名無上隨喜，最上、無與等。",
    "T25n1509_061:0488c11_14": "問曰：求佛道者，何以不自作功德而心行隨喜？",
    "T25n1509_061:0488c12_15": "答曰：諸菩薩以方便力，他勤勞作功德，能於中起隨喜者，福德勝自作者。",
    "T25n1509_061:0488c14_16": "復次，是隨喜福德，即是實福德。",
    "T25n1509_061:0488c15_17": "所以者何？",
    "T25n1509_061:0488c15_18": "念過去佛，即是念佛三昧，亦是六念中念佛、念法、念僧、念戒、念捨、念天等。",
    "T25n1509_061:0488c17_19": "因行清淨戒，入禪定，起畢竟智慧，和合故能起正隨喜。",
    "T25n1509_061:0488c18_20": "是故不但隨喜而已，亦行是實法。",
    "T25n1509_061:0488c19_21": "是心迴向者，即是隨喜心。",
    "T25n1509_061:0488c19_22": "緣者，隨喜心所緣，所謂一切諸佛及一切眾生所作功德。",
    "T25n1509_061:0488c21_23": "事者，若是所緣之本，福德是緣功德所住處，所謂諸佛及眾生，并土地、山林、精舍住處，皆名「事」。",
    "T25n1509_061:0488c23_24": "「如所念可得不？」",
    "T25n1509_061:0488c23_25": "彌勒答言：「不也！」",
    "T25n1509_061:0488c24_0": "須菩提語彌勒：「若諸事、諸緣無所有者，云何不墮顛倒？」",
    "T25n1509_061:0488c25_1": "顛倒者，四顛倒，三種分別。",
    "T25n1509_061:0488c25_2": "此顛倒是譬喻，無佛而憶想念佛，猶如無常而念常、不淨而念淨。",
    "T25n1509_061:0488c27_3": "問曰：見為諸顛倒本，如得初道人，能起想、心顛倒，無見顛倒，以見諦道斷故。",
    "T25n1509_061:0488c29_4": "答曰：是顛倒，生時異、斷時異。",
    "T25n1509_061:0489a01_5": "生時，想在前，次是心，後是見；斷時，先斷見，見諦所斷故。",
    "T25n1509_061:0489a02_6": "顛倒體皆是見相，見諦所斷。",
    "T25n1509_061:0489a03_0": "想、心顛倒者，學人未離欲，憶念忘故取淨相、起結使；還得正念即時滅，如經中譬喻：「如渧水墮大熱鐵上，即時消滅。」",
    "T25n1509_061:0489a05_1": "小錯故假名顛倒，非實顛倒。",
    "T25n1509_061:0489a06_2": "是故說：凡夫人三種顛倒，學人二種顛倒。",
    "T25n1509_061:0489a07_3": "復次，諸緣、諸事如實畢竟空，念亦空，菩提亦空，隨喜心亦空，檀波羅蜜乃至十八不共法亦空。",
    "T25n1509_061:0489a09_4": "若諸法一相，所謂無相，此中何等是「緣」？",
    "T25n1509_061:0489a10_5": "何等是「事」？",
    "T25n1509_061:0489a10_6": "何等是「心迴向無上道」？",
    "T25n1509_061:0489a12_0": "【經】彌勒菩薩語須菩提：「若諸菩薩摩訶薩久行六波羅蜜、多供養諸佛、種善根、與善知識相隨、善學自相空法；是諸菩薩，是緣、是事、諸佛、諸善根、隨喜福德，不取相，迴向阿耨多羅三藐三菩提，以不二法非不二法、非相非不相、非可得法非不可得法、非淨非垢、不生不滅法，是名迴向阿耨多羅三藐三菩提。",
    "T25n1509_061:0489a18_1": "若諸菩薩不久行六波羅蜜、不多供養諸佛、不種善根、不與善知識相隨、不善學自相空法；是諸菩薩，是諸緣、是諸事、諸佛、諸善根、隨喜福德，諸心取相，迴向阿耨多羅三藐三菩提，是不名迴向。",
    "T25n1509_061:0489a23_2": "「須菩提！",
    "T25n1509_061:0489a23_3": "如是般若波羅蜜義乃至一切種智義——所謂內空乃至無法有法空，不應為新學菩薩說。",
    "T25n1509_061:0489a25_4": "何以故？",
    "T25n1509_061:0489a25_5": "是菩薩所有少許信樂恭敬清淨心皆亡失。",
    "T25n1509_061:0489a26_6": "當在阿鞞跋致菩薩摩訶薩前說，若有為善知識所護，若久供養諸佛、種諸善根，應為是人說如是般若波羅蜜義乃至一切種智義——所謂內空乃至無法有法空。",
    "T25n1509_061:0489b01_7": "是人聞是法，不沒、不驚、不畏、不怖。",
    "T25n1509_061:0489b02_8": "「須菩提！",
    "T25n1509_061:0489b02_9": "菩薩摩訶薩隨喜福德，應如是迴向阿耨多羅三藐三菩提，所謂菩薩用心隨喜功德，迴向阿耨多羅三藐三菩提，是心盡、滅、變、離，是緣、是事、是諸善根亦盡、滅、變、離。",
    "T25n1509_061:0489b06_10": "是中何等是隨喜心？",
    "T25n1509_061:0489b06_11": "何等是諸緣？",
    "T25n1509_061:0489b06_12": "何等是諸事？",
    "T25n1509_061:0489b07_13": "何等是諸善根隨喜迴向阿耨多羅三藐三菩提？",
    "T25n1509_061:0489b08_14": "二心不俱，是心性亦不可得迴向，菩薩云何隨喜心迴向阿耨多羅三藐三菩提？",
    "T25n1509_061:0489b10_15": "若菩薩摩訶薩行般若波羅蜜時，如是知：是般若波羅蜜無有法，乃至檀波羅蜜亦無有法；色無有法，受、想、行、識乃至阿耨多羅三藐三菩提無有法。",
    "T25n1509_061:0489b13_16": "菩薩摩訶薩應如是隨喜功德，迴向阿耨多羅三藐三菩提。",
    "T25n1509_061:0489b14_17": "若能如是迴向，是名隨喜功德迴向阿耨多羅三藐三菩提。」",
    "T25n1509_061:0489b16_18": "【論】釋曰：彌勒意：以諸法甚深，隨喜心微妙，所謂不壞諸法相，而隨喜心迴向無上道，是事甚難！",
    "T25n1509_061:0489b18_19": "凡夫人心剛強，不能行是法。",
    "T25n1509_061:0489b19_20": "是故彌勒答言：若行者久修六波羅蜜，諸功德深厚故不動，所謂能信、能行，多供養諸佛、種善根故，集無量無邊阿僧祇功德，結使折損，其心柔軟，此是先世因緣。",
    "T25n1509_061:0489b23_0": "今世得好師、好同學，亦自學諸法實相空，巧方便故不著是空。",
    "T25n1509_061:0489b24_1": "如是等種種無量因緣故，諸法雖無相，而能起隨喜心，迴向無上道。",
    "T25n1509_061:0489b26_2": "譬如鐵雖堅[革*卬]，入鑪則柔軟，隨作何器；菩薩心亦如是，久行六波羅蜜、善知識所護故，其心調柔；過去諸佛、諸緣、諸事、諸善根中，不取相，能起隨喜心，用無相迴向無上道。",
    "T25n1509_061:0489c01_3": "無相者，能用不二非不二乃至不生不滅等。",
    "T25n1509_061:0489c02_4": "與上相違者，是名不能迴向。",
    "T25n1509_061:0489c02_5": "彌勒知須菩提樂說空故語言：「如是般若波羅蜜隨喜義，不應新學菩薩前說。」",
    "T25n1509_061:0489c04_6": "何以故？",
    "T25n1509_061:0489c04_7": "若有少福德善根者，聞是畢竟空法，即著空，作是念：「若一切法畢竟空無所有者，我何為作福德？」",
    "T25n1509_061:0489c07_8": "則忘失善業。",
    "T25n1509_061:0489c07_9": "以是故，新發意菩薩，先教取相隨喜，漸得方便力，爾乃能行無相隨喜。",
    "T25n1509_061:0489c09_10": "譬如鳥子，羽翼未成，不可逼令高翔；六翮成就，則能遠飛。",
    "T25n1509_061:0489c10_11": "阿鞞跋致菩薩，入法位，得法忍，能信、能行，故可為說。",
    "T25n1509_061:0489c11_12": "若有久行六波羅蜜、與善知識相隨，內福德、外因緣力助，雖非阿鞞跋致，能信、能行。",
    "T25n1509_061:0489c13_13": "是二種人聞是，心清淨，歡喜信受。",
    "T25n1509_061:0489c14_14": "如久飢渴者，得好飲食；如大熱得涼、大寒得溫，其心愛樂歡喜。",
    "T25n1509_061:0489c16_15": "是二菩薩亦如是，得是無相智慧，作是念：「我因是智慧，能度無量眾生，何況有驚懼、恐怖！",
    "T25n1509_061:0489c18_16": "恐怖從我心中出，是法中諸法相尚空，何況有我而決定取諸法相，聞一切法無相，則生驚懼！」",
    "T25n1509_061:0489c20_17": "是說隨喜義體竟，後當更以種種異門釋上事。",
    "T25n1509_061:0489c21_18": "復次，「須菩提！",
    "T25n1509_061:0489c21_19": "菩薩應如是思惟：『用是心迴向無上道，是心念念盡、滅、變、離，無有住時。』」",
    "T25n1509_061:0489c23_20": "是諸緣、事，所謂過去諸佛及諸善根。",
    "T25n1509_061:0489c24_21": "諸佛等諸緣事久已滅，隨喜心今滅；既滅無異，是故經中說：「用是心迴向，是心即盡滅。」",
    "T25n1509_061:0489c26_22": "如是等入過去世故，入諸法實相故，無有分別是心、是緣、是事、是善根等。",
    "T25n1509_061:0489c28_23": "若能如是迴向，是為正迴向。",
    "T25n1509_061:0489c28_24": "復次，一時二心不和合，隨喜心時無菩提心；一切心相畢竟空，不可以取相迴向。",
    "T25n1509_061:0490a01_25": "何以故？",
    "T25n1509_061:0490a02_26": "菩薩知般若波羅蜜空，無有定法。",
    "T25n1509_061:0490a02_27": "如般若波羅蜜，一切法乃至無上道亦如是。",
    "T25n1509_061:0490a03_28": "是時斷法愛、捨著心，於空無諍，是名菩薩正迴向。",
    "T25n1509_061:0490a06_0": "【經】爾時，釋提桓因語須菩提：「新發意菩薩聞是事，將無驚懼、怖畏？",
    "T25n1509_061:0490a07_1": "須菩提！",
    "T25n1509_061:0490a07_2": "云何新發意菩薩作諸善根迴向阿耨多羅三藐三菩提？",
    "T25n1509_061:0490a09_0": "復云何隨喜福德迴向阿耨多羅三藐三菩提？」",
    "T25n1509_061:0490a10_1": "須菩提語釋提桓因：「若新發意菩薩行般若波羅蜜，不受是般若波羅蜜，以無所得故、無相故，乃至檀波羅蜜亦如是。",
    "T25n1509_061:0490a12_2": "多信解內空乃至多信解無法有法空，多信解四念處乃至十八不共法。",
    "T25n1509_061:0490a14_3": "常與善知識相隨，是善知識為說六波羅蜜義，開示、分別，如是教授，令常不離般若波羅蜜，乃至得入菩薩法位，終不離般若波羅蜜乃至不離檀波羅蜜，不離四念處乃至十八不共法。",
    "T25n1509_061:0490a18_4": "亦教語魔事，聞種種魔事已，不增不減。",
    "T25n1509_061:0490a19_5": "何以故？",
    "T25n1509_061:0490a19_6": "是菩薩摩訶薩不受一切法故。",
    "T25n1509_061:0490a20_7": "是菩薩亦常不離諸佛，乃至得菩薩位，於中種善根；以是善根故，生菩薩家，乃至得阿耨多羅三藐三菩提，終不離是善根。",
    "T25n1509_061:0490a23_8": "「復次，新發意菩薩摩訶薩於過去十方無量無邊阿僧祇世界中諸佛斷生死道、斷諸戲論、道盡、棄重擔、滅聚落刺、斷諸有結、正智、得解脫，及弟子所作功德，於中若剎利大姓、婆羅門大姓、居士大家、四天王天乃至淨居天所種善根——是一切和合稱量，以隨喜心，最上、第一、最妙、無上、無與等者，迴向阿耨多羅三藐三菩提。」",
    "T25n1509_061:0490b01_9": "爾時，彌勒菩薩語須菩提：「若新發意菩薩摩訶薩念諸佛及弟子諸善根隨喜功德最上、第一、最妙、無上、無與等者，隨喜已，應迴向阿耨多羅三藐三菩提；云何菩薩不墮想顛倒、心顛倒、見顛倒？」",
    "T25n1509_061:0490b06_0": "須菩提言：「若菩薩摩訶薩念諸佛及僧，於中不生佛想、不生僧想，無善根想；用是心迴向阿耨多羅三藐三菩提，是心中亦不生心想。",
    "T25n1509_061:0490b09_1": "菩薩如是迴向，想不顛倒、心不顛倒、見不顛倒。",
    "T25n1509_061:0490b10_2": "若菩薩摩訶薩念諸佛及僧善根，取相；取相已，迴向阿耨多羅三藐三菩提，菩薩如是名為想顛倒、心顛倒、見顛倒。",
    "T25n1509_061:0490b12_3": "若菩薩摩訶薩用是心念諸佛及僧諸善根；是心念時，即知盡滅；若盡滅，是法不可得迴向，所用迴向心亦是盡滅相，所迴向處法亦如是相。",
    "T25n1509_061:0490b16_4": "若如是迴向，是名正迴向，非邪迴向。",
    "T25n1509_061:0490b16_5": "菩薩摩訶薩應如是迴向阿耨多羅三藐三菩提。",
    "T25n1509_061:0490b18_6": "「復次，若菩薩摩訶薩，過去諸佛善根及弟子善根，是中凡夫人聞法種善根，若諸天、龍、夜叉、揵闥婆、阿修羅、迦樓羅、緊那羅、摩睺羅伽聞法種善根，若剎利大姓、婆羅門大姓、居士大家、四天王天乃至阿迦尼吒天聞法種善根，發阿耨多羅三藐三菩提心——是一切福德和合稱量，隨喜功德，最上、第一、最妙、無上、無與等者，迴向阿耨多羅三藐三菩提。",
    "T25n1509_061:0490b25_7": "是時菩薩若如是知是諸法盡滅，所迴向處法亦自性空，能如是迴向，是名真迴向阿耨多羅三藐三菩提。",
    "T25n1509_061:0490b28_8": "「復次，若菩薩如是知，無有法能迴向法。",
    "T25n1509_061:0490b29_9": "何以故？",
    "T25n1509_061:0490b29_10": "一切法自性空故。",
    "T25n1509_061:0490b29_11": "若如是迴向，是名正迴向阿耨多羅三藐三菩提。",
    "T25n1509_061:0490c02_0": "如是菩薩摩訶薩行般若波羅蜜乃至檀波羅蜜，不墮想顛倒、心顛倒、見顛倒。",
    "T25n1509_061:0490c03_1": "何以故？",
    "T25n1509_061:0490c03_2": "菩薩不著是迴向，亦不見以諸善根迴向菩提心處，是名菩薩摩訶薩無上迴向。」",
    "T25n1509_061:0490c05_3": "【論】問曰：「新發意菩薩聞是事，將無怖畏、驚懼者耶？」",
    "T25n1509_061:0490c07_0": "此義先已問答，今何以復問？",
    "T25n1509_061:0490c07_1": "答曰：上彌勒雖語須菩提：「不應為新學說；可為阿鞞跋致及久行者說，是二種人，聞能信行。」",
    "T25n1509_061:0490c09_2": "已說正迴向因緣，而猶說空法，是故帝釋疑言：「是眾中有新發意者，云何更說使不恐怖？」",
    "T25n1509_061:0490c12_0": "須菩提欲成彌勒所說，欲令新發意者應正迴向，故答帝釋：「若新發意菩薩，雖不久行六波羅蜜、不供養諸佛，而以利根、得善知識是二因緣故，堪任正迴向。」",
    "T25n1509_061:0490c15_1": "是故語帝釋：「新發意菩薩行般若波羅蜜，不受是般若，以無所得故、畢竟空故。」",
    "T25n1509_061:0490c17_2": "般若波羅蜜亦不得、亦不著。",
    "T25n1509_061:0490c18_3": "乃至檀波羅蜜亦如是。",
    "T25n1509_061:0490c18_4": "「多信解內空」者，常修樂入觀內空三昧故信解。",
    "T25n1509_061:0490c20_0": "乃至十八不共法多信解亦如是。",
    "T25n1509_061:0490c20_1": "善知識相，如先說。",
    "T25n1509_061:0490c21_2": "此中但明：能隨六波羅蜜義說；聞是義已，常不離般若波羅蜜，乃至得入菩薩法位——有久行入菩薩位，有新發意入菩薩位。",
    "T25n1509_061:0490c24_3": "復次，是新發意菩薩，善知識為說魔事；聞魔事已，不增不減，以善修習諸法實相故。",
    "T25n1509_061:0490c26_4": "若魔欲破，為欲破空，空則無破；若有增益，如幻如夢，何所增益？",
    "T25n1509_061:0490c27_5": "是故說「不增不減」。",
    "T25n1509_061:0490c28_6": "是因緣故，常不離諸佛，常生菩薩家，世世不離善根乃至無上道。",
    "T25n1509_061:0490c29_7": "是新發意菩薩得如是因緣，與久發意無異。",
    "T25n1509_061:0491a01_8": "復次，隨喜迴向，所謂新發意菩薩於過去十方無量阿僧祇世界中諸佛斷道者，斷生死道，入無餘涅槃。",
    "T25n1509_061:0491a04_9": "諸戲論斷故言滅諸戲論。",
    "T25n1509_061:0491a04_10": "以空空等三昧捨八聖道分故言道盡。",
    "T25n1509_061:0491a05_11": "五眾能生苦惱故是「重擔」。",
    "T25n1509_061:0491a06_12": "五眾有二種捨：一者、有餘涅槃中，捨五眾因緣——諸煩惱；二者、入無餘涅槃中，捨五眾果。",
    "T25n1509_061:0491a08_13": "一切白衣舍名為聚落。",
    "T25n1509_061:0491a08_14": "出家人依白衣舍活，而白衣舍有五欲刺，為食故來入惡刺果林；以取果故，為刺所刺。",
    "T25n1509_061:0491a11_0": "如人著木屐踐刺，刺則摧折；如是諸佛以禪定、智慧屐摧五欲刺，名滅斷下五分結。",
    "T25n1509_061:0491a13_1": "有分結盡名斷上分五結。",
    "T25n1509_061:0491a13_2": "諸法實相，金剛三昧相應智慧，斷一切煩惱及習，故言「正智、得解脫」。",
    "T25n1509_061:0491a15_3": "如是等，皆名讚歎。",
    "T25n1509_061:0491a15_4": "「過去諸佛及弟子所作功德」者，佛弟子有三種：菩薩、辟支佛、聲聞。",
    "T25n1509_061:0491a17_5": "「剎利大姓乃至淨居天，是中種善根」者，是四種福田因，是種福德處。",
    "T25n1509_061:0491a18_6": "是福德和合稱量隨喜心，最上、無與等，迴向無上道。",
    "T25n1509_061:0491a20_7": "是迴向心，作正非邪。",
    "T25n1509_061:0491a20_8": "所以者何？",
    "T25n1509_061:0491a20_9": "今彌勒問須菩提：「若新發意菩薩念諸佛等功德，迴向無上道，云何不墮顛倒？」",
    "T25n1509_061:0491a22_10": "須菩提答：「若是菩薩以般若波羅蜜方便力故，於諸佛不生佛想及弟子想，諸善根中不生善根想。」",
    "T25n1509_061:0491a25_11": "一切法從和合生，無有自性，故無有定法名為佛，是故不生佛等想。",
    "T25n1509_061:0491a26_12": "是迴向心，亦不生心想。",
    "T25n1509_061:0491a27_13": "是故菩薩不墮顛倒。",
    "T25n1509_061:0491a27_14": "與上相違，即墮顛倒。",
    "T25n1509_061:0491a28_15": "復次，菩薩以是心念諸佛等及諸善根，是心盡時即知盡，盡心不得迴向。",
    "T25n1509_061:0491b01_16": "何以故？",
    "T25n1509_061:0491b01_17": "變失滅壞故。",
    "T25n1509_061:0491b01_18": "是心亦入無常門，到法性中；法性中無有分別是心、是非心，是佛、是弟子，是善根、是無上道。",
    "T25n1509_061:0491b03_19": "迴向心、迴向處，盡相亦如是。",
    "T25n1509_061:0491b04_20": "初心是憶念過去諸佛等隨喜功德，後心是迴向心。",
    "T25n1509_061:0491b05_21": "若如是迴向，是名「正迴向」。",
    "T25n1509_061:0491b06_22": "問曰：初心、後心是生滅相，可無常；所迴向處法是無上道，在未來世中，云何言盡滅？",
    "T25n1509_061:0491b08_23": "答曰：汝不聞我先答：「入無常門，到法性中。」",
    "T25n1509_061:0491b09_24": "此中不說「盡是無常」，但說「諸法實相是盡」。",
    "T25n1509_061:0491b10_25": "先亦說：「阿耨多羅三藐三菩提，出三世、過三界，無受相。」",
    "T25n1509_061:0491b11_26": "能如是迴向者，是為正迴向。",
    "T25n1509_061:0491b12_27": "復次，非正非邪迴向，所謂菩薩於過去諸佛善根等，乃至無上、無與等，迴向無上道。",
    "T25n1509_061:0491b14_28": "若菩薩知是事皆盡滅，知迴向處法亦自性空，能知滅、知空，是「真迴向」。",
    "T25n1509_061:0491b15_29": "若過去法無常，無常故不可迴向自性空法中；若過去法空，空故不可迴向自性空法中。",
    "T25n1509_061:0491b17_30": "用如是智慧迴向，是名「正迴向」。",
    "T25n1509_061:0491b18_31": "復次，若菩薩知一切法因緣生故無自力常住，自法相不動，況能有所作？",
    "T25n1509_061:0491b20_32": "無所作故，一切法中無有法能迴向法，是名「正迴向」。",
    "T25n1509_061:0491b21_33": "如是菩薩雖行般若波羅蜜等諸善法，亦不墮顛倒，一切法不著故。",
    "T25n1509_061:0491b24_0": "【經】「復次，若菩薩摩訶薩知所起福德離五眾、十二入、十八界，亦知般若波羅蜜是離相，乃至檀波羅蜜是離相，內空乃至無法有法空是離相，四念處乃至十八不共法是離相。",
    "T25n1509_061:0491b28_1": "如是菩薩摩訶薩隨喜心起福德，迴向阿耨多羅三藐三菩提。",
    "T25n1509_061:0491b29_2": "「復次，若菩薩摩訶薩隨喜福德，知隨喜福德自性離；亦知諸佛離佛性；諸善根亦離善根性；菩提心，菩提心性亦離；迴向，迴向性亦離；菩薩，菩薩性亦離；般若波羅蜜，般若波羅蜜性亦離；禪波羅蜜、毘梨耶波羅蜜、羼提波羅蜜、尸羅波羅蜜；檀波羅蜜，檀波羅蜜性亦離；乃至十八不共法，十八不共法性亦離。",
    "T25n1509_061:0491c07_3": "菩薩摩訶薩應如是行離相般若波羅蜜，是名菩薩摩訶薩般若波羅蜜中生隨喜福德。",
    "T25n1509_061:0491c09_4": "「復次，菩薩摩訶薩，諸過去滅度佛諸善根，若欲迴向，應如是迴向，作是念：『如諸佛滅度相，諸善根相亦如是，滅度法相亦如是；我用心迴向，是心相亦如是。』",
    "T25n1509_061:0491c13_0": "若能如是迴向，當知是迴向阿耨多羅三藐三菩提，不墮想顛倒、心顛倒、見顛倒。",
    "T25n1509_061:0491c14_1": "若菩薩摩訶薩行般若波羅蜜時，取諸佛、善根相迴向阿耨多羅三藐三菩提，是不名為迴向。",
    "T25n1509_061:0491c17_0": "何以故？",
    "T25n1509_061:0491c17_1": "諸過去佛及善根非相緣、非無相緣。",
    "T25n1509_061:0491c18_0": "若菩薩摩訶薩作如是取相，是不名善根迴向阿耨多羅三藐三菩提。",
    "T25n1509_061:0491c19_1": "如是菩薩摩訶薩墮想顛倒、心顛倒、見顛倒。",
    "T25n1509_061:0491c20_2": "若菩薩摩訶薩，諸佛及諸善根及諸心不取相，是名以諸善根迴向阿耨多羅三藐三菩提。",
    "T25n1509_061:0491c22_3": "是菩薩摩訶薩不墮想顛倒、心顛倒、見顛倒。」",
    "T25n1509_061:0491c23_4": "爾時，彌勒菩薩問須菩提：「云何菩薩摩訶薩於諸善根不取相，能迴向阿耨多羅三藐三菩提？」",
    "T25n1509_061:0491c25_5": "須菩提言：「以是事故，當知菩薩摩訶薩所學般若波羅蜜中，應有般若波羅蜜方便力。",
    "T25n1509_061:0491c27_6": "若是福德離般若波羅蜜，不得迴向阿耨多羅三藐三菩提。",
    "T25n1509_061:0491c29_7": "何以故？",
    "T25n1509_061:0491c29_8": "般若波羅蜜中，諸佛不可得，諸善根不可得，迴向阿耨多羅三藐三菩提心亦不可得。",
    "T25n1509_061:0492a02_9": "於是中，菩薩摩訶薩行般若波羅蜜時，應如是思惟：『諸過去佛及弟子身皆滅，諸善根亦滅；我今取相分別諸佛、諸善根及諸心，如是取相迴向阿耨多羅三藐三菩提，諸佛所不許。",
    "T25n1509_061:0492a06_10": "何以故？",
    "T25n1509_061:0492a06_11": "取相、有所得故，所謂於過去諸佛取相分別。』",
    "T25n1509_061:0492a07_12": "是故菩薩摩訶薩欲以諸善根迴向阿耨多羅三藐三菩提，不應有得、不應取相。",
    "T25n1509_061:0492a09_13": "如是迴向，若有得、取相迴向，諸佛不說有大利益。",
    "T25n1509_061:0492a10_14": "何以故？",
    "T25n1509_061:0492a10_15": "是迴向雜毒故。",
    "T25n1509_061:0492a11_16": "譬如美食雜毒，雖有好色、好香，為人所貪而雜毒；愚癡之人食之歡喜，貪其好色香美可口；飯欲消時，受若死、若死等苦。",
    "T25n1509_061:0492a14_0": "「若善男子、善女人不諦受、不諦取相、不諦誦讀、不解中義，如是教他言：『汝善男子！",
    "T25n1509_061:0492a15_1": "過去、未來、現在十方諸佛，從初發意已來至得阿耨多羅三藐三菩提，入無餘涅槃乃至法盡，於其中間，行般若波羅蜜時作諸善根；行禪波羅蜜、毘梨耶波羅蜜、羼提波羅蜜、尸羅波羅蜜、檀波羅蜜時作諸善根；修四禪、四無量心、四無色定、四念處乃至八聖道分、佛十力乃至修十八不共法時作諸善根；淨佛世界、成就眾生作諸善根；及諸佛戒眾、定眾、慧眾、解脫眾、解脫知見眾、一切種智、無錯謬法、常捨行；及諸弟子是中所種善根，及諸佛所記當作辟支佛，是中諸天、龍、阿修羅、迦樓羅、緊那羅、摩睺羅伽等所種善根——是諸福德稱量和合隨喜，迴向阿耨多羅三藐三菩提。』",
    "T25n1509_061:0492a28_2": "是迴向以取相得法故，如雜毒食。",
    "T25n1509_061:0492a29_3": "得法者，終無正迴向。",
    "T25n1509_061:0492b01_4": "何以故？",
    "T25n1509_061:0492b01_5": "是得法雜毒，有相、有動、有戲論。",
    "T25n1509_061:0492b02_6": "若如是迴向，則為謗佛，不隨佛教、不隨法說。",
    "T25n1509_061:0492b03_7": "是善男子、善女人求佛道，應如是學過去、未來、現在諸佛從初發意乃至法盡，及弟子行般若波羅蜜時作善根，乃至修一切種智，如上說。",
    "T25n1509_061:0492b06_8": "「云何諸善根迴向阿耨多羅三藐三菩提正迴向？",
    "T25n1509_061:0492b07_9": "有求佛道善男子、善女人行般若波羅蜜，不欲謗諸佛者，諸福德應如是迴向：『如諸佛所知無上智慧，是諸善根相、是諸善根性，我亦如是隨喜；如諸佛所知，我亦如是迴向阿耨多羅三藐三菩提。』",
    "T25n1509_061:0492b12_0": "求菩薩道善男子、善女人應如是迴向阿耨多羅三藐三菩提。",
    "T25n1509_061:0492b13_1": "若如是迴向，則為不謗佛，如佛所教、如佛法說。",
    "T25n1509_061:0492b14_2": "是菩薩摩訶薩迴向，則無雜毒。」",
    "T25n1509_061:0492b15_3": "【論】釋曰：所起福德離五眾者，先但說過去事，今說自起隨喜福德。",
    "T25n1509_061:0492b16_4": "若知是福德中無五眾、十二入、十八界，雖行般若波羅蜜等諸法，亦知空離相，如是福德名正迴向。",
    "T25n1509_061:0492b19_5": "復次，若菩薩知隨喜福德中隨喜福德性自離；諸佛及善根，并諸起阿耨多羅三藐三菩提心、迴向心、菩薩般若波羅蜜等諸行法，知自性空，是名正迴向。",
    "T25n1509_061:0492b22_6": "隨喜福德者，總說一切福德相；善根、隨喜起福德，是別相說。",
    "T25n1509_061:0492b24_7": "菩薩自緣所求阿耨多羅三藐三菩提，是名阿耨多羅三藐三菩提心。",
    "T25n1509_061:0492b25_8": "是菩薩隨喜心功德果，但求無上道，是名迴向心。",
    "T25n1509_061:0492b26_9": "行者五眾中，假名字為菩薩，般若波羅蜜等諸法，如先義說。",
    "T25n1509_061:0492b28_10": "先說福德中離五眾；今說福德，福德自相空。",
    "T25n1509_061:0492b29_11": "復次，菩薩念過去佛因緣生福德，應如是迴向：「如過去諸佛入無餘涅槃，無相、無戲論，性常寂滅，是福德及迴向心亦如是。」",
    "T25n1509_061:0492c03_12": "如是迴向，是名正迴向，不墮顛倒。",
    "T25n1509_061:0492c03_13": "復次，若菩薩於諸過去佛功德取相、分別迴向，是不名迴向。",
    "T25n1509_061:0492c05_14": "何以故？",
    "T25n1509_061:0492c05_15": "有相是一邊，無相是一邊，離是二邊行中道，是諸佛實相。",
    "T25n1509_061:0492c06_16": "是故說：「諸過去佛不墮相數中，不墮無相數中。」",
    "T25n1509_061:0492c08_17": "若如是取相數，是不名迴向，則墮顛倒。",
    "T25n1509_061:0492c09_0": "與上相違，是為不墮顛倒。",
    "T25n1509_061:0492c09_1": "是事難故，彌勒重問，所謂一切法不取相而復能迴向。",
    "T25n1509_061:0492c10_2": "須菩提是中不得決定答處，是故語彌勒：「以是事故，菩薩學般若波羅蜜，求方便力。」",
    "T25n1509_061:0492c12_3": "是福德離般若波羅蜜，不得迴向者，一切法中，一法實而不誑，所謂阿耨多羅三藐三菩提；隨是阿耨多羅三藐三菩提，行不誑道，爾乃可得。",
    "T25n1509_061:0492c16_4": "不誑道者，即是般若波羅蜜。",
    "T25n1509_061:0492c16_5": "是故說：「離般若波羅蜜，是福德不可得迴向。」",
    "T25n1509_061:0492c17_6": "何以故？",
    "T25n1509_061:0492c18_7": "是般若波羅蜜畢竟空，無有分別；福德若離般若波羅蜜、若不離般若波羅蜜，不可得迴向。",
    "T25n1509_061:0492c20_8": "菩薩應作是念：「諸過去佛及弟子身并諸善根、福德皆滅；我今取相分別，所謂是諸佛、是弟子、是善根、是隨喜福德，取相迴向，我為不是！",
    "T25n1509_061:0492c23_9": "何以故？",
    "T25n1509_061:0492c23_10": "與諸法實相異故。",
    "T25n1509_061:0492c24_11": "受果報已，久久當盡故；不疾至佛道，有所得故。",
    "T25n1509_061:0492c25_12": "於過去諸佛憶想分別，即是大失！",
    "T25n1509_061:0492c25_13": "所謂過去佛空無，而我憶想分別！」",
    "T25n1509_061:0492c26_14": "「譬如雜毒食」：「食」是隨喜福德，「毒」是取相故愛見等諸煩惱生。",
    "T25n1509_061:0492c28_15": "「好色」者，福德因緣，作人王、轉輪王、天王，得福樂。",
    "T25n1509_061:0492c29_16": "「好香」者，得好名譽、富貴、勢力。",
    "T25n1509_061:0492c29_17": "凡夫無智之人，所共貪愛。",
    "T25n1509_061:0493a01_18": "「愚癡人」者，是新發意取相著心菩薩。",
    "T25n1509_061:0493a02_19": "「食之歡喜」者，富樂福德因緣故，於天、人中受此富樂。",
    "T25n1509_061:0493a03_20": "「飯欲消時，受若死、若死等苦」者，是富樂若無常、破壞、離時，憂愁遂死，若次死受諸苦惱。",
    "T25n1509_061:0493a05_21": "復次，「若死、若死等」者，自失命根名「死」，失所著物名「死等」。",
    "T25n1509_061:0493a07_22": "復次，「若死、若死等」者，苦惱多故，失智慧命，名「死」；妨行善道，名「死等」。",
    "T25n1509_061:0493a08_23": "此經中須菩提自說：是無智人「不審諦受」，不取其義，但著語言。",
    "T25n1509_061:0493a10_24": "「不諦取相」者，不如法分別。",
    "T25n1509_061:0493a10_25": "「不諦讀誦」者，忘失句逗，若自失、若受不具足。",
    "T25n1509_061:0493a11_26": "「不解義」者，不得經意。",
    "T25n1509_061:0493a12_27": "如是少智師教化弟子：「汝善男子！",
    "T25n1509_061:0493a13_28": "過去、未來、現在十方諸佛，從初發意乃至如是迴向。」",
    "T25n1509_061:0493a14_29": "則為謗佛，不隨佛教，不隨法說。",
    "T25n1509_061:0493a15_30": "與此相違，名為「正迴向」。",
    "T25n1509_061:0493a15_31": "復次，正迴向，菩薩應作是念：「如十方三世諸佛所知，用無上智慧知諸善根相。」",
    "T25n1509_061:0493a17_32": "一切智人中，佛第一勝；佛所知諸善根，必是實相；如佛所知，我亦用如是善根相迴向。",
    "T25n1509_061:0493a19_33": "譬如射地，無不著時；若射餘物，或著、或不著。",
    "T25n1509_061:0493a20_34": "如諸佛所知隨喜，如射地無不著；若用餘道隨喜，如射餘物，或著、或不著。",
    "T25n1509_061:0493a22_35": "如是迴向，是為不謗佛。",
    "T25n1509_061:0493a23_36": "◎◎【經】「復次，求佛道善男子、善女人行般若波羅蜜時，諸善根應如是迴向：如色不繫欲界、不繫色界、不繫無色界；不繫法者，不名過去、不名未來、不名現在。",
    "T25n1509_061:0493a27_37": "如受、想、行、識不繫欲界、不繫色界、不繫無色界；不繫法者，不名過去、未來、現在。",
    "T25n1509_061:0493a29_38": "十二入、十八界亦如是。",
    "T25n1509_061:0493a29_39": "如般若波羅蜜不繫欲界、不繫色界、不繫無色界；不繫法者，不名過去、未來、現在。",
    "T25n1509_061:0493b02_40": "禪波羅蜜乃至檀波羅蜜亦如是，內空乃至無法有法空亦如是。",
    "T25n1509_061:0493b04_41": "如四念處不繫欲界、不繫色界、不繫無色界；不繫法者，不名過去、未來、現在。",
    "T25n1509_061:0493b06_0": "乃至八聖道分亦如是，佛十力乃至十八不共法亦如是。",
    "T25n1509_061:0493b07_1": "如如、法性、法相、法住、法位、實際、不可思議性，戒、定、慧、解脫、解脫知見眾、一切種智、無錯謬法、常捨行，不繫欲界、不繫色界、不繫無色界；不繫法者，不名過去、未來、現在。",
    "T25n1509_061:0493b11_2": "是迴向、所迴向處、行者不繫皆亦如是。",
    "T25n1509_061:0493b12_0": "如是諸佛亦不繫，諸善根亦不繫，是諸聲聞、辟支佛善根亦不繫；不繫法者，不名過去、未來、現在。",
    "T25n1509_061:0493b14_1": "「若菩薩摩訶薩行般若波羅蜜時，如是知色不繫三界；不繫法者，不名過去、未來、現在。",
    "T25n1509_061:0493b16_2": "若法不過去、未來、現在者，不可以取相有所得法迴向阿耨多羅三藐三菩提。",
    "T25n1509_061:0493b18_0": "何以故？",
    "T25n1509_061:0493b18_1": "是色無生。",
    "T25n1509_061:0493b18_2": "若法無生則無法，無法中不可迴向。",
    "T25n1509_061:0493b19_3": "受、想、行、識亦如是。",
    "T25n1509_061:0493b19_4": "「檀波羅蜜乃至般若波羅蜜，四念處乃至無錯謬法、常捨行，不繫三界。",
    "T25n1509_061:0493b21_5": "不繫法者，亦非過去、未來、現在。",
    "T25n1509_061:0493b22_6": "若非過去、未來、現在法者，不可以取相有所得法迴向阿耨多羅三藐三菩提。",
    "T25n1509_061:0493b23_7": "何以故？",
    "T25n1509_061:0493b24_0": "是法無生。",
    "T25n1509_061:0493b24_1": "若法無生則無法，無法中不可迴向。",
    "T25n1509_061:0493b25_2": "菩薩摩訶薩如是迴向則無雜毒。",
    "T25n1509_061:0493b26_0": "「若求佛道善男子、善女人以取相得法，以諸善根迴向阿耨多羅三藐三菩提，是名邪迴向。",
    "T25n1509_061:0493b28_1": "若邪迴向，諸佛所不稱譽。",
    "T25n1509_061:0493b28_2": "用是邪迴向，不能具足檀波羅蜜乃至般若波羅蜜，不能具足四念處乃至八聖道分、內空乃至無法有法空、佛十力乃至無錯謬法、常捨行，不能具足淨佛世界、成就眾生；若不能淨佛世界、成就眾生，則不能得阿耨多羅三藐三菩提。",
    "T25n1509_061:0493c05_3": "何以故？",
    "T25n1509_061:0493c05_4": "是迴向雜毒故。",
    "T25n1509_061:0493c05_5": "「復次，菩薩摩訶薩行般若波羅蜜時，應作是念：『如諸佛所知諸善根迴向，是真迴向；我亦應以是法相迴向。』",
    "T25n1509_061:0493c08_6": "是名正迴向。」",
    "T25n1509_061:0493c08_7": "爾時，佛讚須菩提：「善哉！",
    "T25n1509_061:0493c09_0": "善哉！",
    "T25n1509_061:0493c09_1": "如汝所為，為作佛事。",
    "T25n1509_061:0493c09_2": "為諸菩薩摩訶薩說所應迴向法，以無相、無得、無出、無垢無淨、無法性、自相空、常性空、法性、如、實際故。",
    "T25n1509_061:0493c11_3": "須菩提！",
    "T25n1509_061:0493c12_4": "若三千大千世界中眾生皆當得十善道、四禪、四無量心、四無色定、五神通。",
    "T25n1509_061:0493c13_5": "於須菩提意云何？",
    "T25n1509_061:0493c14_6": "是眾生得福多不？」",
    "T25n1509_061:0493c14_7": "「甚多！",
    "T25n1509_061:0493c14_8": "世尊！」",
    "T25n1509_061:0493c14_9": "佛言：「不如是善男子、善女人於諸善根心不著，迴向阿耨多羅三藐三菩提，最上、第一、最妙、無上、無與等。",
    "T25n1509_061:0493c17_10": "「復次，須菩提！",
    "T25n1509_061:0493c17_11": "若三千大千世界中眾生皆當作須陀洹乃至阿羅漢、辟支佛，若有善男子、善女人盡形壽供養、恭敬、尊重、讚歎，衣服、飲食，臥具、醫藥，供給所須。",
    "T25n1509_061:0493c20_12": "於須菩提意云何？",
    "T25n1509_061:0493c21_13": "是善男子、善女人，是因緣故，得福德多不？」",
    "T25n1509_061:0493c22_14": "「甚多！",
    "T25n1509_061:0493c22_15": "世尊！」",
    "T25n1509_061:0493c22_16": "佛言：「不如是善男子、善女人於諸善根心不著，迴向阿耨多羅三藐三菩提，最上、第一、最妙、無上、無與等。",
    "T25n1509_061:0493c24_17": "「復次，須菩提！",
    "T25n1509_061:0493c25_18": "若三千大千世界中眾生皆發阿耨多羅三藐三菩提心，十方如恒河沙等世界中一一眾生，如恒河沙等劫，恭敬、尊重、讚歎、供養是菩薩，衣服、飲食，臥具、醫藥，供給所須。",
    "T25n1509_061:0493c28_19": "於須菩提意云何？",
    "T25n1509_061:0493c29_20": "是善男子、善女人，是因緣故，得福多不？」",
    "T25n1509_061:0494a01_21": "「甚多！",
    "T25n1509_061:0494a01_22": "世尊！",
    "T25n1509_061:0494a01_23": "無量無邊阿僧祇，不可以譬喻為比。",
    "T25n1509_061:0494a02_24": "世尊！",
    "T25n1509_061:0494a02_25": "若是福德有形者，十方如恒河沙等世界所不受！」",
    "T25n1509_061:0494a03_26": "佛告須菩提：「善哉！",
    "T25n1509_061:0494a04_27": "善哉！",
    "T25n1509_061:0494a04_28": "如汝所言。",
    "T25n1509_061:0494a04_29": "雖爾，不如善男子、善女人於諸善根心不著迴向阿耨多羅三藐三菩提，最上、第一、最妙、無上、無與等。",
    "T25n1509_061:0494a06_30": "是無著迴向功德，比前功德，百倍、千倍、百千億倍乃至算數譬喻所不能及！",
    "T25n1509_061:0494a08_31": "何以故？",
    "T25n1509_061:0494a08_32": "是善男子、善女人取相得法，行十善道、四禪、四無量心、四無色定、五神通，取相得法供養須陀洹，恭敬、尊重、讚歎，衣服、飲食，臥具、醫藥，供給所須，乃至取相供養菩薩故。」",
    "T25n1509_061:0494a12_33": "爾時，四天王天與二萬諸天子合掌禮佛，作是言：「世尊！",
    "T25n1509_061:0494a13_34": "菩薩摩訶薩最大迴向，以方便力故、以無所得故、以無相法故、以無覺法故，諸善根迴向阿耨多羅三藐三菩提。",
    "T25n1509_061:0494a16_35": "如是迴向，不墮二法。」",
    "T25n1509_061:0494a16_36": "爾時，釋提桓因亦與無數三十三天及餘諸天子持天華、瓔珞、擣香、澤香、天衣、幡蓋、鼓天伎樂以供養佛，作如是言：「世尊！",
    "T25n1509_061:0494a19_37": "菩薩摩訶薩最大迴向，以方便力故、以無所得故、以無相法故、以無覺法故，諸善根迴向阿耨多羅三藐三菩提。",
    "T25n1509_061:0494a22_38": "如是迴向，不墮二法。」",
    "T25n1509_061:0494a22_39": "須夜摩天王與千天子，刪兜率陀、化樂、他化自在諸天王各與千天子俱，供養佛已，作如是言：「世尊！",
    "T25n1509_061:0494a25_40": "菩薩摩訶薩最大迴向，以方便力故、以無所得故、以無相法故、以無覺法故，諸善根迴向阿耨多羅三藐三菩提。",
    "T25n1509_061:0494a27_41": "如是迴向，不墮二法。」",
    "T25n1509_061:0494a28_42": "爾時，諸梵天王與無數百千億那由他諸天俱詣佛所，頭面禮佛足，發大音聲，作如是言：「未曾有也！",
    "T25n1509_061:0494b01_43": "世尊！",
    "T25n1509_061:0494b01_44": "菩薩摩訶薩為般若波羅蜜所護，以方便力故，勝前善男子、善女人取相有所得者。」",
    "T25n1509_061:0494b03_45": "光音天乃至阿迦尼吒天與無數百千億那由他諸天俱詣佛所，頭面禮佛足，發大音聲，作如是言：「未曾有也！",
    "T25n1509_061:0494b06_0": "世尊！",
    "T25n1509_061:0494b06_1": "菩薩摩訶薩為般若波羅蜜所護，以方便力故，勝前善男子、善女人取相有所得者。」",
    "T25n1509_061:0494b08_0": "爾時，佛告四天王天乃至阿迦尼吒諸天子：「若三千大千世界中所有眾生皆發阿耨多羅三藐三菩提心，是一切菩薩念過去、未來、現在諸佛及聲聞、辟支佛諸善根，從初發意乃至法住，於其中間所有善根；并餘一切眾生所有善根——所謂布施、持戒、忍辱、精進、一心、智慧，檀波羅蜜乃至般若波羅蜜，戒眾、定眾、慧眾、解脫眾、解脫知見眾——如是等諸餘無量佛法，一切和合隨喜；隨喜已，迴向阿耨多羅三藐三菩提，以取相有所得故。",
    "T25n1509_061:0494b17_1": "復有善男子、善女人發阿耨多羅三藐三菩提心，念過去、未來、現在諸佛及聲聞、辟支佛，從初發意乃至法住，於其中間所有善根；并餘一切眾生所有善根——所謂布施、持戒、忍辱、精進、一心、智慧，檀波羅蜜乃至無量諸佛法，一切和合稱量，以無所得故、無二法故、無相法故、不著法故、無覺法故，是最上隨喜，第一、最妙、無上、無與等隨喜；隨喜已，迴向阿耨多羅三藐三菩提。",
    "T25n1509_061:0494b26_2": "是善男子、善女人功德勝前善男子、善女人功德，百倍、千倍、百千億倍乃至算數譬喻所不能及！」",
    "T25n1509_061:0494b28_3": "爾時，須菩提白佛言：「世尊！",
    "T25n1509_061:0494b28_4": "世尊說善男子、善女人和合諸善根稱量，隨喜迴向，最上、第一、最妙、無上、無與等。",
    "T25n1509_061:0494c01_5": "世尊！",
    "T25n1509_061:0494c02_0": "云何名隨喜最上乃至無與等？」",
    "T25n1509_061:0494c02_1": "佛言：「若善男子、善女人念過去、未來、現在諸法，不取不捨、不念非不念、不得非不得，是諸法中，亦無有法生者滅者、若垢若淨，諸法不增不減、不來不去、不合不散、不入不出；如過去、未來、現在諸法相，如如相、法性、法住、法位，我亦如是隨喜；隨喜已，迴向阿耨多羅三藐三菩提，如是迴向，最上、第一、最妙、無上、無與等！",
    "T25n1509_061:0494c09_2": "須菩提！",
    "T25n1509_061:0494c10_3": "是隨喜法，比餘隨喜，百倍、千倍、百千億倍乃至算數譬喻所不能及！",
    "T25n1509_061:0494c11_4": "「復次，須菩提！",
    "T25n1509_061:0494c11_5": "求佛道善男子、善女人於過去、未來、現在諸佛及聲聞、辟支佛從初發心乃至法住，於其中間所有善根，若布施乃至智慧，檀波羅蜜乃至無量諸佛法，及餘一切眾生所有善根，若欲隨喜者，應如是隨喜！",
    "T25n1509_061:0494c16_6": "作是念：『布施與解脫等，戒、忍、精進、禪、智與解脫等；色與解脫等，受、想、行、識亦與解脫等；內空與解脫等，乃至無法有法空亦與解脫等；四念處與解脫等，乃至八聖道分亦與解脫等；佛十力與解脫等，乃至一切種智亦與解脫等；戒眾、定眾、慧眾、解脫眾、解脫知見眾，亦與解脫等；隨喜與解脫等；過去、未來、現在諸法與解脫等；十方諸佛與解脫等；諸佛迴向與解脫等；諸佛與解脫等，諸佛滅度與解脫等；諸佛弟子聲聞、辟支佛與解脫等，諸佛弟子滅度與解脫等；諸佛法相與解脫等，諸聲聞、辟支佛法相與解脫等，一切諸法相亦與解脫等。",
    "T25n1509_061:0494c28_7": "我以是諸善根相隨喜功德迴向阿耨多羅三藐三菩提，亦與解脫等，不生不滅故。』",
    "T25n1509_061:0495a01_8": "須菩提！",
    "T25n1509_061:0495a01_9": "是名諸菩薩摩訶薩隨喜功德，最上、第一、最妙、無上、無與等。",
    "T25n1509_061:0495a03_10": "須菩提！",
    "T25n1509_061:0495a03_11": "菩薩成就是隨喜功德，當疾得阿耨多羅三藐三菩提。",
    "T25n1509_061:0495a04_12": "「復次，須菩提！",
    "T25n1509_061:0495a04_13": "十方如恒河沙等諸佛及弟子現在，若有求佛道善男子、善女人盡形壽供養是諸佛及弟子一切所須，供養、恭敬、尊重、讚歎，衣服、飲食，臥具、醫藥；是諸佛滅度後，晝夜懃修，供養、恭敬、尊重、讚歎，華香乃至旛蓋伎樂，以取相有所得故。",
    "T25n1509_061:0495a10_14": "持戒、忍辱、精進、禪定、修智慧，以取相有所得故。",
    "T25n1509_061:0495a11_15": "復有善男子、善女人發意求阿耨多羅三藐三菩提，行檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜時，以不取相、無所得法方便力諸善根迴向阿耨多羅三藐三菩提，是福德最上、第一、最妙、無上、無與等，勝前福德，百倍、千倍、百千億倍乃至算數譬喻所不及！",
    "T25n1509_061:0495a17_16": "如是，須菩提！",
    "T25n1509_061:0495a18_17": "菩薩摩訶薩行檀波羅蜜時，尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜時，以方便力故，諸善根應迴向阿耨多羅三藐三菩提，以不取相、無所得法故。」",
    "T25n1509_061:0495a22_0": "【論】釋曰：菩薩應作是念：從色乃至常捨行諸法，不繫三界故，三世不攝。",
    "T25n1509_061:0495a23_1": "諸佛及弟子并諸功德，隨喜心、迴向處、所用迴向法、迴向者亦如是，是名正迴向。",
    "T25n1509_061:0495a25_2": "爾時，菩薩作是念：若色出三界、三世不攝，不可以取相有所得迴向。",
    "T25n1509_061:0495a27_3": "何以故？",
    "T25n1509_061:0495a27_4": "是色出三界者，即是色實相，初、後生相不可得，如〈破生品〉中說。",
    "T25n1509_061:0495a28_5": "若法無生，即是無所有，無所有迴向心云何迴向無所有菩提心？",
    "T25n1509_061:0495b01_6": "色、受、想、行、識乃至常捨行亦如是。",
    "T25n1509_061:0495b02_7": "是名「無雜毒迴向」，所謂「無相無得迴向」。",
    "T25n1509_061:0495b03_0": "「雜毒」者，所謂諸佛不讚歎，不能具足六波羅蜜等，乃至不能得阿耨多羅三藐三菩提。",
    "T25n1509_061:0495b05_1": "復次，菩薩應作是念：「如十方三世諸佛所知，應如是生心、如是念、如是觀、如是迴向，是功德直至無上道，我亦如是隨喜迴向。」",
    "T25n1509_061:0495b08_0": "是菩薩必得實隨喜，迴向不虛，如先說因緣。",
    "T25n1509_061:0495b09_1": "是略說諸迴向品。",
    "T25n1509_061:0495b09_2": "菩薩禮佛有三品：一者、悔過品，二者、隨喜迴向品，三者、勸請諸佛品。",
    "T25n1509_061:0495b11_3": "廣說則無量無邊。",
    "T25n1509_061:0495b11_4": "「善哉！",
    "T25n1509_061:0495b11_5": "善哉！",
    "T25n1509_061:0495b11_6": "汝作佛事」者，佛初發心，誓度一切眾生；須菩提雖是阿羅漢，而能助佛說法，開菩薩道，是故讚言：「善哉！",
    "T25n1509_061:0495b14_7": "善哉！」",
    "T25n1509_061:0495b14_8": "復次，佛自說因緣：「為諸菩薩說所應迴向法，用無相故」者，以無相智慧，和合迴向福德相者，與上相違，名為「無相」。",
    "T25n1509_061:0495b17_0": "無相有三種：假名相、法相、無相相。",
    "T25n1509_061:0495b17_1": "「假名相」者，如車、如屋、如林、如軍、如眾生，諸法和合中，更有是名。",
    "T25n1509_061:0495b19_2": "無明力故，取是假名相，起諸煩惱、業。",
    "T25n1509_061:0495b20_3": "「法相」者，五眾、十二入、十八界等諸法。",
    "T25n1509_061:0495b20_4": "肉眼觀故有，以慧眼觀則無，是故法亦虛誑妄語，應捨離法相。",
    "T25n1509_061:0495b22_5": "離是二相，餘但有「無相相」。",
    "T25n1509_061:0495b22_6": "有人取是無相相，隨逐取相，還生結使，是故亦不應取「無相相」。",
    "T25n1509_061:0495b24_7": "離三種相，故名無相。",
    "T25n1509_061:0495b24_8": "若無有相，是中「無所得」；無得故「無出」；若法無得、無出，即是「無垢無淨」；若法無垢無淨，即是「無法性」；若法無性，即是「自相空」；若法自相空，即是法「常自性空」；若法常自性空，即同「法性、如、實際」。",
    "T25n1509_061:0495b29_9": "用如是法和合，隨喜福德迴向，故讚言：「善哉！",
    "T25n1509_061:0495c01_10": "善哉！」",
    "T25n1509_061:0495c01_11": "復有「善哉」因緣，所謂隨喜福德，大利益眾生，有大果報。",
    "T25n1509_061:0495c02_12": "何者是大利益？",
    "T25n1509_061:0495c03_13": "所謂佛語須菩提：「若三千大千世界眾生行十善乃至五通。」",
    "T25n1509_061:0495c04_14": "問曰：欲界中二處天及梵天王何以與多天俱，餘四天何以少？",
    "T25n1509_061:0495c05_15": "答曰：是二天依止地，近佛故；又五欲不如上天。",
    "T25n1509_061:0495c07_0": "佛生時、苦行時、降魔時、得道時、轉法輪時，常來供養佛，是故多。",
    "T25n1509_061:0495c08_1": "餘四處天，宮殿在虛空中，不屬地；五欲妙，染著深故，不能多來。",
    "T25n1509_061:0495c09_2": "又兜率天雖利根、樂法，而其天上常有補處菩薩說法，是故不來。",
    "T25n1509_061:0495c11_3": "梵天雖遠，離欲故樂法情深，佛為法王，是故多來。",
    "T25n1509_061:0495c12_4": "復次，梵天王為色界主，請佛初轉法輪，是故應與多眾俱來。",
    "T25n1509_061:0495c14_5": "餘色界天，盡名梵天。",
    "T25n1509_061:0495c14_6": "問曰：先種種因緣說正迴向，正迴向即是最上，今何以更問？",
    "T25n1509_061:0495c15_7": "答曰：上處處廣說，今略說。",
    "T25n1509_061:0495c16_8": "所謂三世十方一切法，決定心知，於是法中無生者滅者等，一切法不可得、不可念；不得不念故，不取不捨，入諸法實相中。",
    "T25n1509_061:0495c19_9": "作是念：「如諸法實相，我亦如是以隨喜福德迴向，不分別諸法，不壞法性。」",
    "T25n1509_061:0495c21_10": "是名最上迴向。",
    "T25n1509_061:0495c21_11": "何以故？",
    "T25n1509_061:0495c21_12": "果報常無盡故。",
    "T25n1509_061:0495c22_13": "問曰：六波羅蜜等諸法各各相，若色相、若無色相等；解脫有二種：有為解脫，無為解脫，云何皆與解脫等？",
    "T25n1509_061:0495c24_14": "答曰：我先已說：凡夫人以肉眼、六識顛倒觀故見異；若以慧眼，觀諸法皆虛妄，唯涅槃為實。",
    "T25n1509_061:0495c26_15": "是有為解脫，屬無為、隨無為故名「解脫」。",
    "T25n1509_061:0495c27_16": "如實得道者名道人，今未得道者，衣服、法則隨得道者故，亦名道人。",
    "T25n1509_061:0495c29_17": "如無餘涅槃，不生不滅、不入不出、不垢不淨、非有非無、非常非無常，常寂滅相，心識觀滅、語言道斷，非法非非法等相，用無所有相故；慧眼觀一切法亦如是相，是名「六波羅蜜等與解脫等」。",
    "T25n1509_061:0496a04_18": "是故佛法中說：解脫為貴，上智慧貴解脫。",
    "T25n1509_061:0496a05_19": "佛是中分別說：「若人無量阿僧祇劫行六波羅蜜，用有所得法，種種修集善根；一人用無所得法，但以心隨喜，念他功德，迴向無上道；是人百千萬分不及其一。」",
    "T25n1509_061:0496a09_20": "何以故？",
    "T25n1509_061:0496a09_21": "先福德有量，今福德無量；先福德有盡，今福德無盡；先福德雜毒，今福德無毒；先福德隨生死，今福德隨涅槃；先福德不定，或作佛、或退，今福德定到，必疾作佛。",
    "T25n1509_061:0496a13_22": "有如是等差別。",
    "T25n1509_061:0496a13_23": "是故四種人：若凡夫人求世間樂，若聲聞、辟支佛人求涅槃樂，若諸菩薩摩訶薩求佛樂。",
    "T25n1509_061:0496a16_0": "應如是隨喜生福德迴向阿耨多羅三藐三菩提，如此品中說。",
    "T25n1509_061:0496a17_1": "◎大智度論卷第六十一"
}