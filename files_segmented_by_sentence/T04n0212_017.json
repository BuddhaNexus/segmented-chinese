{
    "T04n0212_017:0698b02_0": "出曜經卷第十七",
    "T04n0212_017:0698b04_0": "姚秦涼州沙門竺佛念譯",
    "T04n0212_017:0698b05_0": "惟念品第十六",
    "T04n0212_017:0698b06_0": "　出息入息念，　　具滿諦思惟，　從初竟通利，　　按如佛所說。",
    "T04n0212_017:0698b08_0": "出息入息念者，安者謂息入，般者謂息出。",
    "T04n0212_017:0698b09_0": "彼修行人，當善觀察二甘露門：一者安般，二者不淨觀。",
    "T04n0212_017:0698b10_1": "或有行人但修安般或修不淨觀，彼修安般者，思惟分別出息入息，息長亦知息短亦知，息熅亦知息冷亦知。",
    "T04n0212_017:0698b12_2": "意若錯亂復從一始，從頭至足分別了知，設復錯者復從一始，如是經歷返覆數過自知意至，吾今捉息皆得自在。",
    "T04n0212_017:0698b15_3": "欲使氣息從左耳出，如意不難，從左耳入亦復如是，從右耳出入，或從鼻出入皆能隨意，最後迴息從頂上出，隨意者成數息法，設不成者腦蓋發壞即取命終。",
    "T04n0212_017:0698b18_4": "如是學人經十二年，或有成有不成者。",
    "T04n0212_017:0698b19_5": "復次行人分別思惟不淨觀，往至城外丘曠塜間，觀死人屍骸諦熟分別，此屍我形有何差別？",
    "T04n0212_017:0698b21_6": "復還至精舍或坐床或敷坐具，或復露坐，內自思惟：「經憶塜間死屍暴露，我身與彼等無差別。」",
    "T04n0212_017:0698b24_7": "如是經歷過十二年，有得定者不得定者。",
    "T04n0212_017:0698b25_8": "是故說，出息入息念也。",
    "T04n0212_017:0698b25_9": "具滿諦思惟者，夫人定意善察分別，一數二隨三止四觀五還六淨，是故說，具滿諦思惟也。",
    "T04n0212_017:0698b27_10": "從初竟通利者，晝夜孜孜初不懈息，數缺則從一始；是通利，不受六情染外塵垢。",
    "T04n0212_017:0698b29_11": "是故說，從初竟通利也。",
    "T04n0212_017:0698c01_12": "按如佛所說者，如來所以遺十二部經，剖判要義，皆為後生未開悟者，眾智自在除去希望，是故說，按如佛所說也。",
    "T04n0212_017:0698c04_0": "　是則照世間，　　如雲解日現，　起止學思惟，　　坐臥不廢忘。",
    "T04n0212_017:0698c06_0": "是則照世間者，猶如秋時明月無有五蔽，在眾星中光明獨照，此亦如是，得安般定者，在眾修行人中，威神獨顯顏貌光曜無與等者，是故說，是則照世間，如雲解日現也。",
    "T04n0212_017:0698c09_1": "起止學思惟者，以得安般定意，身意鏗然不動，不為外邪所沮，心亦如是，不隨外塵興于邪念，是故說，起止學思惟。",
    "T04n0212_017:0698c12_2": "坐臥不廢忘者，彼修行人已得三昧定意，亦常思惟，若坐若臥終日學習初不暫捨，是故說，坐臥不廢忘也。",
    "T04n0212_017:0698c15_0": "　比丘立是念，　　前利後則好，　始得終必勝，　　誓不覩生死。",
    "T04n0212_017:0698c17_0": "比丘立是念者，所謂比丘，永息萬想意不馳騁，執志牢固端攝諸情意，常在定不求餘念，是故說，比丘立是念也。",
    "T04n0212_017:0698c19_1": "前利後則好者，先得安般數息禪定，後能越次取證超過三界，身中諸結永盡無餘，淨如真金永無微翳，是故說，前利後則好也。",
    "T04n0212_017:0698c22_2": "始得終必勝者，已具知斷化緣已遍，己身度有更不受當來形，是故說，始得終必勝，誓不覩生死也。",
    "T04n0212_017:0698c25_0": "　若見身所住，　　六更以為最，　息心常一意，　　便自致泥洹。",
    "T04n0212_017:0698c27_0": "若見身所住者，比丘比丘尼及新學者男彌女尼、優婆塞優婆夷、剎利婆羅門長者居士種，執志堅固趣道不難，是故說，若見身所住也。",
    "T04n0212_017:0699a01_1": "六更以為最者，閉塞諸根，眼耳鼻口身意諸根澄淨不亂，守護六情不受諸見，是故說，六更以為最也。",
    "T04n0212_017:0699a03_2": "息心常一意者，彼修行人數出入息觀諸毛孔，一一分別終無錯謬，猶如明眼之士於明鏡中自覩面像，是故說，息心常一意也。",
    "T04n0212_017:0699a06_3": "便自致泥洹者，斷諸使流永離世俗，便逮泥洹不動不變，無復往還染著諸界，是故說，便自致泥洹。",
    "T04n0212_017:0699a09_0": "　以有是諸念，　　自身常建行，　若其不如是，　　終不得意行。",
    "T04n0212_017:0699a11_0": "以有是諸念，自身常建行者，如彼執行之人，晝夜精勤意不迷誤進前求道，如遭劫燒救護頭燃，初中竟夜亦不廢忘，是故說，以有是諸念，自身常建行也。",
    "T04n0212_017:0699a14_1": "若其不如是，終不得意行者，生死長遠亦無端緒，解知泥洹已離三界過去未來現在，是故說，若其不如是，終不得意行也。",
    "T04n0212_017:0699a18_0": "　是隨本行者，　　如是度愛勞，　若能寤意念，　　解脫一心樂。",
    "T04n0212_017:0699a20_0": "是隨本行者，初入道者，或時先教安般守意，或時先教不淨觀，須觀彼行者心之好樂，是故說，是隨本行者也。",
    "T04n0212_017:0699a22_1": "如是度愛勞者，愛為病根難掘難拔。",
    "T04n0212_017:0699a23_2": "何以故？",
    "T04n0212_017:0699a23_3": "愛難掘、愛難拔，猶此愛本涉歷生死遍滿三界，增益四生迴趣五道，誰能覺者？",
    "T04n0212_017:0699a25_4": "唯黠慧之士，乃能覺了三界五道受苦之惱？",
    "T04n0212_017:0699a26_5": "是故說，如是度愛勞也。",
    "T04n0212_017:0699a27_0": "　若能寤意念，　　解脫一心樂，　應時等行法，　　是度老死地。",
    "T04n0212_017:0699a29_0": "若能寤意念者，彼修行者，係意在明不敢睡寤，成諸道果要由覺寤，不從睡寐而得道也，雖復覺寤，係意不專不成道果，意既覺寤加心專正，便越三有至無餘界。",
    "T04n0212_017:0699b03_1": "是故說，若能寤意念也。",
    "T04n0212_017:0699b04_2": "解脫一心樂者，彼修行人已得定意眾德具足，不得定人不能具諸德行。",
    "T04n0212_017:0699b05_3": "昔有婬逸之人，意專女色不能去離覺寤，思女姿顏欲與言語交通，眠寐夢想容貌携手共遊，時婦遇疾，骨消肉盡形骸獨立。",
    "T04n0212_017:0699b08_4": "爾時彼家恒有知識道人往返，其婦白道人曰：「我今所患日夜困羸，將其意故欲陳我情，為可爾不？」",
    "T04n0212_017:0699b10_5": "時道人曰：「但說無苦，設有隱匿之事，我當覆藏不使彰露。」",
    "T04n0212_017:0699b12_6": "婦人白言：「我夫稟性婬欲偏多，晝夜役嬈不容食息，由是生疾恐不自濟。」",
    "T04n0212_017:0699b13_7": "時彼道人告婦人曰：「若汝夫主近汝身者，便以此語其夫曰：『須陀洹法禮應爾耶？』」",
    "T04n0212_017:0699b15_8": "後果如所言，夫主來近婦尋語曰：「夫為須陀洹道，為應爾耶？」",
    "T04n0212_017:0699b17_9": "夫聞婦言甚懷慚愧內自思惟：「我將不審是須陀洹乎？」",
    "T04n0212_017:0699b18_10": "即便息意在閑靜處思惟校計，成斯陀含、阿那含果。",
    "T04n0212_017:0699b19_11": "自知已得道迹，便不復與女人從事。",
    "T04n0212_017:0699b20_12": "婦人問夫：「汝今何故永息欲心不與吾從事？」",
    "T04n0212_017:0699b21_13": "夫告婦曰：「吾審見汝已，何由復共往反？」",
    "T04n0212_017:0699b22_14": "婦語其夫：「汝言審見我，我有何咎？",
    "T04n0212_017:0699b23_15": "我恒貞良不犯女禮，何以見罵乃至於斯？」",
    "T04n0212_017:0699b24_16": "婦人即集五親宗族，告語之曰：「今我夫主意見踈薄，永息親情不復交通，復見罵詈稱言見我，今於眾前便可說之。」",
    "T04n0212_017:0699b26_17": "夫言：「且止！",
    "T04n0212_017:0699b26_18": "須我引證乃得自明。」",
    "T04n0212_017:0699b27_19": "夫主還歸彩畫好瓶，成滿糞穢牢蓋其口，香華芬熏，還至彼眾告其婦曰：「審愛我不？",
    "T04n0212_017:0699b29_20": "若愛我者，可抱弄此瓶如愛我身。」",
    "T04n0212_017:0699c01_0": "婦隨其語抱瓶翫弄意不捨離。",
    "T04n0212_017:0699c01_1": "夫主見婦已愛著此瓶，即打瓶破，臭穢流溢蛆蟲現出，復語婦曰：「汝今故能抱此破瓶不耶？」",
    "T04n0212_017:0699c03_2": "婦答曰：「我寧取死，終不能近此破瓶，寧入火坑投於深水，高山自投於下，頭足異處，終不能近此瓶。」",
    "T04n0212_017:0699c06_0": "夫告其婦：「前言見汝，正見此事耳。",
    "T04n0212_017:0699c06_1": "我觀汝身劇於此瓶，從頭至足分別思惟三十六物，有何可貪？」",
    "T04n0212_017:0699c08_2": "爾時復重說偈曰：「勇者入定觀，　　身心所興塵，　見已生穢惡，　　如彼彩畫瓶。」",
    "T04n0212_017:0699c11_0": "是故說，解脫一心樂也。",
    "T04n0212_017:0699c11_1": "應時等行法者，夫修行人憑善知識，或諸天衛護外邪不入，求道甚易無所畏難。",
    "T04n0212_017:0699c13_2": "猶如遠行之人迷失大道反從小徑，惺寤之士告其人曰：「此非正道，時可變悔從彼正路。」",
    "T04n0212_017:0699c15_3": "時迷路者從其言教，還復大路安隱得歸。",
    "T04n0212_017:0699c16_4": "彼修行人亦復如是，憑善知識獲致正道，是故說，應時等行法也。",
    "T04n0212_017:0699c17_5": "是度老死地者，猶人涉路多諸恐畏，或遇虎狼盜賊，或遭姦邪惡鬼，或值道路嶮難側身傍過，如此眾難數百千變，復值水漿乏短，其人自念：「設道路有一難猶尚叵過，況復多嶮？」",
    "T04n0212_017:0699c21_6": "即自建意晝夜不息，得越彼難安隱得歸不失財寶。",
    "T04n0212_017:0699c23_7": "彼修行人觀察三界皆悉熾燃，欲得遠離求無為道，是故說，是度老死地也。",
    "T04n0212_017:0699c25_0": "　比丘寤意念，　　當令應是念，　都佮生死棄，　　為能作苦際。",
    "T04n0212_017:0699c27_0": "比丘寤意念者，昔有商客經過曠野，道路疲極竟夜眠睡，羣賊相率欲來劫奪。",
    "T04n0212_017:0699c28_1": "時彼虛空神天，於虛空中，以偈告商人曰：「覺者誰為眠？",
    "T04n0212_017:0700a01_2": "　　眠者誰為覺？",
    "T04n0212_017:0700a02_0": "　誰知誰分別？",
    "T04n0212_017:0700a02_1": "　　見報如其義。」",
    "T04n0212_017:0700a03_0": "爾時商客中有優婆塞，是佛五戒弟子，即報之曰：「我覺我為眠，　　我眠我為覺，　我知我分別，　　欲知此是義。」",
    "T04n0212_017:0700a07_0": "天復問曰：「云何覺為眠？",
    "T04n0212_017:0700a08_1": "　　云何眠為覺？",
    "T04n0212_017:0700a09_0": "　云何知分別？",
    "T04n0212_017:0700a09_1": "　　吾欲聞此義。」",
    "T04n0212_017:0700a10_0": "時，優婆塞即報天曰：「覺聖八道者，　　三佛之所演，　於彼覺寤法，　　我為在眠寐。",
    "T04n0212_017:0700a13_0": "　不覺八道者，　　三佛之所說，　於彼眠寤法，　　我為在覺寤。",
    "T04n0212_017:0700a15_0": "「是謂神天，我覺我為眠，我眠我為覺，我知我分別，欲知是此義。」",
    "T04n0212_017:0700a16_1": "天復說曰：「善哉覺為眠，　　善哉眠為覺，　善哉知分別，　　善哉聞此義。」",
    "T04n0212_017:0700a19_0": "時優婆塞聞此義已即報天曰：「遭蒙天恩安隱得歸。」",
    "T04n0212_017:0700a20_1": "天迷盜賊不知商人止頓處所，令諸賈客得度險路。",
    "T04n0212_017:0700a21_2": "是故說，比丘寤意念也。",
    "T04n0212_017:0700a21_3": "當令應是念者，彼修行人執意精勤，意之所願無事不果，清淨無瑕穢不行放逸，身著精進衣心懷慧明，愚癡闇冥無由得現，是故說，當令應是念也。",
    "T04n0212_017:0700a25_4": "都佮生死棄者，彼修行人復以方便斷諸結使，緣著諸縛，棄重棄、剝重剝、打重打，去離生老病死，是故說，都佮生死棄也。",
    "T04n0212_017:0700a28_5": "為能作苦際者，於現法中越凡夫法，不處中般泥洹、生泥洹、行無行般泥洹、不上流究竟般泥洹，如斯學人於現法中般泥洹，捨此五泥洹。",
    "T04n0212_017:0700b02_6": "何以故？",
    "T04n0212_017:0700b02_7": "佛契經《雜阿含》所說：「我今比丘不說少許生分，下及彈指之頃，況復多乎？",
    "T04n0212_017:0700b04_0": "何以故？",
    "T04n0212_017:0700b04_1": "受生分苦，由是流轉不免於苦。",
    "T04n0212_017:0700b04_2": "比丘當觀猶如糞除，少許常臭況復多耶？",
    "T04n0212_017:0700b05_3": "是故比丘！",
    "T04n0212_017:0700b06_4": "當求方便斷受生分永離三有。",
    "T04n0212_017:0700b06_5": "如是諸比丘！",
    "T04n0212_017:0700b07_6": "當作是學，拔生根本無令滋蔓。」",
    "T04n0212_017:0700b07_7": "諸修行人聞佛所說，承受教誡，於現法中，拔其生本不復受，是故說，為能作苦際。",
    "T04n0212_017:0700b10_0": "　常當聽微妙，　　自覺寤其意，　能覺之為賢，　　終始無所畏。",
    "T04n0212_017:0700b12_0": "常當聽微妙者，與人說法甚為難遇，具足諸根亦復難得，遭賢遇聖億世乃值，世尊說曰：「吾昔積行億百千劫時乃聞法，雖得聞法，分別義味復不可遭。」",
    "T04n0212_017:0700b15_1": "告諸來會專精一意聽微妙法，是故說，常當聽微妙也。",
    "T04n0212_017:0700b16_2": "自覺寤其意者，世尊在世與無央數百千之眾，前後圍遶而為說法。",
    "T04n0212_017:0700b18_3": "時有一人，於彼大眾眠寐睡徹於上。",
    "T04n0212_017:0700b19_0": "比丘一人告彼睡比丘曰：「何不覺寤聽如來說法？",
    "T04n0212_017:0700b20_1": "方更睡寐驚動大眾。",
    "T04n0212_017:0700b20_2": "汝何不觀如來妙法？",
    "T04n0212_017:0700b21_3": "美於甘露除人萬患。」",
    "T04n0212_017:0700b21_4": "其人聞已默然不對。",
    "T04n0212_017:0700b22_0": "是故說，自覺寤其意也。",
    "T04n0212_017:0700b22_1": "能覺之為賢者，覺此睡眠，猶天之與地億千萬倍，不可以譬喻為比，或有行人陰蓋所蔽瞪懵著睡，諸天扶佐數來覺寤，伺命狂象蹋三善根苗，無常熾火燒生類根栽。",
    "T04n0212_017:0700b26_2": "人中尊者今日出現，普照三界無不蒙光，結使賊寇盜竊善財，如此眾變不可稱記，皆由睡眠不覺寤故。",
    "T04n0212_017:0700b28_3": "是故說，能覺之為賢也。",
    "T04n0212_017:0700b29_4": "終始無所畏者，夫人覺寤，萬邪不能干，不但行道之人覺寤為賢，世凡夫人亦由覺寤成辦眾事，或時俗人於眠睡中忘失財貨，怨家責主盜賊水火所見侵欺，或時行人瞪懵睡眠，應聞法時反更不聞，應成道果反更不獲，應當誦習根義覺道，於睡眠中皆悉亡失。",
    "T04n0212_017:0700c06_5": "是故說，終始無所畏也。",
    "T04n0212_017:0700c07_0": "　以覺意得應，　　日夜慕學行，　當解甘露要，　　令諸漏得盡。",
    "T04n0212_017:0700c09_0": "以覺意得應者，彼修行人校計思惟，晝夜歎譽覺寤之德，慢惰之人復自歎說睡眠之要，是故說，以覺寤其意得應也。",
    "T04n0212_017:0700c11_1": "日夜慕學行者，彼修行人，精勤自役晝夜不息，前後中間不失次第，是故說，日夜慕學行也。",
    "T04n0212_017:0700c13_2": "當解甘露要者，賢聖八品道，謂之甘露，滅盡泥洹，亦名甘露，彼修行人，習學賢聖八道進趣泥洹，離八不閑貪樂意欲，寂靜淡泊無為無作，是故說當，學甘露要也。",
    "T04n0212_017:0700c17_3": "令諸漏得盡者，漏義云何？",
    "T04n0212_017:0700c18_4": "以何故名為漏義？",
    "T04n0212_017:0700c18_5": "答曰：「住義為漏義，漬為漏義、渧為漏義、增上為漏義、非人所持為漏義。」",
    "T04n0212_017:0700c20_6": "住為漏義者，欲界眾生以何制住？",
    "T04n0212_017:0700c21_0": "答曰：「漏也。」",
    "T04n0212_017:0700c21_1": "色無色界眾生以何制住？",
    "T04n0212_017:0700c21_2": "答曰：「漏也。」",
    "T04n0212_017:0700c22_3": "是故說住為漏義。",
    "T04n0212_017:0700c22_4": "云何漬為漏義？",
    "T04n0212_017:0700c22_5": "答曰：「猶如以水漬，穀萌芽得生。」",
    "T04n0212_017:0700c23_6": "此眾生類亦復如是，以三有水，漬宿行本結使，萌芽得生，是謂漬為漏義也。",
    "T04n0212_017:0700c25_7": "渧為漏義者，猶如涌泉屋漏，深渠溝澗，母人慈重自然流溢，是名渧為漏義也。",
    "T04n0212_017:0700c27_8": "增上為漏義者，猶如人間共相尊貴，尊卑貴賤各有所在，上有明主，下民不得東西縱逸，此眾生類亦復如是，為結使所制持，不能得離三界四生五趣，是謂增上為漏義。",
    "T04n0212_017:0701a02_0": "非人所持為漏義者，猶如人為非人所持，狂有所說，可避而不避，應離而不離，可持而不持，不可捉而捉。",
    "T04n0212_017:0701a04_1": "此眾生類亦復如是，為結使非人所持，狂有所說，是故說非人所持為漏義。",
    "T04n0212_017:0701a06_2": "能斷此諸漏者，於人天獨尊，意之所念必成不難，而獲斷智，拔苦根本至究竟處，不受當來有，得無生忍。",
    "T04n0212_017:0701a08_3": "是故說，能斷此諸漏也。",
    "T04n0212_017:0701a09_0": "　夫人得善利，　　乃來自歸佛，　是故當晝夜，　　一心當念佛。",
    "T04n0212_017:0701a11_0": "夫人得善利者，世間利者，象馬車乘國財妻息金銀珍寶，車璩馬瑙水精琉璃珊瑚琥珀，雖言是善利非真正利，欺惑世人由是致忿，亡國破家無不由之，不免地獄餓鬼畜生，能投命自歸於如來所，便能得免地獄畜生之難。",
    "T04n0212_017:0701a16_1": "自歸佛者，斷有至無欲，越次取證，隨三乘行各得其願，若生天上人中受自然福。",
    "T04n0212_017:0701a17_2": "若初發意志崇佛道者，復得四意止、四意斷、四神足、五根、五力、七覺意、八賢聖道，是謂三十七品。",
    "T04n0212_017:0701a20_3": "是故說，夫人得善利也。",
    "T04n0212_017:0701a20_4": "問曰：「何以故但說人得果證，不說天龍阿須倫閱叉鬼神耶？」",
    "T04n0212_017:0701a22_0": "答曰：「人道於諸趣最尊最妙，專心一意便能斷漏盡結越次取證，人道堪受賢聖道教，故說人也。」",
    "T04n0212_017:0701a24_1": "乃來自歸佛者，云何名為自歸？",
    "T04n0212_017:0701a24_2": "何以故說自歸？",
    "T04n0212_017:0701a25_3": "答曰：「救護為歸義。",
    "T04n0212_017:0701a25_4": "復次，無畏為歸義、脫難為歸義。」",
    "T04n0212_017:0701a26_5": "是故說，乃來自歸佛也。",
    "T04n0212_017:0701a26_6": "是故當晝夜，一心當念佛者，人心所念流馳萬端，彈指之頃造行無量，晝夜所思無有停息，於中自拔迴意向善，一心念佛永無眾想，是故當晝夜一心念佛也。",
    "T04n0212_017:0701b02_0": "　夫人得善利，　　乃來自歸法，　是故當晝夜，　　一心當念法。",
    "T04n0212_017:0701b04_0": "所謂法者，滅盡泥洹，有恐懼者，令至無為；無恐懼者，取道有何難乎？",
    "T04n0212_017:0701b05_1": "有為法者，為生老病死所見逼迫，滅盡泥洹無生老病死者，是故說，夫人得善利，乃來自歸法也。",
    "T04n0212_017:0701b07_2": "晝夜一心念法者，夫言法者，現在獲祐除諸熱惱，智者所習非愚所行，是故說，晝夜一心念法者也。",
    "T04n0212_017:0701b10_0": "　夫人得善利，　　乃來自歸眾，　是故當晝夜，　　一心念於眾。",
    "T04n0212_017:0701b12_0": "夫人得善利，乃來自歸眾者，問曰：「無畏為歸義，於大眾中有恐怖者，何以故說自歸於眾？」",
    "T04n0212_017:0701b14_0": "答曰：「或有大眾，已離五難無復恐懼。",
    "T04n0212_017:0701b14_1": "云何五難？",
    "T04n0212_017:0701b15_2": "一為生難，二為老難，三為病難，四為死難，五為不樂眾難。",
    "T04n0212_017:0701b16_3": "離此五難乃可自歸。」",
    "T04n0212_017:0701b16_4": "云何名為眾？",
    "T04n0212_017:0701b17_5": "諸有異眾外道裸形，從一至十乃至無數，如來聖眾在諸眾中為尊最上。",
    "T04n0212_017:0701b18_6": "是故說，夫人得善利，乃來自歸眾，是故當晝夜，一心念眾也。",
    "T04n0212_017:0701b20_0": "　能知自覺者，　　是瞿曇弟子，　晝夜當念是，　　一心歸命佛。",
    "T04n0212_017:0701b22_0": "能知自覺者，初自歸法其義不定，今此念佛乃名為定，向佛牢固不可移轉，是故說，能知自覺者。",
    "T04n0212_017:0701b24_1": "是瞿曇弟子者，如來出瞿曇姓，觀察將來未然事故說此義，於將來世當有眾生，姓婆嗟無父母，忽然而生豪尊自貴在世自誇，如來欲止彼謗，故說瞿曇弟子也。",
    "T04n0212_017:0701b28_0": "晝夜當念是，一心念於佛，一心念佛者，邪惡鬼眾不敢侵近，是故說，晝夜當念是佛，一心念於佛也。",
    "T04n0212_017:0701c02_0": "　善覺自覺者，　　是瞿曇弟子，　晝夜當念是，　　一心念於法。",
    "T04n0212_017:0701c04_0": "善覺自覺者，佛告諸比丘：「當自觀察於諸法要，除去亂想。」",
    "T04n0212_017:0701c05_1": "是故說，善覺自覺者，是瞿曇弟子，晝夜當念是，一心念於法也。",
    "T04n0212_017:0701c07_0": "　善覺自覺者，　　是瞿曇弟子，　晝夜當念是，　　一心念於眾。",
    "T04n0212_017:0701c09_0": "善覺自覺者，佛告諸大眾：「汝等皆見一切大眾，以智而見非為無智，以觀而觀非為無觀，亦知我眾清淨不清淨。」",
    "T04n0212_017:0701c11_1": "是故說，善覺自覺者，是瞿曇弟子，晝夜當念是，一心念於眾也。",
    "T04n0212_017:0701c13_0": "　念身念非常，　　念戒布施德，　念天安般死，　　晝夜當念是。",
    "T04n0212_017:0701c15_0": "彼修行人，持戒完具清淨無穢，猶如金剛不可沮壞，猶如須彌不可移動，是故說，念身念非常，念戒布施德，念天安般死，晝夜當念是。",
    "T04n0212_017:0701c18_0": "所謂念施者，施有二種：財施、結使施。",
    "T04n0212_017:0701c18_1": "結使施者名曰究竟，施不變悔。",
    "T04n0212_017:0701c19_2": "財物施者非至竟施，施已還悔。",
    "T04n0212_017:0701c20_3": "是故說念施也。",
    "T04n0212_017:0701c20_4": "所謂念天者，賢聖弟子晝夜念天，於此持戒得生彼處，習行功德不斷信根，具眾德本成就禁戒，是故說，晝夜當念天也。",
    "T04n0212_017:0701c23_5": "當念身者，常觀此身成諸不淨瑕穢充滿，是故說，當念身也。",
    "T04n0212_017:0701c24_6": "至死亡念，亦復如是也。",
    "T04n0212_017:0701c26_0": "　善覺自覺者，　　是瞿曇弟子，　晝夜當念是，　　一心念不害。",
    "T04n0212_017:0701c28_0": "善覺自覺者，是瞿曇弟子者，一切眾生皆念其命，愛戀妻息貪著家業，身口意所修不害人者，乃稱明智之士，是故說，晝夜當念是，一心念不害也。",
    "T04n0212_017:0702a02_1": "晝夜當念是，不起瞋恚者，夫人瞋恚多起亂想，心如劍戟難制難持，生恚者不獲其果，是故說，晝夜當念是，不起瞋恚也。",
    "T04n0212_017:0702a05_2": "晝夜當念是，願欲出家，不樂在家貪著五欲。",
    "T04n0212_017:0702a06_3": "彼修行人雖在家內，觀欲如火意常厭患，晝夜思惟夢想出家，是故說，晝夜當念是，常念欲出家也。",
    "T04n0212_017:0702a08_4": "晝夜當念是，坐禪一意定，初學三禪定為首，禪以攝意不興結使，眾想寂定念不流馳，是故說，晝夜當念是，坐禪一意也。",
    "T04n0212_017:0702a11_0": "晝夜當念是，念持不受塵，常樂寂靜不處人間，麤衣惡食不著文飾，趣自支形自足修道，是故說，晝夜當念是，念持不受塵也。",
    "T04n0212_017:0702a13_1": "晝夜當念是，空不願無想，恒觀五陰身虛而不真不可恃怙，為變易法不得久停，計我無我況有身耶？",
    "T04n0212_017:0702a16_2": "是故說，晝夜當念是，空不願無想。",
    "T04n0212_017:0702a16_3": "晝夜當念是，去離願求意，彼修行人，志求道德不自為己，亦不願男相女形，亦不願色聲香味細滑法，是故說，晝夜當念是，去離願求意也。",
    "T04n0212_017:0702a20_0": "晝夜當念是，習學無想心，學人得無想定，具足賢聖法律。",
    "T04n0212_017:0702a21_1": "問曰：「學人在諸地，不見有我無我。",
    "T04n0212_017:0702a22_2": "何以故不說具足賢聖法律，獨說無想定耶？」",
    "T04n0212_017:0702a23_3": "答曰：「無想定者賢聖之奧室，入此室者不聞凡夫雜糅之行。」",
    "T04n0212_017:0702a24_4": "是故說，晝夜當念是，習學無想心也。",
    "T04n0212_017:0702a25_5": "晝夜當念是，入室而思惟，彼修行人，初入行時學二思惟：一者斷結，二者於現法而自娛樂。",
    "T04n0212_017:0702a27_6": "是故說，晝夜當念是，入定而思惟也。",
    "T04n0212_017:0702a29_0": "　善覺自覺者，　　是瞿曇弟子，　晝夜當念是，　　意樂泥洹樂。",
    "T04n0212_017:0702b02_0": "所謂泥洹者，終始無憂，亦復不見起當有盡，永離眾患亦無熱惱，無求無想，無復五陰名色，不我有我不見名色，取要言之虛無想像。",
    "T04n0212_017:0702b05_0": "智者教習，是故說，善覺自覺者。",
    "T04n0212_017:0702b05_1": "是瞿曇弟子，晝夜當念是，意樂泥洹樂也。",
    "T04n0212_017:0702b06_2": "◎出曜經◎雜品第十七　當念自覺寤，　　慎莫損其行，　行要修亦安，　　不行行受報。",
    "T04n0212_017:0702b10_0": "當念自覺寤者，夫人有施為，先當內思惟校計熟思。",
    "T04n0212_017:0702b12_0": "　善思而思行，　　慎勿失其所，　慮不失所者，　　失所懷痛憂。",
    "T04n0212_017:0702b14_0": "是故說，當念自覺寤也。",
    "T04n0212_017:0702b14_1": "慎莫損其行者，夫人有所施為，事情已彰復還懈慢，不究其理不禪思惟，或時諷誦亦不通利，臨欲試時捨眾逃亡，是謂於學有損。",
    "T04n0212_017:0702b17_2": "習禪之人念不在定流馳萬端，如彼猨猴捨一趣一，於賢聖法律乃有大累，是故先達之人教彼後生，卒成其道不使漏失，是故說，慎莫失其所也。",
    "T04n0212_017:0702b20_3": "慮不失所者，或有誦人日誦十千解義百千，晝夜諷誦不失上下文句，一一分明理不遠義，入禪之寂，天雷地震萬響俱作不能動其神，是故說，慮不失所者也。",
    "T04n0212_017:0702b24_4": "失所懷痛憂者，行不專己俱興嫉意自墜於淵，皆由行不正故，是故說，失所懷痛憂也。",
    "T04n0212_017:0702b27_0": "　人當求方便，　　自致獲財寶，　彼自觀其義，　　意願即果之。",
    "T04n0212_017:0702b29_0": "人當求方便者，世人多慕周旋四方，孜孜級級求救形命皆貪財貨。",
    "T04n0212_017:0702c01_1": "諸比丘等復求方便，誦契經律阿毘曇及諸雜藏，坐禪比丘禪定入微，小七大七不失其次，耳錘法財已得功德增益其行，是故說，人當求方便，自致財寶也。",
    "T04n0212_017:0702c05_2": "彼自觀其義，意願即果之者，世人思惟，誰有富貴積財千萬者，隨所意念費耗財寶，學道之人，捐捨妻息去離榮寵，自知功德具滿，分別義理問則能答。",
    "T04n0212_017:0702c08_3": "彼坐禪人復自觀見禪定寂靜，得六神通飛騰虛空，作十八變勇沒自由，不信道者覩已則信，已信道者遂進不退，是故說，彼自觀其義，意願即果之也。",
    "T04n0212_017:0702c12_0": "　坐起求方便，　　自求於定明，　如工練真金，　　除去塵垢冥，　不為闇所蔽，　　永離老死患。",
    "T04n0212_017:0702c15_0": "坐起求方便，自求於定明者，所謂坐起者，諸疑結使是，人懷懈慢不究其業，彼懈慢人雖言起立與坐無異，精勤之人雖言坐臥與立無異，是故說，坐起求方便，自求於定明也。",
    "T04n0212_017:0702c19_0": "常當專意求於定，明光無盡無處不照，是故說，求於定明也。",
    "T04n0212_017:0702c20_1": "如工鍊真金，除去塵垢冥者，彼大眾中工師巧匠集在彼眾，猶如塵垢物為塵所蔽，未被刈除遂增污穢。",
    "T04n0212_017:0702c22_2": "今此人心亦復如是，為婬怒癡垢所染，亦無精光不得照曜。",
    "T04n0212_017:0702c24_3": "是故說曰，如工練真金，除去塵垢冥也。",
    "T04n0212_017:0702c25_0": "不為闇所蔽，永離老死患者，彼修行人，刈治塵垢無諸結使，終不為生所屈、不為老所困、不為無常所召，是故說，不為暗所蔽，永離老死患。",
    "T04n0212_017:0702c29_0": "　不羞反羞，　　羞反不羞，　　不畏現畏，　畏現不畏，　　生為邪見，　　死入地獄。",
    "T04n0212_017:0703a02_0": "不羞反羞者，或有行人年歲長大，不肯從小比丘承受教誡，小比丘所說隨順法教，長老羞耻內自思惟：「為少年比丘所授，極懷慚愧藏顏無處。」",
    "T04n0212_017:0703a05_1": "於彼不應起羞而羞，是故說，不羞反羞也。",
    "T04n0212_017:0703a06_2": "羞反不羞者，彼修行人，不誦習契經律阿毘曇及諸雜藏，虛受信施衣被飯食病瘦醫藥床褥臥具，是故說，羞反不羞也。",
    "T04n0212_017:0703a08_3": "不畏現畏者，滅盡泥洹淡然無為，反更畏之不親其行，彼泥洹中無生無老無病無死，亦復無天趣人趣地獄餓鬼畜生趣，反更畏之如所說。",
    "T04n0212_017:0703a12_4": "彼凡夫人未曾聞此，本無今無已無當無，亦無恐懼安隱，亦復無眾害諸變，捨一切難，而更畏之，是故說曰，不畏而現畏也。",
    "T04n0212_017:0703a14_5": "畏現不畏者，五道生死婬怒癡熾然為火所燒，漸增生老病死愁憂苦惱不可稱說，亦不畏彼更著三有，是故說，畏現不畏也。",
    "T04n0212_017:0703a17_6": "生為邪見，所謂邪見者，可羞不羞不羞反羞，可畏不畏不畏反畏，此盡名為邪見。",
    "T04n0212_017:0703a19_7": "造邪見業，是謂生為邪見，死入惡道，作罪多者入惡道，作罪中者入畜生，作罪少者入餓鬼。",
    "T04n0212_017:0703a21_8": "是故說曰，邪見墮惡道。",
    "T04n0212_017:0703a23_0": "　人前為過，　　後止不犯，　　是照世間，　如月雲消。",
    "T04n0212_017:0703a25_0": "昔佛在舍衛國祇樹給孤獨園。",
    "T04n0212_017:0703a25_1": "彼時去國界不遠有梵志子，名曰無害，常追逐師友，讀梵志經典，所事師者耆舊長老，年過八十所納妻婦，年幼少壯顏貌端正，女之禮節威儀備舉，無害梵志子，亦復端正丈夫姿顏世無雙比。",
    "T04n0212_017:0703b01_2": "時彼女人婬欲熾盛，即捉梵志子無害手，「吾敬卿德欲與情交，宜可爾不？」",
    "T04n0212_017:0703b02_3": "無害聞之，以手掩耳：「我寧喪命終不敢聽。」",
    "T04n0212_017:0703b03_4": "女答之曰：「夫人飢渴給以食飲豈不篤意耶？",
    "T04n0212_017:0703b04_5": "我今婬火熾盛，須卿婬水滅之，豈不適我情耶？",
    "T04n0212_017:0703b05_6": "設當由汝喪我命根者，於此經典何用學為？」",
    "T04n0212_017:0703b06_7": "無害答曰：「我從母意犯梵志法死入地獄，豈不抂乎？」",
    "T04n0212_017:0703b07_8": "時彼無害自抴走出門外。",
    "T04n0212_017:0703b08_9": "時梵志婦蓬頭亂髮以土自坌，裂壞衣裳坐地[口*號]哭。",
    "T04n0212_017:0703b09_10": "長老梵志行還見之，問其婦曰：「誰取汝打撲乃爾？」",
    "T04n0212_017:0703b10_11": "婦答梵志：「是汝親信弟子。」",
    "T04n0212_017:0703b11_12": "梵志聞已內自思惟：「吾今不宜彰露此事，彼人備聞害我不疑，當以權宜微以誘進，乃獲其身斷其命根。」",
    "T04n0212_017:0703b13_13": "即呼梵志子而告之曰：「汝前後已來，所學呪術皆悉備具無有缺漏，然當選擇良日祭祠諸神呪乃得行。",
    "T04n0212_017:0703b16_14": "左手援楯右手援劍，詣彼要道嶮路，值人斬之，數滿千人，而取一指如是成鬘，呪乃得行。」",
    "T04n0212_017:0703b18_15": "是時，弊魔復遣鳩槃荼鬼，衛護其人使得行惡，斷絕人路無復行人，漸漸乃至闍梨違尼園中，人民丘曠舉國被災，又少一指不充其數。",
    "T04n0212_017:0703b21_16": "無害親所生母每生此念：「吾子久在曠野，飢寒勤苦必然不疑。」",
    "T04n0212_017:0703b22_17": "時母送餉躬詣彼園，無害遙見便生此念：「吾受師訓當辦指鬘，今少一指不充其數。",
    "T04n0212_017:0703b24_18": "今值我母自來送餉，若我先食呪術不成，若我先殺母者當犯五逆罪。」",
    "T04n0212_017:0703b26_19": "梵志子應從佛得度，如來三達見彼無害興五逆意殺母不疑。",
    "T04n0212_017:0703b27_20": "「若審爾者億佛不救，吾今宜往拔濟其苦，使母子俱全豈不善乎？」",
    "T04n0212_017:0703b29_21": "即化作比丘，手執應器視地而行，循彼徑路直趣彼園，路側行人諸牧牛者語曰：「沙門止止！",
    "T04n0212_017:0703c02_22": "莫從此路，前有暴賊，名曰指鬘，前後已來傷害人民不可稱計，我等所忌不從此路。",
    "T04n0212_017:0703c04_23": "沙門單弱，儻為賊所害者不亦劇耶？」",
    "T04n0212_017:0703c05_24": "化人曰：「無苦，賊不害我，吾有禁呪足能制彼，使不害我。」",
    "T04n0212_017:0703c06_25": "轉復前進遂欲至園。",
    "T04n0212_017:0703c06_26": "指鬘遙見有比丘來，歡喜踊躍不能自勝。",
    "T04n0212_017:0703c07_27": "「吾願果矣。",
    "T04n0212_017:0703c08_28": "必成指鬘，又不害母，呪術成辦。",
    "T04n0212_017:0703c08_29": "權停我母及此餉食，殺彼比丘然後能食。」",
    "T04n0212_017:0703c09_30": "執刀擎楯往逆比丘。",
    "T04n0212_017:0703c10_31": "無害素是壯士，走及奔馬馳趣向佛；佛以神力令彼無害在地頓縮，佛地寬舒，如是疲極不能及佛。",
    "T04n0212_017:0703c12_32": "指鬘舉聲喚沙門曰：「止止沙門！",
    "T04n0212_017:0703c13_33": "吾欲問義。」",
    "T04n0212_017:0703c13_34": "比丘答曰：「吾自久住，卿自不住。」",
    "T04n0212_017:0703c14_35": "爾時指鬘以偈向比丘說曰：「沙門行反言住，　　我住反言不住，　沙門當說此義，　　云何汝住我不住？」",
    "T04n0212_017:0703c17_0": "爾時佛復以偈答曰：「指鬘我已住，　　無害一切人，　汝為凶暴人，　　何不改罪過？」",
    "T04n0212_017:0703c20_0": "廣說如契經偈。",
    "T04n0212_017:0703c20_1": "爾時指鬘賊即以劍楯、頭上指鬘投於深澗，叉手合掌向如來懺悔，復以偈讚曰：◎出曜經卷第十七"
}