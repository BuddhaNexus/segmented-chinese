{
    "T08n0228_022:0662a02_0": "佛說佛母出生三法藏般若",
    "T08n0228_022:0662a03_0": "波羅蜜多經卷第二十二",
    "T08n0228_022:0662a05_0": "西天譯經三藏朝奉大夫試光祿卿",
    "T08n0228_022:0662a06_0": "傳法大師賜紫臣施護奉　詔譯",
    "T08n0228_022:0662a07_0": "堅固義品第二十七",
    "T08n0228_022:0662a08_0": "爾時，尊者舍利子謂尊者須菩提言：「若菩薩摩訶薩行此甚深般若波羅蜜多者，是行堅固義。」",
    "T08n0228_022:0662a10_1": "須菩提言：「如是，如是！",
    "T08n0228_022:0662a10_2": "舍利子！",
    "T08n0228_022:0662a10_3": "菩薩摩訶薩行此甚深般若波羅蜜多者是行堅固義。」",
    "T08n0228_022:0662a12_0": "爾時，有欲界千天子眾作如是念：「菩薩摩訶薩為阿耨多羅三藐三菩提故，行此甚深般若波羅蜜多。",
    "T08n0228_022:0662a14_1": "雖復了諸法相、入諸法性，而不安住聲聞、緣覺所證實際，以是緣故所應敬禮。」",
    "T08n0228_022:0662a16_2": "爾時，尊者須菩提知其念，即謂言：「諸天子！",
    "T08n0228_022:0662a17_3": "菩薩摩訶薩行此甚深般若波羅蜜多，而不證彼聲聞、緣覺實際者，亦未足為難。",
    "T08n0228_022:0662a18_4": "何以故？",
    "T08n0228_022:0662a19_5": "若菩薩摩訶薩被精進鎧，欲度無量無數無邊眾生，普令安住大般涅槃，斯為難事。",
    "T08n0228_022:0662a20_6": "所以者何？",
    "T08n0228_022:0662a21_7": "眾生畢竟離故無所有，以無所有故不可得眾生相，是故眾生不可得度。",
    "T08n0228_022:0662a22_8": "諸天子！",
    "T08n0228_022:0662a23_0": "若菩薩欲度眾生者為欲度虛空。",
    "T08n0228_022:0662a23_1": "何以故？",
    "T08n0228_022:0662a23_2": "虛空離故眾生亦離，虛空無所有故眾生亦無所有，畢竟無有眾生可得。",
    "T08n0228_022:0662a25_3": "諸菩薩摩訶薩為欲度者，是為難事。",
    "T08n0228_022:0662a26_4": "諸天子！",
    "T08n0228_022:0662a26_5": "如人與彼虛空共鬪，佛說眾生相不可得亦復如是。",
    "T08n0228_022:0662a27_6": "何以故？",
    "T08n0228_022:0662a27_7": "眾生離故色亦離，眾生離故受、想、行、識亦離，眾生離故乃至一切法亦離。",
    "T08n0228_022:0662a29_8": "諸天子！",
    "T08n0228_022:0662a29_9": "若菩薩摩訶薩聞作是說，不驚不怖不退不沒者，當知是為行般若波羅蜜多。」",
    "T08n0228_022:0662b02_10": "爾時，世尊告尊者須菩提言：「何因緣故，菩薩摩訶薩聞作是說，不驚不怖不退不沒耶？」",
    "T08n0228_022:0662b04_11": "須菩提言：「一切法離故不沒。",
    "T08n0228_022:0662b05_12": "何以故？",
    "T08n0228_022:0662b05_13": "世尊！",
    "T08n0228_022:0662b05_14": "沒者不可得，沒法不可得，而所沒處亦不可得。",
    "T08n0228_022:0662b06_15": "以是因緣，菩薩摩訶薩聞作是說，不驚不怖不退不沒。」",
    "T08n0228_022:0662b07_16": "佛言：「須菩提！",
    "T08n0228_022:0662b08_17": "如是，如是！",
    "T08n0228_022:0662b08_18": "若菩薩摩訶薩聞作是說，不驚不怖不退不沒者，是行般若波羅蜜多。」",
    "T08n0228_022:0662b10_0": "須菩提白佛言：「世尊！",
    "T08n0228_022:0662b10_1": "若菩薩摩訶薩修行是般若波羅蜜多者，常得大梵天王、帝釋天主、大自在天并餘欲界諸天子眾，尊重恭敬頂禮稱讚。」",
    "T08n0228_022:0662b13_2": "佛言：「須菩提！",
    "T08n0228_022:0662b13_3": "非但大梵天王、帝釋天主、大自在天并餘欲界諸天子眾，尊重恭敬頂禮稱讚，所有梵眾天、梵輔天、大梵天、少光天、無量光天、光音天、少淨天、無量淨天、遍淨天、無雲天、福生天、廣果天、無煩天、無熱天、善見天、善現天、色究竟天，如是等天上諸天子眾，亦常尊重恭敬頂禮稱讚是修行般若波羅蜜多菩薩摩訶薩。",
    "T08n0228_022:0662b20_4": "又，十方無量阿僧祇世界諸佛如來、應供、正等正覺現住說法者，常以佛眼觀察是修行般若波羅蜜多菩薩摩訶薩，又復以佛威神常所護念。",
    "T08n0228_022:0662b23_5": "須菩提！",
    "T08n0228_022:0662b24_6": "是菩薩摩訶薩以修行般若波羅蜜多故，即得不退轉於阿耨多羅三藐三菩提，諸惡魔眾伺不得便。",
    "T08n0228_022:0662b26_7": "須菩提！",
    "T08n0228_022:0662b26_8": "假使三千大千世界所有眾生，一一皆化作諸惡魔，是諸魔眾亦復不能於彼修行般若波羅蜜多菩薩摩訶薩所伺得其便。",
    "T08n0228_022:0662b29_9": "又，須菩提！",
    "T08n0228_022:0662b29_10": "且置是三千大千世界。",
    "T08n0228_022:0662c01_11": "如前所說，假使如兢伽沙數世界一切眾生，一一皆化作諸惡魔，是諸魔眾亦復不能於彼修行般若波羅蜜多菩薩摩訶薩所伺得其便。",
    "T08n0228_022:0662c04_12": "須菩提！",
    "T08n0228_022:0662c04_13": "當知修行般若波羅蜜多菩薩摩訶薩，成就二法，不為諸魔伺得其便。",
    "T08n0228_022:0662c05_14": "何等為二？",
    "T08n0228_022:0662c06_15": "所謂觀一切法空，不捨一切眾生，是為二法。",
    "T08n0228_022:0662c07_16": "須菩提！",
    "T08n0228_022:0662c07_17": "復有二法，菩薩摩訶薩能成就故，不為諸魔伺得其便。",
    "T08n0228_022:0662c08_18": "何等為二？",
    "T08n0228_022:0662c08_19": "所謂如說能行，諸佛稱讚，是為二法。",
    "T08n0228_022:0662c09_20": "又，須菩提！",
    "T08n0228_022:0662c09_21": "若菩薩摩訶薩如是行般若波羅蜜多者，有諸天子常來其所，瞻禮恭敬作如是言：『善男子！",
    "T08n0228_022:0662c11_22": "汝速修行是般若波羅蜜多，速證阿耨多羅三藐三菩提。",
    "T08n0228_022:0662c13_23": "何以故？",
    "T08n0228_022:0662c13_24": "善男子！",
    "T08n0228_022:0662c13_25": "汝修行是般若波羅蜜多故，能與無依眾生而作依怙，無救眾生而為救度，無歸眾生為作所歸，無舍眾生為作住舍，無趣眾生而為作趣，無洲眾生而為作洲，不識畢竟道者為示畢竟道，不識正道者為示正道，在黑闇者為作光明。",
    "T08n0228_022:0662c18_26": "菩薩摩訶薩行般若波羅蜜多者，成就如是功德。』",
    "T08n0228_022:0662c19_27": "須菩提！",
    "T08n0228_022:0662c20_28": "又菩薩摩訶薩行是般若波羅蜜多者，現在十方無量阿僧祇世界諸佛世尊，與彼菩薩、聲聞大眾圍繞演說法時，常所稱讚是菩薩所有功德，及其名字族氏色相威力。",
    "T08n0228_022:0662c23_29": "須菩提！",
    "T08n0228_022:0662c24_30": "如我今時集會說法，常所稱讚阿閦佛剎中寶幢菩薩，及彼剎中餘諸菩薩修梵行者，所有功德名字族氏色相威力。",
    "T08n0228_022:0662c26_31": "須菩提！",
    "T08n0228_022:0662c26_32": "諸佛剎中亦復如是，彼彼佛會演說法時，亦常稱讚我剎土中修行般若波羅蜜多者，及餘菩薩修梵行者，所有功德名字族氏色相威力。」",
    "T08n0228_022:0663a01_33": "須菩提白佛言：「世尊！",
    "T08n0228_022:0663a01_34": "諸佛世尊演說法時，普皆稱讚諸菩薩摩訶薩所有功德名字族氏色相威力耶？」",
    "T08n0228_022:0663a03_35": "佛言：「不也，須菩提！",
    "T08n0228_022:0663a03_36": "諸佛世尊演說法時，於諸菩薩摩訶薩有稱讚者、有不稱讚者。」",
    "T08n0228_022:0663a05_37": "須菩提言：「何等菩薩是稱讚者？」",
    "T08n0228_022:0663a05_38": "佛言：「須菩提！",
    "T08n0228_022:0663a06_39": "所有住不退轉菩薩摩訶薩，諸佛世尊常所稱讚。」",
    "T08n0228_022:0663a07_40": "須菩提言：「若未住不退轉者，諸佛世尊所稱讚不？」",
    "T08n0228_022:0663a08_41": "佛言：「須菩提！",
    "T08n0228_022:0663a08_42": "有菩薩摩訶薩雖未安住不退轉地，諸佛世尊亦常稱讚。",
    "T08n0228_022:0663a09_43": "彼復云何？",
    "T08n0228_022:0663a10_44": "所謂菩薩摩訶薩，若學阿閦如來本為菩薩時所行道法者，是菩薩雖未安住不退轉地，亦為諸佛常所稱讚。",
    "T08n0228_022:0663a12_45": "又，須菩提！",
    "T08n0228_022:0663a12_46": "若菩薩摩訶薩學寶幢菩薩所行道法者，是菩薩雖未安住不退轉地，亦為諸佛常所稱讚。",
    "T08n0228_022:0663a14_47": "又，須菩提！",
    "T08n0228_022:0663a15_48": "若菩薩摩訶薩行般若波羅蜜多故，信解一切法無生，而未能證得無生法忍，又信解一切法寂靜，而於不退轉地中，未能自在得一切法寂靜，是菩薩亦為諸佛常所稱讚。",
    "T08n0228_022:0663a19_49": "又，須菩提！",
    "T08n0228_022:0663a19_50": "若菩薩摩訶薩得諸佛世尊共所稱讚者，必當安住不退轉地，遠離聲聞、緣覺之心，決定得授阿耨多羅三藐三菩提記。",
    "T08n0228_022:0663a22_0": "何故菩薩摩訶薩得彼諸佛共稱讚耶？",
    "T08n0228_022:0663a22_1": "為菩薩摩訶薩能行是般若波羅蜜多故。",
    "T08n0228_022:0663a24_0": "「復次，須菩提！",
    "T08n0228_022:0663a24_1": "若菩薩摩訶薩聞此甚深般若波羅蜜多，不疑不悔不難不沒者，是菩薩摩訶薩，當於阿閦如來、應供、正等正覺所，及彼剎中諸菩薩所，亦得聞是般若波羅蜜多法門，聞已信解，隨信解已得不退轉。",
    "T08n0228_022:0663a28_2": "須菩提！",
    "T08n0228_022:0663a28_3": "若有聞是法門生信解者尚獲如是功德，何況若能隨所信解，如理安住、如理而行，如如所住住一切智。」",
    "T08n0228_022:0663b02_4": "須菩提白佛言：「世尊！",
    "T08n0228_022:0663b02_5": "離如無法可得，當以何法於如中住？",
    "T08n0228_022:0663b03_6": "當以何法得阿耨多羅三藐三菩提？",
    "T08n0228_022:0663b04_7": "當以何法可說？」",
    "T08n0228_022:0663b04_8": "佛言：「須菩提！",
    "T08n0228_022:0663b05_9": "如汝所說，離如無法可得，當以何法於如中住？",
    "T08n0228_022:0663b06_10": "當以何法得阿耨多羅三藐三菩提？",
    "T08n0228_022:0663b06_11": "當以何法可說者？",
    "T08n0228_022:0663b07_12": "如是，如是！",
    "T08n0228_022:0663b07_13": "須菩提！",
    "T08n0228_022:0663b07_14": "離如無法可得，於如中住如尚不可得，何況有住如者。",
    "T08n0228_022:0663b09_0": "如中尚無阿耨多羅三藐三菩提，何況有證者，是故無所證、無證者、無所用證法。",
    "T08n0228_022:0663b10_1": "如中尚無法可得，何況有說法者。」",
    "T08n0228_022:0663b12_0": "爾時，帝釋天主白佛言：「世尊！",
    "T08n0228_022:0663b12_1": "般若波羅蜜多最上甚深。",
    "T08n0228_022:0663b13_2": "若菩薩摩訶薩為欲成就阿耨多羅三藐三菩提故，若聞是說——無法可住、無法可證、無法可說——於是中不疑不悔不難不沒者，當知是菩薩摩訶薩所為甚難。」",
    "T08n0228_022:0663b16_3": "時，尊者須菩提即謂帝釋天主言：「憍尸迦！",
    "T08n0228_022:0663b17_4": "如汝所言，菩薩摩訶薩若聞此甚深法，不疑不悔不難不沒是為甚難者。",
    "T08n0228_022:0663b19_5": "憍尸迦！",
    "T08n0228_022:0663b19_6": "於一切法空中，有何法可得疑悔難沒耶？」",
    "T08n0228_022:0663b20_7": "帝釋天主白尊者須菩提言：「尊者有所樂說皆因於空，而於是中亦無所礙，譬如仰射虛空箭去無礙，尊者所說無礙亦然。」",
    "T08n0228_022:0663b23_8": "帝釋天主作是說已，即白佛言：「世尊！",
    "T08n0228_022:0663b24_9": "如我所說，是隨如來說、是隨法語答不？」",
    "T08n0228_022:0663b25_0": "佛告帝釋天主言：「憍尸迦！",
    "T08n0228_022:0663b25_1": "如是，如是！",
    "T08n0228_022:0663b25_2": "如汝所說，是隨如來說名為正說，是隨法語答名為正答。",
    "T08n0228_022:0663b27_3": "憍尸迦！",
    "T08n0228_022:0663b27_4": "彼須菩提有所樂說皆因於空，而般若波羅蜜多尚不可得，何況有行般若波羅蜜多者。",
    "T08n0228_022:0663b29_5": "阿耨多羅三藐三菩提尚不可得，何況有證阿耨多羅三藐三菩提者。",
    "T08n0228_022:0663c01_6": "一切智尚不可得，何況有證一切智者。",
    "T08n0228_022:0663c02_7": "真如尚不可得，何況有住如者。",
    "T08n0228_022:0663c03_8": "無生法尚不可得，何況有證無生者。",
    "T08n0228_022:0663c04_9": "菩薩尚不可得，何況有求菩提者。",
    "T08n0228_022:0663c05_10": "十力尚不可得，何況有具是力者。",
    "T08n0228_022:0663c05_11": "四無所畏尚不可得，何況有成就無所畏者。",
    "T08n0228_022:0663c06_12": "法尚不可得，何況有說法者。",
    "T08n0228_022:0663c07_13": "憍尸迦！",
    "T08n0228_022:0663c07_14": "彼須菩提如是樂行一切法遠離，行一切法無所得行。",
    "T08n0228_022:0663c08_15": "須菩提行如是行，比諸菩薩摩訶薩行般若波羅蜜多行，百分不及一，千分不及一，百千分不及一，俱胝分不及一，百千俱胝分不及一，百千俱胝那庾多分不及一，算分、數分及譬喻分，乃至烏波尼殺曇分皆不及一。",
    "T08n0228_022:0663c13_16": "憍尸迦！",
    "T08n0228_022:0663c13_17": "唯除如來所行，餘諸菩薩摩訶薩行是般若波羅蜜多行者，於一切行中最上最大最勝最妙、無上中無上、無等無等等，非一切聲聞、緣覺而能等比。",
    "T08n0228_022:0663c17_18": "是故，憍尸迦！",
    "T08n0228_022:0663c17_19": "若善男子、善女人，欲於一切眾生中，最上最大最勝最妙、無上中無上、無等無等等者，當學菩薩摩訶薩行是般若波羅蜜多。」",
    "T08n0228_022:0663c21_0": "散華緣品第二十八之一",
    "T08n0228_022:0663c22_0": "爾時，復有三十三天諸天子眾，各各持以曼陀羅華、摩訶曼陀羅華，來詣佛所而散是華。",
    "T08n0228_022:0663c24_1": "即時會中有六萬苾芻俱從座起，偏袒右肩右膝著地，合掌恭敬住立佛前。",
    "T08n0228_022:0663c25_2": "時，諸苾芻以佛威神力故，各各掌中自然盈滿曼陀羅華、摩訶曼陀羅華，即以此華散於佛上。",
    "T08n0228_022:0663c27_3": "華散佛已，咸作是言：「世尊！",
    "T08n0228_022:0663c28_4": "我等皆修是般若波羅蜜多，皆行如是無上勝行。」",
    "T08n0228_022:0664a01_0": "爾時，世尊即從口門放大光明，所謂青黃赤白等種種色光，遍照無量無邊佛剎乃至梵界，普遍照耀已，其光旋還繞佛三匝，却從世尊頂門而入。",
    "T08n0228_022:0664a05_0": "爾時，尊者阿難即從座起，偏袒右肩右膝著地，合掌向佛作如是言：「何因何緣放斯光明？",
    "T08n0228_022:0664a07_0": "若無因緣，如來、應供、正等正覺不放光明。」",
    "T08n0228_022:0664a07_1": "佛告尊者阿難言：「汝今當知，此六萬苾芻，於未來世星宿劫中皆得成佛，同名散華如來、應供、正等正覺，出現世間。",
    "T08n0228_022:0664a10_2": "是諸如來所有壽量二萬劫數皆悉同等，正法住世亦二萬劫。",
    "T08n0228_022:0664a11_3": "是諸佛會有聲聞眾，彼彼數量亦復相等。",
    "T08n0228_022:0664a12_4": "阿難！",
    "T08n0228_022:0664a13_0": "當知此六萬苾芻從是已後在在所生，於佛法中出家修道，所向方處王城聚落，悉以正法為人演說，隨說法處彼彼世界，常雨五色種種妙華而為供養，是諸苾芻在在處處作大利益，乃至最後得成正覺。",
    "T08n0228_022:0664a17_1": "是故，阿難！",
    "T08n0228_022:0664a17_2": "若菩薩摩訶薩樂欲行彼最上行者，應當行是般若波羅蜜多。",
    "T08n0228_022:0664a19_3": "又復，阿難！",
    "T08n0228_022:0664a19_4": "若能行是般若波羅蜜多者，當知皆從人間命終，或知足天命終已後而來生此。",
    "T08n0228_022:0664a21_5": "何以故？",
    "T08n0228_022:0664a21_6": "人間及知足天，於般若波羅蜜多易所修行故。",
    "T08n0228_022:0664a22_7": "又復，阿難！",
    "T08n0228_022:0664a22_8": "若菩薩摩訶薩行此般若波羅蜜多者，當知是菩薩摩薩常得諸佛共所觀察。",
    "T08n0228_022:0664a24_9": "又復，阿難！",
    "T08n0228_022:0664a25_0": "若菩薩摩訶薩於此般若波羅蜜多法門，受持讀誦、記念思惟乃至書寫已，復為他人如理表示、如實教授、如所利益、如理生喜。",
    "T08n0228_022:0664a27_1": "如是行者，當知是菩薩摩訶薩於如來、應供、正等正覺所深種善根，非於聲聞、緣覺所而種善根。",
    "T08n0228_022:0664b01_2": "何以故？",
    "T08n0228_022:0664b01_3": "般若波羅蜜多善根勝故。",
    "T08n0228_022:0664b01_4": "又復，阿難！",
    "T08n0228_022:0664b02_5": "若菩薩摩訶薩於此般若波羅蜜多法門，受持讀誦、記念思惟、為人演說乃至書寫者，是菩薩摩訶薩常得親近現在諸佛聽受正法。",
    "T08n0228_022:0664b05_6": "又復，阿難！",
    "T08n0228_022:0664b05_7": "若菩薩摩訶薩聞此般若波羅蜜多法門，而於是中不違不逆不毀不謗者，當知是菩薩摩訶薩於先佛所已種善根。",
    "T08n0228_022:0664b07_8": "何以故？",
    "T08n0228_022:0664b08_9": "菩薩摩訶薩行是般若波羅蜜多故，而能成就阿耨多羅三藐三菩提。",
    "T08n0228_022:0664b09_10": "是故，阿難！",
    "T08n0228_022:0664b09_11": "我今於一切世間天、人、阿修羅眾中，以是般若波羅蜜多正法囑累於汝，汝當於此般若波羅蜜多正法，憶念受持宣通流布，令得久住而不斷滅。",
    "T08n0228_022:0664b13_12": "阿難！",
    "T08n0228_022:0664b13_13": "於我所說一切法中，唯除般若波羅蜜多不可忘失。",
    "T08n0228_022:0664b14_14": "若有人受持此法門時，乃至一字一句錯悞忘失者，其罪甚重，是人不令我心生喜；若於餘法有所忘失，其罪乃輕。",
    "T08n0228_022:0664b17_15": "何以故？",
    "T08n0228_022:0664b17_16": "般若波羅蜜多微妙甚深。",
    "T08n0228_022:0664b17_17": "若人於此法門，不生尊重恭敬、不能瞻禮供養者，當知是人於過去未來現在諸佛世尊，不生尊重恭敬，不能瞻禮供養，是人不令我心生喜。",
    "T08n0228_022:0664b21_0": "何以故？",
    "T08n0228_022:0664b21_1": "般若波羅蜜多即是過去未來現在佛母，出生諸佛及一切智。",
    "T08n0228_022:0664b22_2": "是故，阿難！",
    "T08n0228_022:0664b22_3": "我今以是般若波羅蜜多正法囑累於汝。",
    "T08n0228_022:0664b23_4": "若此正法欲斷滅時，汝當受持宣通流布使不斷滅。",
    "T08n0228_022:0664b24_5": "又復，汝於此法所有文字章句，分明記憶無令忘失，如理作意思惟修習，廣為他人解釋其義，勸令受持讀誦書寫。",
    "T08n0228_022:0664b27_6": "何以故？",
    "T08n0228_022:0664b27_7": "此般若波羅蜜多即是過去未來現在諸佛法身故。",
    "T08n0228_022:0664b28_8": "又復，阿難！",
    "T08n0228_022:0664b29_9": "若人於我生歡喜心、尊重恭敬瞻禮供養者，是人即以此心，當於般若波羅蜜多法門尊重恭敬瞻禮供養，即同供養於我，亦同供養過去未來現在諸佛。",
    "T08n0228_022:0664c03_10": "又復，阿難！",
    "T08n0228_022:0664c03_11": "若人於我愛樂不捨者，當於般若波羅蜜多愛樂不捨，憶念受持宣通流布使不斷滅。",
    "T08n0228_022:0664c05_12": "阿難！",
    "T08n0228_022:0664c05_13": "我今以是囑累因緣付囑於汝，但且略說，欲廣說者若一劫若過一劫，乃至百千俱胝劫數說不能盡。",
    "T08n0228_022:0664c08_14": "又復，阿難！",
    "T08n0228_022:0664c08_15": "所有過去未來現在諸佛世尊，於一切世間天、人、阿修羅眾中而為大師。",
    "T08n0228_022:0664c10_16": "般若波羅蜜多亦復如是，於一切世間天、人、阿修羅眾中而為大師。",
    "T08n0228_022:0664c11_17": "何以故？",
    "T08n0228_022:0664c11_18": "此般若波羅蜜多有大因緣，能為一切世間天、人、阿修羅等作大利益。",
    "T08n0228_022:0664c13_19": "又復，阿難！",
    "T08n0228_022:0664c13_20": "若人不離此般若波羅蜜多法門，能於其中受持讀誦、記念思惟、為人演說乃至書寫者，此即是我所行教化。",
    "T08n0228_022:0664c16_21": "是人即為不離佛、不離法、不離僧，而能護助過去未來現在諸佛世尊阿耨多羅三藐三菩提。",
    "T08n0228_022:0664c18_22": "何以故？",
    "T08n0228_022:0664c18_23": "所有諸佛阿耨多羅三藐三菩提，皆從般若波羅蜜多所出生故。",
    "T08n0228_022:0664c19_24": "阿難！",
    "T08n0228_022:0664c19_25": "若過去諸佛如來、應供、正等正覺阿耨多羅三藐三菩提，皆從是般若波羅蜜多生。",
    "T08n0228_022:0664c21_26": "若未來諸佛如來、應供、正等正覺阿耨多羅三藐三菩提，亦從是般若波羅蜜多生。",
    "T08n0228_022:0664c23_27": "于今現在十方無量阿僧祇世界現住說法者如來、應供、正等正覺阿耨多羅三藐三菩提，亦從是般若波羅蜜多生。",
    "T08n0228_022:0664c26_28": "是故，阿難！",
    "T08n0228_022:0664c26_29": "若菩薩摩訶薩，欲得阿耨多羅三藐三菩提者，當善學諸波羅蜜多，學是諸波羅蜜多者，即學般若波羅蜜多。",
    "T08n0228_022:0664c28_30": "何以故？",
    "T08n0228_022:0664c29_31": "般若波羅蜜多而能出生諸波羅蜜多故。",
    "T08n0228_022:0665a01_32": "又此般若波羅蜜多是諸菩薩母，而能出生諸菩薩故。",
    "T08n0228_022:0665a02_33": "而諸波羅蜜多亦能出生阿耨多羅三藐三菩提。",
    "T08n0228_022:0665a03_34": "何以故？",
    "T08n0228_022:0665a03_35": "諸波羅蜜多皆從般若波羅蜜多中來，由是般若波羅蜜多所生諸波羅蜜多，亦能助阿耨多羅三藐三菩提。",
    "T08n0228_022:0665a06_36": "是故諸菩薩摩訶薩欲得阿耨多羅三藐三菩提者，應當善學諸波羅蜜多。",
    "T08n0228_022:0665a08_0": "「復次，阿難！",
    "T08n0228_022:0665a08_1": "汝當諦聽，我今以是般若波羅蜜多正法第二第三重復囑累於汝。",
    "T08n0228_022:0665a09_2": "汝當憶念受持，慎勿忘失。",
    "T08n0228_022:0665a10_3": "此法若欲滅時，汝可護助宣通流布無令斷滅。",
    "T08n0228_022:0665a11_4": "阿難！",
    "T08n0228_022:0665a11_5": "此般若波羅蜜多是諸如來應供正等正覺無盡法藏。",
    "T08n0228_022:0665a12_6": "何以故？",
    "T08n0228_022:0665a12_7": "所有過去諸佛如來、應供、正等正覺，廣為一切眾生說此般若波羅蜜多無盡法藏，令諸眾生普得阿耨多羅三藐三菩提。",
    "T08n0228_022:0665a15_8": "未來諸佛如來、應供、正等正覺，亦為一切眾生說此般若波羅蜜多無盡法藏，令諸眾生普得阿耨多羅三藐三菩提。",
    "T08n0228_022:0665a18_9": "于今現在十方無量阿僧祇世界現住說法者，諸佛如來、應供、正等正覺，亦為一切眾生說此般若波羅蜜多無盡法藏，令諸眾生普得阿耨多羅三藐三菩提。",
    "T08n0228_022:0665a21_10": "又復，阿難！",
    "T08n0228_022:0665a22_11": "若聲聞乘人以聲聞法，普為三千大千世界一切眾生如應宣說，悉令證得阿羅漢果是利不虛。",
    "T08n0228_022:0665a24_12": "阿難！",
    "T08n0228_022:0665a24_13": "彼諸阿羅漢所有布施、持戒、修定功德，於汝意云何，是為多不？」",
    "T08n0228_022:0665a25_14": "阿難白佛言：「甚多，世尊！",
    "T08n0228_022:0665a26_15": "甚多，善逝！」",
    "T08n0228_022:0665a26_16": "佛言：「阿難！",
    "T08n0228_022:0665a26_17": "彼福雖多，不如菩薩以此般若波羅蜜多中相應一法普為眾生如理宣說，是菩薩摩訶薩得福甚多。",
    "T08n0228_022:0665a29_18": "又菩薩摩訶薩於此般若波羅蜜多法門，能一日中為餘菩薩摩訶薩如理宣說者，得福倍多。",
    "T08n0228_022:0665b02_19": "阿難！",
    "T08n0228_022:0665b02_20": "且置一日，若能從旦至於食時；復置從旦至於食時，若能一漏刻間；置是一漏刻間，若能一須臾；置一須臾，若能一羅嚩；置一羅嚩，若能一剎那，如是一剎那間以此般若波羅蜜多法門，為餘菩薩摩訶薩如理宣說者，當知是菩薩摩訶薩其所得福亦復倍多。",
    "T08n0228_022:0665b08_21": "阿難！",
    "T08n0228_022:0665b08_22": "若菩薩摩訶薩能如是法施眾生者，不可以聲聞、緣覺善根福德而相等比。",
    "T08n0228_022:0665b10_23": "何以故？",
    "T08n0228_022:0665b10_24": "是菩薩摩訶薩不退轉於阿耨多羅三藐三菩提。」",
    "T08n0228_022:0665b12_0": "佛說佛母出生三法藏般若波羅蜜多經卷第二十二"
}