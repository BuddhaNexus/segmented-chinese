{
    "T04n0216_001:0800c17_0": "佛說大魚事經",
    "T04n0216_001:0800c19_0": "東晉天竺三藏竺曇無蘭譯",
    "T04n0216_001:0800c20_0": "聞如是：一時婆伽婆在舍衛城，祇樹給孤獨園。",
    "T04n0216_001:0800c21_1": "爾時世尊，告諸比丘：「往昔時，有一水，饒諸大魚。",
    "T04n0216_001:0800c22_2": "「爾時大魚勅小魚曰：『汝等莫離此間往他處所，備為惡人所得。』",
    "T04n0216_001:0800c23_3": "「爾時小魚，不從大魚教，便往至他處所。",
    "T04n0216_001:0800c24_4": "「爾時魚師，以飯網羅線捕諸魚，諸小魚見，便趣大魚處所。",
    "T04n0216_001:0800c25_5": "「爾時大魚見小魚來，便問小魚曰：『汝等莫離此間往至他所。』",
    "T04n0216_001:0800c27_6": "爾時小魚便答大魚曰：『我等向者以至他所來。』",
    "T04n0216_001:0800c28_7": "「大魚便勅小魚曰：『汝等至他所，不為羅網取捕耶？』",
    "T04n0216_001:0800c29_8": "「小魚答大魚曰：『我等至彼，不為人所捕，然遙見長線尋我後。』",
    "T04n0216_001:0801a01_9": "「大魚便語小魚曰：『汝等以為所害，所以然者，汝所遙見線尋後來者，昔先祖父母，盡為此線所害，汝今必為所害，汝非我兒。』",
    "T04n0216_001:0801a04_10": "「爾時小魚，盡為魚師所捕，舉著岸上，如是小魚、大魚有死者，此亦如是。",
    "T04n0216_001:0801a06_11": "「或有一比丘，在他聚落遊行，著衣持鉢，周行乞食，福度眾生；不守護身，不守護口意，不具足諸根，意不專一。",
    "T04n0216_001:0801a09_0": "「即於彼村落乞食，時見諸女人端正無雙，色猶桃華，見已便起婬心，以此婬心，身口意熾然。",
    "T04n0216_001:0801a11_1": "「彼以身口意熾然，即於村落乞食，還所止處，故發欲想。",
    "T04n0216_001:0801a12_2": "「便往尊比丘所，以此因緣，具向諸比丘說。",
    "T04n0216_001:0801a13_3": "「諸尊大比丘，告此比丘言：『汝起婬想，此不為淨。",
    "T04n0216_001:0801a14_4": "汝比丘！",
    "T04n0216_001:0801a14_5": "當惡露觀。』",
    "T04n0216_001:0801a15_0": "「尊大比丘，語復至再三。",
    "T04n0216_001:0801a15_1": "「爾時彼比丘，身口意熾盛，復至彼村落乞食，遙見女人端正無比，色猶桃華，見已便起婬心，以此婬心，身口意熾然，彼以身口意熾然故，即於彼村落乞食已，還所止處，往尊大比丘所，以此因緣，具向諸比丘說。",
    "T04n0216_001:0801a20_2": "「彼尊比丘，告此比丘言：『汝往，非我眾中比丘。』",
    "T04n0216_001:0801a21_3": "「爾時此比丘不捨禁戒，便著俗服，樂愛欲中，是謂比丘魔得其便，隨波旬所欲，亦不脫生老病死愁憂苦惱。",
    "T04n0216_001:0801a23_4": "如是諸比丘利養具，甚為難，甚為苦，甚為恐畏，墮入惡趣，不生無上處。」",
    "T04n0216_001:0801a25_5": "「是故，諸比丘！",
    "T04n0216_001:0801a25_6": "當作是學，已得利養當捨離之，未得利養不起貪意，如是諸比丘當作是學。」",
    "T04n0216_001:0801a27_7": "爾時諸比丘聞佛所說，歡喜奉行。",
    "T04n0216_001:0801a29_0": "大魚事經"
}