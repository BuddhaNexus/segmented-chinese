{
    "T24n1500_001:1107a03_0": "菩薩戒本一卷(出〈地持戒品〉中)慈氏菩薩說北涼天竺三藏曇無讖於姑臧譯　歸命盧舍那，　　十方金剛佛；　亦禮前論主，　　當覺慈氏尊。",
    "T24n1500_001:1107a09_0": "　今說三聚戒，　　菩薩咸共聽；　戒如大明燈，　　能消長夜闇；　戒如真寶鏡，　　照法盡無遺；　戒如摩尼珠，　　雨物濟貧窮。",
    "T24n1500_001:1107a13_0": "　離世速成佛，　　唯此法為最！",
    "T24n1500_001:1107a14_0": "　是故諸菩薩，　　應當勤護持。",
    "T24n1500_001:1107a15_0": "「諸大士！",
    "T24n1500_001:1107a15_1": "此四波羅夷法，是菩薩摩得勒伽，和合說。",
    "T24n1500_001:1107a17_0": "「若菩薩，為貪利故，自歎己德，毀呰他人，是名第一波羅夷處法。",
    "T24n1500_001:1107a19_0": "「若菩薩，自有財物，性慳惜故，貧苦眾生，無所依怙，來求索者，不起悲心，給施所求；有欲聞法，悋惜不說，是名第二波羅夷處法。",
    "T24n1500_001:1107a22_0": "「若菩薩，瞋恚，出麁惡言，意猶不息，復以手打，或加杖、石，殘害恐怖，瞋恨增上；犯者求悔，不受其懺，結恨不捨，是名第三波羅夷處法。",
    "T24n1500_001:1107a25_0": "「若菩薩，謗菩薩藏，說相似法，熾然建立於相似法，若心自解，或從他受，是名第四波羅夷處法。",
    "T24n1500_001:1107a28_0": "「諸大士！",
    "T24n1500_001:1107a28_1": "已說四波羅夷法。",
    "T24n1500_001:1107a28_2": "若菩薩，起增上煩惱，犯一一犯，失菩薩戒，應當更受。",
    "T24n1500_001:1107a29_3": "「今問諸大士：是中清淨不？",
    "T24n1500_001:1107b01_4": "(三說)。",
    "T24n1500_001:1107b02_0": "「諸大士！",
    "T24n1500_001:1107b02_1": "是中清淨，默然故。",
    "T24n1500_001:1107b02_2": "是事如是持！",
    "T24n1500_001:1107b03_0": "「諸大士！",
    "T24n1500_001:1107b03_1": "此菩薩眾多突吉羅法，是菩薩摩得勒伽，和合說。",
    "T24n1500_001:1107b05_0": "「若菩薩，住律儀戒，於一日一夜中，若佛在世，若佛塔廟，若法，若經卷，若菩薩修多羅藏，若菩薩摩得勒伽藏，若比丘僧，若十方世界大菩薩眾；若不少多供養，乃至一禮，乃至不以一偈，讚歎三寶功德，乃至不能一念淨心者，是名為犯眾多犯；若不恭敬，若懶墮，若懈怠犯，是犯染污起；若忘誤，犯非染污起。",
    "T24n1500_001:1107b11_1": "不犯者：入淨心地菩薩，如得不壞淨比丘，常法供養佛法僧寶。",
    "T24n1500_001:1107b14_0": "「若菩薩，多欲不知足，貪著財物，是名為犯眾多犯，是犯染污起。",
    "T24n1500_001:1107b15_1": "不犯者：為斷彼故，起欲方便，攝受對治；性利煩惱，更數數起。",
    "T24n1500_001:1107b17_0": "「若菩薩，見上座有德，應敬同法者。",
    "T24n1500_001:1107b17_1": "憍慢、瞋恨，不起恭敬，不讓其座；問訊、請法，悉不酬答，是名為犯眾多犯，是犯染污起。",
    "T24n1500_001:1107b19_2": "若懶墮懈怠，若無記心，若忘誤，犯非染污起。",
    "T24n1500_001:1107b20_3": "不犯者：若重病，若亂心，若眠作覺想，問訊請法，悉不答者，是名不犯。",
    "T24n1500_001:1107b22_4": "若上座說法，及決定論時；若自說法，若聽法，若自決定論時；若說法眾中，若決定論眾中，不禮不犯。",
    "T24n1500_001:1107b24_5": "若護說者心；若以方便令彼調伏，捨離不善，修習善法；若護僧制；若護多人意。",
    "T24n1500_001:1107b27_0": "「若菩薩，檀越來請，若至自舍，若至寺內，若至餘家，若施衣、食、種種眾具，菩薩以瞋慢心，不受、不往，是名為犯眾多犯，是犯染污起。",
    "T24n1500_001:1107b29_1": "不犯者：若病，若無力，若狂；若遠處，若道路恐怖難；若知不受，令彼調伏，捨惡住善；若先受請；若修善法不欲暫廢，為欲得聞未曾有法，饒益之義，及決定論；若知請者，為欺惱故；若護多人，嫌恨心故；若護僧制。",
    "T24n1500_001:1107c06_0": "「若菩薩，有壇越以金、銀、真珠、摩尼、琉璃，種種寶物，奉施菩薩；菩薩以瞋、慢心，違逆不受，是名為犯眾多犯，是犯染污起。",
    "T24n1500_001:1107c08_1": "捨眾生故。",
    "T24n1500_001:1107c08_2": "若懶墮懈怠，犯非染污起。",
    "T24n1500_001:1107c09_3": "不犯者：若狂；若知受已，必生貪著；若知受已，施主生悔；若知受已，施主生惑；若知受已，施主貧惱；若知是物，是三寶許；若知是物，是劫盜得；若知受已，多得苦惱，所謂殺、縛、讁、罰、奪財、呵責。",
    "T24n1500_001:1107c14_0": "「若菩薩，眾生往至其所，欲得聞法；若菩薩，瞋恨性嫉，不為說者，是名為犯眾多犯，是犯染污起。",
    "T24n1500_001:1107c16_1": "若懶墮懈怠，犯非染污起。",
    "T24n1500_001:1107c16_2": "不犯者：若外道求短；若重病，若狂；若知不說，令彼調伏；若所修法，未善通利；若知前人，不能敬順；威儀不整；若彼鈍根，聞深妙法，生怖畏心；若知聞已，增長邪見；若知聞已，毀呰退沒；若彼聞已，向惡人說。",
    "T24n1500_001:1107c22_0": "「若菩薩，於凶惡犯戒眾生，以瞋恨心，若自捨，若遮他令捨，不教化者，是名為犯眾多犯，是犯染污起。",
    "T24n1500_001:1107c24_1": "若懶墮懈怠，若忘遮他，犯非染污起。",
    "T24n1500_001:1107c25_2": "何以故？",
    "T24n1500_001:1107c25_3": "菩薩於惡人所起慈悲心，深於善人。",
    "T24n1500_001:1107c26_4": "不犯者：若狂；若知不說，令彼調伏，如前說；若護他心；若護僧制。",
    "T24n1500_001:1107c28_0": "「若菩薩，於如來波羅提木叉中，毘尼建立遮罪，護眾生故，令不信者信，信者增廣，同聲聞學。",
    "T24n1500_001:1108a01_1": "何以故？",
    "T24n1500_001:1108a01_2": "聲聞者，乃至自度，乃至不離護他，令不信者信；信者增廣、學戒，何況菩薩第一義度？",
    "T24n1500_001:1108a03_3": "又復遮罪，住少利少作少方便，世尊為聲聞建立者，菩薩不同學此戒。",
    "T24n1500_001:1108a04_4": "何以故？",
    "T24n1500_001:1108a04_5": "聲聞自度捨他，應住少利少作少方便，非菩薩自度度他，應住少利少作少方便。",
    "T24n1500_001:1108a06_6": "菩薩為眾生故，從非親里婆羅門、居士所，求百千衣，及自恣與，當觀施主堪與不堪，隨施應受。",
    "T24n1500_001:1108a08_7": "如衣，鉢亦如是。",
    "T24n1500_001:1108a09_8": "如衣、鉢，如是自乞縷，令非親里織師織；為眾生故，應蓄積憍奢耶臥具、坐具，乃至百千。",
    "T24n1500_001:1108a11_9": "乃至金銀百千，亦應受之。",
    "T24n1500_001:1108a11_10": "如是等，住少利少作少方便，聲聞遮罪，菩薩不共學住。",
    "T24n1500_001:1108a12_11": "菩薩律儀戒，為諸眾生，若嫌恨心，住少利少作少方便者，是名為犯眾多犯，是犯染污起。",
    "T24n1500_001:1108a14_12": "若懶墮懈怠，住少利少作少方便，犯非染污起。",
    "T24n1500_001:1108a16_0": "「若菩薩，身口諂曲，若現相，若毀呰，若因利求利，住邪命法，無慚愧心，不能捨離，是名為犯眾多犯，是犯染污起。",
    "T24n1500_001:1108a18_1": "不犯者：若斷彼故，起欲方便，煩惱增上，更數數起。",
    "T24n1500_001:1108a20_0": "「若菩薩，掉動，心不樂靜，高聲嬉戲，令他喜樂，作是因緣，是名為犯眾多犯，是犯染污起。",
    "T24n1500_001:1108a21_1": "若忘誤，犯非染污起。",
    "T24n1500_001:1108a22_2": "不犯者：為斷彼故，起欲方便，如前說。",
    "T24n1500_001:1108a23_3": "又，不犯者：他起慊恨，欲令止故；若他愁憂，欲令息故；若他性好戲，為攝彼故，欲斷彼故，為將護故；若他疑菩薩，慊恨違背，和顏戲笑，現心淨故。",
    "T24n1500_001:1108a27_0": "「若菩薩，作如是見，如是說言：『菩薩不應樂涅槃，應背涅槃；不應怖畏煩惱，不應一向厭離。",
    "T24n1500_001:1108a29_0": "何以故？",
    "T24n1500_001:1108a29_1": "菩薩應於三阿僧祇劫，久受生死，求大菩提。』",
    "T24n1500_001:1108b01_2": "作如是說者，是名為犯眾多犯，是犯染污起。",
    "T24n1500_001:1108b02_3": "何以故？",
    "T24n1500_001:1108b02_4": "聲聞深樂涅槃，畏厭煩惱，百千萬倍，不及菩薩深樂涅槃，畏厭煩惱。",
    "T24n1500_001:1108b03_5": "謂諸聲聞但為自利，菩薩不爾，普為眾生。",
    "T24n1500_001:1108b04_6": "彼習不染污心，勝阿羅漢；成就有漏，離諸煩惱。",
    "T24n1500_001:1108b06_0": "「若菩薩，不護不信之言，不護譏毀，亦不除滅。",
    "T24n1500_001:1108b07_0": "若實有過惡不除滅者，是名為犯眾多犯，是犯染污起。",
    "T24n1500_001:1108b08_1": "實無過惡而不除滅，非染污起。",
    "T24n1500_001:1108b08_2": "不犯者：若外道誹謗，及餘惡人；若出家乞食，修善因緣，生他譏毀；若前人若瞋、若狂，而生譏毀。",
    "T24n1500_001:1108b11_3": "「若菩薩，觀眾生應以苦切之言，方便利益；恐其憂惱而不為者，是名為犯眾多犯，是犯非染污起。",
    "T24n1500_001:1108b13_4": "不犯者：觀彼現在少所利益，多起憂惱。",
    "T24n1500_001:1108b15_0": "「若菩薩，罵者報罵，瞋者報瞋，打者報打，毀者報毀，是名為犯眾多犯，是犯染污起。",
    "T24n1500_001:1108b17_0": "「若菩薩，侵犯他人，或雖不犯，令他疑者，即應懺謝，嫌恨輕慢，不如法懺謝，是名為犯眾多犯，是犯染污起，若懶墮懈怠，犯非染污起。",
    "T24n1500_001:1108b19_1": "不犯者：若以方便令彼調伏；若彼欲令作不淨業然後受者，不謝無罪。",
    "T24n1500_001:1108b21_2": "若知彼人性好鬪訟，若悔謝者，增其瞋怒；若知彼和忍，無嫌恨心，恐彼慚恥，不謝無罪。",
    "T24n1500_001:1108b24_0": "「若菩薩，他人來犯，如法悔謝，以嫌恨心，欲惱彼故，不受其懺，是名為犯眾多犯，是犯染污起。",
    "T24n1500_001:1108b26_1": "若不嫌恨，性不受懺，是犯非染污起。",
    "T24n1500_001:1108b26_2": "不犯者：若以方便令彼調伏，如前說。",
    "T24n1500_001:1108b27_3": "若彼不如法悔，其心不平，不受其懺，無罪。",
    "T24n1500_001:1108b29_0": "「若菩薩，於他起嫌恨心，執持不捨，是名為犯眾多犯，是犯染污起。",
    "T24n1500_001:1108c01_1": "不犯者：為斷彼故，起欲方便，如前說。",
    "T24n1500_001:1108c03_0": "「若菩薩，為貪奉事，畜養眷屬者，是名為犯眾多犯，是犯染污起。",
    "T24n1500_001:1108c04_1": "不犯者：無貪心畜。",
    "T24n1500_001:1108c04_2": "「若菩薩，懶墮懈怠，耽樂睡眠，若非時，不知量，是名為犯眾多犯，是犯染污起。",
    "T24n1500_001:1108c06_3": "不犯者：若病，若無力，若遠行疲極；若為斷彼故，起欲方便，如前說。",
    "T24n1500_001:1108c08_0": "「若菩薩，以染污心，論說世事經時者，是名為犯眾多犯，是犯染污起。",
    "T24n1500_001:1108c09_1": "若忘誤經時，犯非染污起。",
    "T24n1500_001:1108c10_2": "不犯者：見他聚話，護彼意故，須臾暫聽；若暫答他問未曾聞事。",
    "T24n1500_001:1108c12_0": "「若菩薩，欲求定心，嫌恨憍慢，不受師教，是名為犯眾多犯，是犯染污起。",
    "T24n1500_001:1108c13_1": "若懶墮懈怠，犯非染污起。",
    "T24n1500_001:1108c14_2": "不犯者：若病，若無力；若知彼人作顛倒說；若自多聞有力；若先已受法。",
    "T24n1500_001:1108c16_0": "「若菩薩，起五蓋心，不開覺者，是名為犯眾多犯，是犯染污起。",
    "T24n1500_001:1108c17_1": "不犯者：為斷彼故，起欲方便，如前說。",
    "T24n1500_001:1108c19_0": "「若菩薩，見味禪以為功德，是名為犯眾多犯，是犯染污起。",
    "T24n1500_001:1108c20_1": "不犯者：為斷彼故，起欲方便，如前說。",
    "T24n1500_001:1108c22_0": "「若菩薩，如是見，如是說言：『菩薩不應聽聲聞經法，不應受，不應學。",
    "T24n1500_001:1108c23_1": "菩薩何用聲聞法為？』",
    "T24n1500_001:1108c23_2": "是名為犯眾多犯，是犯染污起。",
    "T24n1500_001:1108c24_3": "何以故？",
    "T24n1500_001:1108c24_4": "菩薩尚聽外道異論，況復佛語？",
    "T24n1500_001:1108c25_5": "不犯者：專學菩薩藏，未能周及。",
    "T24n1500_001:1108c27_0": "「若菩薩，於菩薩藏不作方便，棄捨不學，一向修習聲聞經法，是名為犯眾多犯，是犯非染污起。",
    "T24n1500_001:1109a01_0": "「若菩薩，於佛所說，棄捨不學，反習外道邪論、世俗經典，是名為犯眾多犯，是犯染污起。",
    "T24n1500_001:1109a02_1": "不犯者：若上聰明，能速受學；若久學不忘；若思惟知義；若於佛法具足觀察，得不動智；若於日日常以二分受學佛經，一分外典；是名不犯。",
    "T24n1500_001:1109a06_2": "如是菩薩善於世典、外道邪論，愛樂不捨，不作毒想，是名為犯眾多犯，是犯染污起。",
    "T24n1500_001:1109a08_0": "「若菩薩，聞菩薩法藏甚深義，真實義，諸佛菩薩無量神力，誹謗不受，言：『非利益，非如來說，是亦不能安樂眾生。』",
    "T24n1500_001:1109a10_1": "是名為犯眾多犯，是犯染污起。",
    "T24n1500_001:1109a11_2": "或自心不正思惟故謗，或隨順他故謗。",
    "T24n1500_001:1109a12_3": "是菩薩聞第一甚深義，不生解心。",
    "T24n1500_001:1109a12_4": "是菩薩，應起信心，不諂曲心，作是學：『我大不是、盲無慧目；如來慧眼，如是隨順說；如來有餘說，云何起謗？』",
    "T24n1500_001:1109a15_5": "是菩薩，自處無知處。",
    "T24n1500_001:1109a15_6": "如是如來現知見法，正觀，正向，不犯，非不解謗。",
    "T24n1500_001:1109a17_0": "「若菩薩，以貪、恚心，自歎己德，毀呰他人，是名為犯眾多犯，是犯染污起。",
    "T24n1500_001:1109a18_1": "不犯者：若輕毀外道，稱揚佛法；若以方便令彼調伏，如前說。",
    "T24n1500_001:1109a19_2": "又不犯者：令不信者信，信者增廣。",
    "T24n1500_001:1109a21_0": "「若菩薩，聞說法處，若決定論處，以憍慢心、瞋恨心，不往聽者，是名為犯眾多犯，是犯染污起。",
    "T24n1500_001:1109a23_1": "若懶墮懈怠，犯非染污起。",
    "T24n1500_001:1109a23_2": "不犯者：若不解，若病，若無力，若彼顛倒說法，若護說者心；若數數聞，已受持，已知義；若多聞，若聞持，若如說行；若修禪定不欲暫廢；若鈍根，難悟、難受、難持；不往者，皆不犯。",
    "T24n1500_001:1109a28_0": "「若菩薩，輕說法者，不生恭敬，嗤笑、毀呰，但著文字，不依實義，是名為犯眾多犯，是犯染污起。",
    "T24n1500_001:1109b01_1": "「若菩薩，住律儀戒，見眾生所作，以瞋恨心，不與同事，所謂：思量諸事，若行路，若如法興利，若田業，若牧牛，若和諍，若吉會，若福業。",
    "T24n1500_001:1109b03_2": "不與同者，是名為犯眾多犯，是犯染污起。",
    "T24n1500_001:1109b04_3": "若懶墮懈怠，犯非染污起。",
    "T24n1500_001:1109b05_4": "不犯者：若病，若無力；若彼自能辦，若彼自有多伴，若彼所作事非法，非義；若以方便令彼調伏，如前說；若先許他，若彼有怨；若自修善業不欲暫廢，若性闇鈍，若護多人意，若護僧制；不與同者，皆不犯。",
    "T24n1500_001:1109b10_0": "「若菩薩，見羸病人，以瞋恨心，不往瞻視，是名為犯眾多犯，是犯染污起。",
    "T24n1500_001:1109b11_1": "若懶墮懈怠，犯非染污起。",
    "T24n1500_001:1109b12_2": "不犯者：若自病，若無力，若教有力隨順病者；若知彼人自有眷屬，若彼有力，自能經理；若病數發，若長病；若修勝業不欲暫廢；若闇鈍，難悟、難受、難持，難緣中住；若先看他病。",
    "T24n1500_001:1109b16_3": "如病，窮苦亦爾。",
    "T24n1500_001:1109b17_0": "「若菩薩，見眾生造今世後世惡業，以嫌恨心，不為正說，是名為犯眾多犯，是犯染污起。",
    "T24n1500_001:1109b19_0": "不犯者：若自無智，若無力，若使有力者說；若彼自有力，若彼自有善知識；若以方便令彼調伏，如前說；若為正說，於我憎恨；若出惡言，若顛倒受，若無愛敬，若復彼人性弊[怡台+龍]戾。",
    "T24n1500_001:1109b23_0": "「若菩薩，受他恩惠，以嫌恨心，不以答謝，若等、若增酬報彼者，是名為犯眾多犯，是犯染污起。",
    "T24n1500_001:1109b25_1": "若懶墮懈怠，犯非染污起。",
    "T24n1500_001:1109b25_2": "不犯者：若作方便而無力，若以方便令彼調伏，如前說；若欲報恩而彼不受。",
    "T24n1500_001:1109b28_0": "「若菩薩，見諸眾生，有親屬難、財物難，以嫌恨心，不為開解，除其憂惱，是名為犯眾多犯，是犯染污起。",
    "T24n1500_001:1109c01_1": "若懶墮懈怠，犯非染污起。",
    "T24n1500_001:1109c01_2": "不犯者：如前不同事中說。",
    "T24n1500_001:1109c03_0": "「若菩薩，有求飲食、衣服，以瞋恨心，不能給施，是名為犯眾多犯，是犯染污起。",
    "T24n1500_001:1109c04_1": "若懶墮懈怠，犯非染污起。",
    "T24n1500_001:1109c05_2": "不犯者：若自無，若求非法物，若不益彼物；若以方便令彼調伏，如前說；若彼犯王法，護王意故；若護僧制。",
    "T24n1500_001:1109c08_0": "「若菩薩，攝受徒眾，以瞋恨心，不如法教授，不能隨時從婆羅門、居士所，求衣、食、臥具、醫藥、房舍，隨時供給，是名為犯眾多犯，是犯染污起。",
    "T24n1500_001:1109c11_1": "若懶墮懈怠放逸，犯非染污起。",
    "T24n1500_001:1109c11_2": "不犯者：若以方便令彼調伏，如前說；若護僧制，若病，若無力，若使有力者說；若彼有力，多知識大德，自求眾具；若曾受教，自已知法；若外道竊法，不能調伏。",
    "T24n1500_001:1109c16_0": "「若菩薩，以嫌恨心，不隨他者，是名為犯眾多犯，是犯染污起。",
    "T24n1500_001:1109c17_1": "若懶墮懈怠，犯非染污起。",
    "T24n1500_001:1109c17_2": "不犯者：若彼欲為不如法事；若病、若無力，若護僧制；若彼雖如法，能令多人起非法事；若伏外道故，若以方便令彼調伏。",
    "T24n1500_001:1109c21_0": "「若菩薩，知他眾生有實功德，以嫌恨心，不向人說，亦不讚歎；有讚歎者，不唱善哉；是名為犯眾多犯，是犯染污起。",
    "T24n1500_001:1109c23_1": "若懶墮懈怠放逸，犯非染污起。",
    "T24n1500_001:1109c24_2": "不犯者：知彼少欲，護彼意故；若病，若無力；若以方便令彼調伏；若護僧制；若令彼人起煩惱，起溢喜，起慢，起非義，除此諸患故；若實功德，似非功德；若實善說，似非實說；若為摧伏外道邪見；若待說竟。",
    "T24n1500_001:1109c29_0": "「若菩薩，見有眾生應呵責者，應折伏者，應罰黜者，以染污心，不呵責；若呵責，不折伏；若折伏，不罰黜；是名為犯眾多犯，是犯染污起。",
    "T24n1500_001:1110a02_1": "若懶墮懈怠放逸，犯非染污起。",
    "T24n1500_001:1110a03_2": "不犯者：彼不可治，不可與語，難可教誨，多起慊恨；若觀時；若恐因彼起鬪諍相違，若相言訟；若僧諍，若壞僧；若彼不諂曲，有慚愧心，漸自改悔。",
    "T24n1500_001:1110a07_0": "「若菩薩，成就種種神力，應恐怖者，而恐怖之；應引接者，而引接之；欲令眾生消信施故。",
    "T24n1500_001:1110a08_1": "不以神力恐怖，引接者，是名為犯眾多犯，是犯非染污起。",
    "T24n1500_001:1110a10_2": "不犯者：若彼眾生更起染著，外道謗聖，成就邪見，一切不犯。",
    "T24n1500_001:1110a11_3": "若彼發狂，若增苦受。",
    "T24n1500_001:1110a12_4": "「諸大士！",
    "T24n1500_001:1110a12_5": "已說眾多突吉羅法，若菩薩，犯一一法，應作突吉羅懺。",
    "T24n1500_001:1110a13_6": "若不懺者，障菩薩戒。",
    "T24n1500_001:1110a13_7": "「今問諸大士：是中清淨不？",
    "T24n1500_001:1110a14_8": "(三說)。",
    "T24n1500_001:1110a15_0": "「諸大士！",
    "T24n1500_001:1110a15_1": "是中清淨，默然故，是事如是持。",
    "T24n1500_001:1110a16_0": "「諸大士！",
    "T24n1500_001:1110a16_1": "我已說菩薩四波羅夷法，眾多突吉羅法，此是彌勒世尊摩得勒伽和合說，律儀戒，攝善法戒，攝眾生戒。",
    "T24n1500_001:1110a18_2": "此諸戒法，能起菩薩行，能成菩薩道。",
    "T24n1500_001:1110a19_3": "「諸大士！",
    "T24n1500_001:1110a19_4": "欲發心求阿耨多羅三藐三菩提者，當善護持。",
    "T24n1500_001:1110a20_5": "若護持者，不起像法法滅盡想，能令像法實義熾然，能令正法永不滅盡；心得正住，自成佛法；教化眾生，常無勞倦；善業畢竟，速成佛道！」",
    "T24n1500_001:1110a24_0": "菩薩戒本"
}