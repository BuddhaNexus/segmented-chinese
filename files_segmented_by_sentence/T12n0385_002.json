{
    "T12n0385_002:1064b02_0": "中陰經卷下",
    "T12n0385_002:1064b04_0": "後秦涼州沙門竺佛念譯",
    "T12n0385_002:1064b05_0": "神足品第六",
    "T12n0385_002:1064b06_0": "爾時，妙覺如來即以神足化此三千大千剎土，上至非想非非想天、下至無救地獄，皆悉金色，皆如妙覺如來而無有異——三十二相、八十種好、圓光七尺——皆坐寶蓮華高座上坐，演出梵音，聲聞三千大千剎土。",
    "T12n0385_002:1064b10_1": "一一諸佛說八萬四千雜行，其覩光明者，淫、怒、癡病皆自消滅，異口同音而說頌曰：「經法本無體，　　滅已今復興，　斷除有漏法，　　獨步於三界。",
    "T12n0385_002:1064b15_0": "　生死無數劫，　　遭遇良福田，　金色普遍照，　　蒙光得解脫。",
    "T12n0385_002:1064b17_0": "　神力不可盡，　　觀了本無形；　大慈大悲心，　　拔濟無明等；　五陰苦本源，　　流浪得濟渡；　四使生死河，　　法船渡彼岸；　善權無礙道，　　入彼無為境。",
    "T12n0385_002:1064b22_0": "　吾昔發誓願，　　要度未度者，　修身清淨行、　　口言無虛妄、　心念濟八難，　　諸惡何由生？」",
    "T12n0385_002:1064b25_0": "爾時，有菩薩即從坐起，偏露右臂，右膝著地，長跪合掌叉手，前白佛言：「快哉，世尊！",
    "T12n0385_002:1064b26_1": "神足無量不可思議。",
    "T12n0385_002:1064b27_2": "今欲所問，若見聽者乃敢陳啟。」",
    "T12n0385_002:1064b28_0": "妙覺如來告彼菩薩：「善哉，善哉！",
    "T12n0385_002:1064b28_1": "族姓子！",
    "T12n0385_002:1064b28_2": "恣爾所問，吾當一一分別說之。」",
    "T12n0385_002:1064b29_3": "時彼菩薩白佛言：「世尊！",
    "T12n0385_002:1064c01_4": "如來神足不可究暢，令此三千大千世界烔然金色。",
    "T12n0385_002:1064c02_5": "是何三昧有此神變？」",
    "T12n0385_002:1064c02_6": "佛告菩薩：「此神變者，是三昧王三昧，唯有諸佛乃能變現，非聲聞、辟支佛所能。",
    "T12n0385_002:1064c04_7": "修行此三昧王三昧，將從八萬四千——或有三昧名虛空藏、或有三昧名昇法堂、或有三昧名月光清淨、或有三昧名破有入無、或有三昧名一意不亂、或有三昧名除去塵霧、或有三昧名拔三毒根本、或有三昧名滅過去當來今現在病、或有三昧名開甘露法門。」",
    "T12n0385_002:1064c10_8": "爾時，世尊欲解斯義，宣說頌曰：「道力清淨行，　　身、口、意不犯，　誓願阿僧祇，　　沒溺生死者。",
    "T12n0385_002:1064c14_0": "　金剛難敗壞，　　非二乘所及，　觀身苦根本，　　思惟四果證。",
    "T12n0385_002:1064c16_0": "　積行不退轉，　　閑靜坐道場，　一切入定意，　　二、三、至七劫。",
    "T12n0385_002:1064c18_0": "　地燋過劫燒，　　其心亦不動，　壞破魔部界，　　悉成無上道。",
    "T12n0385_002:1064c20_0": "　三昧定意力，　　福報不可量，　令三聚眾生，　　得成無上道。",
    "T12n0385_002:1064c22_0": "　觀察眾生心，　　難度、易度者，　不令在沒溺，　　流滯生死海。",
    "T12n0385_002:1064c24_0": "　我本無此色，　　紫磨金光體，　歷劫勤苦行，　　修定成此形。」",
    "T12n0385_002:1064c26_0": "爾時，妙覺如來說此頌時，諸佛、世尊同時舉手讚妙覺如來，以偈頌曰：「丈夫二足尊，　　世雄不可量，　拔離三界苦，　　淡然為一色。",
    "T12n0385_002:1065a01_0": "　今聞如來說，　　定、意、神足、道，　其聞法性相，　　相相不可量。",
    "T12n0385_002:1065a03_0": "　八種清淨音、　　十六特勝法、　三十二行業，　　利益一切人。",
    "T12n0385_002:1065a05_0": "　天人尊無比，　　光明照眾生，　久在飢渴道，　　飲以八解脫。",
    "T12n0385_002:1065a07_0": "　無欲清淨池，　　化以七覺花，　不著五陰本，　　猶如青蓮華，　香熏遠普聞；　　如來五分身，　無處不流布。",
    "T12n0385_002:1065a10_1": "　　吾昔求佛道，　誓願同一時，　　今日得果證，　不違昔所願。",
    "T12n0385_002:1065a12_2": "　　一相、無相道，　分別微妙慧，　　曉了善權道。」",
    "T12n0385_002:1065a14_0": "當時世尊說此頌時，有百億希望中陰眾生求佛身色紫磨金形——如我今日神變無量——要當來世皆當成佛，悉同一號，號妙覺如來、應供、正遍知、明行足、善逝、世間解、無上士、調御丈夫、天人師、佛、世尊。",
    "T12n0385_002:1065a19_0": "中陰經破愛網品第七",
    "T12n0385_002:1065a20_0": "爾時，妙覺如來將欲破愛結使、欲使四眾自見證驗，即入不動三昧，欲令彼眾知欲愛、色愛、無色愛。",
    "T12n0385_002:1065a22_1": "爾時，世尊重自思惟：「此欲界眾生亦愛、非愛，亦有漏、無漏，亦有為、無為，亦可記、不可記；色界眾生非有、非無，非想、非不想識可見法，三界欲最重，染著不可離；中陰眾生等，要須聖教。",
    "T12n0385_002:1065a26_2": "「五識眾生有前、有後，非想非非想識眾生有取涅槃、無取涅槃者。",
    "T12n0385_002:1065a27_3": "云何中陰眾生遇聖得證？",
    "T12n0385_002:1065a28_4": "「彼有一病計無我、命恒計無常，前生非後生、後生非前生。",
    "T12n0385_002:1065a29_5": "此聖人語，非本發心意，要須聖人，如聲聞法。",
    "T12n0385_002:1065b01_6": "「五色識者根本未成，見佛、識佛一一所著，多受福地，墮者非一，不計吾我身，是法、非法行，三界為網所覆，欲出難得脫。",
    "T12n0385_002:1065b04_7": "猶如擲線丸，緒在猶復還；三界眾生等，捨此復還此。」",
    "T12n0385_002:1065b05_8": "爾時，世尊即說頌曰：「三界為火宅，　　火炎極熾盛，　愛心所染著，　　將入三惡道。",
    "T12n0385_002:1065b09_0": "　前生非後生，　　愛有輕重法，　五色識法者，　　今世後易度。",
    "T12n0385_002:1065b11_0": "　生死八難道，　　與泥洹對門，　無彼、無此法，　　最勝無等侶。",
    "T12n0385_002:1065b13_0": "　神足接眾生，　　見者無不度，　當來過去人、　　乾闥、阿須倫、　天、龍、鬼神等，　　無不得濟度。",
    "T12n0385_002:1065b16_0": "　善哉！",
    "T12n0385_002:1065b16_1": "三界尊！",
    "T12n0385_002:1065b16_2": "　　善說微妙法，　令受苦眾生，　　得至無為岸，　去身、口、意病，　　寂然無移動。",
    "T12n0385_002:1065b19_0": "　如飢者得食、　　如渴者得飲，　止觀除愛結，　　三脫甘露門。",
    "T12n0385_002:1065b21_0": "　我發無上道，　　除愛無渴想，　於火炎拔濟，　　得成於世雄。",
    "T12n0385_002:1065b23_0": "　過去無數佛、　　當來、現在等，　如我今日化，　　不計彼我想。",
    "T12n0385_002:1065b25_0": "　正法除邪法，　　塵垢永已除，　無礙總持法，　　思惟分別觀。",
    "T12n0385_002:1065b27_0": "　於億百千劫，　　遊戲諸三昧，　四空定意法，　　往來不疲極。",
    "T12n0385_002:1065b29_0": "　諸佛所遊處，　　多益無減損，　舉足下足頃，　　所度不可量。",
    "T12n0385_002:1065c02_0": "　當我下足處，　　有幾眾生等，　隨類而得度。",
    "T12n0385_002:1065c03_1": "　　遍滿三界中，　隨心得三道，　　如是無窮已，　八解無礙法、　　離捨壽命根、　不計三界想、　　害彼五逆結。",
    "T12n0385_002:1065c07_0": "　汝生知汝生、　　汝滅知汝滅、　汝上知汝上、　　汝下知汝下，　中間無脫處，　　過者何處去？",
    "T12n0385_002:1065c10_0": "　當知佛力大，　　遍入總持法，　由本誓願故，　　未度者令度。",
    "T12n0385_002:1065c12_0": "　四等慈悲捨，　　遍滿諸十方，　佛指出甘露，　　如慈母愛子。",
    "T12n0385_002:1065c14_0": "　又母非父慈、　　又父非母慈，　三界四顛倒，　　難化如金剛。",
    "T12n0385_002:1065c16_0": "　如物初入爐，　　塵惡先燋滅；　真者不移動，　　如淤生蓮華。",
    "T12n0385_002:1065c18_0": "　佛道實真正，　　無畏、無所著，　不有想念累，　　心亦無往來。」",
    "T12n0385_002:1065c20_0": "爾時，座上有一菩薩名曰炎光，即從坐起，偏露右臂，右膝著地，長跪合掌叉手，前白佛言：「如今世尊說真實之法——或言有法、或言無法，或言有為、或言無為，或言有記、或言無記——今眾生受化者，以何法化而得度脫？」",
    "T12n0385_002:1065c24_1": "爾時，世尊以頌報曰：「諸法正有一，　　無二亦無三，　愛識非愛識，　　永離於胞胎，　破一縛著愛，　　使眾生愛盡。",
    "T12n0385_002:1065c29_0": "　如來神德力，　　自識宿命本，　或在王天宮、　　轉輪王治處、　或在貧賤處、　　下至無救獄，　一一分別了，　　眾生垢著心。」",
    "T12n0385_002:1066a04_0": "爾時，世尊說此頌時，六十八億那由他中陰眾生即從坐起，偏露右臂，右膝著地，長跪合掌叉手，前白佛言：「咄嗟！",
    "T12n0385_002:1066a06_1": "此苦乃是大苦，於眾苦中此愛最苦。",
    "T12n0385_002:1066a07_2": "唯願世尊聽為出家。」",
    "T12n0385_002:1066a07_3": "爾時，世尊默然聽之。",
    "T12n0385_002:1066a08_4": "爾時，中陰眾生聞佛說法即得阿羅漢果。",
    "T12n0385_002:1066a10_0": "中陰經三世平等品第八",
    "T12n0385_002:1066a11_0": "爾時，座上有菩薩名不厭患劫，即從坐起，偏露右臂，右膝著地，合掌叉手，前白佛言：「善哉！",
    "T12n0385_002:1066a13_0": "最勝如來神力，極微妙不可思議如來神德，廣長舌不犯眾生過。",
    "T12n0385_002:1066a14_1": "今此三聚眾生——過去、當來、今現在——為過去耶？",
    "T12n0385_002:1066a15_2": "為未來、現在耶？」",
    "T12n0385_002:1066a15_3": "爾時，世尊告不厭患劫菩薩曰：「善哉，善哉！",
    "T12n0385_002:1066a16_4": "汝之所問於三聚眾生多所饒益、多所潤、及斷無明本、身業得清淨，非一佛所說。」",
    "T12n0385_002:1066a18_5": "爾時，世尊即說頌曰：「人本在胎時，　　自識本宿命，　捨彼今就此，　　三世炳然定。",
    "T12n0385_002:1066a22_0": "　前識非今識、　　前身非今身，　但為愚惑迷，　　不知趣道門。",
    "T12n0385_002:1066a24_0": "　念此在四使，　　發起若干想，　咄嗟！",
    "T12n0385_002:1066a25_1": "老、病、死，　　墜墮在三世。」",
    "T12n0385_002:1066a26_0": "爾時，世尊欲解斯義即說頌曰：「本我無此色，　　受、想、識亦然。",
    "T12n0385_002:1066a28_0": "　我虛彼亦無，　　豈有識、想、受？",
    "T12n0385_002:1066a29_0": "　無色名色法，　　眾生亂想法，　九品有差別，　　分別三世道。",
    "T12n0385_002:1066b02_0": "　上上最妙道，　　非去、非未來；　上中最微細；　　上下無覺觀。",
    "T12n0385_002:1066b04_0": "　中上斷三結、　　中中滅三垢、　中下豁然悟，　　此名為佛子。",
    "T12n0385_002:1066b06_0": "　下上雖為重，　　如彼水上泡，　一生而一滅。",
    "T12n0385_002:1066b07_1": "　　下中眾生類，　苦本最為深，　　非我誰能知？",
    "T12n0385_002:1066b09_0": "　下下眾生類，　　經歷於劫數，　吾亦就彼化，　　不見漏失者。",
    "T12n0385_002:1066b11_0": "　人心有若干，　　座上心不悟，　或願當來佛、　　或願現在者，　此等眾生類，　　難可濟度者。",
    "T12n0385_002:1066b14_0": "　人本無形生，　　還入虛空中，　生死相牽連，　　何者名泥洹？",
    "T12n0385_002:1066b16_0": "　若言有眾生，　　身、口、意行淨，　寂然入滅度，　　無有老、病患。",
    "T12n0385_002:1066b18_0": "　弘誓發一心，　　亦不自為己，　虛空不可獲，　　何者名虛實？",
    "T12n0385_002:1066b20_0": "　如來梵天音，　　分別實相法，　解了空無慧，　　三界獨步尊。",
    "T12n0385_002:1066b22_0": "　有覺空意法，　　觀身不戀著；　無覺在三禪，　　進取不退道。",
    "T12n0385_002:1066b24_0": "　自我成佛來，　　以此為本業，　成佛亦由此、　　泥洹亦復然。",
    "T12n0385_002:1066b26_0": "　所以積功勤，　　未獲於實相，　聞四不離四，　　此是諸佛印。」",
    "T12n0385_002:1066b28_0": "爾時，世尊說此頌已，無量無限那由他眾生，及中陰、五色識、非想非非想眾生，欲得去離，不樂三世。",
    "T12n0385_002:1066c01_1": "爾時，世尊重說頌曰：「過去非今有、　　現在亦復然，　當來彌勒身，　　教化無差別。",
    "T12n0385_002:1066c04_0": "　我今說少少，　　如人爪上塵，　欲說世界盡，　　誰能究盡者？",
    "T12n0385_002:1066c06_0": "　今雖處中陰，　　移坐無想天，　地獄對門人，　　聞法乃得悟。」",
    "T12n0385_002:1066c08_0": "爾時，世尊即以神力接中陰眾生至非想非非想識天。",
    "T12n0385_002:1066c09_1": "爾時，世尊復以神力到彼，至非想非非想識界，施設莊嚴七寶高座皆有化佛，一一化佛皆有四眾，一一眾者威儀法則悉皆成就，此眾生中或有誦經、說義、賢聖默然，或有入定、出定。",
    "T12n0385_002:1066c13_2": "爾時，妙覺如來復以神足十力接彼非想非非想識眾生——如中陰形，無有差別。",
    "T12n0385_002:1066c15_3": "爾時，世尊如諸佛常法威儀法則，令無量化佛合為一佛，或以一身變為無量、或在樹下演說法教、或入初禪定意不亂、或在高巖閑靜寂處、或坐處空作十八變——身下出火身上出水、身上出火身下出水、履地若空無有罣礙——或取滅度亦無滅度、或現無常身體膖脹爛臭如白鴿色、或現手足各在異處。",
    "T12n0385_002:1066c22_4": "爾時，非想非非想識眾生見此變易心懷恐怖：「我本生心謂呼『定』是泥洹，無病、無老、無諸痛苦；今觀此法有生、有老、有病、死痛。",
    "T12n0385_002:1066c24_5": "今遇如來降神在此，若不順者，無擇地獄即我舍宅。",
    "T12n0385_002:1066c26_6": "吾本宿世同要之人。」",
    "T12n0385_002:1066c26_7": "先生彼識阿難陀、迦蘭陀見佛禮拜：「善哉，世尊！",
    "T12n0385_002:1066c27_8": "尊中無比。",
    "T12n0385_002:1066c27_9": "降神此界，如遇優曇鉢華；若佛不降神此者，我等永處邊地，殺害無量迦蘭陀身。」",
    "T12n0385_002:1066c29_10": "復自宣白：「今遭大聖，如日消雪；若不遭聖，彼當墮墜作飛狸身，飛走盡害，無有脫者。",
    "T12n0385_002:1067a02_11": "以此本誓，願得脫苦際，虛空無量界，神德三界尊，辟支、聲聞等，眼之所能見。」",
    "T12n0385_002:1067a04_12": "爾時，迦蘭陀作是念：「我等同生，生此識界罪福未分，或墮邪見、受飛狸身。",
    "T12n0385_002:1067a06_0": "我本造身，不獨三界——中陰、五色及無色形。」",
    "T12n0385_002:1067a06_1": "已生此念，非想識眾皆生苦心：「我等諸人雖生此處，非得泥洹、非安隱處。",
    "T12n0385_002:1067a08_2": "今遇如來說真實法，斷拔千萬門，不去亦不來。",
    "T12n0385_002:1067a09_3": "貪欲本生我，我今還滅汝。",
    "T12n0385_002:1067a10_4": "為過所覆非，今世、後世，生有老病、苦，如影重有影、如月、樹葉影現於水，野干飲之終竟無獲。",
    "T12n0385_002:1067a12_5": "我今三世尊有實、無實，法化不變易，生者非有生。",
    "T12n0385_002:1067a13_6": "善哉！",
    "T12n0385_002:1067a13_7": "世微法，難度而度。",
    "T12n0385_002:1067a14_0": "世間愚癡人，計我為身實，當其捨壽時，鉤鏁骨相連，分別彼身中。",
    "T12n0385_002:1067a15_1": "何者命與壽？",
    "T12n0385_002:1067a15_2": "生死纏裹苦，捨彼復受此。",
    "T12n0385_002:1067a16_3": "處胎冷熱苦，出有生滅憂，母雖樂育我，不生誰有患？",
    "T12n0385_002:1067a17_4": "落漠如水泡，識神染其形，輪轉五趣中，所往無脫處，生死五道海，無往而不經。",
    "T12n0385_002:1067a19_5": "心為殺身本，汝滅我何患？",
    "T12n0385_002:1067a19_6": "虛空無本末，誰知常無常？」",
    "T12n0385_002:1067a20_7": "彼無想之識見阿蘭、迦蘭陀，一為邊地王、一為著翅虫。",
    "T12n0385_002:1067a21_8": "「三界最為苦，本處非泥洹，如遊曠野，指東謂為西。",
    "T12n0385_002:1067a23_9": "今遭大聖，於一切眾苦都得解脫。」",
    "T12n0385_002:1067a23_10": "爾時，非想非無想識眾生即於佛前尋聲而說頌曰：「吾本事五火，　　燒炙身體爛，　臥在荊棘上，　　身被髑髏衣，　翹足向日月，　　無神不奉事。",
    "T12n0385_002:1067a29_0": "　今生非非想，　　得見如來身，　自恥本所行，　　在此無脫處。",
    "T12n0385_002:1067b02_0": "　特知正法化，　　如來自降神，　得脫無擇門，　　永在安隱處。",
    "T12n0385_002:1067b04_0": "　五欲生死垢，　　纏縛四流中，　心惑著三有，　　燒以智慧火。",
    "T12n0385_002:1067b06_0": "　四趣五道人，　　不見生本末，　著識吾我者，　　如我今無異。」",
    "T12n0385_002:1067b08_0": "爾時，妙覺如來復以頌報曰：「卿等本謂真，　　八萬四千劫，　無常生死本，　　彼死還生此。",
    "T12n0385_002:1067b11_0": "　汝等眾生類，　　未曾老、病、死，　守一求泥洹，　　此非真實法。",
    "T12n0385_002:1067b13_0": "　垢盡識不滅，　　還在三惡中，　非我汝不悟，　　誰能脫此難？",
    "T12n0385_002:1067b15_0": "　吾從無量劫，　　誓度生、老、死，　非我前身造、　　亦非後身受。",
    "T12n0385_002:1067b17_0": "　本得金剛定，　　今乃教化汝：　地不可作空、　　空不可作地、　水不可作火、　　火不可作水。",
    "T12n0385_002:1067b20_0": "　一切愚惑人，　　萬物皆我有，　愚癡無明法，　　謂為正真道。",
    "T12n0385_002:1067b22_0": "　如彼疲倦人，　　懈息須臾間，　雖居八萬四，　　視之如一日。",
    "T12n0385_002:1067b24_0": "　為五苦眾生，　　何處不有我？",
    "T12n0385_002:1067b25_0": "　分別身法相、　　分別空無法，　生者不見生、　　死亦不見死。",
    "T12n0385_002:1067b27_0": "　問生根本道，　　由行之所造；　三惡之重者，　　癡病是其源。",
    "T12n0385_002:1067b29_0": "　名色、六入法，　　此是世之常，　觸入更色法，　　愛入更樂樂。",
    "T12n0385_002:1067c02_0": "　一切眾生惑，　　不識十二緣，　如蛾投火光。",
    "T12n0385_002:1067c03_1": "　　妙覺如來說：　由汝垢重故，　　則我心垢重。",
    "T12n0385_002:1067c05_0": "　如我成佛身，　　經歷不度界，　破壞心垢重，　　識別想非想。",
    "T12n0385_002:1067c07_0": "　結使之根源，　　無常謂為常、　以苦言是樂、　　計空以為有、　無我以為我。",
    "T12n0385_002:1067c09_1": "　　此想非想類，　習顛倒來久，　　如蛾貪火光，　不避滅身難。",
    "T12n0385_002:1067c11_2": "　　迷惑墮六趣、　生此非想天，　　譬如斫伐樹，　根在由復生。",
    "T12n0385_002:1067c13_3": "　　迷惑四顛倒，　無明之所裹，　　今開甘露門，　聖諦真如有，　　拔苦之根本，　永盡無有餘。",
    "T12n0385_002:1067c16_4": "　　四使長流海，　生生生不斷，　　我今破三界，　將到至彼岸，　　安隱無畏處。」",
    "T12n0385_002:1067c19_0": "爾時，世尊說此頌時，非想非非想識眾生皆發無上正真道意，於無餘泥洹而不般泥洹。",
    "T12n0385_002:1067c21_0": "或有應生天者與說十善法，應生人中為說五戒，或趣三惡道者與說刀山、劍樹、火車、爐炭。",
    "T12n0385_002:1067c23_1": "如此等類，三百三十六億那由他厭患劫壽，聞清淨法即成道果。",
    "T12n0385_002:1067c24_2": "爾時，世尊復以神足、十力、無畏接彼非想非非想識眾生，將至五色識界眾生，修治道樹，莊嚴剎土，放大光明，一一光明皆有化佛，一一化佛皆坐七寶高座，三十二大人之相，說六度無極。",
    "T12n0385_002:1067c28_3": "彼五色眾生見如來變化，心垢縛著坦然除盡，不復願樂染著生死。",
    "T12n0385_002:1068a01_4": "爾時，世尊以清淨梵音而說頌曰：「苦本生死怨，　　除之以善權，　四等大慈心，　　超越無量界。",
    "T12n0385_002:1068a05_0": "　今此利根人，　　一聞不再受，　覩佛色形相，　　普入寂滅度。",
    "T12n0385_002:1068a07_0": "　乃知賢聖道，　　無量難思議，　滅垢不復生，　　盡同聖賢道。」",
    "T12n0385_002:1068a09_0": "當其世尊說此頌時，無限無量五色識眾生盡同一號，於當來世號普廣如來、應供、正遍知、明行足、善逝、世間解、無上士、調御丈夫、天人師、佛、世尊。",
    "T12n0385_002:1068a13_0": "中陰經無生滅品第九",
    "T12n0385_002:1068a14_0": "爾時，妙覺如來將欲移到諸佛剎土，告三聚眾生發心趣向求泥洹道：「今我現在與汝說法，若有所疑即來問我。",
    "T12n0385_002:1068a16_1": "泥洹有生、有滅不耶？」",
    "T12n0385_002:1068a17_0": "爾時，三聚眾生聞如來語，前白佛言：「從欲界上至非想非非想，發意趣大乘不思議法，未曾聞有有為、無為法，何者有餘？",
    "T12n0385_002:1068a19_1": "何者無餘？",
    "T12n0385_002:1068a19_2": "何者是上人法？",
    "T12n0385_002:1068a20_3": "何者非上人法？」",
    "T12n0385_002:1068a20_4": "爾時，世尊與三聚眾生分別句義、字義及無相義：「如來神力有三十二法。",
    "T12n0385_002:1068a22_5": "何者為三十二？",
    "T12n0385_002:1068a22_6": "億本宿命中根本所生，知本所從一一所生，彼死生此、此死生彼。",
    "T12n0385_002:1068a24_7": "以眼識通觀察，如掌中觀珠；以耳通蠅行、蟻步及微細聲皆悉聞之。",
    "T12n0385_002:1068a25_8": "本有三界，今無三界。",
    "T12n0385_002:1068a26_9": "汝等受道證，發心各各異，中間等變易。",
    "T12n0385_002:1068a27_10": "何者是三界？",
    "T12n0385_002:1068a27_11": "何者非三界？」",
    "T12n0385_002:1068a27_12": "爾時，世尊說此語時，三聚眾生重生狐疑。",
    "T12n0385_002:1068a28_13": "爾時，世尊知彼眾生心之所念，欲得與說無相法觀，以頌說曰：「何者名為頭？",
    "T12n0385_002:1068b01_14": "　　何者名為足？",
    "T12n0385_002:1068b02_0": "　何者名為華？",
    "T12n0385_002:1068b02_1": "　　何者名為果？",
    "T12n0385_002:1068b03_0": "　人命在於頭，　　滅如灰土塵；　百草樹木根，　　拔去不復生。",
    "T12n0385_002:1068b05_0": "　觀此眾相法，　　無頭亦無足，　有餘、無餘法，　　等此而可知。",
    "T12n0385_002:1068b07_0": "　若言有泥洹，　　我身命現在；　若言無泥洹，　　何處有三聚？",
    "T12n0385_002:1068b09_0": "　佛以神力故，　　令汝知有無。",
    "T12n0385_002:1068b10_0": "　我觀三界苦，　　此亦有、亦無，　前念非後念、　　前形非後形。",
    "T12n0385_002:1068b12_0": "　吾從無數劫，　　舉足及中間，　其中起大悲，　　非二乘所及。",
    "T12n0385_002:1068b14_0": "　當我起大悲，　　三塗受苦者，　如慈母乳子，　　無不飽滿者。",
    "T12n0385_002:1068b16_0": "　吾本一把施，　　今得隨所願，　七寶眾琦珍，　　隨念即時得。",
    "T12n0385_002:1068b18_0": "　何況四等具？",
    "T12n0385_002:1068b18_1": "　　六度濟眾生，　此者誰能別？",
    "T12n0385_002:1068b19_2": "　　唯佛佛知之，　今當與汝說，　　分別有餘、無。",
    "T12n0385_002:1068b21_0": "　欲得觀我界，　　吾以神足從，　到彼逮作佛，　　名曰釋迦文。",
    "T12n0385_002:1068b23_0": "　七十二恒沙，　　西南土莊嚴，　盡以一道化，　　無辟支、聲聞。",
    "T12n0385_002:1068b25_0": "　其土甚快樂，　　所念即在前，　不似此土界，　　為婬、怒、癡縛。",
    "T12n0385_002:1068b27_0": "　一音遍四方，　　聞者尋得度。",
    "T12n0385_002:1068b28_0": "　彼土七寶樹，　　風吹樹葉時，　葉葉共相向，　　皆說度無極。",
    "T12n0385_002:1068c01_0": "　我彼剎土中，　　住壽阿僧祇，　現取滅度時，　　遺法十二劫。",
    "T12n0385_002:1068c03_0": "　欲知劫長短，　　賢劫為一日，　計此日月數，　　以成十二劫。",
    "T12n0385_002:1068c05_0": "　汝等三聚人，　　知我功德不？",
    "T12n0385_002:1068c06_0": "　適彼東方土，　　八十億由他，　其土名不終，　　佛號名滅界。",
    "T12n0385_002:1068c08_0": "　我現弟子學，　　剃除被袈裟，　長跪受聖法，　　彼佛知我心。",
    "T12n0385_002:1068c10_0": "　彼等眾生類，　　見我著法服，　不樂於世欲，　　同心樂出家。",
    "T12n0385_002:1068c12_0": "　威儀、禮節具，　　不失禁戒法，　當我屈伸時，　　見者衣毛竪。",
    "T12n0385_002:1068c14_0": "　此皆本宿命，　　同共誓願者，　離欲無所著，　　無有生滅相。",
    "T12n0385_002:1068c16_0": "　盡修於梵行，　　以我佛神力，　於死得脫死，　　念此無記等。",
    "T12n0385_002:1068c18_0": "　不解生以滅，　　輪轉於五道，　四聖甘露法，　　充飽一切人。」",
    "T12n0385_002:1068c20_0": "當其世尊說此頌時，見此初學弟子剃除鬚髮受聖教；百七十億眾生願樂欲得思惟法觀，不樂在家，出為沙門。",
    "T12n0385_002:1068c22_1": "佛告三聚眾生：「我今東北方無限無量恒河沙數，彼有剎土名曰清明，佛名明月。",
    "T12n0385_002:1068c24_2": "彼土人民無婬、怒、癡，亦無憍慢、我慢、不如慢。",
    "T12n0385_002:1068c25_3": "彼土眾生恒樂安靜，獨坐無為，繫念在前，初無亂想，雷、電、霹靂，心無傾動。」",
    "T12n0385_002:1068c27_4": "爾時，妙覺如來適彼剎土遇地而坐，彼眾生見坐禪者悉共效之。",
    "T12n0385_002:1068c28_5": "佛以神力、以無想法觀，迴眾生心如手轉物，令彼眾生知有常、無常，知生、老、病、死苦，或有眾生令知有念、或有眾生令知有持、或有眾生令知有安、或有眾生令知自守。",
    "T12n0385_002:1069a03_6": "佛將欲現四禪功德，即於三聚眾生前，從初禪出入二禪、三禪、四禪，從四禪起入三禪、二禪、初禪，從初禪至三禪、從第四至第二禪，此名師子奮迅三昧。",
    "T12n0385_002:1069a06_7": "爾時，世尊現此神足三昧定意度無限無量那由他眾生，皆共同發無上正真道，有願樂須陀洹、斯陀含、阿那含、阿羅漢，法眼淨得辟支佛道。",
    "T12n0385_002:1069a09_8": "當於爾時，妙覺如來忽然不現。",
    "T12n0385_002:1069a11_0": "中陰經空無形教化品第十",
    "T12n0385_002:1069a12_0": "爾時，妙覺如來捨中陰形入虛空藏三昧，以佛吼而吼出八種音聲。",
    "T12n0385_002:1069a13_1": "何謂為八？",
    "T12n0385_002:1069a13_2": "非男聲、非女聲、非長聲、非短聲、非豪貴聲、非卑賤聲、非苦聲、非甘露聲。",
    "T12n0385_002:1069a15_3": "爾時，世尊隱形不現，演出八萬四千諸度無極。",
    "T12n0385_002:1069a16_4": "何謂八萬四千度無極？",
    "T12n0385_002:1069a17_0": "想非想有愛入結使患本，如月雲覆，一切眾生為欲所牽，有四百病，一生而一滅。",
    "T12n0385_002:1069a18_1": "人犯五逆，欲離泥犁去，見八地獄，衣毛皆竪。",
    "T12n0385_002:1069a19_2": "南、西方、北、東亦爾，以聞響眾生故，演此諸法。",
    "T12n0385_002:1069a20_3": "當於爾時，三聚眾生聞虛空語聲，無色、無形，於其中間演出諸法：「善哉！",
    "T12n0385_002:1069a22_4": "諸佛教無色、形，難可思議。」",
    "T12n0385_002:1069a23_5": "爾時，三聚眾生異形同音以頌仰問虛空曰：「如來本在此，　　三十二相具，　慈悲愍一切，　　所潤難可量。",
    "T12n0385_002:1069a27_0": "　為我說微妙，　　八等聖道支，　隱形聞聖音，　　萬物皆無常。",
    "T12n0385_002:1069a29_0": "　如來黃金色，　　本有今不見，　但聞音響聲，　　佛無我豈有？",
    "T12n0385_002:1069b02_0": "　計我生死本，　　流轉而不住，　但為色所惑，　　福滅而罪生。",
    "T12n0385_002:1069b04_0": "　如來大聖尊，　　示人行諸法，　忽然離形相，　　音響來教化。",
    "T12n0385_002:1069b06_0": "　以本宿緣故，　　形逝音接我。",
    "T12n0385_002:1069b07_0": "　老、病生憂、悲，　　四蛇唼我身：　地種骨肉是、　　水種潤澤是、　火種枯燥是、　　風種散法是。",
    "T12n0385_002:1069b10_0": "　無著三乘法，　　離有故在有；　心垢久已離，　　四種故存在。",
    "T12n0385_002:1069b12_0": "　如來大聖尊，　　無彼此四大。",
    "T12n0385_002:1069b13_0": "　正言有四種，　　亦復無四種；　正言無四種，　　亦復有四種。",
    "T12n0385_002:1069b15_0": "　此是不定法，　　誰能究竟者？」",
    "T12n0385_002:1069b16_0": "爾時，如來答彼音聲，即說頌曰：「佛子！",
    "T12n0385_002:1069b17_1": "知空不？",
    "T12n0385_002:1069b17_2": "　　一切法無常。",
    "T12n0385_002:1069b18_0": "　人生非本生，　　豈有本生緣？",
    "T12n0385_002:1069b19_0": "　我音及汝音，　　可得、不可得？",
    "T12n0385_002:1069b20_0": "　吾從無數劫，　　不為一眾生。",
    "T12n0385_002:1069b21_0": "　一念一息頃，　　度少不以愁；　所度阿僧祇，　　亦不以喜悅。",
    "T12n0385_002:1069b23_0": "　我本為一人，　　閑靜不度人，　後緣而對人，　　不失本誓願。",
    "T12n0385_002:1069b25_0": "　處此閻浮提，　　四姓剎利勝，　除彼婆羅門，　　餘姓最不如。",
    "T12n0385_002:1069b27_0": "　以本法界觀，　　生、老、病、死苦，　我無彼亦空，　　何者有生、死？",
    "T12n0385_002:1069b29_0": "　生者言有本，　　生者從何至？",
    "T12n0385_002:1069c01_0": "　設知生死本，　　泥洹在我前；　解知泥洹法，　　無佛亦無我。",
    "T12n0385_002:1069c03_0": "　法從何處生？",
    "T12n0385_002:1069c03_1": "　　去至何處滅？",
    "T12n0385_002:1069c04_0": "　佛以真實法，　　現以有無相，　此生此滅處，　　愚惑得見正。",
    "T12n0385_002:1069c06_0": "　言有亦非有、　　言無亦非無，　輪轉生死海，　　為五欲所縛。",
    "T12n0385_002:1069c08_0": "　無驅、無鞭策，　　自墜生死淵，　爾乃知罪、福，　　知悔、不悔者。」",
    "T12n0385_002:1069c10_0": "爾時，世尊說此頌時，八十七億那由他三聚眾生解無形相法，發無上正真道意。",
    "T12n0385_002:1069c12_0": "中陰經有色無色品第十一",
    "T12n0385_002:1069c13_0": "爾時，座上有菩薩聞空中有如來聲，仰觀空中嘆曰：「甚哉！",
    "T12n0385_002:1069c14_1": "但聞其聲，不見其形。",
    "T12n0385_002:1069c14_2": "此色非本色，餘陰亦復爾。",
    "T12n0385_002:1069c15_3": "此欲界眾生難可免度，要須智劍剔除令無餘。",
    "T12n0385_002:1069c16_4": "我本修梵行，非身、口、意造，非一、非二。",
    "T12n0385_002:1069c17_5": "欲我從汝生，由汝墮三塗，一念欲滅，眾想亦無去、來、今。",
    "T12n0385_002:1069c18_6": "過去諸如來，教化群生類：說過去，不說今、未來；說未來，不說過去、現在；說現在，不說過去、未來；或言有三世、或言無三世。」",
    "T12n0385_002:1069c21_7": "爾時，世尊欲重解斯義而說頌曰：「生、老、病、死本，　　諸如來塵垢，　要入中拔濟，　　何為地獄人？",
    "T12n0385_002:1069c25_0": "　不似妙覺尊，　　在中陰教化，　於妙妙中最，　　下劣所不及。",
    "T12n0385_002:1069c27_0": "　如人持鉢乞，　　隨彼所施與，　持鉢者思惟：　　『是有、是無耶？』",
    "T12n0385_002:1069c29_0": "　未證自謂證，　　邪見之根本；　正法言非法，　　流轉五道淵。",
    "T12n0385_002:1070a02_0": "　正法分別法，　　不失於法性；　若不失法性，　　此是諸佛教。",
    "T12n0385_002:1070a04_0": "　法性無三事，　　亦無去、來、今。",
    "T12n0385_002:1070a05_0": "　若言是現在，　　現在何者是？",
    "T12n0385_002:1070a06_0": "　若言是過去，　　過去何者是？",
    "T12n0385_002:1070a07_0": "　若言是未來，　　未來何者是？",
    "T12n0385_002:1070a08_0": "　人能解此法，　　曉了三世尊。",
    "T12n0385_002:1070a09_0": "　解本無雜想，　　順一大乘行，　有緣眾生善，　　濟此無不度。",
    "T12n0385_002:1070a11_0": "　猶如負債人，　　償畢欲歡喜，　內外悉通達，　　周旋不怯弱。」",
    "T12n0385_002:1070a13_0": "爾時，大勢至、觀世音菩薩承佛威神音響教化，即以神口而說頌曰：「生、老、病、死本，　　諸如來塵垢，　要入中拔濟，　　何處不往反？",
    "T12n0385_002:1070a17_0": "　我師無量壽，　　永劫不滅盡，　本我所誓願，　　何為地獄人？",
    "T12n0385_002:1070a19_0": "　不似妙覺尊，　　在中陰教化，　於妙妙中最，　　下劣所不及。",
    "T12n0385_002:1070a21_0": "　願我後成佛，　　如妙覺無異。」",
    "T12n0385_002:1070a22_0": "爾時，觀世音說此頌時，三億眾生發無上正真道意。",
    "T12n0385_002:1070a24_0": "中陰經歡喜品第十二",
    "T12n0385_002:1070a25_0": "爾時，妙覺如來入寂滅三昧，將欲遊行他方世界顧見所度。",
    "T12n0385_002:1070a26_1": "不可計眾生心懷踊躍，猶如比丘入四禪法，心意淡然，無飢無渴：「善哉！",
    "T12n0385_002:1070a27_2": "教化不失本願。」",
    "T12n0385_002:1070a28_3": "心懷自慶而說頌曰：「如來神足力，　　離苦、不善、有，　處處分身化，　　要度有緣者。",
    "T12n0385_002:1070b02_0": "　賢劫千佛等，　　所度無有異，　亦在三聚中，　　正法除非法。",
    "T12n0385_002:1070b04_0": "　甘露法門開，　　掩閉三惡道、　稱揚大智慧、　　拔出愚癡根。",
    "T12n0385_002:1070b06_0": "　諸法自瓔珞，　　內外悉清淨，　慈悲四等心，　　無方不遍滿。",
    "T12n0385_002:1070b08_0": "　攝持身、口、意，　　超越生、老、死。」",
    "T12n0385_002:1070b09_0": "爾時，世尊說此頌時，群方三千大千世界滿中三聚眾生，承虛空中教，皆發無上正真道意，歡喜奉行，作禮而去。",
    "T12n0385_002:1070b12_0": "中陰經卷下"
}