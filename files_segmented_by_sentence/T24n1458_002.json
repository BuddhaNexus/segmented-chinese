{
    "T24n1458_002:0530c16_0": "根本薩婆多部律攝卷第二",
    "T24n1458_002:0530c18_0": "尊者勝友集",
    "T24n1458_002:0530c19_0": "三藏法師義淨奉　制譯",
    "T24n1458_002:0530c20_0": "◎總釋學處",
    "T24n1458_002:0530c21_0": "上明由序彰說戒緣起，下述諸門指陳學處。",
    "T24n1458_002:0530c22_1": "且一一學處有二十一門。",
    "T24n1458_002:0530c22_2": "言二十一者：一、犯緣起處；二、能犯過人；三、所犯之罪；四、所犯境事；五、所由煩惱；六、制戒利益；七、有犯無犯；八、具支成犯；九、生過之因；十、釋罪名字；十一、出罪體性；十二、可治不可治；十三、罪有遮性；十四、作及不作；十五、方便有無；十六、重罪；十七、輕罪；十八、共相無差；十九、出罪有異；二十、有染無染；二十一、犯罪所由。",
    "T24n1458_002:0531a01_0": "言犯緣起處者，謂於某國某城制某學處，即名此方為犯緣起處。",
    "T24n1458_002:0531a02_1": "言犯過人者，謂由其人而制學處。",
    "T24n1458_002:0531a03_2": "言所犯罪者，即是身語所造之罪。",
    "T24n1458_002:0531a04_0": "言所犯境事者，總有二種：情及非情，一一戒中隨應思察，要而言之，有六十五事，所謂婬染事、攝取事、不忍事、求利事、住處事、同梵行事、僧伽事、受用鄙事、受用法事、鄔波斯迦事。",
    "T24n1458_002:0531a08_1": "(十)長衣事、離衣事、望滿事、因求事、受不淨財事、臥具事、道行事、畜鉢事、求好事、取衣事。",
    "T24n1458_002:0531a10_2": "(二十)受衣事、置衣事、衣事、迴他物事、病藥所須事、違心事、出家事、門徒事、起諍事、說法事。",
    "T24n1458_002:0531a12_3": "(三十)未近圓事、戒經事、壞種子事、鬼神村事、輕毀事、違惱事、用水事、尼事、食事、詣俗家事。",
    "T24n1458_002:0531a14_4": "(四十)外道事、觀軍事、結伴事、用火事、與欲事、眠臥事、不善觀察事、染衣事、隨自樂事、傍生事。",
    "T24n1458_002:0531a16_5": "(五十)戲笑事、女人事、近圓事、壞地事、重請事、輕學處事、評論事、鬪諍事、受請事、入聚落事。",
    "T24n1458_002:0531a18_6": "(六十)針筒事、床量事、衣量事、法式事、詰問事。",
    "T24n1458_002:0531a19_7": "(六十五)言所由煩惱者，有其二種：一者俱生、二者緣發。",
    "T24n1458_002:0531a20_8": "隨心造業多種不同，煩惱有異，於諸學處隨事說之，有二十七種，所謂：貪煩惱、　　瞋煩惱、　　癡煩惱、　　婬煩惱、　　攝取煩惱、　　不忍煩惱、　　求利養煩惱、　　諍恨煩惱、　　住處煩惱、　　鄙業煩惱、　　邪智煩惱、　　家慳煩惱、　　求自在煩惱、　　過限分煩惱、　　廢闕煩惱、待緣煩惱、　　譏嫌煩惱、　　覆藏煩惱、　　攝受門徒煩惱、　　慢法煩惱、　　無悲煩惱、　　輕毀煩惱、　　輕心煩惱、　　不收舉煩惱、　　不寂靜煩惱、　　不敬煩惱、　　不忍他詰煩惱。",
    "T24n1458_002:0531b02_0": "制戒利益者，謂佛大師觀察十利制於學處。",
    "T24n1458_002:0531b03_1": "言有犯無犯者，若故心犯戒名為有犯，異斯無犯。",
    "T24n1458_002:0531b04_2": "言具支成犯者，隨諸學處具足支緣，方成犯事。",
    "T24n1458_002:0531b05_3": "言生過因者，有其六種：一、由身；二、由語；三、由心；四、由身心；五、由語心；六、由身語心。",
    "T24n1458_002:0531b07_4": "言釋名字者，謂波羅市迦等名別不同，如下具釋。",
    "T24n1458_002:0531b08_5": "言出罪體者，凡諸造罪皆以身語故思為體。",
    "T24n1458_002:0531b09_6": "言可治者，謂授學人。",
    "T24n1458_002:0531b09_7": "不可治者，謂無慚類。",
    "T24n1458_002:0531b10_8": "性謂本性是罪，遮謂因制方生。",
    "T24n1458_002:0531b10_9": "復有釋云：「性罪唯染心中作，若遮罪者通染不、染。」",
    "T24n1458_002:0531b12_10": "言作及不作者，作謂身語自造，不作者謂止而事成。",
    "T24n1458_002:0531b13_11": "故心而造名有方便，無心亦犯名無方便。",
    "T24n1458_002:0531b14_12": "言重罪者，於中差別有其六相：一、由制故；二、由事故；三、由煩惱故；四、由犯故；五、由人故；六、由時故。",
    "T24n1458_002:0531b16_13": "言由制者，謂因世尊制學處故有其重罪。",
    "T24n1458_002:0531b17_14": "言由事者，如斷傍生命得波逸底迦罪，雖眾教中罪亦不能過。",
    "T24n1458_002:0531b19_0": "由煩惱者，謂不敬教煩惱所起故重。",
    "T24n1458_002:0531b19_1": "由犯者，謂數數犯故重。",
    "T24n1458_002:0531b20_2": "由人者，謂不植善根稟性愚鈍其罪遂重。",
    "T24n1458_002:0531b21_3": "由時者，謂多時覆藏其罪便重，譬如小水以物偃之，澄積多時成大波浪，若翻前六種是謂為輕。",
    "T24n1458_002:0531b23_4": "言共相無差者，謂性遮學處，咸以身語心為其共相。",
    "T24n1458_002:0531b24_5": "言出罪有異者，有其四種：一、由極重治罰，方出其罪，謂波羅市迦；二、由處中治罰，謂僧伽伐尸沙；三、由下治罰，謂泥薩祇迦；四、不由治罰，謂所餘罪。",
    "T24n1458_002:0531b28_0": "有染謂貪等為因，無染翻此。",
    "T24n1458_002:0531b28_1": "言犯罪所由者，有五種因方犯於罪：一、由無羞恥性；二、由無敬教心；三、由情懷放逸；四、由稟性癡鈍；五、由忘失正念。",
    "T24n1458_002:0531c03_0": "初部四波羅市迦法之一",
    "T24n1458_002:0531c04_0": "攝頌曰：　若作不淨行，　　不與取斷人，　妄說上人法，　　斯皆不共住。",
    "T24n1458_002:0531c07_0": "不淨行學處第一",
    "T24n1458_002:0531c08_0": "言不淨行者，謂於十二年，苾芻僧伽未生惡疱；入十三年，薄伽梵在佛栗氏國羯闌鐸迦村，其羯闌鐸迦子蘇陣那，為母所教令求種子。",
    "T24n1458_002:0531c11_1": "由婬煩惱及婬事故，佛觀十利制斯學處。",
    "T24n1458_002:0531c12_2": "言十利者：一、為攝取僧伽；二、為僧伽極善；三、為僧伽樂住；四、為未信者令信；五、為已信者令增長；六、為折伏惡人；七、為懷慚者樂住；八、為斷現法漏；九、為斷未來漏；十、為我之淨行得久住故。",
    "T24n1458_002:0532a04_3": "言攝取僧伽者，謂於剎帝利、婆羅門、薜舍、戍達羅等，有善男子善女人，入正法中深生敬信，作苾芻等以成眾故。",
    "T24n1458_002:0532a07_4": "僧伽極善者，既入善說法律之中，能令善法極增盛故。",
    "T24n1458_002:0532a08_5": "僧伽樂住者，謂依斯善法還信施債故。",
    "T24n1458_002:0532a09_6": "未信令信者，其未信者令生正信故。",
    "T24n1458_002:0532a10_0": "已信令增長者，若已信者，善護自心故。",
    "T24n1458_002:0532a10_1": "折伏惡人者，犯重之人由不護戒品，以折伏法而驅擯故。",
    "T24n1458_002:0532a12_2": "懷慚樂住者，謂異生中極淳善人，為令此等無有鬪諍安樂住故。",
    "T24n1458_002:0532a13_3": "斷現法漏者，謂是現纏令不行故。",
    "T24n1458_002:0532a14_4": "斷未來漏者，謂煩惱業種令永斷故。",
    "T24n1458_002:0532a15_5": "我之淨行當得久住者，謂如法宣說，廣利人天，展轉相教，令佛正法久住世故。",
    "T24n1458_002:0532a18_0": "「若復苾芻與諸苾芻同得學處，不捨學處、學羸不自說，作不淨行兩交會法，乃至共傍生，此苾芻亦得波羅市迦，不應共住。」",
    "T24n1458_002:0532a21_0": "言若復苾芻者，謂指犯人。",
    "T24n1458_002:0532a21_1": "苾芻有五種：一、名字苾芻，如世間人為欲呼召男女等時，與立名字喚作苾芻。",
    "T24n1458_002:0532a23_2": "二、自許苾芻，實非苾芻而便自許是淨苾芻。",
    "T24n1458_002:0532a24_3": "三、由乞求故名為苾芻，言苾芻者，是乞求義，諸乞求活命，皆名苾芻。",
    "T24n1458_002:0532a26_0": "四、破煩惱故名曰苾芻，苾芻是破義。",
    "T24n1458_002:0532a26_1": "五、以白四法受近圓者，名為苾芻。",
    "T24n1458_002:0532a27_2": "此中言苾芻者，意存第五，餘之四種名同故來。",
    "T24n1458_002:0532a29_0": "又依七例聲述苾芻義：一、作者聲；二、作業聲；三、所由聲；四、所為聲；五、所從聲；六、屬主聲；七、所依聲。",
    "T24n1458_002:0532b02_1": "云何作者聲？",
    "T24n1458_002:0532b02_2": "誰是苾芻？",
    "T24n1458_002:0532b02_3": "謂近圓人。",
    "T24n1458_002:0532b03_4": "作業聲者，此作何業？",
    "T24n1458_002:0532b03_5": "謂同學戒。",
    "T24n1458_002:0532b03_6": "所由聲者，由何而得？",
    "T24n1458_002:0532b04_7": "謂由三業。",
    "T24n1458_002:0532b04_8": "所為聲者，此何所為？",
    "T24n1458_002:0532b04_9": "謂求涅槃。",
    "T24n1458_002:0532b05_10": "所從聲者，此從何得？",
    "T24n1458_002:0532b05_11": "謂從師等。",
    "T24n1458_002:0532b05_12": "屬主聲者，此誰近圓？",
    "T24n1458_002:0532b06_13": "謂世尊法。",
    "T24n1458_002:0532b06_14": "所依聲者，此依何處？",
    "T24n1458_002:0532b07_15": "謂依欲界及善說法律等，是名七例。",
    "T24n1458_002:0532b07_16": "若加呼召聲，如喚爾來苾芻，便成八轉。",
    "T24n1458_002:0532b08_17": "轉各有三：謂一、二、多，成二十四別。",
    "T24n1458_002:0532b10_0": "又十一種事釋苾芻義：一、過去苾芻，謂已捨學處。",
    "T24n1458_002:0532b11_1": "二、未至苾芻，謂未受學處。",
    "T24n1458_002:0532b11_2": "三、現在苾芻，謂不捨學處。",
    "T24n1458_002:0532b12_3": "四、內，謂內斷煩惱。",
    "T24n1458_002:0532b12_4": "五、外，謂外相攝持。",
    "T24n1458_002:0532b13_5": "六、麁，待他勸誡。",
    "T24n1458_002:0532b13_6": "七、細，能自要心，又麁者名字等四，細者破煩惱生。",
    "T24n1458_002:0532b14_7": "八、劣，謂破冗雜人不常不堅等。",
    "T24n1458_002:0532b15_8": "九、勝，與上相翻。",
    "T24n1458_002:0532b15_9": "十、遠，謂堪出家人及始生樂欲。",
    "T24n1458_002:0532b16_10": "十一、近，謂正受近圓。",
    "T24n1458_002:0532b16_11": "言與諸苾芻同得學處者，謂與苾芻所有學處相似而得名為同得。",
    "T24n1458_002:0532b18_12": "假令先受近圓滿足百年，所應學事與新受不殊，故言同得。",
    "T24n1458_002:0532b19_13": "言不捨學處者，謂不對他人而為捨法。",
    "T24n1458_002:0532b20_14": "捨戒之時，若對不解語人、或中邊互對、顛狂、意亂、痛惱纏心、癡騃、瘂聾、熟眠、入定、非人、天等變化傍生及諸形像，雖捨學處並不成捨。",
    "T24n1458_002:0532b23_15": "若因顛狂痛亂所逼，於有人處作無人想、於無人處作有人想、於無人處作無人想、或復悶亂、或不審告住性之人，亦不成捨。",
    "T24n1458_002:0532b27_16": "自有同得學處不捨學處等，應為四句：初、謂苾芻愛重學處；第二、謂餘六眾并受八學處，及諸外道，捨於學處；第三、謂是不愛重苾芻，捨於學處；第四、謂除前相。",
    "T24n1458_002:0532c01_17": "言學羸不自說者，對捨學處亦為四句：第一句者，捨於學處而非學羸；第二句者，如有苾芻欲捨學處，於苾芻事陳說難行而不自言我捨學處；第三句，兩事俱作；第四句，二俱不為。",
    "T24n1458_002:0532c05_18": "因明捨學之法。",
    "T24n1458_002:0532c06_19": "苾芻欲捨學處，對有智人作如是說：「具壽存念！",
    "T24n1458_002:0532c07_20": "我某甲今捨學處；或言捨三寶、或捨三藏、或捨阿遮利耶、或捨鄔波馱耶。」",
    "T24n1458_002:0532c08_21": "若總、若別是則俱名捨於學處。",
    "T24n1458_002:0532c09_22": "或云：「證知我是俗人、我是求寂、二形、扇侘、半擇迦、污苾芻尼、作無間罪人、是外道、是趣外道者、是賊住、是別眾人。」",
    "T24n1458_002:0532c12_23": "乃至說言：「我今與諸具壽非同法者、非同梵行人。」",
    "T24n1458_002:0532c13_24": "並名為捨。",
    "T24n1458_002:0532c13_25": "言作不淨行兩交會法者，有捨其學處并學羸而說，然不作不淨行兩交會法。",
    "T24n1458_002:0532c15_26": "亦為四句：第一句者，謂於乞食行於麁食行攝斂行，不堪忍時遂捨學處，然持五學處不作不淨行，此是捨於學處不作不淨行；第二句者，以不怖心、以盜賊心，不捨學處作不淨行；第三句者，善捨學處作不淨行；第四句者，謂樂住苾芻。",
    "T24n1458_002:0532c20_27": "言乃至共傍生者，謂禽獸類如獼猴等。",
    "T24n1458_002:0532c21_28": "言波羅市迦者，是極惡義，犯此罪者，極可惡故。",
    "T24n1458_002:0532c22_29": "又是他勝義，若於此罪纔犯之時，被他淨行者所欺勝故。",
    "T24n1458_002:0532c24_30": "又被他煩惱所摧勝故，出家近圓為除煩惱，今破禁戒返被降伏。",
    "T24n1458_002:0532c25_31": "言不應共住者，謂此犯人法食兩事永無其分，譬若死屍，故云不共住。",
    "T24n1458_002:0533a02_32": "有是波羅市迦非不共住，應為四句：第一句者，謂不還果，於他勝因所有煩惱並降勝故，名他勝人；第二句者，謂眾與作捨置等法治罰之人；第三句者，謂鄙惡類造顛墜法；第四句者，住本苾芻。",
    "T24n1458_002:0533a06_33": "又釋：「若者是總相說遍一切處，此中若聲局在苾芻，是同依釋，由得波羅市迦顯非餘故。」",
    "T24n1458_002:0533a08_34": "言復者，是次後義，謂最初人雖作非犯已後方犯，是故言復。",
    "T24n1458_002:0533a09_35": "言苾芻者，謂近圓時身無障法，僧伽界分及以作法並無過失，方得名曰善受近圓，是真苾芻。",
    "T24n1458_002:0533a12_0": "言與者，顯共伴義，苾芻之聲，於先犯重等，亦有此名，為欲簡別故。",
    "T24n1458_002:0533a13_1": "云苾芻同得設更重受，雖非同得而有苾芻之名。",
    "T24n1458_002:0533a14_2": "「頗有苾芻作不淨行，非犯波羅市迦耶？」",
    "T24n1458_002:0533a15_3": "「有。",
    "T24n1458_002:0533a15_4": "謂是先時犯重人等。」",
    "T24n1458_002:0533a16_5": "又苾芻者，非是尼等，由其學處不同增減異故。",
    "T24n1458_002:0533a17_6": "「若爾，尼轉根後便成苾芻，如何乃言不同學處？」",
    "T24n1458_002:0533a18_7": "「謂由根轉，捨不共學，同苾芻故。」",
    "T24n1458_002:0533a18_8": "學者三學：謂增上戒、增上心、增上慧，此中學者意明戒學。",
    "T24n1458_002:0533a20_9": "得者是已得義，如作羯磨未了之時，設其有犯不成他勝。",
    "T24n1458_002:0533a21_10": "言不捨學處者，謂無捨緣故言不捨。",
    "T24n1458_002:0533a22_11": "捨緣有四：謂捨二形、生命終、并斷善，豈非護斷，即非同得。",
    "T24n1458_002:0533a23_12": "上同得言已彰其義，何煩更說？",
    "T24n1458_002:0533a24_13": "不捨學言先捨後受，亦名同得。",
    "T24n1458_002:0533a25_14": "此雖同得，非犯學者，由其捨故。",
    "T24n1458_002:0533a25_15": "然須不捨簡別犯人，此意雙顯故，無有過。",
    "T24n1458_002:0533a26_16": "學羸不自說者，謂於學處無力能持名曰學羸。",
    "T24n1458_002:0533a27_17": "內總不言，故云不說。",
    "T24n1458_002:0533a28_18": "此據緣起相從故來。",
    "T24n1458_002:0533a28_19": "作不淨行者，行謂聖道，淨即涅槃，由八正行方能證會。",
    "T24n1458_002:0533b01_20": "作不淨行，正違彼故。",
    "T24n1458_002:0533b01_21": "不者相違義，猶如不善及不生等。",
    "T24n1458_002:0533b02_22": "兩交會法者，女男根合名為交會。",
    "T24n1458_002:0533b03_23": "又云兩交會者，即是兩身兩根也，據多說之，自口下門犯他勝故。",
    "T24n1458_002:0533b04_24": "此之二句彰其過重。",
    "T24n1458_002:0533b05_25": "有行不淨行，非兩交會；有兩交會、非不淨行等。",
    "T24n1458_002:0533b06_26": "為簡不受學處而行婬法，不名作不淨行。",
    "T24n1458_002:0533b07_27": "又釋於自二門名不淨行，於他處犯名兩交會。",
    "T24n1458_002:0533b08_28": "言法者，即是持自性義，此言為簡於夢交會無自性故。",
    "T24n1458_002:0533b09_29": "作謂故心受樂。",
    "T24n1458_002:0533b09_30": "言乃至者，顯最鄙惡。",
    "T24n1458_002:0533b10_31": "言此苾芻者，指犯人也，既犯戒已便非苾芻，由先形儀尚存此號。",
    "T24n1458_002:0533b11_32": "言亦得者，非但勝犯劣亦同犯。",
    "T24n1458_002:0533b12_33": "又波羅市迦者，被非法軍而來降伏，法王之子受敗於他，既失所尊故名他勝，故云：「此非沙門、非釋迦子。」",
    "T24n1458_002:0533b14_34": "言不應共住者，於現世中顯其過患，被同淨行所驅出故，於餘學處明失利用，義皆同此。",
    "T24n1458_002:0533b16_35": "◎◎此中犯相者，謂是苾芻於男女身大小便道，及在口中隨入之時，有受樂意，便得本罪。",
    "T24n1458_002:0533b19_36": "其分齊者，若於大小便道，以生支頭入過赤皮、若在口中頭過於齒，作受樂心，咸得本罪。",
    "T24n1458_002:0533b21_37": "於人女男、二形、半擇迦等，死活眠覺及以入定、癡狂、心亂、痛惱所纏，於此境邊作行婬意，以有隔入無隔、以無隔入有隔、以無隔入無隔、以有隔入有隔，於三瘡處體無壞損，入過分齊咸得本罪，若損壞者得窣吐羅罪。",
    "T24n1458_002:0533b26_38": "如是應知，非人女男、二形、半擇迦等并傍生類，事皆同爾。",
    "T24n1458_002:0533b27_39": "若彼女根兩邊全在，名為不壞。",
    "T24n1458_002:0533b28_40": "若內若外或時爛損、或被蟲傷，名之為損。",
    "T24n1458_002:0533b29_0": "口及下門四邊爛壞，名之為壞。",
    "T24n1458_002:0533b29_1": "與此相違，名非損壞。",
    "T24n1458_002:0533c01_2": "若苾芻或苾芻尼等，睡眠之時、或復被他勸其飲酒、令使惛醉被他逼時，於初中後領受樂者，皆犯本罪。",
    "T24n1458_002:0533c03_3": "若初中後不覺知者無犯。",
    "T24n1458_002:0533c04_4": "若不睡時被他[夌*欠]逼，類此應知。",
    "T24n1458_002:0533c04_5": "若以禁呪轉變自身為傍生類、或變他身、或復不變，共行非法，若有苾芻想者，得波羅市迦；翻此麁罪。",
    "T24n1458_002:0533c07_6": "於腰斬者、或截頭者，二道行婬俱得重罪。",
    "T24n1458_002:0533c08_7": "若在口中得麁罪。",
    "T24n1458_002:0533c08_8": "於身餘穴、或於齒外、或用衣袋而裹生支、或時用草、或樺皮裹、或皮囊盛及餘麁澁物、或內竹筒、或屈頭而內入三瘡者，咸得麁罪。",
    "T24n1458_002:0533c11_9": "於中解身合令相著，若見有縫得窣吐羅；不見縫者重罪。",
    "T24n1458_002:0533c12_10": "若於睡內共他行婬，有苾芻想者重罪，異此麁罪。",
    "T24n1458_002:0533c13_11": "新生牸象及餘死禽獸、或龍女藥叉女，行非法時有怕怖者，咸得麁罪，由其怖時無染心故。",
    "T24n1458_002:0533c16_0": "於母羞慚亦得麁罪，為生慚時染心不發故，無羞慚者同得本罪。",
    "T24n1458_002:0533c17_1": "若以軟草等結作人身，便為非人之所執御，身諸支節可愛觸生，共此行婬咸得本罪。",
    "T24n1458_002:0533c19_2": "若但於根有軟觸者，得窣吐羅罪。",
    "T24n1458_002:0533c20_3": "或以自足指內阿蘇羅女根、或以足指觸他男根、或勸苾芻行不淨行、或於三處內不動根、或以生支觸他生支、或於被割女根、或於死女根蟲蛆已潰，行非法者皆窣吐羅罪。",
    "T24n1458_002:0533c24_4": "或他欠呿張口之時，遂將生支內他口中：或於露處赤體無衣，為他揩身生支遂起，置他口內咸窣吐羅。",
    "T24n1458_002:0533c26_5": "無受樂心不得本罪。",
    "T24n1458_002:0533c26_6": "不應如此開口欠呿，應用手遮、或以衣角掩，不應露地赤體揩身。",
    "T24n1458_002:0533c28_7": "苾芻根長或有腰弱，便以生支內於己口，及下瘡門，過限之時亦得本罪。",
    "T24n1458_002:0534a01_8": "如孫陀羅難陀，內揩外泄外揩內泄、前泄後揩或前揩後泄、或根有病內女口中，咸得本罪。",
    "T24n1458_002:0534a03_9": "如在房中露形而臥，老女來逼，由無樂心，此皆無犯。",
    "T24n1458_002:0534a04_10": "若似有染心得麁罪。",
    "T24n1458_002:0534a04_11": "或於村外不閉戶眠，被他行非如上應識。",
    "T24n1458_002:0534a05_12": "凡是眠臥皆須扂戶、或令苾芻守護、或結下裙，如阿蘭若中得定苾芻，偶然根起樵女調弄，逼共行非，由無染心故非犯。",
    "T24n1458_002:0534a08_13": "凡諸苾芻阿蘭若住，若無門戶，應以柴籬而堅圍繞。",
    "T24n1458_002:0534a09_14": "非離欲人有五因緣令生支起：謂大小便逼、或風所動、或為嗢指微伽蟲所齧、或由染污心起。",
    "T24n1458_002:0534a11_15": "若離欲人但有其四，無後應知。",
    "T24n1458_002:0534a12_16": "又如式叉摩拏女等調苾芻時，遂便許可後生追悔，彼來強逼無受樂心故無犯，由先許可得窣吐羅罪。",
    "T24n1458_002:0534a15_0": "如被音樂天女將至自宮遂便陵逼，由失本心故無犯；有此難處不應居止。",
    "T24n1458_002:0534a16_1": "若因小便狗銜根者無犯；不應對狗小便。",
    "T24n1458_002:0534a17_2": "又渡河時被魚等齧生支者無犯；不應露身渡河。",
    "T24n1458_002:0534a18_3": "若道為道想或復生疑，道非道想，入過限時，得波羅市迦。",
    "T24n1458_002:0534a20_4": "非道道想，或復生疑，得窣吐羅。",
    "T24n1458_002:0534a20_5": "起心欲作不淨行時，得責心惡作；若興方便整衣裳等，乃至未觸身來得對說惡作；欲行非法，乃至生支未過齊限，得窣吐羅；若過限者，得波羅市迦。",
    "T24n1458_002:0534a24_6": "若觸女髮及連髮衣、或餘身分，若無觸樂心得窣吐羅；作觸樂心，得眾教罪。",
    "T24n1458_002:0534a26_0": "於有情身所有瘡穴或餘支分，作流泄心，若泄不淨，得眾教罪。",
    "T24n1458_002:0534a27_1": "若苾芻以諸明呪及餘雜藥、并幻術事，作諸形像共行婬者，皆得窣吐羅。",
    "T24n1458_002:0534a29_2": "苾芻犯重之時，若無二種惡心：一不怖心、二者賊心，為煩惱逼遂行非法，初無隱覆向他陳說者，僧伽應與秉白四法，授其學事。",
    "T24n1458_002:0534b03_3": "得法之人行治罰法，皆與遍住行同，唯除一事，乃至命存與他授食，彼亦自須受食而噉。",
    "T24n1458_002:0534b05_4": "若後獲阿羅漢果，同善苾芻依本位坐。",
    "T24n1458_002:0534b06_5": "有餘復云：「仍須六月供侍僧伽，并供上座，營理三衣及波呾羅，所有如法事業皆應助作。",
    "T24n1458_002:0534b08_6": "從此已後若能稱可僧伽意者，共知調善，應生憐愍休其行法。」",
    "T24n1458_002:0534b09_7": "此則名為從罪而起。",
    "T24n1458_002:0534b10_8": "未近圓人犯根本罪無惡心者，此亦應與作授學法。",
    "T24n1458_002:0534b11_9": "或先犯人、或是賊住、或無眾不和、黃門污尼等，但有違犯皆得惡作。",
    "T24n1458_002:0534b12_10": "已下諸戒類此應知，一一學處更不重述。",
    "T24n1458_002:0534b13_11": "諸初犯人皆無本罪，然有責心突色訖里多。",
    "T24n1458_002:0534b14_12": "其無犯者，謂顛狂類、或親戚死、或非人惱、或時心亂餘痛惱等之所纏迫。",
    "T24n1458_002:0534b16_13": "於其自身無苾芻想者，皆成無犯。",
    "T24n1458_002:0534b17_14": "醫人處方令其下灌，無受樂心，此亦非犯。",
    "T24n1458_002:0534b18_15": "此婬學處具足八緣方成其犯：一、是大苾芻；二、堪行婬境；三、於不壞道；四、己根全；五、興方便；六、入過其限；七、有心受樂；八、有二種心。",
    "T24n1458_002:0534b21_16": "具此八支，便得無救波羅市迦罪。",
    "T24n1458_002:0534b22_17": "釋名者，波羅市迦一義如前。",
    "T24n1458_002:0534b22_18": "復有別釋，能害善品令使銷滅故，名波羅市迦。",
    "T24n1458_002:0534b23_19": "又復能生惡趣之罪，名波羅市迦。",
    "T24n1458_002:0534b24_20": "可治、不可治者，賊心故犯，是不可治，異此可治。",
    "T24n1458_002:0534b25_21": "謂授學人出罪不同者，授學之人盡形方出。",
    "T24n1458_002:0534b26_22": "其不淨行中有方便窣吐羅罪，重者須對一切僧伽說除，輕者下至四人，餘三他勝准此應知。",
    "T24n1458_002:0534b28_23": "其僧伽伐尸沙有方便窣吐羅罪，重者下至四人，輕者一人，餘罪可知。",
    "T24n1458_002:0534c01_24": "下諸學處初八九門多並具悉，自餘有出不出，准事應思。",
    "T24n1458_002:0534c03_0": "不與取學處第二",
    "T24n1458_002:0534c04_0": "佛在王舍城，時但尼迦苾芻盜未生怨王木，為王所執。",
    "T24n1458_002:0534c05_1": "時彼責言：「汝當合死。」",
    "T24n1458_002:0534c05_2": "時諸苾芻舉以白佛，佛言：「王法齊何方名為賊行刑罰耶？」",
    "T24n1458_002:0534c07_0": "遂令阿離耶阿難陀往問其事，法官報云：「王法盜五磨灑合當死罪。」",
    "T24n1458_002:0534c08_1": "佛言：「當依王法。",
    "T24n1458_002:0534c08_2": "若苾芻盜滿五磨灑，即當擯棄。",
    "T24n1458_002:0534c09_3": "因攝取事攝取煩惱，制斯學處。」",
    "T24n1458_002:0534c11_0": "「若復苾芻，若在聚落、若空閑處，他不與物以盜心取，如是盜時，若王、若大臣，若捉、若殺、若縛驅擯、若呵責言：『咄男子！",
    "T24n1458_002:0534c13_1": "汝是賊、癡無所知，作如是盜。』",
    "T24n1458_002:0534c14_2": "如是盜者，此苾芻亦得波羅市迦不應共住。」",
    "T24n1458_002:0534c15_3": "言在聚落者，謂在牆柵內。",
    "T24n1458_002:0534c15_4": "若空閑處者，謂牆柵外。",
    "T24n1458_002:0534c16_5": "他者，謂他女男半擇迦等，非親友知識相委信。",
    "T24n1458_002:0534c17_6": "人不與者，非他授與。",
    "T24n1458_002:0534c18_7": "物，謂金銀等物。",
    "T24n1458_002:0534c18_8": "以盜心者，知是他物，作竊盜心，非親友想，非重還想。",
    "T24n1458_002:0534c19_9": "取者，謂取屬已，若自取、若教他取。",
    "T24n1458_002:0534c20_10": "如是盜者，指其限齊，謂滿五磨灑、或時過五，便犯本罪。",
    "T24n1458_002:0534c21_11": "五磨灑言，據何為准？",
    "T24n1458_002:0534c22_12": "謂依一迦利沙波拏四分之一，此一迦利沙波拏有二十磨灑，若偷五磨灑，即名犯盜(此一磨灑有八十貝齒，一迦利沙波拏總有一千六百貝齒也)。",
    "T24n1458_002:0534c24_13": "此據問時，國法以二十磨灑為迦利沙波拏。",
    "T24n1458_002:0534c25_14": "若王法以十二磨灑為迦利沙波拏者，盜三磨灑犯重；用十六者，盜四犯重；若四十者，盜十犯重。",
    "T24n1458_002:0535a02_15": "若更有增減准數應知。",
    "T24n1458_002:0535a03_16": "王者，謂是國主。",
    "T24n1458_002:0535a03_17": "若大臣者，謂國輔相依王而活。",
    "T24n1458_002:0535a04_18": "若捉，謂執取；殺，謂斷命；縛，謂羈鎖等；擯，謂驅令出國，斯等皆是不信王及王大臣所見狹劣。",
    "T24n1458_002:0535a06_19": "呵責者，是敬信王臣，情懷寬恕，但言責而已。",
    "T24n1458_002:0535a07_20": "咄男子者，是輕賤言。",
    "T24n1458_002:0535a08_0": "汝是賊者，是總摽句。",
    "T24n1458_002:0535a08_1": "癡無所知等者，是別釋句。",
    "T24n1458_002:0535a09_2": "明是賊因及正作業，由癡無所知故，方便興盜無現法怖及未來怖。",
    "T24n1458_002:0535a10_3": "如次應知，是謂盜因也。",
    "T24n1458_002:0535a11_4": "作如是盜者，正明盜業。",
    "T24n1458_002:0535a11_5": "不告主知，若強、若竊並名為盜。",
    "T24n1458_002:0535a12_6": "此中亦聲是相似義，如於初部四他勝中。",
    "T24n1458_002:0535a13_7": "非但初犯婬時即得他勝，若初犯盜亦他勝罪，下諸亦字義皆同此。",
    "T24n1458_002:0535a14_8": "前云：「不捨學處學羸不說」，於諸學處皆有應知。",
    "T24n1458_002:0535a16_0": "此中犯者，謂是苾芻或自作、或遣使、或看作，有盜心起方便。",
    "T24n1458_002:0535a17_1": "是他所攝作彼物想，數滿五磨灑，舉離處作屬已想，得他勝罪。",
    "T24n1458_002:0535a18_2": "但起惡念便得責心惡作之罪。",
    "T24n1458_002:0535a19_3": "始從發足乃至未觸物來，犯對說惡作。",
    "T24n1458_002:0535a20_4": "若觸著物搖動之時，得窣吐羅罪，離處便得本罪。",
    "T24n1458_002:0535a21_5": "若數不滿，但得麁罪，即此方便得惡作罪。",
    "T24n1458_002:0535a22_6": "盜得物時，即據其方國而斷物價。",
    "T24n1458_002:0535a23_7": "為方便時，一舉滿五，便成本罪。",
    "T24n1458_002:0535a24_8": "如頻多舉方始滿者，一一取時咸窣吐羅，後雖滿五，不犯根本。",
    "T24n1458_002:0535a25_9": "然置物處多類不同：或在地上、或以器盛、或於牆石棚幞衣桁、或內箱篋、或挂象牙、或置戶扇、或安床座。",
    "T24n1458_002:0535a27_10": "然此地等有差殊者，平坦一段名為一處；若裂為縫、或畫或書，即非一處。",
    "T24n1458_002:0535a29_11": "若在場處色別成異，若在倉窖口平，名為一處；若物欠少及板席等隔障之時，即非一處。",
    "T24n1458_002:0535b02_12": "若在地敷據草色別，若在鞍乘據衣色異。",
    "T24n1458_002:0535b03_13": "若象身肥滿總成一處，若身瘦減隨處成別。",
    "T24n1458_002:0535b04_14": "若於象處所有鞍具，及馬車步乘諸雜輦輿，各隨其處有一異不同。",
    "T24n1458_002:0535b06_15": "若盜船時，船以纜繫，或復無纜搖動之時，便得惡作；或解纜隨流、或地上曳去離見處時，便得本罪。",
    "T24n1458_002:0535b08_16": "若泝流而去者，隨所趣岸與河闊量等，便得本罪。",
    "T24n1458_002:0535b09_17": "若阿遮利耶、鄔波馱耶所付之衣，作賊心取，若從寺內却入房中、或復從房而向簷處、或從簷詣門、或行之寺外、或從高趣下、從下至高、或從露向屏、從屏向露、或時在後退步徐行、或時在前進步而去，至不見處，皆得本罪。",
    "T24n1458_002:0535b14_18": "或風飄物墮在屋上、或墮樓隅、或復取他浣衣人物、或盜根生物謂香附子薑芋之類、及諸樹等、或盜經書，皆計直犯罪。",
    "T24n1458_002:0535b17_19": "盜設利羅、世尊馱都，有人守護意欲供養，作大師想者，犯惡作罪。",
    "T24n1458_002:0535b18_20": "若作衒賣求財利心而盜取者，得他勝罪。",
    "T24n1458_002:0535b19_21": "若天祠中及以制底香臺之處有莊嚴具，若有人守護，得波羅市迦；非人護者，獲窣吐羅；無非人護，若作諸天藥叉護想，得惡作罪。",
    "T24n1458_002:0535b22_22": "若盜傍生物，得窣吐羅。",
    "T24n1458_002:0535b23_23": "若是人物傍生所偷，人想取之，亦得本罪；作傍生想，得窣吐羅罪。",
    "T24n1458_002:0535b25_0": "若苾芻盜無足、二足、四足、多足之類。",
    "T24n1458_002:0535b25_1": "言無足者，謂蛇、蛭等人所攝養，賣以規財。",
    "T24n1458_002:0535b26_2": "二足者，謂是人、鳥，若盜人時至期契處犯。",
    "T24n1458_002:0535b27_3": "盜鳥有二：一、自手持去離處時犯；二、引逐人來飛墮時犯。",
    "T24n1458_002:0535b29_0": "弟子門人被他偷去，已屬於彼、或未相屬，偷奪取者，隨前次第成犯非犯。",
    "T24n1458_002:0535c01_1": "苾芻被他逼掠為奴，身自逃走者無犯。",
    "T24n1458_002:0535c02_2": "四足者，謂象馬等，或群處盜、或繫處盜，齊不見處，犯他勝罪。",
    "T24n1458_002:0535c03_3": "多足者，蝎蜈蚣等，此乃獄官及王大臣，或汎海商舶之所畜養，盜此等時計直犯罪。",
    "T24n1458_002:0535c05_4": "若盜有主伏藏，呪力持來，未見物時得吐羅罪；若見彼物便得他勝。",
    "T24n1458_002:0535c07_5": "無主伏藏未見已來，得惡作罪，見時麁罪。",
    "T24n1458_002:0535c08_6": "若遭旱時決彼堤水，將入己田，令他不熟至實成就，准價得罪。",
    "T24n1458_002:0535c09_7": "或時遭澇泄水下流故損他苗，亦計直成罪。",
    "T24n1458_002:0535c10_8": "水難得處數量有定，盜取水時准價得罪；盜非人水得窣吐羅。",
    "T24n1458_002:0535c12_9": "他斷河水決而自用，亦准價犯。",
    "T24n1458_002:0535c12_10": "若盜水陸所生諸花取之為束，舉離處時計直成犯。",
    "T24n1458_002:0535c14_11": "弶羂網罩所繫有情，及賊偷牛繫之於柱，盜心解時離處成重；懷悲愍者得惡作罪。",
    "T24n1458_002:0535c16_0": "苾芻盜時，作如是念：「若得物已即便毀壞。",
    "T24n1458_002:0535c16_1": "令彼失財不入己。」",
    "T24n1458_002:0535c17_2": "者，得窣吐羅。",
    "T24n1458_002:0535c17_3": "獵師逐鹿走入寺中，隨傷不傷不還無犯。",
    "T24n1458_002:0535c18_4": "若鹿被射入寺便死者，應還獵人，不應留礙。",
    "T24n1458_002:0535c19_5": "若物在河水中令物沈浮，是為異處。",
    "T24n1458_002:0535c20_6": "若在泥裏據其出沒，隨離處時計物成犯。",
    "T24n1458_002:0535c21_7": "若他田地及園店等意為僧伽，非理言競官斷與時，彼心未捨，得窣吐羅。",
    "T24n1458_002:0535c23_0": "心若捨時，即得本罪。",
    "T24n1458_002:0535c23_1": "官不斷與，得窣吐羅。",
    "T24n1458_002:0535c23_2": "若就王斷，斷得便重，由斷事中王為上故。",
    "T24n1458_002:0535c24_3": "若餘斷官，待他心息方犯。",
    "T24n1458_002:0535c25_4": "若以籬圍、或去封記，籬未合時但獲麁罪。",
    "T24n1458_002:0535c26_5": "若籬合者，即犯他勝。",
    "T24n1458_002:0535c26_6": "若與賊同心示彼舍處，後時受分隨得招罪。",
    "T24n1458_002:0535c27_7": "若後生悔向彼物家，報遣防護勿令失脫，或共賊結伴心悔不行，設彼賊偷皆方便罪。",
    "T24n1458_002:0535c29_8": "後雖受分，亦窣吐羅。",
    "T24n1458_002:0536a01_9": "與賊同行，欲為盜事，中路而退，但得惡作。",
    "T24n1458_002:0536a02_10": "同心作賊為他守道，分物受分者成犯。",
    "T24n1458_002:0536a03_11": "由怖為伴無心共盜，彼雖偷得，苾芻非犯。",
    "T24n1458_002:0536a04_12": "若元為結契得便屬己，由有限局，獲者成犯。",
    "T24n1458_002:0536a05_13": "若異此者，分物之時據分得罪。",
    "T24n1458_002:0536a05_14": "若苾芻或持自物、或是他物，作如是語：「我欲偷稅。」",
    "T24n1458_002:0536a06_15": "如是語者，得越法罪。",
    "T24n1458_002:0536a07_16": "教偷稅者，從異道去，得惡作罪。",
    "T24n1458_002:0536a08_17": "若作惡心指他異道，冀免稅直，得窣吐羅。",
    "T24n1458_002:0536a09_18": "若持他物過彼稅處，無取分心者麁罪。",
    "T24n1458_002:0536a09_19": "未至稅處、或取半分、或取全分，而未過處，得窣吐羅。",
    "T24n1458_002:0536a11_20": "若過稅處，數滿本罪。",
    "T24n1458_002:0536a11_21": "若持己物到於稅處，使他越過，亦得本罪。",
    "T24n1458_002:0536a12_22": "實是己財，決心迴與父母兄等，告掌稅者：「此非我物，不與汝稅。」",
    "T24n1458_002:0536a14_23": "或乘空去、或口含；或衣裹、或避路，並得麁罪。",
    "T24n1458_002:0536a15_24": "若所盜物極賤極貴，價難准知，賤得吐羅，貴招本罪。",
    "T24n1458_002:0536a16_25": "若諸商人將應稅物置苾芻衣袋中，苾芻不知，携過無犯。",
    "T24n1458_002:0536a17_26": "然諸道行苾芻所有衣物，不應無人守護，宜於物處留二苾芻，餘共乞食。",
    "T24n1458_002:0536a19_27": "供守護者雖不聽著，而強著者，若無淨人應自捉棄，告云：「汝物當自收取。」",
    "T24n1458_002:0536a20_28": "苾芻單己逐伴遠行，須乞食時，可於己物明為記驗，若後迴還當須撿察。",
    "T24n1458_002:0536a22_29": "若為父母及三寶事持過稅處，應為稅官種種說法，稱讚三寶、說父母恩，彼不取稅直者無犯，若猶索直者應與。",
    "T24n1458_002:0536a25_30": "若三寶財持過稅所，應持一分酬彼稅直，後當均分，勿令偏少。",
    "T24n1458_002:0536a26_31": "若共苾芻涉路而行，問伴苾芻方為持物，不持稅財於稅道過。",
    "T24n1458_002:0536a28_32": "若是新布，應截縷頭牛糞染之，持去非犯。",
    "T24n1458_002:0536b01_0": "若藥直衣留縷不染，為病持過者無犯。",
    "T24n1458_002:0536b01_1": "凡是遣他染衣物者，應須問彼已為染未？",
    "T24n1458_002:0536b02_2": "若不問者，得惡作罪。",
    "T24n1458_002:0536b03_3": "苾芻不合將偷稅者持付稅官，得惡作罪。",
    "T24n1458_002:0536b04_4": "若夫實不言，苾芻妄說，從彼妻索，隨得物時犯有輕重。",
    "T24n1458_002:0536b05_5": "多人同契偷彼一衣，隨受分時計直成犯。",
    "T24n1458_002:0536b06_6": "本偷衣袋擬簡取衣，初移袋時得窣吐羅；後選得時，隨獲犯罪。",
    "T24n1458_002:0536b07_7": "若他衣物在象牙杙笐竿等處，苾芻盜時并杙等持去，但得吐羅；舉離杙等時，隨事得罪。",
    "T24n1458_002:0536b09_8": "若遣苾芻某處取衣，彼作賊心而往偷取，若得物時隨事招犯，作彼物心者無犯。",
    "T24n1458_002:0536b11_9": "不聞他告，自為彼人偷得物時，得窣吐羅罪。",
    "T24n1458_002:0536b12_10": "已近圓令他盜非近圓獲物，得麁罪，與此相翻亦得麁罪，第三本罪，第四惡作。",
    "T24n1458_002:0536b14_11": "正近圓時亦為四句。",
    "T24n1458_002:0536b15_0": "正近圓時令他盜非正近圓時獲物，得窣吐羅罪，翻此麁罪，第三惡作，第四本罪。",
    "T24n1458_002:0536b16_1": "此兩四句通諸學處，隨事應思。",
    "T24n1458_002:0536b17_2": "盜事略有五種：一、對而強取；二、竊盜取；三、調弄取；四、因寄付取；五、與更奪取。",
    "T24n1458_002:0536b19_3": "此之五種咸是賊收，若依法取者無犯。",
    "T24n1458_002:0536b20_4": "盜他樹果以杖打取，一打數滿，便得本罪。",
    "T24n1458_002:0536b21_5": "如不滿者，隨打麁罪。",
    "T24n1458_002:0536b22_0": "若苾芻在東西二洲，即據彼方所用錢貨，以斷輕重。",
    "T24n1458_002:0536b23_1": "北俱盧洲物非己想，無不與取，故無盜罪。",
    "T24n1458_002:0536b24_2": "若於方處用鐵等為錢，而是貴價，盜此物時准價成犯。",
    "T24n1458_002:0536b25_3": "縱偷貝齒數盈萬億，一取之時但四磨灑，無根本罪，得多窣吐羅。",
    "T24n1458_002:0536b26_4": "作盜他心而起方便，後為己想，但得麁罪，翻此得重。",
    "T24n1458_002:0536b28_5": "若於己物作他物心，賊想舉移，得吐羅罪。",
    "T24n1458_002:0536b29_6": "於大穀聚破而偷去，一取數滿成重，餘輕。",
    "T24n1458_002:0536c01_0": "若偷寶等掘地埋之，意令損壞，唯得麁罪。",
    "T24n1458_002:0536c02_0": "有施物來知非己分，言「我合得」者，得窣吐羅罪，若受其物准數成犯。",
    "T24n1458_002:0536c03_1": "他不請食輒去食者，得惡作罪。",
    "T24n1458_002:0536c04_2": "本師有緣須向餘處，為受利者非犯。",
    "T24n1458_002:0536c05_3": "若取分時，須告他知，勿不囑言輒取他分。",
    "T24n1458_002:0536c06_0": "若為他將物擬濟病人，聞彼身亡物還本主，若及命在後方死者，此成亡物。",
    "T24n1458_002:0536c07_1": "若掌庫人自為賊意盜取他物，施與苾芻，施想受者無犯。",
    "T24n1458_002:0536c09_0": "若賊盜他物為恐怖故，持施苾芻，此不應受；若作還彼主心，受之無犯。",
    "T24n1458_002:0536c10_1": "若知是賊首領者，隨意應受；既受得已，刀割染壞方可畜持，本主來索者應還。",
    "T24n1458_002:0536c12_2": "若以書手字手印，以為期契而盜他物，准事成犯。",
    "T24n1458_002:0536c13_3": "若盜故廢錢貝及破缺假偽者，皆准當時價直成犯。",
    "T24n1458_002:0536c14_4": "若興方便欲盜他財，觸著之後便從主乞，主若與時得前麁罪。",
    "T24n1458_002:0536c16_5": "寶及寶類壞色方取，據後價成犯。",
    "T24n1458_002:0536c16_6": "初為貸借後欲不還，決絕之時便得本罪。",
    "T24n1458_002:0536c17_7": "若他所寄物，先作盜心後時移處，得窣吐羅，并得本罪。",
    "T24n1458_002:0536c19_8": "若先移處後心決絕，亦得本罪。",
    "T24n1458_002:0536c19_9": "博弈偷子迷惑取物，准數成犯。",
    "T24n1458_002:0536c20_10": "凡是賭物，皆得惡作。",
    "T24n1458_002:0536c21_0": "意偷彼物而錯得此，既乖本心但得麁罪。",
    "T24n1458_002:0536c21_1": "本偷弊服內有貴衣，後撿見時准物得罪。",
    "T24n1458_002:0536c22_2": "苾芻洗時，見寶瓶露以物蓋覆者非犯，主索應還。",
    "T24n1458_002:0536c24_3": "若此寺物，有偷盜心移向彼寺，得惡作罪。",
    "T24n1458_002:0536c25_0": "鳥栖之巢有鳥守護，取柴將染得惡作罪。",
    "T24n1458_002:0536c25_1": "若鼠盜己物見時應取，若是鼠物則不應收，鼠若持來便成施主，為彼物想應為受之。",
    "T24n1458_002:0536c28_0": "有病苾芻遣人持物，心希福利供養僧伽，不依彼言隨情處分，得窣吐羅罪。",
    "T24n1458_002:0536c29_1": "亡苾芻物，是佛弟子悉皆合得，若作法已盜此物時，數滿成重。",
    "T24n1458_002:0537a02_2": "若營作人為眾舉貸，若其身死以眾物償。",
    "T24n1458_002:0537a03_3": "他舉物時報諸耆宿，苾芻明書券契方可與之。",
    "T24n1458_002:0537a04_4": "被賊偷物已作捨心，重奪彼財，准數成犯。",
    "T24n1458_002:0537a05_5": "被他盜去，若作捨心即是屬他，不應重奪。",
    "T24n1458_002:0537a06_6": "是故苾芻被他盜時，不應倉卒輒為捨意，後見應取。",
    "T24n1458_002:0537a07_7": "若見賊來應現瞋相，恐喝令去，捉得賊者不應付官，先為說法從乞其物。",
    "T24n1458_002:0537a09_8": "若不肯與當酬半價、或復全還，已成衣鉢卒難得故。",
    "T24n1458_002:0537a10_9": "苾芻若見未損死屍，或自壞、或遣人壞取糞掃衣，得惡作罪。",
    "T24n1458_002:0537a11_10": "下至蟲蟻穿壞，若取此衣便成應理。",
    "T24n1458_002:0537a12_11": "於深摩舍那處有死人衣，若有掌人不應輒取，得窣吐羅。",
    "T24n1458_002:0537a13_12": "若賊盜財不能持去，所遺棄物不可輒收。",
    "T24n1458_002:0537a14_13": "若言隨意者，取成非犯。",
    "T24n1458_002:0537a15_14": "賊偷猪肉及甘蔗、多羅果等，嫌不將去，對眾應取。",
    "T24n1458_002:0537a16_15": "要而言之，取糞掃衣，應須詳審，方可收拾。",
    "T24n1458_002:0537a17_16": "凡見衣物，若作糞掃衣想者，隨意應取，無賊心故非犯。",
    "T24n1458_002:0537a18_17": "若糞掃衣有不淨污者，此不應畜，淨浣染已持之。",
    "T24n1458_002:0537a19_18": "得死屍衣，停七八日曝於籬上，浣染應畜。",
    "T24n1458_002:0537a20_19": "又送死人衣主持來施，若重索者，即應持還，不還得罪。",
    "T24n1458_002:0537a22_20": "若更持來，應為受之，莫生嫌恨而不為受。",
    "T24n1458_002:0537a24_0": "有客苾芻來住房內，應相問知：「若有人來可與物不？」",
    "T24n1458_002:0537a25_1": "若言與者，失物不償，如云莫與，而與他者，失全償直。",
    "T24n1458_002:0537a26_2": "又客苾芻先不相識，創來至房但可言談，問其安不？",
    "T24n1458_002:0537a27_3": "不應即為按摩身體解其勞倦。",
    "T24n1458_002:0537a28_4": "所有水土澡豆牛糞及齒木等，客問主人方得取用，不問得罪。",
    "T24n1458_002:0537a29_5": "若先相識，既為解勞按摩身已，澡豆、牛糞、齒木、水等，不須問主隨意取用。",
    "T24n1458_002:0537b02_6": "若於河津船處授受財物，極須存意，不應輒放，令物損失。",
    "T24n1458_002:0537b03_7": "若損，應酬直，異此無犯。",
    "T24n1458_002:0537b04_8": "凡授事人閉寺門時有其五別：謂上下轉、鳴鎖并副鎖、門關、及扂不閉，賊偷，准事酬直。",
    "T24n1458_002:0537b06_9": "若闕一者應還一分，乃至若總不著，即應全償。",
    "T24n1458_002:0537b07_10": "若施主本心造立房寺，於此寺住者與其供養，苾芻輒將餘食，計直全犯。",
    "T24n1458_002:0537b09_0": "若苾芻等得遺落物，置顯露處，識者應還。",
    "T24n1458_002:0537b09_1": "若為病人欲覓藥者，須問病人：「何處求藥？」",
    "T24n1458_002:0537b10_2": "應如所教處覓。",
    "T24n1458_002:0537b11_3": "苾芻有緣為去，許酬小鉢，後輒自取，己想無犯。",
    "T24n1458_002:0537b12_4": "凡諸苾芻不應受雇而作，若換其作業、或作福心者無過。",
    "T24n1458_002:0537b13_5": "時給孤獨長者兒被賊偷去，尊者毛嗢揭羅野那為之持來，尊者畢隣陀婆蹉取外甥兒，及護寺家淨人意，為悲憐現其神力、或呪術力取悉皆無犯。",
    "T24n1458_002:0537b17_0": "他所攝物作他想疑，盜得重罪。",
    "T24n1458_002:0537b17_1": "非他所攝、他攝想疑，便得麁罪。",
    "T24n1458_002:0537b18_2": "若有主物作無主想、若己物想、或暫用心、或告他知、或親友意者無犯。",
    "T24n1458_002:0537b20_3": "凡親友知識可委寄者，有其三種：謂上、中、下，應如其次為上中下而委寄之，若異此者得越法罪。",
    "T24n1458_002:0537b22_4": "此犯緣者是善淨苾芻，或自作、或使人盜想，取是他物作有主心，以一方便數滿移處，為屬己想，即得他勝。",
    "T24n1458_002:0537b24_5": "若緣闕者，得窣吐羅罪。",
    "T24n1458_002:0537b25_6": "又取物之時無盜心者，並皆無犯。",
    "T24n1458_002:0537b26_0": "又無犯者，謂最初犯人、或癡狂心亂痛惱所纏，此乃遍通諸餘學處。",
    "T24n1458_002:0537b28_0": "根本薩婆多部律攝卷第二"
}