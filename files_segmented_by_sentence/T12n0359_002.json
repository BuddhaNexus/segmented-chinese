{
    "T12n0359_002:0256a13_0": "佛說大乘入諸佛境界智光明莊",
    "T12n0359_002:0256a14_0": "嚴經卷第二",
    "T12n0359_002:0256a16_0": "西天譯經三藏朝散大夫試光祿卿傳梵大師賜紫沙門臣法護等奉　詔譯「復次，妙吉祥！",
    "T12n0359_002:0256a18_1": "譬如炎夏向殘雨際、初月時景方來，以諸眾生宿業報故，此大地中，一切種子，禾稼、藥草、樹林而悉成長。",
    "T12n0359_002:0256a20_2": "時虛空中，大風吹擊、大水流注。",
    "T12n0359_002:0256a21_3": "是時，大地而悉滋養。",
    "T12n0359_002:0256a21_4": "閻浮提中一切人眾，見是相已、咸生歡喜，其心適悅，想此世間有大雲起。",
    "T12n0359_002:0256a23_5": "妙吉祥！",
    "T12n0359_002:0256a23_6": "而此空中有大水蘊流注大地，是時，閻浮提中一切人眾，即作是念：『今此大地，大水流注，豈非此中有大雲起？』",
    "T12n0359_002:0256a26_7": "作是念已，咸發是言：『奇哉！",
    "T12n0359_002:0256a26_8": "大雲降注，大水充滿大地！』",
    "T12n0359_002:0256a27_9": "妙吉祥！",
    "T12n0359_002:0256a27_10": "而彼大水非雲所有、非雲施設，但以大風吹擊，故有大水充滿大地。",
    "T12n0359_002:0256a28_11": "即彼水蘊，以其眾生宿業報力，隨時隱沒，風所攝持、風所破散，如雲注水。",
    "T12n0359_002:0256b01_12": "妙吉祥！",
    "T12n0359_002:0256b01_13": "但由眾生宿業報故，乃於空中大水流注，非雲所有、非雲施設，雲無所生、非從心入，離於來去。",
    "T12n0359_002:0256b03_14": "彼善根成熟諸菩薩摩訶薩及聲聞緣覺諸異生等亦復如是，謂由彼等隨智所樂，積集勝行種善根故，如來、應供、正等正覺出現世間，為諸眾生示涅槃道對現無礙，如來處於天人眾中，諸有所說名字建立悉無別異。",
    "T12n0359_002:0256b08_15": "妙吉祥！",
    "T12n0359_002:0256b09_0": "應知如來於天人眾中所出音聲，而無其實都無所有。",
    "T12n0359_002:0256b10_1": "妙吉祥！",
    "T12n0359_002:0256b10_2": "如來無相離諸相故，無方處不離方處，無實所成、無生無滅，如來為諸天人世間，隨宜對現廣說正法悉充足已，而彼新發意菩薩及諸愚夫異生，以宿善業報樂涅槃法而化度者，不見如來有所對現，皆謂如來入大涅槃。",
    "T12n0359_002:0256b15_3": "妙吉祥！",
    "T12n0359_002:0256b15_4": "如來若生若滅、悉無所有，以佛如來不生滅故。",
    "T12n0359_002:0256b16_5": "如來、應供、正等正覺本來寂靜，如來無實；如其大水，所緣無實、雲亦無實，無生無滅、雲無實故，乃於世間假施設有。",
    "T12n0359_002:0256b19_6": "如來諸有說法所緣，亦復如是，而無其實、不生不滅本來如是。",
    "T12n0359_002:0256b20_7": "如來、應供、正等正覺，於是無生法中，為諸世間假名安立。",
    "T12n0359_002:0256b21_8": "「妙吉祥！",
    "T12n0359_002:0256b22_9": "又如大梵天王勝中最勝，於十三千大千世界百三千大千世界中而得自在，日日觀察一切天眾，下至四大王天乃為邊際。",
    "T12n0359_002:0256b25_0": "以其大梵天王遍於諸天常觀察故，彼彼一切諸天子眾，各各天中五欲娛樂，彼娛樂已鼓吹歌音，復止息已捨諸樂事，各各合掌尊重恭敬，瞻仰梵王目不暫捨，諸天子眾各各願求大梵王出現世間成熟善根。",
    "T12n0359_002:0256b29_1": "是時，大梵天王於須臾頃即為出現。",
    "T12n0359_002:0256c01_2": "若此大梵天王天報滅時，別有大梵天王安立宮殿，若十若百三千大千世界之中，以宿願力故而得自在；彼諸天子亦以宿世善根成熟故，感彼大梵天王日日觀察一切天眾，乃至大梵天王於須臾頃即為出現。",
    "T12n0359_002:0256c06_3": "妙吉祥！",
    "T12n0359_002:0256c06_4": "彼大梵天王都無所有、無處所，無動轉、悉空無實，無文字、無音聲，無說、無性、無思、無相，離心意識、無生、無滅，為彼諸天子眾隨宜對現，以其大梵天王宿世善根願力所建立故，諸天子眾宿世善根亦成熟故。",
    "T12n0359_002:0256c11_5": "然彼諸天子眾，亦不作是念：『今此大梵天王諸所化現於空自在，無有實、無文字，無音聲、無說，無性、無相狀，非思惟、離心意識，無生、無滅。』",
    "T12n0359_002:0256c14_6": "「妙吉祥！",
    "T12n0359_002:0256c14_7": "如來、應供、正等正覺亦復如是，於空自在，無有實、無文字，無音聲、無說，無性、無相狀，非思惟、離心意識，無生、無滅。",
    "T12n0359_002:0256c17_8": "如來、應供、正等正覺，但以宿昔菩薩行願力等所建立故，又以彼諸新發意菩薩及一切聲聞緣覺、諸愚夫異生等宿昔善根成熟建立故，如來乃以百千種相而為莊嚴出現世間，皆如影像，無處所、無動轉，亦無新發意菩薩、無一切聲聞緣覺愚夫異生，亦無如來於空自在，無有實、無文字，無音聲、無說，無性、無相狀，非思惟、離心意識，無生、無滅。",
    "T12n0359_002:0256c24_9": "妙吉祥！",
    "T12n0359_002:0256c25_10": "以諸法空故，如來身相乃有百千種相而為莊嚴，現起如來諸威儀道、設諸法用，隨諸眾生種種信解說廣大法，其所說法令諸眾生一切嬈亂隨煩惱等皆得寂止。",
    "T12n0359_002:0256c28_11": "如來平等，於一切處住平等捨，離諸疑惑亦無差別。",
    "T12n0359_002:0257a01_0": "妙吉祥！",
    "T12n0359_002:0257a01_1": "以是緣故，當知不生、不滅，皆是如來方便增語。」",
    "T12n0359_002:0257a03_0": "爾時，世尊說伽陀曰：「如來無生法本常，　　一切法與善逝等，　有所執相乃愚癡，　　無實法於世間轉。",
    "T12n0359_002:0257a06_0": "　如來所成如影像，　　一切善法皆無漏，　一切皆遍佛真如，　　三種影像世間現。",
    "T12n0359_002:0257a08_0": "「復次，妙吉祥！",
    "T12n0359_002:0257a08_1": "如日光明行閻浮提，從東方出，先照須彌山王，次照鐵圍山、大鐵圍山，次照餘諸大山，次照黑山，次照一切高顯地方，次照一切此閻浮提低下地方，然彼日光悉無分別、不離分別，非思惟、非不思惟，離心意識。",
    "T12n0359_002:0257a12_2": "又日光明無生、無滅，無諸相狀，以離相故復無作意，離作意故無諸戲論，離戲論故無諸損惱，離損惱故，非此非彼、非高非下、非縛非解、非有智非無智、非有煩惱非離煩惱、非真實語非虛妄語、非此岸非彼岸、非平非不平、非水非陸、非尋伺非離尋伺、非色非非色。",
    "T12n0359_002:0257a18_3": "「妙吉祥！",
    "T12n0359_002:0257a19_4": "為由大地有高下中容故，光明照亦下中上影像差別。",
    "T12n0359_002:0257a20_5": "如來、應供、正等正覺亦復如是，無生、無滅，無諸相狀，以離相故復無作意，離作意故無諸戲論，離戲論故無諸損惱，離損惱故，非此非彼、非高非下、非縛非解、非有智非無智、非有煩惱非離煩惱、非真實語非虛妄語、非此岸非彼岸、非平非不平、非水非陸、非一切智非非一切智、非尋伺非離尋伺、非積集非不積集、非有念非無念、非思惟非離思惟、非意生非非意生、非名非非名、非色非非色、非說非非說、非表了非無表了、非見非無見、非眼境非非眼境、非開導非不開導、非得果非不得果、非分別非不分別、非離分別非不離分別。",
    "T12n0359_002:0257b03_6": "「妙吉祥！",
    "T12n0359_002:0257b03_7": "如來日輪光明，於三界中普遍照曜，所照亦無中邊障礙。",
    "T12n0359_002:0257b05_0": "如來所放智日光明，先照菩薩深固大山，次照住緣覺乘諸眾生等，次照住聲聞乘諸眾生等，次照善根深固信解眾生，次照著邊執者及邪定聚眾生。",
    "T12n0359_002:0257b08_1": "如來所放智日光明，但為成熟長養諸眾生故、出生未來因故、增長善法語故。",
    "T12n0359_002:0257b10_2": "如來平等，於一切處住平等捨，離諸疑惑亦無差別。",
    "T12n0359_002:0257b11_3": "妙吉祥！",
    "T12n0359_002:0257b11_4": "如來智日光明不作是念：『此眾生類具大信解，我當為說廣大之法。",
    "T12n0359_002:0257b13_5": "此眾生類不為說法、亦不分別。",
    "T12n0359_002:0257b13_6": "此類眾生具菩薩信解，此類眾生具緣覺信解，此類眾生具聲聞信解，此類眾生有善意樂，此類眾生下劣邪意。』",
    "T12n0359_002:0257b16_7": "又復不作如是思惟：『此大信解眾生，我當為說菩薩之法。",
    "T12n0359_002:0257b17_8": "此中信解眾生，我當為說緣覺之法。",
    "T12n0359_002:0257b18_9": "此下信解眾生，我當為說聲聞之法。",
    "T12n0359_002:0257b19_10": "此善意樂及正見眾生，我當為彼清淨意樂。",
    "T12n0359_002:0257b20_11": "乃至住邪定聚諸眾生等，隨其所樂當為說法。』",
    "T12n0359_002:0257b21_12": "如來智日光明不生如是種種分別。",
    "T12n0359_002:0257b22_13": "何以故？",
    "T12n0359_002:0257b22_14": "如來智日光明，照破一切分別遍計及分別所起。",
    "T12n0359_002:0257b23_15": "妙吉祥！",
    "T12n0359_002:0257b23_16": "當知為諸眾生種種意樂有差別故，如來智日光明所照亦復差別。",
    "T12n0359_002:0257b26_0": "「復次，妙吉祥！",
    "T12n0359_002:0257b26_1": "又如大海之中，有能圓滿一切意樂大摩尼寶，置高幢上，隨諸眾生所有意樂，自然有聲令其知覺隨意皆得。",
    "T12n0359_002:0257b28_2": "然彼大摩尼寶，都無分別不離分別、非心非離心、非思惟非不思惟、離心意識。",
    "T12n0359_002:0257c01_3": "妙吉祥！",
    "T12n0359_002:0257c01_4": "如來亦復如是，無分別不離分別、非心非離心、非思惟非不思惟、離心意識，無能取無所取、無當得無已得、無差別諦，無貪、無瞋、無癡，無實無虛、非常非無常、無光明非無光明、非世間非非世間、無尋無伺、無生無滅、非思惟非離思惟、無自性無自性空、無出無入、無性可取，無言說，言說斷故；無喜愛無離喜愛，喜愛斷故；無數量，離數量故；無趣類無趣類所向，諸趣斷故。",
    "T12n0359_002:0257c10_5": "一切所行而悉斷故，無見、無觀、無所取，非容受非不容受、非和合非不和合，無分別、無計度，無障礙、無表示，非染非淨，無名、無色相，無業、無業報，無過去、無未來、無現在，無少法可得，無文字、無音聲，離諸音聲故，無相狀離諸相故，非內非外亦非中間而有所得。",
    "T12n0359_002:0257c16_6": "妙吉祥！",
    "T12n0359_002:0257c16_7": "如來智寶深心清淨，安置大悲最上勝幢，隨諸眾生意樂信解，出妙音聲隨宜說法，令諸眾生咸得解了。",
    "T12n0359_002:0257c18_8": "如來平等，於一切處住平等捨，離諸疑惑亦無差別。",
    "T12n0359_002:0257c20_0": "「復次，妙吉祥！",
    "T12n0359_002:0257c20_1": "如響應聲，隨彼響聲眾生知覺，是聲無實，非過去、非未來、非現在，非內非外亦非中間而有所得，無生無滅、非斷非常，非有智非無智、非有慧非無慧、非明非非明、非解脫非不解脫、非有罪非無罪、非念非無念、非有住非無住、非坐非不坐，非地界非水火風界，非有為非無為、非戲論非離戲論、非有造作非無造作、非見非無見。",
    "T12n0359_002:0257c27_2": "無文字無音聲，超越音聲故；非稱量，出過稱量故；無相狀，離諸相故。",
    "T12n0359_002:0257c29_3": "非寂靜非不寂靜、非長非短、非思非無思、非狀貌非無狀貌、非世間非非世間，諸見自性空，無念、無作意、無尋、無伺，離心意識，一切處平等，離諸分別出過三世。",
    "T12n0359_002:0258a03_4": "「妙吉祥！",
    "T12n0359_002:0258a04_5": "如來所出種種音聲，皆如響應，但隨一切眾生種種意樂，乃出音聲隨宜施設，令諸眾生皆得解了；如來亦然，非過去、未來、現在，非內非外亦非中間而有所得，不生、不滅、不斷、不常，非有智非無智、非有慧非無慧、非明非非明、非解脫非不解脫、非有罪非無罪、非念非無念、非有住非無住、非坐非不坐，非地界非水火風界，非有為非無為、非戲論非離戲論、非見非無見。",
    "T12n0359_002:0258a12_6": "無文字無音聲，超越音聲故；非稱量，出過稱量故；無相狀，離諸相故。",
    "T12n0359_002:0258a14_0": "非寂靜非不寂靜、非長非短、非思非無思、非狀貌非無狀貌、非世間非非世間，諸見自性空，無念、無作意，無尋、無伺，離心意識，一切處平等，離諸分別出過三世。",
    "T12n0359_002:0258a17_1": "「妙吉祥！",
    "T12n0359_002:0258a17_2": "如來隨諸眾生種種信解，種種意樂，出妙音聲隨宜說法，令諸眾生咸得解了。",
    "T12n0359_002:0258a19_3": "譬如世間依止於地，由地安立，一切樹林、藥草悉得生成廣多增長，然彼大地都無分別不離分別，一切處平等，無差別分別，離心意識。",
    "T12n0359_002:0258a22_4": "一切眾生亦復如是，依止如來，皆由如來之所安立，一切善根悉得生成廣多增長，所謂聲聞乘、緣覺乘、菩薩乘，及餘外道、梵志、尼乾陀等，一切邪外總略，乃至邪定聚眾生，彼彼所有善根，皆悉依止如來安立，悉得生成廣多增長。",
    "T12n0359_002:0258a27_5": "然佛如來都無分別不離分別，一切分別非分別所緣作意皆悉斷故。",
    "T12n0359_002:0258a29_6": "「妙吉祥！",
    "T12n0359_002:0258a29_7": "如來、應供、正等正覺，離心意識，無尋伺、無觀示，無思惟、無作意，於一切處住平等捨悉無差別。",
    "T12n0359_002:0258b02_8": "譬如虛空，於一切處，無高無下亦無差別、無生無滅，非過去、未來、現在，無色相、無戲論，無表示、無繫著、無稱量、無比喻，無安立、無所取，超眼境界離心意識，乃至超越諸語言道，於一切處悉無所住。",
    "T12n0359_002:0258b07_0": "佛說大乘入諸佛境界智光明莊嚴經卷第二"
}