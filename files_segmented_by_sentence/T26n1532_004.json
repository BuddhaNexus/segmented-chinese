{
    "T26n1532_004:0351a12_0": "勝思惟梵天所問經論卷第四",
    "T26n1532_004:0351a14_0": "天親菩薩造",
    "T26n1532_004:0351a15_0": "後魏北印度三藏菩提流支譯",
    "T26n1532_004:0351a16_0": "◎菩薩如是入菩薩位已，以為利益一切眾生心生有故，攝諸趣生。",
    "T26n1532_004:0351a17_1": "是故次說菩薩摩訶薩以自在心生於三有，是故名為攝取功德四句示現。",
    "T26n1532_004:0351a19_2": "以自在力攝勝處生，雖生彼處而不為彼之所染故。",
    "T26n1532_004:0351a20_3": "以長遠時攝取生處不疲倦故；以不為彼煩惱業等他力而生，自在如意攝取生故；以諸菩薩一切處生，不畏彼處所受種種諸苦惱故。",
    "T26n1532_004:0351a23_4": "菩薩如是以為利益一切眾生修行諸行，常為一切眾生上首，是故次說能為上首，能領大眾能辦功德，有十五句示現此義。",
    "T26n1532_004:0351a26_5": "菩薩自身如佛所說修行之法勤而學之教他無過故，以長遠時學習禁戒受持不毀守慎堅固故。",
    "T26n1532_004:0351a28_6": "以有如是二種功德於先後時自善住故，以是義故能領大眾，此義應知。",
    "T26n1532_004:0351b01_7": "以為眾生能作上首令降伏故，以是菩薩能領大眾，諸魔不能與作障難，遠離一切諸魔業故；以有不護身口意業，畢竟得故，不畏他人說其過故；以其現見甚深之法，能答問難不怯弱故，以說法勝巧方便故。",
    "T26n1532_004:0351b05_8": "以領大眾行於大事修行諸行，不退自身善根分故。",
    "T26n1532_004:0351b07_9": "二句示現可化眾生生於明故，可化眾生離無明故能作因緣，如是次第此義應知。",
    "T26n1532_004:0351b08_10": "以諸眾生有隨順者、不隨順者，而心堅固，雖有相違、有不相違諸煩惱等，心不異故；以於眾生無差別故，為彼眾生成就一切種種功德，能受一切功德數故；以作他恩，他人不作報恩障縛，不住心故；以為除滅一切諸使，與諸眾生對治法故；以其雖為大眾圍遶而不高心故。",
    "T26n1532_004:0351b15_11": "菩薩如是自利利他修行諸行，以為成就佛法修行，是故次說為成就佛法修行功德二十九句示現此義。",
    "T26n1532_004:0351b17_12": "當知是人如須彌山以其堅固不可動者，以依一切諸勝功德無分別智，餘七地等一切分別不能動故。",
    "T26n1532_004:0351b19_13": "以依彼法一切聲聞辟支佛念不能破壞，以堅固故。",
    "T26n1532_004:0351b21_0": "以依如來內法修行，違佛法者所不能壞，以得勝力故，以入第一甚深之義法無我故。",
    "T26n1532_004:0351b22_1": "以是人得轉身勝法，依彼法故。",
    "T26n1532_004:0351b23_2": "得勝解脫，滅煩惱故。",
    "T26n1532_004:0351b24_3": "以依修行轉身得身，以一切種諸煩惱染依身滅故。",
    "T26n1532_004:0351b25_4": "以於一切諸如來所，常聞正法不厭足故。",
    "T26n1532_004:0351b26_5": "以證實際，更無境界未證可證，更不求故。",
    "T26n1532_004:0351b27_6": "以為眾生演說正法轉法輪故。",
    "T26n1532_004:0351b27_7": "以諸相好莊嚴其身住持可樂，如帝釋王為諸眾生之所樂故。",
    "T26n1532_004:0351b29_8": "以得八地中十自在力故。",
    "T26n1532_004:0351b29_9": "二句示現於九地中以依樂說辯才說法，與諸眾生相應正念，如次第說此義應知。",
    "T26n1532_004:0351c02_10": "以於菩薩第十地中得能治法善增長故，以得遠離所治障法故。",
    "T26n1532_004:0351c04_11": "所言弱者，所對治法說名為弱。",
    "T26n1532_004:0351c05_0": "以諸菩薩住如是處說名佛故，以是菩薩雖有障地而無障故，以是菩薩勝住餘地諸菩薩故，以是菩薩無等地住菩薩平等，又復無等無差別等復有差別說修多羅等法無我平等一味證故。",
    "T26n1532_004:0351c09_1": "以諸菩薩住於彼處，他不能以覺觀測量故。",
    "T26n1532_004:0351c10_2": "以樂說辯說一切密無滯著故。",
    "T26n1532_004:0351c11_3": "以於無量諸佛如來無量說法而能持能受故。",
    "T26n1532_004:0351c12_4": "以不去而去，即次聞慧受大法雨，後以如實覺入所覺故。",
    "T26n1532_004:0351c13_5": "以覺彼法隨順正入徹諸法故。",
    "T26n1532_004:0351c14_6": "以入眾生八萬四千諸行門故。",
    "T26n1532_004:0351c14_7": "以如彼行與對治法不疲倦故。",
    "T26n1532_004:0351c15_8": "以是菩薩雖見世間而離世間故。",
    "T26n1532_004:0351c16_9": "以得失等世間諸法、憎愛貪恚諸使煩惱不能增長故。",
    "T26n1532_004:0351c17_10": "以彼菩薩雖有得等大利益事，而於修行諸善根分不能滅壞故。",
    "T26n1532_004:0351c19_0": "菩薩如是修集佛法正修諸行得彼彼勝果，是故次說得果功德二十六句，示現此義。",
    "T26n1532_004:0351c20_1": "依未解成就，依色成就，依業成就，依菩薩地盡具足成就，依入佛地盡成就。",
    "T26n1532_004:0351c22_2": "如是次第此義應知。",
    "T26n1532_004:0351c23_3": "當知是人為得快愛，以諸黠慧之所愛者，以是菩薩如實證諦，是故為彼同伴侶者之所恭敬，心愛念故。",
    "T26n1532_004:0351c25_4": "以依法句、依解法相，知彼法重而供養故，如次第說。",
    "T26n1532_004:0351c26_5": "以尊重佛法者能供養故。",
    "T26n1532_004:0351c27_6": "以依中間人、以依不信佛法人，見彼菩薩有大勝事，歸依菩薩禮拜等故。",
    "T26n1532_004:0351c28_7": "以進究竟修菩薩行，餘諸菩薩於此菩薩亦供養故。",
    "T26n1532_004:0352a01_8": "餘二乘人雖復進得彼二乘道，以是菩薩有勝功德，為彼二乘人求此功德故，以是菩薩依彼勝行不求小乘故。",
    "T26n1532_004:0352a03_9": "此是心成就得果功德相。",
    "T26n1532_004:0352a05_0": "當知是人為不諂曲，以無點污諂曲法者，以離世間有為法相諸諂曲故。",
    "T26n1532_004:0352a06_1": "以其能生世間歡喜去來坐臥諸威儀故，以成就妙色形相上下故，以威具足為諸世間生尊重故，以身具足三十二相故，以彼菩薩八十種好一切種種身顯現故。",
    "T26n1532_004:0352a10_2": "此是色成就得果功德相。",
    "T26n1532_004:0352a11_0": "依佛法僧等住持業成就得果功德相。",
    "T26n1532_004:0352a12_0": "是人諸佛見者，以一切佛皆現見故、即是彼佛諸功德故、如實見故。",
    "T26n1532_004:0352a13_1": "以得現見如來法身故，以得無量證法受位故，以軟中上得法忍故。",
    "T26n1532_004:0352a15_2": "言軟忍者於七地中，言中忍者八九地中，言上忍者第十地中。",
    "T26n1532_004:0352a16_3": "此是菩薩地盡具足成就得果功德相。",
    "T26n1532_004:0352a18_0": "是人滿足道場者，以證一切種一切功德皆滿足故，是人能降伏眾魔，乃至是人能作佛所作事者，以降伏魔，如是次第依作眾生利益應知。",
    "T26n1532_004:0352a21_1": "此是入佛地成就得果功德相。",
    "T26n1532_004:0352a22_0": "不驚等者，云何為驚？",
    "T26n1532_004:0352a22_1": "以聞深法謂為異道故名為驚。",
    "T26n1532_004:0352a23_2": "因彼驚故，轉更增上相續不斷，名增上驚。",
    "T26n1532_004:0352a24_3": "驚不斷絕相應執著，名上上驚。",
    "T26n1532_004:0352a24_4": "以墮驚怖中故、以在驚怖故、以怖無物故，如是次第彼人不驚、不增上驚、不上上驚，此義應知。",
    "T26n1532_004:0352a27_0": "說彼功德猶不可盡者，依如說修行七種功德種種差別不可數故。",
    "T26n1532_004:0352a28_1": "佛菩提者，如先所說以彼菩提難可知故，難見難覺二句示現。",
    "T26n1532_004:0352a29_2": "以出世間智、依出世間智得智境界，餘世間智則不能知彼境界故。",
    "T26n1532_004:0352b02_3": "言能信者，依取受持、讀誦、解釋、能自隨法如說修行，為令他知，故名為信。",
    "T26n1532_004:0352b04_4": "所謂令他如實修行巧方便智，此義應知。",
    "T26n1532_004:0352b05_5": "信取受持讀誦說等所有功德不可稱量，以是一切智境界故。",
    "T26n1532_004:0352b07_0": "次依梵天不能盡知彼具足智。",
    "T26n1532_004:0352b07_1": "如經「爾時如來告勝思惟大梵天言：梵天！",
    "T26n1532_004:0352b08_2": "汝少分知彼諸菩薩摩訶薩色及功德而讚歎之」故。",
    "T26n1532_004:0352b09_3": "此依何義？",
    "T26n1532_004:0352b10_4": "以依讚歎、以依功德、以依於事，如是次第依甚深義說，謂於義中句中字中甚深應知。",
    "T26n1532_004:0352b12_0": "示現知彼進趣去處，知深意故。",
    "T26n1532_004:0352b12_1": "此以何義？",
    "T26n1532_004:0352b12_2": "知深意者，知能說者說法意故。",
    "T26n1532_004:0352b13_3": "示現依量相應法故，前後義法相應知。",
    "T26n1532_004:0352b14_4": "以不隨順文字義故，以依於義不依字故，以依正問依正語故。",
    "T26n1532_004:0352b15_5": "以五種力修行說故，是故即說五力言語名為樂說，此義應知。",
    "T26n1532_004:0352b17_6": "此五力者，云何名力？",
    "T26n1532_004:0352b17_7": "以有四種力相應故。",
    "T26n1532_004:0352b18_8": "何等為四？",
    "T26n1532_004:0352b18_9": "一者住持佛所作力；二者降伏一切諸外道力；三者能知一切魔業，知已則能遠離彼力；四者三乘畢竟取力。",
    "T26n1532_004:0352b21_0": "於彼法中一一相應，以依彼法如來能說善相應故。",
    "T26n1532_004:0352b22_1": "此五力者，依五甚深說。",
    "T26n1532_004:0352b22_2": "何等為五？",
    "T26n1532_004:0352b22_3": "一者依相甚深；二者依意甚深；三者依時處甚深；四者依進取甚深；五者依常說法隨順甚深。",
    "T26n1532_004:0352b25_4": "如是次第。",
    "T26n1532_004:0352b26_0": "依相甚深者，一切諸法三世等差別相難覺故。",
    "T26n1532_004:0352b27_1": "過去等法依四種說：一者依事說；二者依對對治說；三者依世諦義說；四者依進取乘差別說。",
    "T26n1532_004:0352b29_2": "此義云何？",
    "T26n1532_004:0352b29_3": "依事說者，謂三世事以說三世事相法故。",
    "T26n1532_004:0352c01_4": "三世事者，所謂過去、未來、現在，即此名為說三世記。",
    "T26n1532_004:0352c02_5": "以依如來無障礙智說三世事，名三世記。",
    "T26n1532_004:0352c03_6": "依對對治說者，所治煩惱染、能治法清淨，及彼煩惱二種差別，謂善、不善差別。",
    "T26n1532_004:0352c05_7": "善法亦有二種差別，謂世間、出世間差別。",
    "T26n1532_004:0352c06_8": "世間復有二種差別，謂有漏、無漏差別。",
    "T26n1532_004:0352c07_9": "有漏亦有二種差別，謂有過、無過差別。",
    "T26n1532_004:0352c08_10": "無過亦有二種差別，謂有為、無為差別。",
    "T26n1532_004:0352c08_11": "依世諦義說者，依假名名字說我眾生等差別相故。",
    "T26n1532_004:0352c10_12": "依進取乘差別說者，得第一義證真如正智，依清淨故。",
    "T26n1532_004:0352c11_13": "如次第證，如是進取世間、涅槃。",
    "T26n1532_004:0352c12_14": "此明何義？",
    "T26n1532_004:0352c12_15": "世間之人所進取者，即是世間；二乘攝取異地證法以為涅槃，以取寂滅際涅槃故；諸菩薩摩訶薩不住二處故。",
    "T26n1532_004:0352c15_0": "為彼初力說不執著無過失故，說幻等喻。",
    "T26n1532_004:0352c15_1": "此明何義？",
    "T26n1532_004:0352c16_2": "如幻所作象等身體皆不成就，如是言語所說諸法色等身體不成就故。",
    "T26n1532_004:0352c17_3": "如夢中夢見受用種種境界，而彼夢中種種境界顛倒故。",
    "T26n1532_004:0352c19_4": "見如是言說所用法義、受法樂門惟是虛妄分別故，有如彼響聲言語說身虛空中間而無住處，如是說法言語音聲，第一義諦中無住善住故。",
    "T26n1532_004:0352c22_5": "猶如彼影現見唯相，雖見有色種種形相，而諸形相等共彼法體非是相應。",
    "T26n1532_004:0352c24_6": "而依彼法隨順而生如是言語，說一切法亦唯是相，雖有種種名字差別，而諸名字共所說法非是相應，而依彼法隨順相故。",
    "T26n1532_004:0352c27_0": "如以眾印印於泥等見第二印，而諸印體不轉不入，而如是見如是言語說於諸法。",
    "T26n1532_004:0352c28_1": "雖因言語聞色等義差別異相，而諸言語不在法義而如是聞故。",
    "T26n1532_004:0353a01_2": "如彼陽焰實無水身而亦見水，如是言語說於諸法，無如所說諸法體相，而亦見彼種種諸法故。",
    "T26n1532_004:0353a03_3": "如彼虛空本來不生本來不滅，雖以言語說於虛空，而彼虛空無體可說，如是言語說於法義，第一義諦無可說體故，以一切法無彼言語可以說故，如是說法無一說法，以彼說法如幻等故。",
    "T26n1532_004:0353a07_4": "故以幻等譬喻示現。",
    "T26n1532_004:0353a09_0": "如是不著言說法義，得無障礙智樂說辯才是名利益，此義應知。",
    "T26n1532_004:0353a10_1": "此明何義？",
    "T26n1532_004:0353a10_2": "一切言語法，不離法界說、不差別法界說。",
    "T26n1532_004:0353a11_3": "此以何義？",
    "T26n1532_004:0353a11_4": "一切說法色等差別不離法界，以說法界和合故，以說色等諸法差別而不執著故。",
    "T26n1532_004:0353a14_0": "依意甚深者，以依如來六種密意，能知如來有甚深意，此義應知。",
    "T26n1532_004:0353a15_1": "何等名為六種密意？",
    "T26n1532_004:0353a16_0": "一者念密意；二者無說密意；三者對對治密意；四者法密意；五者心密意；六者字轉密意。",
    "T26n1532_004:0353a18_1": "「梵天！",
    "T26n1532_004:0353a18_2": "如來或染法說淨」等，此示現念密意。",
    "T26n1532_004:0353a19_3": "此以何義？",
    "T26n1532_004:0353a19_4": "以不見煩惱染法體故、以堅執著淨法體故、以染正念染淨無體故。",
    "T26n1532_004:0353a21_0": "以不搖動執著此是染法體相故、以心搖動執著此是淨法體相故、以彼染法雖非正念而彼染法不成染法故，是名如來念密意。",
    "T26n1532_004:0353a23_1": "「復次梵天！",
    "T26n1532_004:0353a24_2": "我依布施即示涅槃」等，此示現無說密意。",
    "T26n1532_004:0353a25_3": "此以何義？",
    "T26n1532_004:0353a25_4": "以佛無起心而說諸法。",
    "T26n1532_004:0353a25_5": "以一切法無如是力，能從此世轉至彼世，我法無體，是故無有一法可轉。",
    "T26n1532_004:0353a27_6": "以是義故，無一毫法轉至異世。",
    "T26n1532_004:0353a28_7": "是故依施說得涅槃，無有是處。",
    "T26n1532_004:0353a28_8": "是名如來無說密意。",
    "T26n1532_004:0353b01_0": "「持戒乃至般若以示現涅槃」，此明何義？",
    "T26n1532_004:0353b01_1": "此明對對治密意。",
    "T26n1532_004:0353b02_2": "此以何義？",
    "T26n1532_004:0353b02_3": "以斷戒等所治之法，依波羅蜜樂行行故，說持戒等名為涅槃。",
    "T26n1532_004:0353b03_4": "以斷能起破戒煩惱身口意等不行惡行故，以離一切殺害等心依彼害心空故，以不復生忍辱心故，以離懈怠常修精進為增長善為滅惡行，無如是心；為善不增長惡行不滅，無如是心故。",
    "T26n1532_004:0353b08_5": "又復更無搖動心故，以無覺觀故。",
    "T26n1532_004:0353b09_6": "此以何義？",
    "T26n1532_004:0353b09_7": "以離一切搖動心故，以無分別散亂心故。",
    "T26n1532_004:0353b10_8": "以離一切所見境界，是故不生我已得心，以無所得而名為得，以不見法故。",
    "T26n1532_004:0353b12_0": "是名如來對對治密意。",
    "T26n1532_004:0353b13_0": "「貪欲是實際法性，無欲相故，乃至愚癡是實際法性無癡，離於真如貪等實際等無故」，示現法密意。",
    "T26n1532_004:0353b15_1": "此明何義？",
    "T26n1532_004:0353b15_2": "實際法性無癡相故，此示現法密意。",
    "T26n1532_004:0353b16_3": "此以何義？",
    "T26n1532_004:0353b16_4": "以離真如，貪等實際等無法可說故，此義應知。",
    "T26n1532_004:0353b17_5": "是名如來法密意。",
    "T26n1532_004:0353b18_0": "「世間是涅槃無退無生故，乃至虛妄是實語，為增上慢人故」，此示現心密意。",
    "T26n1532_004:0353b19_1": "此以何義？",
    "T26n1532_004:0353b20_0": "以解世間本來不生、本來不滅即是涅槃。",
    "T26n1532_004:0353b20_1": "執著涅槃涅槃身體，如是取相，以此心過即是世間。",
    "T26n1532_004:0353b22_2": "實言語者，依言語說門，若見是實即是虛妄。",
    "T26n1532_004:0353b23_3": "言虛妄者，是我慢人，虛妄分別以之為實，取於實相而不實故。",
    "T26n1532_004:0353b24_4": "是名如來心密意。",
    "T26n1532_004:0353b24_5": "「復次梵天！",
    "T26n1532_004:0353b25_6": "如來以隨意故，或自說言我是說常邊者」等，此示現字轉密意。",
    "T26n1532_004:0353b26_7": "此以何義？",
    "T26n1532_004:0353b26_8": "以說涅槃等是常法故，以說煩惱等諸染法故，以說斷貪等諸使煩惱故，以說無有惡行作故，以說無有身等業故，以見一切戲論諸邪見故，以一切智不隨他因緣故，以證無為涅槃法界故，以不依業煩惱一切趣中生無生縛故，以得畢竟斷愛業故，以不住三界不屬三界故。",
    "T26n1532_004:0353c04_9": "如經「而如來無有如此諸事故」。",
    "T26n1532_004:0353c05_0": "此以何義？",
    "T26n1532_004:0353c05_1": "此以如來依常邊等無常等見故。",
    "T26n1532_004:0353c06_0": "又言無有如此諸事者，以佛法中無如是說，如是所說不可見故。",
    "T26n1532_004:0353c07_1": "「梵天當知，是為如來隨意。",
    "T26n1532_004:0353c08_2": "以依何意，憍慢眾生能捨我慢」者，此明何義？",
    "T26n1532_004:0353c09_3": "即於向來所說法中示現，異義執著，如名，義亦如是故。",
    "T26n1532_004:0353c10_4": "「梵天！",
    "T26n1532_004:0353c10_5": "若菩薩知如來隨行方便說」者，依離如是名義執著，次下復說。",
    "T26n1532_004:0353c11_6": "此以何義？",
    "T26n1532_004:0353c12_7": "以說法中有二種行：一者字行；二者義行。",
    "T26n1532_004:0353c13_8": "此明何義？",
    "T26n1532_004:0353c13_9": "如是名字於義中行、如是義於名字中行，此是如來甚深之意。",
    "T26n1532_004:0353c14_10": "依此深意，如是善知巧方便相字義行智應知。",
    "T26n1532_004:0353c15_11": "此行即名為行，菩薩進取如意行故。",
    "T26n1532_004:0353c16_12": "如彼所說甚深之意，善巧方便集諸法故，則能善知一切所說種種諸法，是故菩薩能於諸佛一切說法言語音聲不驚不怖，應如是知。",
    "T26n1532_004:0353c19_13": "以諸眾生隨種種心，是故菩薩依彼方便則能信受。",
    "T26n1532_004:0353c20_14": "聞佛出世不出世等，以異異相如彼出世不出世等一一示現，不執不著，以巧方便令彼眾生信入諸法故。",
    "T26n1532_004:0353c23_15": "以可化眾生身不淳熟，令彼眾生身淳熟故，為說淺法依樂示樂；為身受樂身淳熟故，為說深法。",
    "T26n1532_004:0353c25_16": "是故次第依時說法，此義應知。",
    "T26n1532_004:0353c26_17": "應云何知？",
    "T26n1532_004:0353c26_18": "先為眾生說麁淺法。",
    "T26n1532_004:0353c26_19": "此明何義？",
    "T26n1532_004:0353c27_20": "攝取因果故、攝取彼觀故、攝取彼業故。",
    "T26n1532_004:0353c28_0": "以教化方便攝取眾生故、攝取修行故、攝取修行果故。",
    "T26n1532_004:0353c29_1": "布施得大富乃至慧捨諸煩惱者，依善法修行攝取因果也。",
    "T26n1532_004:0354a01_2": "以忍為對對治醜陋，以忍能生歡喜心故，以忍能作端正因故。",
    "T26n1532_004:0354a02_3": "以聞慧等勤修諸行，能作智因故，以過苦苦因故。",
    "T26n1532_004:0354a04_4": "以慧如實觀能離諸煩惱，以諸煩惱因散滅不集故。",
    "T26n1532_004:0354a05_5": "又此聞慧行修善法觀，何者是觀因？",
    "T26n1532_004:0354a06_6": "以多聞慧為攝彼觀故，攝取彼觀也。",
    "T26n1532_004:0354a06_7": "修行身等行，攝取十善業道，依十種業攝取天人中成就諸功德故，攝取彼業也。",
    "T26n1532_004:0354a08_8": "無量攝取業憐愍眾生故，以教化方便攝取眾生也。",
    "T26n1532_004:0354a09_9": "攝取眾生淳熟方便，以依止奢摩他修行一切善法，是故奢摩他得毘婆舍那修行故，攝取修行也。",
    "T26n1532_004:0354a12_10": "以依三乘得三乘涅槃故，攝取修行果也。",
    "T26n1532_004:0354a13_11": "以攝取乞乞少欲頭陀等，為諸眾生少作利益故、不能說法故。",
    "T26n1532_004:0354a14_12": "為令眾生隨順入故，如來如是說淺法已，然後方乃為說深法。",
    "T26n1532_004:0354a15_13": "此明何義？",
    "T26n1532_004:0354a16_14": "說麁淺法明因果，為根不熟可化眾生、自心覺知明因果事眾生，攝取能作所作我等相見。",
    "T26n1532_004:0354a18_15": "是故如來明因果已，次說對治能治所治，示現自身離彼邪見，如來實不得我、眾生、壽命及丈夫等故。",
    "T26n1532_004:0354a20_16": "此義云何？",
    "T26n1532_004:0354a20_17": "有我、眾生、壽命、丈夫義，如先說應如是知。",
    "T26n1532_004:0354a21_18": "以不見彼能治所治因果法故，略說依隨世間果報，以不見施等受果報故、以不見慳等不受果報故、以得遠離能治所治修行法故、以不見彼離世間果得涅槃果有無法相故。",
    "T26n1532_004:0354a25_19": "「梵天！",
    "T26n1532_004:0354a26_20": "如來常為眾生說法，而諸眾生依如來教如所說法如實修行勤修諸行，為何義修行勤行彼行乃至不得涅槃不見涅槃」，此明何義？",
    "T26n1532_004:0354a29_21": "如淺說法，眾生攝取見諸法相，如是修行出世間果不見彼果，如來示現如是說法是世間因。",
    "T26n1532_004:0354b02_22": "此有何義？",
    "T26n1532_004:0354b02_23": "依佛說法而修行者，此是根本隨順善法。",
    "T26n1532_004:0354b03_24": "修諸行者，此是解釋，以依不得法、依不見法次第說故。",
    "T26n1532_004:0354b04_25": "不得法者，以慧觀察不能得故。",
    "T26n1532_004:0354b05_26": "不見法者，以身不能證涅槃故。",
    "T26n1532_004:0354b06_0": "為令眾生攝取妙法者，此明何義？",
    "T26n1532_004:0354b06_1": "彼淺說法及深說法，為令眾生入彼深淺二種法故、以為示現入法相故。",
    "T26n1532_004:0354b08_2": "此以何義？",
    "T26n1532_004:0354b08_3": "令入法者，依四種入。",
    "T26n1532_004:0354b09_4": "為可化眾生示現解脫令證彼法，此義應知。",
    "T26n1532_004:0354b10_5": "四種入者，相、行、說、得。",
    "T26n1532_004:0354b10_6": "眼等諸根離我我所體二相空故，解彼相已則不能誑，得入解脫故名相入。",
    "T26n1532_004:0354b12_7": "依眼等相能入解脫，是故說為入解脫相。",
    "T26n1532_004:0354b13_8": "如是彼空相中修正行故得入解脫，相所不誑與誑相違，以是義故依修行入。",
    "T26n1532_004:0354b14_9": "說諸眾生入解脫相，是故依此相、行二法，示現對治業煩惱染及生等染。",
    "T26n1532_004:0354b16_10": "空等門者，此明何義？",
    "T26n1532_004:0354b16_11": "對治所治見相願染業煩惱染及生等染，對治法故。",
    "T26n1532_004:0354b18_12": "此明何義？",
    "T26n1532_004:0354b18_13": "以空、無相、無願等門，對治業染及煩惱染。",
    "T26n1532_004:0354b19_14": "以不行門對生死故，對治生染。",
    "T26n1532_004:0354b19_15": "不生不滅門，此明何義？",
    "T26n1532_004:0354b20_16": "即彼生染中間差別對治法故。",
    "T26n1532_004:0354b21_17": "即彼所治復有對治，以無所從來無所至去門復有對治，以不退不去門入解脫相，如彼次第。",
    "T26n1532_004:0354b23_18": "自性清淨方靖門者，此明何義？",
    "T26n1532_004:0354b24_0": "以彼法退自性寂靜故。",
    "T26n1532_004:0354b24_1": "示現何義？",
    "T26n1532_004:0354b24_2": "示現彼染一切寂靜故。",
    "T26n1532_004:0354b25_3": "以何故說自性寂靜？",
    "T26n1532_004:0354b25_4": "以依性淨說法入故。",
    "T26n1532_004:0354b26_5": "是以次言「復次梵天！",
    "T26n1532_004:0354b26_6": "如來於一切名字示是解脫門」如是等。",
    "T26n1532_004:0354b27_7": "此以何義？",
    "T26n1532_004:0354b27_8": "以有遞共無相應故、自性頑故。",
    "T26n1532_004:0354b28_9": "此以何義？",
    "T26n1532_004:0354b28_10": "以依異異法說異異名字，以諸名字前字後字不相到故；復有差別，以言語義不相到故。",
    "T26n1532_004:0354c01_11": "如是說者為明何義？",
    "T26n1532_004:0354c02_12": "以說諸法無彼言語可以說故。",
    "T26n1532_004:0354c02_13": "依無言語名字法相如是說已，示現一切言語名字，如來說名為解脫因故。",
    "T26n1532_004:0354c04_14": "此明何義？",
    "T26n1532_004:0354c04_15": "說實諦故。",
    "T26n1532_004:0354c05_16": "依彼如實正說法已，云何得解脫？",
    "T26n1532_004:0354c05_17": "是故次言「梵天！",
    "T26n1532_004:0354c06_18": "如來說法無有法染」。",
    "T26n1532_004:0354c06_19": "此明何義？",
    "T26n1532_004:0354c07_0": "為身淳熟淺說法已，以為隨順斷諸煩惱染法等因依入法門故，言一切所說法中示解脫門。",
    "T26n1532_004:0354c09_1": "此示現何義？",
    "T26n1532_004:0354c09_2": "示現涅槃故。",
    "T26n1532_004:0354c09_3": "此示現何義？",
    "T26n1532_004:0354c10_4": "見諦學人餘殘煩惱，示現學人離彼煩惱得解脫故。",
    "T26n1532_004:0354c11_5": "未見實諦者，為令彼人入一切法平等真如，方便說法示現涅槃。",
    "T26n1532_004:0354c12_6": "有二種義，應知大悲：一者畢竟治彼所治之法；二者謂一切種大悲之心。",
    "T26n1532_004:0354c14_7": "此明何義？",
    "T26n1532_004:0354c14_8": "遠離一切所治之法，及離一切習氣煩惱，以得如來身故。",
    "T26n1532_004:0354c15_9": "以得一切種故，略依四種大悲心說：一者遠離相應大悲之心；二者相應大悲之心；三者謂心大悲之心；四者修行大悲之心。",
    "T26n1532_004:0354c18_10": "遠離相應者，以識離識不相應故，以見我等心相應故。",
    "T26n1532_004:0354c19_11": "此示何義？",
    "T26n1532_004:0354c20_12": "示現遠離相應大悲之心、示現相應大悲之心。",
    "T26n1532_004:0354c21_13": "如是次第一切法無我，乃至一切法無丈夫，依人無我說一切法無所有，依法無我說即彼二種。",
    "T26n1532_004:0354c23_14": "人無我相、法無我相名為無住。",
    "T26n1532_004:0354c24_15": "言無住者，以不執著諸法體故，是以不住一切諸法，應如是知。",
    "T26n1532_004:0354c25_16": "此明何義？",
    "T26n1532_004:0354c25_17": "所言住者，住諸入故，依我見愛門住彼處故。",
    "T26n1532_004:0354c26_18": "夫無住者則無歸處，無歸處者云何有歸？",
    "T26n1532_004:0354c27_19": "歸三界故、歸六道故，以依彼入攝取身故、依彼生故、以於彼處常沈沒故。",
    "T26n1532_004:0354c29_20": "言沈沒者，我我所故，以彼彼處生於身故，以生我心故有生故。",
    "T26n1532_004:0355a01_21": "無歸處者則無我想，無我想者則無我所。",
    "T26n1532_004:0355a02_22": "有歸處者則著我想，著我者則有我所。",
    "T26n1532_004:0355a03_23": "著我所者，諸法平等既共有之，而諸眾生虛妄分別我是增上故。",
    "T26n1532_004:0355a05_24": "此明何義？",
    "T26n1532_004:0355a05_25": "所謂依事攝取執著。",
    "T26n1532_004:0355a05_26": "言依事者，依田依宅依園林等、依於父母及妻子等、依衣服飲食及臥具等。",
    "T26n1532_004:0355a07_27": "依攝取者，攝取一切受用之事。",
    "T26n1532_004:0355a08_28": "依執著者，執著以為自己所有，以田宅等我別有故。",
    "T26n1532_004:0355a09_29": "如是著生，著於退生。",
    "T26n1532_004:0355a09_30": "言著生者，自於此處自異處去，以取著故，業煩惱染增上遍滿。",
    "T26n1532_004:0355a11_31": "來去生染滿時處故，依貪瞋癡三種所纏染隨所染。",
    "T26n1532_004:0355a12_32": "此義云何？",
    "T26n1532_004:0355a12_33": "貪瞋癡染隨所染者，以何義故二種名說依根本染？",
    "T26n1532_004:0355a13_34": "謂過去世來至此世、從此世中向彼世去以為上首故，如是說、如是示現，世世生生相續不斷，有所為作。",
    "T26n1532_004:0355a16_35": "眾生如是生不斷絕輪轉彼彼，學種種術學種種業。",
    "T26n1532_004:0355a17_36": "丈夫力相作諸有為戲論之法，集得境界受用境界。",
    "T26n1532_004:0355a18_37": "眾生如是虛妄分別。",
    "T26n1532_004:0355a19_38": "如是一切依俗人分，此義應知。",
    "T26n1532_004:0355a19_39": "又復次有依出家分，謂外道等邪見之相、邪見相願。",
    "T26n1532_004:0355a21_40": "此明何義？",
    "T26n1532_004:0355a21_41": "言邪見者，謂見我等。",
    "T26n1532_004:0355a21_42": "所言相者，虛妄分別彼彼義相。",
    "T26n1532_004:0355a22_43": "所言願者，心常樂求生世間等。",
    "T26n1532_004:0355a23_44": "即此上說遠離悲心、不遠離悲心示現心悲心，此義應知。",
    "T26n1532_004:0355a24_45": "為彼遠離、不遠離心說法修行，依於欲求、依於有求、依梵行求諸顛倒道，為彼所治能治法故，是以次說修行悲心。",
    "T26n1532_004:0355a27_46": "此明何義？",
    "T26n1532_004:0355a27_47": "依於欲求顛倒道者，以攝取故遞共鬪諍。",
    "T26n1532_004:0355a28_48": "為諸欲故，自於父母及妻子等共相鬪諍。",
    "T26n1532_004:0355a29_49": "依於恚恨競訟等過，如是次第。",
    "T26n1532_004:0355a29_50": "依於有求顛倒道者，顛倒相應。",
    "T26n1532_004:0355b01_51": "求梵天等常見顛倒，顛倒取故故名顛倒，為顛倒者離顛倒道，令得入於非顛倒道。",
    "T26n1532_004:0355b03_52": "又依有求顛倒道者住於異道，為教化彼異道眾生令入實道不可得故。",
    "T26n1532_004:0355b05_53": "依梵行求顛倒道者，略有三種，所謂不求、邪求、下求。",
    "T26n1532_004:0355b06_54": "此復何義？",
    "T26n1532_004:0355b06_55": "一切世間不自在過及邪命過作親相過，諸煩惱染業、苦染法，俗人樂家，是故眾生不求梵行。",
    "T26n1532_004:0355b08_56": "不求梵行者不求解脫道故，此所謂慳及慳壓沒行，貪行誑行懈怠習氣，如是次第一一拔濟。",
    "T26n1532_004:0355b10_57": "不知厭足奪他財物者，以自資生非法求故，施等不足。",
    "T26n1532_004:0355b12_58": "眾生常為財物屋宅妻子恩愛而作僮僕者，示現彼心不自在故。",
    "T26n1532_004:0355b13_59": "於此危脆無堅之物生堅固想者，以於無常資生等中生常想故。",
    "T26n1532_004:0355b15_60": "供養恭敬者，此為何義？",
    "T26n1532_004:0355b15_61": "為飲食所縛不成就故。",
    "T26n1532_004:0355b16_62": "眾生雖謂是善知識而是眾生惡知識者，示現怨家故。",
    "T26n1532_004:0355b17_63": "邪命自活者，以斗秤等欺誑他故。",
    "T26n1532_004:0355b18_64": "一切法中勤修諸行方能畢竟得大菩提，而彼眾生懈怠疲倦故。",
    "T26n1532_004:0355b19_65": "聖人最勝解脫處者，非顛倒因修行者得。",
    "T26n1532_004:0355b20_66": "而諸眾生求邪梵行，依顛倒因而修諸行。",
    "T26n1532_004:0355b21_67": "所應得者是人乃求外道解脫，為令不行彼邪道故。",
    "T26n1532_004:0355b22_68": "何以故？",
    "T26n1532_004:0355b23_69": "以彼不得聖人解脫故。",
    "T26n1532_004:0355b23_70": "眾生棄捨最上大乘無礙等者，以彼求於下梵行故；捨於無上第一大乘，而求下分小乘法故。",
    "T26n1532_004:0355b26_0": "勝思惟梵天所問經論卷第四"
}