{
    "T12n0346_001:0166a03_0": "佛說大方廣善巧方便經卷第一",
    "T12n0346_001:0166a05_0": "西天譯經三藏朝奉大夫試光祿卿",
    "T12n0346_001:0166a06_0": "傳法大師賜紫臣施護奉　詔譯",
    "T12n0346_001:0166a07_0": "如是我聞：一時佛在舍衛國祇樹給孤獨園，與大苾芻眾八千人、菩薩一萬六千人俱——是諸菩薩智慧、方便、神通具足，辯才無礙，得大總持。",
    "T12n0346_001:0166a11_0": "爾時，世尊處大法座，與如是等無數百千大眾恭敬圍繞，聽受說法。",
    "T12n0346_001:0166a12_1": "彼時會中有一菩薩摩訶薩名曰智上，從座而起，偏袒右肩，右膝著地，禮佛雙足。",
    "T12n0346_001:0166a14_2": "禮已合掌，前白佛言：「世尊！",
    "T12n0346_001:0166a14_3": "我有少法欲伸請問如來、應供、正等正覺，悲愍我故，願賜聽許。」",
    "T12n0346_001:0166a16_4": "佛告智上菩薩摩訶薩言：「善男子！",
    "T12n0346_001:0166a17_5": "恣汝所問，今正是時。",
    "T12n0346_001:0166a17_6": "諸佛如來隨有問者，各各為其如應演說，令彼聞已心生歡喜。」",
    "T12n0346_001:0166a19_0": "時智上菩薩摩訶薩即白佛言：「世尊！",
    "T12n0346_001:0166a19_1": "云何是菩薩摩訶薩善巧方便？",
    "T12n0346_001:0166a20_2": "願佛世尊廣分別說。」",
    "T12n0346_001:0166a21_0": "佛告智上菩薩摩訶薩言：「善男子！",
    "T12n0346_001:0166a21_1": "汝今當知，具善巧方便菩薩摩訶薩以一方便普令一切眾生如理修行。",
    "T12n0346_001:0166a23_2": "何以故？",
    "T12n0346_001:0166a23_3": "具善巧方便菩薩摩訶薩乃至於彼傍生異類、諸惡趣中，菩薩亦以平等一切智心施其方便，即以如是善根迴向一切眾生，令諸眾生修行二法。",
    "T12n0346_001:0166a26_4": "何等為二？",
    "T12n0346_001:0166a27_5": "所謂：一切智心、迴向心。",
    "T12n0346_001:0166a27_6": "善男子！",
    "T12n0346_001:0166a27_7": "如是，名為菩薩摩訶薩善巧方便。",
    "T12n0346_001:0166a29_0": "「復次，善男子！",
    "T12n0346_001:0166a29_1": "具善巧方便菩薩摩訶薩於諸眾生所有善根不念破壞、常所愛樂，生隨喜心，即以如是隨喜善根迴向一切眾生。",
    "T12n0346_001:0166b02_2": "復以一切智心廣施一切眾生，雖起施心，悉無所取亦無所得。",
    "T12n0346_001:0166b04_3": "善男子！",
    "T12n0346_001:0166b04_4": "如是，名為菩薩摩訶薩善巧方便。",
    "T12n0346_001:0166b06_0": "「復次，善男子！",
    "T12n0346_001:0166b06_1": "具善巧方便菩薩摩訶薩若時往彼十方世界、乃至一切方處，或見一切微妙可愛香樹、華樹。",
    "T12n0346_001:0166b08_2": "菩薩見已，不生一念希取之心，作是思惟：『此香樹、華樹非我所取，當獻十方一切諸佛。』",
    "T12n0346_001:0166b10_3": "即以如是善根迴向一切智。",
    "T12n0346_001:0166b11_0": "善男子！",
    "T12n0346_001:0166b11_1": "如是，名為菩薩摩訶薩善巧方便。",
    "T12n0346_001:0166b12_0": "「復次，善男子！",
    "T12n0346_001:0166b12_1": "具善巧方便菩薩摩訶薩隨所向處或見一切眾生受諸快樂，菩薩爾時生隨喜心，即以如是隨喜善根迴向一切智。",
    "T12n0346_001:0166b14_2": "又，若菩薩隨所向處或見一切眾生受諸苦惱，菩薩爾時起悲愍心，被精進鎧，即作是言：『一切眾生所有苦惱我當代受，普願眾生得安隱樂。』",
    "T12n0346_001:0166b18_3": "即以如是善根迴向無上菩提。",
    "T12n0346_001:0166b18_4": "善男子！",
    "T12n0346_001:0166b19_0": "如是，名為菩薩摩訶薩善巧方便。",
    "T12n0346_001:0166b20_0": "「復次，善男子！",
    "T12n0346_001:0166b20_1": "具善巧方便菩薩摩訶薩隨諸方處若禮一佛如來，即同禮彼諸佛如來。",
    "T12n0346_001:0166b21_2": "何以故？",
    "T12n0346_001:0166b22_3": "諸佛如來同一法性，同一戒品、定品、慧品、解脫品、解脫知見品，亦復同一最上心意。",
    "T12n0346_001:0166b24_0": "菩薩如是了知已，乃至恭敬供養一佛如來，即同恭敬供養諸佛如來，菩薩以廣大心普攝一切。",
    "T12n0346_001:0166b26_1": "善男子！",
    "T12n0346_001:0166b26_2": "如是，名為菩薩摩訶薩善巧方便。",
    "T12n0346_001:0166b28_0": "「復次，善男子！",
    "T12n0346_001:0166b28_1": "具善巧方便菩薩摩訶薩或時見有修大乘者於大乘法生退沒心，菩薩爾時知彼心已，即作是念：『我應為彼稱讚一四句偈，令彼如是如理修學，使不退沒。』",
    "T12n0346_001:0166c02_2": "念已，即言：『諸有修大乘者，若能於此一四句偈解了其義，即能於彼一切語言通達義趣，如所解了不生退沒。",
    "T12n0346_001:0166c05_3": "又復我此所說一四句偈，若有能聽受者，是人即得諸佛辯才。",
    "T12n0346_001:0166c06_4": "我當以是善根普施一切眾生，悉願得彼多聞具足諸佛無礙辯才所攝。』",
    "T12n0346_001:0166c08_5": "善男子！",
    "T12n0346_001:0166c08_6": "如是，名為菩薩摩訶薩善巧方便。",
    "T12n0346_001:0166c10_0": "「復次，善男子！",
    "T12n0346_001:0166c10_1": "具善巧方便菩薩摩訶薩或時往彼貧窮乞匃人所，菩薩爾時心生悲愍，即自念言：『他業所作受決定報，我今於此歡喜和合，隨其所欲而悉施與。",
    "T12n0346_001:0166c13_2": "如佛所說，於一施中有四行相，所謂：施大、心大等。",
    "T12n0346_001:0166c14_3": "今我此中所施雖少，一切智心而復無量。",
    "T12n0346_001:0166c15_4": "若我以是一切智心施此乞人，即以如是善根力故，當以寶手常出珍寶普施一切眾生。",
    "T12n0346_001:0166c17_5": "如是，布施此乞匃人，乃能與彼現在佛世尊所布施、持戒、修禪定者所作福行等無有異。』",
    "T12n0346_001:0166c19_6": "善男子！",
    "T12n0346_001:0166c19_7": "如是，名為菩薩摩訶薩善巧方便。",
    "T12n0346_001:0166c21_0": "「復次，善男子！",
    "T12n0346_001:0166c21_1": "具善巧方便菩薩摩訶薩若時與彼聲聞、緣覺同所居止，菩薩爾時於彼二乘但生恭敬。",
    "T12n0346_001:0166c23_2": "若彼聲聞、緣覺或以二事而生我相，何等為二？",
    "T12n0346_001:0166c24_3": "一者、菩薩出生諸佛世尊，二者、諸佛出生聲聞、緣覺。",
    "T12n0346_001:0166c25_4": "彼以是事而自念言：『我於此中是為最上，何能於彼生恭敬心？』",
    "T12n0346_001:0166c26_5": "而此菩薩雖聞是說，以方便故心無異想。",
    "T12n0346_001:0166c27_6": "善男子！",
    "T12n0346_001:0166c28_7": "如是，名為菩薩摩訶薩善巧方便。",
    "T12n0346_001:0166c29_0": "「復次，善男子！",
    "T12n0346_001:0166c29_1": "具善巧方便菩薩摩訶薩能於一施行中成就六波羅蜜多。",
    "T12n0346_001:0167a01_2": "是相云何？",
    "T12n0346_001:0167a01_3": "所謂：菩薩隨諸方處見來求者，菩薩爾時攝伏慳心，隨其所欲而悉施與，此即名為菩薩成就布施波羅蜜多。",
    "T12n0346_001:0167a04_4": "如是施時，菩薩自持戒行，復能攝彼諸破戒者，普令安住清淨戒地，此即名為菩薩成就持戒波羅蜜多。",
    "T12n0346_001:0167a06_5": "如是施時，菩薩以其慈心為首，復起不破壞心、救護心、等住心。",
    "T12n0346_001:0167a08_6": "起是心時，此即名為菩薩成就忍辱波羅蜜多。",
    "T12n0346_001:0167a09_7": "如是施時——若飲、若食、及諸所欲——隨其所施，菩薩來、去、住、止於身、語、心位不生懈倦，此即名為菩薩成就精進波羅蜜多。",
    "T12n0346_001:0167a11_8": "如是施時，隨所施處，菩薩心住一境不起散亂，此即名為菩薩成就禪定波羅蜜多。",
    "T12n0346_001:0167a13_9": "如是施時，菩薩悉知如是施者、如是受者、得何果報。",
    "T12n0346_001:0167a14_10": "如是知已，稱量、較計皆悉平等，是中無有少法可得，此即名為菩薩成就智慧波羅蜜多。",
    "T12n0346_001:0167a16_11": "善男子！",
    "T12n0346_001:0167a17_12": "如是，名為善巧方便菩薩摩訶薩於一施行中成就六波羅蜜多。」",
    "T12n0346_001:0167a19_0": "爾時，智上菩薩摩訶薩復白佛言：「希有，世尊！",
    "T12n0346_001:0167a20_0": "菩薩摩訶薩布施行中乃有如是善巧方便，以是方便而能解脫一切眾生輪迴苦惱、普攝一切諸佛法藏。」",
    "T12n0346_001:0167a22_1": "佛言：「智上！",
    "T12n0346_001:0167a22_2": "如汝所說，如是如是。",
    "T12n0346_001:0167a23_3": "諸菩薩摩訶薩具善巧方便故，而能於其一施行中成就無量利益勝行。」",
    "T12n0346_001:0167a24_4": "爾時，世尊復告智上菩薩摩訶薩言：「善男子！",
    "T12n0346_001:0167a25_5": "汝今當知，具善巧方便菩薩摩訶薩設於異時有極重罪，而彼菩薩亦不壞善根。",
    "T12n0346_001:0167a27_6": "云何不壞？",
    "T12n0346_001:0167a27_7": "所謂：菩薩或時值遇彼惡知識勸令退失無上道意、得極重罪，菩薩爾時即自思惟：『我今若或即於此身取證涅盤、斷後邊際，不復堪任被精進鎧，何能度脫一切眾生輪迴苦惱？",
    "T12n0346_001:0167b02_8": "我今不應以此因緣自壞其心。",
    "T12n0346_001:0167b03_9": "何以故？",
    "T12n0346_001:0167b03_10": "我欲於輪迴中度脫一切眾生，設有極重罪亦不斷善根。』",
    "T12n0346_001:0167b05_0": "善男子！",
    "T12n0346_001:0167b05_1": "如是，名為菩薩摩訶薩善巧方便。",
    "T12n0346_001:0167b05_2": "又，善男子！",
    "T12n0346_001:0167b06_3": "若出家菩薩有分別心生別異作意，彼所得罪過四根本。",
    "T12n0346_001:0167b07_4": "是菩薩若具善巧方便者隨起即悔，善男子！",
    "T12n0346_001:0167b08_5": "我說彼菩薩為無罪者。」",
    "T12n0346_001:0167b09_0": "爾時，智上菩薩摩訶薩白佛言：「世尊！",
    "T12n0346_001:0167b09_1": "云何菩薩亦有罪耶？」",
    "T12n0346_001:0167b10_2": "佛告智上菩薩摩訶薩言：「善男子！",
    "T12n0346_001:0167b11_3": "若言菩薩無有罪者，云何菩薩於百千劫中學波羅提木叉戒有破根本果者？",
    "T12n0346_001:0167b12_4": "善男子！",
    "T12n0346_001:0167b13_5": "汝今當知，是等菩薩雖於一切眾生善言、惡言皆悉能忍，但為於彼聲聞、緣覺法中相應作意，是故我說彼所得罪過四根本。",
    "T12n0346_001:0167b15_6": "如彼聲聞乘人犯根本罪已，無所堪任取證涅盤；出家菩薩亦復如是，起是罪已不即悔捨聲聞、緣覺相應作意，亦復無所堪任、不能趣證大涅盤界。」",
    "T12n0346_001:0167b20_0": "爾時，尊者阿難在大會中，前白佛言：「世尊！",
    "T12n0346_001:0167b20_1": "舍衛大城有一菩薩名光聚王。",
    "T12n0346_001:0167b21_2": "我於一時入城乞食，於其城中不見彼菩薩。",
    "T12n0346_001:0167b22_3": "是時光聚王菩薩別在一聚落中與一女人同坐一處，說非法語。",
    "T12n0346_001:0167b24_4": "我往見已，彼不覆藏，而復別說彼梵行法。",
    "T12n0346_001:0167b25_5": "世尊！",
    "T12n0346_001:0167b25_6": "我佛如來是一切眾生大師，無所不知、無所不見、無不解了。",
    "T12n0346_001:0167b26_7": "我見是相其事云何？",
    "T12n0346_001:0167b27_0": "願佛開示。」",
    "T12n0346_001:0167b27_1": "尊者阿難發是言時，而此佛會地大震動。",
    "T12n0346_001:0167b29_0": "爾時，光聚王菩薩現身虛空高一多羅樹，即於空中問阿難言：「尊者阿難！",
    "T12n0346_001:0167c01_1": "於汝意云何？",
    "T12n0346_001:0167c01_2": "犯非法者豈能如是住虛空耶？」",
    "T12n0346_001:0167c02_3": "是時尊者阿難對如來前向空問言：「光聚王菩薩！",
    "T12n0346_001:0167c03_4": "如我向者所見事相，云何菩薩有此非法耶？」",
    "T12n0346_001:0167c04_5": "尊者阿難作是言時，世尊即為垂足按地。",
    "T12n0346_001:0167c05_6": "是時他方世界有佛世尊現虛空中，發是聲言：「菩薩已離非法，我知是事、我證是事。」",
    "T12n0346_001:0167c07_7": "彼佛言已，隱空不現。",
    "T12n0346_001:0167c08_0": "爾時，世尊告阿難言：「汝不應於住大乘者、菩薩正士生過失想。",
    "T12n0346_001:0167c09_1": "阿難！",
    "T12n0346_001:0167c09_2": "譬如聲聞乘中初二果人求無漏道不以為難；具善巧方便菩薩摩訶薩亦復如是，求一切智不以為難。",
    "T12n0346_001:0167c11_3": "何以故？",
    "T12n0346_001:0167c12_4": "菩薩已離眷屬纏縛故，已能安住佛、法、僧寶，不壞淨信、不退轉於阿耨多羅三藐三菩提。",
    "T12n0346_001:0167c14_5": "阿難當知，若有住菩薩乘者，不離一切智心，設於五欲法嬉戲而行亦無過失。",
    "T12n0346_001:0167c15_6": "所有諸佛如來得五根具足，其義如是。",
    "T12n0346_001:0167c16_7": "「阿難！",
    "T12n0346_001:0167c16_8": "如汝所見光聚王菩薩其事因緣，我今為汝如實宣說。",
    "T12n0346_001:0167c18_9": "阿難！",
    "T12n0346_001:0167c18_10": "汝今當知，光聚王菩薩向於聚落同處坐者，而彼女人於過去世二百生前與此菩薩曾為夫婦。",
    "T12n0346_001:0167c20_11": "是故，今時而此女人見光聚王菩薩吉祥威光、戒、力具足。",
    "T12n0346_001:0167c21_12": "女人見已，由宿習故生麁重想，以善根力復作是念：『我若得此光聚王菩薩來我舍中共坐一處，彼能令我發生阿耨多羅三藐三菩提心。』",
    "T12n0346_001:0167c24_13": "阿難！",
    "T12n0346_001:0167c24_14": "時光聚王菩薩知彼女人心所念已，即於夜分往詣彼舍，與其女人共坐一處，廣為宣說無數法門。",
    "T12n0346_001:0167c27_15": "時女人舍內外平正，廣博嚴淨。",
    "T12n0346_001:0167c27_16": "時光聚王菩薩既同坐已，即復執彼女人右手說伽陀曰：「『佛不稱讚染欲法，　　愚癡迷著而所行。",
    "T12n0346_001:0168a02_0": "　　若能斷除欲愛心，　　佛說斯人為最上。』",
    "T12n0346_001:0168a03_0": "「阿難！",
    "T12n0346_001:0168a03_1": "時彼女人聞是伽陀已心大歡喜，即從座起，合掌恭敬禮彼光聚王菩薩足，說伽陀曰：「『我本無心實求欲，　　我知欲法佛不讚，　　若能斷除欲愛心，　　佛說斯人為最上。』",
    "T12n0346_001:0168a08_0": "「說是伽陀已，復說伽陀曰：「『當知如我心所思，　　所說真實而無異，　　若人樂求佛菩提，　　一切眾生獲利樂。』",
    "T12n0346_001:0168a11_0": "「阿難！",
    "T12n0346_001:0168a11_1": "時彼女人得光聚王菩薩善巧方便為開導故，即時女人發阿耨多羅三藐三菩提心。",
    "T12n0346_001:0168a13_2": "時彼菩薩即從座起，出離彼舍。",
    "T12n0346_001:0168a13_3": "「阿難！",
    "T12n0346_001:0168a13_4": "汝今當知，我觀彼女人深心清淨，勇猛最勝，我今為彼授菩提記。",
    "T12n0346_001:0168a15_5": "阿難！",
    "T12n0346_001:0168a15_6": "彼女人從此命終已，當轉女身，得成男子；從是已後，過九十九百千阿僧祇劫當得成佛，號曰近事如來、應供、正等正覺，出現世間。",
    "T12n0346_001:0168a18_7": "阿難！",
    "T12n0346_001:0168a18_8": "以是緣故，當知菩薩摩訶薩已離眷屬恩愛纏縛，一切非法永不復生。」",
    "T12n0346_001:0168a21_0": "爾時，光聚王菩薩摩訶薩聞佛世尊如是說已，從空中下，頭面著地，禮世尊足。",
    "T12n0346_001:0168a22_1": "禮已合掌，前白佛言：「世尊！",
    "T12n0346_001:0168a23_2": "具善巧方便菩薩摩訶薩住大悲行，常所利益。",
    "T12n0346_001:0168a24_3": "世尊！",
    "T12n0346_001:0168a24_4": "我今亦得是行。",
    "T12n0346_001:0168a24_5": "又復，世尊！",
    "T12n0346_001:0168a25_6": "若有菩薩能為一眾生發一善根者，於諸色愛不起罪心。",
    "T12n0346_001:0168a26_7": "若如所起罪垢心者，當於百千劫中受地獄苦。",
    "T12n0346_001:0168a27_8": "世尊！",
    "T12n0346_001:0168a27_9": "若彼菩薩起是罪心、受斯地獄苦者，當知是菩薩即捨離眾生所發善根，令彼善根不能成就。」",
    "T12n0346_001:0168b01_0": "爾時，世尊讚光聚王菩薩言：「善哉，善哉。",
    "T12n0346_001:0168b01_1": "菩薩正士如汝所說，如是如是。",
    "T12n0346_001:0168b02_2": "若住大悲心者，能為一切眾生斷除一切罪垢。",
    "T12n0346_001:0168b03_3": "善男子！",
    "T12n0346_001:0168b03_4": "我念過去阿僧祇劫前，有一摩拏嚩迦名曰光明，於四萬二千歲中修持梵行，離諸過失。",
    "T12n0346_001:0168b05_5": "過是四萬二千歲已，而於一時以因緣故入一王城——其名神通——於彼城中見一女人名曰伽吒。",
    "T12n0346_001:0168b07_6": "時彼女人見是摩拏嚩迦色相端正，女人見已生欲愛心，來詣其前作禮而住。",
    "T12n0346_001:0168b09_7": "光聚王！",
    "T12n0346_001:0168b09_8": "爾時，摩拏嚩迦即問彼女人言：『今汝女人有何所求？』",
    "T12n0346_001:0168b11_9": "女人答言：『我今求汝摩拏嚩迦共為夫婦。』",
    "T12n0346_001:0168b12_0": "摩拏嚩迦言：『我不於女人而生欲想。』",
    "T12n0346_001:0168b12_1": "女人又言：『我於今時若不得汝為夫婦者，我當不久而趣命終。』",
    "T12n0346_001:0168b14_2": "爾時，摩拏嚩迦作是思惟：『我於四萬二千歲中修持梵行、不犯禁戒，我於今時不應受是染愛非法，而此女人我宜遠離。』",
    "T12n0346_001:0168b16_3": "作是念已，離彼女人而行七步。",
    "T12n0346_001:0168b17_4": "過七步已還復小住，為其女人起大悲心，作是念言：『我於今時發勇悍心，設犯禁戒，寧當忍受地獄苦報，不應遠離令彼失命。』",
    "T12n0346_001:0168b20_5": "爾時，女人聞是言已心生快樂，適本所願不至命終。",
    "T12n0346_001:0168b21_6": "光聚王！",
    "T12n0346_001:0168b21_7": "時彼光明摩拏嚩迦即執彼伽吒女人手作如是言：『如汝所欲，今我與汝隨所應作。』",
    "T12n0346_001:0168b23_8": "如是，光明摩拏嚩迦與伽吒女人於十二年中共為夫婦。",
    "T12n0346_001:0168b25_9": "彼摩拏嚩迦過是十二年已，又復精進修持梵行，從是歿已生梵天界。",
    "T12n0346_001:0168b26_10": "「光聚王！",
    "T12n0346_001:0168b26_11": "汝今當知，彼時光明摩拏嚩迦者，勿起異見，今我身是；彼時伽吒女人者，今耶輸陀羅是。",
    "T12n0346_001:0168b28_12": "所以者何？",
    "T12n0346_001:0168b29_13": "我於爾時但能一念起大悲心，又復還修梵行，得生梵界。",
    "T12n0346_001:0168c01_14": "如是，我於十千劫中受輪迴身，雖受是身不生厭倦。",
    "T12n0346_001:0168c02_15": "光聚王！",
    "T12n0346_001:0168c02_16": "諸有眾生不具善巧方便者，於輪迴中受地獄苦；菩薩以能具足善巧方便，是故得生於梵天界。",
    "T12n0346_001:0168c04_17": "「光聚王！",
    "T12n0346_001:0168c05_18": "假使舍利子、目乾連大阿羅漢，雖復神通、智慧於聲聞中而為第一，亦未能具善巧方便。",
    "T12n0346_001:0168c07_19": "光聚王！",
    "T12n0346_001:0168c07_20": "今我法中有一苾芻——名俱迦梨俱——墮地獄中，其事云何？",
    "T12n0346_001:0168c08_21": "光聚王！",
    "T12n0346_001:0168c08_22": "我念過去拘留孫佛法中有一苾芻名曰無垢。",
    "T12n0346_001:0168c09_23": "時彼苾芻修阿蘭那行，獨止一巖。",
    "T12n0346_001:0168c10_24": "其巖不遠有五通仙人別止一處。",
    "T12n0346_001:0168c11_25": "忽於一時布大黑雲，降霔大雨。",
    "T12n0346_001:0168c11_26": "時彼近住五通仙人往詣無垢苾芻巖所欲生惱害、破彼梵行。",
    "T12n0346_001:0168c13_27": "是時，仙人正入，苾芻方出。",
    "T12n0346_001:0168c13_28": "仙人見已，起過失心、妄生輕謗，作是思惟：『此無垢苾芻退失梵行，欲造非法。』",
    "T12n0346_001:0168c15_29": "爾時，苾芻知彼仙人心所念已，即踊身虛空高七多羅樹。",
    "T12n0346_001:0168c16_30": "仙人見是苾芻住在空中，仙人告言：『我持利刀來此巖中破汝梵行，汝今何復住空中耶？』",
    "T12n0346_001:0168c19_0": "仙人言已，苾芻即時從空而下，禮彼仙人，不復踊身。",
    "T12n0346_001:0168c20_1": "是時，仙人於須臾間全身墮彼大地獄中。",
    "T12n0346_001:0168c21_2": "「光聚王！",
    "T12n0346_001:0168c21_3": "於汝意云何？",
    "T12n0346_001:0168c21_4": "彼時無垢苾芻者，勿起異見，即今慈氏菩薩是；彼五通仙人者，即俱迦梨俱苾芻是。",
    "T12n0346_001:0168c23_5": "光聚王！",
    "T12n0346_001:0168c23_6": "此因緣者，當知非彼聲聞、緣覺境界，皆是菩薩摩訶薩善巧方便智慧所行。",
    "T12n0346_001:0168c25_7": "「光聚王！",
    "T12n0346_001:0168c25_8": "又如世間有誐尼迦人，六十四種藝能具足。",
    "T12n0346_001:0168c26_9": "是人愛樂財寶，隨所向處以藝能故，一切所用皆悉能得。",
    "T12n0346_001:0168c28_10": "於彼彼人所得財利已，後復忘恩，心生棄捨。",
    "T12n0346_001:0168c29_11": "具善巧方便菩薩亦復如是，於一切處設諸方便救度眾生，彼彼所向於諸眾生無所希取。",
    "T12n0346_001:0169a02_12": "見彼眾生所有善根勸令增進，由彼所作善根力故，普令眾生出生勝行，菩薩亦復無所取著；乃至戲樂等事，雖復順行而已捨離，不復於心有所繫縛。",
    "T12n0346_001:0169a05_13": "「光聚王！",
    "T12n0346_001:0169a06_0": "又如世間傍生異類，或見妙華色香具足，時彼傍生不能生起一念愛樂。",
    "T12n0346_001:0169a07_1": "具善巧方便菩薩亦復如是，雖受一切戲樂等事，未甞暫起一念愛樂，無自作、無他作，一切無著。",
    "T12n0346_001:0169a09_2": "「光聚王！",
    "T12n0346_001:0169a10_0": "又如世間肥壞地中植諸種子，決定得生芽、莖、菓實。",
    "T12n0346_001:0169a11_1": "具善巧方便菩薩亦復如是，修空、無相、無願解脫法門，決定已能離諸染法，雖受一切戲樂等事，而亦不壞修行佛所稱讚功德成就。",
    "T12n0346_001:0169a14_2": "「光聚王！",
    "T12n0346_001:0169a14_3": "又如世間漁捕之人於大池中張以大網捕取其魚，隨彼所欲皆悉能取，不墜水中。",
    "T12n0346_001:0169a16_4": "具善巧方便菩薩摩訶薩亦復如是，修空、無相、無願解脫法門，一切智心堅固所護，畢竟不墮生死泥中，隨彼彼處滅此身已生梵天界。",
    "T12n0346_001:0169a20_0": "佛說大方廣善巧方便經卷第一"
}