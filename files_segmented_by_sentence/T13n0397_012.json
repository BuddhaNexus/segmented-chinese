{
    "T13n0397_012:0074c13_0": "大方等大集經卷第十二",
    "T13n0397_012:0074c15_0": "北涼天竺三藏曇無讖譯",
    "T13n0397_012:0074c16_0": "無言菩薩品第六",
    "T13n0397_012:0074c17_0": "爾時，世尊故在欲色二界中間大寶坊中，與諸大眾圍繞說法。",
    "T13n0397_012:0074c18_1": "時王舍城師子將軍家產一子。",
    "T13n0397_012:0074c19_2": "當其生時，虛空之中多有諸天作如是言：「童子！",
    "T13n0397_012:0074c20_3": "當應念法思惟於法，凡所發言莫說世事，常當頒宣出世之法，常當守口慎言少語，莫於世事起諸覺觀，當依於義莫依文字。」",
    "T13n0397_012:0074c23_4": "爾時，童子聞是語已，不復涕泣無嬰兒相，乃至七日色貌和悅，見人歡喜目未曾眴。",
    "T13n0397_012:0074c24_5": "是時有人語其父母：「是兒不祥，不應畜養。",
    "T13n0397_012:0074c25_6": "何以故？",
    "T13n0397_012:0074c26_7": "瘖無聲故。」",
    "T13n0397_012:0074c26_8": "父母答言：「是兒雖復瘖不出聲，然其身根具足無缺，當知是兒必有福德，非是不祥薄福之人。」",
    "T13n0397_012:0074c28_9": "因為立字，字曰無言。",
    "T13n0397_012:0074c28_10": "時無言童子漸漸長大如八歲兒，所遊方面人所樂見，隨有說法轉法輪處，樂往聽受口無所宣。",
    "T13n0397_012:0075a02_11": "爾時，無言童子以佛神力，與其父母眷屬宗親往寶坊所。",
    "T13n0397_012:0075a03_12": "到已，見佛心生歡喜，禮敬供養右繞三匝，合掌而立，并見十方諸來菩薩生大喜心。",
    "T13n0397_012:0075a05_13": "爾時，舍利弗白佛言：「世尊！",
    "T13n0397_012:0075a05_14": "師子將軍所生之子，身根具足而不能語，是何惡業因緣所致？」",
    "T13n0397_012:0075a07_15": "佛告舍利弗：「汝今不應作如是語輕是童子。",
    "T13n0397_012:0075a08_16": "何以故？",
    "T13n0397_012:0075a08_17": "是人即是大菩薩也，已於無量無邊佛所種諸善根，不退轉於菩提之道。",
    "T13n0397_012:0075a10_18": "是兒生時，多有諸天來誡勅之：『善哉！",
    "T13n0397_012:0075a11_19": "童子！",
    "T13n0397_012:0075a11_20": "當念正法思惟正法，無得宣說世間之事，常當頒宣出世之義，常當守口慎言少語，莫於世事起諸覺觀，當依於義莫依文字。』",
    "T13n0397_012:0075a14_0": "舍利弗！",
    "T13n0397_012:0075a14_1": "如是童子從天教誨，是故無語默然思惟獲得四禪。",
    "T13n0397_012:0075a15_2": "舍利弗！",
    "T13n0397_012:0075a15_3": "無言菩薩示如是身，則能調伏無量眾生，是故默然無所宣說。",
    "T13n0397_012:0075a16_4": "舍利弗！",
    "T13n0397_012:0075a17_5": "我今說是大集經典，無言菩薩當於此中能大利益無量眾生。」",
    "T13n0397_012:0075a18_6": "時無言菩薩以己願力、神通道力，令諸天、龍、夜叉、乾闥婆、阿修羅、迦樓羅、緊那羅、摩睺羅伽、比丘、比丘尼、優婆塞、優婆夷，各自見其右手之中有大蓮華猶如車輪，色香具足微妙第一人所樂見，一一華臺有一菩薩結加趺坐，三十二相八十種好莊嚴其身。",
    "T13n0397_012:0075a24_7": "爾時，無言菩薩現如是等大神通已，低頭合掌，作如是言：「南無佛陀！",
    "T13n0397_012:0075a25_8": "南無佛陀！」",
    "T13n0397_012:0075a26_9": "諸蓮花臺中一切菩薩，亦復如是，同作是言：「南無佛陀！",
    "T13n0397_012:0075a27_10": "南無佛陀！」",
    "T13n0397_012:0075a27_11": "發是言已，十恒河沙等世界大地六種震動，虛空諸天以妙香華種種伎樂供養於佛。",
    "T13n0397_012:0075a29_12": "爾時，無言以佛神力及己願力，與諸菩薩踊在虛空高七多羅樹，正向於佛而說偈言：「如來無色示現色，　　亦復於色無染著，　若有眾生入佛法，　　云何當知真實色？",
    "T13n0397_012:0075b05_0": "　非色聚中有如來，　　亦不離色有如來；　如來已離諸色聚，　　哀愍眾生故示色。",
    "T13n0397_012:0075b07_0": "　如來哀愍眾生故，　　以諸相好莊嚴色，　實無色相為眾說，　　是故如來難思議。",
    "T13n0397_012:0075b09_0": "　如來正法無文字，　　離文字已無有聲，　無有文字無可說，　　甚深寂靜無有覺。",
    "T13n0397_012:0075b11_0": "　如佛先在菩提樹，　　所覺諸法亦如是，　此法無字無音聲，　　亦無造作無可說。",
    "T13n0397_012:0075b13_0": "　如是諸法無相貌，　　亦以遠離一切相，　一切諸法若無相，　　如來云何而演說？",
    "T13n0397_012:0075b15_0": "　如來具足大慈悲，　　是故憐愍為利益，　不可說法而演說，　　亦知真實不可說。",
    "T13n0397_012:0075b17_0": "　如來了知不可說，　　亦知音聲性空寂，　真實了知一切義，　　是故名佛真實覺。",
    "T13n0397_012:0075b19_0": "　所說之法名世諦，　　如來真實覺知之，　世諦不出無有性，　　不可造作無有期。",
    "T13n0397_012:0075b21_0": "　真實無有色相貌，　　為眾故示種種色，　知法無法無上尊，　　為眾生故而演說。",
    "T13n0397_012:0075b23_0": "　我初生時受天語，　　是故默然無所說，　至心念法思惟法，　　是故不見色與聲。",
    "T13n0397_012:0075b25_0": "　若得入於深法界，　　爾時則無色聲等，　若能遠離於心業，　　即得遠離於口業。",
    "T13n0397_012:0075b27_0": "　無有言說即是語，　　雖復言說亦無語，　語亦非作亦非說，　　言語本性寂靜故。",
    "T13n0397_012:0075b29_0": "　我今至心念菩提，　　亦復至心修其道，　我今說是無上語，　　亦當定得真實道。",
    "T13n0397_012:0075c02_0": "　我心不得菩提道，　　口及口行亦不得，　無上菩提即是空，　　其性本來常寂靜。",
    "T13n0397_012:0075c04_0": "　如菩提性聲亦爾，　　不見不取法性故，　我聲如是不可見，　　所求菩提亦如是。",
    "T13n0397_012:0075c06_0": "　為菩提故有修行，　　是行亦無所至處，　是行如是無至處，　　是故菩提處非處。",
    "T13n0397_012:0075c08_0": "　六波羅蜜如菩提，　　一切善法亦如是，　一切語言無語言，　　於無語中能說語。",
    "T13n0397_012:0075c10_0": "　若有惠施妙音聲，　　惠施之主及財物，　如是等施即菩提，　　一切皆悉不可說。",
    "T13n0397_012:0075c12_0": "　若是布施可口說，　　菩提體亦應可說，　菩提之性如虛空，　　一切音聲亦如是。",
    "T13n0397_012:0075c14_0": "　若有心能真實知，　　知已亦能宣說聲，　隨知是聲而處滅，　　即是菩提真實相。",
    "T13n0397_012:0075c16_0": "　若能遠身口意業，　　一切煩惱亦復然，　即是一切波羅蜜，　　如來所說實法性。",
    "T13n0397_012:0075c18_0": "　惠施不在菩提中，　　菩提不在惠施中，　如是二法即音聲，　　亦無所住無至處。",
    "T13n0397_012:0075c20_0": "　若有能知如是等，　　即是真實大菩薩，　若於施時不生慢，　　即是無上大施主。",
    "T13n0397_012:0075c22_0": "　護持禁戒即是聲，　　無有形色無至處，　諸法不生及不滅，　　即是無上持戒相。",
    "T13n0397_012:0075c24_0": "　如是禁戒無能作，　　亦復無身口意業，　若不出滅不造作，　　云何可說是禁戒？",
    "T13n0397_012:0075c26_0": "　為流布故出音聲，　　眾生立名名禁戒。",
    "T13n0397_012:0075c27_0": "　如諸禁戒聲亦爾，　　如是二法俱無漏。",
    "T13n0397_012:0075c28_0": "　口之所說為戒故，　　而設種種諸莊嚴，　音聲實無諸莊嚴，　　真實知之無所有。",
    "T13n0397_012:0076a01_0": "　身業口業及心業，　　能迴此戒向菩提，　禁戒音聲及菩提，　　如是二法如虛空。",
    "T13n0397_012:0076a03_0": "　若有能作如是知，　　是人即行戒行處，　即能得到戒彼岸，　　彼處甚深難得見。",
    "T13n0397_012:0076a05_0": "　說忍音聲即是空，　　空性無處無造作，　忍辱與空是二法，　　無有差別如虛空。",
    "T13n0397_012:0076a07_0": "　忍辱之聲非色作，　　不可覩見無處所，　若有修集平等心，　　即是忍之真實相。",
    "T13n0397_012:0076a09_0": "　忍辱雖復念念滅，　　而與色身常共行，　一切文字皆無漏，　　眾生立名名忍辱。",
    "T13n0397_012:0076a11_0": "　若有能調身口意，　　即是無上之忍辱，　若有能忍忍辱者，　　是亦即是無上忍。",
    "T13n0397_012:0076a13_0": "　若有眾生碎其身，　　節節壞末如胡麻，　觀身猶如乾草木，　　是則名之為身忍。",
    "T13n0397_012:0076a15_0": "　若聞惡口罵詈時，　　其心不動如法住，　觀察音聲如虛空，　　即是無上之口忍。",
    "T13n0397_012:0076a17_0": "　若能通達煩惱因，　　遠離一切諸煩惱，　是則名之為心忍，　　不為一切煩惱污。",
    "T13n0397_012:0076a19_0": "　如忍即是菩提性，　　身口意業亦如是，　若能迴是向菩提，　　是則名為得菩提。",
    "T13n0397_012:0076a21_0": "　若有眾生勤精進，　　上中下等及麁細，　於無量劫修集之，　　無所獲得無畢竟。",
    "T13n0397_012:0076a23_0": "　若不獲得精進者，　　是故菩提名無得，　若能不得一切法，　　即是無上勤精進。",
    "T13n0397_012:0076a25_0": "　若有如是精進者，　　不增不減如虛空，　如是即是大菩薩，　　勤行精進無所畏。",
    "T13n0397_012:0076a27_0": "　一切諸禪無有聚，　　無有造作無至處，　若有思惟一切法，　　即是真禪波羅蜜。",
    "T13n0397_012:0076a29_0": "　遠離一切諸惡色，　　惡身惡口亦復然，　能焦一切諸煩惱，　　即是真禪波羅蜜。",
    "T13n0397_012:0076b02_0": "　若能觀心真實性，　　一切法中亦不見，　若能無心遠離心，　　即是真禪波羅蜜。",
    "T13n0397_012:0076b04_0": "　若能觀心及菩提，　　即是無上真實見，　若有如是真實見，　　獲得菩提不為難。",
    "T13n0397_012:0076b06_0": "　若能知見無文字，　　一切諸法無生滅，　若作如是觀見者，　　是即名為大智慧。",
    "T13n0397_012:0076b08_0": "　雖復口說於智慧，　　智慧亦不住口聲，　若知口聲實無聲，　　即是智慧之真性。",
    "T13n0397_012:0076b10_0": "　若法無有此彼住，　　中間亦復無住處，　一切法性無住處，　　即是無上大智慧。",
    "T13n0397_012:0076b12_0": "　無有文字無有行，　　無有相貌無有性，　無有取捨等二相，　　是名無上大智者。",
    "T13n0397_012:0076b14_0": "　若觀一切波羅蜜，　　其性平等如虛空，　是即名為無平等，　　能觀一切法平等。",
    "T13n0397_012:0076b16_0": "　若能平等一切法，　　亦能觀於眾生等，　悉能等觀一切佛，　　所得智慧無平等。",
    "T13n0397_012:0076b18_0": "　若諸菩薩有智者，　　能觀如是無等法，　即得無上菩提果，　　猶如先佛之所得。」",
    "T13n0397_012:0076b20_0": "無言菩薩說是偈時，萬二千那由他眾生發阿耨多羅三藐三菩提心，六萬菩薩得無生忍。",
    "T13n0397_012:0076b22_1": "時華臺中諸菩薩等，悉從座起頭面禮佛，以妙蓮華恭敬供養無言菩薩，口宣是言：「我是知恩，我今報恩。」",
    "T13n0397_012:0076b24_2": "時舍利弗言：「世尊！",
    "T13n0397_012:0076b24_3": "如是菩薩何因緣故，發如是言：『我是知恩、我今報恩。』」",
    "T13n0397_012:0076b26_0": "佛言：「舍利弗！",
    "T13n0397_012:0076b26_1": "如是菩薩皆悉因於無言菩薩發菩提心，是故說言：『我是知恩、我今報恩。』",
    "T13n0397_012:0076b27_2": "今復因於無言菩薩聽受如是大集經典，并來覩見供養於我。」",
    "T13n0397_012:0076b29_3": "爾時，無言菩薩白佛言：「世尊！",
    "T13n0397_012:0076c01_4": "我有所疑今欲啟請，唯願如來哀愍聽許。」",
    "T13n0397_012:0076c02_0": "佛言：「善男子！",
    "T13n0397_012:0076c02_1": "隨意致問當為汝說。」",
    "T13n0397_012:0076c02_2": "時舍利弗語無言菩薩：「仁者！",
    "T13n0397_012:0076c03_3": "若無言語，云何得問？」",
    "T13n0397_012:0076c03_4": "「大德！",
    "T13n0397_012:0076c04_5": "一切諸法，皆悉無言、無字、無說。",
    "T13n0397_012:0076c04_6": "何以故？",
    "T13n0397_012:0076c04_7": "一切眾生性無言故，以覺觀故而有聲出。",
    "T13n0397_012:0076c05_8": "若無覺觀，云何有聲？",
    "T13n0397_012:0076c06_9": "云何可說？",
    "T13n0397_012:0076c06_10": "云何有字？",
    "T13n0397_012:0076c06_11": "「大德！",
    "T13n0397_012:0076c07_0": "夫覺觀中無字無聲，離於覺觀亦無聲字，覺觀之體即非覺觀。",
    "T13n0397_012:0076c08_1": "我作文字亦不覺觀，我因覺觀有大功德，若能觀於如是深法，是則名為十二因緣。",
    "T13n0397_012:0076c10_2": "若從緣生即是空寂則無定相，若有如是真實知者，即是真實知於法性。",
    "T13n0397_012:0076c12_0": "「大德！",
    "T13n0397_012:0076c12_1": "諸法悉從因緣和合，而和合中實無作者生者出者，是故諸法無主、無音、無聲、無心，無有覺觀、非無覺觀。",
    "T13n0397_012:0076c14_2": "何以故？",
    "T13n0397_012:0076c14_3": "顛倒因緣而有出滅。",
    "T13n0397_012:0076c15_4": "是故若有問者、聽者及解說者，不合不散一相無相。",
    "T13n0397_012:0076c16_5": "「大德！",
    "T13n0397_012:0076c16_6": "夫問難者即是大悲，我有大悲是故問佛。",
    "T13n0397_012:0076c17_7": "如是問者即是悲問，非口問也。",
    "T13n0397_012:0076c18_8": "夫口問者，是聲聞問，聲聞著聲故名聲聞，菩薩普悲故無口問。」",
    "T13n0397_012:0076c19_9": "舍利弗言：「善男子！",
    "T13n0397_012:0076c20_0": "若一切法性無定者，一切眾生性亦無定，若無定者，菩薩為誰而修悲心。」",
    "T13n0397_012:0076c21_1": "「大德！",
    "T13n0397_012:0076c21_2": "若諸眾生有定性者，一切菩薩終不修悲，一切眾生實非眾生，以顛倒故作眾生想，是故菩薩修集悲心，為壞顛倒宣說無我。",
    "T13n0397_012:0076c24_3": "大德！",
    "T13n0397_012:0076c24_4": "菩薩摩訶薩不為壞有而說正法，不為壞我壽命士夫而修慈悲宣說正法，為知真實深法界故而宣說法。",
    "T13n0397_012:0076c27_5": "真法界者，即空三昧無相無願。」",
    "T13n0397_012:0076c27_6": "舍利弗言：「善哉，善哉！",
    "T13n0397_012:0076c28_7": "善男子！",
    "T13n0397_012:0076c28_8": "我亦如是真實了知，所以相問試汝智耳，為令佛法增長故問，為欲利益眾生故問。」",
    "T13n0397_012:0077a01_9": "爾時，無言菩薩白佛言：「世尊！",
    "T13n0397_012:0077a02_10": "如經中說有二因緣能生正見，所謂聞聲及善思惟。",
    "T13n0397_012:0077a03_11": "唯願哀愍為諸菩薩廣宣說之，云何聞聲及善思惟生於正見？」",
    "T13n0397_012:0077a04_12": "佛言：「善男子！",
    "T13n0397_012:0077a04_13": "至心諦聽，吾當為汝分別解說。",
    "T13n0397_012:0077a05_14": "「善男子！",
    "T13n0397_012:0077a05_15": "為菩提心而聽法者即是聞聲，至心憶念菩提之心是善思惟，觀菩提心是名正見。",
    "T13n0397_012:0077a07_16": "「復次，善男子！",
    "T13n0397_012:0077a08_0": "為菩提道而聽法者是名聞聲。",
    "T13n0397_012:0077a08_1": "不遠離道是善思惟，如法而住是名正見。",
    "T13n0397_012:0077a09_2": "為調伏心而聽法者是名聞聲。",
    "T13n0397_012:0077a10_3": "遠離惡心是善思惟，獲得善心是名正見。",
    "T13n0397_012:0077a11_4": "為嚴善法而聽法者是名聞聲，修集莊嚴是善思惟，願向菩提是名正見。",
    "T13n0397_012:0077a12_5": "為聽善法是名聞聲，增長善法名善思惟，願向菩提是名正見。",
    "T13n0397_012:0077a14_6": "為聽惠施是名聞聲，能捨一切是善思惟，不求果報是名正見。",
    "T13n0397_012:0077a15_7": "為聽戒聚是名聞聲，至心護戒名善思惟，願向菩提是名正見。",
    "T13n0397_012:0077a17_8": "為聽法忍是名聞聲，打罵不報是善思惟，願向菩提是名正見。",
    "T13n0397_012:0077a18_9": "為聽精進是名聞聲，破壞懈怠是善思惟，願向菩提是名正見。",
    "T13n0397_012:0077a20_0": "為聽三昧是名聞聲，能淨身心是善思惟，願向菩提是名正見。",
    "T13n0397_012:0077a21_1": "為聽智聚是名聞聲，聞已正觀是善思惟，願向菩提是名正見。",
    "T13n0397_012:0077a22_2": "聽四攝法是名聞聲，攝取眾生是善思惟，知是攝法無取無作空無所有是名正見。",
    "T13n0397_012:0077a24_3": "聽五通法是名聞聲，得身心輕名善思惟，願向菩提是名正見。",
    "T13n0397_012:0077a26_4": "聽四無礙是名聞聲，修集無礙是善思惟，願向菩提是名正見。",
    "T13n0397_012:0077a27_5": "聽四依法是名聞聲，勤修四依名善思惟，願向菩提是名正見。",
    "T13n0397_012:0077a28_6": "聽三十七品是名聞聲；若聞演說四念則是念處，說於捨離謂四正勤處、說於定聚謂四如意、說無所畏謂諸根處、說無能壞謂諸力處、說離煩惱謂七覺分、說真知法謂八正道，是善思惟；不著斷常，以如是道願向菩提是名正見。",
    "T13n0397_012:0077b05_7": "「聽四諦法是名聞聲，知苦離集證滅修道是善思惟，見如是法不生不滅是名正見。",
    "T13n0397_012:0077b07_8": "聽三解脫是名聞聲；信空三昧，不畏無相，不疑無願，是善思惟；以如是法願向菩提名為正見；修空三昧調心明見，修集無相為除覺觀，修集無願為求諸有，是名正見。",
    "T13n0397_012:0077b10_9": "聽發心法是名聞聲，修菩提道是善思惟，其心不退是名正見。",
    "T13n0397_012:0077b12_10": "得善知識是名聞聲，供養親近名善思惟，受其教誨是名正見。",
    "T13n0397_012:0077b13_11": "聽於法界是名聞聲，觀於法界是善思惟，如法而住是名正見。",
    "T13n0397_012:0077b15_12": "見佛、世尊名為聞聲，念諸菩薩名善思惟，得畢竟道是名正見。",
    "T13n0397_012:0077b16_13": "初聽八萬四千法聚是名聞聲，觀諸眾生如是行處是名思惟，調伏八萬四千諸根是名正見。",
    "T13n0397_012:0077b18_14": "「善男子！",
    "T13n0397_012:0077b18_15": "隨何因緣能生善法，是名聞聲；聞已不離諸善因緣，名善思惟；以如是法願向菩提，是名正見。",
    "T13n0397_012:0077b20_16": "「善男子！",
    "T13n0397_012:0077b21_17": "如是二法無有差別，謂善思惟及以正見。",
    "T13n0397_012:0077b22_18": "何以故？",
    "T13n0397_012:0077b22_19": "一切諸法平等無二，是善思惟能觀平等，是正見故。",
    "T13n0397_012:0077b23_20": "無增減者，即是正見。",
    "T13n0397_012:0077b23_21": "無取捨者，即是正見。",
    "T13n0397_012:0077b24_22": "無作作者，即是正見。",
    "T13n0397_012:0077b24_23": "無覺觀者，即是正見。",
    "T13n0397_012:0077b25_24": "無念念處，即是正見。",
    "T13n0397_012:0077b25_25": "無作無思，即是正見。",
    "T13n0397_012:0077b26_26": "無一無二，即是正見。",
    "T13n0397_012:0077b26_27": "「一門、一味、一乘、一行，其性是一。",
    "T13n0397_012:0077b27_28": "無諸煩惱憍慢等結，無聞無說無垢無淨，法界之性不可分別，如如不動三世平等。",
    "T13n0397_012:0077b29_29": "無我我所，無有眾生壽命士夫，無字無聲，不可宣說，不知不見，一切法中得知足心，遠離諸相，斷一切喜覺觀屋宅，乃至讚佛不生佛相。",
    "T13n0397_012:0077c03_30": "若入定時，觀如是等甚深法界，名善思惟。",
    "T13n0397_012:0077c04_31": "從定起已為諸眾生，宣說如是甚深法界，是名正見。」",
    "T13n0397_012:0077c05_32": "說是法時，十千菩薩得是正見。",
    "T13n0397_012:0077c07_0": "爾時，舍利弗語無言菩薩言：「善男子！",
    "T13n0397_012:0077c07_1": "從誰聞法而得正見？」",
    "T13n0397_012:0077c08_2": "無言菩薩言：「大德！",
    "T13n0397_012:0077c08_3": "若有不得去、來、現在菩提心者，我從彼聞而得正見。",
    "T13n0397_012:0077c09_4": "觀三世等一切法等，於一切法不生覺觀，其心不住有為無為。",
    "T13n0397_012:0077c11_5": "遠離一切眾生之相，而為眾生修諸苦行，亦復遠離二種之相；一、眾生相；二者、心相。",
    "T13n0397_012:0077c13_6": "遠離二節知實法性，實法性者無有有有，通達一切諸佛深法，不生憍慢自言我知。",
    "T13n0397_012:0077c15_7": "「大德！",
    "T13n0397_012:0077c15_8": "我從是人聽受正法，是人亦不宣說一字，亦令一切而樂聞之。",
    "T13n0397_012:0077c16_9": "知法真實不可宣說，為眾生故而宣說之；出於世間不為世污，畢竟修集無有能知修與不修，我從是人聞受正法。",
    "T13n0397_012:0077c19_10": "住於法性於眾生性不生分別，觀眾生性法性空性皆悉平等，我於如是人邊聞法。",
    "T13n0397_012:0077c21_11": "是人不坐菩提樹下，不起、不行、不眠、不臥、不睡、不寤而得菩提。",
    "T13n0397_012:0077c22_12": "得菩提已，終不作相言得菩提，一切眾生亦不知彼獲得菩提，無得乃得故無得相。",
    "T13n0397_012:0077c24_13": "「大德！",
    "T13n0397_012:0077c24_14": "夫正法者無有光明，無光明者即無處所，無處所者即是無身，無身者即是無畏，無畏者即是不出，不出者即是不生，不生者即是不滅，不滅者即是不著，不著者即是不動，不動者即是不變，不變者即無駃無闇，無駃無闇即無覺觀，無覺觀者即是無世，無世者即是無器，無器者即是無貪，無貪者即是性淨，性淨者不合煩惱，不合煩惱者即不顛倒，不顛倒者即是平等，平等者即是真實，真實者不生不滅，不生不滅者名從因緣，從因緣者即不去來，不去來者即無境界，無境界者即是無句，無句者即是不狂，不狂者即是無聞，無聞者即是無作，無作者即是無住，無住者即是無字，無字者即是無相，無相者即是過於心意識句，過心意識即是寂靜，寂靜者即是無熱，無熱者即是無瞋，無瞋者即畢竟，畢竟者即是無有，無有者即是涅槃，是名為法。",
    "T13n0397_012:0078a12_15": "大德！",
    "T13n0397_012:0078a12_16": "即是正法，即是說法，即是聞法，即是正見。",
    "T13n0397_012:0078a13_17": "「大德！",
    "T13n0397_012:0078a13_18": "夫正見者不見於身，身行病行，不見於見，不生貪著，不覺不觀，是名佛法聖見、正見。",
    "T13n0397_012:0078a15_19": "「復次，大德！",
    "T13n0397_012:0078a15_20": "觀無明愛與解脫等無有差別，是名正見。",
    "T13n0397_012:0078a16_21": "如是見已不著不取，是名聖見。",
    "T13n0397_012:0078a17_22": "「復次，大德！",
    "T13n0397_012:0078a17_23": "觀貪恚癡、空無相願平等無二，不見於相，見無相相，是名聖見。",
    "T13n0397_012:0078a19_24": "不觀一二，等一切法，名聖正見。",
    "T13n0397_012:0078a20_0": "「復次，大德！",
    "T13n0397_012:0078a20_1": "若能觀我及眾生等，眾生等故如來平等，如來等故佛法平等，佛法等故聖眾平等，聖眾等故大慈平等，慈平等故虛空平等，以不住住如是平等，名聖正見。",
    "T13n0397_012:0078a23_2": "「大德！",
    "T13n0397_012:0078a23_3": "如一切法，聲亦如是；如聲，即是聖見、即是正見。",
    "T13n0397_012:0078a24_4": "大德！",
    "T13n0397_012:0078a25_5": "聖正見者亦無生出，若無生出從誰聽法？」",
    "T13n0397_012:0078a26_0": "舍利弗言：「如我解仁所說義者，一切諸法無所語言。」",
    "T13n0397_012:0078a27_1": "「大德！",
    "T13n0397_012:0078a27_2": "如是，如是！",
    "T13n0397_012:0078a27_3": "一切諸法實無言語。」",
    "T13n0397_012:0078a28_4": "「善男子！",
    "T13n0397_012:0078a28_5": "若言如來成就功德，如是言中得何等罪？」",
    "T13n0397_012:0078a29_6": "「大德！",
    "T13n0397_012:0078a29_7": "若如是說，當知是人有大過咎。",
    "T13n0397_012:0078b01_8": "何以故？",
    "T13n0397_012:0078b01_9": "如來功德不決定故。",
    "T13n0397_012:0078b01_10": "所以者何？",
    "T13n0397_012:0078b02_0": "無福無罪故名如來。",
    "T13n0397_012:0078b02_1": "若觀如來有功德者，是名為欲。",
    "T13n0397_012:0078b03_2": "夫有欲者即是大欲，有欲大欲即是過咎。」",
    "T13n0397_012:0078b04_3": "「善男子！",
    "T13n0397_012:0078b04_4": "云何得名無過咎耶？」",
    "T13n0397_012:0078b04_5": "「大德！",
    "T13n0397_012:0078b04_6": "如第五大，如第七情，如十九界，無出無入、無生無滅，無有造作、無心意識，乃名無過。",
    "T13n0397_012:0078b06_7": "若有知見遠離證修，是名罪過。",
    "T13n0397_012:0078b07_8": "若有諸界是名罪過，若無諸界是名無過。」",
    "T13n0397_012:0078b09_0": "爾時，佛讚無言菩薩言：「善哉，善哉！",
    "T13n0397_012:0078b09_1": "善男子！",
    "T13n0397_012:0078b09_2": "如汝所說即是善說。」",
    "T13n0397_012:0078b10_3": "說是法時，萬二千菩薩得無生法忍。",
    "T13n0397_012:0078b11_4": "無言菩薩復白佛言：「世尊！",
    "T13n0397_012:0078b11_5": "如佛所說，菩薩摩訶薩有四種力：所謂信力、進力、念力、慧力。",
    "T13n0397_012:0078b13_6": "唯願如來廣分別說，云何名為菩薩四力？」",
    "T13n0397_012:0078b14_7": "佛言：「善男子！",
    "T13n0397_012:0078b14_8": "至心諦聽吾亦當說。",
    "T13n0397_012:0078b14_9": "若有菩薩於佛正法深信順解，不作疑心，是名信力。",
    "T13n0397_012:0078b16_10": "若勤精進求於佛法，不休、不息、不生疑悔，是名進力。",
    "T13n0397_012:0078b17_11": "若有菩薩求於善法，得已不失念菩提心，所作善根願向菩提，是名念力。",
    "T13n0397_012:0078b18_12": "若有菩薩內自思惟不隨他語，了知法性，是名慧力。",
    "T13n0397_012:0078b20_13": "「復次，善男子！",
    "T13n0397_012:0078b20_14": "若有信心親近聖人，是名信力。",
    "T13n0397_012:0078b21_15": "若能供養如是聖人，是名進力。",
    "T13n0397_012:0078b21_16": "至心聽受聖人之言，是名念力。",
    "T13n0397_012:0078b22_17": "聞聖法已如法而住，是名慧力。",
    "T13n0397_012:0078b23_18": "「復次，善男子！",
    "T13n0397_012:0078b23_19": "信業果者，是名信力。",
    "T13n0397_012:0078b24_0": "既生信已不作諸惡，是名進力。",
    "T13n0397_012:0078b24_1": "過去善業現世猶增，是名念力。",
    "T13n0397_012:0078b25_2": "若知諸法有因有果，是名慧力。",
    "T13n0397_012:0078b26_3": "「復次，善男子！",
    "T13n0397_012:0078b26_4": "若信心法不可說者，是名信力。",
    "T13n0397_012:0078b27_5": "若因此信能調伏心，是名進力。",
    "T13n0397_012:0078b27_6": "若能至心，是名念力。",
    "T13n0397_012:0078b28_7": "觀法如幻，是名慧力。",
    "T13n0397_012:0078b28_8": "「復次，善男子！",
    "T13n0397_012:0078b29_9": "若見法空，是名信力。",
    "T13n0397_012:0078b29_10": "若斷邪見，是名進力。",
    "T13n0397_012:0078c01_0": "若見內外悉皆空寂不生怖畏，是名念力。",
    "T13n0397_012:0078c01_1": "若能觀見第一義空，是名慧力。",
    "T13n0397_012:0078c02_2": "「復次，善男子！",
    "T13n0397_012:0078c02_3": "若能觀見無相無願，是名信力。",
    "T13n0397_012:0078c03_4": "為他演說無相無願，是名進力。",
    "T13n0397_012:0078c04_5": "至心觀察無相無願，是名念力。",
    "T13n0397_012:0078c05_6": "了知是法不可宣說，是名慧力。",
    "T13n0397_012:0078c05_7": "「復次，善男子！",
    "T13n0397_012:0078c06_8": "能一切施不求果報，是名信力。",
    "T13n0397_012:0078c06_9": "施已不悔亦不休息常行不絕，是名進力。",
    "T13n0397_012:0078c07_10": "施時至心念於菩提發願迴向，是名念力。",
    "T13n0397_012:0078c08_11": "不觀財物受者施者及以果報，是名慧力。",
    "T13n0397_012:0078c09_12": "「復次，善男子！",
    "T13n0397_012:0078c09_13": "若有受持清淨禁戒不求果報，是名信力。",
    "T13n0397_012:0078c10_14": "不生煩惱毀壞禁戒，是名進力。",
    "T13n0397_012:0078c11_15": "如是淨戒至心護持願向菩提，是名念力。",
    "T13n0397_012:0078c12_16": "觀身口意如水中月響幻炎等，是名慧力。",
    "T13n0397_012:0078c13_17": "「復次，善男子！",
    "T13n0397_012:0078c13_18": "若有修行忍辱之法不求其果，是名信力。",
    "T13n0397_012:0078c14_19": "若有打罵能忍受之，是名進力。",
    "T13n0397_012:0078c15_20": "為忍辱故修集慈悲及不放逸願向菩提，是名念力。",
    "T13n0397_012:0078c16_21": "觀身口意都無所忍，是名慧力。",
    "T13n0397_012:0078c17_22": "「復次，善男子！",
    "T13n0397_012:0078c17_23": "若有了知勤精進故，得阿耨多羅三藐三菩提，非懈怠得，是名信力。",
    "T13n0397_012:0078c19_24": "若能調伏一切眾生，護持聽受供養正法，能為眾生趨走給使，能淨佛土，是名進力。",
    "T13n0397_012:0078c20_25": "能令眾生遠離懈怠，勤修精進願向菩提，是名念力。",
    "T13n0397_012:0078c22_26": "若修精進不增不減，是名慧力。",
    "T13n0397_012:0078c22_27": "「復次，善男子！",
    "T13n0397_012:0078c23_28": "若樂寂靜離說世事，是名信力。",
    "T13n0397_012:0078c23_29": "若住空寂獲得四禪及八解脫，是名進力。",
    "T13n0397_012:0078c24_30": "若於諸禪無有退失，是名念力。",
    "T13n0397_012:0078c25_31": "若觀諸禪無常苦無我，是名慧力。",
    "T13n0397_012:0078c26_32": "「復次，善男子！",
    "T13n0397_012:0078c26_33": "若聞一切諸波羅蜜三十七助菩提之法，信不生疑，是名信力。",
    "T13n0397_012:0078c27_34": "聞已轉為眾生演說，是名進力。",
    "T13n0397_012:0078c28_35": "心善思惟，是名念力。",
    "T13n0397_012:0078c29_36": "如法而住，是名慧力。",
    "T13n0397_012:0078c29_37": "「復次，善男子！",
    "T13n0397_012:0078c29_38": "為諸眾生修集慈心，是名信力。",
    "T13n0397_012:0079a01_39": "憐愍眾生令其離苦，是名進力。",
    "T13n0397_012:0079a02_40": "觀察法已心得大喜，是名念力。",
    "T13n0397_012:0079a03_0": "於怨親中其心平等，修集大捨，是名慧力。",
    "T13n0397_012:0079a03_1": "「復次，善男子！",
    "T13n0397_012:0079a04_2": "觀察是身無量眾惡之所成就，誑惑凡夫猶如幻相，是名信力。",
    "T13n0397_012:0079a05_3": "受死苦時專心繫念佛法僧寶不惜身命，是名進力。",
    "T13n0397_012:0079a06_4": "亦不生於諸惡之心、聲聞心、辟支佛心、貪心、瞋心、癡心、妬心、慳心、毀戒心，是名念力。",
    "T13n0397_012:0079a08_5": "若觀法界分別法界觀無礙智，亦知過去、未來、現在，是名慧力。",
    "T13n0397_012:0079a10_6": "「復次，善男子！",
    "T13n0397_012:0079a10_7": "喜者名信。",
    "T13n0397_012:0079a10_8": "不退轉者，名為精進。",
    "T13n0397_012:0079a11_9": "不狂亂者，名為念力。",
    "T13n0397_012:0079a11_10": "了了知者，名為慧力。",
    "T13n0397_012:0079a12_11": "「復次，善男子！",
    "T13n0397_012:0079a12_12": "以信力故，能有所作；以進力故，事得畢竟；以念力故，無所漏失；以慧力故，能如法說。",
    "T13n0397_012:0079a14_13": "「復次，善男子！",
    "T13n0397_012:0079a14_14": "觀疑網故，名為信力。",
    "T13n0397_012:0079a15_15": "遠離疑故，是名進力。",
    "T13n0397_012:0079a15_16": "更不生疑，是名念力。",
    "T13n0397_012:0079a16_0": "說能壞疑，是名慧力。",
    "T13n0397_012:0079a16_1": "「復次，善男子！",
    "T13n0397_012:0079a16_2": "信佛法者，是名信力。",
    "T13n0397_012:0079a17_3": "為菩提故而修行之，是名進力。",
    "T13n0397_012:0079a17_4": "得順忍故，是名念力。",
    "T13n0397_012:0079a18_5": "得無生忍，是名慧力。",
    "T13n0397_012:0079a18_6": "「善男子！",
    "T13n0397_012:0079a19_7": "信根信力無有差別，進根進力、念根念力、慧根慧力，亦復如是。」",
    "T13n0397_012:0079a20_8": "說是法時。",
    "T13n0397_012:0079a20_9": "百千菩薩得無生忍地，四萬二千眾生發阿耨多羅三藐三菩提心。",
    "T13n0397_012:0079a23_0": "是時，會中有一菩薩名曰蓮華，語無言菩薩言：「善男子！",
    "T13n0397_012:0079a24_1": "汝向問佛，佛即為汝分別解說，汝心喜耶？」",
    "T13n0397_012:0079a25_2": "無言菩薩言：「善男子！",
    "T13n0397_012:0079a25_3": "我亦不問、不聽一法，云何生喜？」",
    "T13n0397_012:0079a26_4": "蓮華菩薩言：「善男子！",
    "T13n0397_012:0079a26_5": "汝於佛所不聽法耶？」",
    "T13n0397_012:0079a27_6": "無言菩薩言：「諸佛、如來都無所說。",
    "T13n0397_012:0079a28_7": "我云何聽？",
    "T13n0397_012:0079a28_8": "何以故？",
    "T13n0397_012:0079a28_9": "我非法器故。」",
    "T13n0397_012:0079a28_10": "蓮華菩薩言：「汝今若非是法器者，是何等器？」",
    "T13n0397_012:0079a29_11": "無言菩薩言：「善男子！",
    "T13n0397_012:0079b01_12": "我身今者尚非法器，況復餘器！」",
    "T13n0397_012:0079b02_13": "蓮華菩薩言：「汝若非是真法器者，云何當得阿耨多羅三藐三菩提？」",
    "T13n0397_012:0079b03_14": "無言菩薩言：「善男子！",
    "T13n0397_012:0079b04_15": "阿耨多羅三藐三菩提亦非是器。",
    "T13n0397_012:0079b04_16": "善男子！",
    "T13n0397_012:0079b05_0": "若離佛法有菩提者，當知有器。",
    "T13n0397_012:0079b05_1": "一切佛法即是菩提，菩提即是佛法。",
    "T13n0397_012:0079b06_2": "善男子！",
    "T13n0397_012:0079b06_3": "是故我若遠離煩惱，不見佛法、不見菩提，煩惱菩提及以佛法無有差別。",
    "T13n0397_012:0079b08_4": "若煩惱中見菩提者，即是如見；若離煩惱見菩提者，是名倒見。」",
    "T13n0397_012:0079b09_5": "蓮華菩薩言：「善男子！",
    "T13n0397_012:0079b10_6": "云何名倒見？」",
    "T13n0397_012:0079b10_7": "「見我、壽命、士夫、摩納，離是之外別有貪欲瞋恚愚癡，是名倒見。",
    "T13n0397_012:0079b11_8": "一切法性及菩提性無有差別、無作無受，我性眾生、壽命、士夫、摩納，即是貪欲瞋恚愚癡，如是等法即是菩提，是名如見，即四大中及四大造求於菩提不餘處求。",
    "T13n0397_012:0079b15_9": "云何名求？",
    "T13n0397_012:0079b15_10": "求時不見一切諸物，不見者即是無處，無處者即是無住，無住者即是一切諸法之性，一切諸法若無性者即是實相，實相者非常非斷名畢竟節。",
    "T13n0397_012:0079b19_11": "若有能見如是等節，當知是人不流不散，不流不散即無生滅即是涅槃，即是實知一切諸法。",
    "T13n0397_012:0079b21_12": "若如是等得涅槃者，即是聖句入於涅槃。",
    "T13n0397_012:0079b22_13": "是故如來於經中說，自不調伏能調伏他，自不解脫能解脫他，自不寂靜能寂靜他，自不涅槃令他涅槃無有是處。",
    "T13n0397_012:0079b24_14": "若自調伏令他調伏，若自解脫令他解脫，若自寂靜令他寂靜，若自涅槃令他涅槃，斯有是處。",
    "T13n0397_012:0079b26_15": "「善男子！",
    "T13n0397_012:0079b27_0": "菩薩摩訶薩修菩提道，解了一切眾生所行。",
    "T13n0397_012:0079b28_0": "於諸法相及以法界不生分別，修行一切善法之時，亦不見有諸魔徒眾。",
    "T13n0397_012:0079b29_1": "雖求佛法不見求者，雖調眾生不見我人，雖行諸法煩惱不污，雖順世法世法不染，負五陰擔亦無住處，遠離諸界不動法界，修解脫法門不退善法，明見三界不雜煩惱，行檀波羅蜜不生憍慢，乃至般若波羅蜜亦復如是。",
    "T13n0397_012:0079c05_2": "隨一切行，實不行於一切諸行，若能修行如是等行，當知即是行菩提道。",
    "T13n0397_012:0079c07_3": "於菩提道及菩提行不生分別，若行如是菩提道行，於諸法中不見有我，無貪、無瞋、無親、無怨、無有障礙。",
    "T13n0397_012:0079c09_4": "若無障礙即無為行，若無為行即是真實大菩薩也。」",
    "T13n0397_012:0079c10_5": "蓮華菩薩言：「善男子！",
    "T13n0397_012:0079c11_6": "何因緣故名為菩薩？",
    "T13n0397_012:0079c11_7": "「善男子！",
    "T13n0397_012:0079c11_8": "能覺眾生所不覺者故名菩薩，能寤無明睡眠眾生故名菩薩，演說隨順菩提之法故名菩薩，能令眾生深樂寂靜是名菩薩。",
    "T13n0397_012:0079c14_9": "增長佛語竪正法幢護念聖眾，於菩提心無有動轉，不住聲聞辟支佛心，終不捨離至誠之心，發願畢竟能度未度、能解未解，為無依者而作歸依，能滅未滅、能調煩惱，不脫煩惱觀生死過亦求諸有。",
    "T13n0397_012:0079c19_10": "修空三昧不捨眾生，修集無想不捨菩提想，修集無願深樂諸有。",
    "T13n0397_012:0079c20_11": "雖樂佛法於貪無貪，知有為法多諸罪咎，而其內心不捨有為。",
    "T13n0397_012:0079c22_12": "雖離諸闇不得大明，得大智慧以為器鉀，深樂惠施嚴施瓔珞。",
    "T13n0397_012:0079c23_13": "淨佛世界具足淨戒，具足誓願具足忍辱，能調一切不忍眾生。",
    "T13n0397_012:0079c25_0": "勤修精進求無壞身，能壞欲界樂受下身，雖受諸有其心不悔，善知方便常自調伏求於菩提。",
    "T13n0397_012:0079c27_1": "為諸眾生修習慈心，為壞眾苦修集悲心，為調不調修習喜心，非畢竟捨修集捨心。",
    "T13n0397_012:0079c29_0": "「通達了了解甚深義，非諸聲聞緣覺境界，依於義、法、了義經、智不依世法，亦為眾生而作依止。",
    "T13n0397_012:0080a02_1": "為諸眾生莊嚴身口，如說而作莊嚴於心，為諸眾生莊嚴神通。",
    "T13n0397_012:0080a03_2": "利益眾生猶如大地，能淨一切猶如大水，燒諸煩惱猶如熾火，於法無礙猶如猛風，於法平等猶如虛空。",
    "T13n0397_012:0080a05_3": "得陀羅尼持一切門，樂說無礙令眾喜聞，至心念佛為淨心故，能大法施叚食施故。",
    "T13n0397_012:0080a07_4": "正命自活威儀清淨，修無諍三昧深樂寂靜，樂調眾生離說世語，見樂世者呵嘖教誨，具七種財其心柔軟，樂行惠施堅固不退，眷屬不壞親近善友，知恩報恩觀過去業。",
    "T13n0397_012:0080a11_5": "隨眾生意能壞疑心，觀察生死多諸過咎，所作至心解一切語，修集大乘不疑三乘，眾生樂見隨問而答，得無礙智諸佛所念。",
    "T13n0397_012:0080a14_6": "「時節語、不多語，光明清涼猶如秋月，善法具足猶如滿月，眾生樂見猶如明月，增長善法猶如初月，一味甘甜如月一味，觀一切法如水中月。",
    "T13n0397_012:0080a17_7": "清淨無垢如月無翳，易共語言諸根具足。",
    "T13n0397_012:0080a18_8": "於一切法猶如橋梁，能度眾生於四駃水，為諸眾生營作佛事，其心初不動菩薩界，以如是義故名菩薩。」",
    "T13n0397_012:0080a20_9": "爾時，蓮華菩薩白佛言：「世尊！",
    "T13n0397_012:0080a21_10": "無言菩薩作如是說，當知不久得阿耨多羅三藐三菩提，轉於無上法寶之輪。",
    "T13n0397_012:0080a23_11": "若有能信受持如是無言菩薩所說法者，亦復當得如是功德。」",
    "T13n0397_012:0080a24_12": "佛言：「善哉，善哉！",
    "T13n0397_012:0080a25_13": "善男子！",
    "T13n0397_012:0080a25_14": "如汝所說，無言菩薩得慧燈三昧，是故若欲於無量劫說一句義不可窮盡。」",
    "T13n0397_012:0080a27_15": "蓮華菩薩言：「世尊！",
    "T13n0397_012:0080a27_16": "唯願如來垂矜哀愍，增長眾生諸善法故，莊嚴無上大集經故，少為大眾開示如是慧燈三昧。",
    "T13n0397_012:0080a29_17": "若有智慧菩薩，聞已亦當獲得如是三昧，得已亦當疾得阿耨多羅三藐三菩提。」",
    "T13n0397_012:0080b02_18": "佛言：「善男子！",
    "T13n0397_012:0080b02_19": "至心諦聽，吾當為汝少分別說。",
    "T13n0397_012:0080b03_20": "言慧燈者即是智燈，智燈者即是破闇，無闇者即是破疑，破疑者即是慧燈，慧燈者即是諸法無二相也。",
    "T13n0397_012:0080b05_21": "「善男子！",
    "T13n0397_012:0080b06_0": "了了智，不疑智，不失智，不挽智，不隨智，無闇智，聖智，猛利智，捷疾智，分別智，廣大智，純一智，種種智，過去智，未來智，現在智，三世平等智，三界智，三解脫門智，三慧智，三寶智，三乘智，三眼智，三垢智，三滓智，三聚智，心意識智，陰入界智，因緣和合智，見畢竟智，如法界智，自相智，第一義智，方便智，一切聲語智，一切字智，無礙智，不壞智，能說法智，知下中上根智，無作無受智，一切呪智，一切醫智，一切世事智，莊嚴陀羅尼智，日月三昧智，入三昧智，聖智，聖三昧智，金剛三昧智，無諍三昧智，心等三昧智，壞魔三昧智，日光三昧智，無想三昧智，寶幢三昧智，一切法門三昧智，一切法器三昧智，無邊光三昧智，福德三昧智，無住三昧智，樂見三昧智，善見三昧智，無盡器三昧智，畢竟盡智，一切智，無動智，那羅延三昧智，一切見智，如是等六萬三昧門智，我於往昔見燃燈佛，即得如是諸三昧門，如是諸三昧門，一切悉是慧燈三昧之所攝持。",
    "T13n0397_012:0080b25_1": "「善男子！",
    "T13n0397_012:0080b25_2": "譬如日出能為四事：一者、有大光明；二者、除滅闇冥；三者、示種種色；四者、令諸眾生得造事業。",
    "T13n0397_012:0080b27_3": "菩薩摩訶薩住是三昧，亦復如是能為四事：一者、破壞一切煩惱闇冥；二者、出大慧光；三者、示諸眾生種種諸行；四者、開示眾生道非道等。",
    "T13n0397_012:0080c01_4": "「善男子！",
    "T13n0397_012:0080c02_0": "譬如淨寶之珠置之高幢，其明遍照四由延所，施諸眾生所須之物，而珠體相無有增減。",
    "T13n0397_012:0080c04_0": "慧燈三昧亦復如是，住是三昧菩薩摩訶薩，永斷一切煩惱習氣，淨戒、淨定、淨慧、淨身心、淨於方便、淨陀羅尼，修集大悲，放大光明，遍照無量諸佛世界，隨眾生意而作事業。",
    "T13n0397_012:0080c07_1": "菩薩雖作如是諸事，而其相性無有增減。",
    "T13n0397_012:0080c08_2": "「善男子！",
    "T13n0397_012:0080c09_0": "譬如虛空容受佛土無有障礙，亦不障礙一切雨渧風火水災，一切眾生無量無邊。",
    "T13n0397_012:0080c10_1": "善男子！",
    "T13n0397_012:0080c11_2": "慧燈三昧亦復如是，住是三昧諸菩薩等，為諸眾生說一切法無有障礙，方便教化一切眾生，為因力者演說方便，令其解脫調伏成熟，為邪定者方便演說令壞邪定，無善子者令種善子，無法器者令作法器，為法器者分別演說阿耨多羅三藐三菩提。",
    "T13n0397_012:0080c16_3": "求聲聞人，方便說法令其獲得四沙門果。",
    "T13n0397_012:0080c17_4": "求緣覺人，方便教誨令其獲得辟支佛道。",
    "T13n0397_012:0080c18_5": "復為方便說法漸進，令其悉發阿耨多羅三藐三菩提心住不退地。",
    "T13n0397_012:0080c20_6": "通達八萬四千法聚，為壞眾生疑網心故，種種開示分別解說，解說一事於無量劫不可窮盡，雖作如是無量之事，而是三昧亦無增減。",
    "T13n0397_012:0080c23_7": "「善男子！",
    "T13n0397_012:0080c23_8": "譬如一燈力能顯示種種諸色，慧燈三昧亦復如是，於一心中能於無量諸佛世界示種種色，而是三昧無有傾動。",
    "T13n0397_012:0080c25_9": "是故四念處中法念為頂，四正勤中未生善法能生善法名之為頂，四如意中身心寂靜名之為頂，五根五力中慧根慧力名之為頂，七覺分中擇法為頂，八正道中正見為頂，一切外道所有舍摩他、毘婆舍那名之為頂，四真諦中滅諦為頂，四依之中依義為頂，四無礙智義無礙智名之為頂，六神通中漏盡為頂。",
    "T13n0397_012:0081a04_0": "四無量心悲心為頂，修梵行中智慧為頂，諸波羅蜜中般若為頂，一切方便知眾生心名之為頂，一切諸力處非處力名之為頂，諸無畏中初名為頂，不共法中無礙為頂，三十二相無見頂相名之為頂，八十種好不空說法名之為頂，莊嚴口中解一切語名之為頂，莊嚴心中破慢為頂，一切法中智慧為頂，是名慧燈三昧。」",
    "T13n0397_012:0081a11_1": "說是經時，蓮華菩薩及萬菩薩得是三昧，三千大千世界大地六種震動，一切大眾以妙華香種種伎樂供養於佛尊重讚歎。",
    "T13n0397_012:0081a14_2": "時會菩薩各作是言：「世尊！",
    "T13n0397_012:0081a14_3": "我等昔來未曾聞是三昧名字，況得聞其廣說分別！",
    "T13n0397_012:0081a15_4": "我今皆得如是三昧，是故報恩設此供養。",
    "T13n0397_012:0081a16_5": "若有聞是三昧名字，即能獲得大利益事，不失無上菩提之心。」",
    "T13n0397_012:0081a18_6": "佛言：「善哉，善哉！",
    "T13n0397_012:0081a18_7": "善男子！",
    "T13n0397_012:0081a18_8": "如汝所說，若有眾生，已於無量無邊佛所，殖諸善本親近善友，然後乃得聞是三昧。」",
    "T13n0397_012:0081a20_9": "爾時，世尊說是法時，於其臍中出一菩薩身真金色，三十二相八十種好放大光明，除佛光明餘無及者。",
    "T13n0397_012:0081a23_10": "是時，菩薩敬禮佛足右繞七匝，長跪合掌，而白佛言：「世尊！",
    "T13n0397_012:0081a24_11": "慧憍如來致意無量，問訊世尊起居輕利、身無病患、大眾安不？",
    "T13n0397_012:0081a25_12": "我今此界有六萬億諸菩薩等，欲往聽受大集妙典，并欲覲見無言菩薩，及以十方諸來菩薩，并復欲聞慧燈三昧。",
    "T13n0397_012:0081a28_13": "善哉，善哉！",
    "T13n0397_012:0081a28_14": "釋迦牟尼！",
    "T13n0397_012:0081a28_15": "幸為開示，令諸往者悉得慧燈三昧還來此土。」",
    "T13n0397_012:0081b01_0": "時舍利弗言：「世尊！",
    "T13n0397_012:0081b01_1": "慧憍如來住何方面？",
    "T13n0397_012:0081b01_2": "去此遠近？",
    "T13n0397_012:0081b02_3": "世界何名？",
    "T13n0397_012:0081b02_4": "而是菩薩復名何等？",
    "T13n0397_012:0081b02_5": "是六萬億諸菩薩等住在何處？」",
    "T13n0397_012:0081b03_6": "「舍利弗！",
    "T13n0397_012:0081b03_7": "其佛世界去此東方過一恒河沙等恒河沙世界，世界名曰金剛堅根，佛號慧憍。",
    "T13n0397_012:0081b05_8": "「舍利弗！",
    "T13n0397_012:0081b05_9": "何因緣故，世界名曰為金剛堅根？",
    "T13n0397_012:0081b06_10": "舍利弗！",
    "T13n0397_012:0081b06_11": "彼佛世界地悉金剛，其佛願力故致如是。",
    "T13n0397_012:0081b07_12": "其佛身體，眾生、菩薩身悉金剛，是故世界得如是名。",
    "T13n0397_012:0081b08_13": "此菩薩者名金剛臍，是人能於一念之頃，破壞一切金剛諸山，直至無量諸佛世界，示現諸佛臍中而出，以佛神力及已願力，是故名為金剛臍也。",
    "T13n0397_012:0081b12_14": "「舍利弗！",
    "T13n0397_012:0081b12_15": "汝向所問如是菩薩住何處者？",
    "T13n0397_012:0081b13_16": "汝今當問彼金剛臍，自當答汝。」",
    "T13n0397_012:0081b13_17": "爾時，舍利弗即問金剛臍言：「善男子！",
    "T13n0397_012:0081b14_18": "汝言六萬億菩薩者住在何處？」",
    "T13n0397_012:0081b15_19": "金剛臍言：「如來說汝智慧第一，當以聖智觀是菩薩所住之處。」",
    "T13n0397_012:0081b16_20": "時舍利弗即以聖智觀之不見，語金剛臍：「善男子！",
    "T13n0397_012:0081b17_21": "我盡聖智不見。」",
    "T13n0397_012:0081b18_22": "「大德！",
    "T13n0397_012:0081b18_23": "汝之同學阿尼樓陀，天眼第一，當令觀之住在何處？」",
    "T13n0397_012:0081b19_24": "爾時，阿尼樓陀以天眼觀三千大千世界亦不能見，語舍利弗：「我以天眼都不能見。」",
    "T13n0397_012:0081b21_25": "金剛臍菩薩言：「大德！",
    "T13n0397_012:0081b22_26": "汝之同學若不能見，不名天眼應名肉眼。」",
    "T13n0397_012:0081b23_0": "舍利弗言：「善男子！",
    "T13n0397_012:0081b23_1": "汝之天眼其義云何？」",
    "T13n0397_012:0081b23_2": "「大德！",
    "T13n0397_012:0081b24_0": "我之天眼，汝諸聲聞所不見色，我能見之。」",
    "T13n0397_012:0081b24_1": "舍利弗言：「善男子！",
    "T13n0397_012:0081b25_2": "何等色法我不能見，而汝得見？」",
    "T13n0397_012:0081b26_3": "「大德！",
    "T13n0397_012:0081b26_4": "汝今得見金剛堅根世界慧憍如來及菩薩不？」",
    "T13n0397_012:0081b27_5": "「不也。",
    "T13n0397_012:0081b27_6": "善男子！",
    "T13n0397_012:0081b27_7": "我唯聞名不能得見。」",
    "T13n0397_012:0081b28_0": "「大德！",
    "T13n0397_012:0081b28_1": "如是佛土，如來、菩薩及諸眾生，我之天眼悉能得見，是名菩薩清淨天眼。",
    "T13n0397_012:0081b29_2": "如是天眼，一切聲聞辟支佛等之所無有。」",
    "T13n0397_012:0081c01_3": "說是法時，求聲聞者六萬眾生捨離本志，發阿耨多羅三藐三菩提心，各作是言：「願我獲得無礙佛眼，不用聲聞辟支佛等障礙之眼。」",
    "T13n0397_012:0081c04_4": "爾時金剛臍菩薩即入三昧，以佛神通及己力故，令一切眾悉見六萬億諸菩薩等，在佛身內坐蓮華臺，至心專念聽佛所說，然不逼觸如來之身，而如來身無增無減無有障礙。",
    "T13n0397_012:0081c08_5": "時諸大眾見是事已，供養禮敬，歡喜讚歎如來之事不可思議，復作是言：「如來之身智慧三昧，一切悉皆不可思議。",
    "T13n0397_012:0081c11_6": "何以故？",
    "T13n0397_012:0081c11_7": "是六萬億諸菩薩等，悉住身內無障礙故。」",
    "T13n0397_012:0081c12_8": "金剛臍菩薩觀諸大眾作如是言：「諸大眾！",
    "T13n0397_012:0081c13_9": "汝等不知如來之身如虛空也，是無邊身，無障礙身，廣身法身，無相貌身，無量身耶！",
    "T13n0397_012:0081c15_10": "「諸善男子！",
    "T13n0397_012:0081c15_11": "如來若欲內一切物，所謂國土、城邑、村屯、聚落、山河、樹木置身中者，亦無障礙，是故如來不可思議。",
    "T13n0397_012:0081c17_12": "「善男子！",
    "T13n0397_012:0081c17_13": "十方世界無量淨土、無量菩薩來詣如來，聽大集經成就妙色，具二十八大人之相，如來亦內置其身內。",
    "T13n0397_012:0081c20_14": "何以故？",
    "T13n0397_012:0081c20_15": "此土眾生梵釋諸王，若其見者生愧耻故，是故不令得見一人。」",
    "T13n0397_012:0081c21_16": "爾時，世尊功德力故，及金剛臍菩薩力故，悉令大眾見如是等六萬億菩薩，悉從如來一毛孔出。",
    "T13n0397_012:0081c24_17": "出已，禮佛右遶七匝，却坐一面。",
    "T13n0397_012:0081c24_18": "爾時，金剛臍菩薩白佛言：「世尊！",
    "T13n0397_012:0081c25_19": "何因緣故無言菩薩名無言也？」",
    "T13n0397_012:0081c26_20": "佛言：「善男子！",
    "T13n0397_012:0081c26_21": "汝自諮問無言菩薩，自當答之。」",
    "T13n0397_012:0081c27_22": "金剛臍菩薩即問無言菩薩：「善男子！",
    "T13n0397_012:0081c28_23": "何因緣故字無言耶？」",
    "T13n0397_012:0081c28_24": "無言菩薩默然而住。",
    "T13n0397_012:0081c29_0": "二問、三問亦復如是。",
    "T13n0397_012:0081c29_1": "金剛臍言：「善男子！",
    "T13n0397_012:0081c29_2": "何故不答？」",
    "T13n0397_012:0082a01_3": "無言菩薩言：「我求言辭都不可得，是故默然無所宣說。」",
    "T13n0397_012:0082a02_4": "「善男子！",
    "T13n0397_012:0082a02_5": "若求言辭不可得者，云何有是不得之言？」",
    "T13n0397_012:0082a03_6": "「善男子！",
    "T13n0397_012:0082a03_7": "我答一切佛語、世語。」",
    "T13n0397_012:0082a04_8": "「云何名為答佛語耶？",
    "T13n0397_012:0082a04_9": "「善男子！",
    "T13n0397_012:0082a04_10": "我以念力受持一切諸佛所說，不忘不失，然都不見音聲字句，為流布故而宣說之，亦為眾生壞是聲字及以文句而宣說法。",
    "T13n0397_012:0082a07_11": "云何名為答世語耶？",
    "T13n0397_012:0082a08_12": "解諸眾生種種言音，隨其所言而為說法。",
    "T13n0397_012:0082a09_13": "「善男子！",
    "T13n0397_012:0082a09_14": "汝能如是隨順說法為久近耶？」",
    "T13n0397_012:0082a10_0": "「善男子！",
    "T13n0397_012:0082a10_1": "我從除滅覺觀已來能作是說。」",
    "T13n0397_012:0082a10_2": "「善男子！",
    "T13n0397_012:0082a11_3": "何因緣故作如是說？",
    "T13n0397_012:0082a11_4": "「善男子！",
    "T13n0397_012:0082a11_5": "若無覺觀聲云何出？",
    "T13n0397_012:0082a12_6": "以是因緣作如是說。」",
    "T13n0397_012:0082a12_7": "「善男子！",
    "T13n0397_012:0082a12_8": "夫聲出者，為從身出從心出耶？」",
    "T13n0397_012:0082a13_9": "「善男子！",
    "T13n0397_012:0082a13_10": "夫音聲者不在身心。",
    "T13n0397_012:0082a14_11": "何以故？",
    "T13n0397_012:0082a14_12": "身如草木心如幻化，眾因緣故有聲而出。",
    "T13n0397_012:0082a15_13": "若從緣出即是無常，若無常者即是無定，無常無定即是空無。",
    "T13n0397_012:0082a16_14": "夫音聲者猶如虛空，不可覩見不可宣說。",
    "T13n0397_012:0082a17_15": "如虛空，一切諸法亦復如是。",
    "T13n0397_012:0082a18_16": "若聲無者，聲所了法亦復是無，是聲空故一切法空，聲寂靜故諸法寂靜，聲不可見一切諸法亦不可見，聲不出生一切諸法亦不出生。",
    "T13n0397_012:0082a21_17": "若不出生即無去來，若無去來即是甚深十二因緣，甚深因緣無作無屬，若無作屬即無生出，無生無出即是無句。",
    "T13n0397_012:0082a24_18": "若無句者即是不生眼色及識乃至法識，無有生老病死等苦，日月光明親怨之想，斷一切行，難可覩見不近不遠。」",
    "T13n0397_012:0082a26_19": "金剛臍言：「善男子！",
    "T13n0397_012:0082a27_20": "如是等說是何等說？」",
    "T13n0397_012:0082a27_21": "「善男子！",
    "T13n0397_012:0082a27_22": "如是即是畢竟不出。」",
    "T13n0397_012:0082a28_23": "「善男子！",
    "T13n0397_012:0082a28_24": "何等名為畢竟不出？」",
    "T13n0397_012:0082a28_25": "「善男子！",
    "T13n0397_012:0082a29_26": "不近不遠是畢竟不出。」",
    "T13n0397_012:0082a29_27": "「善男子！",
    "T13n0397_012:0082a29_28": "何等名為不近不遠？」",
    "T13n0397_012:0082b01_29": "「善男子！",
    "T13n0397_012:0082b01_30": "即是虛空，若見諸法如虛空者是名平等。」",
    "T13n0397_012:0082b02_31": "「善男子！",
    "T13n0397_012:0082b02_32": "以何義故，名一切法如虛空耶？",
    "T13n0397_012:0082b03_33": "「善男子！",
    "T13n0397_012:0082b03_34": "過去之法無有終竟，未來現在亦無終竟，三世無終即是實相即是無二；二者所謂眼色、耳聲、鼻香、舌味、身觸、心法，是名為二。",
    "T13n0397_012:0082b06_35": "若有二者即是可說，若無二者即不可說，不可說者即是無識無心無意，以是義故不可宣說。",
    "T13n0397_012:0082b08_36": "夫可說者即是二法，不可說者即是無二。",
    "T13n0397_012:0082b09_37": "「善男子！",
    "T13n0397_012:0082b09_38": "誰作是二？」",
    "T13n0397_012:0082b09_39": "「善男子！",
    "T13n0397_012:0082b10_0": "夫無二者不可作二，二亦不可作於無二。",
    "T13n0397_012:0082b10_1": "若堅牢者不可作脆，脆亦不可作於堅固。",
    "T13n0397_012:0082b11_2": "生死之法不作無二，涅槃之法不得作二，正見之性不作邪見，邪見之性不作正見。」",
    "T13n0397_012:0082b13_3": "金剛臍菩薩白佛言：「世尊！",
    "T13n0397_012:0082b14_4": "無言菩薩凡所解脫，似得如是慧燈三昧。」",
    "T13n0397_012:0082b15_5": "佛言：「善哉，善哉！",
    "T13n0397_012:0082b15_6": "善男子！",
    "T13n0397_012:0082b15_7": "汝謂無言不得慧燈三昧耶？」",
    "T13n0397_012:0082b16_8": "爾時，金剛堅根世界慧憍如來諸菩薩等，語無言菩薩言：「善男子！",
    "T13n0397_012:0082b18_0": "汝住何地能作是答？」",
    "T13n0397_012:0082b18_1": "無言菩薩言：「善男子！",
    "T13n0397_012:0082b18_2": "如佛所說，菩薩摩訶薩若住戒地能如是答。」",
    "T13n0397_012:0082b19_3": "「善男子！",
    "T13n0397_012:0082b20_4": "善哉，善哉！",
    "T13n0397_012:0082b20_5": "唯願解說如是戒地。」",
    "T13n0397_012:0082b20_6": "「善男子！",
    "T13n0397_012:0082b21_7": "若無身住、心住、意住、內住、外住及內外住，即是住戒。",
    "T13n0397_012:0082b22_8": "善男子！",
    "T13n0397_012:0082b22_9": "若無相、無命、無作、無行，即是住戒。",
    "T13n0397_012:0082b23_10": "若有菩薩住如是戒，即是無住。",
    "T13n0397_012:0082b23_11": "若無住者終不生念，我能出聲有所演說。",
    "T13n0397_012:0082b24_12": "善男子！",
    "T13n0397_012:0082b25_0": "如汝所問住在何地？",
    "T13n0397_012:0082b25_1": "能如是答者，我住法性實相法界能如是答。",
    "T13n0397_012:0082b26_2": "若如是知法真實者，則無覺觀。",
    "T13n0397_012:0082b27_3": "若無覺觀，云何有說？」",
    "T13n0397_012:0082b27_4": "諸菩薩言：「善男子！",
    "T13n0397_012:0082b28_5": "如是說時為何所說？」",
    "T13n0397_012:0082b28_6": "「善男子！",
    "T13n0397_012:0082b28_7": "如是說時，即說二法：一者、滅盡，二者、不出；一者、過去，二者、未來；現在不住故不可說。",
    "T13n0397_012:0082c01_8": "善男子！",
    "T13n0397_012:0082c01_9": "過去之法不可作相，未來現在亦復如是。",
    "T13n0397_012:0082c02_10": "若使有人於三世法而作相者即是顛倒，是故一切諸法之義不可宣說，一切法義身口意等所不能說。",
    "T13n0397_012:0082c05_11": "何以故？",
    "T13n0397_012:0082c05_12": "無業無作，無有色貌，無有口業，無有覺觀，猶如響相，如佛化故。",
    "T13n0397_012:0082c06_13": "善男子！",
    "T13n0397_012:0082c07_14": "諸佛菩薩凡所言說皆逆世語，是故一切諸佛菩薩不可思議；諸佛菩薩所有智慧，不可思議、不可窮盡、不動法界。」",
    "T13n0397_012:0082c09_15": "爾時，一切菩薩摩訶薩同聲讚歎無言菩薩：「善哉，善哉！",
    "T13n0397_012:0082c10_16": "善能分別如是法門，令我等輩得大利益，并得覲見如是無量諸大菩薩。」",
    "T13n0397_012:0082c12_17": "金剛臍語無言菩薩言：「善男子！",
    "T13n0397_012:0082c13_18": "我欲與汝俱還金剛堅根世界，覲見供養慧憍如來。」",
    "T13n0397_012:0082c14_19": "無言菩薩言：「善男子！",
    "T13n0397_012:0082c14_20": "金剛堅根世界，即是此間娑婆世界；慧憍佛者，即是釋迦牟尼如來。",
    "T13n0397_012:0082c16_21": "我何用往彼佛世界？」",
    "T13n0397_012:0082c16_22": "金剛臍言：「善男子！",
    "T13n0397_012:0082c17_23": "此佛世界地非金剛，云何而言即彼世界？」",
    "T13n0397_012:0082c18_24": "無言菩薩言：「善男子！",
    "T13n0397_012:0082c18_25": "汝之神通能壞無量金剛之山直過無礙，汝今試壞此土微塵，如其壞者然後乃知汝名金剛。」",
    "T13n0397_012:0082c20_26": "爾時，無言即便入於金剛三昧，悉變此土一切山林草木微塵皆為金剛。",
    "T13n0397_012:0082c22_27": "時金剛臍盡其神通，乃至不能破一微塵。",
    "T13n0397_012:0082c23_28": "時金剛臍白佛言：「世尊！",
    "T13n0397_012:0082c24_0": "我之神力能壞一切世界金剛及諸山壁，以何因緣今於此土，乃至不能壞是一微塵？",
    "T13n0397_012:0082c26_0": "為是如來神通之力？",
    "T13n0397_012:0082c26_1": "為是無言道德力耶？」",
    "T13n0397_012:0082c26_2": "佛言：「善男子！",
    "T13n0397_012:0082c27_3": "是無言菩薩入金剛三昧，三昧力故令此三千大千世界一切所有悉為金剛。",
    "T13n0397_012:0082c29_0": "若欲復使無量世界為金剛者，其力亦能。」",
    "T13n0397_012:0082c29_1": "金剛臍菩薩言：「世尊！",
    "T13n0397_012:0083a01_2": "菩薩摩訶薩具足幾法，能得如是金剛三昧。」",
    "T13n0397_012:0083a02_3": "佛言：「善男子！",
    "T13n0397_012:0083a02_4": "菩薩摩訶薩具足四法，則能獲得如是三昧。",
    "T13n0397_012:0083a03_5": "何等為四？",
    "T13n0397_012:0083a03_6": "一者、至心念於菩提；二者、所作善法畢竟；三者、至心莊嚴善法願向菩提；四者、能觀十二因緣；是名為四。",
    "T13n0397_012:0083a06_7": "「復有四法：一者、成就神通；二者、修三脫門；三者、持戒精進，常觀法界知一切法無有根本，無有覺觀不可宣說；四者、知義知時，知實知一切法皆悉平等；是名為四。",
    "T13n0397_012:0083a09_8": "「復有四法：一者、從大悲心求大智慧；二者、從善方便求三十七助菩提法；三者、從大慈心觀諸眾生一切平等；四者、從於捨心觀四真諦。",
    "T13n0397_012:0083a13_0": "「復有四法：所謂身、口、意、業，及菩提心，不可沮壞悉如金剛。",
    "T13n0397_012:0083a14_1": "「善男子！",
    "T13n0397_012:0083a14_2": "菩薩摩訶薩具足成就如是等法，則能獲得金剛三昧。」",
    "T13n0397_012:0083a15_3": "說是法時，六萬億菩薩一切悉得金剛三昧。",
    "T13n0397_012:0083a16_4": "爾時，無言啟白其父師子將軍：「尊者！",
    "T13n0397_012:0083a17_5": "佛出世間即是具足無量功德，大功德聚即是如來。",
    "T13n0397_012:0083a18_6": "佛出世時無量眾生得大利益，大利益者即是涅槃，夫涅槃者常不變易。",
    "T13n0397_012:0083a20_7": "尊者何故不發阿耨多羅三藐三菩提心？」",
    "T13n0397_012:0083a21_8": "其父答言：「吾初生時，已發阿耨多羅三藐三菩提心。",
    "T13n0397_012:0083a22_9": "爾時，亦有無量諸天來勸，如汝無異。",
    "T13n0397_012:0083a23_10": "如是事者唯佛證知。」",
    "T13n0397_012:0083a23_11": "師子將軍所將眷屬滿五百人，悉發阿耨多羅三藐三菩提心。",
    "T13n0397_012:0083a25_12": "爾時，無言菩薩讚其眷屬：「善哉，善哉！",
    "T13n0397_012:0083a26_13": "善能莊嚴菩提之心。」",
    "T13n0397_012:0083a26_14": "諸眷屬言：「云何名為莊嚴菩提心？」",
    "T13n0397_012:0083a27_15": "無言菩薩言：「有四十事莊嚴菩提心。",
    "T13n0397_012:0083a28_16": "何等四十？",
    "T13n0397_012:0083a28_17": "所謂信佛不疑；不動法界；供養聖眾；親近善友；於諸菩薩作醫王想；於諸眾生其心平等；供養恭敬諸師和上；父母有德順受其語；護法求法；至心聽法；既受持已為人廣說；供養恭敬護法之人；為他說法；不生食想；破壞憍慢；知恩報恩；常善思惟；如法而住；能施難施；至心護戒；精進勤修一切善法；具足成就功德莊嚴；心無嫉妬護諸眾生；防制煩惱；調伏其心及以施心；調諸眾生能斷煩惱；知足寂靜；修淨梵行；不斷聖種；世法不污；供養恭敬說法之人；隨順世間；遠離懈怠；無有放逸；不求下乘；菩提之心初不動轉；處在生死心不厭悔；遠離一切不善之法；具足一切純善妙法莊嚴梵行。",
    "T13n0397_012:0083b12_18": "是名四十。」",
    "T13n0397_012:0083b13_19": "爾時，師子將軍言：「汝當時時示現其身，為令我等不退無上菩提之心。」",
    "T13n0397_012:0083b14_20": "無言菩薩言：「尊者！",
    "T13n0397_012:0083b15_21": "具足十法常得親近諸佛菩薩。",
    "T13n0397_012:0083b15_22": "何等為十？",
    "T13n0397_012:0083b16_23": "所謂自捨己樂以施眾生；修集忍辱護無力者；常勸眾生修集善法；化導一切趣向菩提；願諸眾生先得阿耨多羅三藐三菩提；我當供養聽其所說受持擁護，然後我當成無上道；知實法性不惜身命；為護法故聞深法界不生恐怖；觀無菩提無有得者；觀己平等一切眾生亦復平等；以眾生等觀法亦等；以法平等觀虛空等；觀生死苦亦不捨離；見生死過心無悔恨；具足如是諸善法者；常得親近諸佛菩薩。」",
    "T13n0397_012:0083b25_24": "說是法時，師子將軍及諸眷屬得柔順忍。",
    "T13n0397_012:0083b26_25": "爾時，世尊告阿難言：「阿難！",
    "T13n0397_012:0083b26_26": "汝當受持讀誦書寫如是經典。",
    "T13n0397_012:0083b27_27": "何以故？",
    "T13n0397_012:0083b27_28": "是經典中分別演說一切法相，亦令無量無邊眾生發阿耨多羅三藐三菩提心。",
    "T13n0397_012:0083b29_29": "阿難！",
    "T13n0397_012:0083b29_30": "若有能於無量佛所植諸善本，是人乃能信受是經，持讀誦寫廣分別義。",
    "T13n0397_012:0083c02_31": "受是經者有三事：一者、定發阿耨多羅三藐三菩提心；二者、得不退心；三者、能護正法。」",
    "T13n0397_012:0083c04_32": "爾時，大眾聞是語已，有七那由他菩薩，即從座起白佛言：「世尊！",
    "T13n0397_012:0083c05_33": "我等能於如來滅後，受持是經讀誦書寫。」",
    "T13n0397_012:0083c06_34": "無言菩薩言：「世尊！",
    "T13n0397_012:0083c07_0": "如來、世尊得何等法，而令是等受持守護？」",
    "T13n0397_012:0083c07_1": "「善男子！",
    "T13n0397_012:0083c08_2": "若能護是持法之人，即是護法。",
    "T13n0397_012:0083c08_3": "所謂書寫讀誦解說文字，文字可說法不可說。",
    "T13n0397_012:0083c09_4": "善男子！",
    "T13n0397_012:0083c10_5": "有二種人能守護法：一者、如法而住；二者、誦是文字，若無文字法不可說。」",
    "T13n0397_012:0083c11_6": "爾時，一切大眾，及師子將軍所將眷屬，諸天、世人，聞是法已，心大歡喜，信受奉行。",
    "T13n0397_012:0083c14_0": "大方等大集經卷第十二"
}