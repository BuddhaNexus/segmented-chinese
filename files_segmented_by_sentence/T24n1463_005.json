{
    "T24n1463_005:0825a15_0": "毘尼母經卷第五",
    "T24n1463_005:0825a17_0": "失譯人名今附秦錄",
    "T24n1463_005:0825a18_0": "「爾時佛在波羅奈。",
    "T24n1463_005:0825a18_1": "五比丘往白世尊：『聽諸比丘畜何等藥？』",
    "T24n1463_005:0825a19_2": "佛言：『聽諸比丘畜陳棄藥。",
    "T24n1463_005:0825a19_3": "乃至流離亦聽畜。』",
    "T24n1463_005:0825a20_4": "治病藥有四種：中前服藥不得中後、七日、終身服也。",
    "T24n1463_005:0825a21_5": "中後藥中前亦得服之，不得終身畜也。",
    "T24n1463_005:0825a22_6": "中後藥，有得七日畜、有不得者。",
    "T24n1463_005:0825a23_7": "終身藥中，中前、中後乃至七日皆得服也。",
    "T24n1463_005:0825a24_8": "藥犍度中當廣明。",
    "T24n1463_005:0825a24_9": "「有婆羅門子尸羅，持八種漿施佛：一菴羅漿；二瞻婆漿；三棗漿；四壞味漿；五多漿；六沙林毘漿；七破留沙漿；八甘漿。",
    "T24n1463_005:0825a27_10": "如此漿等，佛聽比丘得服。",
    "T24n1463_005:0825a27_11": "「佛制酒者，因莎提比丘飲酒醉，是故制之不聽飲也。",
    "T24n1463_005:0825a28_12": "尊者彌沙塞說曰：『莎提比丘小小因酒長養身命，後出家已不得飲四大不調。",
    "T24n1463_005:0825b01_13": "諸比丘白佛。",
    "T24n1463_005:0825b02_0": "佛言：「病者聽甕上嗅之。",
    "T24n1463_005:0825b02_1": "若差，不聽嗅。",
    "T24n1463_005:0825b02_2": "若嗅不差者，聽用酒洗身。",
    "T24n1463_005:0825b03_3": "若復不差，聽用酒和麵作酒餅食之。",
    "T24n1463_005:0825b04_4": "若復不差，聽酒中自漬。」』",
    "T24n1463_005:0825b04_5": "尊者迦葉惟說曰：『有漿初中飲，後不中飲。",
    "T24n1463_005:0825b05_6": "有漿初中飲，中後亦中飲。",
    "T24n1463_005:0825b06_7": "有漿初不中，後亦不中。",
    "T24n1463_005:0825b06_8": "有漿初不中飲，中後中飲。",
    "T24n1463_005:0825b07_9": "如佛毘舍離所制，麴不食，苦酢酒不中飲。』",
    "T24n1463_005:0825b08_10": "尊者迦葉惟曰：『有八種酒不得飲：與麴和合作酒不得飲。",
    "T24n1463_005:0825b09_11": "若麵和合作酒，雖著種種藥，亦不得飲。",
    "T24n1463_005:0825b10_12": "有酒酢能使人醉者亦不得飲。",
    "T24n1463_005:0825b11_13": "有酒雖甜，能使人醉者亦不得飲。",
    "T24n1463_005:0825b12_14": "清酒不得飲。",
    "T24n1463_005:0825b12_15": "小酢酒亦不得飲。",
    "T24n1463_005:0825b12_16": "細末飯酒亦不得飲。",
    "T24n1463_005:0825b13_17": "有書陀酒不得飲。",
    "T24n1463_005:0825b13_18": "如是等酒甚多，皆不得飲。』",
    "T24n1463_005:0825b14_19": "尊者薩婆多說曰：『用蒱桃穀和作酒不得飲。",
    "T24n1463_005:0825b15_20": "用蜜作酒不得飲。",
    "T24n1463_005:0825b15_21": "破穀作酒不得飲。",
    "T24n1463_005:0825b16_22": "種種菓雜作酒不得飲。",
    "T24n1463_005:0825b16_23": "如是等一切酒不得飲。』",
    "T24n1463_005:0825b17_24": "是名不中飲酒。",
    "T24n1463_005:0825b17_25": "「著屐人不應為說法，如耶奢童子渡波羅河，脫金屐捨去。",
    "T24n1463_005:0825b19_0": "已見此屐，即知耶奢詣佛求出家。",
    "T24n1463_005:0825b20_0": "「爾時佛在舍衛國。",
    "T24n1463_005:0825b20_1": "有六群比丘著高屐入禪坊，屐聲高大，坐禪比丘聞此，謂是賊軍馬來到，生大惶怖。",
    "T24n1463_005:0825b22_2": "佛聞之因而制戒：『從今已去，比丘一切不得著屐，除病者、上廁。』",
    "T24n1463_005:0825b23_3": "是名屐因緣。",
    "T24n1463_005:0825b24_0": "「爾時有長者字流盧奴，其初生時父歡喜故，施子二十萬億金錢，即以二十億為名。",
    "T24n1463_005:0825b25_1": "此人豪貴巨富，生年已來足不蹈地。",
    "T24n1463_005:0825b26_2": "後求佛出家，精勤修學得阿羅漢果。",
    "T24n1463_005:0825b27_3": "行道苦故，足皆流血。",
    "T24n1463_005:0825b28_0": "佛知其小小已來富樂足不蹈地，聽著一重革屣。",
    "T24n1463_005:0825b29_1": "流盧奴即白世尊：『弟子能捨豪富如此家業，豈復貪著一革屣也。",
    "T24n1463_005:0825c01_2": "若世尊聽一切比丘著者，弟子當著。』",
    "T24n1463_005:0825c02_3": "佛因此故聽。",
    "T24n1463_005:0825c02_4": "一切比丘著革屣者不得聽法，病者得著聽法。",
    "T24n1463_005:0825c03_5": "有比丘著革屣入塔，佛即制戒：『不聽著革屣入塔遶塔，乃至富羅亦不得著入塔。』",
    "T24n1463_005:0825c05_6": "所以爾者，彼土諸人著革屣富羅者皆起憍慢心，是故佛不聽著也。",
    "T24n1463_005:0825c07_7": "是名著革屣因緣。",
    "T24n1463_005:0825c07_8": "「阿盤提國寒，故聽畜皮。",
    "T24n1463_005:0825c08_9": "除五種皮：一師子皮；二熊皮；三羆皮；四龍皮；五人皮。",
    "T24n1463_005:0825c09_10": "如是等皮皆不得畜，非所應也。",
    "T24n1463_005:0825c10_11": "所應畜者，象皮、馬皮、駝皮、牛皮、驢皮。",
    "T24n1463_005:0825c10_12": "如是應畜者眾多是。",
    "T24n1463_005:0825c11_13": "「出家人法，不畜盛酒大甕中盛酒大銅瓶斛，如是等生人慊疑，不應畜也。",
    "T24n1463_005:0825c13_0": "「爾時毘舍佉鹿母施僧六種物：一者刻漏好床；二者銅盔；三者燭竪；四者扇；五者掃箒；六者大銅器。",
    "T24n1463_005:0825c15_1": "諸比丘等生疑問佛。",
    "T24n1463_005:0825c15_2": "佛言：『大銅器不應受，餘五應受。』",
    "T24n1463_005:0825c16_3": "有一瓦師，大作瓦器持布施僧。",
    "T24n1463_005:0825c17_4": "僧生疑問佛。",
    "T24n1463_005:0825c17_5": "佛言：『除大器，餘者皆受。』",
    "T24n1463_005:0825c18_6": "爾時有二賈客去祇桓精舍不遠，一者信道、一不信道。",
    "T24n1463_005:0825c19_7": "不信者言：『沙門釋子為貪心故多畜大器。』",
    "T24n1463_005:0825c20_8": "信者言：『沙門釋子無貪心也，不畜大器。』",
    "T24n1463_005:0825c21_9": "兩人相敢[貝*為]金錢五百。",
    "T24n1463_005:0825c21_10": "共到祇桓，見諸檀越多將大器布施眾僧。",
    "T24n1463_005:0825c22_11": "信者不如，償五百金錢。",
    "T24n1463_005:0825c23_12": "佛聞此已，即制比丘：『從今已去，不聽畜盛酒大器。』",
    "T24n1463_005:0825c24_13": "二賈復於餘時更共諍理，不信者言：『沙門今者貪心多故猶畜大器。』",
    "T24n1463_005:0825c25_14": "信者言：『沙門今者不畜大器。』",
    "T24n1463_005:0825c26_15": "二人共諍更[貝*為]千錢。",
    "T24n1463_005:0825c26_16": "不信者多將大器往施沙門，諸比丘皆不受。",
    "T24n1463_005:0825c27_17": "不信者負，還償千錢。",
    "T24n1463_005:0825c28_18": "是名不應畜器。",
    "T24n1463_005:0825c28_19": "「爾時婆難陀釋子，杖頭繫羊毛荷負而行。",
    "T24n1463_005:0825c29_20": "檀越見嗤笑，佯問：『毛賣之？』",
    "T24n1463_005:0826a01_21": "難陀答言：『不賣也。』",
    "T24n1463_005:0826a01_22": "如是展轉徹世尊耳。",
    "T24n1463_005:0826a02_23": "世尊即制：『從今已去，不聽比丘杖頭繫羊毛肩上擔行。』",
    "T24n1463_005:0826a04_0": "「不聽為捉杖人說法。",
    "T24n1463_005:0826a04_1": "杖頭若鐵若鹿角，皆應著也。",
    "T24n1463_005:0826a05_2": "何以故？",
    "T24n1463_005:0826a05_3": "恐杖盡故。",
    "T24n1463_005:0826a05_4": "諸比丘煮染草法，作三尺杖，杖頭繫草，沸溢出時以杖攪之。",
    "T24n1463_005:0826a06_5": "若不知染草生熟者，一器中著水，取杖刺染草汁中，漉著水器中。",
    "T24n1463_005:0826a08_6": "染草若熟，染汁直沈水下；若不熟，散浮水上。",
    "T24n1463_005:0826a09_7": "熟竟，淨漉染衣。",
    "T24n1463_005:0826a09_8": "染竟，欲曬衣時著平地，當四角莫令綣縮。",
    "T24n1463_005:0826a10_9": "欲疊衣時，當纏著軸上，莫令不平。",
    "T24n1463_005:0826a11_10": "跋難陀釋子，結絡囊盛鉢繫杖頭倚頭而行。",
    "T24n1463_005:0826a12_11": "諸大臣遙見，謂王擎幢來到，皆遠避之。",
    "T24n1463_005:0826a13_12": "到已，始知是沙門，諸臣皆嫌之。",
    "T24n1463_005:0826a14_13": "佛聞即制，不聽比丘杖頭繫鉢絡倚頭而行。",
    "T24n1463_005:0826a16_0": "「六群比丘畜筩杖，俗人見之皆嫌言：『沙門與國王大臣無異。』",
    "T24n1463_005:0826a17_1": "佛聞之，即制不聽畜也。",
    "T24n1463_005:0826a18_0": "「若病比丘有緣入聚落須杖，應求僧乞白二羯磨。",
    "T24n1463_005:0826a19_1": "僧為作羯磨者，得持鉢絡繫杖頭而行，不羯磨不得。",
    "T24n1463_005:0826a21_0": "「爾時世尊在王舍城。",
    "T24n1463_005:0826a21_1": "有比丘尼檀林中夜闇行，心生怖畏毒蛇蟲螫諸惡獸等，因此白佛。",
    "T24n1463_005:0826a23_0": "佛言：『聽諸比丘夜怖畏處，動錫杖作聲，令諸惡毒蟲遠去。』",
    "T24n1463_005:0826a24_1": "如是廣知。",
    "T24n1463_005:0826a25_0": "「有讁罰杖者，呵責羯磨、擯出滅擯羯磨、依止羯磨、懺悔羯磨、僧不見犯事者羯磨、未受懺悔羯磨、不捨惡見羯磨，如是等作白四羯磨。",
    "T24n1463_005:0826a28_1": "與別住、行六日摩那埵、異語違返、覆鉢、不語，五白四羯磨、二白一羯磨，是名擯罰。",
    "T24n1463_005:0826b02_0": "「云何名為絡囊？",
    "T24n1463_005:0826b02_1": "乞食時至，應安鉢中置絡囊中。",
    "T24n1463_005:0826b03_2": "諸檀越施羹飯，手捉絡令瀉鉢中。",
    "T24n1463_005:0826b03_3": "羹飯雖溢出，鉢污絡無患，但莫使熱來觸手。",
    "T24n1463_005:0826b04_4": "若有弟子乞食時至，應盛鉢授與和尚阿闍梨。",
    "T24n1463_005:0826b07_0": "「爾時王舍城中有大長者，大得栴檀香木，雇匠作栴檀鉢、用寶作絡，庭中立高幢，挂絡幢頭，唱言：『若王舍城中沙門婆羅門有神德者，能飛取、申手取，取者得之。』",
    "T24n1463_005:0826b10_1": "外道富蘭那迦葉來到長者所語言：『吾是真大阿羅漢，現神力取之。』",
    "T24n1463_005:0826b12_2": "諸六師等各各現神力，不能得取。",
    "T24n1463_005:0826b12_3": "當於爾時，目連在大磐石上經行。",
    "T24n1463_005:0826b13_4": "賓頭盧語目連言：『大德！",
    "T24n1463_005:0826b14_5": "佛弟子中神通第一，能師子吼，可現神力取是鉢也。』",
    "T24n1463_005:0826b15_6": "目連答言：『不復樂現神通，不能取也。",
    "T24n1463_005:0826b16_7": "世尊亦說大德是大阿羅漢，神通第一，能師子吼，今可取之。』",
    "T24n1463_005:0826b17_8": "賓頭盧即現神力立大石上，乘空而行遶王舍城，見者莫不驚怖，此石若下無有免者。",
    "T24n1463_005:0826b19_9": "長者爾時在高樓上，見賓頭盧現神足已，叉手合掌向賓頭盧禮白言：『弟子已施尊者鉢竟，願取此鉢。』",
    "T24n1463_005:0826b21_10": "賓頭盧取已，長者請入家內，取鉢盛種種美食供養賓頭盧。",
    "T24n1463_005:0826b23_11": "諸比丘以是因緣具白世尊。",
    "T24n1463_005:0826b23_12": "佛喚賓頭盧問言：『汝實為此鉢現神力也？』",
    "T24n1463_005:0826b24_13": "賓頭盧答世尊言：『實爾。』",
    "T24n1463_005:0826b25_14": "佛種種呵責賓頭盧：『云何為此木鉢與諸白衣現神力耶？",
    "T24n1463_005:0826b26_15": "譬如婬女為半錢故示人形體，汝亦如是。",
    "T24n1463_005:0826b27_16": "從今已去，不聽畜栴檀鉢，亦不得為木鉢故現神力也。",
    "T24n1463_005:0826b28_17": "若為降伏諸外道故可得現耳。』",
    "T24n1463_005:0826b29_18": "所以令畜絡者，沙彌淨人共外行得菓，好者自食、惡者與師。",
    "T24n1463_005:0826c01_19": "佛聞此已，教諸比丘令得作絡囊，得菓著中，堅繫口，自持之至寺內，洗手如法受食。",
    "T24n1463_005:0826c03_20": "尊者薩婆多說曰：『有一比丘共淨人乞食。",
    "T24n1463_005:0826c04_21": "此淨人捉食不用心，外道著毒藥不覺。",
    "T24n1463_005:0826c05_22": "比丘到住處食即命終。",
    "T24n1463_005:0826c06_23": "佛因此勅諸比丘：「從今已去，各各作絡囊盛鉢，好自持之。」",
    "T24n1463_005:0826c07_24": "以諸因緣聽畜絡也。",
    "T24n1463_005:0826c07_25": "若有老病比丘隨路行須杖，或道中有種種毒蟲之難，佛聽捉杖行。",
    "T24n1463_005:0826c09_26": "杖頭或鐵或銅或角應著之。』",
    "T24n1463_005:0826c10_27": "「蒜者，比丘除病，一切皆不得食。",
    "T24n1463_005:0826c11_0": "爾時世尊在祇桓精舍，大眾中說法。",
    "T24n1463_005:0826c11_1": "有比丘食蒜，遠佛在大眾外坐。",
    "T24n1463_005:0826c12_2": "佛問阿難言：『此比丘何故獨遠別坐？』",
    "T24n1463_005:0826c13_3": "阿難白佛：『此比丘食蒜，是以別坐。』",
    "T24n1463_005:0826c14_4": "佛告阿難：『如來善說法中，為此小事不聞法也。』",
    "T24n1463_005:0826c15_5": "佛告阿難：『自今已去，除病皆不得食蒜。』",
    "T24n1463_005:0826c16_6": "有一時中，舍利弗得風病。",
    "T24n1463_005:0826c16_7": "醫分處服蒜，即往白佛。",
    "T24n1463_005:0826c17_8": "佛言：『病者聽服。』",
    "T24n1463_005:0826c18_0": "「爾時世尊在毘舍離。",
    "T24n1463_005:0826c18_1": "城外有一檀越大種蒜，偷羅難陀比丘尼數數過此蒜園邊行。",
    "T24n1463_005:0826c19_2": "檀越善心為福德故，問言：『尊者須蒜食不？』",
    "T24n1463_005:0826c20_3": "尼答言：『素自不能食，得蒜下食甚善。』",
    "T24n1463_005:0826c21_4": "檀越即施之，日許與眾僧五顆蒜。",
    "T24n1463_005:0826c22_5": "偷羅難陀即白尼眾：『某檀越日許僧五顆蒜。",
    "T24n1463_005:0826c23_6": "僧若須者遣沙彌尼往取。』",
    "T24n1463_005:0826c24_0": "有一尼須蒜，遣式叉摩尼、沙彌尼往取。",
    "T24n1463_005:0826c24_1": "正值蒜主持蒜入城市易，有一淨人守蒜園。",
    "T24n1463_005:0826c25_2": "沙彌尼問：『蒜主何處去？』",
    "T24n1463_005:0826c26_3": "淨人答言：『入城市易。』",
    "T24n1463_005:0826c26_4": "沙彌尼從彼索蒜，淨人答言：『我不知也。",
    "T24n1463_005:0826c27_5": "但知守蒜。』",
    "T24n1463_005:0826c28_6": "沙彌尼怒曰：『大家見與，汝豈得護？』",
    "T24n1463_005:0826c28_7": "手自掘之。",
    "T24n1463_005:0826c29_8": "『此是和尚分、此是阿闍梨分，此是今日分、此是明日分。』",
    "T24n1463_005:0827a01_9": "如是分處，恣意持去。",
    "T24n1463_005:0827a01_10": "蒜主迴還見之，問守園人言：『此蒜誰持去？』",
    "T24n1463_005:0827a02_11": "守園者以上因緣具白大家。",
    "T24n1463_005:0827a03_12": "蒜主即大嫌責諸比丘尼。",
    "T24n1463_005:0827a04_0": "如是展轉世尊聞之，喚諸比丘尼種種呵責，告言：『從今已去，比丘尼不得食蒜。",
    "T24n1463_005:0827a05_1": "食者波夜提。』",
    "T24n1463_005:0827a07_0": "「諸比丘問佛：『剃髮法應用何等刀？』",
    "T24n1463_005:0827a07_1": "佛言：『若銅若鐵用作刀剃髮。』",
    "T24n1463_005:0827a08_2": "既作刀已無安置處，復問世尊。",
    "T24n1463_005:0827a09_3": "佛言：『若銅若鐵若角若骨若竹若葦用作。』",
    "T24n1463_005:0827a10_4": "安置刀處藏法，若木皮若牛羊皮裹之，安置藏處，是名安置剃髮刀法。",
    "T24n1463_005:0827a11_5": "雜犍度中廣說。",
    "T24n1463_005:0827a12_0": "比丘尼剃髮法，應各各展轉相剃。",
    "T24n1463_005:0827a12_1": "若男子為剃髮者，應二比丘尼抱令剃。",
    "T24n1463_005:0827a13_2": "若比丘尼於剃髮男子有欲心，男子於尼亦有欲心者，不應令剃。",
    "T24n1463_005:0827a15_3": "「乘有四種：一者象乘；二者馬乘；三者車乘；四者輿乘。",
    "T24n1463_005:0827a16_4": "爾時拘睒彌城外有大樹，名尼拘陀。",
    "T24n1463_005:0827a17_5": "此樹下有種種乘憩駕止息，是名為乘。",
    "T24n1463_005:0827a18_0": "若為法來，不下乘者，不應為說法，除病。",
    "T24n1463_005:0827a18_1": "應如瓶沙王乘八萬四千象馬詣夜置林，到佛聽法，當爾時亦有迦葉兄弟徒眾千人在佛邊聽法。",
    "T24n1463_005:0827a21_2": "當爾時世尊從毘梨祇國遊行到毘舍離，菴羅女并離車子等，皆乘種種上妙御乘來至佛所而聽法。",
    "T24n1463_005:0827a23_3": "聞法已勸請世尊至菴羅園中宿，明日受弟子微供。",
    "T24n1463_005:0827a24_4": "如是諸人所乘皆名為乘。",
    "T24n1463_005:0827a26_0": "「爾時六群比丘乘種種御乘。",
    "T24n1463_005:0827a26_1": "諸人遙見，謂是國王大臣。",
    "T24n1463_005:0827a27_2": "到已，始知是沙門，諸人皆嫌之。",
    "T24n1463_005:0827a27_3": "佛聞已制戒：『除老病比丘，皆不得乘乘。",
    "T24n1463_005:0827a28_4": "不得象馬乘也。",
    "T24n1463_005:0827a29_5": "病者皆得乘之。』",
    "T24n1463_005:0827b01_0": "「爾時摩竭提國瓶沙王，有五種莊飾之具：一者金繩刀；二者七寶乘；三者七寶冠；四者雜七寶羅網扇；五者雜寶革屣。",
    "T24n1463_005:0827b03_1": "捨此五種嚴身之具，跣足到於佛前，頭面著地禮如來足退坐一面。",
    "T24n1463_005:0827b05_2": "爾時摩竭提國，從王來者八萬四千人，見優樓頻蠡迦葉兄弟皆在於坐，心中生疑：『為優樓頻蠡迦葉就大沙門出家？",
    "T24n1463_005:0827b07_3": "為大沙門就迦葉出家？』",
    "T24n1463_005:0827b08_4": "佛知諸人心中生疑，即說偈問迦葉：「『於汝所行法，　　見於何等過，　　棄捨求出家，　　欲求何等利？",
    "T24n1463_005:0827b12_0": "　　本習事火法，　　云何息不奉，　　更見異勝法，　　不覩而捨之。』",
    "T24n1463_005:0827b14_0": "「迦葉即說偈答佛：「『飲食味為最，　　過患之甚大，　　女色味之上，　　其患過於彼。",
    "T24n1463_005:0827b17_0": "　　本所事火法，　　未免於彼苦，　　出家所求法，　　永絕諸苦難。』",
    "T24n1463_005:0827b19_0": "「爾時世尊說偈重問迦葉：「『為味所繫縛，　　習久以成性，　　於天上人中，　　見何利解脫？』",
    "T24n1463_005:0827b22_0": "「迦葉還重說偈答佛：「『見三有生死，　　空寂無所有，　　諸法念念滅，　　是故捨不著。』",
    "T24n1463_005:0827b25_0": "「爾時摩竭提國瓶沙王諸從來者疑猶未解：『佛與迦葉各說二偈，為是誰勝？』",
    "T24n1463_005:0827b26_1": "佛知此念，即告迦葉：『汝持扇扇吾。』",
    "T24n1463_005:0827b27_2": "迦葉即起捉扇扇佛，扇已即空中作神通，還下佛前頂禮佛足，口復嗚足說言：『世尊是師，我是弟子。』",
    "T24n1463_005:0827b29_3": "諸人見已，始知佛是大師度迦葉也。",
    "T24n1463_005:0827c01_4": "佛知時坐心疑已解，便為說法示教利喜。",
    "T24n1463_005:0827c02_5": "王等八萬四千人皆得須陀洹果，十億那由他諸天亦遠塵離垢得法眼淨。",
    "T24n1463_005:0827c05_0": "「爾時天帝釋四天王等，變身為婆羅門形，捉金扇扇佛。",
    "T24n1463_005:0827c06_1": "如是應廣知。",
    "T24n1463_005:0827c07_0": "「爾時六群比丘，捉珠拂自拂傷損眾生。",
    "T24n1463_005:0827c07_1": "諸檀越嫌之：『云何出家人畜此拂，為莊飾故傷損眾生？』",
    "T24n1463_005:0827c09_2": "佛因而制戒：『從今已去，不得捉堅[革*卬]拂傷損眾生。』",
    "T24n1463_005:0827c11_0": "「又比丘捉拂欲拂如來塔，佛即可之。",
    "T24n1463_005:0827c11_1": "爾時有八人在邊捉拂拂佛：一者迦葉、二者優陀夷、三者莎伽陀、四者彌卑喻、五者那迦婆羅、六者均陀、七者修那剎邏、八者阿難。",
    "T24n1463_005:0827c14_2": "如此等比丘所捉拂拂佛，名之為拂。",
    "T24n1463_005:0827c16_0": "「爾時諸比丘齊集一處。",
    "T24n1463_005:0827c16_1": "時景盛熱，佛聽諸比丘畜扇，若破壞聽補治。",
    "T24n1463_005:0827c17_2": "作扇法，若布若[疊*毛]若竹若[竺-二+韋]若紙，皆得作也。",
    "T24n1463_005:0827c18_3": "爾時有夫婦二人年老出家。",
    "T24n1463_005:0827c19_4": "後此道人乞食到尼寺，此老尼食上持扇扇之。",
    "T24n1463_005:0827c20_5": "比丘語言：『不須扇也。』",
    "T24n1463_005:0827c20_6": "此尼忿恚用扇打比丘，直捨入房。",
    "T24n1463_005:0827c21_7": "佛聞之，因而制曰：『從今已去，不聽尼捉扇扇比丘也。",
    "T24n1463_005:0827c22_8": "若時熱眾僧大集，聽和上共行弟子扇之，阿闍梨聽共宿弟子扇之。",
    "T24n1463_005:0827c24_9": "大眾差下座比丘扇之。』",
    "T24n1463_005:0827c24_10": "如迦葉等八人捉扇扇佛，名之為扇。",
    "T24n1463_005:0827c26_0": "「爾時六群比丘，捉傘蓋、著革屣隨路而行。",
    "T24n1463_005:0827c26_1": "諸檀越嫌之：『云何比丘自恣捉傘蓋、著革屣隨路而行？』",
    "T24n1463_005:0827c28_2": "佛因而制曰：『從今已去，不聽捉傘蓋、著革屣而行。",
    "T24n1463_005:0827c29_3": "若在寺中聽著革屣，木皮或草作蓋聽之。",
    "T24n1463_005:0828a01_4": "入聚落除老病，餘者一皆不聽。』",
    "T24n1463_005:0828a01_5": "爾時諸離車子詣佛，來時乘馬乘車及與衣服一切嚴身之具皆作青色。",
    "T24n1463_005:0828a03_6": "佛告諸比丘：『汝欲知忉利諸天出遊觀時相貌，如今離車子等無有異。』",
    "T24n1463_005:0828a05_7": "爾時跋難陀手捉奇妙寶蓋隨路而行。",
    "T24n1463_005:0828a06_8": "諸人遙見，謂是大國王。",
    "T24n1463_005:0828a06_9": "至已，知是比丘，諸人嫌言：『云何出家之人捉如此妙蓋隨路而行？』",
    "T24n1463_005:0828a08_10": "佛聞已即制：『不聽比丘捉蓋行，除老病者。』",
    "T24n1463_005:0828a09_11": "是名為蓋。",
    "T24n1463_005:0828a10_0": "「云何名為鏡？",
    "T24n1463_005:0828a10_1": "能令身體現處，名之為鏡。",
    "T24n1463_005:0828a10_2": "若病比丘面上有瘡欲塗藥者，當喚比丘令塗。",
    "T24n1463_005:0828a11_3": "若無比丘，或水或鉢或壁，於面可現處照見自塗。",
    "T24n1463_005:0828a13_4": "鐵鏡中一不得照。",
    "T24n1463_005:0828a13_5": "有比丘眼痛，往白世尊，佛教作三種眼藥：一者羊膽、二者其蘭禪、三者蘇毘蘭禪，石上細磨之用塗眼。",
    "T24n1463_005:0828a15_6": "若有寶入眼藥者，佛亦聽之。",
    "T24n1463_005:0828a16_7": "舉藥法，當筩盛，不聽用寶作。",
    "T24n1463_005:0828a17_8": "如是應廣知。",
    "T24n1463_005:0828a18_0": "「復有比丘，眼冥無所見。",
    "T24n1463_005:0828a18_1": "佛聽用人血塗，亦聽若人骨人髮燒令作灰細磨，亦得著眼中。",
    "T24n1463_005:0828a19_2": "如是應廣知。",
    "T24n1463_005:0828a21_0": "「天竺土地常用藥塗眼當為嚴飾。",
    "T24n1463_005:0828a21_1": "六群比丘如俗人法，日用藥塗治眼當為莊嚴。",
    "T24n1463_005:0828a22_2": "佛聞之，不聽用此藥日塗眼也。",
    "T24n1463_005:0828a23_3": "若病者，聽用三種藥治眼。",
    "T24n1463_005:0828a25_0": "「爾時六群比丘尼為女人莊飾。",
    "T24n1463_005:0828a25_1": "佛聞之，喚比丘尼呵責：『從今已去，不聽尼與婦女莊飾。』",
    "T24n1463_005:0828a27_0": "「比丘法自不得舞，亦不得教人舞，佛所不聽。",
    "T24n1463_005:0828a28_0": "阿犯祇、富那婆蘇六群比丘等，自歌舞作伎也。",
    "T24n1463_005:0828a29_1": "佛聞之制：『一切比丘不得歌舞作伎也。』",
    "T24n1463_005:0828b01_0": "「有六群比丘，如狗槃走法走，佛不聽也。",
    "T24n1463_005:0828b01_1": "舞法是童蒙小兒所作，歌者似哭音，此法比丘皆不應作。",
    "T24n1463_005:0828b03_2": "露齒笑者，狂人相貌，亦不聽也。",
    "T24n1463_005:0828b04_0": "「六群比丘作歌音誦經嘆佛，佛不聽也。",
    "T24n1463_005:0828b04_1": "作者有五種過：一者於此音中自生染著；二者生人染著；三者諸天不樂；四者言音不正；五者語義不了。",
    "T24n1463_005:0828b07_2": "是名音樂。",
    "T24n1463_005:0828b07_3": "花鬘瓔珞自不得著，亦不得作花鬘瓔珞與俗人著。",
    "T24n1463_005:0828b08_4": "比丘若為佛供養、若為佛塔聲聞塔供養故，作伎不犯。",
    "T24n1463_005:0828b09_5": "何者是作鬘瓔珞花？",
    "T24n1463_005:0828b10_6": "一優鉢羅花、二婆師迦花、三瞻蔔迦花、四阿提目多迦花、五打金作花、六打銀作花、七白鑞花、八鉛錫花、九作木花、十作衣花、十一作帶花，是名花鬘花。",
    "T24n1463_005:0828b14_0": "尊者迦葉惟說曰：『若為佛、不為餘眾生，得作，不犯。』",
    "T24n1463_005:0828b16_0": "「爾時六群比丘用跋那香塗身，諸白衣嫌之，佛不聽。",
    "T24n1463_005:0828b17_1": "六群比丘復用香搗香塗身，而為俗人所譏。",
    "T24n1463_005:0828b18_2": "如是等眾多，皆不聽也。",
    "T24n1463_005:0828b19_0": "「若比丘得種種好香，塗佛塔聲聞塔，為供養塔故作種種形像，皆得為之。",
    "T24n1463_005:0828b20_1": "佛於一時，不聽諸比丘著死屍衣入塔。",
    "T24n1463_005:0828b21_2": "比丘言：『我等皆著糞掃衣，云何入塔禮拜？』",
    "T24n1463_005:0828b22_3": "佛聞之，告諸比丘：『汝等得糞掃衣，水中久漬，用純灰浣令淨，用奚墨伽香塗上，然後得著入塔。』",
    "T24n1463_005:0828b24_4": "諸比丘所住房內若有臭氣不得住者，聽燒種種好香熏之。",
    "T24n1463_005:0828b26_5": "是名為香。",
    "T24n1463_005:0828b27_0": "「天竺土法，貴勝男女皆和種種好香用塗其身，上著妙服。",
    "T24n1463_005:0828b28_1": "六群比丘如俗人法用香塗身，諸檀越嫌之：『云何比丘如俗人法？』",
    "T24n1463_005:0828b29_2": "世尊聞已制：『一切比丘不聽用香塗身。",
    "T24n1463_005:0828c01_3": "若有病者須香塗差，隨宜得不犯。』",
    "T24n1463_005:0828c02_4": "「云何名為坐？",
    "T24n1463_005:0828c02_5": "坐者，眾僧集會斂容整服加趺而坐。",
    "T24n1463_005:0828c03_6": "用可觀，名之為坐。",
    "T24n1463_005:0828c04_0": "又復坐者，佛遊行到一樹下加趺而坐，觀者無厭，名之為坐。",
    "T24n1463_005:0828c05_1": "如坐禪人一坐經劫身不動搖，皆名為坐。",
    "T24n1463_005:0828c06_2": "出家人不應與女人屏覆處坐。",
    "T24n1463_005:0828c07_0": "俗人所以共屏覆處坐者，男以女欲為食、女以男欲為食。",
    "T24n1463_005:0828c08_1": "比丘既捨此法，不應同屏處坐。",
    "T24n1463_005:0828c09_0": "波斯匿王遣軍馬出路邊，有一小寺客僧來多，為避軍故盡入房裏。",
    "T24n1463_005:0828c10_1": "房小人多狹膝而坐，亦名為坐。",
    "T24n1463_005:0828c11_2": "尊者離跋多來到薩婆鉗邊，薩婆鉗見離婆多來處懸遠身體疲懈，自狹坐令離婆多寬坐。",
    "T24n1463_005:0828c13_3": "離婆多內自思惟：『尊者薩婆鉗，閻浮提中第一上座。",
    "T24n1463_005:0828c14_4": "云何於其前懈怠寬縱？』",
    "T24n1463_005:0828c15_5": "即斂身端坐繫念思惟。",
    "T24n1463_005:0828c15_6": "如此二人坐，名之為坐。",
    "T24n1463_005:0828c16_7": "「云何名為不應臥？",
    "T24n1463_005:0828c16_8": "不得與女人同房臥；被擯沙彌亦不得同房臥。",
    "T24n1463_005:0828c18_0": "「敷具者，床、繩床，草敷木葉敷，及道人所有敷具，皆名敷具。",
    "T24n1463_005:0828c20_0": "「有比丘尼遊行入聚落乞食。",
    "T24n1463_005:0828c20_1": "主人不在，尼輒入舍坐。",
    "T24n1463_005:0828c21_2": "舍主從外來，見尼坐，問內人：『汝等誰安此尼住此？』",
    "T24n1463_005:0828c22_3": "內人答曰：『尼自來，無人安也。』",
    "T24n1463_005:0828c23_0": "家主嫌言：『云何比丘尼不語直坐？』",
    "T24n1463_005:0828c23_1": "佛聞此已制：『比丘尼到檀越舍，不問不得坐也。』",
    "T24n1463_005:0828c25_0": "「爾時比丘尼問佛：『出家人入聚落中，若僧多、房舍迮狹，人應得幾許地？』",
    "T24n1463_005:0828c26_1": "佛告諸比丘尼：『隨房寬狹籌量分之。』",
    "T24n1463_005:0828c28_0": "「若人無病自大臥地，不應為說法。",
    "T24n1463_005:0828c28_1": "病者臥，欲聞法，應為說。",
    "T24n1463_005:0829a01_0": "「爾時億耳比丘，阿槃提國迦旃延子邊出家，持戒修道翹勤不懈得阿羅漢。",
    "T24n1463_005:0829a02_1": "得果已，從阿槃提國向瞻婆國到如來所。",
    "T24n1463_005:0829a03_2": "佛見其遠來兼得阿羅漢果，以此因緣告阿難言：『汝為吾敷敷具，亦為此比丘吾房內敷敷具。』",
    "T24n1463_005:0829a05_3": "此比丘佛房裏臥法，面向佛、不得背佛臥。",
    "T24n1463_005:0829a07_0": "「爾時復有諸比丘，貪著睡眠樂故廢捨三業。",
    "T24n1463_005:0829a08_0": "金剛力士默作此念：『如來三阿僧祇劫種種苦行乃得成佛。",
    "T24n1463_005:0829a09_1": "今諸比丘貪著睡臥樂故不復行道，云何得爾？』",
    "T24n1463_005:0829a10_2": "心念口言，諸比丘聞已，具以上事往白佛世尊。",
    "T24n1463_005:0829a11_3": "佛告諸比丘：『食人信施，不應懈怠。",
    "T24n1463_005:0829a12_4": "夜三時中，二時應坐禪誦經經行，一時中以自消息。』",
    "T24n1463_005:0829a13_5": "是名臥具。",
    "T24n1463_005:0829a13_6": "「有諸比丘露地而坐，上座長宿皆患背痛。",
    "T24n1463_005:0829a14_7": "如是展轉乃徹世尊。",
    "T24n1463_005:0829a15_0": "佛告諸比丘：『露地坐背痛者，除錦上色白皮革，餘一切得用作禪帶坐，時當用帶自束。",
    "T24n1463_005:0829a16_1": "作帶法，廣一磔手，長短隨身量作。』",
    "T24n1463_005:0829a17_2": "是名禪帶。",
    "T24n1463_005:0829a18_0": "「爾時比丘初出家，時佛未聽用繩繫著泥洹僧法，用兩頭接腰間。",
    "T24n1463_005:0829a19_1": "後時到檀越舍，眾中忽脫落地，諸人皆笑。",
    "T24n1463_005:0829a20_2": "比丘慚愧，以是因緣往白世尊。",
    "T24n1463_005:0829a21_3": "佛言：『從今以去，聽編長短使得再匝纏腰，餘有二尺長。",
    "T24n1463_005:0829a22_4": "若作繩，令三匝直用纏腰頭，各使有一尺餘。』",
    "T24n1463_005:0829a23_5": "是名帶因緣。",
    "T24n1463_005:0829a23_6": "共行弟子共宿弟子，和尚阿闍梨欲出行時，應看此繩無蟲鼠嚙處不？",
    "T24n1463_005:0829a25_7": "審悉看已然後過授。",
    "T24n1463_005:0829a25_8": "若阿練若處比丘無弟子者，下座應如是審悉看已授與上座。",
    "T24n1463_005:0829a27_9": "若比丘頭痛者，應用腰繩急繫。",
    "T24n1463_005:0829a28_0": "若比丘腰繩頭有鬚者，不應得畜。",
    "T24n1463_005:0829a28_1": "六群比丘畜如是繩，佛即制也。",
    "T24n1463_005:0829b01_0": "「有比丘為戲笑故藏他繩，過時不與，令主憂惱。",
    "T24n1463_005:0829b02_1": "佛亦不聽。",
    "T24n1463_005:0829b03_0": "「爾時舍利弗入白衣舍，值飄風急疾吹體上，袈裟落地露身而立。",
    "T24n1463_005:0829b04_1": "佛因而制曰：『從今已去，比丘袈裟上皆應著紐，一邊安鉤鉤紐中，莫令衣墮。』",
    "T24n1463_005:0829b06_2": "是名衣安紐鉤法。",
    "T24n1463_005:0829b07_0": "「爾時六群比丘抄泥洹僧背上，負重低頭而行，身體露現，為白衣所嫌。",
    "T24n1463_005:0829b08_1": "佛聞之因而作制：『從今已去，不聽比丘負重襞抄。",
    "T24n1463_005:0829b09_2": "若有因緣，為三寶事須襞抄者，好自料理莫令身現。』",
    "T24n1463_005:0829b10_3": "是名襞抄法。",
    "T24n1463_005:0829b11_4": "「比丘應畜稚弩。",
    "T24n1463_005:0829b11_5": "何以故？",
    "T24n1463_005:0829b11_6": "若有賊時，應望空放弩令賊怖去。",
    "T24n1463_005:0829b12_7": "有法名同用異，如稚弩、甘蔗皆名憶初。",
    "T24n1463_005:0829b13_8": "有賊索憶初，知索稚弩。",
    "T24n1463_005:0829b14_9": "食時索憶初，知索甘蔗。",
    "T24n1463_005:0829b14_10": "是同名用異。",
    "T24n1463_005:0829b15_0": "「有比丘經行處應敷氈[疊*毛]、不得敷皮革，寒處得也。",
    "T24n1463_005:0829b16_1": "和尚阿闍梨經行處，弟子不得在中經行，可在邊行。",
    "T24n1463_005:0829b17_2": "有老道人，如和尚阿闍梨臘數年相似者經行處，年少比丘不得在中經行。",
    "T24n1463_005:0829b19_0": "和尚阿闍梨若經行時，弟子有所諮問，應合掌曲躬低頭而問。",
    "T24n1463_005:0829b20_1": "「有重閣，上屋欲崩向不淨地。",
    "T24n1463_005:0829b21_2": "諸比丘心疑，往白世尊。",
    "T24n1463_005:0829b21_3": "佛言：『但使不壞、未落不淨處者，名為淨房。』",
    "T24n1463_005:0829b22_4": "眾僧住處未有淨厨，若眾集羯磨第一好房作淨厨者，佛所不聽，應用第二房作淨厨。",
    "T24n1463_005:0829b24_5": "若先作羯磨者，應還解，羯磨第二房以為淨厨。",
    "T24n1463_005:0829b25_6": "「所以錦不聽敷經行處者，有檀越持國土所貴重錦持來施僧，僧得已用敷經行地。",
    "T24n1463_005:0829b27_7": "檀越後來見之，嫌言：『云何比丘無愛惜心，如此貴物云何敷經行地而踐蹈之？』",
    "T24n1463_005:0829b29_8": "如此展轉世尊聞之，告諸比丘：『從今已去，檀越所施好貴重物，不應敷經行地。』",
    "T24n1463_005:0829c03_0": "「有二種比丘不得與僧同宿：一者行事別住比丘；二者有比丘不如法，智者諫之，不用其言輒自出寺。",
    "T24n1463_005:0829c05_1": "是二人等各不得共宿。",
    "T24n1463_005:0829c05_2": "「有檀越施僧地，佛聽受用。",
    "T24n1463_005:0829c06_3": "是名為地。",
    "T24n1463_005:0829c07_0": "「有五種樹，比丘不得斫伐：一菩提樹；二鬼神樹；三閻浮樹；四阿私陀樹；五尼屈陀樹。",
    "T24n1463_005:0829c09_0": "「有諸釋子出家，優波離是其家剃髮人，喚來語言：『汝奉事吾已久。",
    "T24n1463_005:0829c10_1": "今欲別去，無可餘饋汝，唯有身上所著好寶衣瓔珞環玔及七寶嚴刀，盡捨與汝。』",
    "T24n1463_005:0829c12_2": "優波離得已，內自思惟：『此人性高體貴，尚能捨去求道。",
    "T24n1463_005:0829c13_3": "況我微賤，守寶受苦。』",
    "T24n1463_005:0829c14_4": "即用三疊裹懸著樹上：『誰須有須者隨意持去。』",
    "T24n1463_005:0829c15_5": "即隨釋子詣佛出家。",
    "T24n1463_005:0829c15_6": "「若比丘為三寶種三種樹：一者菓樹、二者花樹、三者葉樹，此但有福無過。",
    "T24n1463_005:0829c17_7": "「有比丘樂空靜處樹下安居者，往白世尊：『得樹下安居不？』",
    "T24n1463_005:0829c18_8": "佛言：『可得安居。』",
    "T24n1463_005:0829c19_0": "心中生疑，復更問佛：『大小樹下復得安居耶？』",
    "T24n1463_005:0829c20_1": "佛言：『大者益好，若無，極小者高於人，枝葉四布稠緻極厚，雨雪不漏日光不徹。",
    "T24n1463_005:0829c21_2": "如此樹下可得安居。』",
    "T24n1463_005:0829c22_3": "「有比丘樹上安居，縛木作床，即不下樹放便利樹下。",
    "T24n1463_005:0829c23_4": "此樹有大鬼，忿瞋打此比丘殺。",
    "T24n1463_005:0829c24_5": "佛言：『從今已去，不聽比丘樹上安居、樹下便利。』",
    "T24n1463_005:0829c25_6": "「佛未制戒前，比丘尼皆塚間樹下空閑處坐禪經行。",
    "T24n1463_005:0829c26_7": "花色比丘尼得無著果，行坐威儀善有法式。",
    "T24n1463_005:0829c27_8": "賊主行來會遇見之，即生信心。",
    "T24n1463_005:0829c28_9": "去餘處食已，有餘長肉，以疊裹之懸著樹上，作是願言：『若有阿羅漢得道者，中前或來至此，可得中食。』",
    "T24n1463_005:0830a01_10": "花色尼六通具足，遙聞此言，明日遣沙彌尼往取。",
    "T24n1463_005:0830a02_11": "「爾時世尊隨路而行，到一樹下敷座而坐。",
    "T24n1463_005:0830a03_12": "值遇毘賴吒子散祇耶六十乘車載黑石蜜供佛及僧。",
    "T24n1463_005:0830a04_13": "樹因緣如是廣知。",
    "T24n1463_005:0830a06_0": "「有比丘共一女人獨樹下坐，俗人見之嫌言：『云何沙門與女人獨樹下坐？』",
    "T24n1463_005:0830a07_1": "諸比丘聞已往白世尊。",
    "T24n1463_005:0830a08_2": "佛言：『從今已後，不聽比丘獨共女人樹下坐。』",
    "T24n1463_005:0830a10_0": "「若眾僧地中有樹木枯者，不得獨取燃火。",
    "T24n1463_005:0830a10_1": "何以故？",
    "T24n1463_005:0830a11_2": "此是屬四方僧故。",
    "T24n1463_005:0830a11_3": "若僧地中有好樹，眾和合得用作佛塔僧房，不和不得。",
    "T24n1463_005:0830a12_4": "若大眾中三四人別作大房共住，作房地中先有樹，眾僧分處與得用。",
    "T24n1463_005:0830a14_5": "若僧不分處與，不得用也。",
    "T24n1463_005:0830a14_6": "若作房者，此地中自種樹得用。",
    "T24n1463_005:0830a15_7": "若本作房者無後僧住，此樹不須白僧得用。",
    "T24n1463_005:0830a16_8": "若所住房處有空地處，房主為此房故種樹，得用治房。",
    "T24n1463_005:0830a17_9": "若種樹者不在，有餘僧住，此樹不須白僧亦得用也。",
    "T24n1463_005:0830a19_10": "花樹菓樹，除眾僧和合用治塔作房，私不得斫。",
    "T24n1463_005:0830a21_0": "「有五種樹不得斫：一菩提樹、二神樹、三路中大樹、四尸陀林中樹、五尼拘陀樹，除因緣。",
    "T24n1463_005:0830a22_1": "因緣者，若佛塔壞、若僧伽藍壞為水火燒。",
    "T24n1463_005:0830a23_2": "得斫四種，除菩提樹。",
    "T24n1463_005:0830a24_3": "有五種樹應得受用：一者火燒、二者龍火燒、三者自乾、四者風吹來、五者水漂，如是等樹得受用。",
    "T24n1463_005:0830a26_4": "「云何名為鬪諍言訟鬪者？",
    "T24n1463_005:0830a27_5": "二人共競名之為鬪，徒黨相助是名為諍，往徹僧者名之為言，各說其理是名為訟。",
    "T24n1463_005:0830b01_0": "「復有四種諍：一言語諍、二不受諫諍、三所犯諍、四所作諍，是名為諍。",
    "T24n1463_005:0830b02_1": "「云何名為破？",
    "T24n1463_005:0830b02_2": "破有二種：一破法輪、二破僧。",
    "T24n1463_005:0830b03_3": "法輪者，八正道不行、邪法流布，以智為邪、用愚為正，智障邪顯，是名壞法。",
    "T24n1463_005:0830b05_4": "輪破僧者，一僧伽藍中一人布薩乃至五人布薩，或一人為二人羯磨乃至為大眾羯磨，大眾為大眾羯磨，是名破僧。",
    "T24n1463_005:0830b09_0": "「共提婆達多相隨者，皆得偷蘭遮，還來僧中懺悔者得除，不來者助成破僧，不得破僧罪。",
    "T24n1463_005:0830b11_0": "唯提婆達多一人得破僧罪。",
    "T24n1463_005:0830b11_1": "復有一說，無有破僧，法輪不行即是破僧。",
    "T24n1463_005:0830b13_0": "「復有二種破：一朋黨破、二見破。",
    "T24n1463_005:0830b13_1": "如拘睒彌比丘朋黨共諍，不依阿毘曇、修多羅、毘尼，以非為是，此是愚癡故爾。",
    "T24n1463_005:0830b15_2": "此拘睒彌犍度中廣明。",
    "T24n1463_005:0830b16_0": "見破者，如提婆達多破僧，是名破見。",
    "T24n1463_005:0830b16_1": "破僧犍度中廣明。",
    "T24n1463_005:0830b17_2": "如上所說十八種破。",
    "T24n1463_005:0830b18_0": "「爾時有一比丘獨處安居，聞有一比丘欲行破僧法。",
    "T24n1463_005:0830b19_1": "此比丘心生疑，若往諫恐破安居、若不往恐惡法流行。",
    "T24n1463_005:0830b20_2": "佛聞已告此比丘言：『若為法事，不破安居。』",
    "T24n1463_005:0830b21_3": "比丘尼亦如是，為法不破安居也。",
    "T24n1463_005:0830b22_4": "所以諫者，畏其墮地獄受報慈心諫。",
    "T24n1463_005:0830b22_5": "復有比丘聞彼中已破僧竟，欲往和合之，恐失安居，心中疑念。",
    "T24n1463_005:0830b24_6": "佛知而告曰：『若為和合破僧法者，不失安居。』",
    "T24n1463_005:0830b25_7": "比丘尼亦如是。",
    "T24n1463_005:0830b25_8": "用四句法破僧：法言非法、非法言法；非毘尼言毘尼、是毘尼言非毘尼；非犯言犯、犯言非犯；輕者言重、重者言輕。",
    "T24n1463_005:0830b28_9": "以此四句或比丘心，一僧伽藍中別有徒眾，乃至布薩羯磨十八種法皆自別作不與僧同。",
    "T24n1463_005:0830c01_10": "比丘經比丘尼經中應廣知。",
    "T24n1463_005:0830c02_11": "是名為破。",
    "T24n1463_005:0830c02_12": "「云何為和合？",
    "T24n1463_005:0830c02_13": "為破僧者說，法如法說、非法如非法說；犯如犯說、不犯如不犯說；毘尼如毘尼說、非毘尼如非毘尼說；重如重說、輕如輕說，乃至布薩羯磨皆與僧同不復別作，是名和合。",
    "T24n1463_005:0830c06_14": "復有五種和合：一者見法和合；二者見初和合；三者與欲和合；四者信和合；五者默然和合。",
    "T24n1463_005:0830c08_15": "以此五法能令僧和合。",
    "T24n1463_005:0830c09_0": "如是廣知。",
    "T24n1463_005:0830c09_1": "「優波離問世尊：『和合破僧者得何等利？』",
    "T24n1463_005:0830c11_0": "佛說曰：『和合破僧者生天受一劫報。』",
    "T24n1463_005:0830c11_1": "比丘白佛言：『僧諍事起未懺悔，名和合不？』",
    "T24n1463_005:0830c12_2": "佛言：『不懺悔不名和合，如法悔已乃名和合。』」",
    "T24n1463_005:0830c14_0": "毘尼母經卷第五"
}