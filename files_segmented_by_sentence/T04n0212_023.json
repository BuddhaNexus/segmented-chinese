{
    "T04n0212_023:0730c02_0": "出曜經卷第二十三",
    "T04n0212_023:0730c04_0": "姚秦涼州沙門竺佛念譯",
    "T04n0212_023:0730c05_0": "泥洹品第二十七",
    "T04n0212_023:0730c06_0": "　如龜藏其六，　　比丘攝意想，　無猗無害彼，　　滅度無言說。",
    "T04n0212_023:0730c08_0": "如龜藏其六，比丘攝意想者，猶彼神龜畏喪身命，設見怨讎藏六甲裏，內自思惟：「若我不藏六者，便為獵者所擒，或梟其首，或傷前左右足，或斷後左右脚，或毀我尾，今不防慮定死無疑。」",
    "T04n0212_023:0730c12_1": "比丘習行亦復如是，畏惡生死攝意亂想，恒自思惟：「雖得為人寄生無幾，今不自攝者，便為弊魔波旬及欲塵魔自在天子，使得我便。」",
    "T04n0212_023:0730c15_2": "是故說曰，如龜藏其六，比丘攝意想也。",
    "T04n0212_023:0730c16_3": "無猗無害彼，滅度無言說者，不得猗於眾結縛著邪業顛倒，欲有所猗者唯依於聖諦，欲有所至安隱達彼，喻如久病羸瘦著床，臥大小便不能動搖，或老羸極不能起居，要須健夫扶持兩腋，意欲所至安隱至彼。",
    "T04n0212_023:0730c21_4": "眾生之類其譬亦爾，諸根闇鈍於諸深義不大慇懃，設遇良友憑仰有處，漸漸得免生死之處，是以世尊演教後生，無猗生死起謀害心，無猗無所害乃成道跡。",
    "T04n0212_023:0730c24_5": "是故說曰，無猗無害彼也。",
    "T04n0212_023:0730c25_6": "滅度無言說者，猶如熾火光焰赫赫，焚燒山野樹木枝葉無有遺餘，火滅之後更無赫焰之兆；凡夫之士亦復如是，以貪熾火瞋恚熾火愚癡熾火，焚燒功德善根永盡無餘，既自喪福復使他人不至究竟。",
    "T04n0212_023:0731a01_7": "若得羅漢諸塵垢盡，婬怒癡火永不復見，己身得道復能度人。",
    "T04n0212_023:0731a02_8": "是故說曰，滅度無言說也。",
    "T04n0212_023:0731a04_0": "　忍辱為第一，　　佛說泥洹最，　不以懷煩熱，　　害彼為沙門。",
    "T04n0212_023:0731a06_0": "釋迦文佛昔為菩薩時，處在深山無人處，勞神苦體修行忍辱，內自繫意眾相不起。",
    "T04n0212_023:0731a07_1": "時有迦藍浮王出行遊戲，將諸宮人婇女五樂自娛，彈琴鼓瑟作倡伎樂恣意自由，聞樂疲厭即便睡眠。",
    "T04n0212_023:0731a10_2": "宮人婇女各各馳散採拾妙花，遙見菩薩在樹下坐，顏貌端正如桃華色，其有覩者莫不喜踊，如日初出靡不普照，如月在空眾星嶽峙。",
    "T04n0212_023:0731a13_3": "諸婇女見奔趣向跪各一面立。",
    "T04n0212_023:0731a14_0": "是時，菩薩徐開目視威儀庠序，漸漸導引與說妙法。",
    "T04n0212_023:0731a15_1": "「欲不淨行，漏為大患，夫人貪欲染污形者，後墮鳥獸鴿雀之中，臭穢不淨墮入惡趣，非是賢聖真人所學。",
    "T04n0212_023:0731a17_2": "諸妹當知！",
    "T04n0212_023:0731a17_3": "夫婬欲者，當受火車爐炭之報。」",
    "T04n0212_023:0731a18_4": "如是菩薩無數方便說欲穢污。",
    "T04n0212_023:0731a19_5": "時迦藍浮王從睡而覺，左右顧視不見諸婇女眾，即拔利劍，輕乘疾馬馳奔求覓良久乃見，遙覩菩薩顏色縱容婇女圍繞，王意自念：「此人端正世之希有，必與我婇女欲情交通。」",
    "T04n0212_023:0731a23_6": "內興恚怒憎疾之心，瞋恚赫熾不顧其理，直前問曰：「卿為仙士在此習術，卿為得第一禪耶？」",
    "T04n0212_023:0731a25_7": "對曰：「不也。",
    "T04n0212_023:0731a25_8": "大王！」",
    "T04n0212_023:0731a25_9": "復重問：「頗得第二、第三、第四禪、空處、識處、不用處、有想無想處耶？」",
    "T04n0212_023:0731a27_10": "對曰：「不也。",
    "T04n0212_023:0731a27_11": "大王！」",
    "T04n0212_023:0731a27_12": "王告之曰：「卿今在此學於道術，於此諸德不獲其一，何為在此喪其日月？」",
    "T04n0212_023:0731a29_13": "菩薩報曰：「吾所以捐棄家業在此學者，欲修忍辱之定。」",
    "T04n0212_023:0731b01_14": "王復自念：「此人在此學來積久，向瞻我色知我瞋盛，是以報我修行忍辱，吾今試之為審爾不？",
    "T04n0212_023:0731b03_15": "夫試忍之法，不可飲食餚饌作倡伎樂乃得知之，要用威怒切痛傷肌之惱乃知現驗。」",
    "T04n0212_023:0731b05_16": "王語仙士：「設卿行忍辱者，速舒右手，吾欲試之。」",
    "T04n0212_023:0731b06_17": "是時，菩薩歡悅舒之，時王恚盛不顧後世，尋拔利劍斫右手斷次斫左手，復斫右脚次斫左脚，截耳截鼻，王問仙士：「汝今何所志求？」",
    "T04n0212_023:0731b09_18": "仙士報曰：「吾今行忍辱不捨斯須，正使王今取我身體碎如芥子，終不退轉失慈忍辱。",
    "T04n0212_023:0731b11_19": "夫人瞋恚污染之心，形毀之後漏血無量，我今得忍加被毀形，諸瘡孔中悉出乳汁，以此為驗故行忍辱。」",
    "T04n0212_023:0731b14_0": "去彼不遠復有仙士數百之眾在彼學道，聞此菩薩為王所毀，皆來奔趣圍繞問訊：「不審仙士疼痛不至劇耶？」",
    "T04n0212_023:0731b16_1": "對曰：「非也。」",
    "T04n0212_023:0731b16_2": "諸賢諸仙復問曰：「汝今形體分為七分，豈得復言無疼痛耶？」",
    "T04n0212_023:0731b18_3": "菩薩報曰：「心痛形不痛者，便墮地獄餓鬼畜生，形痛心不痛者，便成無上為最正覺。」",
    "T04n0212_023:0731b19_4": "爾時諸仙士各各歎曰：「善哉善哉！",
    "T04n0212_023:0731b20_5": "神仙忍之為妙無有過者，捷疾利根長養其福，必果其願將至不久。」",
    "T04n0212_023:0731b22_6": "是故說曰，忍辱為第一也。",
    "T04n0212_023:0731b22_7": "佛說泥洹最者，法中之微妙者莫過泥洹，夫泥洹者不生不老不病不死，澹然無為無起滅想，法中之上無復過者。",
    "T04n0212_023:0731b25_8": "是故說曰，佛說泥洹最也。",
    "T04n0212_023:0731b26_9": "不以懷煩熱者，所以捨家捐棄妻子，除去五欲捨世八業，不顧俗榮出家修道，何為於中惱熱眾生？",
    "T04n0212_023:0731b28_10": "是故說曰，不以懷煩熱也。",
    "T04n0212_023:0731b29_0": "害他為沙門者，夫為沙門應第一義，隨沙門法不越次序，無有憎嫉詐誑於人，護彼如視己，不從教，令進學。",
    "T04n0212_023:0731c02_1": "是故說曰，害他為沙門也。",
    "T04n0212_023:0731c04_0": "　言當莫麤獷，　　所說應辯才，　少聞共論難，　　反受彼屈伏。",
    "T04n0212_023:0731c06_0": "言當莫麤獷者，佛在世與大目揵連說法：「卿今日目連！",
    "T04n0212_023:0731c07_1": "夫為說法當如法說。",
    "T04n0212_023:0731c07_2": "其間不容雜糅之義，說正法時心意端正，不得左右顧視，豈當浮說不急之事。",
    "T04n0212_023:0731c09_3": "何以故爾？",
    "T04n0212_023:0731c09_4": "夫麤言者多諸瑕隙，後更受形一身百頭，如彼迦比羅比丘不異。」",
    "T04n0212_023:0731c11_5": "是故說曰，言當莫麤獷也。",
    "T04n0212_023:0731c11_6": "所說應辯才者，知天文地理星宿變異災怪所出，六藝通達博練典籍，造作無端便為智者所見嫌疑，若喚責數倍增恚怒，如斯之徒不可親近，是故說曰，所說應辯才也。",
    "T04n0212_023:0731c15_7": "少聞共論難，反受彼屈伏者，人相是非此來久矣，我所說是汝所說非，互相高下遂生忿怒，猶如二人謗毀於佛，一人有受教不審。",
    "T04n0212_023:0731c18_8": "一人無信諸根闇鈍。",
    "T04n0212_023:0731c19_9": "如斯二人受地獄餓鬼畜生根栽，若生為人，六情不具言語謇吃。",
    "T04n0212_023:0731c20_10": "是故說曰，少聞共論難，反受彼屈伏也。",
    "T04n0212_023:0731c22_0": "　數自興煩惱，　　猶彼器敗壞，　生死數流轉，　　長沒無出期。",
    "T04n0212_023:0731c24_0": "數自興煩惱，猶彼器敗壞者，如人執愚至死不改，結使縛著顛倒亂想，邪見貿誡而自纏絡，猶若破器漏出所盛無所復中，塵土垢坌而自污染，是故說曰，數自興煩惱，猶彼器敗壞也。",
    "T04n0212_023:0731c28_1": "生死數流轉，長沒無出期者，人不豫慮必受其殃，猶若陶輪輪轉不停，久處生死求出難剋無以為喻，是故說曰，生死數流轉，長沒無出期也。",
    "T04n0212_023:0732a03_0": "　若不自煩惱，　　猶器完牢具，　如是至泥洹，　　永無塵垢翳。",
    "T04n0212_023:0732a05_0": "若不自煩惱，猶器完牢具者，若能自專不興諸著去諸縛結，便當獲致無漏慧根，四意止、四意斷、四神足、五根、五力、七覺意、賢聖八品道，猶如完器堪任受盛，眾人見者莫不愛樂，是故說曰，若不自煩惱，猶器完牢具也。",
    "T04n0212_023:0732a09_1": "如是至泥洹，永無塵垢翳者，人無此瑕滓，得至滅盡泥洹之處，永寂永息無所起滅，是故說曰，如是至泥洹，永無塵垢翳也。",
    "T04n0212_023:0732a13_0": "　無病第一利，　　知足第一富，　知親第一友，　　泥洹第一樂。",
    "T04n0212_023:0732a15_0": "無病第一利者，世多有人宿少疹患，皆由前世報應之果。",
    "T04n0212_023:0732a16_1": "昔有二商客冒涉危嶮他國治生，未經幾日積財無數。",
    "T04n0212_023:0732a17_2": "一人緣至卒遇重患，所有財貨療患亦盡，窮困頓篤不蒙瘳除；一人無病不費財貨，雖獲大利猶懷怨訴：「我今所得蓋不足言。」",
    "T04n0212_023:0732a20_3": "安隱歸家無所損失，晝夜怨訴不獲財利，親族勸諫語商人曰：「卿今無病安隱至家，何為[口*睪]呌言不獲利？",
    "T04n0212_023:0732a22_4": "有身全命寶中之上。」",
    "T04n0212_023:0732a23_5": "是故說曰，無病第一利也。",
    "T04n0212_023:0732a24_0": "知足第一富者，如佛律藏所說，世有二人難可厭足。",
    "T04n0212_023:0732a25_1": "云何為二？",
    "T04n0212_023:0732a25_2": "一得財而費耗，二者得財而深藏。",
    "T04n0212_023:0732a26_3": "若使閻浮地內，天降七寶滿此世界，與此二人者猶不知足。",
    "T04n0212_023:0732a27_4": "未斷欲之人貪著財貨，得而復求不知厭足，唯有履道之人，明知非常解釋非真不顧其珍，解知幻化不得久停。",
    "T04n0212_023:0732b01_5": "猶若琢石見火電之過歷目，如斯之變遷轉不住。",
    "T04n0212_023:0732b02_6": "是故說曰，知足第一富也。",
    "T04n0212_023:0732b03_0": "知親第一友者，人共知親以欵到為本，先信後義乃可同處。",
    "T04n0212_023:0732b04_1": "猶昔有一人情愛至深，但與朋友從事，不與兄弟言談，官遣禁防來召此人，其人醉酒殺官來使，尋走奔向歸趣朋友，以己情實具向彼說：「我今危厄投足無地，唯見容受得免其困。」",
    "T04n0212_023:0732b08_2": "朋友聞之皆共愕然：「咄卿大事難可藏匿，直可時還勿復停此，設事顯露罪我不少，卿有兄弟宗族昌熾，何為向我叛於骨肉？」",
    "T04n0212_023:0732b11_3": "其人聞之尋還歸家，投歸兄弟五體歸命，以實自陳所作愆咎。",
    "T04n0212_023:0732b12_4": "宗族聞之皆共慰勞：「勿為懼怖，當設權計使免此難。」",
    "T04n0212_023:0732b14_0": "五親雲集嚴駕行調，各各進路適他國界，更立屋宅共相敬待倍勝本國，財寶日熾僕從無數。",
    "T04n0212_023:0732b16_1": "是故說曰，知親第一友也。",
    "T04n0212_023:0732b16_2": "泥洹第一樂者，泥洹之中終無患苦，塵勞眾結永無復有休息滅盡，是故說曰，泥洹第一樂。",
    "T04n0212_023:0732b19_0": "　飢為第一患，　　行為第一苦，　如實知此者，　　泥洹第一樂。",
    "T04n0212_023:0732b21_0": "飢為第一患者，昔蓱沙王為兒阿闍世閉在深牢，人信斷絕糧餉不通，在彼飢困告訴無所。",
    "T04n0212_023:0732b23_1": "王欻思惟念佛在心憶本所說，尋於獄中而說斯偈：「最勝言教，　　流布無際，　　世共傳習，　實無有厭。",
    "T04n0212_023:0732b26_2": "　　如無等倫，　　所說善教，　身苦所逼，　　何過飢患？」",
    "T04n0212_023:0732b28_0": "患中之苦者莫過於飢，是故說曰，飢為第一患也。",
    "T04n0212_023:0732b29_1": "行為第一苦者，夫人處世志趣不同所習各別，飢寒勤苦切身之酷，若人受形當有處胎冥室之患，設復降形有折體之惱，諸情具足當有衰喪老病所困，形受神從便當受彼善惡之報，斯由造行之所致也。",
    "T04n0212_023:0732c04_2": "是故說曰，行為第一苦也。",
    "T04n0212_023:0732c05_3": "如實知此者，泥洹第一樂，人之修行求於永寂永離眾患，安處無為無復眾惱苦痛之患，是故說曰，如實知此者，泥洹第一樂也。",
    "T04n0212_023:0732c09_0": "　趣善之法少，　　趣惡之法多，　如實知此者，　　速求於泥洹。",
    "T04n0212_023:0732c11_0": "人在世間修善者少，雖復行善願不從意，設當眾行具足，是時諸天唯人為善處，人以天為福堂。",
    "T04n0212_023:0732c13_1": "猶如雜契經所說，佛告比丘：「諸天自知五瑞應至皆共雲集。」",
    "T04n0212_023:0732c14_2": "語彼天子曰：「汝從此沒願生善處，至彼至是快得善利，以得善利安處無為。」",
    "T04n0212_023:0732c16_3": "爾時比丘前白佛言：「云何世尊，諸天善處，快得善利，安處無為。",
    "T04n0212_023:0732c17_4": "此三句義何者是也？」",
    "T04n0212_023:0732c18_5": "佛告比丘：「道根具足，於正法中剃除鬚髮著三法衣，不樂家屬出家學道，是謂比丘！",
    "T04n0212_023:0732c20_6": "諸天之善處。",
    "T04n0212_023:0732c20_7": "云何安處無為？」",
    "T04n0212_023:0732c20_8": "佛告比丘：「得四聖諦思惟分別，是謂比丘！",
    "T04n0212_023:0732c21_9": "諸天安處無為。」",
    "T04n0212_023:0732c22_10": "在世行道修善者少，趣善之徒少也，趣惡之徒多者，所以然者？",
    "T04n0212_023:0732c23_11": "眾生之類修惡者多，不識佛不識法不識比丘僧，亦復不分別善惡好之與醜，但種地獄餓鬼畜生之根栽，從冥入冥無復出期，猶盲執燭照彼不自明。",
    "T04n0212_023:0732c26_12": "是故說曰，趣惡之徒多也。",
    "T04n0212_023:0732c27_13": "如實知此者，速求於泥洹者，人有利疾俱寤不同，或有聞而自寤，或有覩形而解者，是以聖人布教若干，應病適前投藥不虛，其中利根之徒，觀世萬變難可同處，上求無為如救頭然，所以者何？",
    "T04n0212_023:0733a03_0": "彼處虛寂閑靜安樂，永合虛表澄神不動。",
    "T04n0212_023:0733a04_0": "是故說曰，如實知此者，速求於泥洹也。",
    "T04n0212_023:0733a05_0": "　有因生善處，　　有緣生惡趣，　有緣般泥洹，　　如斯皆有緣。",
    "T04n0212_023:0733a07_0": "有因生善處者，云何為緣？",
    "T04n0212_023:0733a07_1": "所謂緣者，施戒聞慧思惟，清信士威儀，出家威儀，大道人威儀，捨善行跡，是謂因緣趣道之基，是故說曰，有因生善處也。",
    "T04n0212_023:0733a10_2": "有緣生惡趣者，有何因緣？",
    "T04n0212_023:0733a11_0": "喻如有人內懷憎嫉施心不開，犯戒殺生不與取，如此十惡之行不能改更，遂致墜墮趣於三塗，是故說曰，有緣生惡趣也。",
    "T04n0212_023:0733a13_1": "有緣般泥洹者，所說泥洹皆用賢聖真道，斷諸結使前趣無為，離此聖品則不可獲，猶如外道梵志自相謂言：「世無因緣亦無本末，有者自然而有，無者自然而無。",
    "T04n0212_023:0733a17_2": "何以知其然？",
    "T04n0212_023:0733a17_3": "猶若曠野荊棘生其棘鍼，豈有巧匠削利鍼乎？",
    "T04n0212_023:0733a18_4": "如鹿百獸群鳥樹拪，衣毛雜色形像不同，豈復有人彩畫其體乎？",
    "T04n0212_023:0733a20_5": "論其品類受性不同，地性素耎石性素堅，豈復有人造堅耎耶？",
    "T04n0212_023:0733a21_6": "斯皆無因緣而自然生。」",
    "T04n0212_023:0733a22_7": "如此之類執迷來久，共相教授至今不絕，是故世尊說曰：「其事有緣，不唐苦爾。",
    "T04n0212_023:0733a24_8": "復何因緣？",
    "T04n0212_023:0733a24_9": "眾生修行十善，眾生所處其地平正，爾時坑坎高岸荊棘逆草自然平整；其有眾生修行惡者，是時普地盡生荊棘高岸絕坑，蚖蛇毒蟲孚乳滋多，皆由先身積惡所致。」",
    "T04n0212_023:0733a28_10": "是故說曰，如斯皆有緣也。",
    "T04n0212_023:0733a29_0": "　鹿歸於野，　　鳥歸虛空，　　義歸分別，　真人歸滅。",
    "T04n0212_023:0733b02_0": "昔者世尊在摩竭界甘果園側因帝石室。",
    "T04n0212_023:0733b03_0": "爾時世尊以天眼清淨寂然無塵垢，見有眾群鹿遇彼獵師，懷驚愕馳奔嶮岨之中。",
    "T04n0212_023:0733b04_1": "爾時世尊復以天眼，見有群鳥避羅高翔馳趣虛空，如來天眼復見比丘言辯義趣柔和暢達，尋即其夜思惟十二因緣，反覆究悉逆順本末，如來天眼亦復覩之，復見異比丘，通夜之中反覆思惟，入解脫禪定，夜將欲曉闇復欲盡，於無餘泥洹界，而般泥洹，復是如來神眼所監。",
    "T04n0212_023:0733b11_2": "爾時世尊觀此義因緣所起，欲使弟子演布其教，復使正法久住於世，使後群生覩其大明，爾時世尊便說此偈：「鹿歸於野，　　鳥歸虛空，　　義歸分別，　真人歸滅。",
    "T04n0212_023:0733b16_0": "「不以懈怠意，　　怯弱有所至，　欲求至泥洹，　　焚燒諸縛著。」",
    "T04n0212_023:0733b18_0": "不以懈怠意，怯弱有所至者，如佛契經《中阿鋡》所說，佛告比丘：「此法精進者所修非懈怠者所修，然性懈怠不能自進，焉能巧便得至泥洹？",
    "T04n0212_023:0733b21_1": "猶如有人素性怯弱素無兩目，豈能設意露宿曠野？",
    "T04n0212_023:0733b22_2": "多諸盜寇路難得越，欲求度彼嶮難處者，以有健夫勇猛之士，乃得自濟，安身無為；懷愚性邪意信倒見，終不得越嶮難之處。",
    "T04n0212_023:0733b25_3": "要有智慧之目賢聖之術，然後能到無為之場。」",
    "T04n0212_023:0733b26_4": "是故說曰，不以懈怠意，怯弱有所至，欲求至泥洹，焚燒諸縛著也。",
    "T04n0212_023:0733b28_0": "　比丘速抒船，　　以抒便當輕，　永斷貪欲情，　　然後至泥洹。",
    "T04n0212_023:0733c01_0": "昔有比丘欲渡江河，值有弊船朽故不治，是時船師報比丘曰：「道士欲有所之，可以己功抒此儲水，船輕身全何往不剋。」",
    "T04n0212_023:0733c03_1": "爾時比丘盡其乳哺之力，抒其船水窮，乃得越至彼水岸。",
    "T04n0212_023:0733c05_2": "收攝衣服整頓威儀，漸漸往至親近世尊，到已頭面禮足在一面坐。",
    "T04n0212_023:0733c06_3": "如來知彼應得濟渡，是以顧眄熟視而已，非是辟支羅漢之所及也。",
    "T04n0212_023:0733c08_4": "爾時世尊便說此偈：「比丘速抒船，　　以抒便當輕，　永斷貪欲情，　　然後至泥洹。」",
    "T04n0212_023:0733c11_0": "爾時世尊告諸比丘：「汝今乃慮目前之難，乃更反懼後世之忌。",
    "T04n0212_023:0733c12_1": "船者危嶮世之常法，權渡群生不以為惓，形如真器純盛不淨，何不遺棄，抒穢漏病斷婬怒癡，乘賢聖船得至泥洹者也。」",
    "T04n0212_023:0733c16_0": "　我有本以無，　　本有我今無，　非無亦非有，　　如今不可獲。",
    "T04n0212_023:0733c18_0": "我有本以無，本有我今無者，外道異學所見不同各自為正，我本姓某字某雖有而無，雖無而有，無有而自生，是故說曰，我有本以無，本有我今無也。",
    "T04n0212_023:0733c21_1": "非無亦非有者，非無者過去也，亦非有者當來也，如今不可獲者現在也。",
    "T04n0212_023:0733c23_2": "執愚之士豈離沙門梵志，行此邪徑不自改更。",
    "T04n0212_023:0733c24_3": "所以爾者？",
    "T04n0212_023:0733c24_4": "不解第一之義泥洹之道，信於邪見不信泥洹。",
    "T04n0212_023:0733c25_5": "是故說曰，我有本以無，本有我今無，非無亦非有，如今不可獲也。",
    "T04n0212_023:0733c27_0": "　難見諦不動，　　善觀而分別，　當察愛盡原，　　是謂名苦際。",
    "T04n0212_023:0733c29_0": "難見諦不動，善觀而分別者，滅盡泥洹極為微妙，無形而不可見，有為之法動轉不停，無形法者不可移轉，唯有如來、辟支佛及聲聞等，以智慧眼善觀而分別一一決了，是故說曰，難見諦不動，善觀而分別者也。",
    "T04n0212_023:0734a04_1": "當察愛盡原，是謂名苦際者，知愛根本興病若干，於中自拔永斷無餘，是故說曰，當察愛盡原，是謂名苦際也。",
    "T04n0212_023:0734a08_0": "　斷愛除其欲，　　竭河無流兆，　能明此愛本，　　是謂名苦際。",
    "T04n0212_023:0734a10_0": "斷愛除其欲者，愛之為病眾患之本，以拔愛本枝葉不滋，於中自拔永斷無餘，欲本自滅更不復生，由愛生欲流，猶如駛河漂溺生類，億千萬眾喪其命根不得全濟，河竭之後眾生往來無形傷害，是故說曰，斷愛除其欲，竭河無流兆也。",
    "T04n0212_023:0734a15_1": "能明此愛本，是謂名苦際者，愛為形質、欲為枝葉、癡為潤津，若彼學人思惟妙觀，能斷此者超越苦際，是故說曰，能明此愛本，是謂名苦際也。",
    "T04n0212_023:0734a19_0": "　見而實而見，　　聞而實而聞，　知而實而知，　　是謂名苦際。",
    "T04n0212_023:0734a21_0": "何以故說見而實而見？",
    "T04n0212_023:0734a21_1": "何以故非見實而非見？",
    "T04n0212_023:0734a22_2": "如復有人，若眼見色分別色本，思惟識緣不起想著。",
    "T04n0212_023:0734a23_3": "非見實而非見者，如彼愚惑之人，眼見色而生眼識，此雖見不如非見。",
    "T04n0212_023:0734a24_4": "何以故？",
    "T04n0212_023:0734a25_5": "由其眼見而興眼識故也。",
    "T04n0212_023:0734a25_6": "是故說曰，見而實而見也。",
    "T04n0212_023:0734a26_7": "聞而實而聞者，若人聞微妙之聲，不興識著，是故說曰，聞而實而聞者也。",
    "T04n0212_023:0734a28_0": "知而實而知者，如復有人分別識身，採取善根捨棄不善根，諸垢永盡更不造新，是故說曰，知而實而知，是謂名苦際也。",
    "T04n0212_023:0734b02_0": "　伊寧彌泥，　　陀俾陀羅俾，　摩屑姤屑，　　一切毘羅梨，　是謂名苦際。",
    "T04n0212_023:0734b05_0": "昔佛世尊與四天王說法，二人解中國之語，二人不解；二人不解者與說曇密羅國語，宣暢四諦；雖說曇密羅國語，一人解一人不解，所不解者，復與說彌梨車語，摩屑姤屑一切毘利羅。",
    "T04n0212_023:0734b09_1": "時，四天王皆達四諦，尋於坐上得柔順法忍。",
    "T04n0212_023:0734b11_0": "　無身滅其想，　　諸痛得清涼，　眾行永休息，　　識想不復興，　是謂名苦際。",
    "T04n0212_023:0734b14_0": "無身滅其想者，是身無牢為磨滅法，是身不堅必當離散，唯有五分法身乃謂牢固，意從想生想興萬病，能滅其想乃應道真，是故說曰，無身滅其想也。",
    "T04n0212_023:0734b17_1": "諸痛得清涼者，此眾生類流轉生死之海，江湖四瀆投之無厭，斯由痛本以受其困，眾生相殘共相殺害，皆由於痛而致此患，唯有智者不造其痛，是故說曰，諸痛得清涼也。",
    "T04n0212_023:0734b21_2": "眾行永休息者，人之受識由行而生，行以滋長以成萬病，善行趣善惡行趣惡，智人習行不造行本，是故說，眾行永休息也。",
    "T04n0212_023:0734b24_3": "識想不復興者，識想流馳興病萬端，是以聖人攝識不散，人之興識多起癡根，以三百藥滅百識，晨用百藥，中用百藥，暮用百藥，而滅識想；復以無漏聖行頂忍之法而滅識想，是故說曰，識想不復興也。",
    "T04n0212_023:0734b28_4": "有依便有動，有動便無滅，已無滅則知無厭，以知無滅則不見去來今，以無去來今則無生死，以無生死愁憂苦惱，由此苦陰生諸眾病，斯由習興眾結，纏裹。",
    "T04n0212_023:0734c03_5": "人之修行必有所依，所謂依者，山河石壁有形之類，目所覩者皆謂依也，能滅此者乃應第一義，於第一義不見來往周旋，以無來往周旋則無生死；不解此者則興塵勞，生老病死日日滋長，從是生憂愁惱萬端，尋之不見其緒，展轉相生成其五陰苦形，能滅此者唯有泥洹之道也。",
    "T04n0212_023:0734c09_6": "或有比丘有生有實有為，或有比丘無生無實無為，比丘不為無為者亦不有生，設不有生不有實不有為者，則因生因實因有為而說無為也。",
    "T04n0212_023:0734c12_7": "設當眾生無此患者，如來終不說滅盡泥洹之樂。",
    "T04n0212_023:0734c14_0": "　知生之本末，　　有為知無為，　生老所纏裹，　　衰者甚難制。",
    "T04n0212_023:0734c16_0": "知生之本末者，如彼契經《中阿鋡》所說，大愛之本末所說，佛告阿難：「若生無有生者，則不告人說生之法，下至群徒魚水之類，設龍有龍性鬼有鬼性，天有天性人有人性。",
    "T04n0212_023:0734c20_0": "如是阿難！",
    "T04n0212_023:0734c20_1": "我知有生故說生矣。」",
    "T04n0212_023:0734c20_2": "是故說曰，知生之本末也。",
    "T04n0212_023:0734c21_3": "有為知無為者，無形無像不可覩察於變易法，是故說曰，於有為知無為也。",
    "T04n0212_023:0734c23_0": "生老所纏裹者，人之處世衰老則知死，二事見逼不免其患，是故說曰，生老所纏裹也。",
    "T04n0212_023:0734c24_1": "衰者甚難制者，斯由眾行婬欲瞋恚愚癡憍慢嫉妬恚癡，為老病所使，由此而起，是故說曰，衰者甚難制也。",
    "T04n0212_023:0734c28_0": "　非食命不濟，　　孰能不揣食？",
    "T04n0212_023:0734c29_0": "　夫立食為先，　　然後乃至道。",
    "T04n0212_023:0735a01_0": "眾生之類悠悠在世，皆由於食，人不得食無以行道，是故說曰，非食命不濟也。",
    "T04n0212_023:0735a02_1": "孰能不揣食者，覺此非常知食所出審諦無疑，受者施行非有狐疑，是故說曰，孰能不揣食也。",
    "T04n0212_023:0735a04_2": "食之為物生死滓濁之法，有形則累其食，是故說曰，夫立食為先也。",
    "T04n0212_023:0735a06_3": "佛告諸比丘：「我知諸入非地非水非火非風，所以非識非空非不用非識非有想無想，非今世後世，非及日月所照處，如斯之類非緣所及。",
    "T04n0212_023:0735a09_4": "其中倒見之人求日解脫，尼揵子等自相教訓求解脫者，要當入六十肘百由延，其入此室者便得解脫。」",
    "T04n0212_023:0735a12_0": "佛觀此義已欲斷生死狐疑，欲遮尼揵子顛倒之想故說此事，欲斷後世狐疑故故說斯事。",
    "T04n0212_023:0735a14_1": "「日月不俱明，邪正不競興，此事明矣。",
    "T04n0212_023:0735a15_0": "是故比丘！",
    "T04n0212_023:0735a15_1": "我亦不說周旋往來生死起滅，此謂苦際之本也。」",
    "T04n0212_023:0735a17_0": "　地種及水火，　　是時風無吹，　光焰所不照，　　亦不見其實。",
    "T04n0212_023:0735a19_0": "應化之人或憑所豪，或因有所濟，應豪貴度者不加言聲，所憑度者豁然自寤不須師匠，謙恭卑下者自然得寤，是故說曰，光焰所不照，亦不見其實也。",
    "T04n0212_023:0735a23_0": "　非月非有光，　　非日非有明，　審諦觀此者，　　乃應梵志行。",
    "T04n0212_023:0735a25_0": "非月非有光，非日非有明者，猶如日月之光眾塵自蔽，不能廣布宣其教命，猶若忉利天上及一究竟天，光光自照無有日月光明，皆由曩昔積行所致，是故說曰，非月非有光，非日非有明也。",
    "T04n0212_023:0735a29_1": "審諦觀此者，乃應梵志行者，所謂梵志者，越過三界行充德滿故曰梵志，是故說曰，審諦觀此者，乃應梵志行也。",
    "T04n0212_023:0735b03_0": "　端正色縱容，　　得脫一切苦，　非色非不色，　　得脫一切苦。",
    "T04n0212_023:0735b05_0": "有色無色生於苦本，能脫此苦者，諸苦中得脫，是故說曰，端正色縱容，得脫一切苦。",
    "T04n0212_023:0735b07_0": "　究竟不恐懼，　　越縛無狐疑，　未斷有欲刺，　　豈知身為患？",
    "T04n0212_023:0735b09_0": "究竟不恐懼者，究竟有二事：一者用意究竟，二者自然究竟。",
    "T04n0212_023:0735b10_1": "心正而不畏其曲，是故說曰，究竟不恐懼也。",
    "T04n0212_023:0735b11_2": "越縛無狐疑者，斷諸結縛永盡無餘，生死久長輪轉五道輪轉無際，不知慚愧恥辱之法，是故說曰，越縛無狐疑也。",
    "T04n0212_023:0735b14_3": "未斷有欲刺，豈知身為患者，夫人處世行法不同，未得斷有欲者，其事有三：一者欲有，二者色有，三者無色有。",
    "T04n0212_023:0735b16_4": "所謂欲刺者邪徑之刺，打捶而重捶損而重，是故說曰，未斷有欲刺，豈知身為患也。",
    "T04n0212_023:0735b19_0": "　所謂究竟者，　　息跡為第一，　盡斷諸想著，　　文句不錯謬。",
    "T04n0212_023:0735b21_0": "所謂究竟者，息跡為第一者，所謂究竟者，法中之上無有過越，病中之重縛著欲心永盡無餘，是故說曰，所謂究竟者，息跡為第一也。",
    "T04n0212_023:0735b24_0": "盡斷諸想著，文句不錯謬者，所謂想者，興欲是想、瞋恚是想、愚癡是想，如彼雜契經所說，佛告比丘：「瞿多當知！",
    "T04n0212_023:0735b26_1": "欲怒癡想此為行本，彼諸眾想永盡無餘，亦不興想念彼欲意，所說言句終不錯謬。",
    "T04n0212_023:0735b28_2": "所以然者？",
    "T04n0212_023:0735b28_3": "行有究盡有不盡者，是故設教訓彼後生。」",
    "T04n0212_023:0735b29_4": "是故說曰，盡斷諸想著，文句不錯謬。",
    "T04n0212_023:0735c02_0": "　知節不知節，　　最勝捨有行，　內自思惟行，　　如卵壞其膜。",
    "T04n0212_023:0735c04_0": "知節不知節者，節為有為之行，不知節者久抱疹患，不容思惟道，六情閇塞不通道義，是故說曰，知節不知節也。",
    "T04n0212_023:0735c06_1": "最勝捨有行者，至真等正覺是為最勝，捨其三有不造其行，是故說曰，最勝捨有行也。",
    "T04n0212_023:0735c08_2": "內自思惟行，如卵壞其膜者，猶若入定不定，得其定意成其道果，猶如孚乳之類，捨皮而就其形；今亦如是，捨其本行而就無漏之行。",
    "T04n0212_023:0735c11_3": "是故說曰，如卵壞其膜也。",
    "T04n0212_023:0735c13_0": "　眾施法施勝，　　眾樂法樂上，　眾力忍力最，　　愛盡苦諦妙。",
    "T04n0212_023:0735c15_0": "眾施法施勝者，眾施之中，何以故說法施為勝？",
    "T04n0212_023:0735c16_1": "所謂法施者，為良為美為無眾患，其中眾生所聞法者，心意開寤靡不解脫。",
    "T04n0212_023:0735c17_2": "所謂財施者，一人足充，二者嫌恨，施意高下其事不同。",
    "T04n0212_023:0735c19_3": "由如與洴沙王說微妙之法，八萬諸天萬二千摩竭眾生，復與釋提桓因，在石室之中說微妙法，八萬諸天皆得微妙法，諸情通達無形罣礙也，是故說，眾施法施勝也。",
    "T04n0212_023:0735c23_4": "所謂財施者，今日受施明當更求，其中至求天上道者，彼人聞法從劫至劫無有窮盡，是故說曰，眾施法施勝也。",
    "T04n0212_023:0735c25_5": "眾樂法樂上者，在俗處樂亂想之本，至趣此正造地獄行；夫法樂者，暢達演說問則不滯，暢達觀意洋洋入耳。",
    "T04n0212_023:0735c28_6": "是故說曰，眾樂法樂上也。",
    "T04n0212_023:0735c28_7": "眾力忍力最者，昔有隣國之王，興兵起眾往攻敵國，左右諸臣語其王曰：「隣國興兵今來逼近，願王自備共相攻擊。」",
    "T04n0212_023:0736a02_8": "王語諸臣：「此是閑事，何必須吾公自臨敵？」",
    "T04n0212_023:0736a03_9": "賊以逼近攻伐城門，諸臣啟王：「賊今在外，明王宜當深慮斯理。」",
    "T04n0212_023:0736a04_10": "王告諸臣：「賊雖在外不足遠慮，但自營私何慮公務？」",
    "T04n0212_023:0736a05_11": "時賊暴虐轉入城裏，左右啟曰：「賊今逼近，不審明王竟何備慮？」",
    "T04n0212_023:0736a07_12": "王告諸臣：「此事微細何足上聞？」",
    "T04n0212_023:0736a08_13": "隣國大王轉進至殿，諸臣啟曰：「隣國之王今以見逼，不審聖尊有何思慮？」",
    "T04n0212_023:0736a09_14": "其王告曰：「我今處世變易不停，興者必衰合會有離，宜可脫服更改形容如乞士法，磨何自退往適深山，思惟道德可以自娛。",
    "T04n0212_023:0736a12_15": "設此暴王欲獲我身擒殺形體者，不辭其愆。",
    "T04n0212_023:0736a13_16": "所以然者？",
    "T04n0212_023:0736a13_17": "亡國失土皆由一人，我今受死萬民無患，豈不於我有大幸乎？」",
    "T04n0212_023:0736a15_18": "時彼敵國之王歎未曾有，舉聲唱言：「善哉善哉大王！",
    "T04n0212_023:0736a16_19": "自古迄今未有斯比，我雖得勝未如王比，開懷大通不顧世榮。",
    "T04n0212_023:0736a18_0": "自今已往還治本國，與王治化共相接待如己無異。」",
    "T04n0212_023:0736a19_1": "是故說曰，眾力忍力最。",
    "T04n0212_023:0736a19_2": "愛盡苦諦妙者，愛之為本眾結之本，學人習道先斷愛結，然後漸進無漏道撿，是故說曰，愛盡苦諦妙也(泥洹品第二十七竟)。",
    "T04n0212_023:0736a23_0": "出曜經卷第二十三"
}