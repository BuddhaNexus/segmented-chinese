{
    "T25n1509_089:0684b08_0": "大智度論釋四攝品第七十八",
    "T25n1509_089:0684b09_0": "之餘(卷八十九)",
    "T25n1509_089:0684b11_0": "聖者龍樹菩薩造",
    "T25n1509_089:0684b12_0": "後秦龜茲國三藏鳩摩羅什譯",
    "T25n1509_089:0684b13_0": "◎【經】「云何為八十隨形好？",
    "T25n1509_089:0684b13_1-0": "一者、無見頂；二者、鼻直高好，孔不現；三者、眉如初生月，紺琉璃色；四者、耳輪埵成；五者、身堅實，如那羅延；六者、骨際如鉤鎖；七者、身一時迴如象王；八者、行時足去地四寸，而印文現；九者、爪如赤銅色，薄而潤澤；十者、膝骨堅著圓好；十一者、身淨潔；十二者、身柔軟；十三者、身不曲；十四者、指長纖圓；十五者、指文莊嚴；",
    "T25n1509_089:0684b13_1-1": "十六者、脈深；十七者、踝不現；十八者、身潤澤；十九者、身自持，不逶迤；二十者、身滿足；二十一者、識滿足；二十二者、容儀備足；二十三者、住處安，無能動者；二十四者、威震一切；二十五者、一切樂觀；二十六者、面不大長；二十七者、正容貌，不撓色；二十八者、面具足滿；二十九者、脣赤如頻婆果色；三十者、音響深；三十一者、",
    "T25n1509_089:0684b13_1-2": "臍深圓好；三十二者、毛右旋；三十三者、手足滿；三十四者、手足如意；三十五者、手文明直；三十六者、手文長；三十七者、手文不斷；三十八者、一切惡心眾生見者和悅；三十九者、面廣姝；四十者、面淨滿如月；四十一者、隨眾生意，和悅與語；四十二者、毛孔出香氣；四十三者、口出無上香；四十四者、儀容如師子；四十五者、進止如象王；",
    "T25n1509_089:0684b13_1-3": "四十六者、行法如鵝王；四十七者、頭如摩陀羅果；四十八者、一切聲分具足；四十九者、牙利；五十者、舌色赤；五十一者、舌薄；五十二者、毛紅色；五十三者、毛潔淨；五十四者、廣長眼；五十五者、孔門相具足；五十六者、手足赤白如蓮華色；五十七者、臍不出；五十八者、腹不現；五十九者、細腹；六十者、身不傾動；六十一者、",
    "T25n1509_089:0684b13_1-4": "身持重；六十二者、其身分大；六十三者、身長；六十四者、手足淨潔軟澤；六十五者、邊光各一丈；六十六者、光照身而行；六十七者、等視眾生；六十八者、不輕眾生；六十九者、隨眾生音聲不過不減；七十者、說法不差；七十一者、隨眾生語言而為說法；七十二者、一發音報眾聲；七十三者、次第有因緣說法；七十四者、一切眾生不能盡觀相；",
    "T25n1509_089:0684b13_1-5": "七十五者、觀者無厭足；七十六者、髮長好；七十七者、髮不亂；七十八者、髮旋好；七十九者、髮色好如青珠；八十者、手足有德相。",
    "T25n1509_089:0684c24_2": "須菩提！",
    "T25n1509_089:0684c24_3": "是八十隨形好，佛身成就。",
    "T25n1509_089:0684c24_4": "「如是，須菩提！",
    "T25n1509_089:0685a01_5": "菩薩摩訶薩以二施攝取眾生，所謂財施、法施，是為菩薩希有難及事。",
    "T25n1509_089:0685a02_6": "云何為菩薩摩訶薩愛語攝取眾生？",
    "T25n1509_089:0685a03_7": "菩薩摩訶薩以六波羅蜜為眾生說法，作是言：『汝行六波羅蜜，攝一切善法。』",
    "T25n1509_089:0685a05_8": "云何為菩薩摩訶薩利行攝取眾生？",
    "T25n1509_089:0685a06_9": "菩薩摩訶薩長夜教眾生，令行六波羅蜜。",
    "T25n1509_089:0685a07_10": "云何為菩薩摩訶薩同事攝取眾生？",
    "T25n1509_089:0685a07_11": "菩薩摩訶薩以五神通力故種種變化，入五道中，與眾生同事。",
    "T25n1509_089:0685a09_12": "以此四事而攝取之。",
    "T25n1509_089:0685a09_13": "「復次，須菩提！",
    "T25n1509_089:0685a10_14": "菩薩摩訶薩行般若波羅蜜時，教化眾生：『善男子！",
    "T25n1509_089:0685a11_15": "當善學分別諸字，亦當善知一字乃至四十二字。",
    "T25n1509_089:0685a12_16": "一切語言，皆入初字門；一切語言，亦入第二字門；乃至第四十二字門，一切語言皆入其中。",
    "T25n1509_089:0685a14_17": "一字皆入四十二字，四十二字亦入一字。』",
    "T25n1509_089:0685a15_18": "是眾生應如是善學四十二字。",
    "T25n1509_089:0685a15_19": "善學四十二字已，能善說字法；善說字法已，善說無字法。",
    "T25n1509_089:0685a17_20": "須菩提！",
    "T25n1509_089:0685a17_21": "如佛善知字法、善知字、善知無字，為無字法故說字法。",
    "T25n1509_089:0685a18_22": "何以故？",
    "T25n1509_089:0685a19_0": "須菩提！",
    "T25n1509_089:0685a19_1": "過一切名字故，名為佛法。」",
    "T25n1509_089:0685a19_2": "須菩提白佛言：「世尊！",
    "T25n1509_089:0685a20_3": "若眾生畢竟不可得，法亦不可得，法性亦不可得，畢竟空故、無始空故。",
    "T25n1509_089:0685a21_4": "世尊！",
    "T25n1509_089:0685a22_5": "菩薩摩訶薩行般若波羅蜜，行禪波羅蜜、毘梨耶波羅蜜、羼提波羅蜜、尸羅波羅蜜、檀波羅蜜時，行四禪、四無量心、四無色定，三十七助道法，十八空，行空、無相、無作三昧，八背捨、九次第定，佛十力、四無所畏、四無礙智、十八不共法、三十二相、八十隨形好，云何住報得五神通為眾生說法？",
    "T25n1509_089:0685a28_6": "眾生實不可得；眾生不可得故，色不可得，乃至識亦不可得；五眾不可得故，六波羅蜜乃至八十隨形好皆不可得。",
    "T25n1509_089:0685b02_7": "是不可得中，無眾生、無色乃至無八十隨形好。",
    "T25n1509_089:0685b03_8": "世尊！",
    "T25n1509_089:0685b03_9": "云何菩薩摩訶薩行般若波羅蜜，為眾生說法？",
    "T25n1509_089:0685b04_10": "世尊！",
    "T25n1509_089:0685b04_11": "菩薩行般若波羅蜜時，菩薩尚不可得，何況當有菩薩法！」",
    "T25n1509_089:0685b05_12": "佛告須菩提：「如是！",
    "T25n1509_089:0685b06_13": "如是！",
    "T25n1509_089:0685b06_14": "如汝所言。",
    "T25n1509_089:0685b06_15": "眾生不可得故，當知是內空、外空、內外空、空空、大空、第一義空、有為空、無為空、畢竟空、無始空、散空、諸法空、自相空、性空、不可得空、無法空、有法空、無法有法空。",
    "T25n1509_089:0685b10_16": "當知五陰空、十二入空、十八界空，十二因緣空、四諦空，我空，壽者、命者、生者、養者、育者、眾數者、人者、作者、使作者、起者、使起者、受者、使受者、知者、見者皆空。",
    "T25n1509_089:0685b13_17": "眾生不可得故，當知四禪空、四無量心空、四無色定空，當知四念處空乃至八聖道分空，空空、無相空、無作空，八背捨空、九次第定空。",
    "T25n1509_089:0685b16_18": "眾生不可得故，當知佛十力空、四無所畏空，四無礙智空、十八不共法空，當知須陀洹果空、斯陀含果空、阿那含果空、阿羅漢果空、辟支佛道空，當知菩薩地空，當知阿耨多羅三藐三菩提空。",
    "T25n1509_089:0685b20_19": "「須菩提！",
    "T25n1509_089:0685b21_0": "菩薩摩訶薩如是見一切法空，為眾生說法，不失諸空相。",
    "T25n1509_089:0685b22_1": "是菩薩如是觀時，知一切法無礙；知一切法無礙已，不壞諸法相，不二不分別，但為眾生如實說法。",
    "T25n1509_089:0685b24_2": "譬如佛所化人，化人復化作無量千萬億人，有教令布施者，有教持戒、有教忍辱、有教精進、有教禪定、有教智慧、有教四禪、四無量心、四無色定者。",
    "T25n1509_089:0685b27_3": "於汝意云何？",
    "T25n1509_089:0685b28_4": "佛所化人有分別破壞諸法不？」",
    "T25n1509_089:0685b28_5": "須菩提言：「不也！",
    "T25n1509_089:0685b29_6": "世尊！",
    "T25n1509_089:0685b29_7": "是化人無心、無心數法，云何分別破壞諸法？」",
    "T25n1509_089:0685c01_8": "「以是故，須菩提！",
    "T25n1509_089:0685c01_9": "當知菩薩摩訶薩行般若波羅蜜，為眾生如應說法，拔出眾生於顛倒地，令眾生各得如所應住地，以不縛不脫法故。",
    "T25n1509_089:0685c04_10": "何以故？",
    "T25n1509_089:0685c04_11": "須菩提！",
    "T25n1509_089:0685c04_12": "是色不縛不脫，受、想、行、識不縛不脫；色無縛無脫不是色，受想行識無縛無脫不是識。",
    "T25n1509_089:0685c06_13": "何以故？",
    "T25n1509_089:0685c06_14": "色畢竟清淨故，受、想、行、識乃至一切法若有為、若無為，亦畢竟清淨故。",
    "T25n1509_089:0685c08_15": "「如是，須菩提！",
    "T25n1509_089:0685c08_16": "菩薩摩訶薩為眾生說法，亦不得眾生及一切法。",
    "T25n1509_089:0685c09_17": "一切法不可得故，菩薩以不住法故，住諸法相中，所謂色空，乃至有為、無為法空。",
    "T25n1509_089:0685c11_18": "何以故？",
    "T25n1509_089:0685c11_19": "色乃至有為、無為法自性不可得故，無有住處。",
    "T25n1509_089:0685c13_0": "無所有法不住無所有法，所有法不住所有法，自性法不住自性法，他性法不住他性法。",
    "T25n1509_089:0685c15_0": "何以故？",
    "T25n1509_089:0685c15_1": "是一切法皆不可得故。",
    "T25n1509_089:0685c15_2": "不可得法當住何處？",
    "T25n1509_089:0685c16_3": "如是，須菩提！",
    "T25n1509_089:0685c16_4": "菩薩摩訶薩行般若波羅蜜，以是諸空，能如是說法，如是行般若波羅蜜，於諸佛及聲聞、辟支佛無有過。",
    "T25n1509_089:0685c18_5": "何以故？",
    "T25n1509_089:0685c19_0": "諸佛、菩薩、辟支佛、阿羅漢得是法已，為眾生說法，亦不轉諸法相。",
    "T25n1509_089:0685c20_1": "何以故？",
    "T25n1509_089:0685c20_2": "如、法性、實際不可轉故。",
    "T25n1509_089:0685c21_3": "所以者何？",
    "T25n1509_089:0685c21_4": "諸法性無故。」",
    "T25n1509_089:0685c21_5": "須菩提白佛言：「世尊！",
    "T25n1509_089:0685c22_6": "若法性、如、實際不轉，色與法性異不？",
    "T25n1509_089:0685c23_7": "色與如、實際異不？",
    "T25n1509_089:0685c23_8": "受、想、行、識，乃至有為、無為法，世間、出世間，有漏、無漏異不？」",
    "T25n1509_089:0685c24_9": "佛言：「不也！",
    "T25n1509_089:0685c25_10": "色不異法性、不異如、不異實際；受、想、行、識，乃至有漏、無漏亦不異。」",
    "T25n1509_089:0685c26_11": "須菩提白佛言：「世尊！",
    "T25n1509_089:0685c27_12": "若色不異法性、不異如、不異實際，受、想、行、識，乃至有漏、無漏不異者，云何分別黑法有黑報，所謂地獄、餓鬼、畜生；白法有白報，所謂天及人；黑白法有黑白報；不黑不白法有不黑不白報，所謂須陀洹果、斯陀含果、阿那含果、阿羅漢果、辟支佛道、阿耨多羅三藐三菩提？」",
    "T25n1509_089:0686a04_13": "佛告須菩提：「世諦故，分別說有果報，非第一義；第一義中不可說因緣果報。",
    "T25n1509_089:0686a05_14": "何以故？",
    "T25n1509_089:0686a05_15": "是第一義，實無有相，無有分別，亦無言說，所謂色乃至有漏、無漏法，不生不滅相、不垢不淨，畢竟空、無始空故。」",
    "T25n1509_089:0686a08_16": "須菩提白佛言：「世尊！",
    "T25n1509_089:0686a08_17": "若以世諦故，分別說有果報，非第一義者，一切凡夫人應有須陀洹果、斯陀含果、阿那含果、阿羅漢果、辟支佛道、阿耨多羅三藐三菩提！」",
    "T25n1509_089:0686a12_0": "佛告須菩提：「於汝意云何？",
    "T25n1509_089:0686a12_1": "凡夫人為知是世諦法、是第一義諦不？",
    "T25n1509_089:0686a13_2": "若知，是凡夫人應是須陀洹果乃至阿耨多羅三藐三菩提。",
    "T25n1509_089:0686a14_3": "須菩提！",
    "T25n1509_089:0686a15_4": "以凡夫人實不知世諦、不知第一義諦、不知道、不知分別道果，云何當有諸果？",
    "T25n1509_089:0686a16_5": "須菩提！",
    "T25n1509_089:0686a17_0": "聖人知世諦、知第一義諦，有道、有修道，以是故聖人差別有諸果。」",
    "T25n1509_089:0686a18_1": "須菩提白佛言：「世尊！",
    "T25n1509_089:0686a18_2": "修道得果不？」",
    "T25n1509_089:0686a19_3": "佛言：「不也！",
    "T25n1509_089:0686a19_4": "須菩提！",
    "T25n1509_089:0686a19_5": "修道不得果，不修道亦不得果，亦不離道得果，亦不住道中得果。",
    "T25n1509_089:0686a21_6": "如是，須菩提！",
    "T25n1509_089:0686a21_7": "菩薩摩訶薩行般若波羅蜜時，為眾生故分別果，亦不分別是有為性、無為性。」",
    "T25n1509_089:0686a23_8": "「世尊！",
    "T25n1509_089:0686a23_9": "若不分別有為性、無為性得諸果者，云何世尊自說：『三結盡，名須陀洹果；婬、怒、癡薄故，名斯陀含果；五此間結盡，名阿那含果；五彼間結盡，名阿羅漢果；所有集法皆滅散相，名辟支佛道；一切煩惱習斷故，名阿耨多羅三藐三菩提』？",
    "T25n1509_089:0686a28_10": "世尊！",
    "T25n1509_089:0686a28_11": "我當云何知不分別有為性、無為性得諸果？」",
    "T25n1509_089:0686a29_12": "佛告須菩提：「汝以須陀洹果、斯陀含果、阿那含果、阿羅漢果、辟支佛道、阿耨多羅三藐三菩提，是諸果是有為、是無為？」",
    "T25n1509_089:0686b03_13": "須菩提言：「世尊！",
    "T25n1509_089:0686b03_14": "皆是無為！」",
    "T25n1509_089:0686b03_15": "「須菩提！",
    "T25n1509_089:0686b04_16": "無為法中有分別不？」",
    "T25n1509_089:0686b04_17": "「不也！",
    "T25n1509_089:0686b04_18": "世尊！」",
    "T25n1509_089:0686b04_19": "「須菩提！",
    "T25n1509_089:0686b05_20": "若善男子、善女人通達一切法若有為、若無為一相，所謂無相，是時有分別若有為、若無為不？」",
    "T25n1509_089:0686b07_21": "「不也！",
    "T25n1509_089:0686b07_22": "世尊！」",
    "T25n1509_089:0686b07_23": "「如是，須菩提！",
    "T25n1509_089:0686b07_24": "菩薩摩訶薩為眾生說法，不分別諸法，所謂內空故，乃至無法有法空故。",
    "T25n1509_089:0686b09_25": "是菩薩自得無所著法，亦教人令得無所著法，若檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜，初禪乃至第四禪，慈、悲、喜、捨，無邊虛空處乃至非有想非無想處，若四念處乃至一切種智。",
    "T25n1509_089:0686b14_26": "是菩薩自不著故，亦教他令得無所著，無所著故無所礙。",
    "T25n1509_089:0686b15_27": "譬如佛所化人布施，亦不受布施報，但為度眾生故；乃至行一切種智，不受一切種智報。",
    "T25n1509_089:0686b17_28": "菩薩摩訶薩亦如是，行六波羅蜜，乃至一切法有漏、無漏、有為、無為，不住亦不受報，但為度眾生故。",
    "T25n1509_089:0686b19_29": "何以故？",
    "T25n1509_089:0686b20_0": "是菩薩摩訶薩善達一切諸法相故。」",
    "T25n1509_089:0686b21_0": "【論】問曰：八十隨形好是莊嚴身法，「識滿足」何以在隨形好中？",
    "T25n1509_089:0686b22_1": "答曰：此識是果報生識，世間好醜自然而知。",
    "T25n1509_089:0686b23_2": "凡人識不具足故，學人法乃知；佛一歲具足滿乃生故，身、識皆具足。",
    "T25n1509_089:0686b25_3": "餘人若八月、若九月處胎，總言十月；菩薩處胎十月，總得一歲，身根具足故，果報得識亦具足。",
    "T25n1509_089:0686b27_4": "問曰：足安立住處與安住處何異？",
    "T25n1509_089:0686b28_0": "答曰：住處安者，如白衣勇士，牢持器仗，安據住處，則不可動。",
    "T25n1509_089:0686b29_1": "又出家時，魔民、惡鬼無能動轉令退敗者。",
    "T25n1509_089:0686c01_2": "四十二字義，如摩訶衍中說。",
    "T25n1509_089:0686c02_3": "一字盡入諸字者，譬如兩一合故為二，三一故為三，四一為四，如是乃至千萬。",
    "T25n1509_089:0686c03_4": "又如阿字為定，阿變為羅，亦變為波；如是盡入四十二字。",
    "T25n1509_089:0686c05_5": "四十二字入一字者，四十二字盡有阿分，阿分還入阿中。",
    "T25n1509_089:0686c06_6": "善知字故，善知諸法名；善知諸法名故，善知諸法義。",
    "T25n1509_089:0686c08_7": "無字即是諸法實相義。",
    "T25n1509_089:0686c08_8": "所以者何？",
    "T25n1509_089:0686c08_9": "諸法義中，諸法無名字。",
    "T25n1509_089:0686c09_10": "須菩提問：「若諸法畢竟空無名字，云何菩薩住果報六神通，為眾生說諸法？",
    "T25n1509_089:0686c11_11": "若畢竟無眾生，則無有法！」",
    "T25n1509_089:0686c11_12": "佛可須菩提言：「如是！",
    "T25n1509_089:0686c12_13": "以十八空故，一切法不可得，我、眾生乃至知者、見者，乃至當知佛、菩薩皆空。",
    "T25n1509_089:0686c14_0": "如是知已，而為眾生說是空法。」",
    "T25n1509_089:0686c14_1": "若眾生是有而為說空，是則不可；以眾生空，但從顛倒有，是故菩薩不失於空而為說法。",
    "T25n1509_089:0686c16_2": "不失者，不作諸法皆空，所說不空；若以所說不空，則為失空相；若口說空而心是有，是亦為失。",
    "T25n1509_089:0686c19_3": "此中佛自說：「不二，不壞法相故。」",
    "T25n1509_089:0686c19_4": "欲明了是事，說譬喻：「如佛所化作化人，而為說法，持戒、布施諸功德。」",
    "T25n1509_089:0686c21_5": "若以如是方便說法，是則無咎，則能拔出眾生於顛倒，無縛無解故。",
    "T25n1509_089:0686c23_6": "第一義中無縛無解，世諦故有縛有解。",
    "T25n1509_089:0686c24_7": "此中佛自說因緣：「色不縛不解。",
    "T25n1509_089:0686c25_0": "何以故？",
    "T25n1509_089:0686c25_1": "是不縛不解中，無色相故。",
    "T25n1509_089:0686c25_2": "乃至識亦如是。」",
    "T25n1509_089:0686c26_3": "菩薩如是用不住法故，住空法中為眾生說法；眾生不可得，眾生及一切法不可得故。",
    "T25n1509_089:0686c28_4": "此中佛自說因緣，所謂無所有法不住無所有，譬如虛空不住虛空。",
    "T25n1509_089:0686c29_5": "自性法不住自性法，譬如火不住火中。",
    "T25n1509_089:0687a01_6": "他性法不住他性法，譬如水性中無火性，又他性不定故。",
    "T25n1509_089:0687a03_7": "若能如是清淨說法，是菩薩於諸佛賢聖則無有過。",
    "T25n1509_089:0687a04_8": "何以故？",
    "T25n1509_089:0687a04_9": "諸佛、賢聖不著一切法，說法者亦不著一切法。",
    "T25n1509_089:0687a05_10": "諸佛、賢聖以畢竟空、皆寂滅相為心所行，說法者亦如是。",
    "T25n1509_089:0687a07_11": "諸佛、賢聖入三解脫門，得一切法實性，所謂無餘涅槃；說法者隨是法故，無咎。",
    "T25n1509_089:0687a08_12": "此中佛自說因緣：「諸佛、賢聖得是法已，為眾生說法，不轉法性，法性空無相故。」",
    "T25n1509_089:0687a10_13": "須菩提問：「若不轉法性，色等諸法與法性異不？」",
    "T25n1509_089:0687a11_14": "佛答：「不也！",
    "T25n1509_089:0687a12_15": "何以故？",
    "T25n1509_089:0687a12_16": "色等諸法實相即是法性故。」",
    "T25n1509_089:0687a12_17": "佛意：以菩薩說法時，亦不壞法性。",
    "T25n1509_089:0687a13_18": "須菩提問：「色等諸法亦與法性不異，何以故但貴法性？」",
    "T25n1509_089:0687a15_19": "以佛答「色不異法性」故，故須菩提難：「若不異者，云何分別有善惡、白黑、須陀洹等諸果？」",
    "T25n1509_089:0687a17_20": "佛答：「色等法雖不離法性，以世諦故有分別，於第一義中無分別。」",
    "T25n1509_089:0687a18_21": "何以故？",
    "T25n1509_089:0687a18_22": "得第一義聖人無所分別，聞有所得不喜，聞無所有不憂；得空無相證故，乃至微細法尚不取相，何況分別有善惡！",
    "T25n1509_089:0687a21_23": "未得實相者，欲得第一義故，有所分別。",
    "T25n1509_089:0687a22_24": "佛此中自說因緣：「是法無言說，亦無生滅垢淨法者，所謂畢竟空、無始空。」",
    "T25n1509_089:0687a24_25": "問曰：此中何以但說二空名為法？",
    "T25n1509_089:0687a25_26": "答曰：一切所有：若法、若眾生。",
    "T25n1509_089:0687a25_27": "若言畢竟空，則破諸法；若言無始空，則破眾生。",
    "T25n1509_089:0687a27_0": "破此二法已，則一切法盡破。",
    "T25n1509_089:0687a27_1": "此中菩薩為眾生說法，是故以二空破二事；雖有餘空，不如畢竟空甚深畢盡。",
    "T25n1509_089:0687a29_2": "餘空如火燒木，猶有灰燼；畢竟空無灰無燼。",
    "T25n1509_089:0687b01_3": "有人言：若說十八空無咎，略說故說二空。",
    "T25n1509_089:0687b02_4": "須菩提言：「若以世諦故分別有善惡、白黑及諸聖果者，第一義中凡夫人應有須陀洹等聖果！」",
    "T25n1509_089:0687b04_5": "何以故？",
    "T25n1509_089:0687b05_0": "若以世諦虛妄中分別有諸賢聖者，第一義中凡夫應作賢聖。",
    "T25n1509_089:0687b06_1": "須菩提分別實相、凡夫為異。",
    "T25n1509_089:0687b07_2": "佛言：「第一義一相。」",
    "T25n1509_089:0687b07_3": "是故須菩提言：「凡夫應是聖人！」",
    "T25n1509_089:0687b08_4": "爾時，佛答：「若凡夫知分別是第一義、是世諦者，凡夫人應有須陀洹等諸聖果；以凡夫實不知道，不知分別道，不知行道、修道，何況得道果！」",
    "T25n1509_089:0687b11_5": "佛言：「聖人能作是分別故，說是聖果。」",
    "T25n1509_089:0687b12_6": "爾時，須菩提自知有失，故言：「無量、無相、無動性中，我云何取相欲量無量法？",
    "T25n1509_089:0687b14_7": "云何強以凡夫法為聖果？」",
    "T25n1509_089:0687b15_0": "爾時受佛語，知行道者得果，不行道者不得果，是故白佛：「修道得果不？」",
    "T25n1509_089:0687b16_1": "佛言：「不。」",
    "T25n1509_089:0687b16_2": "問曰：佛上說分別修道、得道果，今云何言「不」？",
    "T25n1509_089:0687b18_0": "答曰：佛先說，非著心；今須菩提以著心問，欲從道中出果，如麻中出油。",
    "T25n1509_089:0687b19_1": "若爾者，道之與果，同為虛誑，是故言不。",
    "T25n1509_089:0687b20_2": "聽者生念：若修不得，不修應當得！",
    "T25n1509_089:0687b21_3": "是故佛言：「修尚不得，何況不修！」",
    "T25n1509_089:0687b22_4": "譬如二人欲有所到：一者、住，不行；二者、失道。",
    "T25n1509_089:0687b23_5": "二俱不到。",
    "T25n1509_089:0687b23_6": "若不修道，尚無少許攝心樂，何況道果！",
    "T25n1509_089:0687b24_7": "若心取相修道，雖有攝心禪定樂，無有道果；若不取相著心修道，則有道果。",
    "T25n1509_089:0687b26_8": "是故佛說：「菩薩行般若波羅蜜，不分別有為、無為性故，有道果差別。」",
    "T25n1509_089:0687b27_9": "爾時，須菩提問：「若爾者，佛何以故說斷三結得須陀洹，有如是等分別？」",
    "T25n1509_089:0687b29_10": "佛以反問答：「於汝意云何：汝以須陀洹果等是有為、是無為？」",
    "T25n1509_089:0687c02_0": "須菩提言：「是無為。」",
    "T25n1509_089:0687c02_1": "佛言：「若爾者，無為中有差別不？」",
    "T25n1509_089:0687c03_2": "須菩提言：「不也！",
    "T25n1509_089:0687c03_3": "世尊！」",
    "T25n1509_089:0687c03_4": "「若無分別，汝云何作難？」",
    "T25n1509_089:0687c04_5": "又復問須菩提：「若善男子、善女人通達一切法一相，所謂無相，住三解脫門中，證涅槃時，是時有法分別若有為、若無為不？」",
    "T25n1509_089:0687c07_6": "答言：「不也！」",
    "T25n1509_089:0687c07_7": "佛意：唯是心為真實，餘時皆虛誑，汝云何作難？",
    "T25n1509_089:0687c08_8": "菩薩行般若波羅蜜，不分別一切法，住內空等諸空中，是大清淨；自不著，亦教眾生令無所著，所謂檀波羅蜜乃至一切種智，菩薩道中皆教令不著。",
    "T25n1509_089:0687c12_0": "譬如佛所化人行布施等，亦不分別布施等，亦不受布施等法果報，但為利益度眾生故。",
    "T25n1509_089:0687c14_1": "菩薩心亦如是。",
    "T25n1509_089:0687c14_2": "何以故？",
    "T25n1509_089:0687c14_3": "善通達諸法性故。",
    "T25n1509_089:0687c15_4": "善通達者，不取法性相，亦不住法性中；於法性中不疑、不悶而說法，無罣、無礙、無遮，是則通達法性。",
    "T25n1509_089:0687c17_5": "◎◎大智度論釋善達品第七十九【經】須菩提白佛言：「世尊！",
    "T25n1509_089:0687c19_6": "云何菩薩善達諸法相？」",
    "T25n1509_089:0687c20_7": "佛告須菩提：「譬如化人不行婬、怒、癡，不行色乃至識，不行內、外法，不行諸煩惱結使，不行有漏法、無漏法，世間法、出世間法，有為法、無為法，亦無聖果；菩薩亦如是，無有是事，亦不分別是法，是名善達諸法相。」",
    "T25n1509_089:0687c24_8": "須菩提言：「世尊！",
    "T25n1509_089:0687c25_9": "化人云何有修道？」",
    "T25n1509_089:0687c25_10": "佛言：「化人修道，不垢不淨，亦不在五道生死。",
    "T25n1509_089:0687c26_11": "須菩提！",
    "T25n1509_089:0687c26_12": "於汝意云何？",
    "T25n1509_089:0687c27_0": "佛所化人，有根本實事、有垢有淨不？」",
    "T25n1509_089:0687c27_1": "須菩提言：「不也！",
    "T25n1509_089:0687c28_2": "佛所化人，無有根本實事，亦無垢無淨，亦不在五道生死。」",
    "T25n1509_089:0687c29_3": "「如是，須菩提！",
    "T25n1509_089:0687c29_4": "菩薩摩訶薩善達諸法相，亦如是。」",
    "T25n1509_089:0688a01_5": "須菩提言：「世尊！",
    "T25n1509_089:0688a01_6": "一切色如化不？",
    "T25n1509_089:0688a02_7": "一切受、想、行、識如化不？」",
    "T25n1509_089:0688a02_8": "佛言：「一切色如化，一切受、想、行、識如化。」",
    "T25n1509_089:0688a03_9": "「世尊！",
    "T25n1509_089:0688a03_10": "若一切色如化、一切受想行識如化、一切法如化，化人無色、無受想行識、無垢無淨、無五道生死亦無解脫處，菩薩有何等功用？」",
    "T25n1509_089:0688a06_11": "佛告須菩提：「於汝意云何？",
    "T25n1509_089:0688a07_12": "菩薩摩訶薩本行菩薩道時，頗見有眾生從地獄、餓鬼、畜生、人、天中得解脫不？」",
    "T25n1509_089:0688a09_13": "須菩提言：「不也！",
    "T25n1509_089:0688a09_14": "世尊！」",
    "T25n1509_089:0688a09_15": "佛言：「如是！",
    "T25n1509_089:0688a09_16": "如是！",
    "T25n1509_089:0688a10_0": "須菩提！",
    "T25n1509_089:0688a10_1": "菩薩摩訶薩不見眾生從三界得解脫。",
    "T25n1509_089:0688a11_2": "何以故？",
    "T25n1509_089:0688a11_3": "菩薩摩訶薩見知一切法如幻、如化。」",
    "T25n1509_089:0688a12_4": "「世尊！",
    "T25n1509_089:0688a12_5": "若菩薩摩訶薩見知一切法如幻、如化，為何事故行六波羅蜜、四禪、四無量心、四無色定、三十七助道法，乃至行大慈大悲、淨佛國土、成就眾生？」",
    "T25n1509_089:0688a15_6": "佛告須菩提：「若眾生自知諸法如幻、如化，菩薩摩訶薩終不於阿僧祇劫為眾生行菩薩道。",
    "T25n1509_089:0688a17_7": "須菩提！",
    "T25n1509_089:0688a17_8": "以眾生自不知諸法如幻、如化，以是故，菩薩摩訶薩於無量阿僧祇劫行六波羅蜜，成就眾生、淨佛國土，得阿耨多羅三藐三菩提。」",
    "T25n1509_089:0688a20_9": "須菩提白佛言：「世尊！",
    "T25n1509_089:0688a21_10": "若一切法如夢、如響、如影、如焰、如幻、如化，眾生在何處住，菩薩行六波羅蜜而拔出之？」",
    "T25n1509_089:0688a23_11": "「須菩提！",
    "T25n1509_089:0688a23_12": "眾生但住名相虛妄憶想分別中，是故菩薩行般若波羅蜜，於名相虛妄中拔出眾生。」",
    "T25n1509_089:0688a25_13": "須菩提白佛言：「世尊！",
    "T25n1509_089:0688a25_14": "何等是名？",
    "T25n1509_089:0688a25_15": "何等是相？」",
    "T25n1509_089:0688a26_16": "佛言：「此名強作假施設，所謂此色、此受想行識，此男、此女，此大、此小，此地獄、此畜生、此餓鬼，此人、此天，此有為、此無為，此須陀洹果、斯陀含果、阿那含果、阿羅漢果、辟支佛道，此佛道。",
    "T25n1509_089:0688b01_17": "須菩提！",
    "T25n1509_089:0688b01_18": "一切和合法皆是假名，以名取諸法，是故為名。",
    "T25n1509_089:0688b02_19": "一切有為法但有名相，凡夫愚人於中生著。",
    "T25n1509_089:0688b03_20": "菩薩摩訶薩行般若波羅蜜，以方便力故，於名字中教令遠離，作是言：『諸眾生！",
    "T25n1509_089:0688b05_21": "是名但有空名，虛妄憶想分別中生，汝等莫著虛妄憶想！",
    "T25n1509_089:0688b06_22": "此事本末皆無，自性空故，智者所不著。』",
    "T25n1509_089:0688b07_23": "如是，須菩提！",
    "T25n1509_089:0688b07_24": "菩薩摩訶薩行般若波羅蜜，以方便力故，為眾生說法。",
    "T25n1509_089:0688b09_25": "須菩提！",
    "T25n1509_089:0688b09_26": "是為名。",
    "T25n1509_089:0688b09_27": "「何等為相？",
    "T25n1509_089:0688b09_28": "須菩提！",
    "T25n1509_089:0688b09_29": "有二種相，凡夫人所著處。",
    "T25n1509_089:0688b10_30": "何等為二？",
    "T25n1509_089:0688b10_31": "一者、色相，二者、無色相。",
    "T25n1509_089:0688b11_32": "須菩提！",
    "T25n1509_089:0688b11_33": "何等名色相？",
    "T25n1509_089:0688b11_34": "諸所有色，若麁若細、若好若醜，皆是空；是空法中憶想分別著心，是名為色相。",
    "T25n1509_089:0688b13_35": "何等是無色相？",
    "T25n1509_089:0688b13_36": "諸無色法，憶想分別，著心取相故生煩惱，是名無色相。",
    "T25n1509_089:0688b15_37": "是菩薩摩訶薩行般若波羅蜜，以方便力故，教眾生遠離是相，著無相法中，令不墮二法，所謂是相、是無相。",
    "T25n1509_089:0688b17_38": "如是，須菩提！",
    "T25n1509_089:0688b17_39": "菩薩摩訶薩行般若波羅蜜，教化眾生遠離相，令住無相性中。」",
    "T25n1509_089:0688b19_40": "須菩提白佛言：「世尊！",
    "T25n1509_089:0688b19_41": "若一切法但有名相，云何菩薩行般若波羅蜜能自饒益，亦教他人令得善利？",
    "T25n1509_089:0688b21_42": "云何菩薩具足諸地，從一地至一地，教化眾生令得三乘？」",
    "T25n1509_089:0688b22_43": "佛告須菩提：「若諸法根本定有、非但名相者，菩薩行般若波羅蜜時，不能自益，亦不能利益他人。",
    "T25n1509_089:0688b25_44": "須菩提！",
    "T25n1509_089:0688b25_45": "諸法無有根本實事、但有名相，是故菩薩行般若波羅蜜時，能具足禪波羅蜜，無相故；毘梨耶波羅蜜、羼提波羅蜜、尸羅波羅蜜、檀波羅蜜，無相故；具足四禪波羅蜜、四無量心波羅蜜、四無色定波羅蜜、無相故；具足四念處波羅蜜，無相故；乃至具足八聖道分波羅蜜，無相故；具足內空波羅蜜，無相故；乃至具足無法有法空波羅蜜，無相故；足具八背捨波羅蜜，無相故；具足九次第定波羅蜜，無相故；具足佛十力波羅蜜，無相故；乃至具足十八不共法波羅蜜，無相故。",
    "T25n1509_089:0688c06_46": "是菩薩，無相故，自具足是善法，亦教他人令具足善法，無相故。",
    "T25n1509_089:0688c08_47": "須菩提！",
    "T25n1509_089:0688c08_48": "若諸法相當實有如毫釐許者，菩薩摩訶薩行般若波羅蜜時，不能知諸法無相、無憶念得阿耨多羅三藐三菩提、亦教眾生令得無漏法。",
    "T25n1509_089:0688c11_49": "何以故？",
    "T25n1509_089:0688c11_50": "一切無漏法無相、無憶念故。",
    "T25n1509_089:0688c12_51": "如是，須菩提！",
    "T25n1509_089:0688c12_52": "菩薩摩訶薩行般若波羅蜜，以無漏法利益眾生。」",
    "T25n1509_089:0688c14_0": "須菩提白佛言：「世尊！",
    "T25n1509_089:0688c14_1": "若一切法無相、無憶念，云何數是聲聞法、是辟支佛法、是菩薩法、是佛法？」",
    "T25n1509_089:0688c16_2": "佛告須菩提：「於汝意云何？",
    "T25n1509_089:0688c16_3": "無相法與聲聞法異不？」",
    "T25n1509_089:0688c17_4": "「不也！",
    "T25n1509_089:0688c17_5": "世尊！」",
    "T25n1509_089:0688c17_6": "「無相法與辟支佛法、菩薩法、佛法異不？」",
    "T25n1509_089:0688c18_7": "「不也！",
    "T25n1509_089:0688c18_8": "世尊！」",
    "T25n1509_089:0688c18_9": "佛告須菩提：「無相法即是須陀洹果、斯陀含果、阿那含果、阿羅漢果、辟支佛法、菩薩法、佛法？」",
    "T25n1509_089:0688c20_10": "須菩提言：「如是！",
    "T25n1509_089:0688c21_0": "世尊！」",
    "T25n1509_089:0688c21_1": "「須菩提！",
    "T25n1509_089:0688c21_2": "以是因緣故，當知一切法皆是無相。",
    "T25n1509_089:0688c22_3": "須菩提！",
    "T25n1509_089:0688c22_4": "菩薩摩訶薩學是一切法無相，得增益善法，所謂六波羅蜜，四禪、四無量心、四無色定，四念處乃至十八不共法。",
    "T25n1509_089:0688c24_5": "何以故？",
    "T25n1509_089:0688c25_0": "菩薩不以餘法為要，如三解脫門，所謂空、無相、無作。",
    "T25n1509_089:0688c26_1": "所以者何？",
    "T25n1509_089:0688c26_2": "一切善法皆入三解脫門。",
    "T25n1509_089:0688c27_0": "何以故？",
    "T25n1509_089:0688c27_1": "一切法自相空，是名空解脫門；一切法無相，是名無相解脫門；一切法無作無起相，是名無作解脫門。",
    "T25n1509_089:0688c29_2": "若菩薩摩訶薩學三解脫門，是時能學五陰相，能學十二入相，能學十八界相，能學四聖諦、十二分因緣法，能學內空、外空乃至無法有法空，能學六波羅蜜、四念處乃至八聖道分，能學佛十力、四無所畏、四無礙智、十八不共法。」",
    "T25n1509_089:0689a05_3": "須菩提白佛言：「世尊！",
    "T25n1509_089:0689a06_0": "云何菩薩摩訶薩行般若波羅蜜，能學五受陰相？」",
    "T25n1509_089:0689a07_1": "佛告須菩提：「菩薩行般若波羅蜜，知色相，知色生滅，知色如。",
    "T25n1509_089:0689a08_2": "云何知色相？",
    "T25n1509_089:0689a08_3": "知色畢竟空，內分異、虛無實；譬如水沫無堅固，是為知色相。",
    "T25n1509_089:0689a10_4": "云何知色生滅？",
    "T25n1509_089:0689a10_5": "色生時無所從來、去無所至，若不來不去，是為知色生滅相。",
    "T25n1509_089:0689a11_6": "云何知色如？",
    "T25n1509_089:0689a12_7": "是色如不生不滅、不來不去、不增不減、不垢不淨，是為知色如。",
    "T25n1509_089:0689a13_8": "須菩提！",
    "T25n1509_089:0689a13_9": "如名如實不虛，如前，後、中亦爾，常不異，是為知色如。",
    "T25n1509_089:0689a15_0": "「云何知受相？",
    "T25n1509_089:0689a15_1": "云何知受生滅？",
    "T25n1509_089:0689a15_2": "云何知受如？",
    "T25n1509_089:0689a15_3": "菩薩知諸受相如水中泡，一起一滅，是為知受相。",
    "T25n1509_089:0689a17_4": "知受生滅者，是受無所從來、去無所至，是為知受生滅。",
    "T25n1509_089:0689a18_5": "知受如者，是如不生不滅、不來不去、不增不減、不垢不淨，是為知受如。",
    "T25n1509_089:0689a19_6": "「云何知想相？",
    "T25n1509_089:0689a20_7": "云何知想生滅？",
    "T25n1509_089:0689a20_8": "云何知想如？",
    "T25n1509_089:0689a20_9": "知想相者，是想如焰，水不可得，而妄生水想，是為知想相。",
    "T25n1509_089:0689a22_10": "知想生滅者，是想無所從來、去無所至，是為知想生滅。",
    "T25n1509_089:0689a23_11": "知想如者，諸想如不生不滅、不來不去、不增不減、不垢不淨，不轉於實相，是為知想如。",
    "T25n1509_089:0689a25_12": "「云何知行相？",
    "T25n1509_089:0689a25_13": "云何知行生滅？",
    "T25n1509_089:0689a26_14": "云何知行如？",
    "T25n1509_089:0689a26_15": "知行相者，行如芭蕉，葉葉除却，不得堅實，是為知行相。",
    "T25n1509_089:0689a27_16": "知行生滅者，諸行生無所從來、去無所至，是為知行生滅。",
    "T25n1509_089:0689a28_17": "知行如者，諸行不生不滅、不來不去、不增不減、不垢不淨，是為知行如。",
    "T25n1509_089:0689b01_18": "「云何知識相？",
    "T25n1509_089:0689b01_19": "云何知識生滅？",
    "T25n1509_089:0689b02_20": "云何知識如？",
    "T25n1509_089:0689b02_21": "知識相者，如幻師幻作四種兵，無有實，識亦如是。",
    "T25n1509_089:0689b03_22": "知識生滅者，是識生時無所從來，滅時無所去，是為知識生滅。",
    "T25n1509_089:0689b05_23": "知識如者，知識不生不滅、不來不去、不垢不淨、不增不減，是為知識如。",
    "T25n1509_089:0689b06_24": "「云何知諸入？",
    "T25n1509_089:0689b07_25": "眼、眼性空，乃至意、意性空；色、色性空，乃至法、法性空。",
    "T25n1509_089:0689b08_26": "「云何知界？",
    "T25n1509_089:0689b08_27": "眼、眼界空，色、色界空，眼識、眼識界空；乃至意識界亦如是。",
    "T25n1509_089:0689b09_28": "「云何知四聖諦？",
    "T25n1509_089:0689b10_29": "知苦聖諦時，遠離二法，知苦諦不二不別，是名苦聖諦；集、滅、道亦如是。",
    "T25n1509_089:0689b12_0": "云何知苦如？",
    "T25n1509_089:0689b12_1": "苦聖諦即是如，如即是苦聖諦。",
    "T25n1509_089:0689b13_0": "集、滅、道亦如是。",
    "T25n1509_089:0689b13_1": "「云何知十二因緣？",
    "T25n1509_089:0689b13_2": "知十二因緣不生相，是名知十二因緣。」",
    "T25n1509_089:0689b14_3": "須菩提白佛言：「世尊！",
    "T25n1509_089:0689b15_4": "若菩薩摩訶薩行般若波羅蜜時，各各分別知諸法，將無以色性壞法性，乃至一切種智性壞法性耶？」",
    "T25n1509_089:0689b17_5": "佛告須菩提：「若法性外更有法者，應壞法性。",
    "T25n1509_089:0689b18_6": "法性外法不可得，是故不壞。",
    "T25n1509_089:0689b19_7": "何以故？",
    "T25n1509_089:0689b19_8": "須菩提！",
    "T25n1509_089:0689b19_9": "佛及佛弟子知法性外法不可得故，不說法性外有法。",
    "T25n1509_089:0689b20_10": "如是，須菩提！",
    "T25n1509_089:0689b21_0": "菩薩摩訶薩行般若波羅蜜，應學法性。」",
    "T25n1509_089:0689b21_1": "須菩提白佛言：「世尊！",
    "T25n1509_089:0689b22_2": "菩薩摩訶薩若學法性，為無所學？」",
    "T25n1509_089:0689b23_3": "佛告須菩提：「菩薩摩訶薩若學法性，則學一切法。",
    "T25n1509_089:0689b24_4": "何以故？",
    "T25n1509_089:0689b24_5": "一切法即是法性。」",
    "T25n1509_089:0689b24_6": "須菩提白佛言：「世尊！",
    "T25n1509_089:0689b25_7": "何因緣故一切法即是法性？」",
    "T25n1509_089:0689b26_8": "佛言：「一切法皆入無相無為性中，以是因緣故，學法性則學一切法。」",
    "T25n1509_089:0689b27_9": "須菩提白佛言：「世尊！",
    "T25n1509_089:0689b28_10": "若一切法即是法性，菩薩摩訶薩何以學般若波羅蜜、禪波羅蜜、毘梨耶波羅蜜、羼提波羅蜜、尸羅波羅蜜、檀波羅蜜？",
    "T25n1509_089:0689c01_11": "菩薩摩訶薩何以學初禪，第二、第三、第四禪？",
    "T25n1509_089:0689c02_12": "菩薩摩訶薩何以學慈、悲、喜、捨？",
    "T25n1509_089:0689c03_13": "何以學無邊虛空處、無邊識處、無所有處、非有想非無想處？",
    "T25n1509_089:0689c04_14": "何以學四念處、四正勤、四如意足、五根、五力、七覺分、八聖道分？",
    "T25n1509_089:0689c06_15": "何以學空、無相、無作解脫門？",
    "T25n1509_089:0689c06_16": "何以學八背捨、九次第定，佛十力、四無所畏、四無礙智、十八不共法？",
    "T25n1509_089:0689c08_17": "何以學六神通？",
    "T25n1509_089:0689c08_18": "何以學三十二相、八十隨形好？",
    "T25n1509_089:0689c09_19": "何以學生剎利大姓、婆羅門大姓、居士大家？",
    "T25n1509_089:0689c10_20": "何以學生四天王天處、三十三天、夜摩天、兜率陀天、化樂天、他化自在天？",
    "T25n1509_089:0689c12_21": "何以學生梵天王住處、光音天、遍淨天、廣果天、無想定、淨居天？",
    "T25n1509_089:0689c13_22": "何以學生無邊空處、生無邊識處、生無所有處、生非有想非無想處？",
    "T25n1509_089:0689c15_0": "何以學初發意地，第二、第三、第四、第五、第六、第七、第八、第九、第十地？",
    "T25n1509_089:0689c16_1": "何以學聲聞地、辟支佛地、菩薩法位？",
    "T25n1509_089:0689c17_2": "何以學成就眾生、淨佛國土？",
    "T25n1509_089:0689c18_0": "何以學諸陀羅尼？",
    "T25n1509_089:0689c18_1": "何以學樂說法？",
    "T25n1509_089:0689c18_2": "何以學阿耨多羅三藐三菩提，學已得一切種智、知一切法？",
    "T25n1509_089:0689c20_3": "世尊！",
    "T25n1509_089:0689c20_4": "諸法法性中無是分別！",
    "T25n1509_089:0689c20_5": "世尊！",
    "T25n1509_089:0689c20_6": "將無菩薩墮非道中？",
    "T25n1509_089:0689c21_7": "何以故？",
    "T25n1509_089:0689c21_8": "世尊！",
    "T25n1509_089:0689c21_9": "法性中無如是分別。",
    "T25n1509_089:0689c22_10": "法性中無色，無受、想、行、識，諸法性亦不遠離色、受、想、行、識；色即是法性，法性即是色；受、想、行、識亦爾，一切法亦如是。」",
    "T25n1509_089:0689c24_11": "佛告須菩提：「如是！",
    "T25n1509_089:0689c25_12": "如是！",
    "T25n1509_089:0689c25_13": "如汝所言：『色即是法性，受、想、行、識即是法性。』",
    "T25n1509_089:0689c26_14": "須菩提！",
    "T25n1509_089:0689c26_15": "菩薩摩訶薩行般若波羅蜜時，若法性外見有法者，為不求阿耨多羅三藐三菩提。",
    "T25n1509_089:0689c28_16": "菩薩摩訶薩行般若波羅蜜時，知一切法性即是阿耨多羅三藐三菩提；以是故，菩薩摩訶薩行般若波羅蜜時，知一切法即是法性已，以無名相之法以名相說，所謂是色，是受、想、行、識，乃至是阿耨多羅三藐三菩提。",
    "T25n1509_089:0690a04_17": "「須菩提！",
    "T25n1509_089:0690a04_18": "譬如工幻師若幻師弟子，多人處立，幻作種種形色：男、女，象、馬，端嚴園林，及諸廬館、流泉、浴池、衣服、臥具、香華、瓔珞、餚饍、飲食，作眾伎樂，以樂眾人。",
    "T25n1509_089:0690a07_19": "又復幻作人，令布施、持戒、忍辱、精進、禪定、修智慧。",
    "T25n1509_089:0690a08_20": "是幻師復幻作剎利大姓、婆羅門大姓、居士大家，四天王天處、須彌山三十三天、夜摩天、兜率陀天、化樂天、他化自在天以示眾人，復幻作梵眾天乃至非有想非無想天，復幻作須陀洹、斯陀含、阿那含、阿羅漢、辟支佛。",
    "T25n1509_089:0690a13_21": "菩薩摩訶薩從初發意行檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜，行初地乃至行十地，入菩薩位，遊戲神通，成就眾生，淨佛國土，遊戲諸禪、解脫、三昧，行佛十力、四無所畏、四無礙智、十八不共法、大慈大悲，具足佛身三十二相、八十隨形好，以示眾人。",
    "T25n1509_089:0690a19_22": "是中無智之人歎：『未曾有！",
    "T25n1509_089:0690a20_23": "是人多能，巧為眾事，娛樂眾人，種種形色，乃至三十二相、八十隨形好莊嚴佛身。』",
    "T25n1509_089:0690a22_24": "其中有智之士思惟言：『未曾有也！",
    "T25n1509_089:0690a23_25": "是中無有實事，而以無所有法娛樂眾人，令有形相，無事事相，無有有相。』",
    "T25n1509_089:0690a24_26": "「如是，須菩提！",
    "T25n1509_089:0690a25_27": "菩薩摩訶薩不見離法性有法，行般若波羅蜜，以方便力故，雖不得眾生，而自布施，亦教人布施，讚歎布施法，歡喜讚歎行布施者；自持戒，亦教人持戒；自忍辱，亦教人忍辱；自精進，亦教人精進；自行禪，亦教人行禪；自修智慧，亦教人修智慧，讚歎修智慧法，歡喜讚歎修智慧者。",
    "T25n1509_089:0690b02_28": "自行十善，亦教人行十善，讚歎行十善法，歡喜讚歎行十善者。",
    "T25n1509_089:0690b03_29": "自受行五戒，亦教他人受行五戒，讚歎五戒法，歡喜讚歎受行五戒者。",
    "T25n1509_089:0690b05_30": "自受八戒齋，亦教他人受八戒齋，讚歎八戒齋法，歡喜讚歎行八戒齋者。",
    "T25n1509_089:0690b07_31": "自行初禪，乃至自行第四禪。",
    "T25n1509_089:0690b07_32": "自行慈、悲、喜、捨。",
    "T25n1509_089:0690b08_33": "自行無邊空處乃至非有想非無想處，亦教他人行。",
    "T25n1509_089:0690b09_34": "自行四念處乃至八聖道分。",
    "T25n1509_089:0690b09_35": "自行三解脫門，佛十力，乃至自行十八不共法，亦教他人行十八不共法，讚歎十八不共法，歡喜讚歎行十八不共法者。",
    "T25n1509_089:0690b12_36": "須菩提！",
    "T25n1509_089:0690b12_37": "若法性前、後、中有異者，是菩薩摩訶薩不能以方便力示法性、成就眾生。",
    "T25n1509_089:0690b14_38": "須菩提！",
    "T25n1509_089:0690b14_39": "以法性前、後、中無異，是故是菩薩行般若波羅蜜，為利益眾生故，行菩薩道。」",
    "T25n1509_089:0690b17_0": "【論】問曰：佛品品中說「通達諸法相」，今須菩提何以更問？",
    "T25n1509_089:0690b18_1": "答曰：是般若波羅蜜無一定相，無言說故，雖數聞猶未足，是故更問。",
    "T25n1509_089:0690b19_2": "譬如犢子雖大，善母美乳，飲猶不止；佛大慈悲，猶如善母，般若波羅蜜如美乳，須菩提如犢子，雖數聞諸法相，猶未厭足。",
    "T25n1509_089:0690b22_3": "復次，唯佛一切智能通達諸法實相，餘人雖達，不能究盡，是故問。",
    "T25n1509_089:0690b24_4": "餘菩薩未作佛，云何能通達？",
    "T25n1509_089:0690b25_5": "佛以譬喻答：如幻化人，無三毒、諸煩惱結使，無心、心數法，內外、有漏無漏法中所不攝，不墮凡夫法，亦不墮聖果中，不得言是須陀洹等；亦能發他心善惡，所為變化事，必能令成就。",
    "T25n1509_089:0690b29_6": "此變化，其實不垢不淨，六道所不攝。",
    "T25n1509_089:0690c01_7": "菩薩身亦如是，無三毒等煩惱，知是心、心數法皆是先世虛誑顛倒法因緣生故，不信、不隨逐。",
    "T25n1509_089:0690c03_8": "能如是行，是為善通達諸法相。",
    "T25n1509_089:0690c04_9": "是時，須菩提雖善知空，以貴敬尊重佛法、不能限量佛法，故問佛：「世尊！",
    "T25n1509_089:0690c06_0": "一切色等法皆空如化耶？」",
    "T25n1509_089:0690c06_1": "佛答：「一切色等法皆如化。」",
    "T25n1509_089:0690c07_2": "汝貴重佛法故，不敢言空；我以一切智故，能說諸法空。",
    "T25n1509_089:0690c08_3": "如餘人貴師子力，師子自不貴其力。",
    "T25n1509_089:0690c09_4": "爾時，須菩提言：「若一切法畢竟空、皆如化，佛何以種種讚菩薩功德——因菩薩故斷三惡道，能拔出眾生令得涅槃？」",
    "T25n1509_089:0690c12_0": "佛反問須菩提：「於汝意云何？",
    "T25n1509_089:0690c12_1": "菩薩本行菩薩道時，見定有眾生從五道中拔出不？」",
    "T25n1509_089:0690c14_0": "須菩提言：「無也！」",
    "T25n1509_089:0690c14_1": "佛可其意：「如是！",
    "T25n1509_089:0690c14_2": "如是！",
    "T25n1509_089:0690c14_3": "何以故？",
    "T25n1509_089:0690c15_4": "菩薩得無生法忍時，知見一切法如幻、如化。」",
    "T25n1509_089:0690c16_5": "須菩提言：「若爾者，菩薩以何事故行六波羅蜜等？」",
    "T25n1509_089:0690c17_6": "佛答：「若眾生自知諸法空、如幻，菩薩則無功夫。」",
    "T25n1509_089:0690c18_7": "復次，若諸法決定空相，則菩薩無功夫。",
    "T25n1509_089:0690c19_8": "令諸法非實非空，過諸語言道，畢竟空寂滅相。",
    "T25n1509_089:0690c20_9": "眾生不知是事故，生吾我心，起惡罪業，受無量苦；是故菩薩知諸法實相，生大悲心。",
    "T25n1509_089:0690c22_10": "如長者有子，盲而飲毒，長者知其必死，起種種方便，遮令不飲。",
    "T25n1509_089:0690c24_11": "菩薩亦如是，見是眾生顛倒無明盲故飲三毒，則生大悲心，於無量阿僧祇劫，修六波羅蜜，淨佛國土、教化眾生。",
    "T25n1509_089:0690c26_12": "須菩提聞是已，更白佛言：「世尊！",
    "T25n1509_089:0690c27_13": "若一切法空無根本、如夢、如幻等，眾生在何處住而菩薩拔出？」",
    "T25n1509_089:0690c29_14": "須菩提意謂：如人沒深泥而得拔出。",
    "T25n1509_089:0690c29_15": "佛答：「眾生但住名相虛誑憶想分別中。」",
    "T25n1509_089:0691a01_16": "佛意：一切法中無決定實者，但凡夫虛誑故著。",
    "T25n1509_089:0691a02_17": "如人闇中見似人物，謂是實人，而生畏怖；又如惡狗臨井，自吠其影，水中無狗，但有其相，而生惡心，投井而死。",
    "T25n1509_089:0691a05_18": "眾生亦如是，四大和合故名為身，因緣生識，和合故動作、言語；凡夫人於中起人相，生愛、生恚，起罪業，墮三惡道。",
    "T25n1509_089:0691a08_19": "菩薩行般若波羅蜜時，憐愍眾生，種種因緣教化，令知空法而拔出之；作是言：「是法皆畢竟空、無所有，眾生顛倒虛妄故，見似如有，如化、如幻、如乾闥婆城，無有實事，但誑惑人眼。」",
    "T25n1509_089:0691a12_20": "復次，一切法但從名字和合，更有餘名。",
    "T25n1509_089:0691a13_21": "如頭、足、腹、脊和合故，假名為身；如髮、眼、耳、鼻、口、皮、骨和合故，假名為頭；諸毛和合故，名為髮；分分和合故，假名為毛；諸微塵和合故，名為毛分；亦和合諸分故，名為微塵。",
    "T25n1509_089:0691a17_22": "問曰：微塵第一微細故不得作分，無分故無和合，此則定法，是故不得言「一切空，無有定法」！",
    "T25n1509_089:0691a19_23": "答曰：若微塵是色，則應有分。",
    "T25n1509_089:0691a20_24": "何以故？",
    "T25n1509_089:0691a20_25": "一切色皆在虛空中，皆有十方。",
    "T25n1509_089:0691a21_26": "若微塵是色，則有十分；若有十分，云何是極微？",
    "T25n1509_089:0691a22_27": "若如汝說微塵無分者，則非色。",
    "T25n1509_089:0691a23_28": "何以故？",
    "T25n1509_089:0691a23_29": "出色相故。",
    "T25n1509_089:0691a23_30": "又復色名五情可得，若微塵非五情所得者，云何得知是色？",
    "T25n1509_089:0691a25_31": "是故微塵但有虛名。",
    "T25n1509_089:0691a25_32": "眼見麁色，尚可破令空，何況不可見、不可觸！",
    "T25n1509_089:0691a26_33": "問曰：微塵細故，五情所不能得，聖人得天眼則見。",
    "T25n1509_089:0691a27_34": "答曰：天眼見雖細，是色相故，應當有分；若無分則非色，非色則天眼不見。",
    "T25n1509_089:0691a29_35": "以是故，天眼亦虛誑妄見；是故聖人以慧眼觀世間，則得道。",
    "T25n1509_089:0691b02_36": "微塵，如先說，但有名無實。",
    "T25n1509_089:0691b02_37": "微塵無故，一切法名字和合故更有假名，無有實定，而眾生妄生貪著；貪欲、瞋恚因緣故，起惡業，無量阿僧祇劫在三惡道受苦。",
    "T25n1509_089:0691b05_38": "若諸法實定，尚不應作貪欲、瞋恚罪因緣，何況虛誑無實！",
    "T25n1509_089:0691b07_39": "若能捨虛誑名相、不著空法者，則受涅槃常樂。",
    "T25n1509_089:0691b09_0": "問曰：名、相有何差別？",
    "T25n1509_089:0691b09_1": "答曰：名者，是眾物字，如熱物字為火。",
    "T25n1509_089:0691b10_2": "相者，如見烟知是火相，熱是火體。",
    "T25n1509_089:0691b11_3": "復次，如五眾和合中男、女，是為名；身貌可別男、女，是為相。",
    "T25n1509_089:0691b12_4": "見是相故，作名字，名為男、女。",
    "T25n1509_089:0691b13_5": "問曰：若爾者，名、相無異！",
    "T25n1509_089:0691b13_6": "所以者何？",
    "T25n1509_089:0691b14_7": "見相故得名，知名故得相。",
    "T25n1509_089:0691b14_8": "答曰：汝不解我所說耶？",
    "T25n1509_089:0691b15_9": "先見男女貌，然後名為男、女。",
    "T25n1509_089:0691b16_10": "相為本，名為末。",
    "T25n1509_089:0691b16_11": "又復如人眼見色，偏取所好相而生著，於餘人則不然；以其能生染著心，是名為相。",
    "T25n1509_089:0691b18_12": "復次，此中佛自說名、相分別：「名者假名，以名取諸法。」",
    "T25n1509_089:0691b19_13": "如經中廣說。",
    "T25n1509_089:0691b20_14": "須菩提問：「若一切法但有名相，菩薩云何自利、利人？」",
    "T25n1509_089:0691b21_15": "佛答：「若諸法根本定有，菩薩行般若波羅蜜時，不能自利利人。」",
    "T25n1509_089:0691b22_16": "何以故？",
    "T25n1509_089:0691b23_0": "若諸法性定實有，即是無生。",
    "T25n1509_089:0691b23_1": "何以故？",
    "T25n1509_089:0691b23_2": "以性先定有故。",
    "T25n1509_089:0691b24_3": "若是法從因緣和合生，即是無定性。",
    "T25n1509_089:0691b25_4": "若性定有，則不須因緣和合；若爾者，則無生，無生故無滅，無滅故無罪福。",
    "T25n1509_089:0691b26_5": "以知無常故，則捨罪修福；若常，則無縛解、無世間、無涅槃等。",
    "T25n1509_089:0691b28_6": "是故佛告須菩提：「若法定有、非但名相者，菩薩不行般若波羅蜜自利、利人，不行禪波羅蜜等自利、利人。",
    "T25n1509_089:0691c01_7": "無相故，是菩薩自具足是善法，亦以善法利益眾生，以無相故。」",
    "T25n1509_089:0691c03_8": "佛告須菩提：「若諸法當實有如毫釐許，菩薩坐道場時，不能觀一切法空、無相、無所有，得成阿耨多羅三藐三菩提；亦不能以此法利益眾生。」",
    "T25n1509_089:0691c06_9": "何以故？",
    "T25n1509_089:0691c06_10": "是菩薩坐道場時，觀一切法第一真實；若小錯，不應得阿耨多羅三藐三菩提。",
    "T25n1509_089:0691c08_11": "亦不能為眾生說是空無相法。",
    "T25n1509_089:0691c09_12": "所以者何？",
    "T25n1509_089:0691c09_13": "法若定有，佛云何誑眾生「一切法無漏、無相、無憶念」？",
    "T25n1509_089:0691c10_14": "問曰：四諦中，三諦皆有相——苦諦則有苦相，集諦則有集相，道諦則有道相；唯滅諦無相，亦有憶念，是無相涅槃，汝何以言「一切無漏法無相、無憶念」？",
    "T25n1509_089:0691c14_15": "答曰：摩訶衍法與聲聞法異。",
    "T25n1509_089:0691c14_16": "摩訶衍法中說：「一切無漏法，無相、無憶念。」",
    "T25n1509_089:0691c15_17": "復次，有相、有憶念，皆是虛誑不實；若虛誑不實，即是諸煩惱漏，云何是無漏？",
    "T25n1509_089:0691c17_18": "復次，是三諦皆隨滅諦——見苦即捨，見集即斷，不言實定；見道為趣滅故，亦不住是道中；滅盡是主。",
    "T25n1509_089:0691c19_19": "是滅盡法，無相、無緣，云何有憶念？",
    "T25n1509_089:0691c20_20": "憶念皆是緣相著法。",
    "T25n1509_089:0691c21_21": "是故無漏法皆無相、無憶念。",
    "T25n1509_089:0691c21_22": "須菩提意：若無漏法是第一實，無相、無憶念，一切法性亦應無相、無憶念；但凡夫顛倒故，有相、有憶念。",
    "T25n1509_089:0691c24_23": "是故問佛：「若一切法無相、無憶念，云何數是聲聞法、是辟支佛法、是菩薩法、是佛法？」",
    "T25n1509_089:0691c26_0": "佛反問須菩提：「三乘法與無相法異不？」",
    "T25n1509_089:0691c26_1": "須菩提答曰：諸煩惱滅即是斷，斷即是無為法，亦知滅道諦即是無漏無相，是故言：「三乘不異無相法。」",
    "T25n1509_089:0691c29_2": "佛復問：「須陀洹乃至佛不即是無相法耶？」",
    "T25n1509_089:0692a01_3": "答言：「是。",
    "T25n1509_089:0692a01_4": "以是因緣故，當知一切法皆是無相。",
    "T25n1509_089:0692a02_5": "若無相，汝云何難言有諸道？",
    "T25n1509_089:0692a03_0": "正以無相故，有三乘諸道。」",
    "T25n1509_089:0692a03_1": "佛言：「若菩薩能如是學無相法，則能增益諸善法，所謂六波羅蜜乃至十八不共法。」",
    "T25n1509_089:0692a05_2": "此中佛自說因緣：「菩薩唯住三解脫門，不以餘法為要。」",
    "T25n1509_089:0692a06_3": "所以者何？",
    "T25n1509_089:0692a07_4": "三解脫門是實法，餘四念處等法雖實，皆方便說。",
    "T25n1509_089:0692a08_5": "三解脫門近涅槃，亦能攝一切實善法，是故說菩薩應學。",
    "T25n1509_089:0692a09_6": "問曰：若菩薩學是三解脫門即學五眾、十二入、十八界等，是三解脫門皆空、無相、無分別，是五眾諸法皆是有相、有分別法，云何學三解脫門故學是餘法？",
    "T25n1509_089:0692a13_7": "答曰：菩薩學是三解脫門，則出三界、盡三漏故，於諸法中得實智慧，無所不通。",
    "T25n1509_089:0692a15_0": "先來五眾中，皆虛妄邪行；今得此三解脫門故，得正通達。",
    "T25n1509_089:0692a16_1": "此中佛自說因緣：「菩薩行是三解脫門無相法時，知色生、知色滅、知色如，乃至識亦爾。」",
    "T25n1509_089:0692a18_2": "如經中廣說。",
    "T25n1509_089:0692a18_3": "須菩提復問：「如佛所言，菩薩知色等相，知色等生，知色等滅，知色等如。",
    "T25n1509_089:0692a20_4": "若如是分別，將無色性壞法性耶？」",
    "T25n1509_089:0692a21_5": "佛答：「若有法出法性者，色性應壞法性。」",
    "T25n1509_089:0692a22_6": "一切法實相名為法性，是故一切法皆入法性中；色性實相即是法性，同一性，云何色性能壞法性？",
    "T25n1509_089:0692a24_7": "佛更說因緣：「諸佛賢聖不見出法性更有法者，不得故不說。」",
    "T25n1509_089:0692a26_8": "諸佛賢聖最可信者，菩薩應如是學法性。",
    "T25n1509_089:0692a27_9": "須菩提白佛：「若菩薩學法性，是為無所學。」",
    "T25n1509_089:0692a28_10": "所以者何？",
    "T25n1509_089:0692a28_11": "法性無性故。",
    "T25n1509_089:0692a28_12": "佛答：法性無性者，若菩薩學法性，為學一切法。",
    "T25n1509_089:0692a29_13": "若法性當別有性、若無性是性，應但學法性、不學一切法；今法性實無別性，亦無無性故，遍學一切法。",
    "T25n1509_089:0692b03_14": "但諸法實相是法性，是故得實相則正遍學一切法。",
    "T25n1509_089:0692b04_15": "爾時，須菩提白佛：「世尊！",
    "T25n1509_089:0692b05_16": "若一切法即是法性，菩薩摩訶薩以何等故學六波羅蜜，乃至陀羅尼門？",
    "T25n1509_089:0692b06_17": "何以故？",
    "T25n1509_089:0692b06_18": "諸法實相即是法性，若一切法即是法性，菩薩更何所求？",
    "T25n1509_089:0692b08_19": "復次，法性中無分別是六波羅蜜乃至陀羅尼；今菩薩分別行是法，將無墮顛倒中耶？」",
    "T25n1509_089:0692b10_20": "佛可須菩提意而答：「若菩薩出法性見有法者，不求阿耨多羅三藐三菩提。",
    "T25n1509_089:0692b11_21": "何以故？",
    "T25n1509_089:0692b12_22": "出法性有法者，是常顛倒、無明，不可轉令實，云何斷一切法中無明得作佛？",
    "T25n1509_089:0692b13_23": "菩薩知一切法即是畢竟空、常寂滅相，無戲論、無名字；憐愍眾生，以方便力故以名相說，所謂是色，是受、想、行、識，乃至阿耨多羅三藐三菩提。」",
    "T25n1509_089:0692b17_24": "如經中所說幻喻：幻師即是菩薩，幻法即是六波羅蜜等諸法。",
    "T25n1509_089:0692b18_25": "雖行是諸法，無著心；如幻師雖幻作種種物，知其無實而不著。",
    "T25n1509_089:0692b20_26": "智者是佛及大菩薩；無智者，凡夫人及新發意，而大歡喜，歎未曾有。",
    "T25n1509_089:0692b21_27": "菩薩行菩薩道，雖出法性更不見有法，亦不見有一定眾生，而大利益自身及眾生。",
    "T25n1509_089:0692b23_28": "如經中說：「是菩薩自行布施等，亦教他人，讚歎布施法，歡喜讚歎行布施者。",
    "T25n1509_089:0692b25_29": "乃至十八不共法亦如是。」",
    "T25n1509_089:0692b26_30": "此中佛自說因緣：「若法性先無後有，菩薩不能得阿耨多羅三藐三菩提，亦不能以方便力說。」",
    "T25n1509_089:0692b28_31": "所以者何？",
    "T25n1509_089:0692b28_32": "若法性先無後有、從因緣生者，則與凡夫共法無異！",
    "T25n1509_089:0692c01_0": "若法性先有後無，眾生及諸法則墮斷滅。",
    "T25n1509_089:0692c01_1": "以諸法性先空，中、後亦爾，非智慧力故令空。",
    "T25n1509_089:0692c03_0": "眾生及諸法非以入無餘涅槃時乃空，從本已來常空。",
    "T25n1509_089:0692c04_1": "菩薩教眾生：「何以不觀其實性而著顛倒？",
    "T25n1509_089:0692c05_2": "若觀諸法畢竟空性者，則知從本已來常空，今無所失。」",
    "T25n1509_089:0692c06_3": "如是行般若波羅蜜菩薩，則能祐利眾生。",
    "T25n1509_089:0692c08_0": "大智度論卷第八十九"
}