{
    "T09n0263_007:0107b12_0": "正法華經卷第七",
    "T09n0263_007:0107b14_0": "西晉月氏國三藏竺法護譯",
    "T09n0263_007:0107b15_0": "◎安行品第十三",
    "T09n0263_007:0107b16_0": "於是溥首大士白佛：「唯大聖，此諸菩薩恭敬世尊，所當勸悅難及難及。",
    "T09n0263_007:0107b17_1": "何時應當為一切眾說斯經典？」",
    "T09n0263_007:0107b18_2": "佛語溥首曰：「菩薩先處二法乃應講經，一曰威儀，二曰禮節。",
    "T09n0263_007:0107b19_3": "何謂菩薩解知威儀？",
    "T09n0263_007:0107b20_4": "假使持心忍辱調柔，將護其意畏不自立，其志如地不見有人，不見有人而行法者，觀自然相諸法本無，此諸法者眾行之式，亦無想念，是謂威儀。",
    "T09n0263_007:0107b23_5": "何謂禮節？",
    "T09n0263_007:0107b23_6": "設令菩薩不與王者太子、大臣吏民從事，不與外道異學交啟，不尚世典讚敘音韶合偶習俗，不貪不學不與屠殺魚獵、弋射鷄鶩、羅網賊害從事，不與歌樂遊戲眾會同處，不與聲聞比丘、比丘尼、清信士、清信女從事，亦不親近行禮問訊，不共止頓，不與同志經行燒香散華然燈，除其往至講經會時，唯與講會而共從事，縱有所說亦無所著，是為禮節。」",
    "T09n0263_007:0107c03_0": "又語溥首：「菩薩大士不嫪家居宗室親屬，不慇懃思見內人女弱獨說經法，亦不頻數詣群從幼童男女，及餘異人而說軟語，所不當講不為定意自賴說經，不與住立亦不同願，亦不與一比丘尼獨入房室，除念如來精進為行。",
    "T09n0263_007:0107c08_1": "縱為女人有說經緣，不於是中污染法味，不令受取而廣誼理。",
    "T09n0263_007:0107c09_2": "不與沙彌、比丘尼、童子童女共在一處，常好燕坐綢繆好習辟屏閑居，是為禮節。」",
    "T09n0263_007:0107c11_3": "又語溥首：「菩薩大士，觀一切法皆為空無，如所住立已墮顛倒，所立正諦常住如法，專秉身心不動不搖，不退不轉蠲捨滅盡，不生不有無有自然，無為無數無所可有，逮無所有除諸言辭，不住無為無想不想，得伏諸想。",
    "T09n0263_007:0107c16_4": "假使菩薩，乙密觀察斯一切法，欵欵修此所當行者，常住威儀禮節二事。」",
    "T09n0263_007:0107c18_5": "世尊重解現此誼，而歎頌曰：「若菩薩好樂，　　說此經典者，　於後當來世，　　勇猛無怯劣，　順威儀禮節，　　善明清白行。",
    "T09n0263_007:0107c22_0": "　國王及太子，　　大臣寮屬吏，　外道若異學，　　屠獵惡害品，　抑制交啟習，　　不與通往返。",
    "T09n0263_007:0107c25_0": "　比丘放羅漢，　　除立於法律，　不與自大俱，　　復遠犯禁者，　比丘比丘尼，　　調譺謿話談，　捨離清信女，　　不與無益言。",
    "T09n0263_007:0107c29_0": "　現在欲獲法，　　常當止息非，　好住滅度地，　　是謂為威儀。",
    "T09n0263_007:0108a02_0": "　假使不肯往，　　諮問於道法，　為斯持法說，　　不怯無所著。",
    "T09n0263_007:0108a04_0": "　眾生有癩病，　　若親屬宗室，　母人諸細色，　　悉當捨離去，　不與是等俱，　　而積殖德本。",
    "T09n0263_007:0108a07_0": "　當棄販賣業，　　諸慢不恭敬，　棄捐諸住立，　　不為己身害，　若干種蟲蚤，　　不習食噉肉，　蠲捨諸非法，　　憙瞋恚恨者，　所行乃如是。",
    "T09n0263_007:0108a11_1": "　　亦不與談語，　不與強顏俱，　　及餘自用性，　作行如是者，　　皆當屏除之。",
    "T09n0263_007:0108a14_0": "　明者設有緣，　　為女人說經，　而不獨遊行，　　不住於調戲。",
    "T09n0263_007:0108a16_0": "　設入出聚落，　　數數行求食，　將一比丘伴，　　常志念於佛。",
    "T09n0263_007:0108a18_0": "　佛故先示現，　　此威儀禮節，　其奉持斯典，　　則當勤行之。",
    "T09n0263_007:0108a20_0": "　上中下劣人，　　若不行法者，　無無常供養，　　一切皆至誠。",
    "T09n0263_007:0108a22_0": "　丈夫無想念，　　堅固行勇猛，　不知一切法，　　亦不見滅盡。",
    "T09n0263_007:0108a24_0": "　一切諸菩薩，　　是謂為威儀，　如常行禮節，　　且當聽察之。",
    "T09n0263_007:0108a26_0": "　斯當講說，　　無為之法，　　一切不興，　亦無所生。",
    "T09n0263_007:0108a27_1": "　　建志常立，　　觀採空誼，　此為明者，　　所行禮節。",
    "T09n0263_007:0108a28_2": "　　有所念者，　悉顛倒想，　　以無為有，　　用虛作實。",
    "T09n0263_007:0108b01_0": "　雖有所起，　　諸法無生，　　因想蹉踖，　而生諸有。",
    "T09n0263_007:0108b02_1": "　　心常專一，　　善修三昧，　建立於行，　　若須彌頂。",
    "T09n0263_007:0108b03_2": "　　所住如此，　普觀諸法，　　是一切法，　　猶如虛空。",
    "T09n0263_007:0108b05_0": "　譬若虛無，　　等無堅固，　　不念取勝，　無所棄捐。",
    "T09n0263_007:0108b06_1": "　　諸法所處，　　無有常名，　是為明者，　　所行禮節。",
    "T09n0263_007:0108b07_2": "　　我滅度後，　若有比丘，　　敢能守護，　　如是法則。",
    "T09n0263_007:0108b09_0": "　無所怯軟，　　心不起想，　　為無數人，　說此經典。",
    "T09n0263_007:0108b10_1": "　　其明哲者，　　所念以時，　若入屋室，　　所行若茲，　　觀察諸法，　一切普淨，　　宴然說誼，　　而不動搖。",
    "T09n0263_007:0108b13_0": "　國主帝王，　　及與太子，　　欲聽聞法，　皆供養之。",
    "T09n0263_007:0108b14_1": "　　并餘長者，　　及諸梵志，　立諸眷屬，　　皆無所欲。」",
    "T09n0263_007:0108b16_0": "又語溥首：「如來滅度之後欲說此經，住于安隱已立安隱，不懷諛諂無眩惑心，乃說經法藏厭身懷，或載竹帛為他人說，亦不多辭亦無所生，亦不輕慢諸餘比丘，為法師者亦不歌歎亦不毀呰。",
    "T09n0263_007:0108b20_1": "異心比丘為聲聞者，未曾舉名說其瑕穢，亦不誹謗，亦不仇怨意相待之。",
    "T09n0263_007:0108b22_2": "未曾毀呰居家行者，無所志願，不建彼行亦無所想，行來安住而立誼要。",
    "T09n0263_007:0108b23_3": "往來周旋，若詣法會，自護己身行無有失，而說經法。",
    "T09n0263_007:0108b25_4": "若有請問，心無所猗，離聲聞乘，有所發遣覺了佛慧。」",
    "T09n0263_007:0108b26_5": "佛時頌曰：「智者常安，　　住於佛道，　　先隱定坐，　爾乃說經。",
    "T09n0263_007:0108b28_6": "　　若當敷座，　　務令柔軟，　若干種具，　　所置綺燦。",
    "T09n0263_007:0108b29_7": "　　體常儭著，　淨潔被服，　　於七七日，　　而習經行。",
    "T09n0263_007:0108c02_0": "　猶如黑雲，　　在於虛空，　　合集積累，　弘雅功德。",
    "T09n0263_007:0108c03_1": "　　所處之座，　　具足篋藏，　床足堅固，　　平坦顯赫。",
    "T09n0263_007:0108c04_2": "　　無數坐具，　[疊*毛]蓐綩綖，　　儼然正首，　　尊其視瞻。",
    "T09n0263_007:0108c06_0": "　安詳升據，　　高廣法座，　　而普等心，　為一切人。",
    "T09n0263_007:0108c07_1": "　　國主帝王，　　太子大臣，　及諸比丘，　　比丘尼眾，　　清信高士，　及清信女，　　應所樂聞，　　為講無量。",
    "T09n0263_007:0108c10_0": "　明智無限，　　次第剖判，　　為演種種，　微妙之誼。",
    "T09n0263_007:0108c11_1": "　　追逐侍後，　　請求問誼，　斯叡哲者，　　復為解說。",
    "T09n0263_007:0108c12_2": "　　而入神足，　柔順之忍，　　其有聽聞，　　悉得佛道。",
    "T09n0263_007:0108c14_0": "　斯智慧士，　　皆為一切，　　進却棄除，　懈怠疲厭。",
    "T09n0263_007:0108c15_1": "　　常以慈心，　　為眾說法，　未曾起于，　　勞廢之想。",
    "T09n0263_007:0108c16_2": "　　晝夜歌誦，　詠尊法訓，　　分別演說，　　億千姟喻。",
    "T09n0263_007:0108c18_0": "　普能勸悅，　　諸會者心，　　無敢生念，　欲危害者。",
    "T09n0263_007:0108c19_1": "　　若得供養，　　飲食之具，　床臥所安，　　衣服被枕，　　病瘦醫藥，　而無僥冀，　　不從眾人，　　有所請求。",
    "T09n0263_007:0108c22_0": "　除其瞻勞，　　住廟精舍，　　欲令眾庶，　悉解佛道。",
    "T09n0263_007:0108c23_1": "　　若一切人，　　來聽經法，　我乃嘉豫，　　如獲大安。",
    "T09n0263_007:0108c24_2": "　　佛滅度後，　若有比丘，　　宣揚經法，　　無所悕望，　無所妨廢，　　不遭苦患，　　常察精進，　離於疾病。",
    "T09n0263_007:0108c27_3": "　　無能為彼，　　造恐怖事，　不被杖痛，　　無誹謗想，　　身無疲厭，　不有所患，　　其人住忍，　　得力如是。",
    "T09n0263_007:0109a01_0": "　其明智者，　　所處安隱，　　有所存立，　如佛言詔。",
    "T09n0263_007:0109a02_1": "　　若已諮嗟，　　億百功德，　一切稱譽，　　不能究竟。」",
    "T09n0263_007:0109a04_0": "又語溥首：「如來滅度後，若有菩薩於是經卷懷疑不了，若說教化聞不堅固、性不調和，見餘菩薩求大乘者，為造虛妄而誹謗之，見聲聞、緣覺，比丘、比丘尼、清信士、清信女、若值菩薩，心為躊躇不即往見，其族姓子則遠無上正真之道，而不得近佛天中天所在行處。",
    "T09n0263_007:0109a10_0": "假使究竟不蒙福力不成最正覺。",
    "T09n0263_007:0109a10_1": "菩薩行三乘，猶如師子在於林樹，若有猶豫自然遠離，不樂所樂亦不不樂。",
    "T09n0263_007:0109a12_2": "若於眾生修行慈力，至於如來興大父想，見諸菩薩念如世尊，及諸處家未離塵穢，寬弘等敬禮節恭肅，淨諸法誼無疑無結，嚴一切法謹慎安諦，欽順平等不著經法，極有所樂亦無所至，所在晝夜敬護斯典。",
    "T09n0263_007:0109a17_3": "溥首！",
    "T09n0263_007:0109a17_4": "是為三法之行。",
    "T09n0263_007:0109a17_5": "菩薩觀時然後乃說，造安隱行，不被煩惱亦不嬈害。",
    "T09n0263_007:0109a19_0": "說是經法者，與同學者等心道友，若講若聞信樂斯典，誦持書寫載之竹帛，供養奉事德不可量，說以安住。」",
    "T09n0263_007:0109a21_1": "則乃頌曰：「若有嫉妬，　　懷難億數，　　其法師慈，　當遠憎惡。",
    "T09n0263_007:0109a23_2": "　　有明智者，　　不造貪著，　若欲讀斯，　　正典摸者，　　未曾誹謗，　說人之惡，　　亦不墮非，　　諸疑邪見。",
    "T09n0263_007:0109a26_0": "　心常[火*霍]然，　　無有沈吟，　　以愍傷故，　得了此定。",
    "T09n0263_007:0109a27_1": "　　安住之子，　　亦能忍辱，　其人常屏，　　貢高自大。",
    "T09n0263_007:0109a28_2": "　　數數講誦，　佛之典誥，　　未曾以此，　　持作懈倦。",
    "T09n0263_007:0109b01_0": "　其有菩薩，　　在十方者，　　愍傷眾生，　於世興行。",
    "T09n0263_007:0109b02_1": "　　順造恭敬，　　學聖慧者，　皆當念之，　　是我世尊。",
    "T09n0263_007:0109b03_2": "　　思念諸佛，　兩足之上，　　視諸菩薩，　　如想父母。",
    "T09n0263_007:0109b05_0": "　設有求道，　　無有情欲，　　棄捐吾我，　自大之想。",
    "T09n0263_007:0109b06_1": "　　假使聽省，　　如是像法，　其明士等，　　當自慎護。",
    "T09n0263_007:0109b07_2": "　　所行安隱，　常得調定，　　將御佛道，　　救億眾生。」",
    "T09n0263_007:0109b09_0": "又語溥首：「如來滅度後，若菩薩大士，奉行斯典常以時節，其是比丘當行慈愍，向諸白衣、出家寂志、一切群生行菩薩道者，常念過去世行大乘者，善權方便演真諦誼，若聽聞者，不知不了、不悅不信、不省不綜，反自歎說：『我當逮得無上正真道成最正覺，威神足力而欲得飛。』",
    "T09n0263_007:0109b15_1": "溥首當知，吾見斯等，佛滅度後，菩薩有四事說法而不諍怒。",
    "T09n0263_007:0109b16_2": "何等為四？",
    "T09n0263_007:0109b16_3": "為諸比丘、比丘尼、清信士、清信女所見奉敬，帝王太子、大臣群寮、郡國人民所見供養，長者梵志皆共承順，虛空神明無數天子聽所說經，天龍鬼神侍衛其後皆營護之；是為四。",
    "T09n0263_007:0109b20_4": "若入縣邑還歸室宇，晝夜悉來諮問經法，若為解說分別所歸莫不歡喜。",
    "T09n0263_007:0109b22_5": "所以者何？",
    "T09n0263_007:0109b22_6": "溥首欲知，皆佛所建立加此經恩，去來今佛盡從斯生，亦護是典。",
    "T09n0263_007:0109b24_7": "若於忍界聞正法華品，服名聽聲者甚難值遇。",
    "T09n0263_007:0109b25_8": "「溥首！",
    "T09n0263_007:0109b25_9": "譬有大力轉輪聖王，威德弘茂順化所領，諸餘敵國未率伏者，不敢闚[門@俞]。",
    "T09n0263_007:0109b27_10": "若轉輪王興舉軍兵，當有所討，不賓之臣欲距大邦，雄猛將士奮武剋捷，莫不稽顙。",
    "T09n0263_007:0109b29_11": "王用歡悅斷功定賞，封城食邑，賜之土田、七寶珍奇、象馬車乘、男女奴婢。",
    "T09n0263_007:0109c02_12": "元首効績勳殊特者，王解髻中明珠賜之。",
    "T09n0263_007:0109c03_13": "所以者何？",
    "T09n0263_007:0109c03_14": "臣當國強華裔乃康。",
    "T09n0263_007:0109c03_15": "如來正覺亦復如是，為大法王無極道諦，自伏其心，以法教化，以德消害，以慧戰鬪，降諸法王無數之眾，無量經典百千要誼，咸施群生無所祕蔽，詔平等城其見身魔，能與魔戰以賢聖法，攻婬怒癡降魔官屬，盡三界患至於滅度，所作剋捷則大勇猛，於後無壞亦無有實，因由諸虛致斯世間，如處色像一切因緣。",
    "T09n0263_007:0109c11_16": "普諸世界古今以來，無有信此《正法華經》，未曾暢說。",
    "T09n0263_007:0109c12_17": "所以說者，由諸通慧大慈所致，如大聖帝髻中明珠，以為世尊第一法要，緣是趣行，如來使聞深妙之典，往古來今諸行班宣，斯經為最。",
    "T09n0263_007:0109c15_18": "消除一切緣起之患，猶如聖帝珍重愛護髻中明珠，久乃解出以賜元功。",
    "T09n0263_007:0109c17_19": "如來如是，夙夜寶護最妙無瑕，從是來久立諸法頂，今日加哀乃演散耳。」",
    "T09n0263_007:0109c18_20": "世尊欲重顯現要誼，而歎頌曰：「今如來現，　　慈心之力，　　常愍眾生，　群萌之界。",
    "T09n0263_007:0109c21_21": "　　安住諮嗟，　　最尊經卷，　故分別說，　　如斯典誥。",
    "T09n0263_007:0109c22_22": "　　最後世時，　志菩薩法，　　若使出學，　　及居家者，　若聞此經，　　慈心戰慄，　　一切普現，　不得誹謗。",
    "T09n0263_007:0109c25_23": "　　吾本初始，　　得佛道時，　如今如來，　　現在之時。",
    "T09n0263_007:0109c26_24": "　　設能逮聞，　於是尊經，　　則便建立，　　億權方便。",
    "T09n0263_007:0109c28_0": "　猶如勢強，　　轉輪聖帝，　　戰鬪降伏，　外異國王。",
    "T09n0263_007:0109c29_1": "　　得賜象馬，　　車乘篋藏，　又加封邑，　　城郭郡土。",
    "T09n0263_007:0110a01_2": "　　或有得賜，　手足寶釧，　　微妙之色，　　紫磨金珍，　真珠夜光，　　車璩碧玉，　　種種殊別，　奇財妙異，　　若干諸物，　　各用賜之，　使一切眾，　　踊躍驚喜。",
    "T09n0263_007:0110a05_3": "　　覩所立功，　怪未曾有，　　最後解髻，　　明月寶施。",
    "T09n0263_007:0110a07_0": "　佛亦如是，　　今為法王，　　忍辱之力，　無極慧音。",
    "T09n0263_007:0110a08_1": "　　常行慈愍，　　興發哀護，　以法等化，　　一切世間。",
    "T09n0263_007:0110a09_2": "　　覩諸眾庶，　憂惱之患，　　講說經法，　　億千之數。",
    "T09n0263_007:0110a11_0": "　曉知眾生，　　所應方便，　　今日眾生，　以為盡原。",
    "T09n0263_007:0110a12_1": "　　於時法王，　　無極大聖，　分別經卷，　　億百千姟，　　以知黎庶，　志力猛慧，　　便說此經，　　如髻明珠。",
    "T09n0263_007:0110a15_0": "　最後世時，　　正典所處，　　一切諸法，　皆無及者。",
    "T09n0263_007:0110a16_1": "　　欽仰是經，　　未曾輕講，　識練幽微，　　慧明者聞。",
    "T09n0263_007:0110a17_2": "　　吾以演現，　如是像法，　　佛滅度後，　　當恃怙之。",
    "T09n0263_007:0110a19_0": "　其有志求，　　斯尊道者，　　普當受決，　如佛所言。",
    "T09n0263_007:0110a20_1": "　　彼人未曾，　　有疵瑕欲，　無有疾病，　　眾患之難，　　則於末後，　將來之世，　　便即逮成，　　無上真慧。",
    "T09n0263_007:0110a23_0": "　殊勝差特，　　普當具足，　　諸四部眾，　亦復順遇。",
    "T09n0263_007:0110a24_1": "　　若有聞者，　　除身諸漏，　怪其無為，　　悉叉手歸，　　己身景曜，　所照光光，　　其奉行是，　　所獲若此。",
    "T09n0263_007:0110a27_0": "　得成正覺，　　而轉法輪，　　則覩弘摸，　及見最勝。",
    "T09n0263_007:0110a28_1": "　　夢中聞見，　　百福德相，　紫磨金色。",
    "T09n0263_007:0110a29_2": "　　佛所說經，　　設得聞已，　為眾會說，　　及諸親族，　　皆悉具足。",
    "T09n0263_007:0110b02_0": "　又復所護，　　一切除棄，　　若使臥寤，　所見如是。",
    "T09n0263_007:0110b03_1": "　　悉捨遠離，　　而行出家，　皆得往至，　　於佛道場。",
    "T09n0263_007:0110b04_2": "　　便即處於，　師子之座，　　是為求道，　　所獲利誼。",
    "T09n0263_007:0110b06_0": "　所謂七寶，　　悉歸於斯，　　修此則奉，　最勝如來。",
    "T09n0263_007:0110b07_1": "　　已得佛道，　　存立惠施，　即轉法輪，　　無有諸漏。",
    "T09n0263_007:0110b08_2": "　　為諸四輩，　而說經法，　　不可思議，　　億千劫數。",
    "T09n0263_007:0110b10_0": "　分別講說，　　無漏之法，　　教化無數，　億姟眾生。",
    "T09n0263_007:0110b11_1": "　　夢中所見，　　如斯色像，　滅度因緣，　　悉無生死。",
    "T09n0263_007:0110b12_2": "　　溥首當知，　常志道者，　　多所教化，　　不可限量。",
    "T09n0263_007:0110b14_0": "　最後末世，　　求斯尊法，　　分別廣說，　安住所演。」",
    "T09n0263_007:0110b16_0": "正法華經菩薩從地踊出品第十四",
    "T09n0263_007:0110b17_0": "於是他方世界八江河沙等菩薩大士，各異形服來詣佛所，稽首于地長跪叉手，白世尊曰：「鄙之徒類來造忍界，欲聞斯典受持諷寫，精進供養奉行如法，惟願大聖垂心於我，如來滅度後，以《正法華經》加哀見付。」",
    "T09n0263_007:0110b21_1": "世尊告曰：「止。",
    "T09n0263_007:0110b22_2": "族姓子！",
    "T09n0263_007:0110b22_3": "仁等無乃建發是計。",
    "T09n0263_007:0110b22_4": "今此忍界自有八江河沙等大士，一一大士各有眷屬，如六十億江河沙等菩薩大士，後末世時，皆當受持分布班宣。」",
    "T09n0263_007:0110b25_5": "時此佛界，周普無數億百千姟諸菩薩眾自然雲集，顏貌殊妙紫磨金色，三十二相嚴莊其身，在於地下攝護土界，人民道行倚斯忍界，聞佛顯揚《法華》音聲從地踊出，一一菩薩，與六十億江河沙等諸菩薩俱，營從相隨一心一行，無有差別。",
    "T09n0263_007:0110c01_6": "或半江河沙百千菩薩來者，或四十分江河沙，或五十分江河沙，或百分江河沙，或五百分江河沙，或千分江河沙，或百千分，或億百千分江河沙等菩薩，各各朋黨相隨來。",
    "T09n0263_007:0110c05_7": "或復無央數億百千菩薩眷屬而來至者，或有二百人同行修菩薩道，或有百千。",
    "T09n0263_007:0110c07_8": "各有眷屬，或有千眷屬，或五百眷屬，或四百眷屬，或三百眷屬，或二百眷屬，或百眷屬，或五十眷屬，或四十眷屬，或三十眷屬，或二十眷屬，或十眷屬，或五眷屬，或四眷屬，或三眷屬，或二眷屬，或一眷屬，或獨而至，不可稱限，其數難喻，從地踊出。",
    "T09n0263_007:0110c13_9": "或從上下，或四方來，至忍世界悉住空中，見于滅度多寶世尊、能仁大聖，各處七寶樹下坐師子床，尋稽首禮二如來、至真、等正覺，右繞三匝却住一面。",
    "T09n0263_007:0110c16_10": "或有菩薩，以若干品奇妙之誼，諮嗟二尊讚詠諸佛，從始已來假使具足，五十中劫不能究暢，能仁世尊為勤苦行，與佛別來亦復如是，四部眾會，等無差特，亦復默然。",
    "T09n0263_007:0110c20_11": "爾時世尊，即如色像現其神足，令四部眾悉得普見。",
    "T09n0263_007:0110c21_12": "又使念知此忍世界，諸菩薩眾於虛空中，各各攝護百千佛土，諸菩薩眾，皆滿具足百千佛土。",
    "T09n0263_007:0110c24_0": "又此大眾，有四菩薩以為元首，其名曰：種種行菩薩，無量行菩薩，清淨行菩薩，建立行菩薩；是為四。",
    "T09n0263_007:0110c26_1": "於無限無量塵數雲集，大會菩薩之上最也。",
    "T09n0263_007:0110c27_2": "於是四菩薩大士，各與大眾不可思議，部部住立，於世尊前叉手白曰：「大聖體尊起居康強，蠲除眾疾所行安耶？",
    "T09n0263_007:0111a01_0": "群生各各善順律行，處于清涼無眾患乎？",
    "T09n0263_007:0111a01_1": "此類將無興墜嶮谷？」",
    "T09n0263_007:0111a02_2": "時四菩薩大士，以偈讚曰：「世雄闡光曜，　　所行康強耶，　救脫現在者，　　眾行無患難。",
    "T09n0263_007:0111a06_0": "　眾生善因室，　　決受諦清淨，　得無起疲厭，　　寧受世吼命。」",
    "T09n0263_007:0111a08_0": "爾時世尊告眾大會諸菩薩曰：「諸族姓子，佛所行安無疾無患，眾庶各各悉受律行，善學道教不敢興厭，欲至嚴淨。",
    "T09n0263_007:0111a10_1": "所以者何？",
    "T09n0263_007:0111a10_2": "斯之品類，乃於往古諸平等覺，各各作行，是諸聲聞，信樂吾教入于佛慧，又各各異三乘學者，住聲聞乘，我悉立志入佛大慧。」",
    "T09n0263_007:0111a13_3": "時諸菩薩而歎頌曰：「善哉快世尊，　　我等悉勸助，　乃令眾生一，　　善化微妙律。",
    "T09n0263_007:0111a17_0": "　欲得聞大聖，　　教命詢深要，　聽之歡喜信，　　乃入法供養。」",
    "T09n0263_007:0111a19_0": "於是世尊，讚大會菩薩曰：「善哉！",
    "T09n0263_007:0111a19_1": "善哉！",
    "T09n0263_007:0111a19_2": "諸族姓子，誠如所云。",
    "T09n0263_007:0111a20_3": "如來所詔，各隨權宜不違本旨。」",
    "T09n0263_007:0111a21_4": "時彌勒大士，及餘八億恒沙菩薩俱舉聲，而歎頌曰：「從古以來，　　未曾見聞，　　乃有爾所，　菩薩之眾，　　從地踊出，　　住世尊前，　供奉歸命。",
    "T09n0263_007:0111a25_5": "　　是等儔類，　　從何來乎？」",
    "T09n0263_007:0111a26_0": "彌勒即知八億恒沙菩薩心之所念，尋時叉手以頌問曰：「無央數百千，　　於算巨億載，　不可稱限量，　　未曾見菩薩，　來詣兩足尊，　　曷因是何等？",
    "T09n0263_007:0111b02_0": "　大通所從來，　　其像巨億長，　一切志強勇，　　猛雄為大聖，　端正可欽敬，　　今為所從來？",
    "T09n0263_007:0111b05_0": "　世尊一一見，　　慧雅諸菩薩，　眷屬無央數，　　猶如江河沙，　其數超江河，　　具足度佛法，　諸菩薩眷屬，　　皆建正覺道。",
    "T09n0263_007:0111b09_0": "　如是群英倫，　　集會禮大聖，　具足滿六十，　　百千江河沙，　其數過於彼，　　眷屬無思想。",
    "T09n0263_007:0111b12_0": "　五百江河沙，　　或四或三百，　或二百江河，　　諸營從如是。",
    "T09n0263_007:0111b14_0": "　其限復殊此，　　或五或復十，　一一諸眷屬，　　世尊大聖子，　斯眾緣何來，　　至于導師所？",
    "T09n0263_007:0111b17_0": "　或四三或二，　　或一江河沙，　恒沙數各來，　　伴侶悉善學，　甚多不可限，　　除住空中者，　於億百千劫，　　不可卒合聚。",
    "T09n0263_007:0111b21_0": "　半江或三分，　　或十或二十，　具足眾立行，　　明哲眾菩薩，　俱住於空中，　　其限不可量，　現別無彼此，　　億劫行清淨。",
    "T09n0263_007:0111b25_0": "　又無量異部，　　眷屬不可議，　億億復超億，　　或有半億者，　或十或二十，　　五四三或二，　諸雄從眷屬，　　無能籌量者。",
    "T09n0263_007:0111b29_0": "　身各自修行，　　寂寞樂等遵，　恬怕如虛空，　　別來者無限。",
    "T09n0263_007:0111c02_0": "　猶如江河劫，　　莫能有計者，　在精舍寂室，　　各從其方來。",
    "T09n0263_007:0111c04_0": "　一切天神聖，　　皆用尊故至，　諸菩薩雄猛，　　何從忽見此？",
    "T09n0263_007:0111c06_0": "　誰為彼說經？",
    "T09n0263_007:0111c06_1": "　　誰立於佛道？",
    "T09n0263_007:0111c07_0": "　為顯何佛教？",
    "T09n0263_007:0111c07_1": "　　建立何佛行？",
    "T09n0263_007:0111c08_0": "　細微各可敬，　　普從四方來，　因明目神足，　　大慧忽然現。",
    "T09n0263_007:0111c10_0": "　於羸曠世界，　　能仁令充備，　仁賢諸菩薩，　　倫黨自然至。",
    "T09n0263_007:0111c12_0": "　從生出已來，　　未見如斯變，　願說其國土，　　大聖哀盡名。",
    "T09n0263_007:0111c14_0": "　十方所從來，　　各懷十八法，　吾未曾得見，　　如斯等菩薩。",
    "T09n0263_007:0111c16_0": "　我為最勝子，　　未曾見聞此，　今斯若干眾，　　能仁願說行。",
    "T09n0263_007:0111c18_0": "　菩薩無數千，　　百姟難可限，　諸億千無量，　　本為何所處？",
    "T09n0263_007:0111c20_0": "　諸菩薩勇猛，　　志性不可量，　如是之等類，　　大雄願說之。」",
    "T09n0263_007:0111c22_0": "爾時他方世界無央數億百千姟諸如來、至真、等正覺，普從十方詣能仁如來勸說法者，各各坐于七寶樹下師子之床。",
    "T09n0263_007:0111c24_1": "是諸如來侍者，各各見諸菩薩無量大會部部變化，從地踊出，各各住立自問其佛：「此諸菩薩大士之等，從何所來，不可計量無有邊際？」",
    "T09n0263_007:0111c27_2": "時彼諸佛，各各告其侍者曰：「諸族姓子，且待須臾，有菩薩名彌勒，為能仁如來所授決，當逮無上正真道成最正覺，自問能仁，如爾所怪，佛為一一分別誼歸，悉靜一心而俱聽之。」",
    "T09n0263_007:0112a02_3": "爾時佛告彌勒大士：「善哉！",
    "T09n0263_007:0112a03_4": "阿逸！",
    "T09n0263_007:0112a03_5": "仁者所問極大微妙優奧難量。",
    "T09n0263_007:0112a04_6": "且聽，且聽！",
    "T09n0263_007:0112a04_7": "今吾說之。",
    "T09n0263_007:0112a04_8": "一切菩薩及諸會者，普當堅固，強猛力勢於無上意，當知如來，慧見無底，諸大聖立境界無量，禪定智慧所樂自恣，莫能宣暢而剖判說，方便興化不可限量。」",
    "T09n0263_007:0112a08_9": "時佛頌曰：「諸族姓子，　　皆聽佛道，　　今吾所說，　慧柔和悅。",
    "T09n0263_007:0112a10_10": "　　若明達者，　　以為美香，　如來之慧，　　不可思議。",
    "T09n0263_007:0112a11_11": "　　皆當強意，　普存堅固，　　各建立志，　　一心平等。",
    "T09n0263_007:0112a13_0": "　大聖難值，　　愍哀世間，　　今當聽受，　未曾有法。",
    "T09n0263_007:0112a14_1": "　　佛當建立，　　仁者諸黨，　一切無得，　　生狐疑心。",
    "T09n0263_007:0112a15_2": "　　導師所詔，　令無有異，　　其慧平等，　　安隱無特。",
    "T09n0263_007:0112a17_0": "　安住所療，　　法甚深奧，　　非心所思，　不可限量。",
    "T09n0263_007:0112a18_1": "　　今當講說，　　無極因緣，　普共聽之，　　義何所趣。」",
    "T09n0263_007:0112a20_0": "世尊歎已，告彌勒曰：「班宣一切，阿逸！",
    "T09n0263_007:0112a20_1": "欲知此諸菩薩大士眾會無量不可思議各各從地而踊出者，昔所不見皆集忍界。",
    "T09n0263_007:0112a22_2": "吾始逮無上正真道成最正覺時，勸悅斯等立不退轉，使成大道教授化立，族姓開士大士之眾，處于下方而於其中，有所救護讚經諷誦，思惟禪定專察其歸，欣然悅豫樂無為行。",
    "T09n0263_007:0112a26_3": "諸族姓子，志于恬惔，不存遠近，天上人間常應專修，轉於法輪無為無會，好深神通法樂為樂，志願精進求于佛慧。」",
    "T09n0263_007:0112a29_4": "於時世尊而歎頌曰：「今此無數，　　諸菩薩眾，　　不可思議，　無能限量，　　造行億數，　　不可限劫，　殖積神足，　　博聞智慧。",
    "T09n0263_007:0112b04_5": "　　吾悉勸誘，　於大聖道，　　今佛一切，　　皆授其決。",
    "T09n0263_007:0112b06_0": "　斯諸菩薩，　　悉佛眾子，　　皆為住止，　於吾國土。",
    "T09n0263_007:0112b07_1": "　　悉捨棄離，　　諸所習地，　一切皆處，　　閑居得度。",
    "T09n0263_007:0112b08_2": "　　斯諸佛子，　所行無為，　　精修學習，　　奉遵上道。",
    "T09n0263_007:0112b10_0": "　斯聰哲者，　　在于下方，　　今日故來，　攝護國土。",
    "T09n0263_007:0112b11_1": "　　晝夜精進，　　無有逸慢，　積累德行，　　分別佛道，　　常行勤修，　立於慧力，　　一切意堅，　　而無限量，　志常勇猛，　　思惟法典，　　普悉是吾，　達清淨子。",
    "T09n0263_007:0112b15_2": "　　吾初逮成，　　為佛道時，　在於城中，　　若樹無著，　　則便講演，　無上法輪，　　勸立其志，　　於尊佛道。",
    "T09n0263_007:0112b18_0": "　今佛所說，　　至誠無漏，　　聞佛歎詠，　皆當信之。",
    "T09n0263_007:0112b19_1": "　　開化發起，　　此諸群英，　從久曩來，　　立尊正道。」",
    "T09n0263_007:0112b21_0": "爾時彌勒大士，聞佛說彼菩薩之眾，億百千姟數難計會，心用愕如，怪未曾有，白世尊曰：「云何大聖，處迦維羅衛釋氏王宮為太子時，委國重位眾女之娛，出適道場坐于樹下，得無上正真道成最正覺，從來近近甫四十年，而所教化所度無量，乃復爰發諸佛境界，多所勸益所建權慧而不可議。",
    "T09n0263_007:0112b27_1": "今是菩薩大會之眾，悉皆如來之所開導，部黨部黨眾多無量，久修梵行殖眾德本，供養無數百千諸佛，假使欲計成就已來劫數無限。」",
    "T09n0263_007:0112c01_2": "彌勒又啟：「欲引微喻，譬如士夫年二十五，首髮美黑姿體鮮澤，被服璨麗端嚴殊妙，常懷恐懼見百歲子。",
    "T09n0263_007:0112c04_3": "其父謂言：『族姓子來，爾則我子。』",
    "T09n0263_007:0112c04_4": "其百歲子謂二十五歲人：『是我之父。』",
    "T09n0263_007:0112c05_5": "父則察知口自說言：『是我之子。』",
    "T09n0263_007:0112c06_6": "如是世尊！",
    "T09n0263_007:0112c06_7": "世俗之人所不信者，而令得信。",
    "T09n0263_007:0112c07_8": "佛亦如是，成佛未久，今有若干億百千數，久修梵行長夜遵倚在於道慧，勸進現在無量之眾，曉了坐定起立方便，成大神通聰明智慧，住于佛地習佛慧誼，於世希有，建大聖力。",
    "T09n0263_007:0112c11_9": "世尊往古，亦復教化于斯品類，誘導建立於菩薩地，當成無上正真之道致諸正覺，悉行方便所作已辦。",
    "T09n0263_007:0112c13_10": "今我以受信誓誠諦，探暢既往斷析此誼。",
    "T09n0263_007:0112c14_11": "其唯如來，新學菩薩心懷猶豫所不及知，如來滅後聞是經典，終不信也。",
    "T09n0263_007:0112c16_12": "以有猶豫不遵此法，亦不勸樂，當獲罪釁。",
    "T09n0263_007:0112c17_13": "善哉！",
    "T09n0263_007:0112c17_14": "世尊！",
    "T09n0263_007:0112c17_15": "現說此誼，其有狐疑於斯典者，當來末世諸學大乘，設使聞者令不沈吟。」",
    "T09n0263_007:0112c19_16": "於是彌勒大士，於世尊前歎斯頌曰：「譬如有人，　　現生老子。",
    "T09n0263_007:0112c21_17": "　　能仁至聖，　棄國捐王，　　生於城中，　　而得佛道。",
    "T09n0263_007:0112c23_0": "　導師近爾，　　布屬尠少，　　今此諸樂，　不退轉子，　　無數億劫，　　行救大眾，　神足之力，　　住不可動。",
    "T09n0263_007:0112c25_1": "　　學智慧強，　靡所不入，　　今來至斯，　　在所開通。",
    "T09n0263_007:0112c27_0": "　如水蓮華，　　悉無所著，　　威神尊重，　志超於世。",
    "T09n0263_007:0112c28_1": "　　住立恭肅，　　一切叉手，　諸菩薩眾，　　如是色像。",
    "T09n0263_007:0112c29_2": "　　為如之何，　誰當信此？",
    "T09n0263_007:0113a01_3": "　　惟願大聖，　　加哀示現，　剖判分別，　　如審諦誼。",
    "T09n0263_007:0113a02_4": "　　譬如有人，　而為士夫，　　年既幼少，　　髮美且黑，　其人年歲，　　二十有五。",
    "T09n0263_007:0113a04_5": "　　而能產生，　百歲之男，　　養育澡洗，　　隨時衣食，　是我等父，　　而為最勝。",
    "T09n0263_007:0113a06_6": "　　一切世間，　無有信者，　　幼稚年少，　　而生斯子。",
    "T09n0263_007:0113a08_0": "　如是世尊，　　我等無失。",
    "T09n0263_007:0113a08_1": "　　無數菩薩，　如來集會，　　心強智慧，　　又無所畏，　無數億劫。",
    "T09n0263_007:0113a10_2": "　　所學審諦，　　志懷明哲，　其目通達，　　威神巍巍。",
    "T09n0263_007:0113a11_3": "　　顯現端正，　而勇意猛，　　曉了法律，　　為雄導師。",
    "T09n0263_007:0113a13_0": "　所見諮嗟，　　而竄山巖，　　靜行無為，　如虛空界，　　悉無所著。",
    "T09n0263_007:0113a14_1": "　　禪定精進，　為安住子，　　而心志求，　　於此佛道。",
    "T09n0263_007:0113a16_0": "　而何所人，　　當信此言？",
    "T09n0263_007:0113a16_1": "　　若於導師，　滅度之後，　　吾等於此，　　而無狐疑。",
    "T09n0263_007:0113a18_0": "　佛前目覩，　　則聞菩薩。",
    "T09n0263_007:0113a18_1": "　　於是之處，　初學罔然，　　將無菩薩，　　歸於惡道。",
    "T09n0263_007:0113a20_0": "　云何勸發，　　化斯等倫？",
    "T09n0263_007:0113a20_1": "　　惟願世尊，　覼縷解決。」",
    "T09n0263_007:0113a21_2": "◎◎正法華經如來現壽品第十五爾時世尊，普告菩薩大眾，三舉聲詔：「諸族姓子，悉當信佛誠諦至教，勿得猶豫。」",
    "T09n0263_007:0113a24_3": "時會菩薩、彌勒大士，具餘之眾，咸皆叉手白世尊曰：「惟願大聖，分別說之，我等悉信如來所詔。」",
    "T09n0263_007:0113a27_4": "諸菩薩白佛而亦至三。",
    "T09n0263_007:0113a27_5": "於是世尊，見諸菩薩三稱勸助欲令佛說，佛告諸菩薩曰：「諦聽諦聽！",
    "T09n0263_007:0113a29_6": "善思念之。」",
    "T09n0263_007:0113a29_7": "僉曰：「受教佛言。」",
    "T09n0263_007:0113a29_8": "「族姓子，如來建立如是色像無極之力，諸天、龍、神、阿須倫、世間人，各自知之各自念言：『能仁世尊從釋氏土，棄國捐王行至江邊，就于道場坐於樹下，逮得無上正真道成最正覺。』",
    "T09n0263_007:0113b04_9": "又吾在昔，從無數億百千那術姟劫以來，已成至真等正覺矣。",
    "T09n0263_007:0113b06_10": "譬有無數五百千億佛世界，所有土地滿其中塵，若有士夫舉取一塵，過于東方不可計會億百千姟諸佛國土，乃著一塵，如是次取越爾所國土，復著一塵。",
    "T09n0263_007:0113b09_11": "如斯比類，取無數五百千億佛界所有土地一切之塵，一一取布著諸佛國，悉令塵盡。",
    "T09n0263_007:0113b11_12": "於諸族姓子意中云何？",
    "T09n0263_007:0113b12_13": "有能計數此諸佛國，思惟籌算，寧知者乎？」",
    "T09n0263_007:0113b13_14": "彌勒、大會諸菩薩眾，悉白佛言：「無能計者。",
    "T09n0263_007:0113b14_15": "天中天！",
    "T09n0263_007:0113b14_16": "所以者何？",
    "T09n0263_007:0113b14_17": "諸佛世界甚多無量不可思議，非心所及，假使一切聲聞、緣覺處賢聖慧，不能思惟知其數者，唯有世尊大聖之慧，乃能知耳，餘無能及。",
    "T09n0263_007:0113b17_18": "正使我等不退轉地諸菩薩，尚不能知，此諸佛世界不可限量，難得邊際。」",
    "T09n0263_007:0113b19_19": "於時世尊告大眾曰：「今吾宣布詔諸族姓子，如彼士夫取無數五百千億佛界中塵，舉一塵過于東方不可計會億百千姟諸佛國土，乃著一塵，如是次取，越爾所國土復著一塵。",
    "T09n0263_007:0113b23_20": "如斯比類，取無央數五百千億佛界所有土地一切之塵，一一取布著諸佛國，悉令塵盡。",
    "T09n0263_007:0113b25_21": "吾逮無上正真道成最正覺已來，其劫之限，過於爾所塵數之劫。",
    "T09n0263_007:0113b27_22": "諸族姓子等，見吾於此忍界講法，復在他方億百千姟諸佛世界而示現，皆悉稱吾為如來、至真、等正覺。",
    "T09n0263_007:0113b29_23": "錠光如來，以諸伴黨若干之數而現滅度。",
    "T09n0263_007:0113c01_24": "諸族姓子，吾以善權方便，演說經典，現無央數種種瑞應。",
    "T09n0263_007:0113c03_0": "「又如來悉知一切群萌，往來進止諸原根本，悉觀其心而隨示現，各為名號，亦不滅度而說泥洹，順諸眾生瑕穢善惡，則為解演若干種法。",
    "T09n0263_007:0113c06_1": "諸族姓子，見無數品心性各異，所行不同德本淺薄，多所壞破而不信樂，故為說言，告諸比丘：『這度終始方今出家，成平等覺從來未久，甫乃逮得無上正真道成最正覺。』",
    "T09n0263_007:0113c10_2": "「又如來成佛已來甚久，故佛說言，得佛未久。",
    "T09n0263_007:0113c11_3": "所以者何？",
    "T09n0263_007:0113c11_4": "欲化眾生故。",
    "T09n0263_007:0113c11_5": "諸可說經皆已度脫，所可講詔自現其身，為一切故建示所行，皆為天人喜造罪福，以故如來諸所講演，皆實至誠非是虛妄。",
    "T09n0263_007:0113c14_6": "如來皆見一切三界，隨其化現亦無所行，亦復不生亦不周旋，亦不滅度不實不有，亦不本無不知不爾，亦無虛實亦不三界。",
    "T09n0263_007:0113c17_7": "如來所行不見三處，如來普觀一切諸法，在於某處不失諸法，一切所說至誠不虛。",
    "T09n0263_007:0113c19_8": "眾生苦惱不可稱限，行若干種志性各異，思想諸念各各差別，欲令眾生殖眾德本，故為分別說若干法。",
    "T09n0263_007:0113c21_9": "又如來所當作者皆悉作之，現這得佛，成平等覺已來大久，壽命無量常住不滅度。",
    "T09n0263_007:0113c23_10": "「又如來不必初始所說，前過去世時行菩薩法，以為成就壽命限也。",
    "T09n0263_007:0113c25_11": "又如來得佛已來，復倍前喻億百千姟，然後乃於泥洹而般泥曰。",
    "T09n0263_007:0113c27_0": "所以者何？",
    "T09n0263_007:0113c27_1": "為眾生故而教化之，故而示現行來久遠。",
    "T09n0263_007:0113c28_2": "為無德類離於福祚，為貧窶行著於愛欲，纏諸見網而自覆蓋，驅馳不定，如來故為現，發忨忨疾獲之想，不起懈怠難得之慮。",
    "T09n0263_007:0114a02_3": "如來善權告諸比丘，勤苦作行乃得佛道，誠諦不虛。",
    "T09n0263_007:0114a03_4": "以諸眾生從無央數億百千姟，乃見如來，以其怱怱所作不當故，恇汲恇汲無寧息故，言法難值、如來難遇聞見，是已怪之難及興難遭想，悲喜孜孜知佛希有，便多發意，樂在閑居而行精進。",
    "T09n0263_007:0114a07_5": "這不見佛而懷渴仰，見如來已，歡喜稽首造眾德本，其不滅度者教令滅度，開化黎庶。",
    "T09n0263_007:0114a09_6": "緣是如來出現，說經而宣斯言，誠諦不虛。",
    "T09n0263_007:0114a11_0": "「譬如士夫而為醫術，聰明智慧工巧難及，曉練方藥知病輕重藥所應療，多有兒子若十至百，其醫遠行諸子皆在，不解誼理、不別醫藥、不識毒草，被病困篤皆服毒藥，毒藥發作悶愊反覆。",
    "T09n0263_007:0114a15_1": "父從遠來，子在城中腦發邪想。",
    "T09n0263_007:0114a16_2": "父見諸子被病，起想這見父來，悉皆喜悅白言：『父來，安隱甚善，我等自為食，任信他言而服毒藥。",
    "T09n0263_007:0114a18_3": "惟願大人救濟我命。』",
    "T09n0263_007:0114a18_4": "時父見子遭苦惱患婉轉在地，尋勅從人持大藥來。",
    "T09n0263_007:0114a20_5": "藥色甚好味美且香，和合眾藥與諸兒子，而告之曰：『速服上藥甘香芬馥。",
    "T09n0263_007:0114a21_6": "假使諸子時服此藥，其毒消滅病得瘳除，身體安隱氣力康強。』",
    "T09n0263_007:0114a23_7": "諸子不隨顛倒[怡-台+龍]悷想者，見藥嗅香，嘗知其味，尋便服之，病即得愈毒藥消滅。",
    "T09n0263_007:0114a25_8": "子性悷者，不肯服之。",
    "T09n0263_007:0114a25_9": "毒藥除者，皆白父母：『與我等藥，病悉瘳愈，而蒙安隱。』",
    "T09n0263_007:0114a26_10": "其邪想者，不肯服也，得見藥色不憙香味。",
    "T09n0263_007:0114a27_11": "父醫念言：『今我此子愚冥不解，志性顛倒不肯服藥，病不除愈或恐死亡。",
    "T09n0263_007:0114a29_12": "寧可以權飲諸子藥。』",
    "T09n0263_007:0114b01_13": "則設方便欲令速服，便告諸子：『今我年老羸穢無力，如是當死。",
    "T09n0263_007:0114b02_14": "汝輩孚起，若吾命盡，可以此藥多所療治，服藥節度汝等當學，假使厭病欲得安隱，宜服斯藥。』",
    "T09n0263_007:0114b04_15": "教諸子已捨詣他國，猶如終沒。",
    "T09n0263_007:0114b05_16": "諸子聞父潛逝發哀，啼哭悲哀不能自勝：『我等之父智慧聰明，慠不服藥今者薨殪。』",
    "T09n0263_007:0114b07_17": "兄弟孤露思慕慇懃，乃自剋責存不順教，甫便遵崇父之餘業，諦觀眾藥形色香味，自當攻療不可輕戲，尋便服藥深自消息，病即除愈。",
    "T09n0263_007:0114b10_18": "時父見子服藥病愈，便復還現。」",
    "T09n0263_007:0114b11_19": "佛語諸族姓子：「如是醫者善權方便，令子病愈，寧可誹謗，彼醫所處為不審乎？」",
    "T09n0263_007:0114b13_20": "諸菩薩白佛言：「不也。",
    "T09n0263_007:0114b13_21": "世尊！",
    "T09n0263_007:0114b14_22": "不也。",
    "T09n0263_007:0114b14_23": "安住！」",
    "T09n0263_007:0114b14_24": "佛言：「吾從無數不可計限億百千劫，發無上正真道意，懃苦無量每行權便，示現教化發起群生。",
    "T09n0263_007:0114b16_25": "其父醫者，謂如來也。",
    "T09n0263_007:0114b17_26": "諸兒子者，謂五道生死人也。",
    "T09n0263_007:0114b17_27": "父他行而不在者，謂如來未出於世。",
    "T09n0263_007:0114b18_28": "諸子入城服毒藥婉轉者，謂在三界三毒所縛，婉轉五道不能自濟。",
    "T09n0263_007:0114b20_29": "父聞來還，謂佛如來行大悲哀，見三界人，或流五趣不能自出，故現世間，廣說經法開化黎庶。",
    "T09n0263_007:0114b22_30": "服藥病愈，謂發無上正真道意，立不退轉無所從生，或得聲聞、緣覺乘，不至究竟。",
    "T09n0263_007:0114b24_31": "視藥形色香味不肯服者，謂六十二見諸墮邪者。",
    "T09n0263_007:0114b25_32": "見父年老留藥教子捨之去者，謂諸黎庶疑受道教，故現滅度，留諸經法以教後世，四輩弟子諷誦學問，思佛功德發大道意，或得羅漢或得緣覺，佛見如是復還出世，一切眾生皆是吾子，諸族姓子，如來行權非徒虛妄。」",
    "T09n0263_007:0114c01_33": "於是世尊，欲重解誼顯揚其事，而歎頌曰：「不可思議，　　億百千劫，　　欲得限量，　莫能知數。",
    "T09n0263_007:0114c04_34": "　　得佛已來，　　至尊大道，　常講說經，　　未曾休懈，　　勸助發起，　無數菩薩，　　皆建立之，　　於佛道慧。",
    "T09n0263_007:0114c07_0": "　無數億劫，　　開道眾生，　　億千姟數，　不可思議，　　而為示現，　　立于滅度，　以教化誼，　　導利眾生。",
    "T09n0263_007:0114c09_1": "　　用權方便，　而現滅度，　　故為眾人，　　演斯法典。",
    "T09n0263_007:0114c11_0": "　吾已自立，　　一切黎庶，　　分別群萌，　於彼之誼。",
    "T09n0263_007:0114c12_1": "　　其心顛倒，　　而不覺了，　欲立是等，　　佛宣暢說。",
    "T09n0263_007:0114c13_2": "　　設見於佛，　滅度之後，　　以若干物，　　而用供養，　又覩吾沒，　　愁悒憂慼，　　若復見佛，　歡喜踊躍。",
    "T09n0263_007:0114c16_3": "　　假使質直，　　說至誠言，　眾生之類，　　朽棄身體，　　然後如來，　合集眾音，　　能自示現，　　顯大佛道。",
    "T09n0263_007:0114c19_0": "　而於後世，　　分別此語，　　吾在于斯，　不為滅度。",
    "T09n0263_007:0114c20_1": "　　比丘欲知，　　佛權方便，　數數堪忍，　　現壽於世，　　及與異人，　眷屬圍繞，　　因而宣揚，　　於尊佛道。",
    "T09n0263_007:0114c23_0": "　諸賢得聞，　　佛出世間，　　又復導師，　餘國滅度，　　觀察眾生，　　愁憂懊惱，　倉卒不見，　　其身相好。",
    "T09n0263_007:0114c25_1": "　　望想飢虛，　欲得見佛，　　然後乃為，　　分別經典。",
    "T09n0263_007:0114c27_0": "　不可思議，　　億百千劫，　　吾常建立，　如此像誼。",
    "T09n0263_007:0114c28_1": "　　佛來至於，　　靈鷲之山，　自然床座，　　無量姟數。",
    "T09n0263_007:0114c29_2": "　　設使眾生，　見是世界，　　水火災變，　　劫燒天地。",
    "T09n0263_007:0115a02_0": "　當斯之時，　　吾此佛土，　　具足微妙，　柔軟安雅，　　歌舞戲笑，　　無量安隱，　講堂精舍，　　樓閣室宅，　　校飾莊嚴，　皆以七寶，　　藥草樹木，　　華實茂好，　自然雨華，　　心華眾色，　　以散於佛，　及弟子上。",
    "T09n0263_007:0115a07_1": "　　諸人皆坐，　　館室雷震，　或復好樂，　　發道意者。",
    "T09n0263_007:0115a08_2": "　　吾之國土，　建立常然，　　餘人有見，　　劫如燒盡。",
    "T09n0263_007:0115a10_0": "　覩其世界，　　火甚可異，　　本以權便，　示現斯變。",
    "T09n0263_007:0115a11_1": "　　如來諮嗟，　　無央數億，　佛之法尊，　　其為若茲。",
    "T09n0263_007:0115a12_2": "　　眾生品類，　不肯聽聞，　　然而憙造，　　殃釁之罪。",
    "T09n0263_007:0115a14_0": "　假使人民，　　柔軟中和，　　其時佛興，　出于人間。",
    "T09n0263_007:0115a15_1": "　　已見世尊，　　經法所詔，　則為顯揚，　　清淨誼理。",
    "T09n0263_007:0115a16_2": "　　佛來為人，　分別誡誨，　　說斯所造，　　往返之事。",
    "T09n0263_007:0115a18_0": "　假使如來，　　久久而現，　　然後乃為，　講是經典。",
    "T09n0263_007:0115a19_1": "　　吾智慧力，　　聖達光明，　如是所見，　　不為薄少。",
    "T09n0263_007:0115a20_2": "　　前世所行，　無量劫數，　　慈心之品，　　平坦無求。",
    "T09n0263_007:0115a22_0": "　智慧明者，　　無得狐疑，　　棄捐猶豫，　勿懷結滯。",
    "T09n0263_007:0115a23_1": "　　所當列露，　　未曾班宣，　佛今散告，　　無復餘誼。",
    "T09n0263_007:0115a24_2": "　　如醫所建，　善權方便，　　開闡分別，　　示子方術。",
    "T09n0263_007:0115a26_0": "　現衰老死，　　其身續存，　　神變音聲，　不終不始。",
    "T09n0263_007:0115a27_1": "　　受諸等友，　　而自由用，　世吼療治，　　眾生之病。",
    "T09n0263_007:0115a28_2": "　　開導癡騃，　令離愚冥，　　而現泥洹，　　亦不滅度。",
    "T09n0263_007:0115b01_0": "　何故慇懃，　　欲得現已，　　人常闇弊，　使意信樂，　　以放逸故，　　墜墮三處，　其心踊躍，　　欲令覺了。",
    "T09n0263_007:0115b03_1": "　　如來所詔，　常以知時，　　為其眾生，　　而行智慧。",
    "T09n0263_007:0115b05_0": "　以何方便，　　而受道法？",
    "T09n0263_007:0115b05_1": "　　何因令獲，　從佛經教？」",
    "T09n0263_007:0115b07_0": "世尊說是如來壽限時，則無央數不可思議眾生，皆獲利誼解脫至道。",
    "T09n0263_007:0115b08_1": "◎正法華經卷第七"
}