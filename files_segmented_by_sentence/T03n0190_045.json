{
    "T03n0190_045:0860c23_0": "佛本行集經卷第四十五",
    "T03n0190_045:0860c25_0": "隋天竺三藏闍那崛多譯",
    "T03n0190_045:0860c26_0": "布施竹園品下",
    "T03n0190_045:0860c27_0": "爾時，王舍大城之中有一長者，名迦蘭陀，國中大富，多有資財，豐饒駈使，乃至其家，猶如北方毘沙門宮，一種無異。",
    "T03n0190_045:0860c29_1": "其迦蘭陀竹林處所，是彼長者自己之物，去城不遠，乃至堪為善人居處。",
    "T03n0190_045:0861a02_2": "彼園中有諸求道人，來去居住，其道人名阿耆毘伽(隋言邪命)。",
    "T03n0190_045:0861a03_3": "（迦葉遺師作如是說：「爾時，四鎮四大天王，告青色身夜叉等言：『汝輩速疾往迦蘭陀竹園之內，掃灑除却一切沙礫礓石荊棘糞穢土塠，皆令平正，勿使坑坎仰其淨潔，今日世尊欲於彼園安居坐夏。』",
    "T03n0190_045:0861a07_4": "是時青色夜叉等眾，承彼四大天王之威如是教已，即便白言：『如天王勅。』",
    "T03n0190_045:0861a09_5": "疾至彼園，掃灑清淨，乃至悉皆平正嚴淨。」",
    "T03n0190_045:0861a10_6": "）爾時，有一阿耆毘伽學道之人，於晨朝起，明星將現，見四青色夜叉而來掃灑竹園，見已即至彼等邊，問作如是言：「長老云何？",
    "T03n0190_045:0861a13_7": "汝等是誰？」",
    "T03n0190_045:0861a14_8": "彼等報言：「仁者！",
    "T03n0190_045:0861a14_9": "我輩青色夜叉，被四天王駈遣我等來於此處，掃灑竹園，乃至平正。",
    "T03n0190_045:0861a16_10": "如來今欲於此安居經一夏坐，以是義故，我等今來料理此處。」",
    "T03n0190_045:0861a18_0": "爾時，阿耆毘伽道人見如是事，過夜日出，速疾往至迦蘭陀所大長者邊，到已語彼迦蘭陀言：「汝大長者！",
    "T03n0190_045:0861a20_1": "今若知時，昨夜將盡，明星現時，我見有四青色夜叉，掃灑料理於竹林園，我既見已，至彼等邊，借問其言：『諸長老輩！",
    "T03n0190_045:0861a23_2": "汝等是誰？』",
    "T03n0190_045:0861a23_3": "彼報我言：『我等是彼青色夜叉，被四天王駈使而來至於此處，遣於我等掃此竹園，而語我言：「汝等至於竹林園內，乃至修治，使令平正，世尊今欲住此安居。",
    "T03n0190_045:0861a27_4": "是故我等故來此處，摒擋料理此竹園中。」』」",
    "T03n0190_045:0861a29_0": "爾時，阿耆毘伽道人語長者言：「汝今於先將竹林園，奉施沙門瞿曇受用，恐畏於後摩伽陀王頻頭娑羅，奪彼園與沙門瞿曇，汝之長者！",
    "T03n0190_045:0861b03_1": "當於爾時，恐不得施。",
    "T03n0190_045:0861b03_2": "此之功德，汝當不得，徒自虛損。」",
    "T03n0190_045:0861b04_3": "時，迦蘭陀大富長者，從彼阿耆毘伽道人聞是言已，即詣佛所，半由旬道，逆逢世尊。",
    "T03n0190_045:0861b06_4": "其迦蘭陀長者，遙見世尊前來，可憙端正，眾人憙見，乃至諸相莊嚴其身，猶如眾星莊嚴虛空。",
    "T03n0190_045:0861b08_5": "見已即便於世尊所，心生清淨，心生歡喜，詣向佛邊，到佛所已，頂禮佛足，手執金瓶，以清淨水，灌於佛手。",
    "T03n0190_045:0861b12_0": "爾時，長者口作是言：「善哉！",
    "T03n0190_045:0861b12_1": "世尊！",
    "T03n0190_045:0861b12_2": "我住王舍，名迦蘭陀，我有一園，稱為竹林，去城不遠，乃至堪為善人安處。",
    "T03n0190_045:0861b14_3": "我今將彼園奉世尊，世尊為我受彼園，用慈憐愍故。」",
    "T03n0190_045:0861b16_0": "爾時，佛告彼長者言：「若當有人布施奉佛，或復園林，或復宅地，或餘衣服，或餘資財空施佛者，然彼之物，於天人中，即成為塔，餘不得用。」",
    "T03n0190_045:0861b20_0": "佛告長者：「汝今若將彼之竹園，布施招提，若在未來，一切大眾，皆悉得用。",
    "T03n0190_045:0861b21_1": "勸汝如是殷重布施。」",
    "T03n0190_045:0861b22_2": "時迦蘭陀長者聞佛如是語已，即白佛言：「如世尊教，我不敢違。」",
    "T03n0190_045:0861b24_0": "爾時，長者重白佛言：「世尊！",
    "T03n0190_045:0861b24_1": "我今將竹林園，布施未來三世一切眾僧，來者皆隨意用。",
    "T03n0190_045:0861b25_2": "願為於我，受用彼園，憐愍我故。」",
    "T03n0190_045:0861b26_3": "是時，世尊從迦蘭陀長者之邊受彼竹園，為欲憐愍彼長者故，即說偈頌，而呪願言：「其偈初云，樹木雜園，乃至略說，即得生天。」",
    "T03n0190_045:0861b29_4": "此是世尊最先受施竹園因緣。",
    "T03n0190_045:0861c01_5": "爾時，世尊在王舍城迦蘭陀鳥竹園之內，與大比丘徒眾千人，所謂悉是舊仙螺髻梵志出家。",
    "T03n0190_045:0861c04_0": "佛本行集經大迦葉因緣品第四十七上爾時，去彼王舍大城，不近不遠，有於一村，名新竪立。",
    "T03n0190_045:0861c06_1": "（別有一師作如是言：「摩訶僧祇。」",
    "T03n0190_045:0861c06_2": "復作是說：「摩伽陀國王舍大城，有一聚落，其聚落名摩訶娑陀羅(隋言大澤田)，彼處有一娑羅門村，其村還名摩訶娑陀羅。」",
    "T03n0190_045:0861c09_3": "）而彼村內，有一大富婆羅門，名尼拘盧陀羯波(隋言堪用樹)。",
    "T03n0190_045:0861c10_4": "彼大長者，巨富饒財，多有駈使，乃至其家，猶如北方毘沙門天宮宅無異。",
    "T03n0190_045:0861c12_5": "而彼長者大婆羅門，領五百村，處分駈使，受其節度。",
    "T03n0190_045:0861c14_0": "爾時，摩伽陀國頻頭娑羅王，有一千具犁牛耕地，彼婆羅門，止少一具，不滿一千。",
    "T03n0190_045:0861c15_1": "所以者何？",
    "T03n0190_045:0861c16_2": "恐畏頻頭娑羅大王生嫉妬心，所以故減。",
    "T03n0190_045:0861c17_0": "其婆羅門所有六畜，不可知數，唯數烟火，知其多少。",
    "T03n0190_045:0861c18_1": "其金錢藏，一切合有二十五窖，而彼大富婆羅門婦，至其園中，遊戲觀看，彼婦因在一畢鉢羅樹下而坐。",
    "T03n0190_045:0861c21_0": "爾時，彼婦先舊懷娠，即便在彼樹下而產生一童子，可憙端正，眾人樂觀，世間無比，猶如金像。",
    "T03n0190_045:0861c23_1": "而彼童子初生之時，於彼樹上，即自然出一妙天衣。",
    "T03n0190_045:0861c24_2": "彼衣現已，其父母見，作是思惟：「此之天衣，必是童子福德故生。」",
    "T03n0190_045:0861c25_3": "是故即因此之瑞相，名畢鉢羅耶那(隋言樹下生)。",
    "T03n0190_045:0861c26_4": "而彼童子，從生已來，因樹為名，相傳即稱畢鉢羅耶那。",
    "T03n0190_045:0861c28_0": "爾時，父母與彼童子，各別安置四種嬭母，謂抱持嬭、乳餔之嬭、將遊戲嬭、看養育嬭，而彼四嬭，養育洗浴，抱持戲笑，與乳餔飼，令其增長。",
    "T03n0190_045:0862a02_1": "時，畢鉢羅耶那童子，而其父母，唯此一兒，愛重之心，暫不聽離，若不見時，父母心中，即便不樂。",
    "T03n0190_045:0862a05_0": "爾時，童子福德因緣，養育未幾，漸向增長，不久之間，成就智慧，乃至稍大，能行能走。",
    "T03n0190_045:0862a06_1": "而其父母，及胎年數至滿八歲，即為其受婆羅門戒，既受戒已，即便付囑父母家業，諸雜技藝，祭祀法式，悉遣令教，所謂書畫算數刻印，及四韋陀諸授記法，世辯言談，受持杖法，大呪術法，闡陀之論，種種文章，五行星宿，度數陰陽，渧漏知時。",
    "T03n0190_045:0862a12_2": "一日一夜，凡若干時，如是則凶，如是則吉。",
    "T03n0190_045:0862a13_3": "又復童子，知地動相，雷鳴震吼，鳥獸鳴呼，飛走驚動，候相盡知一切諸變。",
    "T03n0190_045:0862a15_4": "又占相知諸技藝相，知男女相，知六畜相，知人洗淨清淨之行，知受水法受澡罐法，知受灰法，知唱唄歌，明識吉祥盛衰之相，禳災解除祭祀火神，大人諸天，悉皆備訖。",
    "T03n0190_045:0862a19_5": "既自學已，復能教他，受他物時，或施他物，皆悉學得。",
    "T03n0190_045:0862a20_6": "於世間中，無所不達，無處不知，叡智捷疾，黠慧聰明，敏博辯才，利根多巧。",
    "T03n0190_045:0862a22_7": "而彼童子，本性質直，常厭世間，知慾不淨，心生捨離。",
    "T03n0190_045:0862a23_8": "以昔曾見諸佛世尊，於彼佛邊種諸善根，修諸功德，已得成就，知諸食相，心多欲入向涅槃門，常欲求出，捨諸煩惱，不受一切世間有為，不受一切生老病死，往昔修行，以爛一切諸業繫縛，因此智力，至成熟地一生補處。",
    "T03n0190_045:0862a29_0": "時，畢鉢羅耶那童子父母見其年漸長成，堪受世慾，如是知已，即告彼言：「耶那童子！",
    "T03n0190_045:0862b01_1": "我欲為兒娉娶女子與兒為侍。」",
    "T03n0190_045:0862b02_2": "作是語已，時畢鉢羅耶那童子，白父母言：「波波摩摩！",
    "T03n0190_045:0862b03_3": "我心不樂娶妻畜婦，我意願樂欲修梵行。」",
    "T03n0190_045:0862b05_0": "爾時，耶那童子父母告其子言：「我所愛子兒，今先須生子立世，然後任當修於梵行。",
    "T03n0190_045:0862b06_1": "何以故？",
    "T03n0190_045:0862b07_2": "此事相承傳聞說言：『若人無子，無有繼後，彼人終不得生天上。』」",
    "T03n0190_045:0862b08_3": "時，彼童子報父母言：「波波摩摩！",
    "T03n0190_045:0862b09_4": "我今不用立世相傳，亦復不用繼續於後，我當梵行。」",
    "T03n0190_045:0862b10_5": "如是父母再過三過告畢鉢羅耶那童子，作如是言：「愛子要須立世娶婦。",
    "T03n0190_045:0862b12_6": "何以故？",
    "T03n0190_045:0862b12_7": "畏我等家當絕嗣胤。」",
    "T03n0190_045:0862b13_0": "時，畢鉢羅耶那童子，乃至三過，被其父母如是惱時，即便捉取閻浮檀金，教於工匠，作婦女形，作已將向其父母邊，出以示現，向其父母，作如是言：「波波摩摩！",
    "T03n0190_045:0862b16_1": "我不用受五慾之樂，願修梵行。",
    "T03n0190_045:0862b17_2": "若必波波摩摩，要欲為我娶婦持立世者，必當須覓如是顏色如閻浮檀金形狀者。」",
    "T03n0190_045:0862b20_0": "時，畢鉢羅耶那童子父母，既見如是事已，心大憂愁，悵怏不樂，心作是念：「我等何處能得婦女如閻浮檀金色形者？」",
    "T03n0190_045:0862b22_1": "時，拘盧陀大婆羅門，坐於樓上，心裏不歡，默然而住。",
    "T03n0190_045:0862b23_2": "爾時，彼家有婆羅門，為其門師，恒常來往，至彼大富婆羅門家。",
    "T03n0190_045:0862b26_0": "時，彼門師婆羅門來入其家已，而呪願彼富婆羅門，作如是言：「大施檀主！",
    "T03n0190_045:0862b27_1": "願汝增加一切財錢，吉祥果報，無所乏少，妻妾子息，願多增益。」",
    "T03n0190_045:0862b29_2": "復更重問其家人言：「汝之大家！",
    "T03n0190_045:0862b29_3": "今在何處？」",
    "T03n0190_045:0862c01_4": "家人報言：「大婆羅門！",
    "T03n0190_045:0862c01_5": "我大家今在於樓上，心大悵怏，愁憂不樂，默坐而住。」",
    "T03n0190_045:0862c03_0": "時，彼門師婆羅門即至於大富婆羅門邊，如是白言：「願大施主！",
    "T03n0190_045:0862c04_1": "增長家計，宿昔何如？",
    "T03n0190_045:0862c04_2": "於夜臥時食消以不？",
    "T03n0190_045:0862c05_3": "又復夜共愛人相戲，受於快樂，稱意以不？」",
    "T03n0190_045:0862c06_4": "而彼主人富婆羅門，默然不報。",
    "T03n0190_045:0862c07_0": "彼復問言：「汝今何故默然不報？",
    "T03n0190_045:0862c07_1": "我今如是與汝小來，同苦同樂，汝今何故不共我語？」",
    "T03n0190_045:0862c09_0": "時，拘盧陀大婆羅門，向其門師婆羅門邊，委說前事，說已語彼婆羅門言：「我今何處得如是女如閻浮檀金色形者？」",
    "T03n0190_045:0862c11_1": "爾時，門師婆羅門，報大婆羅門，作如是言：「汝大施主富婆羅門！",
    "T03n0190_045:0862c13_0": "莫愁莫苦！",
    "T03n0190_045:0862c13_1": "汝既為我作於施主，我所須者，衣食具度，常從汝得，我為汝覓求於如是閻浮檀形金色之女。",
    "T03n0190_045:0862c15_2": "汝心莫疑，我覓決得，我須道粮，并及道伴，汝覓與我，我共彼等，相隨而去，四方求覓。」",
    "T03n0190_045:0862c17_3": "爾時，大富婆羅門聞如是語已，稱其所言皆悉辦具，及徒伴與。",
    "T03n0190_045:0862c18_4": "時，彼門師婆羅門，得種種資粮，相發遣已，即作四色神明繖蓋，種種莊挍，立為神明，於其前作種種音樂，前後圍遶。",
    "T03n0190_045:0862c21_5": "或有傘蓋底打金作，其神明面或以銀作，或頗梨作神明之面，或琉璃作神明之面，作已別遣三傘蓋行向於餘方，其一自隨。",
    "T03n0190_045:0862c24_6": "告彼別道諸人等言：「汝輩所至村邑方處，普告一切諸村女言：『此是神明，阿誰女能施設供養？",
    "T03n0190_045:0862c26_7": "若供養者，稱彼女心所欲求願，即得成就。』",
    "T03n0190_045:0862c27_8": "汝等當觀，其諸女內，若見有女作於金色，汝等當問其姓氏族名字住處，宜速疾來還向我邊。」",
    "T03n0190_045:0862c29_9": "如是語已，即便別去。",
    "T03n0190_045:0863a02_0": "時，彼門師大婆羅門，即自將一傘蓋神明，置於囊裹，及食糧具，詣於他方，或至州村聚落城邑王宮巷陌，所入之處，即將音聲樂彼神明，所至之處有諸女等，聞彼音聲，一切悉來，聚集觀察。",
    "T03n0190_045:0863a07_0": "爾時，彼大婆羅門見諸女集聚，即從囊中，出神明形，示現女輩，口作是言：「汝等女輩！",
    "T03n0190_045:0863a08_1": "各當供養此之神明，若有女能供養於此神明之者，其女所可有心求願，即得成就。」",
    "T03n0190_045:0863a10_2": "爾時，彼等一切女輩，即將種種塗香末香華鬘散花，從家將來，欲用供養彼之神明，如是方便，漸漸行至毘耶離城。",
    "T03n0190_045:0863a14_0": "爾時，去彼毘耶離城不遠，有於一大村，名迦羅毘迦(隋言赤黃色)，時彼村內，有一巨富大婆羅門，名迦毘羅(隋言黃赤)。",
    "T03n0190_045:0863a16_1": "彼婆羅門，富足資財，多饒駈使，乃至彼家，猶如北方毘沙門宮，一種無異。",
    "T03n0190_045:0863a18_2": "彼婆羅門，有於一女，名跋陀羅迦卑梨耶(隋言賢色黃女)，彼女可憙，端正殊絕，眾人樂見，世無有雙，不短不長，不麤不細，不白不黑，不紫不青，其在盛年，堪為天下玉女之寶。",
    "T03n0190_045:0863a23_0": "爾時，彼處毘耶離城，有一節日名為燃火，其節日內，有五百女共來集聚，跋陀羅女身亦來集在彼會中。",
    "T03n0190_045:0863a25_1": "爾時，彼將傘蓋神明大婆羅門，詣向於彼諸女之邊，到已從囊即出神明，示現彼等一切諸女，口作是言：「汝諸女輩！",
    "T03n0190_045:0863a27_2": "此是天神，最勝最妙，汝等各當供養祭祀，若有女人，供養此神，可有心願皆悉得成。」",
    "T03n0190_045:0863b01_0": "爾時，彼等一切諸女，各將種種末香塗香花鬘散花，速走向彼神明之邊，口作是言：「我今供養此天神明。」",
    "T03n0190_045:0863b03_1": "唯自有彼跋陀羅女，獨不肯往近彼神明，而彼一切諸女伴輩強抱其將往神明邊，亦到彼處。",
    "T03n0190_045:0863b05_2": "其威光力，彼閻浮檀金色之形即無威光，便失本色。",
    "T03n0190_045:0863b07_0": "爾時，彼處跋陀羅女，於女伴邊出力挺身，即便得脫，走向自家，白己父母，作如是言：「波波摩摩！",
    "T03n0190_045:0863b09_1": "願莫將我與於餘人。",
    "T03n0190_045:0863b09_2": "何以故？",
    "T03n0190_045:0863b09_3": "我今不用人作夫主，我心中欲修行梵行。」",
    "T03n0190_045:0863b10_4": "爾時，彼女所有兄弟，語跋陀羅，作如是言：「阿姊阿妹！",
    "T03n0190_045:0863b11_5": "我等實亦不欲與汝暫時別離，但我等輩，若不嫁汝，於道理中，復不能得。",
    "T03n0190_045:0863b13_6": "世人或言，是女兄弟必於其邊有邪私意，是故不肯嫁與他人，恐涉此疑。」",
    "T03n0190_045:0863b16_0": "是時，彼女兄弟復更作如是言：「汝但莫愁！",
    "T03n0190_045:0863b16_1": "我等若當將汝欲許於他人者，會當為汝多索錢財，而彼人求，若不能辦多許錢物，則汝自然不離家居。」",
    "T03n0190_045:0863b19_2": "而彼兄弟，可有人來求彼女者，即作是言：「若人欲求我姊妹者，還聚好金，令如女大，乃當相與。」",
    "T03n0190_045:0863b22_0": "爾時，彼所求女門師大婆羅門，將閻浮金女形行者，既覩於彼跋陀羅女見已，問彼諸別女言：「此女是誰？",
    "T03n0190_045:0863b24_1": "誰家所生？」",
    "T03n0190_045:0863b24_2": "時，彼諸女報於彼客婆羅門言：「此處有一最勝巨富大婆羅門，名迦毘羅，彼是其女。」",
    "T03n0190_045:0863b27_0": "爾時，彼客婆羅門聞此因緣已，日將欲沒，至黃昏時，漸到於彼富婆羅門迦毘羅家。",
    "T03n0190_045:0863b28_1": "到其家已，從乞寄宿，而彼家人，即便許可，借其宿處。",
    "T03n0190_045:0863c01_2": "時彼寄宿客婆羅門，過其夜已，至彼後日於晨朝時，詣迦毘羅婆羅門邊，到其邊已，即在其前而呪願言：「願此仁者婆羅門家，常勝增長。」",
    "T03n0190_045:0863c04_3": "作於如是呪願畢已，却坐一面。",
    "T03n0190_045:0863c04_4": "其迦毘羅問於彼客婆羅門言：「仁者！",
    "T03n0190_045:0863c05_5": "昨夜安隱以不？",
    "T03n0190_045:0863c06_6": "宿昔何如？」",
    "T03n0190_045:0863c06_7": "是時，彼客婆羅門，報作如是言：「我昨夜中，甚大安隱，快樂無惱。」",
    "T03n0190_045:0863c08_0": "爾時，彼家跋陀羅女，於晨朝時從眠臥起，至其父邊，到已頂禮於其父足，却立一面。",
    "T03n0190_045:0863c09_1": "時，彼求女客婆羅門，白迦毘羅富婆羅門，作如是言：「善哉仁者！",
    "T03n0190_045:0863c11_2": "此是誰女？」",
    "T03n0190_045:0863c11_3": "其迦毘羅報彼客言：「是我之女。」",
    "T03n0190_045:0863c12_4": "彼婆羅門復問：「仁者！",
    "T03n0190_045:0863c12_5": "此女頗有與處以不？」",
    "T03n0190_045:0863c13_6": "迦毘羅言：「此女未有許與他處。」",
    "T03n0190_045:0863c14_0": "時，彼求女客婆羅門，即白主人迦毘羅言：「大富仁者！",
    "T03n0190_045:0863c15_1": "摩伽陀國有一聚落，名摩訶娑陀羅，彼聚落內有於一村，其村還名摩訶娑陀羅，其中有一大婆羅門，名尼拘盧陀羯波，巨富饒財。",
    "T03n0190_045:0863c18_2": "彼有一子，名畢鉢羅耶那摩那婆，諸義自解，復能教他，於三韋陀，悉皆洞解。",
    "T03n0190_045:0863c19_3": "復解一事十名之論，及尼乾輈書論，往事五明論等，一句半句，一偈半偈，皆能分別。",
    "T03n0190_045:0863c21_4": "授記世辯，六十種論，解大丈夫諸要相等，一切技藝，無所乏少。」",
    "T03n0190_045:0863c23_5": "爾時，彼客婆羅門說如是語已，白主人言：「今勸仁者！",
    "T03n0190_045:0863c24_6": "將此女與彼摩那婆，持以為妻。」",
    "T03n0190_045:0863c25_7": "是時，彼大富婆羅門及諸兒子，報於彼客婆羅門言：「大婆羅門！",
    "T03n0190_045:0863c26_8": "此女若嫁，索多錢財，有誰能取？」",
    "T03n0190_045:0863c27_9": "客婆羅門問主人言：「索幾多財？」",
    "T03n0190_045:0863c28_10": "彼等報言：「稱此女形，索若干金。」",
    "T03n0190_045:0863c29_0": "爾時，彼客婆羅門聞，即從袋出彼閻浮檀金女之形，示現於彼父母兄弟，訖作是言：「此閻浮檀金色之形，應稱是女，汝等當取與我此女。」",
    "T03n0190_045:0864a03_1": "爾時，彼女父母兄弟作如是念：「應彼處人聞我此女如是端正，集聚多許閻浮檀金，造作女形，使若干大。」",
    "T03n0190_045:0864a06_0": "爾時，彼女父母兄弟共如是言：「我等今者若取此形閻浮檀金，不觀彼家錢財多少，又不諳悉其國禮儀法則高下，我女脫若至於彼家，當見苦惱，今須密使私觀彼家。」",
    "T03n0190_045:0864a09_1": "作是念已，告彼求女婆羅門言：「善使仁者大婆羅門！",
    "T03n0190_045:0864a10_2": "我今欲遣使觀彼家法用云何？",
    "T03n0190_045:0864a11_3": "然後思量可與以不？」",
    "T03n0190_045:0864a12_4": "是時，彼客大婆羅門報言：「如是！",
    "T03n0190_045:0864a12_5": "任意當觀。」",
    "T03n0190_045:0864a14_0": "爾時，彼客大婆羅門作是語已，即辭主人，歸還本國，到尼拘盧陀羯波婆羅門邊，到已白言：「善勝仁者大婆羅門，心應歡喜，我求得女如閻浮檀金色形者，彼甚可憙端正無雙，眾人樂見。」",
    "T03n0190_045:0864a19_0": "時，彼大富婆羅門，問於彼求女婆羅門言：「大婆羅門！",
    "T03n0190_045:0864a20_1": "仁者何處得見是女？」",
    "T03n0190_045:0864a20_2": "彼婆羅門即報之言：「彼女舍去毘耶離城，其間不遠，有於一村名迦毘羅，其內有一富婆羅門名迦毘羅，彼婆羅門有女名曰跋陀羅迦卑梨耶。」",
    "T03n0190_045:0864a24_0": "爾時，畢鉢羅耶那父母聞是事已，心大歡喜，遍滿其體，不能自勝。",
    "T03n0190_045:0864a25_1": "是時，尼拘盧陀羯波大婆羅門，即便置立從己坐村連接，乃至毘耶離城，其間步地半由旬道安一牛群，并造客舍，如是處處安置訖了。",
    "T03n0190_045:0864a28_2": "時，迦毘羅大婆羅門，告於彼等當牧牛人，作如是言：「汝等各應如是備擬，若其有人，從毘耶離城來於此，彼等所須一切諸物，汝等迎接供奉彼人，勿令乏短。」",
    "T03n0190_045:0864b04_0": "爾時，跋陀羅卑梨耶女兄弟從其家出，向摩伽陀，至王舍城。",
    "T03n0190_045:0864b05_1": "彼等值初第一牛群所居之處，彼處諸人，曲躬出迎，口作是言：「善來人輩！",
    "T03n0190_045:0864b07_2": "從於何方遠來到此？」",
    "T03n0190_045:0864b07_3": "即引將入客舍之中，以諸香湯與令澡浴，復以種種香塗其身，復將種種無價之衣，與其令著，復將種種雜好香花，結用作鬘，置其頭上。",
    "T03n0190_045:0864b10_4": "然後別將種種甘美餚饍飲食，與其令噉，所謂唼[口*束]嚼齧嘗啜，種種味具，皆悉充足。",
    "T03n0190_045:0864b12_5": "自恣飽已，始告語言：「此中即是我等牛舍，可停一宿，後日早起，隨意而行。」",
    "T03n0190_045:0864b14_6": "時，彼等客問牛子言：「此誰牛舍？」",
    "T03n0190_045:0864b14_7": "牛子報言：「此是尼拘盧陀羯波富婆羅門牧牛之舍，故為仁等，客行安立，恐畏仁等行來疲乏，飢渴困極，所須不得。」",
    "T03n0190_045:0864b17_8": "而彼客人，一夜安臥，後日起行。",
    "T03n0190_045:0864b18_9": "如是次第值於第二牛群之舍，如是第三第四第五第六第七，悉皆如是出迎承接，復口白言：「汝等仁輩！",
    "T03n0190_045:0864b20_10": "從何遠來？",
    "T03n0190_045:0864b20_11": "乃至令宿一夜，安樂眠臥，後日隨意而行。」",
    "T03n0190_045:0864b22_0": "時，彼等客問主人言：「如是牛舍，可有幾許？」",
    "T03n0190_045:0864b22_1": "牛子報言：「從彼摩訶娑陀羅村已來，至於毘耶離城，半由旬間，置一牛舍。」",
    "T03n0190_045:0864b24_2": "爾時，跋陀羅迦卑梨耶女兄弟，共聞如此語已，即作是念：「彼人牛舍，尚有若干，其餘錢財，更何須說？",
    "T03n0190_045:0864b26_3": "我等從此應須迴反還向本家，我等當以我之姊妹，嫁與彼家，以為其婦。」",
    "T03n0190_045:0864b29_0": "時，彼兄弟即遣使人告彼大富婆羅門言：「汝來可取我之姊妹為汝新婦。」",
    "T03n0190_045:0864c01_1": "作是語已，從彼迴還。",
    "T03n0190_045:0864c02_2": "時，畢鉢羅耶摩那婆，聞於使人以得稱其心意之女，聞已即作如是念言：「我今應當自往觀看彼女，實有如是德行智慧以不？」",
    "T03n0190_045:0864c04_3": "是時，畢鉢羅耶童子即便至己父母之邊，長跪白言：「菴婆多多！",
    "T03n0190_045:0864c06_4": "我心實亦不用五欲願修梵行，而尊長今既強為我求於匹對，是故我今自應往彼次第乞食，觀看彼女，實如使人言語以不？」",
    "T03n0190_045:0864c10_0": "時，其父母即告子言：「若知時者，汝當自行。」",
    "T03n0190_045:0864c10_1": "而彼童子，即便辭行，次第乞食，漸漸至迦卑羅迦村。",
    "T03n0190_045:0864c12_2": "時彼國內，有如是法，若有沙門若婆羅門來乞食者，女手將食出與彼人。",
    "T03n0190_045:0864c13_3": "爾時，跋陀羅女，即從其家，自將食出，授與彼客摩那婆手。",
    "T03n0190_045:0864c16_0": "爾時，畢鉢羅耶見彼女已，作如是念：「此決定應是彼女也。」",
    "T03n0190_045:0864c17_1": "是時其女，自手授與彼摩那婆飯食訖已，頂禮其足，却住一面。",
    "T03n0190_045:0864c18_2": "時摩那婆問彼女言：「仁者善女！",
    "T03n0190_045:0864c19_3": "有嫁處未？」",
    "T03n0190_045:0864c20_0": "爾時，彼女即便報言：「仁者摩那婆！",
    "T03n0190_045:0864c20_1": "摩伽陀國有一聚落，其聚落名摩訶羯波，彼處有一婆羅門村，彼村有一富婆羅門名尼拘盧陀羯波，彼有一子名畢鉢羅耶，我之父母，以將我許與彼為妻。」",
    "T03n0190_045:0864c25_0": "爾時，畢鉢羅耶即便報彼跋陀羅女，作如是言：「善女！",
    "T03n0190_045:0864c26_1": "我聞彼摩那婆，內心不用行於五慾，願修梵行。」",
    "T03n0190_045:0864c27_2": "是時，彼女即便諮白摩那婆言：「大婆羅門！",
    "T03n0190_045:0864c28_3": "我今得聞如是言者，甚大歡喜，我亦不用行於五慾，願修梵行。",
    "T03n0190_045:0864c29_4": "今日許他，此是父母世間之意，我實不用。",
    "T03n0190_045:0865a01_5": "今強以我，隨同世人，適彼為妻。」",
    "T03n0190_045:0865a03_0": "爾時，畢鉢羅耶童子聞是語已，問彼女言：「謂仁善女！",
    "T03n0190_045:0865a04_1": "汝昔曾見畢鉢羅耶摩那婆不？」",
    "T03n0190_045:0865a04_2": "彼女報言：「善摩那婆！",
    "T03n0190_045:0865a05_3": "我未曾見。」",
    "T03n0190_045:0865a05_4": "時，摩那婆復更重語於彼女言：「謂汝善女！",
    "T03n0190_045:0865a06_5": "即我是彼畢鉢羅耶摩那婆身，我實不用行於五慾，我今內心願行梵行。",
    "T03n0190_045:0865a08_6": "此之事情，是我父母眷屬之意，直是父母，故強與我，取汝為妻。」",
    "T03n0190_045:0865a09_7": "爾時，跋陀羅女聞是語已，即便白彼摩那婆言：「善哉仁者大摩那婆！",
    "T03n0190_045:0865a11_8": "我得是言，甚大歡喜，仁必不用世五慾者，今莫久住，速宜取我，莫令於彼有無梵行世間之人而求索我。」",
    "T03n0190_045:0865a13_9": "爾時，畢鉢羅耶得是語已，即從彼處迴還向家，至父母邊，到已長跪白父母言：「菴婆多多！",
    "T03n0190_045:0865a15_10": "我實不用行世五慾，願修梵行，二尊為我欲娶婦者，但速疾為我迎彼婦來。」",
    "T03n0190_045:0865a18_0": "爾時，畢鉢羅耶父母，即共迦卑羅迦大婆羅門，立於言契，交關下財，隨索多少辦具種種飲食雜味，無價瓔珞，妙寶衣等，選求吉祥善好宿日，多齎財寶，往彼迎取跋陀羅迦卑羅之女，與兒作妻。",
    "T03n0190_045:0865a22_1": "迎入家已，於一室內鋪二合[木*翕]。",
    "T03n0190_045:0865a23_2": "既安置已，而彼二人在一室內，各各收歛不相染觸。",
    "T03n0190_045:0865a25_0": "爾時，畢鉢羅耶父母聞此事已，作如是念：「彼之二人，在一室內不相染觸，此事云何？」",
    "T03n0190_045:0865a26_1": "即更方便，却一合[木*翕]，止留一[木*翕]，其既同眠，自應相合。",
    "T03n0190_045:0865a28_2": "而彼二人，猶不相觸，若畢鉢羅耶著於睡眠，其跋陀羅女即起經行。",
    "T03n0190_045:0865a29_3": "若跋陀羅女，著於睡眠，其畢鉢羅耶即復經行。",
    "T03n0190_045:0865b01_4": "如是更互周歷年載，終不同寢。",
    "T03n0190_045:0865b03_0": "佛本行集經卷第四十五"
}