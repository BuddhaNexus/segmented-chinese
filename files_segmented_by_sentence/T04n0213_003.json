{
    "T04n0213_003:0789a08_0": "法集要頌經卷第三",
    "T04n0213_003:0789a09_0": "尊者法救集",
    "T04n0213_003:0789a10_0": "西天中印度惹爛駄囉國密",
    "T04n0213_003:0789a11_0": "林寺三藏明教大師賜紫沙",
    "T04n0213_003:0789a12_0": "門臣天息災奉　詔譯",
    "T04n0213_003:0789a13_0": "法集要頌經廣說品第二十四",
    "T04n0213_003:0789a14_0": "　雖說百伽陀，　　句義不周正，　不如解一句，　　聞乃得解脫。",
    "T04n0213_003:0789a16_0": "　雖說百伽陀，　　不明有何益？",
    "T04n0213_003:0789a17_0": "　不如解一義，　　聞乃得止息。",
    "T04n0213_003:0789a18_0": "　雖解多伽陀，　　不行無所益，　不如行一句，　　習行可得道。",
    "T04n0213_003:0789a20_0": "　若人壽百歲，　　毀戒意不息，　不如一日中，　　供養持戒人。",
    "T04n0213_003:0789a22_0": "　若人壽百歲，　　懈怠劣精進，　不如一日中，　　勇猛行精進。",
    "T04n0213_003:0789a24_0": "　若人壽百歲，　　不觀生滅法，　不如一日中，　　而解生滅法。",
    "T04n0213_003:0789a26_0": "　若人壽百歲，　　不觀成敗事，　不如一日中，　　覩微知所忌。",
    "T04n0213_003:0789a28_0": "　若人壽百歲，　　不見無漏句，　不如一日中，　　得見無漏道。",
    "T04n0213_003:0789b01_0": "　若人壽百歲，　　不見無動句，　不如一日中，　　得見無動道。",
    "T04n0213_003:0789b03_0": "　若人壽百歲，　　不覩難見句，　不如一日中，　　得見微妙道。",
    "T04n0213_003:0789b05_0": "　若人壽百歲，　　不見無生句，　不如一日中，　　得見無生道。",
    "T04n0213_003:0789b07_0": "　若人壽百歲，　　不見無作句，　不如一日中，　　得見無作道。",
    "T04n0213_003:0789b09_0": "　若人壽百歲，　　不見最上句，　不如一日中，　　得見最上道。",
    "T04n0213_003:0789b11_0": "　若人壽百歲，　　不見寂滅句，　不如一日中，　　得見寂滅道。",
    "T04n0213_003:0789b13_0": "　若人壽百歲，　　不見甘露句，　不如一日中，　　得服甘露味。",
    "T04n0213_003:0789b15_0": "　若人壽百歲，　　不見無垢句，　不如一日中，　　得見清淨道。",
    "T04n0213_003:0789b17_0": "　若人壽百歲，　　不見離垢句，　不如一日中，　　離垢得解脫。",
    "T04n0213_003:0789b19_0": "　雖復壽百歲，　　山林祭火神，　不如須臾間，　　觀身而積行。",
    "T04n0213_003:0789b21_0": "　雖復百歲中，　　山林祭火神，　不如須臾間，　　正見得解脫。",
    "T04n0213_003:0789b23_0": "　從月至於月，　　愚者用飲食，　彼人不信佛，　　十六不獲一。",
    "T04n0213_003:0789b25_0": "　若人禱神祀，　　經歲望其福，　彼於四分中，　　亦不獲其一。",
    "T04n0213_003:0789b27_0": "　從月至於月，　　愚者用飲食，　不生慈愍心，　　十六不及一。",
    "T04n0213_003:0789b29_0": "　從月至於月，　　愚者用飲食，　彼不知法數，　　十六不及一。",
    "T04n0213_003:0789c02_0": "　從月至於月，　　常行平等會，　彼人不信佛，　　十六不及一。",
    "T04n0213_003:0789c04_0": "　從月至於月，　　常行平等會，　彼人不信法，　　十六不及一。",
    "T04n0213_003:0789c06_0": "　從月至於月，　　常行平等會，　彼人不信僧，　　十六不及一。",
    "T04n0213_003:0789c08_0": "　月月常千祀，　　恒施於平等，　彼無慈愍心，　　十六不及一。",
    "T04n0213_003:0789c10_0": "　月月常千祀，　　恒施於平等，　彼不恤蠕動，　　十六不及一。",
    "T04n0213_003:0789c12_0": "　月月常千祀，　　恒施於平等，　若無悲念心，　　十六不及一。",
    "T04n0213_003:0789c14_0": "　月月常千祀，　　恒施於平等，　彼懷怨恨心，　　十六不及一。",
    "T04n0213_003:0789c16_0": "　月月常千祀，　　恒施於平等，　不見擇滅法，　　十六不及一。",
    "T04n0213_003:0789c18_0": "　月月常千祀，　　終身而不輟，　不如須臾間，　　一心念真法。",
    "T04n0213_003:0789c20_0": "　一念福無邊，　　勝彼終身祀，　雖終百歲壽，　　奉事祀火神。",
    "T04n0213_003:0789c22_0": "　不如須臾間，　　供養佛法僧，　一念供養福，　　勝彼終身祀。",
    "T04n0213_003:0789c24_0": "法集要頌經善友品第二十五",
    "T04n0213_003:0789c25_0": "　無信懷憎嫉，　　鬪亂彼此人，　智者所棄嫌，　　愚習以為樂。",
    "T04n0213_003:0789c27_0": "　有信無憎嫉，　　精進信多聞，　智者所敬待，　　賢聖以為樂。",
    "T04n0213_003:0789c29_0": "　不親惡知識，　　不與非法會，　親近善知識，　　恒與正法會。",
    "T04n0213_003:0790a02_0": "　行路念防慮，　　持戒多聞人，　思慮無量境，　　聞彼善言教。",
    "T04n0213_003:0790a04_0": "　各各知差別，　　近惡自陷溺，　習善致名稱。",
    "T04n0213_003:0790a05_1": "　　妙者恒自妙，　此由身真正；　　善者終以善，　斯由親近善。",
    "T04n0213_003:0790a07_2": "　　智慧為最上，　持戒永寂滅。",
    "T04n0213_003:0790a09_0": "　如魚湊臭爛，　　人貪競取之，　意者不覺臭，　　習惡亦如是。",
    "T04n0213_003:0790a11_0": "　多誐波羅葉，　　眾生往採取，　葉薰香遠布，　　習善亦如是。",
    "T04n0213_003:0790a13_0": "　親近惡知識，　　罪垢日夜增，　如猪身不淨，　　自污兼污他。",
    "T04n0213_003:0790a15_0": "　己自不習惡，　　親近習惡者，　為人所輕笑，　　惡名日夜熾。",
    "T04n0213_003:0790a17_0": "　觀習而習之，　　知近而親近，　毒箭在其束，　　淨者被其污。",
    "T04n0213_003:0790a19_0": "　勇夫能除污，　　去惡不為伴，　是故知果報，　　智人悉分別。",
    "T04n0213_003:0790a21_0": "　非親慎莫習，　　習當近於賢，　苾芻修行道，　　忍苦盡諸漏。",
    "T04n0213_003:0790a23_0": "　愚人盡形壽，　　承事明智人，　亦不知真法，　　如杓斟酌食。",
    "T04n0213_003:0790a25_0": "　智者須臾間，　　承事賢聖人，　一一知真法，　　如舌了眾味。",
    "T04n0213_003:0790a27_0": "　智者尋一句，　　演出無量義，　愚者誦千句，　　不解一句義。",
    "T04n0213_003:0790a29_0": "　一句義成就，　　智者所修學，　愚者好遠離，　　真佛之所說。",
    "T04n0213_003:0790b02_0": "　怨憎有智勝，　　不隨親友義，　愚者訓非道，　　漸趣地獄徑。",
    "T04n0213_003:0790b04_0": "　愚者自稱愚，　　當知善黠慧，　愚人自稱智，　　是謂愚中甚。",
    "T04n0213_003:0790b06_0": "　若復歎譽愚，　　毀訾智者身，　毀智猶有勝，　　歎愚不為上。",
    "T04n0213_003:0790b08_0": "　莫見愚聞聲，　　亦莫與愚居，　與愚同居難，　　猶如怨同處。",
    "T04n0213_003:0790b10_0": "　莫見愚聞聲，　　亦莫與愚居，　與愚同居難，　　猶如怨同處。",
    "T04n0213_003:0790b12_0": "　當選擇共居，　　如與親親會，　是故事多聞，　　并及持戒者。",
    "T04n0213_003:0790b14_0": "　如是人中上，　　如月在眾星。",
    "T04n0213_003:0790b15_0": "法集要頌經圓寂品第二十六",
    "T04n0213_003:0790b16_0": "　如龜藏其六，　　苾芻攝意想，　無倚無害彼，　　圓寂無言說。",
    "T04n0213_003:0790b18_0": "　忍辱第一道，　　佛說圓寂最，　不以懷煩熱，　　害彼為沙門。",
    "T04n0213_003:0790b20_0": "　言當莫麁獷，　　所說應辯才，　少聞共論難，　　反受彼屈伏。",
    "T04n0213_003:0790b22_0": "　數自興煩惱，　　猶彼器敗壞，　生死數流轉，　　長沒無出期。",
    "T04n0213_003:0790b24_0": "　若不自煩惱，　　猶器完牢具，　如是至圓寂，　　永無諸塵翳。",
    "T04n0213_003:0790b26_0": "　無病第一利，　　知足第一富，　知親第一友，　　圓寂第一樂。",
    "T04n0213_003:0790b28_0": "　飢為第一患，　　行為第一苦，　如實知此者，　　圓寂第一樂。",
    "T04n0213_003:0790c01_0": "　最妙聖言教，　　流布無窮際，　世共傳習者，　　實無有厭時。",
    "T04n0213_003:0790c03_0": "　如是無等倫，　　所說善言教，　身苦所逼迫，　　何過飢患苦？",
    "T04n0213_003:0790c05_0": "　趣善之徒少，　　趣惡之徒多，　如實知此者，　　速求於圓寂。",
    "T04n0213_003:0790c07_0": "　有緣生善處，　　有緣生惡趣，　有緣般涅槃，　　如斯皆有緣。",
    "T04n0213_003:0790c09_0": "　鹿歸於田野，　　鳥歸於虛空，　義歸於分別，　　真人歸寂滅。",
    "T04n0213_003:0790c11_0": "　不以懈怠意，　　怯弱有所至，　欲求於圓寂，　　焚燒諸縛著。",
    "T04n0213_003:0790c13_0": "　苾芻速杼船，　　以杼便當輕，　求斷貪欲情，　　然後至圓寂。",
    "T04n0213_003:0790c15_0": "　我有本以無，　　本有我今無，　非無亦非有，　　如今不可獲。",
    "T04n0213_003:0790c17_0": "　難見諦不動，　　善觀而不動，　當察愛盡源，　　是謂名業際。",
    "T04n0213_003:0790c19_0": "　斷愛除其欲，　　竭河無流兆，　能明此愛本，　　是謂名苦際。",
    "T04n0213_003:0790c21_0": "　無身滅其想，　　諸痛得清涼，　眾行永止息，　　識想不復興。",
    "T04n0213_003:0790c23_0": "　如實知此者，　　是謂名苦際，　住動虛則靜，　　非近非有樂。",
    "T04n0213_003:0790c25_0": "　無動得輕安，　　靜乃獲圓寂，　亦不由往來，　　往來絕生滅。",
    "T04n0213_003:0790c27_0": "　老死煩惱除，　　斷苦獲圓寂，　吾已無往來，　　不去而不來，　不沒不復生，　　此際名圓寂。",
    "T04n0213_003:0791a01_0": "　智生之本末，　　有為知無為，　生死所纏縛，　　縛者而難制。",
    "T04n0213_003:0791a03_0": "　如是四大身，　　五蘊苦惱集，　安住觀實苦，　　盡苦獲圓寂。",
    "T04n0213_003:0791a05_0": "　諸法無往來，　　往來恒生滅，　老病死遷流，　　無漏獲圓寂。",
    "T04n0213_003:0791a07_0": "　苾芻有世生，　　有造無作行，　有無生無有，　　無作無所行。",
    "T04n0213_003:0791a09_0": "　苾芻吾已知，　　無復諸地入，　無有虛空入，　　無諸入用入。",
    "T04n0213_003:0791a11_0": "　無想非想入，　　無今世後世，　亦無日月想，　　無往亦無來。",
    "T04n0213_003:0791a13_0": "　從食因緣有，　　從食致憂樂，　而此要滅者，　　諸苦法已盡。",
    "T04n0213_003:0791a15_0": "　非食命不濟，　　孰能不搏食？",
    "T04n0213_003:0791a16_0": "　夫立食為先，　　然後乃至道。",
    "T04n0213_003:0791a17_0": "　地種及水火，　　是時風無吹，　光焰所不照，　　亦不見其實。",
    "T04n0213_003:0791a19_0": "　非月非有光，　　非日非有照，　審諦觀此者，　　乃應真圓寂。",
    "T04n0213_003:0791a21_0": "　端正色縱容，　　得脫一切苦，　非色非無色，　　得脫第一苦。",
    "T04n0213_003:0791a23_0": "　究竟不恐懼，　　越縛無狐疑，　未斷有欲刺，　　豈知身為患？",
    "T04n0213_003:0791a25_0": "　所謂究竟者，　　圓寂為第一，　盡斷諸想著，　　文句不錯謬。",
    "T04n0213_003:0791a27_0": "　知節不知節，　　最勝捨有行，　內自思惟行，　　如卵壞其膜。",
    "T04n0213_003:0791a29_0": "　眾施法施勝，　　眾樂法樂上，　眾力忍力最，　　愛盡圓寂樂。",
    "T04n0213_003:0791b02_0": "法集要頌經觀察品第二十七",
    "T04n0213_003:0791b03_0": "　善觀己瑕隙，　　使己不露外，　彼彼自有隙，　　如彼飛輕塵。",
    "T04n0213_003:0791b05_0": "　若己稱無瑕，　　罪福俱并至，　但見他人隙，　　恒懷無明想。",
    "T04n0213_003:0791b07_0": "　知慚壽中上，　　焉以貪牽縛，　力士無畏忌，　　斯等命短促。",
    "T04n0213_003:0791b09_0": "　知慚不盡壽，　　恒求清淨行，　威儀不缺漏，　　當觀真淨壽。",
    "T04n0213_003:0791b11_0": "　世間普盲冥，　　智眼尠尠耳，　群鳥墮羅網，　　生天不足言。",
    "T04n0213_003:0791b13_0": "　觀世衰耗法，　　但見眾色變，　愚者自繫縛，　　為闇所纏繞，　亦不見於行，　　觀而無所有。",
    "T04n0213_003:0791b16_0": "　眾生皆有我，　　為彼而生患，　一一不相見，　　不覩邪見刺。",
    "T04n0213_003:0791b18_0": "　觀此刺因緣，　　眾生多染著，　我造彼非有，　　彼造非我有。",
    "T04n0213_003:0791b20_0": "　眾生為慢纏，　　染著於憍慢，　為見所迷惑，　　不免生死際。",
    "T04n0213_003:0791b22_0": "　已得與當得，　　二俱受塵垢，　習於病根本，　　及覺諸所學。",
    "T04n0213_003:0791b24_0": "　觀諸持戒者，　　梵行清淨人，　瞻侍病瘦者，　　是謂至邊際。",
    "T04n0213_003:0791b26_0": "　當觀水上泡，　　亦觀幻野馬，　如是不觀身，　　亦不見死至。",
    "T04n0213_003:0791b28_0": "　當觀水上泡，　　亦觀幻野馬，　如是不觀世，　　亦不見死王。",
    "T04n0213_003:0791c01_0": "　如是當觀身，　　如王雜色車，　愚者所染著，　　善求遠離彼。",
    "T04n0213_003:0791c03_0": "　如是當觀身，　　如王雜色車，　愚者所染著，　　智者遠離之。",
    "T04n0213_003:0791c05_0": "　如是當觀身，　　眾病之所因，　病與愚合會，　　焉能可恃怙？",
    "T04n0213_003:0791c07_0": "　當觀畫形像，　　摩尼紺青髮，　愚者以為緣，　　不求越彼岸。",
    "T04n0213_003:0791c09_0": "　當觀畫形像，　　摩尼紺青髮，　愚者以為緣，　　智者所厭患。",
    "T04n0213_003:0791c11_0": "　強以彩畫形，　　莊嚴醜穢身，　愚者以為緣，　　亦不求自度。",
    "T04n0213_003:0791c13_0": "　爪髮為八分，　　雙部眼耳璫，　愚者所染著，　　亦不求自度。",
    "T04n0213_003:0791c15_0": "　著欲染於欲，　　不究結使緣，　不以生結使，　　當度欲有流。",
    "T04n0213_003:0791c17_0": "　非園脫於園，　　脫園復就園，　當復觀此人，　　脫縛復就縛。",
    "T04n0213_003:0791c19_0": "　今捨天王位，　　不造生死本，　求離地獄苦，　　願說圓寂樂。",
    "T04n0213_003:0791c21_0": "　青衣白蓋身，　　御者御一輪，　觀彼未離垢，　　求便斷縛著。",
    "T04n0213_003:0791c23_0": "　人多求自歸，　　山川樹木神，　園觀及神祀，　　望免苦患難。",
    "T04n0213_003:0791c25_0": "　此非自歸上，　　亦非有吉利，　如有自歸者，　　不脫一切苦。",
    "T04n0213_003:0791c27_0": "　若有自歸佛，　　及法苾芻僧，　修習聖四諦，　　如慧之所見，　苦因緣苦生，　　當越此苦本，　賢聖八品道，　　滅盡甘露際。",
    "T04n0213_003:0792a02_0": "　是為自歸上，　　非不有吉利，　如有自歸者，　　得脫一切苦。",
    "T04n0213_003:0792a04_0": "　觀已觀當觀，　　不觀亦當觀，　觀而復重觀，　　觀而不復觀。",
    "T04n0213_003:0792a06_0": "　觀而復重觀，　　分別彼性本，　計晝以為夜，　　寶身壞不久。",
    "T04n0213_003:0792a08_0": "　觀而不重觀，　　雖見亦不見，　如見而不見，　　觀而亦不見。",
    "T04n0213_003:0792a10_0": "　云何見不見？",
    "T04n0213_003:0792a10_1": "　　何說見不見？",
    "T04n0213_003:0792a11_0": "　因何見不見？",
    "T04n0213_003:0792a11_1": "　　因為出何見。",
    "T04n0213_003:0792a12_0": "　猶若不觀苦，　　常當深自觀，　以解苦根原，　　是為明妙觀。",
    "T04n0213_003:0792a14_0": "　誰令凡夫人，　　不觀眾行本？",
    "T04n0213_003:0792a15_0": "　因彼而觀察，　　去冥見大明。",
    "T04n0213_003:0792a16_0": "法集要頌經罪障品第二十八",
    "T04n0213_003:0792a17_0": "　諸惡業莫作，　　諸善業奉行，　自淨其意行，　　是名諸佛教。",
    "T04n0213_003:0792a19_0": "　惠施獲福報，　　不藏恚怒懷，　以善滅其惡，　　欲怒癡無餘。",
    "T04n0213_003:0792a21_0": "　獨行勿逐愚，　　欲群當逐智，　智者滅其惡，　　如鶴擇乳飲。",
    "T04n0213_003:0792a23_0": "　觀世若干變，　　知法起滅跡，　賢聖不樂世，　　愚者不處賢。",
    "T04n0213_003:0792a25_0": "　解知念待味，　　思惟休息義，　無熱無飢想，　　當服於法味。",
    "T04n0213_003:0792a27_0": "　人不損其心，　　亦不毀其意，　以善永滅惡，　　不憂隨惡道。",
    "T04n0213_003:0792a29_0": "　人欲鍊其神，　　要當數修琢，　智者易彫飾，　　乃名世之雄。",
    "T04n0213_003:0792b02_0": "　能親近彼者，　　安隱無憂惱，　永息無過者，　　柔和不卒暴，　吹棄諸惡法，　　如風落其葉。",
    "T04n0213_003:0792b05_0": "　無故畏彼人，　　謗毀清淨者，　尋惡獲其力，　　煙雲風所吹。",
    "T04n0213_003:0792b07_0": "　人之為善惡，　　各各自知之，　修善得善果，　　為惡隨惡趣。",
    "T04n0213_003:0792b09_0": "　達己淨不淨，　　何慮他人淨？",
    "T04n0213_003:0792b10_0": "　愚者不自鍊，　　如鐵鑽純鋼。",
    "T04n0213_003:0792b11_0": "　若眼見非邪，　　黠人求方便，　智者善壽世，　　亦不為眾惡。",
    "T04n0213_003:0792b13_0": "　商人在路懼，　　伴少而貨多，　經過險難處，　　然有折軸憂。",
    "T04n0213_003:0792b15_0": "　有身無瘡疣，　　不為毒所害，　毒無奈瘡何？",
    "T04n0213_003:0792b16_1": "　　無惡無所造。",
    "T04n0213_003:0792b17_0": "　多有行眾惡，　　必為身作累，　施善布恩德，　　此事甚為難。",
    "T04n0213_003:0792b19_0": "　善哉修善者，　　傷哉為甚惡，　惡惡自為易，　　惡人為善難。",
    "T04n0213_003:0792b21_0": "　愚者自謂正，　　猶惡不成熟，　惡已成熟滿，　　諸苦亦復熟。",
    "T04n0213_003:0792b23_0": "　賢者見於惡，　　不為惡所熟，　如惡以不熟，　　惡者觀其惡。",
    "T04n0213_003:0792b25_0": "　賢者觀其惡，　　乃至賢不熟，　設以賢熟者，　　賢賢自相觀。",
    "T04n0213_003:0792b27_0": "　人雖為惡行，　　亦不數數行，　於彼意不樂，　　知惡之為苦。",
    "T04n0213_003:0792b29_0": "　人能作其福，　　亦當數數造，　於彼意願樂，　　善愛其福報。",
    "T04n0213_003:0792c02_0": "　先當制善心，　　攝持惡根本，　由是興福業，　　心由樂於惡。",
    "T04n0213_003:0792c04_0": "　為惡雖復少，　　後世受苦深，　當獲無邊福，　　如毒在心腹。",
    "T04n0213_003:0792c06_0": "　為福雖微少，　　後受大福德，　當獲大果報，　　如種獲真實。",
    "T04n0213_003:0792c08_0": "　無過而強輕，　　無恚而強侵，　當於十品處，　　便當趣於彼。",
    "T04n0213_003:0792c10_0": "　痛癢語麤獷，　　此形必壞敗，　眾病所逼切，　　心亂而不定。",
    "T04n0213_003:0792c12_0": "　宗族別離散，　　財貨費耗盡，　為賊所劫掠，　　所願不從意。",
    "T04n0213_003:0792c14_0": "　或復無數變，　　為火所焚燒，　身壞無智慧，　　亦趣於十品。",
    "T04n0213_003:0792c16_0": "　作惡勿言無，　　人作言無罪，　屏隈言無罪，　　斯皆有證驗。",
    "T04n0213_003:0792c18_0": "　作惡言有憂，　　久作亦言憂，　憂屏隈亦言，　　憂彼報亦憂。",
    "T04n0213_003:0792c20_0": "　此憂彼亦憂，　　惡行二俱憂，　彼憂彼受報，　　見行乃審知。",
    "T04n0213_003:0792c22_0": "　此喜彼亦喜，　　福行二俱喜，　彼行彼受報，　　見行自清淨。",
    "T04n0213_003:0792c24_0": "　此煮彼亦煮，　　罪行二俱煮，　彼煮彼受報，　　見行自有驗。",
    "T04n0213_003:0792c26_0": "　作福不作惡，　　皆由宿行法，　終不畏死徑，　　如船截流渡。",
    "T04n0213_003:0792c28_0": "法集要頌經相應品第二十九",
    "T04n0213_003:0792c29_0": "　夜光照于冥，　　至日未出間，　日光布大明，　　夜光便黤黮。",
    "T04n0213_003:0793a02_0": "　察者布光明，　　如來未出頃，　佛出放大明，　　無察無聲聞。",
    "T04n0213_003:0793a04_0": "　不堅起堅想，　　堅起不堅想，　後不至於堅，　　由起邪見故。",
    "T04n0213_003:0793a06_0": "　堅而知堅者，　　不堅知不堅，　彼人求於堅，　　正治以為本。",
    "T04n0213_003:0793a08_0": "　愚者以為堅，　　反被九結縛，　如鳥墮羅網，　　斯由愛深固。",
    "T04n0213_003:0793a10_0": "　諸有懷狐疑，　　今世及後世，　禪定盡能滅，　　無惱修梵行。",
    "T04n0213_003:0793a12_0": "　無塵離於塵，　　能持此服者，　無御無所至，　此不應法服。",
    "T04n0213_003:0793a14_1": "　　若能除垢穢，　修戒等慧定，　　彼應思惟業，　此應服袈裟。",
    "T04n0213_003:0793a16_2": "　　不以柔和言，　名稱有所至，　　人有善顏色，　乃懷巧偽心，　　有能斷是者，　永拔其根本。",
    "T04n0213_003:0793a20_0": "　智者除諸穢，　　乃名為善色，　不以色縱容，　　暫覩知人意。",
    "T04n0213_003:0793a22_0": "　世多違行人，　　遊蕩在世界，　如彼虛偽鍮，　　其中純有銅。",
    "T04n0213_003:0793a24_0": "　獨遊無畏忌，　　內穢外不淨，　貪餮不自節，　　三轉隨時行，　如圈被養猪，　　數數受胞胎。",
    "T04n0213_003:0793a27_0": "　人能專其意，　　於食知止足，　趣欲支其形，　　養壽守其道，　觀淨而自淨。",
    "T04n0213_003:0793a29_1": "　　諸根不具足，　於食無厭足，　　斯等凡品行，　轉增於欲意。",
    "T04n0213_003:0793b02_2": "　　如屋壞穿漏，　當觀不淨行，　　諸根無缺漏，　於食知止足。",
    "T04n0213_003:0793b04_3": "　　有信執精進，　不恣於欲意，　　如風吹泰山。",
    "T04n0213_003:0793b06_0": "　空閑甚可樂，　　然人不樂彼，　無欲常居之，　　非欲之所處。",
    "T04n0213_003:0793b08_0": "　難移難可動，　　如彼重雪山，　非賢則不現，　　猶夜射冥室。",
    "T04n0213_003:0793b10_0": "　賢者有千數，　　智者在叢林，　義理極深邃，　　智者所分別。",
    "T04n0213_003:0793b12_0": "　多有眾生類，　　非射而不值，　今觀此義理，　　無戒人所恥。",
    "T04n0213_003:0793b14_0": "　觀有知恐怖，　　變易知有無，　是故不樂有，　　當念遠離有。",
    "T04n0213_003:0793b16_0": "　無信無反復，　　穿牆而盜竊，　斷彼希望思，　　是名為勇士。",
    "T04n0213_003:0793b18_0": "　除其父母緣，　　王家及二種，　徧滅其境界，　　無垢為梵行。",
    "T04n0213_003:0793b20_0": "　若人無所依，　　知彼所貴食，　空及無相願，　　思惟以為行。",
    "T04n0213_003:0793b22_0": "　鳥飛於虛空，　　而無足跡現，　如彼行行人，　　言說無所趣。",
    "T04n0213_003:0793b24_0": "　諸能斷有本，　　不依於未然，　空及無相願，　　思惟以為行。",
    "T04n0213_003:0793b26_0": "　希有諸眾生，　　多不順其性，　有度不度者，　　為滅甚為難。",
    "T04n0213_003:0793b28_0": "　諸有平等說，　　法法共相觀，　盡斷諸結使，　　無復有熱惱。",
    "T04n0213_003:0793c01_0": "　行路無復憂，　　終日得解脫，　一切結使盡，　　無復有眾惱。",
    "T04n0213_003:0793c03_0": "　如鳥飛虛空，　　而無有所礙，　彼人獲無漏，　　空無相願定。",
    "T04n0213_003:0793c05_0": "　如鳥飛虛空，　　而無有所礙，　行人到彼岸，　　空無相願定。",
    "T04n0213_003:0793c07_0": "　無造無有造，　　造者受煩惱，　非造非無造，　　前憂後亦憂。",
    "T04n0213_003:0793c09_0": "　造者為善妙，　　以作不懷憂，　造而樂而造，　　生天受歡樂。",
    "T04n0213_003:0793c11_0": "　虛空無轍迹，　　沙門無外意，　眾人盡樂惡，　　唯佛淨無穢。",
    "T04n0213_003:0793c13_0": "　虛空無轍迹，　　沙門無外意，　世間皆無常，　　佛無我所有。",
    "T04n0213_003:0793c15_0": "　諸天及世人，　　一切行相應，　得脫一切苦，　　離愛免輪迴。",
    "T04n0213_003:0793c17_0": "　諸天及世人，　　一切行相應，　能遠諸惡業，　　不墮於惡趣。",
    "T04n0213_003:0793c19_0": "　亦復不知論，　　賢愚無差別，　若復知論義，　　所說無垢跡。",
    "T04n0213_003:0793c21_0": "　說應法議論，　　當豎仙人幢，　法幢為仙人，　　仙人為法幢。",
    "T04n0213_003:0793c23_0": "　或有寂然罵，　　或有在眾罵，　或有未聲罵，　　世無不罵者。",
    "T04n0213_003:0793c25_0": "　一毀及一譽，　　但利養其名，　非有亦非有，　　則亦不可知。",
    "T04n0213_003:0793c27_0": "　智人所稱譽，　　若好兼及醜，　智人無缺漏，　　慧定得解脫。",
    "T04n0213_003:0793c29_0": "　如紫磨真金，　　內外徹清淨，　猶如安明山，　　不為風所動，　智人亦如是，　　不為毀譽動。",
    "T04n0213_003:0794a03_0": "　如樹無有根，　　無枝況有葉？",
    "T04n0213_003:0794a04_0": "　健者以解縛，　　誰能毀其德？",
    "T04n0213_003:0794a05_0": "　無垢無有住，　　身壍種苦子，　最勝無有愛，　　天世人不知。",
    "T04n0213_003:0794a07_0": "　猶如網叢林，　　無愛況有餘？",
    "T04n0213_003:0794a08_0": "　佛有無量行，　　無跡誰跡將？",
    "T04n0213_003:0794a09_0": "　若有不欲生，　　以生不受有，　佛有無量行，　　無跡誰跡將？",
    "T04n0213_003:0794a11_0": "　若欲滅其想，　　內外無諸因，　亦無過色想，　　四應不受生。",
    "T04n0213_003:0794a13_0": "　捨前及捨後，　　捨間越於有，　一切盡皆捨，　　不復受生老。",
    "T04n0213_003:0794a15_0": "法集要頌經卷第三"
}