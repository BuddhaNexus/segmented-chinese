{
    "T25n1509_031:0285b01_0": "大智度論釋初品中十八空義",
    "T25n1509_031:0285b02_0": "第四十八(卷三十一)",
    "T25n1509_031:0285b04_0": "聖者龍樹造",
    "T25n1509_031:0285b05_0": "後秦龜茲國三藏鳩摩羅什譯",
    "T25n1509_031:0285b06_0": "【經】「復次，舍利弗！",
    "T25n1509_031:0285b06_1": "菩薩摩訶薩欲住內空、外空、內外空、空空、大空、第一義空、有為空、無為空、畢竟空、無始空、散空、性空、自相空、諸法空、不可得空、無法空、有法空、無法有法空，當學般若波羅蜜！」",
    "T25n1509_031:0285b11_0": "【論】內空者，內法，內法空。",
    "T25n1509_031:0285b11_1": "內法者，所謂內六入：眼、耳、鼻、舌、身、意。",
    "T25n1509_031:0285b12_2": "眼空，無我、無我所，無眼法；耳、鼻、舌、身、意亦如是。",
    "T25n1509_031:0285b13_3": "外空者，外法，外法空。",
    "T25n1509_031:0285b14_4": "外法者，所謂外六入：色、聲、香、味、觸、法。",
    "T25n1509_031:0285b14_5": "色空者，無我、無我所，無色法；聲、香、味、觸、法亦如是。",
    "T25n1509_031:0285b16_6": "內外空者，內外法，內外法空。",
    "T25n1509_031:0285b16_7": "內外法者，所謂內外十二入。",
    "T25n1509_031:0285b17_8": "十二入中，無我、無我所，無內外法。",
    "T25n1509_031:0285b18_9": "問曰：諸法無量，空隨法故，則亦無量，何以但說十八？",
    "T25n1509_031:0285b19_10": "若略說，應一空，所謂一切法空。",
    "T25n1509_031:0285b20_11": "若廣說，隨一一法空，所謂眼空、色空等甚多，何以但說十八空？",
    "T25n1509_031:0285b21_12": "答曰：若略說則事不周，若廣說則事繁。",
    "T25n1509_031:0285b22_13": "譬如服藥，少則病不除，多則增其患；應病投藥，令不增減，則能愈病。",
    "T25n1509_031:0285b24_14": "空亦如是，若佛但說一空，則不能破種種邪見及諸煩惱；若隨種種邪見說空，空則過多，人愛著空相，墮在斷滅；說十八空，正得其中。",
    "T25n1509_031:0285b27_15": "復次，若說十，若說十五，俱亦有疑，此非問也！",
    "T25n1509_031:0285b28_16": "復次，善惡之法，皆有定數：若四念處、四正勤、三十七品，十力、四無所畏、四無礙智、十八不共法，五眾、十二入、十八界，十二因緣，三毒、三結、四流、五蓋等，諸法如是各有定數；以十八種法中破著，故說有十八空。",
    "T25n1509_031:0285c04_17": "問曰：般若波羅蜜空、十八空，為異？",
    "T25n1509_031:0285c05_18": "為一？",
    "T25n1509_031:0285c05_19": "若異者，離十八空，以何為般若空？",
    "T25n1509_031:0285c06_20": "又如佛說：「何等是般若波羅蜜？",
    "T25n1509_031:0285c06_21": "所謂色空，受、想、行、識空，乃至一切種智空。」",
    "T25n1509_031:0285c07_22": "若不異者，云何言「欲住十八空，當學般若波羅蜜」？",
    "T25n1509_031:0285c08_23": "答曰：有因緣故言異，有因緣故言一。",
    "T25n1509_031:0285c09_24": "異者，般若波羅蜜，名諸法實相，滅一切觀法；十八空則十八種觀，令諸法空。",
    "T25n1509_031:0285c11_25": "菩薩學是諸法實相，能生十八種空，是名異。",
    "T25n1509_031:0285c12_26": "一者，十八空是空無所有相，般若波羅蜜亦空無所有相；十八空是捨離相，般若波羅蜜一切法中亦捨離相；是十八空不著相，般若波羅蜜亦不著相。",
    "T25n1509_031:0285c16_27": "以是故，學般若波羅蜜，則是學十八空，不異故。",
    "T25n1509_031:0285c17_28": "般若波羅蜜有二分：有小，有大。",
    "T25n1509_031:0285c18_0": "欲得大者，先當學小方便門；欲得大智慧，當學十八空。",
    "T25n1509_031:0285c19_1": "住是小智慧方便門，能得十八空。",
    "T25n1509_031:0285c20_2": "何者是方便門？",
    "T25n1509_031:0285c20_3": "所謂般若波羅蜜經，讀誦、正憶念、思惟、如說修行。",
    "T25n1509_031:0285c21_4": "譬如人欲得種種好寶，當入大海；若人欲得內空等三昧智慧寶，當入般若波羅蜜大海。",
    "T25n1509_031:0285c23_5": "問曰：行者云何學般若波羅蜜時住內空、外空、內外空？",
    "T25n1509_031:0285c25_0": "答曰：世間有四顛倒：不淨中有淨顛倒，苦中有樂顛倒，無常中有常顛倒，無我中有我顛倒。",
    "T25n1509_031:0285c27_1": "行者為破四顛倒故，修四念處十二種觀。",
    "T25n1509_031:0285c28_2": "所謂初觀內身三十六種不淨充滿，九孔常流，甚可厭患，淨相不可得；淨相不可得故，名內空。",
    "T25n1509_031:0286a01_3": "行者既知內身不淨，觀外所著，亦復如是，俱實不淨；愚夫狂惑，為婬欲覆心，故謂之為淨。",
    "T25n1509_031:0286a03_4": "觀所著色，亦如我身淨相不可得，是為外空。",
    "T25n1509_031:0286a04_5": "行者若觀己身不淨，或謂外色為淨；若觀外不淨，或謂己身為淨。",
    "T25n1509_031:0286a06_6": "今俱觀內外：我身不淨，外亦如是；外身不淨，我亦如是，一等無異，淨不可得，是名內外空。",
    "T25n1509_031:0286a08_7": "行者思惟：「知內外身俱實不淨，而惑者愛著；愛著深故，由以受身。",
    "T25n1509_031:0286a09_8": "身為大苦，而愚以為樂。」",
    "T25n1509_031:0286a10_9": "問曰：三受皆外入所攝，云何言「觀內受」？",
    "T25n1509_031:0286a11_10": "答曰：六塵初與六情和合生樂，是名外樂；後貪著深入生樂，是名內樂。",
    "T25n1509_031:0286a13_11": "復次，內法緣樂，是名內樂；外法緣樂，是名外樂。",
    "T25n1509_031:0286a14_12": "復次，五識相應樂，是名外樂；意識相應樂，是名內樂。",
    "T25n1509_031:0286a15_13": "麁樂名為外樂，細樂名為內樂。",
    "T25n1509_031:0286a16_14": "如是等分別內外樂。",
    "T25n1509_031:0286a16_15": "苦受、不苦不樂受，亦如是。",
    "T25n1509_031:0286a17_16": "復次，行者思惟：「觀是內樂實可得不？」",
    "T25n1509_031:0286a18_17": "即分別知實不可得，但為是苦，強名為樂。",
    "T25n1509_031:0286a19_18": "何以故？",
    "T25n1509_031:0286a19_19": "是樂從苦因緣生，亦生苦果報，樂無厭足故苦。",
    "T25n1509_031:0286a20_20": "復次，如人患疥，搔之向火，疥雖小樂，後轉傷身，則為大苦；愚人謂之為樂，智者但見其苦。",
    "T25n1509_031:0286a23_0": "如是世間樂顛倒病故，著五欲樂，煩惱轉多；以是故行者不見樂，但見苦，如病、如癰、如瘡、如刺。",
    "T25n1509_031:0286a25_1": "復次，樂少苦多，少樂不現，故名為苦；如大河水，投一合鹽，則失鹽相，不名為醎。",
    "T25n1509_031:0286a28_0": "復次，樂不定故，或此以為樂，彼以為苦；彼以為樂，此以為苦；著者為樂，失者為苦；愚以為樂，智以為苦；見樂患為苦，不見樂過者為樂；不見樂無常相為樂，見樂無常相為苦；未離欲人以為樂，離欲人以為苦。",
    "T25n1509_031:0286b04_1": "如是等，觀樂為苦。",
    "T25n1509_031:0286b04_2": "觀苦如箭入身，觀不苦不樂無常變異相。",
    "T25n1509_031:0286b05_3": "如是等觀三種受，心則捨離，是名觀內受空。",
    "T25n1509_031:0286b06_4": "觀外受、內外受亦如是。",
    "T25n1509_031:0286b07_5": "行者作是念：「若樂即是苦，誰受是苦？」",
    "T25n1509_031:0286b08_0": "念已則知心受。",
    "T25n1509_031:0286b08_1": "然後觀心為實、為虛？",
    "T25n1509_031:0286b08_2": "觀心無常，生、住、滅相；苦受心、樂受心、不苦不樂受心，各各異念。",
    "T25n1509_031:0286b10_3": "覺樂心滅，而苦心生；苦心爾所時住，住已還滅，次生不苦不樂心；知爾所時不苦不樂心住，住已還滅，滅已還生樂心。",
    "T25n1509_031:0286b13_0": "三受無常故，心亦無常。",
    "T25n1509_031:0286b13_1": "復次，知染心、無染心，瞋心、無瞋心，癡心、不癡心，散心、攝心，縛心、解脫心，如是等心，各各異相故，知心無常，無一定心常住。",
    "T25n1509_031:0286b16_2": "受苦、受樂等心，從和合因緣生；因緣離散，心亦隨滅。",
    "T25n1509_031:0286b17_3": "如是等，觀內心、外心、內外心無常相。",
    "T25n1509_031:0286b18_4": "問曰：心是內入攝，云何為外心？",
    "T25n1509_031:0286b19_0": "答曰：觀內身名為內心，觀外身名為外心。",
    "T25n1509_031:0286b20_1": "復次，緣內法為內心，緣外法為外心。",
    "T25n1509_031:0286b21_0": "復次，五識常緣外法，不能分別，故名為外心；意識能緣內法，亦分別好醜，故名為內心。",
    "T25n1509_031:0286b23_1": "復次，意識初生，未能分別、決定，是為外心；意識轉深，能分別取相，是名內心。",
    "T25n1509_031:0286b24_2": "如是等分別內、外心。",
    "T25n1509_031:0286b25_3": "行者心意轉異，知身為不淨相，知受為苦相，知心不住為無常相；結使未斷故，或生吾我。",
    "T25n1509_031:0286b27_4": "如是思惟：「若心無常，誰知是心？",
    "T25n1509_031:0286b28_5": "心為屬誰？",
    "T25n1509_031:0286b28_6": "誰為心主而受苦樂？",
    "T25n1509_031:0286b29_7": "一切諸物，誰之所有？」",
    "T25n1509_031:0286b29_8": "即分別知無有別主，但於五眾取相故，計有人相而生我心，以我心故生我所。",
    "T25n1509_031:0286c02_9": "我所心生故，有利益我者生貪欲；違逆我者而生瞋恚；此結使不從智生，從狂惑生故，是名為癡——三毒為一切煩惱之根本。",
    "T25n1509_031:0286c05_10": "亦由吾我故，作福德，為我後當得；亦修助道法，我當得解脫。",
    "T25n1509_031:0286c06_11": "初取相故名為想眾；因吾我起結使及諸善行，是名行眾。",
    "T25n1509_031:0286c08_12": "是二眾則是法念處。",
    "T25n1509_031:0286c08_13": "於想、行眾法中求我不可得。",
    "T25n1509_031:0286c09_14": "何以故？",
    "T25n1509_031:0286c09_15": "是諸法皆從因緣生，悉是作法而不牢固，無實我法。",
    "T25n1509_031:0286c11_16": "行如芭蕉，葉葉求之，中無有堅；相如遠見野馬，無水有水想，但誑惑於眼。",
    "T25n1509_031:0286c13_17": "如是等，觀內法、外法、內外法。",
    "T25n1509_031:0286c13_18": "問曰：法是外入攝，云何為內法？",
    "T25n1509_031:0286c14_19": "答曰：內法名為內心相應想眾、行眾；外法名為外心相應想眾、行眾及心不相應諸行，及無為法。",
    "T25n1509_031:0286c16_20": "一時等觀，名為內外法。",
    "T25n1509_031:0286c17_21": "復次，內法名為六情，外法名為六塵。",
    "T25n1509_031:0286c18_22": "復次，身、受、心及想眾、行眾，總觀為法念處。",
    "T25n1509_031:0286c19_23": "何以故？",
    "T25n1509_031:0286c19_24": "行者既於想眾、行眾及無為法中求我不可得，還於身、受、心中求亦不可得。",
    "T25n1509_031:0286c21_25": "如是一切法中，若色、若非色，若可見、若不可見，若有對、若無對，若有漏、若無漏，若有為、若無為，若遠、若近，若麁、若細，其中求我皆不可得；但五眾和合故，強名為眾生，眾生即是我。",
    "T25n1509_031:0286c25_26": "我不可得故，亦無我所；我所不可得故，一切諸煩惱皆為衰薄。",
    "T25n1509_031:0286c27_0": "復次，身念處，名一切色法。",
    "T25n1509_031:0286c27_1": "行者觀內色無常、苦、空、無我；觀外色、觀內外色，亦如是。",
    "T25n1509_031:0286c28_2": "受、心、法亦爾。",
    "T25n1509_031:0286c29_3": "四念處內觀相應空三昧，名內空；四念處外觀相應空三昧，名外空；四念處內外觀相應空三昧，名內外空。",
    "T25n1509_031:0287a02_4": "問曰：是空，為是三昧力故空？",
    "T25n1509_031:0287a03_5": "為是法自空？",
    "T25n1509_031:0287a03_6": "答曰：名為三昧力故空。",
    "T25n1509_031:0287a04_7": "如經說：「三三昧、三解脫門：空、無相、無作。",
    "T25n1509_031:0287a05_8": "是空三昧，緣身、受、心、法，不得我、我所故名為空。」",
    "T25n1509_031:0287a06_9": "問曰：四念處空法，皆應觀無常、苦、空、無我，何以故身觀不淨、受觀苦、心觀無常、法觀無我？",
    "T25n1509_031:0287a08_10": "答曰：雖四法皆觀無常、苦、空、無我，而眾生身中多著淨顛倒，受中多著樂顛倒，心中多著常顛倒，法中多著我顛倒；以是故行者觀身不淨、觀受苦、觀心無常、觀法無我。",
    "T25n1509_031:0287a12_11": "復次，內外空者，無有內外定法，互相因待故，謂為內外。",
    "T25n1509_031:0287a13_12": "彼以為外，我以為內；我以為外，彼以為內。",
    "T25n1509_031:0287a14_13": "隨人所繫內法為內，隨人所著外法為外。",
    "T25n1509_031:0287a16_0": "如人自舍為內，他舍為外。",
    "T25n1509_031:0287a16_1": "行者觀是內外法無定相，故空。",
    "T25n1509_031:0287a18_0": "復次，是內外法無有自性。",
    "T25n1509_031:0287a18_1": "何以故？",
    "T25n1509_031:0287a18_2": "和合生故。",
    "T25n1509_031:0287a19_3": "是內外法亦不在和合因緣中，若因緣中無者，餘處亦無。",
    "T25n1509_031:0287a20_4": "內外法因緣亦無，因果無故，內外法空。",
    "T25n1509_031:0287a21_5": "問曰：內外法定有，云何言無？",
    "T25n1509_031:0287a22_0": "如手足等和合故有身法生，是名內法；如梁椽壁等和合故有屋法生，是名為外。",
    "T25n1509_031:0287a23_1": "是身法雖有別名，亦不異足等。",
    "T25n1509_031:0287a24_2": "所以者何？",
    "T25n1509_031:0287a25_0": "若離足等，身不可得故；屋亦如是。",
    "T25n1509_031:0287a25_1": "答曰：若足不異身者，頭應是足，足與身不異故。",
    "T25n1509_031:0287a27_0": "若頭是足者，甚為可笑！",
    "T25n1509_031:0287a27_1": "問曰：若足與身不異者，有如是過！",
    "T25n1509_031:0287a28_2": "今應足等和合故，更有法生名為身，身雖異於足等，應當依於足住。",
    "T25n1509_031:0287b01_3": "如眾縷和合而能生[疊*毛]，是[疊*毛]依縷而住。",
    "T25n1509_031:0287b02_0": "答曰：是身法，為足等分中具有？",
    "T25n1509_031:0287b02_1": "為分有？",
    "T25n1509_031:0287b02_2": "若具有，頭中應有足。",
    "T25n1509_031:0287b03_3": "何以故？",
    "T25n1509_031:0287b03_4": "身法具有故。",
    "T25n1509_031:0287b03_5": "若分有，與足分無異。",
    "T25n1509_031:0287b04_6": "又身是一法，所因者多，一不為多，多不為一。",
    "T25n1509_031:0287b05_7": "復次，若除足等分別有身者，與一切世間皆相違背。",
    "T25n1509_031:0287b06_8": "以是故，身不得言即是諸分，亦不得言異於諸分；以是故則無身，身無故，足等亦無。",
    "T25n1509_031:0287b08_9": "如是等名為內空。",
    "T25n1509_031:0287b09_10": "房舍等外法亦如是空，名為外空。",
    "T25n1509_031:0287b10_11": "問曰：破身、舍等是為破一、破異，破一、破異，是破外道經；佛經中實有內外法，所謂內六情、外六塵，此云何無？",
    "T25n1509_031:0287b12_12": "答曰：是內外法和合假有名字，亦如身、如舍。",
    "T25n1509_031:0287b13_13": "復次，略說有二種空：眾生空、法空。",
    "T25n1509_031:0287b14_14": "小乘弟子鈍根故，為說眾生空，我、我所無故，則不著餘法；大乘弟子利根故，為說法空，即時知世間常空如涅槃。",
    "T25n1509_031:0287b17_15": "聲聞論議師說：內空，於內法中無我、無我所、無常、無作者、無知者、無受者，是名內空；外空亦如是。",
    "T25n1509_031:0287b19_16": "不說內法相、外法相即是空。",
    "T25n1509_031:0287b20_17": "大乘說：內法中無內法相，外法中無外法相。",
    "T25n1509_031:0287b21_18": "如《般若波羅蜜》中說：「色，色相空，受、想、行、識，識相空；眼，眼相空，耳、鼻、舌、身、意，意相空；色，色相空，聲、香、味、觸、法，法相空。」",
    "T25n1509_031:0287b23_19": "如是等一切諸法自法空。",
    "T25n1509_031:0287b24_20": "問曰：此二種說內外空，何者是實？",
    "T25n1509_031:0287b25_21": "答曰：二皆是實。",
    "T25n1509_031:0287b25_22": "但為小智鈍根故，先說眾生空；為大智利根者，說法空。",
    "T25n1509_031:0287b26_23": "如人閉獄，破壞桎梏，傷殺獄卒，隨意得去；又有怖畏，盜穿牆壁，亦得免出。",
    "T25n1509_031:0287b28_24": "聲聞者，但破吾我因緣生諸煩惱，離諸法愛，畏怖老、病、死、惡道之苦；不復欲本末推求了了、壞破諸法，但以得脫為事。",
    "T25n1509_031:0287c02_25": "大乘者，破三界獄，降伏魔眾，斷諸結使及滅習氣，了知一切諸法本末，通達無礙；破散諸法，令世間如涅槃同寂滅相，得阿耨多羅三藐三菩提，將一切眾生令出三界。",
    "T25n1509_031:0287c06_26": "問曰：大乘有何方便能破壞諸法？",
    "T25n1509_031:0287c07_27": "答曰：佛說：「色從種種因緣生，無有堅實；如水波浪而成泡沫，暫見即滅，色亦如是。」",
    "T25n1509_031:0287c09_28": "今世四大，先世行業因緣和合故而得成色，因緣滅故色亦俱滅；行無常道，轉入空門。",
    "T25n1509_031:0287c11_29": "所以者何？",
    "T25n1509_031:0287c11_30": "諸法生滅，無有住時；若無住時，則無可取。",
    "T25n1509_031:0287c12_31": "復次，有為相故，生時有滅，滅時有生。",
    "T25n1509_031:0287c13_32": "若已生，生無所用；若未生，生無所生。",
    "T25n1509_031:0287c14_33": "法與生亦不應有異。",
    "T25n1509_031:0287c14_34": "何以故？",
    "T25n1509_031:0287c14_35": "生若生法，應有生生，如是復應有生，是則無窮。",
    "T25n1509_031:0287c16_36": "若生生更無生者，生不應有生；若生無有生者，法亦不應有生。",
    "T25n1509_031:0287c17_37": "如是生不可得，滅亦如是。",
    "T25n1509_031:0287c18_38": "以是故，諸法空、不生不滅，是為實。",
    "T25n1509_031:0287c19_0": "復次，諸法若有者，終歸於無；若後無者，初亦應無。",
    "T25n1509_031:0287c20_1": "如人著屐，初已有「故」，微細不覺；若初無「故」，則應常新；若後有故相，初亦有「故」。",
    "T25n1509_031:0287c22_0": "法亦如是，後有無故，初亦有無，以是故一切法應空。",
    "T25n1509_031:0287c23_1": "以眾生顛倒，著內六情故，行者破是顛倒，名為內空。",
    "T25n1509_031:0287c24_2": "外空、內外空亦如是。",
    "T25n1509_031:0287c24_3": "「空空」者，以空破內空、外空、內外空；破是三空故，名為空空。",
    "T25n1509_031:0287c26_4": "復次，先以法空，破內外法；復以此空，破是三空，是名空空。",
    "T25n1509_031:0287c27_5": "復次，空三昧觀五眾空，得八聖道，斷諸煩惱，得有餘涅槃。",
    "T25n1509_031:0287c29_6": "先世業因緣身命盡時，欲放捨八道，故生空空三昧，是名空空。",
    "T25n1509_031:0288a01_7": "問曰：空與空空有何等異？",
    "T25n1509_031:0288a02_8": "答曰：空破五受眾，空空破空。",
    "T25n1509_031:0288a02_9": "問曰：空若是法，空為已破；空若非法，空何所破？",
    "T25n1509_031:0288a04_10": "答曰：空破一切法，唯有空在；空破一切法已，空亦應捨；以是故，須是空空。",
    "T25n1509_031:0288a05_11": "復次，空緣一切法，空空但緣空。",
    "T25n1509_031:0288a06_12": "如一健兒破一切賊，復更有人能破此健人；空空亦如是。",
    "T25n1509_031:0288a07_13": "又如服藥，藥能破病；病已得破，藥亦應出，若藥不出，則復是病。",
    "T25n1509_031:0288a09_14": "以空滅諸煩惱病，恐空復為患，是故以空捨空，是名空空。",
    "T25n1509_031:0288a10_15": "復次，以空破十七空故，名為空空。",
    "T25n1509_031:0288a11_16": "「大空」者，聲聞法中，法空為大空。",
    "T25n1509_031:0288a12_17": "如《雜阿含．大空經》說：「生因緣老死。",
    "T25n1509_031:0288a13_18": "若有人言：是老死、是人老死，二俱邪見。」",
    "T25n1509_031:0288a14_19": "是人老死則眾生空，是老死是法空。",
    "T25n1509_031:0288a14_20": "《摩訶衍經》說：「十方、十方相空，是為大空。」",
    "T25n1509_031:0288a15_21": "問曰：十方空，何以名為大空？",
    "T25n1509_031:0288a16_22": "答曰：東方無邊故名為大，亦一切處有故名為大，遍一切色故名為大，常有故名為大，益世間故名為大，令眾生不迷悶故名為大；如是大方能破，故名為大空。",
    "T25n1509_031:0288a20_23": "餘空破因緣生法、作法、麁法，易破故，不名為大；是方非因緣生法、非作法、微細法，難破故，名為大空。",
    "T25n1509_031:0288a22_24": "問曰：若佛法中無方，三無為：虛空、智緣盡、非智緣盡亦所不攝，何以言「有方亦是常，是無為法，非因緣生法，非作法，微細法」？",
    "T25n1509_031:0288a25_25": "答曰：是「方」法，聲聞論議中無。",
    "T25n1509_031:0288a26_26": "摩訶衍法中，以世俗諦故有，第一義中一切法不可得，何況方！",
    "T25n1509_031:0288a27_27": "如五眾和合，假名眾生；方亦如是，四大造色和合中，分別此間、彼間等，假名為方。",
    "T25n1509_031:0288a29_28": "日出處是則東方，日沒處是則西方，如是等是方相。",
    "T25n1509_031:0288b01_29": "是方自然常有故，非因緣生；亦不先無今有、今有後無，故非作法；非現前知故，是微細法。",
    "T25n1509_031:0288b03_30": "問曰：方若如是，云何可破？",
    "T25n1509_031:0288b04_31": "答曰：汝不聞我先說，以世俗諦故有，第一義故破。",
    "T25n1509_031:0288b05_32": "以俗諦有故，不墮斷滅中；第一義破故，不墮常中。",
    "T25n1509_031:0288b06_33": "是名略說大空義。",
    "T25n1509_031:0288b07_34": "問曰：第一義空亦能破無作法、無因緣法、細微法，何以不言大空？",
    "T25n1509_031:0288b08_35": "答曰：前已得大名，故不名為大。",
    "T25n1509_031:0288b09_36": "今第一義名雖異，義實為大。",
    "T25n1509_031:0288b10_37": "出世間以涅槃為大，世間以方為大，以是故第一義空亦是大空。",
    "T25n1509_031:0288b11_38": "復次，破大邪見故，名為大空。",
    "T25n1509_031:0288b12_39": "如行者以慈心緣東方一國土眾生，復緣一國土眾生；如是展轉緣時，若謂盡緣東方國土則墮邊見，若謂未盡則墮無邊見。",
    "T25n1509_031:0288b15_40": "生是二見故，即失慈心。",
    "T25n1509_031:0288b16_41": "若以方空破是東方，則滅有邊、無邊見；若不以方空破東方者，則隨東方心，隨心不已，慈心則滅，邪心則生。",
    "T25n1509_031:0288b18_42": "譬如大海潮時，至其常限，水則旋還；魚若不還，則漂在露地，有諸苦患；若魚有智，則隨水還，永得安隱。",
    "T25n1509_031:0288b21_43": "行者如是，若隨心不還，則漂在邪見；若隨心還，不失慈心。",
    "T25n1509_031:0288b22_44": "如是破大邪見故，名為大空。",
    "T25n1509_031:0288b23_45": "「第一義空」者，第一義名諸法實相，不破不壞故。",
    "T25n1509_031:0288b24_46": "是諸法實相亦空。",
    "T25n1509_031:0288b24_47": "何以故？",
    "T25n1509_031:0288b25_0": "無受無著故。",
    "T25n1509_031:0288b25_1": "若諸法實相有者，應受應著；以無實故，不受不著；若受著者即是虛誑。",
    "T25n1509_031:0288b26_2": "復次，諸法中第一法，名為涅槃。",
    "T25n1509_031:0288b27_3": "如《阿毘曇》中說：「云何有上法？",
    "T25n1509_031:0288b28_4": "一切有為法及虛空、非智緣盡。",
    "T25n1509_031:0288b29_0": "云何無上法？",
    "T25n1509_031:0288b29_1": "智緣盡。」",
    "T25n1509_031:0288b29_2": "智緣盡是即涅槃。",
    "T25n1509_031:0288b29_3": "涅槃中亦無涅槃相，涅槃空是第一義空。",
    "T25n1509_031:0288c01_4": "問曰：若涅槃空無相，云何聖人乘三種乘入涅槃？",
    "T25n1509_031:0288c03_5": "又一切佛法皆為涅槃故說，譬如眾流皆入于海。",
    "T25n1509_031:0288c04_6": "答曰：有涅槃，是第一寶、無上法。",
    "T25n1509_031:0288c05_0": "是有二種：一者、有餘涅槃，二、無餘涅槃。",
    "T25n1509_031:0288c06_0": "愛等諸煩惱斷，是名有餘涅槃；聖人今世所受五眾盡，更不復受，是名無餘涅槃。",
    "T25n1509_031:0288c07_1": "不得言「涅槃無」！",
    "T25n1509_031:0288c08_2": "以眾生聞涅槃名，生邪見，著涅槃音聲而作戲論：若有若無。",
    "T25n1509_031:0288c09_3": "以破著故，說涅槃空。",
    "T25n1509_031:0288c10_4": "若人著有，是著世間；若著無，則著涅槃。",
    "T25n1509_031:0288c11_5": "破是凡人所著涅槃，不破聖人所得。",
    "T25n1509_031:0288c12_6": "何以故？",
    "T25n1509_031:0288c12_7": "聖人於一切法中不取相故。",
    "T25n1509_031:0288c13_0": "復次，愛等諸煩惱，假名為縛；若修道，解是縛，得解脫，即名涅槃；更無有法名為涅槃。",
    "T25n1509_031:0288c15_1": "如人被械得脫，而作戲論：「是械，是腳，何者是解脫？」",
    "T25n1509_031:0288c16_2": "是人可怪，於腳、械外更求解脫；眾生亦如是，離五眾械更求解脫法。",
    "T25n1509_031:0288c18_0": "復次，一切法不離第一義，第一義不離諸法實相；能使諸法實相空，是名為第一義空。",
    "T25n1509_031:0288c20_1": "如是等種種，名為第一義空。",
    "T25n1509_031:0288c21_0": "「有為空」、「無為空」者，有為法名因緣和合生，所謂五眾、十二入、十八界等。",
    "T25n1509_031:0288c22_1": "無為法名無因緣，常不生不滅如虛空。",
    "T25n1509_031:0288c23_2": "今有為法二因緣故空：一者、無我、無我所及「常相不變異」不可得故空；二者、有為法、有為法相空，不生不滅，無所有故。",
    "T25n1509_031:0288c26_3": "問曰：我、我所及常相不可得故應空，云何言「有為法、有為法相空」？",
    "T25n1509_031:0288c27_4": "答曰：若無眾生，法無所依。",
    "T25n1509_031:0288c28_5": "又無常故，無住時；無住時故，不可得知，是故法亦空。",
    "T25n1509_031:0288c29_6": "問曰：有為法中，常相不可得；不可得者，為是眾生空？",
    "T25n1509_031:0289a01_7": "為是法空？",
    "T25n1509_031:0289a02_8": "答曰：有人言：「我心顛倒，故計我為常。",
    "T25n1509_031:0289a03_9": "是常空則入眾生空。」",
    "T25n1509_031:0289a03_10": "有人言：「以心為常，如梵天王說：是四大、四大造色悉皆無常，心意識是常。",
    "T25n1509_031:0289a05_11": "是常空，則入法空。」",
    "T25n1509_031:0289a05_12": "或有人言：「五眾即是常，如色眾雖有變化而亦不滅，餘眾如心說。",
    "T25n1509_031:0289a07_13": "五眾空，即是法空。",
    "T25n1509_031:0289a07_14": "是故常空亦入法空中。」",
    "T25n1509_031:0289a08_15": "復次，有為法、無為法空者，行者觀有為法、無為法實相，無有作者，因緣和合故有，皆是虛妄，從憶想分別生；不在內，不在外，不在兩中間。",
    "T25n1509_031:0289a11_16": "凡夫顛倒見故有；智者於有為法不得其相，知但假名，以此假名導引凡夫，知其虛誑無實，無生無作，心無所著。",
    "T25n1509_031:0289a14_17": "復次，諸賢聖人不緣有為法而得道果，以觀有為法空故，於有為法心不繫著故。",
    "T25n1509_031:0289a16_18": "復次，離有為則無無為。",
    "T25n1509_031:0289a16_19": "所以者何？",
    "T25n1509_031:0289a16_20": "有為法實相即是無為，無為相者則非有為，但為眾生顛倒故分別說。",
    "T25n1509_031:0289a18_21": "有為相者，生、滅、住、異；無為相者，不生、不滅、不住、不異，是為入佛法之初門。",
    "T25n1509_031:0289a20_22": "若無為法有相者，則是有為。",
    "T25n1509_031:0289a20_23": "有為法，生相者則是集諦，滅相者則是盡諦。",
    "T25n1509_031:0289a21_24": "若不集則不作，若不作則不滅，是名無為法如實相。",
    "T25n1509_031:0289a23_25": "若得是諸法實相，則不復墮生、滅、住、異相中；是時不見有為法與無為法合，不見無為法與有為法合，於有為法、無為法不取相，是為無為法。",
    "T25n1509_031:0289a26_26": "所以者何？",
    "T25n1509_031:0289a26_27": "若分別有為法、無為法，則於有為、無為而有礙。",
    "T25n1509_031:0289a27_28": "若斷諸憶想分別、滅諸緣，以無緣實智，不墮生數中，則得安隱常樂涅槃。",
    "T25n1509_031:0289a29_29": "問曰：前五空皆別說，今有為、無為空，何以合說？",
    "T25n1509_031:0289b01_30": "答曰：有為、無為法相待而有，若除有為則無無為，若除無為則無有為。",
    "T25n1509_031:0289b03_31": "是二法攝一切法。",
    "T25n1509_031:0289b03_32": "行者觀有為法無常、苦、空等過，知無為法所益處廣，是故二事合說。",
    "T25n1509_031:0289b05_33": "問曰：有為法因緣和合生，無自性故空，此則可爾；無為法非因緣生法，無破無壞，常若虛空，云何空？",
    "T25n1509_031:0289b07_34": "答曰：如先說，若除有為則無無為，有為實相即是無為。",
    "T25n1509_031:0289b09_0": "如有為空，無為亦空，以二事不異故。",
    "T25n1509_031:0289b09_1": "復次，有人聞有為法過罪，而著無為法；以著故，生諸結使。",
    "T25n1509_031:0289b11_2": "如阿毘曇中說：「八十九有為法緣，六無為法緣，三當分別：欲界繫，盡諦所斷無明使，或有為緣，或無為緣。",
    "T25n1509_031:0289b13_3": "何者有為緣？",
    "T25n1509_031:0289b13_4": "盡諦所斷有為法緣使相應無明使。",
    "T25n1509_031:0289b14_5": "何者無為緣？",
    "T25n1509_031:0289b15_6": "盡諦所斷有為法緣使不相應無明使。",
    "T25n1509_031:0289b15_7": "色、無色界無明亦如是。」",
    "T25n1509_031:0289b16_8": "以此結使故，能起不善業，不善業故墮三惡道，是故言「無為法空」。",
    "T25n1509_031:0289b18_9": "無為法緣使：疑、邪見、無明。",
    "T25n1509_031:0289b18_10": "疑者，於涅槃法中，有耶？",
    "T25n1509_031:0289b19_11": "無耶？",
    "T25n1509_031:0289b19_12": "邪見者，若生心言：「定無涅槃。」",
    "T25n1509_031:0289b20_13": "是邪、疑相應無明及獨無明合為無明使。",
    "T25n1509_031:0289b21_0": "問曰：若云無為法空，與邪見何異？",
    "T25n1509_031:0289b21_1": "答曰：邪見人不信涅槃，然後生心言：「定無涅槃法。」",
    "T25n1509_031:0289b23_0": "無為空者，破取涅槃相。",
    "T25n1509_031:0289b23_1": "是為異。",
    "T25n1509_031:0289b23_2": "復次，若人捨有為、著無為，以著故，無為即成有為。",
    "T25n1509_031:0289b25_0": "以是故，雖破無為而非邪見。",
    "T25n1509_031:0289b25_1": "是名有為、無為空。",
    "T25n1509_031:0289b26_2": "「畢竟空」者，以有為空、無為空破諸法，令無有遺餘，是名畢竟空。",
    "T25n1509_031:0289b27_3": "如漏盡阿羅漢，名畢竟清淨；阿那含乃至離無所有處欲，不名畢竟清淨。",
    "T25n1509_031:0289b29_4": "此亦如是，內空、外空、內外空、十方空、第一義空、有為空、無為空，更無有餘不空法，是名畢竟空。",
    "T25n1509_031:0289c02_5": "復次，若人七世、百千萬億無量世貴族是名畢竟貴，不以一世、二、三世貴族為真貴也。",
    "T25n1509_031:0289c04_6": "畢竟空亦如是，從本已來，無有定實不空者。",
    "T25n1509_031:0289c05_7": "有人言：「今雖空，最初不空；如天造物始，及冥初、微塵。」",
    "T25n1509_031:0289c06_8": "是等皆空！",
    "T25n1509_031:0289c07_0": "何以故？",
    "T25n1509_031:0289c07_1": "果無常，因亦無常。",
    "T25n1509_031:0289c07_2": "如虛空不作果，亦不作因；天及微塵等，亦應如是。",
    "T25n1509_031:0289c08_3": "若是常，不應生無常。",
    "T25n1509_031:0289c09_4": "若過去無定相，未來、現在世亦如是。",
    "T25n1509_031:0289c10_5": "於三世中無有一法定實不空者，是名畢竟空。",
    "T25n1509_031:0289c11_6": "問曰：若三世都空，乃至微塵及一念無所有者，則是大可畏處！",
    "T25n1509_031:0289c12_7": "諸智慧人以禪定樂故捨世間樂，以涅槃樂故捨禪定樂；今畢竟空中乃至無有涅槃，依止何法得捨涅槃？",
    "T25n1509_031:0289c15_8": "答曰：有著吾我人，以一、異相分別諸法；如是之人，則以為畏。",
    "T25n1509_031:0289c17_9": "如佛說：「凡夫人大驚怖處，所謂無我、無我所。」",
    "T25n1509_031:0289c18_10": "復次，有為法有三世，以有漏法故生著處；涅槃名一切愛著斷，云何於涅槃而求捨離？",
    "T25n1509_031:0289c20_11": "復次，如比丘破四重禁，是名畢竟破戒，不任得道！",
    "T25n1509_031:0289c21_12": "又如作五逆罪，畢竟閉三善道！",
    "T25n1509_031:0289c22_13": "若取聲聞證者，畢竟不得作佛。",
    "T25n1509_031:0289c22_14": "畢竟空亦如是，於一切法畢竟空，無復有餘。",
    "T25n1509_031:0289c23_15": "問曰：一切法畢竟空，是事不然！",
    "T25n1509_031:0289c24_16": "何以故？",
    "T25n1509_031:0289c24_17": "三世十方諸法，乃至法相、法住，必應有實。",
    "T25n1509_031:0289c25_18": "以有一法實故，餘法為虛妄；若無一法實者，亦不應有諸虛妄法是畢竟空。",
    "T25n1509_031:0289c27_19": "答曰：無有乃至一法實者。",
    "T25n1509_031:0289c28_20": "何以故？",
    "T25n1509_031:0289c28_21": "若有乃至一法實者，是法應有，若有為、若無為。",
    "T25n1509_031:0289c29_22": "若是有為，有為空中已破；若是無為，無為空中亦破。",
    "T25n1509_031:0290a01_23": "如是世間、出世間：若世間，內空、外空、內外空、大空已破；若出世間，第一義空已破。",
    "T25n1509_031:0290a03_24": "色法、無色法，有漏、無漏法等，亦如是。",
    "T25n1509_031:0290a04_25": "復次，一切法皆畢竟空，是畢竟空亦空；空無有法故，亦無虛實相待。",
    "T25n1509_031:0290a05_26": "復次，畢竟空者，破一切法令無遺餘，故名畢竟空；若小有遺餘，不名畢竟。",
    "T25n1509_031:0290a07_27": "若言相待故應有，是事不然！",
    "T25n1509_031:0290a08_28": "問曰：諸法不盡空。",
    "T25n1509_031:0290a08_29": "何以故？",
    "T25n1509_031:0290a09_0": "因緣所生法空，而因緣不空。",
    "T25n1509_031:0290a09_1": "譬如樑椽因緣和合，故名舍，舍空而樑椽不應空！",
    "T25n1509_031:0290a10_2": "答曰：因緣亦空，因緣不定故。",
    "T25n1509_031:0290a11_3": "譬如父子，父生故名為子，生子故名為父。",
    "T25n1509_031:0290a12_4": "復次，最後因緣，無所依止故；如山、河、樹木、眾生之類皆依止地，地依止水，水依止風，風依止虛空，虛空無所依止。",
    "T25n1509_031:0290a15_5": "若本無所依止，末亦無所依止。",
    "T25n1509_031:0290a16_6": "以是故，當知一切法畢竟空。",
    "T25n1509_031:0290a16_7": "問曰：不然，諸法應有根本。",
    "T25n1509_031:0290a17_8": "如神通有所變化，所化雖虛，而化主不空！",
    "T25n1509_031:0290a18_9": "答曰：凡夫人見所化物不久故謂之為空，化主久故謂之為實。",
    "T25n1509_031:0290a20_0": "聖人見化主復從前世業因緣和合生，今世復集諸善法，得神通力，故能作化。",
    "T25n1509_031:0290a21_1": "如《般若波羅蜜》後品中說：「有三種變化：煩惱變化、業變化、法變化(法，法身也)。」",
    "T25n1509_031:0290a23_2": "是故知化主亦空。",
    "T25n1509_031:0290a23_3": "問曰：諸不牢固者，不實故應空；諸牢固物及實法不應空，如大地、須彌山、大海水、日、月、金剛等色實法，牢固故不應空。",
    "T25n1509_031:0290a26_4": "所以者何？",
    "T25n1509_031:0290a26_5": "地及須彌常住竟劫故；眾川有竭，海則常滿；日月周天，無有窮極。",
    "T25n1509_031:0290a28_6": "又如凡人所見，虛妄不真，故應空；聖人所得如及法性、真際、涅槃相，應是實法，云何言畢竟皆空？",
    "T25n1509_031:0290b01_7": "復次，有為法因緣生，故不實；無為法不從因緣生，故應實，復云何言畢竟空？",
    "T25n1509_031:0290b03_8": "答曰：堅固、不堅固不定，故皆空。",
    "T25n1509_031:0290b04_9": "所以者何？",
    "T25n1509_031:0290b04_10": "有人以此為堅固，有人以此為不堅固。",
    "T25n1509_031:0290b05_11": "如人以金剛為牢固，帝釋手執，如人捉杖，不以為牢固。",
    "T25n1509_031:0290b06_12": "又不知破金剛因緣，故以為牢固；若知著龜甲上，以山羊角打破，則知不牢固。",
    "T25n1509_031:0290b08_13": "如七尺之身，以大海為深；羅睺阿修羅王立大海中，膝出水上；以兩手隱須彌頂，下向觀忉利天喜見城，此則以海水為淺。",
    "T25n1509_031:0290b11_14": "若短壽人以地為常久牢固，長壽者見地無常不牢固。",
    "T25n1509_031:0290b12_15": "如佛說《七日喻經》，佛告諸比丘：「一切有為法，無常變異，皆歸磨滅。",
    "T25n1509_031:0290b14_16": "劫欲盡時，大旱積久，藥草樹木，皆悉焦枯。",
    "T25n1509_031:0290b15_17": "有第二日出，諸小流水，皆悉乾竭。",
    "T25n1509_031:0290b16_18": "第三日出，大河流水，亦都涸盡。",
    "T25n1509_031:0290b16_19": "第四日出，閻浮提中四大河及阿那婆達多池，皆亦空竭。",
    "T25n1509_031:0290b18_20": "第五日出，大海乾涸。",
    "T25n1509_031:0290b18_21": "第六日出，大地、須彌山等，皆悉煙出，如窯燒器。",
    "T25n1509_031:0290b19_22": "第七日出，悉皆熾然，無復煙氣；地及須彌乃至梵天，火皆然滿。",
    "T25n1509_031:0290b21_23": "爾時，新生光音天者，見火怖畏言：『既燒梵宮，將無至此！』",
    "T25n1509_031:0290b22_24": "先生諸天慰喻後生天言：『曾已有此，正燒梵宮，於彼而滅，不來至此。",
    "T25n1509_031:0290b24_0": "燒三千大千世界已，無復灰炭！』」",
    "T25n1509_031:0290b24_1": "佛語比丘：「如此大事，誰信之者？",
    "T25n1509_031:0290b25_2": "唯有眼見，乃能信耳！",
    "T25n1509_031:0290b26_3": "又，比丘！",
    "T25n1509_031:0290b26_4": "過去時，須涅多羅外道師，離欲行四梵行，無量弟子亦得離欲。",
    "T25n1509_031:0290b27_5": "須涅多羅作是念：『我不應與弟子同生一處，今當深修慈心。』",
    "T25n1509_031:0290b29_6": "此人以深思慈故，生光音天。」",
    "T25n1509_031:0290b29_7": "佛言：「須涅多羅者，我身是也；我是時眼見此事。」",
    "T25n1509_031:0290c01_8": "以是故，當知牢固實物，皆悉歸滅！",
    "T25n1509_031:0290c02_9": "問曰：汝說畢竟空，何以說無常事？",
    "T25n1509_031:0290c03_10": "畢竟空，今即是空；無常，今有後空！",
    "T25n1509_031:0290c04_11": "答曰：無常則是空之初門；若諦了無常，諸法則空。",
    "T25n1509_031:0290c05_12": "以是故，聖人初以四行觀：世間無常；若見所著物無常，無常則能生苦，以苦故心生厭離。",
    "T25n1509_031:0290c07_13": "若無常、空相，則不可取，如幻如化，是名為空。",
    "T25n1509_031:0290c08_14": "外物既空，內主亦空，是名無我。",
    "T25n1509_031:0290c09_15": "復次，畢竟空是為真空。",
    "T25n1509_031:0290c10_0": "有二種眾生：一、多習愛，二、多習見。",
    "T25n1509_031:0290c10_1": "愛多者，喜生著，以所著無常，故生憂苦。",
    "T25n1509_031:0290c11_2": "為是人說：「汝所著物無常壞故，汝則為之生苦，若此所著物生苦者，不應生著。」",
    "T25n1509_031:0290c13_3": "是名說無作解脫門。",
    "T25n1509_031:0290c14_4": "見多者，為分別諸法，以不知實故而著邪見；為是人故直說諸法畢竟空。",
    "T25n1509_031:0290c16_0": "復次，若有所說，皆是可破，可破故空；所見既空，見主亦空，是名畢竟空。",
    "T25n1509_031:0290c17_1": "汝言「聖人所得法應實」者，以聖人法能滅三毒，非顛倒虛誑，能令眾生離老病死苦，得至涅槃。",
    "T25n1509_031:0290c19_2": "是雖名實，皆從因緣和合生故，先無今有、今有後無故，不可受不可著故，亦空非實。",
    "T25n1509_031:0290c21_3": "如佛說《栰喻經》：「善法尚應捨，何況不善！」",
    "T25n1509_031:0290c22_4": "復次，聖人有為無漏法，從有漏法緣生；有漏法虛妄不實，緣所生法，云何為實？",
    "T25n1509_031:0290c24_5": "離有為法，無無為法。",
    "T25n1509_031:0290c25_6": "如先說：「有為法實相，即是無為法。」",
    "T25n1509_031:0290c25_7": "以是故，一切法畢竟不可得故，名為畢竟空。",
    "T25n1509_031:0290c27_0": "「無始空」者，世間若眾生、若法，皆無有始。",
    "T25n1509_031:0290c27_1": "如今生從前世因緣有，前世復從前世有，如是展轉，無有眾生始。",
    "T25n1509_031:0290c29_2": "法亦如是。",
    "T25n1509_031:0290c29_3": "何以故？",
    "T25n1509_031:0290c29_4": "若先生後死，則不從死故生，生亦無死。",
    "T25n1509_031:0291a01_5": "若先死後有生，則無因無緣，亦不生而有死。",
    "T25n1509_031:0291a02_6": "以是故，一切法則無有始。",
    "T25n1509_031:0291a03_7": "如經中說：「佛語諸比丘：眾生無有始，無明覆，愛所繫，往來生死，始不可得。」",
    "T25n1509_031:0291a05_8": "破是無始法，故名為無始空。",
    "T25n1509_031:0291a06_0": "問曰：無始是實，不應破。",
    "T25n1509_031:0291a06_1": "何以故？",
    "T25n1509_031:0291a06_2": "若眾生及法有始者，即墮邊見，亦墮無因見。",
    "T25n1509_031:0291a07_3": "遠離如是等過，故應說眾生及法無始；今以無始空破是無始，則還墮有始見。",
    "T25n1509_031:0291a09_4": "答曰：今以無始空為破無始見，又不墮有始見。",
    "T25n1509_031:0291a10_5": "譬如救人於火，不應著深水中。",
    "T25n1509_031:0291a11_6": "今破是無始，亦不應著有始中，是則行於中道！",
    "T25n1509_031:0291a12_7": "問曰：云何破無始？",
    "T25n1509_031:0291a13_8": "答曰：以無窮故，若無窮則無後；無窮無後，則亦無中。",
    "T25n1509_031:0291a14_9": "若無始，則為破一切智人。",
    "T25n1509_031:0291a15_10": "所以者何？",
    "T25n1509_031:0291a15_11": "若世間無窮，則不知其始；不知始故，則無一切智人。",
    "T25n1509_031:0291a16_12": "若有一切智人，不名無始。",
    "T25n1509_031:0291a17_13": "復次，若取眾生相，又取諸法一相、異相，以此一、異相，從今世推前世，從前世復推前世；如是展轉，眾生及法始不可得，則生無始見。",
    "T25n1509_031:0291a20_14": "是見虛妄，以一、異為本，是故應破。",
    "T25n1509_031:0291a21_15": "如有為空破有為法，是有為空即復為患；復以無為空破無為法。",
    "T25n1509_031:0291a22_16": "今以無始破有始，無始即復為患；復以無始空破是無始，是名無始空。",
    "T25n1509_031:0291a24_17": "問曰：若爾者，佛何以說「眾生往來生死，本際不可得」？",
    "T25n1509_031:0291a25_18": "答曰：欲令眾生知久遠已來，往來生死為大苦，生厭患心。",
    "T25n1509_031:0291a27_19": "如經說：「一人在世間，計一劫中受身被害時聚集諸血，多於海水。",
    "T25n1509_031:0291a28_20": "啼泣出淚，及飲母乳，皆亦如是。",
    "T25n1509_031:0291a29_21": "積集身骨，過於毘浮羅山。",
    "T25n1509_031:0291b01_22": "譬喻斬天下草木為二寸籌，數其父、祖、曾祖，猶不能盡。",
    "T25n1509_031:0291b02_23": "又如盡以地為泥丸，數其母及曾祖母，猶亦不盡。」",
    "T25n1509_031:0291b03_24": "如是等無量劫中，受生死苦惱。",
    "T25n1509_031:0291b04_25": "初始不可得故，心生怖畏，斷諸結使。",
    "T25n1509_031:0291b05_26": "如無常雖為邊，而佛以是無常而度眾生；無始亦如是，雖為是邊，亦以是無始而度眾生。",
    "T25n1509_031:0291b07_27": "為度眾生，令生厭心，故說有「無始」，非為實有。",
    "T25n1509_031:0291b08_28": "所以者何？",
    "T25n1509_031:0291b09_0": "若有無始，不應說「無始空」！",
    "T25n1509_031:0291b09_1": "問曰：若無始非實法，云何以度人？",
    "T25n1509_031:0291b10_2": "答曰：實法中無度人；諸可說法語言度人，皆是有為虛誑法。",
    "T25n1509_031:0291b11_3": "佛以方便力故說是「無始」，以無著心說，故受者亦得無著，無著故則生厭離。",
    "T25n1509_031:0291b13_4": "復次，以宿命智見眾生生死相續無窮，是時為實；若以慧眼，則見眾生及法畢竟空，以是故說「無始空」。",
    "T25n1509_031:0291b16_5": "如《般若波羅蜜》中說：「常觀不實，無常觀亦不實；苦觀不實，樂觀亦不實。」",
    "T25n1509_031:0291b17_6": "而佛說：「常、樂為倒，無常、苦為諦。」",
    "T25n1509_031:0291b18_7": "以眾生多著常、樂，不著無常、苦，是故以無常、苦諦，破是常、樂倒。",
    "T25n1509_031:0291b20_8": "以是故，說無常、苦為諦；若眾生著無常、苦者，說無常、苦亦空。",
    "T25n1509_031:0291b21_9": "有始、無始亦如是。",
    "T25n1509_031:0291b21_10": "無始，能破著始倒；若著無始，復以無始為空，是名「無始空」。",
    "T25n1509_031:0291b23_11": "問曰：有始法亦是邪見，應當破，何以但說破無始？",
    "T25n1509_031:0291b24_12": "答曰：有始是大惑。",
    "T25n1509_031:0291b25_0": "所以者何？",
    "T25n1509_031:0291b25_1": "若有始者，初身則無罪福因緣而生善惡處。",
    "T25n1509_031:0291b26_2": "若從罪福因緣而生，不名為初身。",
    "T25n1509_031:0291b27_3": "何以故？",
    "T25n1509_031:0291b27_4": "若有罪福，則從前身受後身故。",
    "T25n1509_031:0291b28_5": "若世間無始，無如是咎。",
    "T25n1509_031:0291b28_6": "是故菩薩先已捨是麁惡邪見。",
    "T25n1509_031:0291b29_7": "菩薩常習用無始，念眾生故說無始，常行因緣法故言法無始。",
    "T25n1509_031:0291c01_8": "未得一切智故，或於無始中錯謬，是故說無始空。",
    "T25n1509_031:0291c03_9": "復次，無始已破有始，不須空破有始；今欲破無始，故說無始空。",
    "T25n1509_031:0291c04_10": "問曰：若無始破有始者，有始亦能破無始，汝何以言「但以空破無始」？",
    "T25n1509_031:0291c06_11": "答曰：是二雖皆邪見，而有差別：有始，起諸煩惱、邪見因緣；無始，起慈悲及正見因緣。",
    "T25n1509_031:0291c08_12": "所以者何？",
    "T25n1509_031:0291c08_13": "念眾生受無始世苦惱而生悲心，知從身次第生身，相續不斷，便知罪福果報而生正見。",
    "T25n1509_031:0291c10_14": "若人不著無始，即是助道善法；若取相生著，即是邪見，如常、無常見。",
    "T25n1509_031:0291c12_15": "有始見雖破無始見，不能畢竟破無始；無始能畢竟破有始，是故無始為勝。",
    "T25n1509_031:0291c14_16": "如善破不善，不善破善；雖互相破，而善能畢竟破惡，如得賢聖道，永不作惡。",
    "T25n1509_031:0291c16_0": "惡法則不然，勢力微薄故；如人雖起五逆罪，斷善根，墮地獄，久不過一劫因緣得脫地獄，終成道果。",
    "T25n1509_031:0291c18_1": "無始、有始優劣不同，亦如是。",
    "T25n1509_031:0291c19_2": "以無始力大故，能破有始，是故不說有始空。",
    "T25n1509_031:0291c20_3": "◎◎「散空」者，「散」名別離相。",
    "T25n1509_031:0291c21_4": "如諸法和合故有，如車以輻、輞、轅、轂，眾合為車；若離散各在一處，則失車名。",
    "T25n1509_031:0291c23_5": "五眾和合因緣，故名為人；若別離五眾，人不可得。",
    "T25n1509_031:0291c24_6": "問曰：若如是說，但破假名而不破色；亦如離散輻、輞可破車名，不破輻、輞。",
    "T25n1509_031:0291c26_7": "散空亦如是，但離散五眾，可破人，而不破色等五眾！",
    "T25n1509_031:0291c27_8": "答曰：色等亦是假名破。",
    "T25n1509_031:0291c28_9": "所以者何？",
    "T25n1509_031:0291c28_10": "和合微塵假名為色故。",
    "T25n1509_031:0291c29_11": "問曰：我不受微塵；今以可見者為色，是實為有，云何散而為空？",
    "T25n1509_031:0292a01_12": "答曰：若除微塵，四大和合因緣生出可見色，亦是假名。",
    "T25n1509_031:0292a02_13": "如四方風和合，扇水則生沫聚；四大和合成色亦如是，若離散四大，則無有色。",
    "T25n1509_031:0292a04_14": "復次，是色以香、味、觸及四大和合故有色可見，除諸香、味、觸等更無別色。",
    "T25n1509_031:0292a06_15": "以智分別，各各離散，色不可得。",
    "T25n1509_031:0292a07_16": "若色實有，捨此諸法，應別有色，而更無別色。",
    "T25n1509_031:0292a08_17": "是故經言：「所有色皆從四大和合有。」",
    "T25n1509_031:0292a09_18": "和合有故皆是假名，假名故可散。",
    "T25n1509_031:0292a09_19": "問曰：色假名故可散，四眾無色，云何可散？",
    "T25n1509_031:0292a10_20": "答曰：四陰亦是假名，生、老、住、無常觀故，散而為空。",
    "T25n1509_031:0292a12_0": "所以者何？",
    "T25n1509_031:0292a12_1": "生時異、老時異、住時異、無常時異故。",
    "T25n1509_031:0292a13_2": "復次，三世中觀是四眾，皆亦散滅。",
    "T25n1509_031:0292a13_3": "復次，心隨所緣，緣滅則滅，緣破則破。",
    "T25n1509_031:0292a14_4": "復次，此四眾不定，隨緣生故；譬如火，隨所燒處為名，若離燒處，火不可得。",
    "T25n1509_031:0292a16_5": "因眼緣色生眼識，若離所緣，識不可得；餘情識亦如是。",
    "T25n1509_031:0292a17_6": "如經中說：「佛告羅陀：『此色眾破壞散滅，令無所有；餘眾亦如是。』」",
    "T25n1509_031:0292a19_7": "是名散空。",
    "T25n1509_031:0292a19_8": "「復次，譬如小兒，聚土為臺殿、城郭、閭里、宮舍，或名為米，或名為麵，愛著守護；日暮將歸，其心捨離，蹋壞散滅。",
    "T25n1509_031:0292a21_9": "凡夫人亦如是，未離欲故，於諸法中生愛著心；若得離欲，見諸法皆散壞棄捨。」",
    "T25n1509_031:0292a23_10": "是名散空。",
    "T25n1509_031:0292a24_11": "復次，諸法合集故，各有名字，凡夫人隨逐名字，生顛倒染著；佛為說法，當觀其實，莫逐名字，有無皆空。",
    "T25n1509_031:0292a26_12": "如《迦旃延經》說：「觀集諦則無無見，觀滅諦則無有見。」",
    "T25n1509_031:0292a27_13": "如是種種因緣是名散空。",
    "T25n1509_031:0292a28_14": "「性空」者，諸法性常空，假業相續故，似若不空。",
    "T25n1509_031:0292a29_15": "譬如水性自冷，假火故熱，止火停久，水則還冷。",
    "T25n1509_031:0292b01_16": "諸法性亦如是，未生時空無所有，如水性常冷；諸法眾緣和合故有，如水得火成熱；眾緣若少若無，則無有法，如火滅湯冷。",
    "T25n1509_031:0292b04_17": "如經說：「眼空，無我、無我所。",
    "T25n1509_031:0292b04_18": "何以故？",
    "T25n1509_031:0292b05_19": "性自爾！",
    "T25n1509_031:0292b05_20": "耳、鼻、舌、身、意，色乃至法等，亦復如是。」",
    "T25n1509_031:0292b06_21": "問曰：此經說「我、我所空」，是為眾生空，不說法空，云何證性空？",
    "T25n1509_031:0292b07_22": "答曰：此中但說性空，不說眾生空及法空。",
    "T25n1509_031:0292b08_23": "性空有二種：一者、於十二入中無我、無我所，二者、十二入相自空。",
    "T25n1509_031:0292b10_24": "無我、無我所，是聲聞論中說。",
    "T25n1509_031:0292b10_25": "摩訶衍法說：「十二入我、我所無故空，十二入性無故空。」",
    "T25n1509_031:0292b12_0": "復次，若無我、無我所，自然得法空。",
    "T25n1509_031:0292b12_1": "以人多著我及我所故，佛但說「無我、無我所」，如是應當知一切法空。",
    "T25n1509_031:0292b14_2": "若我、我所法尚不著，何況餘法！",
    "T25n1509_031:0292b15_3": "以是故，眾生空、法空終歸一義，是名性空。",
    "T25n1509_031:0292b16_4": "復次，性名自有，不待因緣；若待因緣，則是作法，不名為性。",
    "T25n1509_031:0292b17_5": "諸法中皆無性。",
    "T25n1509_031:0292b17_6": "何以故？",
    "T25n1509_031:0292b18_7": "一切有為法皆從因緣生，從因緣生則是作法；若不從因緣和合，則是無法。",
    "T25n1509_031:0292b19_8": "如是一切諸法，性不可得故，名為性空。",
    "T25n1509_031:0292b20_9": "問曰：畢竟空無所有，則是性空，今何以重說？",
    "T25n1509_031:0292b21_10": "答曰：「畢竟空」者，名為無有遺餘。",
    "T25n1509_031:0292b22_11": "「性空」者，名為本來常爾；如水性冷，假火故熱，止火則還冷。",
    "T25n1509_031:0292b24_0": "畢竟空如虛空，常不生不滅、不垢不淨，云何言同？",
    "T25n1509_031:0292b25_1": "復次，諸法畢竟空。",
    "T25n1509_031:0292b25_2": "何以故？",
    "T25n1509_031:0292b25_3": "性不可得故。",
    "T25n1509_031:0292b26_4": "諸法性空。",
    "T25n1509_031:0292b26_5": "何以故？",
    "T25n1509_031:0292b26_6": "畢竟空故。",
    "T25n1509_031:0292b26_7": "復次，性空多是菩薩所行，畢竟空多是諸佛所行。",
    "T25n1509_031:0292b27_8": "何以故？",
    "T25n1509_031:0292b28_9": "性空中，但有因緣和合，無有實性；畢竟空，三世清淨。",
    "T25n1509_031:0292b29_10": "有如是等差別。",
    "T25n1509_031:0292b29_11": "復次，一切諸法性有二種：一者、總性，二者、別性。",
    "T25n1509_031:0292c01_12": "總性者，無常、苦、空、無我，無生無滅、無來無去、無入無出等。",
    "T25n1509_031:0292c03_13": "別性者，如火，熱性；水，濕性；心為識性。",
    "T25n1509_031:0292c03_14": "如人喜作諸惡，故名為惡性；好集善事，故名為善性。",
    "T25n1509_031:0292c05_15": "如《十力經》中說：「佛知世間種種性。」",
    "T25n1509_031:0292c06_0": "如是諸性皆空，是名性空。",
    "T25n1509_031:0292c06_1": "何以故？",
    "T25n1509_031:0292c06_2": "若無常性是實，應失業果報。",
    "T25n1509_031:0292c07_3": "所以者何？",
    "T25n1509_031:0292c07_4": "生滅過去不住故，六情亦不受塵，亦不積習因緣；若無積習，則無誦經、坐禪等。",
    "T25n1509_031:0292c09_5": "以是故知無常性不可得。",
    "T25n1509_031:0292c10_6": "無常尚不可得，何況常相！",
    "T25n1509_031:0292c10_7": "復次，苦性亦不可得，若實有是苦，則不應生染著心。",
    "T25n1509_031:0292c12_0": "若人厭畏苦痛，於諸樂中亦應厭畏；佛亦不應說三受：苦受、樂受、不苦不樂受；亦不應苦中生瞋、樂中生愛、不苦不樂中生癡。",
    "T25n1509_031:0292c15_1": "若一相者，樂中應生瞋，苦中應生愛。",
    "T25n1509_031:0292c16_0": "但是事不然！",
    "T25n1509_031:0292c16_1": "如是等，苦性，尚不可得，何況樂性虛妄而可得！",
    "T25n1509_031:0292c17_2": "復次，空相亦不可得。",
    "T25n1509_031:0292c17_3": "所以者何？",
    "T25n1509_031:0292c18_4": "若有空相，則無罪福；無罪福故，亦無今世後世。",
    "T25n1509_031:0292c19_5": "復次，諸法相待有。",
    "T25n1509_031:0292c19_6": "所以者何？",
    "T25n1509_031:0292c19_7": "若有空，應當有實；若有實，應當有空。",
    "T25n1509_031:0292c20_8": "空性尚無，何況有實！",
    "T25n1509_031:0292c21_9": "復次，若無我者，則無縛無解，亦無從今世至後世受罪福，亦無業因緣果報；如是等因緣，知無我性尚不可得，何況我性！",
    "T25n1509_031:0292c24_10": "復次，無生無滅性亦不實。",
    "T25n1509_031:0292c24_11": "何以故？",
    "T25n1509_031:0292c24_12": "若實，則墮常見；若一切法常，則無罪無福；若有者常有，無者常無；若無者不生，有者不失。",
    "T25n1509_031:0292c27_0": "如不生不滅性不可得，何況生滅性！",
    "T25n1509_031:0292c27_1": "無來無去、無入無出等諸總性亦如是。",
    "T25n1509_031:0292c28_2": "復次，諸法別性，是亦不然！",
    "T25n1509_031:0292c29_3": "何以故？",
    "T25n1509_031:0292c29_4": "如火能燒，造色能炤，二法和合，故名為火。",
    "T25n1509_031:0293a01_5": "若離是二法有火者，應別有火用，而無別用。",
    "T25n1509_031:0293a02_6": "以是故知火是假名，亦無有實。",
    "T25n1509_031:0293a03_7": "若實無火法，云何言熱是火性？",
    "T25n1509_031:0293a04_8": "復次，熱性從眾緣生，內有身根，外有色觸，和合生身識，覺知有熱；若未和合時，則無熱性。",
    "T25n1509_031:0293a06_9": "以是故知無定熱為火性。",
    "T25n1509_031:0293a06_10": "復次，若火實有熱性，云何有人入火不燒，及人身中火而不燒身？",
    "T25n1509_031:0293a08_11": "空中火，水不能滅？",
    "T25n1509_031:0293a09_0": "以火無有定熱性故。",
    "T25n1509_031:0293a09_1": "神通力故，火不能燒身；業因緣，五藏不熱；神龍力故，水不能滅。",
    "T25n1509_031:0293a11_0": "復次，若熱性與火異，火則非熱；若熱與火一，云何言熱是火性？",
    "T25n1509_031:0293a12_1": "餘性亦如是。",
    "T25n1509_031:0293a12_2": "是總性、別性無故，名為性空。",
    "T25n1509_031:0293a13_3": "復次，性空者，從本已來空。",
    "T25n1509_031:0293a14_0": "如世間人謂：「虛妄不久者是空；如須彌、金剛等物，及聖人所知，以為真實不空。」",
    "T25n1509_031:0293a15_1": "欲斷此疑故，佛說：「是雖堅固相續久住，皆亦性空。」",
    "T25n1509_031:0293a17_2": "聖人智慧，雖度眾生，破諸煩惱，性不可得故，是亦為空。",
    "T25n1509_031:0293a18_3": "又人謂：「五眾、十二入、十八界皆空；但如、法性、實際，是其實性。」",
    "T25n1509_031:0293a19_4": "佛欲斷此疑故，但分別說五眾、如、法性、實際皆亦是空，是名性空。",
    "T25n1509_031:0293a21_5": "復次，有為性三相：生、住、滅，無為性亦三相：不生、不住、不滅。",
    "T25n1509_031:0293a22_6": "有為性尚空，何況有為法！",
    "T25n1509_031:0293a23_7": "無為性尚空，何況無為法！",
    "T25n1509_031:0293a23_8": "以是種種因緣，性不可得，名為性空。",
    "T25n1509_031:0293a25_0": "「自相空」者，一切法有二種相：總相，別相。",
    "T25n1509_031:0293a25_1": "是二相空，故名為相空。",
    "T25n1509_031:0293a26_2": "問曰：何等是總相？",
    "T25n1509_031:0293a26_3": "何等是別相？",
    "T25n1509_031:0293a27_4": "答曰：總相者，如無常等；別相者，諸法雖皆無常，而各有別相，如地為堅相，火為熱相。",
    "T25n1509_031:0293a29_5": "問曰：先已說性，今說相；性、相有何等異？",
    "T25n1509_031:0293b01_6": "答曰：有人言：「其實無異，名有差別。",
    "T25n1509_031:0293b01_7": "說性則為說相，說相則為說性；譬如說火性即是熱相，說熱相即是火性。」",
    "T25n1509_031:0293b03_8": "有人言：「性、相小有差別。",
    "T25n1509_031:0293b04_9": "性言其體，相言可識。",
    "T25n1509_031:0293b04_10": "如釋子受持禁戒，是其性；剃髮、割截染衣，是其相。",
    "T25n1509_031:0293b06_0": "梵志自受其法，是其性；頂有周羅，執三奇杖，是其相。",
    "T25n1509_031:0293b07_1": "如火，熱是其性，烟是其相。",
    "T25n1509_031:0293b07_2": "近為性，遠為相。",
    "T25n1509_031:0293b08_3": "相不定，從身出；性則言其實。",
    "T25n1509_031:0293b08_4": "如見黃色為金相而內是銅，火燒石磨，知非金性。",
    "T25n1509_031:0293b10_5": "如人恭敬供養時，似是善人，是為相；罵詈毀辱，忿然瞋恚，便是其性。",
    "T25n1509_031:0293b11_6": "性相、內外、遠近、初後等，有如是差別。」",
    "T25n1509_031:0293b12_7": "是諸相皆空，名為「相空」。",
    "T25n1509_031:0293b13_8": "如說一切有為法，皆是無常相。",
    "T25n1509_031:0293b13_9": "所以者何？",
    "T25n1509_031:0293b14_10": "生滅不住故，先無今有、已有還無故，屬諸因緣故，虛誑不真故，無常因緣生故，眾合因緣起故。",
    "T25n1509_031:0293b16_11": "如是等因緣故，一切有為法是無常相。",
    "T25n1509_031:0293b17_12": "能生身心惱故，名為苦，身四威儀無不苦故，苦聖諦故，聖人捨、不受故，無時不惱故，無常故。",
    "T25n1509_031:0293b19_13": "如是等因緣，名為苦相。",
    "T25n1509_031:0293b20_0": "離我所故空，因緣和合生故空，無常、苦、空、無我故名為空，始終不可得故空，誑心故名為空，賢聖一切法不著故名為空，以無相、無作解脫門故名為空，諸法實相無量無數故名為空，斷一切語言道故名為空，滅一切心行故名為空，諸佛、辟支佛、阿羅漢入而不出故名為空。",
    "T25n1509_031:0293b26_1": "如是等因緣故，是名為空。",
    "T25n1509_031:0293b26_2": "無常、苦、空故無我，不自在故無我，無主故名為無我；諸法無不從因緣生，從因緣生故無我，無相無作故無我，假名字故無我，身見顛倒故無我，斷我心得道故無我。",
    "T25n1509_031:0293c01_3": "以是種種，名為無我。",
    "T25n1509_031:0293c02_4": "如是等名為總相。",
    "T25n1509_031:0293c02_5": "別相者，地，堅相；火，熱相；水，濕相；風，動相。",
    "T25n1509_031:0293c03_6": "眼識依處名眼相，耳、鼻、舌、身亦如是。",
    "T25n1509_031:0293c04_7": "識，覺相；智，慧相；慧，智相。",
    "T25n1509_031:0293c05_8": "捨為施相，不悔不惱為持戒相，心不變異為忍相，發懃為精進相，攝心為禪相，無所著為智慧相，能成事為方便相。",
    "T25n1509_031:0293c07_9": "識作生滅為世間相，無識為涅槃相。",
    "T25n1509_031:0293c08_10": "如是等諸法各有別相。",
    "T25n1509_031:0293c09_11": "當知是諸相皆空，是名「自相空」。",
    "T25n1509_031:0293c10_12": "餘義如性空中說，性、相義同故。",
    "T25n1509_031:0293c11_0": "問曰：何以不但說「相空」而說「自相空」？",
    "T25n1509_031:0293c11_1": "答曰：若說「相空」，不說法體空；說「自相空」，即法體空。",
    "T25n1509_031:0293c13_2": "復次，眾法和合故一法生，是一法空，如是等一一法皆空。",
    "T25n1509_031:0293c14_3": "今和合因緣法展轉皆亦空，一切法各各自相空，以是故名為自相空。",
    "T25n1509_031:0293c16_0": "問曰：若一切法各各自相空，云何復有所說？",
    "T25n1509_031:0293c17_0": "答曰：眾生顛倒故，以一相、異相、總相、別相等而著諸法，為斷是故而有所說。",
    "T25n1509_031:0293c18_1": "如是等因緣，名為自相空。",
    "T25n1509_031:0293c19_2": "「一切法空」者，一切法名五眾、十二入、十八界等。",
    "T25n1509_031:0293c20_3": "是諸法皆入種種門，所謂一切法有相、知相、識相，緣相、增上相，因相、果相，總相、別相，依相。",
    "T25n1509_031:0293c22_4": "問曰：云何一切法有相？",
    "T25n1509_031:0293c23_0": "答曰：一切法有好有醜、有內有外；一切法有心生，故名為有。",
    "T25n1509_031:0293c24_1": "問曰：無法中云何言「有相」？",
    "T25n1509_031:0293c25_2": "答曰：若無法不名為「法」，但以遮有故名為「無法」；若實有無法，則名為有。",
    "T25n1509_031:0293c26_3": "是故說一切法有相。",
    "T25n1509_031:0293c27_4": "「知相」者，苦法智、苦比智能知苦諦，集法智、集比智能知集諦，滅法智、滅比智能知滅諦，道法智、道比智能知道諦；及世俗善智能知苦、能知集、能知滅、能知道，亦能知虛空、非智緣滅——是名一切法知相。",
    "T25n1509_031:0294a03_0": "知相故攝一切法。",
    "T25n1509_031:0294a03_1": "「識相」者，眼識能知色；耳識能知聲；鼻識能知香；舌識能知味；身識能知觸；意識能知法，能知眼、能知色、能知眼識，能知耳、能知聲、能知耳識，能知鼻、能知香、能知鼻識，能知舌、能知味、能知舌識，能知身、能知觸、能知身識，能知意、能知法、能知意識——是名識相。",
    "T25n1509_031:0294a09_2": "「緣相」者，眼識及眼識相應諸法能緣色；耳識及耳識相應諸法能緣聲；鼻識及鼻識相應諸法能緣香；舌識及舌識相應諸法能緣味；身識及身識相應諸法能緣觸；意識及意識相應諸法能緣法，能緣眼、能緣色、能緣眼識，能緣耳、能緣聲、能緣耳識，能緣鼻、能緣香、能緣鼻識，能緣舌、能緣味、能緣舌識，能緣身、能緣觸、能緣身識，能緣意、能緣法、能緣意識——是名緣相。",
    "T25n1509_031:0294a17_3": "「增上相」者，一切有為法各各增上；無為法亦於有為法有增上——是名增上相。",
    "T25n1509_031:0294a19_4": "「因果相」者，一切法各各為因、各各為果——是名因果相。",
    "T25n1509_031:0294a20_5": "「總相、別相」者，一切法中各各有總相、別相。",
    "T25n1509_031:0294a21_6": "如馬是總相，白是別相；如人是總相，若失一耳，則是別相。",
    "T25n1509_031:0294a23_7": "如是各各展轉，皆有總相、別相——是為總相、別相。",
    "T25n1509_031:0294a24_8": "「依相」者，諸法各共相依止，如草木山河依止於地，地依止水，如是一切各各相依，是名依止相。",
    "T25n1509_031:0294a26_9": "依止相攝一切法。",
    "T25n1509_031:0294a27_0": "如是等一法門相攝一切法。",
    "T25n1509_031:0294a27_1": "復次，二法門攝一切法，所謂色、無色法，可見、不可見法，有對、無對法，有漏、無漏法，有為、無為法，內法、外法，觀法、緣法，有法、無法，如是等種種二法門相。",
    "T25n1509_031:0294b02_2": "三、四、五、六乃至無量法門相攝一切法。",
    "T25n1509_031:0294b03_3": "是諸法皆空，如上說，名一切法空。",
    "T25n1509_031:0294b03_4": "問曰：若皆空者，何以說一切法種種名字？",
    "T25n1509_031:0294b04_5": "答曰：凡夫人於空法中無明顛倒取相故，生愛等諸煩惱；因煩惱故，起種種業；起種種業故，入種種道；入種種道故，受種種身；受種種身故，受種種苦樂。",
    "T25n1509_031:0294b08_6": "如蠶出絲無所因，自從己出而自纏裹，受燒煮苦。",
    "T25n1509_031:0294b09_7": "聖人清淨智慧力故，分別一切法本末皆空；欲度眾生故，說其著處，所謂五眾、十二入、十八界等；汝但以無明故，而生五眾等自作自著！",
    "T25n1509_031:0294b12_8": "若聖人但說空者，不能得道，以無所因、無所厭故。",
    "T25n1509_031:0294b14_9": "問曰：汝言一切法空，是事不然！",
    "T25n1509_031:0294b14_10": "何以故？",
    "T25n1509_031:0294b15_0": "一切法各各自相攝故。",
    "T25n1509_031:0294b15_1": "如地堅相，水濕相，火熱相，風動相，心為識相，慧為知相；如是一切法，各自住其相，云何言空？",
    "T25n1509_031:0294b17_2": "答曰：性空、自相空中已破，今當更說。",
    "T25n1509_031:0294b18_3": "相不定故，不應是相。",
    "T25n1509_031:0294b19_0": "如酥、蜜、膠、蠟等皆是地相，與火合故，自捨其相，轉成濕相；金、銀、銅、鐵與火合故，亦自捨其相，變為水相；如水得寒成氷，轉為地相。",
    "T25n1509_031:0294b22_1": "如人醉睡、入無心定、凍氷中魚，皆無心識，捨其心相，無所覺知；如慧為知相，入諸法實相，則無所覺知，自捨知相。",
    "T25n1509_031:0294b24_2": "是故諸法無有定相。",
    "T25n1509_031:0294b25_3": "復次，若謂諸法定相，是亦不然！",
    "T25n1509_031:0294b26_4": "所以者何？",
    "T25n1509_031:0294b26_5": "如未來法相，不應來至現在；若至現在，則捨未來相；若不捨未來相入現在者，未來則是現在，為無未來果報。",
    "T25n1509_031:0294b29_6": "若現在入過去，則捨現在相；若不捨現在相入過去，過去則是現在。",
    "T25n1509_031:0294c01_7": "如是等過，則知諸法無有定相。",
    "T25n1509_031:0294c02_8": "復次，若謂無為法定有者，應別自有相；如火自有熱相，不因他作相。",
    "T25n1509_031:0294c04_9": "是故當知無為法無相故實無。",
    "T25n1509_031:0294c05_0": "復次，汝以未來世中非智緣滅法是有為法，而無有為相。",
    "T25n1509_031:0294c06_1": "若汝謂「以非智緣盡是滅相」，是亦不然！",
    "T25n1509_031:0294c07_2": "所以者何？",
    "T25n1509_031:0294c07_3": "無常滅故，是名滅相，非以非智緣滅故名為滅相。",
    "T25n1509_031:0294c08_4": "如是等種種，無有定相。",
    "T25n1509_031:0294c09_5": "若有定相，可使不空；而無定相；而不空者，是事不然。",
    "T25n1509_031:0294c10_6": "問曰：應實有法不空。",
    "T25n1509_031:0294c11_7": "所以者何？",
    "T25n1509_031:0294c11_8": "凡夫、聖人所知各異，凡夫所知是虛妄，聖人所知是實。",
    "T25n1509_031:0294c12_9": "依實聖智故捨虛妄法，不可依虛妄捨虛妄！",
    "T25n1509_031:0294c13_10": "答曰：為破凡夫所知，故名為聖智。",
    "T25n1509_031:0294c14_11": "若無凡夫法，則無聖法；如無病則無藥。",
    "T25n1509_031:0294c15_12": "是故經言：「離凡夫法更無聖法，凡夫法實性即是聖法。」",
    "T25n1509_031:0294c16_13": "復次，聖人於諸法不取相亦不著，是故聖法為真實；凡夫於諸法取相亦著，故以凡夫人法為虛妄。",
    "T25n1509_031:0294c19_14": "聖人雖用而不取相，不取相故則無定相，如是不應為難！",
    "T25n1509_031:0294c20_15": "於凡夫地著法分別：是聖法，是凡夫法；若於賢聖地，則無所分別；為斷眾生病，故言：「是虛、是實。」",
    "T25n1509_031:0294c22_16": "如說：「佛語非虛非實，非縛非解，不一不異。」",
    "T25n1509_031:0294c23_17": "是故無所分別，清淨如虛空。",
    "T25n1509_031:0294c24_18": "復次，若法不悉空，不應說「不戲論為智人相」，亦不應說「不受不著、無所依止、空、無相、無作名為真法」。",
    "T25n1509_031:0294c26_19": "問曰：若一切法空，即亦是實，云何言「無實」？",
    "T25n1509_031:0294c27_20": "答曰：若一切法空，假令有法，已入一切法中破；若無法，不應致難！",
    "T25n1509_031:0294c29_21": "問曰：若一切法空是真實者，佛三藏中何以多說無常、苦、空、無我法？",
    "T25n1509_031:0295a02_22": "如經說：「佛告諸比丘：『為汝說法，名為第一義空。",
    "T25n1509_031:0295a03_23": "何等是第一義空？",
    "T25n1509_031:0295a03_24": "眼生無所從來，滅亦無所去；但有業有業果報，作者不可得！",
    "T25n1509_031:0295a05_0": "耳、鼻、舌、身、意，亦復如是。』」",
    "T25n1509_031:0295a05_1": "是中若說「生無所從來，滅亦無所去」，是常常法不可得故無常；但有業及業果報，而作者不可得，是為聲聞法中第一義空，云何言「一切法空」？",
    "T25n1509_031:0295a08_2": "答曰：我，是一切諸煩惱根本，先著五眾為我，然後著外物為我所；我所縛故而生貪恚，貪恚因緣故起諸業。",
    "T25n1509_031:0295a11_3": "如佛說「無作者」，則破一切法中我；若說「眼無所從來，滅亦無所去」，則說眼無常；若無常即是苦，苦即是非我、我所；我、我所無故，於一切法中心無所著；心無所著故，則不生結使；不生結使，何用說空！",
    "T25n1509_031:0295a16_4": "以是故，三藏中多說「無常、苦、空、無我」，不多說「一切法空」。",
    "T25n1509_031:0295a17_5": "復次，眾生雖聞佛說「無常、苦、空、無我」，而戲論諸法；為是人故說「諸法空」。",
    "T25n1509_031:0295a19_6": "若無我亦無我所，若無我、無我所，是即入空義。",
    "T25n1509_031:0295a20_7": "問曰：佛何以說「有業有果報」？",
    "T25n1509_031:0295a21_0": "若有業有果報，是則不空！",
    "T25n1509_031:0295a21_1": "答曰：佛說法有二種：一者、無我，一者、無法。",
    "T25n1509_031:0295a22_2": "為著見神有常者，故為說「無作者」；為著斷滅見者，故為說「有業有業果報」。",
    "T25n1509_031:0295a24_3": "若人聞說「無作者」，轉墮斷滅見中，為說「有業有業果報」。",
    "T25n1509_031:0295a25_4": "此五眾能起業而不至後世，此五眾因緣，生五眾受業果報相續，故說受業果報。",
    "T25n1509_031:0295a27_5": "如母子身雖異，而因緣相續故，如母服藥，兒病得差。",
    "T25n1509_031:0295a29_6": "如是今世、後世五眾雖異，而罪福業因緣相續故，從今世五眾因緣受後世五眾果報。",
    "T25n1509_031:0295b02_7": "復次，有人求諸法相著一法，若有若無、若常若無常等；以著法故，自法生愛、他法生恚，而起惡業；為是人故說「諸法空」。",
    "T25n1509_031:0295b04_8": "諸法空則無有法。",
    "T25n1509_031:0295b05_9": "所以者何？",
    "T25n1509_031:0295b05_10": "所可愛法，能生結使；能生結使，則是無明因緣；若生無明，云何是實？",
    "T25n1509_031:0295b07_11": "是為法空。",
    "T25n1509_031:0295b07_12": "復次，眾生有二種：一者、著世間，二者、求出世間。",
    "T25n1509_031:0295b08_13": "求出世間，有上、中、下：上者利根，大心求佛道；中者中根，求辟支佛道；下者鈍根，求聲聞道。",
    "T25n1509_031:0295b10_14": "為求佛道者，說六波羅蜜及法空；為求辟支佛者，說十二因緣及獨行法；為求聲聞者，說眾生空及四真諦法。",
    "T25n1509_031:0295b13_15": "聲聞畏惡生死，聞眾生空，及四真諦，無常、苦、空、無我，不戲論諸法。",
    "T25n1509_031:0295b14_16": "如圍中有鹿，既被毒箭，一向求脫，更無他念。",
    "T25n1509_031:0295b15_17": "辟支佛雖厭老、病、死，猶能少觀甚深因緣，亦能少度眾生。",
    "T25n1509_031:0295b17_18": "譬如犀在圍中，雖被毒箭，猶能顧戀其子。",
    "T25n1509_031:0295b18_19": "菩薩雖厭老、病、死，能觀諸法實相，究盡深入十二因緣，通達法空，入無量法性。",
    "T25n1509_031:0295b20_20": "譬如白香象王在獵圍中，雖被箭射，顧視獵者心無所畏，及將營從安步而去。",
    "T25n1509_031:0295b22_0": "以是故，三藏中不多說法空。",
    "T25n1509_031:0295b22_1": "或有利根梵志，求諸法實相，不厭老病死，著種種法相，為是故說法空。",
    "T25n1509_031:0295b24_2": "所謂先尼梵志，不說五眾即是實，亦不說離五眾是實。",
    "T25n1509_031:0295b25_3": "復有強論梵志，佛答：「我法中不受有無，汝何所論？",
    "T25n1509_031:0295b26_4": "有無是戲論法、結使生處。」",
    "T25n1509_031:0295b27_5": "及《雜阿含》中《大空經》說二種空：「眾生空，法空。」",
    "T25n1509_031:0295b28_6": "《羅陀經》中說：「色眾破裂分散，令無所有。」",
    "T25n1509_031:0295b29_7": "《栰喻經》中說：「法尚應捨，何況非法！」",
    "T25n1509_031:0295c01_8": "《波羅延經》、《利眾經》中說：「智者於一切法不受不著，若受著法則生戲論，若無所依止則無所論。",
    "T25n1509_031:0295c03_9": "諸得道聖人於諸法無取無捨，若無取捨，能離一切諸見。」",
    "T25n1509_031:0295c04_10": "如是等三藏中處處說法空。",
    "T25n1509_031:0295c05_11": "如是等名為一切法空。",
    "T25n1509_031:0295c07_0": "「不可得空」者。",
    "T25n1509_031:0295c07_1": "有人言：「於眾、界、入中，我法、常法不可得故，名為不可得空。」",
    "T25n1509_031:0295c08_2": "有人言：「諸因緣中求法不可得，如五指中拳不可得故，名為不可得空。」",
    "T25n1509_031:0295c10_3": "有人言：「一切法及因緣畢竟不可得故，名為不可得空。」",
    "T25n1509_031:0295c11_4": "問曰：何以故名不可得空？",
    "T25n1509_031:0295c12_5": "為智力少故不可得？",
    "T25n1509_031:0295c12_6": "為實無故不可得？",
    "T25n1509_031:0295c13_7": "答曰：諸法實無故不可得，非智力少也。",
    "T25n1509_031:0295c14_0": "問曰：若爾者，與畢竟空、自相空無異，今何以故更說不可得空？",
    "T25n1509_031:0295c15_1": "答曰：若人聞上諸空都無所有，心懷怖畏生疑；今說所以空因緣，以求索不可得故，為說不可得空。",
    "T25n1509_031:0295c18_0": "斷是疑怖故，佛說不可得空。",
    "T25n1509_031:0295c18_1": "所以者何？",
    "T25n1509_031:0295c18_2": "佛言：「我從初發心乃至成佛，及十方佛，於諸法中求實不可得，是名不可得空。」",
    "T25n1509_031:0295c20_3": "問曰：何事不可得？",
    "T25n1509_031:0295c21_4": "答曰：一切法乃至無餘涅槃不可得故，名為不可得空。",
    "T25n1509_031:0295c22_5": "復次，行者得是不可得空，不得三毒、四流、四縛、五蓋、六愛、七使、八邪、九結、十惡，諸弊惡垢結等都不可得故，名為不可得空。",
    "T25n1509_031:0295c25_6": "問曰：若爾者，行是不可得空，得何等法利？",
    "T25n1509_031:0295c26_7": "答曰：得戒、定、慧，得四沙門果、五根、五無學眾，六捨法、七覺分、八聖道分、九次第定、十無學法。",
    "T25n1509_031:0295c28_8": "得如是等，是聲聞法。",
    "T25n1509_031:0295c28_9": "若得般若波羅蜜，則具足六波羅蜜及十地諸功德。",
    "T25n1509_031:0296a01_10": "問曰：上言「一切法乃至涅槃不可得」，今何以言「得戒、定、慧，乃至十無學法」？",
    "T25n1509_031:0296a02_11": "答曰：是法雖得，皆助不可得空故，亦名不可得；又復無受無著故，是名不可得；為無為法故名不可得；聖諦故名不可得，第一義諦故名不可得。",
    "T25n1509_031:0296a06_12": "聖人雖得諸功德，入無餘涅槃故，不以為得；凡夫人以為大得。",
    "T25n1509_031:0296a07_13": "如師子雖有所作，不自以為奇，餘眾生見以為希有。",
    "T25n1509_031:0296a09_14": "如是等義名為不可得空。",
    "T25n1509_031:0296a09_15": "「無法空」、「有法空」、「無法有法空」。",
    "T25n1509_031:0296a10_16": "「無法空」者，有人言：「無法，名法已滅，是滅無故，名無法空。」",
    "T25n1509_031:0296a11_17": "「有法空」者，諸法因緣和合生，故無有法，有法無故，名有法空。",
    "T25n1509_031:0296a13_18": "「無法有法空」者，取無法有法相不可得，是為無法有法空。",
    "T25n1509_031:0296a14_19": "復次，觀無法有法空，故名無法有法空。",
    "T25n1509_031:0296a15_20": "復次，行者觀諸法生、滅，若有門、若無門，生門生喜，滅門生憂。",
    "T25n1509_031:0296a16_21": "行者觀生法空則滅喜心，觀滅法空則滅憂心。",
    "T25n1509_031:0296a18_22": "所以者何？",
    "T25n1509_031:0296a18_23": "生無所得，滅無所失，除世間貪憂故，是名無法有法空。",
    "T25n1509_031:0296a19_24": "復次，十八空中，初三空破一切法，後三空亦破一切法。",
    "T25n1509_031:0296a20_25": "有法空，破一切法生時、住時；無法空，破一切法滅時；無法有法空，生、滅一時俱破。",
    "T25n1509_031:0296a22_26": "復次，有人言：「過去、未來法空，是名無法空；現在及無為法空，是名有法空。",
    "T25n1509_031:0296a24_27": "何以故？",
    "T25n1509_031:0296a24_28": "過去法滅失、變異歸無；未來法因緣未和合，未生、未有，未出、未起，以是故名無法。",
    "T25n1509_031:0296a26_29": "觀知現在法及無為法現有，是名有法。",
    "T25n1509_031:0296a27_30": "是二俱空，故名為無法有法空。」",
    "T25n1509_031:0296a28_31": "復次，有人言：「無為法無生住滅，是名無法；有為法生住滅，是名有法。",
    "T25n1509_031:0296a29_32": "如是等空，名為無法有法空。」",
    "T25n1509_031:0296b01_33": "是為「菩薩欲住內空乃至無法有法空，當學般若波羅蜜」。",
    "T25n1509_031:0296b03_0": "大智度論卷第三十一"
}