{
    "T24n1451_018:0286c05_0": "根本說一切有部毘奈耶雜事",
    "T24n1451_018:0286c06_0": "卷第十八",
    "T24n1451_018:0286c08_0": "三藏法師義淨奉　制譯",
    "T24n1451_018:0286c09_0": "第五門總攝頌曰：　焚屍詰三轉、　　捨墮我身亡、　界苾芻不應、　　不合五皮用。",
    "T24n1451_018:0286c12_0": "第五門第一子攝頌曰：　焚屍誦三啟、　　目連因打亡、　不應廣大作、　　多獲諸珍寶。",
    "T24n1451_018:0286c15_0": "緣在室羅伐城逝多林。",
    "T24n1451_018:0286c15_1": "時此城中有一長者，娶妻未久便誕一息，年漸長大，於佛法中而為出家，遇病身死。",
    "T24n1451_018:0286c17_2": "時諸苾芻即以死屍并其衣鉢棄於路側。",
    "T24n1451_018:0286c18_3": "有俗人見，作如是語：「沙門釋子身亡棄去。」",
    "T24n1451_018:0286c19_4": "有云：「我試觀之。」",
    "T24n1451_018:0286c19_5": "見已便識，報諸人曰：「是長者子。」",
    "T24n1451_018:0286c20_6": "各共生嫌：「於釋子中為出家者無有依怙，向若在俗，諸親必與如法焚燒。」",
    "T24n1451_018:0286c22_7": "苾芻白佛，佛言：「苾芻身死，應為供養。」",
    "T24n1451_018:0286c22_8": "苾芻不知云何供養？",
    "T24n1451_018:0286c23_9": "佛言：「應可焚燒。」",
    "T24n1451_018:0286c23_10": "具壽鄔波離請世尊曰：「如佛所說於此身中有八萬戶蟲，如何得燒？」",
    "T24n1451_018:0286c25_11": "佛言：「此諸蟲類，人生隨生，若死隨死，此無有過。",
    "T24n1451_018:0286c26_12": "身有瘡者，觀察無蟲，方可燒殯。」",
    "T24n1451_018:0286c27_13": "欲燒殯時無柴可得，佛言：「可棄河中。",
    "T24n1451_018:0286c28_14": "若無河者，穿地埋之。」",
    "T24n1451_018:0286c28_15": "夏中地濕多有蟲蟻，佛言：「於叢薄深處，令其北首，右脇而臥，以草稕支頭，若草、若葉覆其身上。",
    "T24n1451_018:0287a01_16": "送喪苾芻可令能者誦三啟無常經，并說伽他為其呪願。」",
    "T24n1451_018:0287a03_0": "事了歸寺便不洗浴隨處而散，俗人見譏，咸言：「釋子極不淨潔，身近死屍身不洗浴。」",
    "T24n1451_018:0287a04_1": "佛言：「不應爾，應可洗身。」",
    "T24n1451_018:0287a05_2": "彼即俱洗，佛言：「若觸屍者連衣俱洗，其不觸者但洗手足。」",
    "T24n1451_018:0287a06_3": "彼還寺中不禮制底，佛言：「應禮制底。」",
    "T24n1451_018:0287a08_0": "緣在王舍城。",
    "T24n1451_018:0287a08_1": "具壽舍利子及大目連，於時時中往觀地獄、餓鬼、傍生、人、天五趣，巡行觀察至無間獄。",
    "T24n1451_018:0287a10_2": "時舍利子語大目連曰：「具壽！",
    "T24n1451_018:0287a10_3": "宜當為此無間有情息猛焰苦。」",
    "T24n1451_018:0287a11_4": "時大目連聞是語已即昇虛空，於大獄上降注洪雨渧如車軸，獄中猛焰令空中雨隨處銷亡。",
    "T24n1451_018:0287a13_5": "時舍利子見是事已報目連曰：「具壽且止！",
    "T24n1451_018:0287a14_6": "我滅其火。」",
    "T24n1451_018:0287a14_7": "答言：「隨意」。",
    "T24n1451_018:0287a15_8": "時舍利子入勝解三摩地降注大雨，令無間獄地並成泥，咸得清涼皆蒙息苦。",
    "T24n1451_018:0287a16_9": "遂見外道晡剌拏，由昔為他說惡邪教，報受大身，於其舌上有五百鐵犁耕墾流血，見二尊者報言：「大德！",
    "T24n1451_018:0287a19_10": "仁等若往贍部洲中，傳我所說報我門徒曰：『由我生時口說邪法欺誑他故，彼惡業力墮無間中，於我舌上有五百鐵犁，耕墾流血受極苦惱。",
    "T24n1451_018:0287a22_11": "然汝供養我本塔時，我身苦痛倍更增劇，從此已後勿為供養。』」",
    "T24n1451_018:0287a23_12": "時二尊者聞彼語已默然而受，從地獄沒至王舍城，二人相隨共入城內，便於中路逢諸外道，並是執杖推髻之流。",
    "T24n1451_018:0287a26_13": "外道議曰：「我欲打彼沙門釋子。」",
    "T24n1451_018:0287a27_14": "一人報曰：「今正是時，然有過方打不損勿聽。",
    "T24n1451_018:0287a28_15": "我且先問，稱我意者善。",
    "T24n1451_018:0287a28_16": "若不遂心打之未晚。」",
    "T24n1451_018:0287a29_17": "舍利子在前而至，問言：「苾芻！",
    "T24n1451_018:0287a29_18": "正命眾中有沙門不？」",
    "T24n1451_018:0287b01_19": "舍利子作是思惟：「何心見問？」",
    "T24n1451_018:0287b02_20": "觀知欲打，即說頌言(露形外道自云正命)：「正命眾中無沙門，　　釋迦眾內沙門有；　若阿羅漢有貪愛，　　即無凡小愚癡人。」",
    "T24n1451_018:0287b05_0": "時彼外道不閑頌義，報尊者曰：「汝讚歎我，當隨意去。」",
    "T24n1451_018:0287b06_1": "尊者即便順路而行。",
    "T24n1451_018:0287b06_2": "尊者目連前業將熟，緩步而來，外道即見問言：「苾芻！",
    "T24n1451_018:0287b07_3": "正命眾中有沙門不？」",
    "T24n1451_018:0287b08_4": "若不豫觀，雖阿羅漢智亦不行，答言：「汝等眾內寧有沙門？",
    "T24n1451_018:0287b09_5": "如佛所說：『此是初沙門，此是第二沙門，此是第三沙門，此是第四沙門，除此已外更無沙門。",
    "T24n1451_018:0287b11_6": "婆羅門但有空名，說是沙門婆羅門而無其實。",
    "T24n1451_018:0287b12_7": "如是我於人天之中及聲聞眾，說無誑言作師子吼。』",
    "T24n1451_018:0287b14_0": "又復汝師晡剌拏，由在人中說邪惡法誑惑人故，生無間獄受廣大身，於其舌上有五百鐵犁，耕墾流血受極苦惱，彼寄我言：『我由人中說惡邪法誑惑眾生，今墮惡趣受耕舌苦，總報徒眾，汝等更勿供養我塔，每供養時我身苦痛倍更增劇，從此已後憶我言教。』」",
    "T24n1451_018:0287b19_1": "諸人聞已便生忿怒，作如是語：「諸人當知！",
    "T24n1451_018:0287b20_2": "此禿頭沙門非但於我強論過失，并我大師亦被誹謗，今欲如何？」",
    "T24n1451_018:0287b22_3": "一人報曰：「直須熟打餘更何言？",
    "T24n1451_018:0287b23_4": "豈不平章有過方打，今既謗我大師斯為巨過，打便合理。」",
    "T24n1451_018:0287b24_5": "眾即以杖打尊者身遍體爛熟，由如搥[竺-二+韋]即便四散。",
    "T24n1451_018:0287b25_6": "時舍利子怪其在後遲晚不來，遂即往看，見其形體碎如搥[竺-二+韋]而布于地，問言：「具壽！",
    "T24n1451_018:0287b27_7": "何意如此？」",
    "T24n1451_018:0287b27_8": "答言：「舍利子！",
    "T24n1451_018:0287b28_0": "此是業熟，知欲如何？」",
    "T24n1451_018:0287b28_1": "舍利子言：「具壽！",
    "T24n1451_018:0287b28_2": "豈非大師聲聞眾中稱說神通最為第一，何乃至斯？」",
    "T24n1451_018:0287c01_0": "答曰：「業力持故，我於神字尚不能憶，況發通耶？」",
    "T24n1451_018:0287c02_1": "時舍利子以七條衣裹襆其身，猶若孾兒抱持至寺。",
    "T24n1451_018:0287c03_2": "諸人驚集問舍利子：「尊者何緣身至如此？」",
    "T24n1451_018:0287c04_3": "答曰：「執杖外道打令爛熟。」",
    "T24n1451_018:0287c04_4": "遂緩下衣徐置于地。",
    "T24n1451_018:0287c05_5": "時諸苾芻問舍利子曰：「豈非大師聲聞眾中，說尊者目連神通第一？」",
    "T24n1451_018:0287c06_6": "答言：「實說，仁等當知！",
    "T24n1451_018:0287c07_7": "業力最大，然大目連有大氣力，以足右指蹴天帝釋戰勝之宮，能令搖動幾欲崩倒，於聲聞中如來讚說有大威力神通第一。",
    "T24n1451_018:0287c10_8": "然由前世業力所持，於神字尚不能憶，況發於通！」",
    "T24n1451_018:0287c11_9": "是時目連作如是念：「我以不淨無用之身，親於佛邊而為給侍，奉行教命隨力隨能無有違犯，於佛教主少酬恩惠，誰於德海盡能報謝？",
    "T24n1451_018:0287c14_10": "我於此身不能荷負，無邊苦器深生厭離，當求寂靜無宜久停。」",
    "T24n1451_018:0287c15_11": "即留命行捨其壽行。",
    "T24n1451_018:0287c16_12": "時有苾芻未得聖道者，見是事已極生憂惱起出離心，即往林中阿蘭若處，受下臥具少欲自居，屏棄人間專修寂靜。",
    "T24n1451_018:0287c18_13": "于時王舍城中并餘住處人皆普聞，執杖外道共打聖者大目乾連，遍身支節悉皆爛熟碎如搥[竺-二+韋]。",
    "T24n1451_018:0287c21_0": "時舍利子自以衣裹，猶若孾兒持至竹園，僅有殘命極受苦痛不久將死。",
    "T24n1451_018:0287c22_1": "時有百千大眾總萃竹園，諸臣白王：「執杖外道共打聖者大目乾連，遍身支節碎如搥[竺-二+韋]。",
    "T24n1451_018:0287c24_2": "時舍利子自以衣裹猶若孾兒持至園中，僅有殘命極受苦痛不久將死。」",
    "T24n1451_018:0287c26_3": "王既聞已深生痛惜，便與內宮太子宰相城內諸人，悉皆雲集詣竹園中，諸人見王即便開路，至尊者所涕淚橫流，猶如大樹崩倒于地，執足號啼悲哽言曰：「聖者！",
    "T24n1451_018:0288a01_0": "何因忽至於此？」",
    "T24n1451_018:0288a01_1": "答言：「大王！",
    "T24n1451_018:0288a01_2": "此是前身自作業熟，知欲如何？」",
    "T24n1451_018:0288a02_3": "王極瞋怒告大臣曰：「卿等即宜奔馳四散覓彼外道，若捉獲者置於空室以火焚燒。」",
    "T24n1451_018:0288a04_4": "尊者報曰：「大王！",
    "T24n1451_018:0288a04_5": "不應作如是事。",
    "T24n1451_018:0288a04_6": "我先作業猶如瀑流，注在於身非餘代受。」",
    "T24n1451_018:0288a05_7": "王報臣曰：「若如是者上命難違，若捉得時應令出國。」",
    "T24n1451_018:0288a07_0": "王又白言：「我之所有皆奉聖者隨意受用。」",
    "T24n1451_018:0288a07_1": "王言：「聖者！",
    "T24n1451_018:0288a08_2": "豈非大師聲聞眾中稱說尊者神通第一，何不飛騰遭斯苦痛？」",
    "T24n1451_018:0288a09_3": "答言：「大王！",
    "T24n1451_018:0288a09_4": "是大師說，然業力持，我於神字尚不能憶，況發通耶？",
    "T24n1451_018:0288a11_5": "如來大師不為二語，親說伽陀曰：「『假令經百劫，　　所作業不亡；　　因緣會遇時，　　果報還自受。』",
    "T24n1451_018:0288a14_0": "「我今受報，知更何言？」",
    "T24n1451_018:0288a14_1": "時未生怨王以衣掩淚命諸醫曰：「於七日中不令聖者遍身支節平復如故者，我當奪汝現在封祿。」",
    "T24n1451_018:0288a16_2": "復令大臣躬為瞻養，慇懃致敬禮尊者足奉辭而去。",
    "T24n1451_018:0288a17_3": "時大目連告舍利子曰：「具壽當知！",
    "T24n1451_018:0288a18_4": "願垂恩恕！",
    "T24n1451_018:0288a18_5": "願垂恩恕！",
    "T24n1451_018:0288a19_6": "我當涅槃。」",
    "T24n1451_018:0288a19_7": "舍利子聞而告曰：「我等二人俱求善法，同時出家，同證甘露，同歸圓寂。」",
    "T24n1451_018:0288a21_8": "舍利子言：「當如是作！」",
    "T24n1451_018:0288a21_9": "尊者馬勝聞大目連身遭苦楚，來至其所而申慰問，告言：「具壽當知：「非山非海中，　　無有地方所；　亦不在空裏，　　能避於先業。",
    "T24n1451_018:0288a26_0": "　如影隨人去，　　無有安住者；　善惡業不亡，　　無上尊所說。」",
    "T24n1451_018:0288a28_0": "時大目連及舍利子，即禮尊者馬勝足已，右繞三匝白言：「阿遮利耶！",
    "T24n1451_018:0288b01_0": "「所作我已辦，　　今是最後辭；　當入無餘依，　　清涼涅槃界。」",
    "T24n1451_018:0288b03_0": "是時尊者馬勝告舍利子曰：「汝所作事已成辦，　　能隨善逝轉法輪；　今者樂欲入涅槃，　　世間法將燈明滅。」",
    "T24n1451_018:0288b06_0": "彼醫人等既奉王命，共相議曰：「王出嚴勅，我欲如何？」",
    "T24n1451_018:0288b07_1": "一人告曰：「知何所為？",
    "T24n1451_018:0288b07_2": "聖者年尊被杖熟打，猶如搥[竺-二+韋]如何可治？",
    "T24n1451_018:0288b08_3": "然此尊者有大悲力，我等歸命彼自垂恩。」",
    "T24n1451_018:0288b09_4": "諸人曰：「斯為善計。」",
    "T24n1451_018:0288b10_0": "即便共去詣尊者所，禮足而白：「大王有教總命醫人：『於七日中不令聖者遍身支節平復如故者，我當奪汝現在封祿。』",
    "T24n1451_018:0288b12_1": "然聖者年尊加斯苦害難可平復，唯願慈悲賜方便力，令我封祿不至削除。」",
    "T24n1451_018:0288b14_2": "時尊者報醫人曰：「若如是者汝去白王：『聖者目連滿七日已，入王舍城次行乞食。』」",
    "T24n1451_018:0288b16_3": "諸人喜辭，共詣王所而白王曰：「聖者！",
    "T24n1451_018:0288b17_0": "目連滿七日已，入王舍城次行乞食。」",
    "T24n1451_018:0288b17_1": "王聞歡喜：「若實如是，斯曰善哉！」",
    "T24n1451_018:0288b18_2": "滿七日已，以神通力息除苦痛入王舍城，次行乞食至大王宮門。",
    "T24n1451_018:0288b20_0": "門人見已入報王曰：「尊者大目連今在門首欲見大王。」",
    "T24n1451_018:0288b21_1": "王聞語已不勝喜躍，疾起敷座出至門首，見尊者五輪著地慇懃禮已，請尊者入就座而坐，白言：「聖者！",
    "T24n1451_018:0288b23_2": "尊體起居得平和不？」",
    "T24n1451_018:0288b24_0": "尊者答曰：「大王應聽！",
    "T24n1451_018:0288b25_0": "「我今何用膿血身，　　荷負眾苦無休息；　今已除盡蚖蛇毒，　　安隱當趣涅槃城。",
    "T24n1451_018:0288b27_0": "　涅槃城中絕諸患，　　緣生眾苦悉皆無；　佛及聖眾在中居，　　輪轉愚夫不能入。",
    "T24n1451_018:0288b29_0": "「大王當知！",
    "T24n1451_018:0288b29_1": "是我宿業必須受報，身如搥[竺-二+韋]無可療治，假使古大醫王不能痊復。",
    "T24n1451_018:0288c01_2": "所有醫人願皆釋放。」",
    "T24n1451_018:0288c02_3": "王曰：「皆放醫人。」",
    "T24n1451_018:0288c02_4": "王聞是已涕淚交流起禮尊足，尊者告曰：「王勿放逸！」",
    "T24n1451_018:0288c03_5": "略說法已即辭而去。",
    "T24n1451_018:0288c04_6": "時舍利子入定觀察，以何意故具壽目連，雖遭此苦入城乞食？",
    "T24n1451_018:0288c05_7": "乃見將欲入於涅槃。",
    "T24n1451_018:0288c06_8": "尊者舍利子從見目連被打之後，心生悲戀遂嬰疾苦，作如是念：「具壽目連若涅槃者，我住何為？",
    "T24n1451_018:0288c08_9": "我今宜可先入圓寂。」",
    "T24n1451_018:0288c08_10": "作是念已至具壽阿難陀所辭別，廣如經說，次往世尊所頂禮佛足，在一面坐，白世尊言：「佛教我已持，　　隨力為他說；　聖眾已供侍，　　於身無愛心。",
    "T24n1451_018:0288c13_0": "　勉勵自事終，　　已修涅槃行；　身語意三業，　　依正道無差。",
    "T24n1451_018:0288c15_0": "　我於生不愛，　　於死亦無憂；　是故我涅槃，　　更無過此樂。」",
    "T24n1451_018:0288c17_0": "作是語已，佛告舍利子：「汝於如是殊勝法中，於後而來最初而去，有何意耶？」",
    "T24n1451_018:0288c18_1": "爾時舍利子合掌恭敬說伽他曰：「不忍見佛入涅槃，　　殊勝目連亦如是；　如來法將今事了，　　故我於先證圓寂。",
    "T24n1451_018:0288c22_0": "　今啟大聖人中尊，　　我今欲往本生處；　為諸親族說法要，　　當捨輪迴五蘊身。」",
    "T24n1451_018:0288c24_0": "佛告舍利子：「汝欲涅槃？」",
    "T24n1451_018:0288c24_1": "白佛言：「世尊！",
    "T24n1451_018:0288c24_2": "我欲涅槃。」",
    "T24n1451_018:0288c25_3": "又問：「汝欲涅槃？」",
    "T24n1451_018:0288c25_4": "白佛言：「善逝！",
    "T24n1451_018:0288c25_5": "我欲涅槃。」",
    "T24n1451_018:0288c25_6": "又告舍利子：「若汝欲得入涅槃者，諸行無常是生滅法，隨汝所欲我更何言。」",
    "T24n1451_018:0288c27_7": "時舍利子最後禮佛合掌恭敬，右繞三匝奉辭而去。",
    "T24n1451_018:0288c29_0": "次至大目連處，白言：「具壽！",
    "T24n1451_018:0288c29_1": "我有重病，仁頗知不？",
    "T24n1451_018:0289a01_2": "我今欲往那羅陀聚落，於親族所為其說法，當趣涅槃。」",
    "T24n1451_018:0289a02_3": "答言：「具壽！",
    "T24n1451_018:0289a02_4": "隨意應作。",
    "T24n1451_018:0289a02_5": "我亦如是往林圍聚落，為諸親眷說法要已，當入涅槃。」",
    "T24n1451_018:0289a04_6": "次至難陀、阿難陀、阿尼盧陀、頡離伐多、跋陀迦、羅怙羅等諸大聲聞，咸與辭別云：「欲涅槃。」",
    "T24n1451_018:0289a06_7": "時彼尊宿告言：「謹慎！」",
    "T24n1451_018:0289a06_8": "舍利子侍者準陀與苾芻眾詣那羅陀村(在那爛陀寺東南二十餘里許)，具壽羅怙羅亦與苾芻眾隨後而行。",
    "T24n1451_018:0289a08_9": "時舍利子便以愛語告羅怙羅曰：「若有志求於解脫，　　當知一切悉無常；　世間無有可愛事，　　決定應觀莫放逸。",
    "T24n1451_018:0289a12_0": "　形命無常無有樂，　　猶如畫水不暫停；　了知一切皆如夢，　　危生同聚亦如是。",
    "T24n1451_018:0289a14_0": "　敬佛敬法供養僧，　　佛正法藏為依止；　汝羅怙羅如我囑，　　於耆宿者應親近。",
    "T24n1451_018:0289a16_0": "　三藏教中有疑處，　　除我更無能答者！",
    "T24n1451_018:0289a17_0": "　若有宜應問世尊，　　為汝解疑宣實義。」",
    "T24n1451_018:0289a18_0": "具壽羅怙羅答曰：「我觀是次第，　　佛亦不久滅；　如樹燒四枝，　　其身寧久住？」",
    "T24n1451_018:0289a21_0": "時羅怙羅禮舍利子足右繞三匝，了知諸行皆悉無常即便迴去。",
    "T24n1451_018:0289a22_1": "尊者舍利子將求寂準陀以為侍者，於摩揭陀國人間遊行，漸至那羅陀村北升攝波林依止而住，為諸親屬演說法要，令住三歸受五學處。",
    "T24n1451_018:0289a25_2": "聞舍利子將欲涅槃，時有無量百千眾生悉皆雲集，尊者觀察如是人眾堪應受化，順其根性方便說法，開示勸導讚勵慶喜，令彼眾生或得煖法，或得頂、忍、世間第一，或得預流、一來、不還，或復出家得應供果，或植無上菩提種子、或植獨覺聲聞種子。",
    "T24n1451_018:0289b02_3": "是時尊者濟度親屬，及諸大眾生淨信已，於日初分，上昇虛空放大光明現諸神變，入無餘依妙涅槃界。",
    "T24n1451_018:0289b04_4": "當圓寂時大地震動，四方焰起流星墮落，於虛空中天鼓發響。",
    "T24n1451_018:0289b06_5": "諸苾芻眾或在北俱盧東西二洲，或居妙高餘七山處，雪香山等諸崖坎窟江河之側，隨處禪修受解脫樂。",
    "T24n1451_018:0289b08_6": "時彼諸人見地動已便作是念：「何意大地忽然震動？」",
    "T24n1451_018:0289b09_7": "斂念觀察，見其親教已入涅槃，皆作是念：「我今不應無親教師於贍部洲安隱而住。」",
    "T24n1451_018:0289b11_8": "作是念已，尊者弟子有八萬阿羅漢，同時皆悉入般涅槃。",
    "T24n1451_018:0289b13_0": "爾時大目乾連於日初分執持衣鉢，以神通力支持身體，入王舍城次第乞食，還至本處飯食訖，收衣鉢洗足已，詣世尊所禮雙足已，白世尊言「此身皆是膿血聚，　　無堅危脆常動搖；　猶如毒餅我捨除，　　唯願大師哀愍恕。」",
    "T24n1451_018:0289b19_0": "又說頌曰：「我今無有債，　　意將為滿足，　生死海無邊，　　離怖昇彼岸。",
    "T24n1451_018:0289b22_0": "　我伴舍利子，　　大智已圓寂，　我今隨後去，　　唯願大雄知。」",
    "T24n1451_018:0289b24_0": "佛告目連：「汝欲涅槃？」",
    "T24n1451_018:0289b24_1": "白佛言：「世尊！",
    "T24n1451_018:0289b24_2": "我欲涅槃。」",
    "T24n1451_018:0289b25_0": "又問：「汝欲涅槃？」",
    "T24n1451_018:0289b25_1": "白佛言：「善逝！",
    "T24n1451_018:0289b25_2": "我欲涅槃。」",
    "T24n1451_018:0289b25_3": "又問：「若汝欲得入涅槃者，諸行無常是生滅法，隨汝所欲我更何言。」",
    "T24n1451_018:0289b27_4": "時大目連最後禮佛合掌恭敬，右繞三匝奉辭而去。",
    "T24n1451_018:0289b28_5": "時大目連往林園村，為諸親族說法要已，廣如前說，為受歸戒發心獲果者其數無量。",
    "T24n1451_018:0289c01_6": "尊者遂於晡時入般涅槃，所有弟子七萬七千阿羅漢，同時皆悉入于涅槃。",
    "T24n1451_018:0289c03_7": "時二聖者涅槃之後，所有親屬婆羅門居士等，取其身骨造窣覩波營造，諸人皆作生天解脫勝妙之業。",
    "T24n1451_018:0289c06_0": "時具壽阿難陀及羅怙羅，聞舍利子并大目連入涅槃已悲泣盈目，往詣佛所禮佛足已俱立一面，具壽阿難陀白佛言：「世尊！",
    "T24n1451_018:0289c09_0": "「我聞身子目連滅，　　周遍身心皆動搖；　目視諸方悉暗冥，　　假使聞法心迷亂。」",
    "T24n1451_018:0289c11_0": "爾時世尊告彼二人曰：「汝等勿生惱，　　恩愛皆離別；　先為汝等說，　　是故莫憂悲。",
    "T24n1451_018:0289c14_0": "　生者不免死，　　世界無常定；　輪迴五趣中，　　終無得存者。」",
    "T24n1451_018:0289c16_0": "時求寂準陀為鄔波馱耶焚燒供養已，取遺骨舍利并持衣鉢詣王舍城。",
    "T24n1451_018:0289c17_1": "既至住處，置衣鉢洗足已，至具壽阿難陀所，頂禮足已在一面坐，白言：「大德知不？",
    "T24n1451_018:0289c19_2": "我鄔波馱耶大德舍利子已入涅槃，此是遺身并三衣鉢。」",
    "T24n1451_018:0289c20_3": "時阿難陀即將準陀往詣佛所頂禮佛足，在一面坐白世尊言：「我聞身子滅，　　形體若癡人；　不辯於方隅，　　聞法心無解。",
    "T24n1451_018:0289c25_0": "「今求寂準陀來詣我所作如是言：『大德知不？",
    "T24n1451_018:0289c26_0": "我鄔波馱耶大德舍利子已入涅槃，我已焚燒供養取遺身舍利，并持衣鉢並皆至此。』",
    "T24n1451_018:0289c27_1": "今欲如何？」",
    "T24n1451_018:0289c28_2": "佛告阿難陀：「舍利子苾芻將諸戒蘊入涅槃耶？」",
    "T24n1451_018:0289c29_3": "「不爾。",
    "T24n1451_018:0289c29_4": "世尊！」",
    "T24n1451_018:0289c29_5": "「將諸定蘊、慧蘊、解脫蘊、解脫智見蘊入涅槃耶？」",
    "T24n1451_018:0290a01_6": "「不爾。",
    "T24n1451_018:0290a01_7": "世尊！」",
    "T24n1451_018:0290a01_8": "「又我自覺所說之法，謂四念住、四正勤、四神足、五根、五力、七覺分、八聖道，携持此法入涅槃耶？」",
    "T24n1451_018:0290a03_9": "「不爾。",
    "T24n1451_018:0290a04_0": "世尊！",
    "T24n1451_018:0290a04_1": "具壽舍利子不將如是無漏法蘊及三十七菩提分法入於涅槃。",
    "T24n1451_018:0290a05_2": "然具壽舍利子具戒多聞少欲知足，樂寂靜行常有勤勇，正念現前有正知慧、速疾慧、出離慧、趣入慧、大利慧、寬廣慧、甚深慧、無等慧、空慧具足，開示勸導讚勵慶喜，聞悉解了，處眾宣揚情無怯弱。",
    "T24n1451_018:0290a10_3": "然我與舍利子於佛法中同共受用，今既涅槃，由斯憶念令我憂愁悲啼不樂。」",
    "T24n1451_018:0290a11_4": "佛告阿難陀：「汝勿憂愁悲啼不樂，無容得有如斯道理，從緣生法欲令常住者，無有是處。",
    "T24n1451_018:0290a13_5": "既知諸法性常滅壞，不應憂慼。",
    "T24n1451_018:0290a14_6": "阿難陀！",
    "T24n1451_018:0290a14_7": "我先曾於處處宣說，一切恩愛歡樂之事，悉皆無常終歸離別。",
    "T24n1451_018:0290a16_8": "譬如大樹植根深固，莖幹枝條花果繁實悉皆充滿，枝聳出者必先摧折；如大寶山峯高峻者必先墮落。",
    "T24n1451_018:0290a18_9": "今亦如是，佛為上首苾芻僧伽現住於世，而舍利子先般涅槃。",
    "T24n1451_018:0290a20_10": "又阿難陀！",
    "T24n1451_018:0290a20_11": "若舍利子所去之處，於彼方隅名稱充滿我無憂慮。",
    "T24n1451_018:0290a21_12": "是故汝今勿生憂念，世相如是終歸離別。",
    "T24n1451_018:0290a22_13": "若我現在或復去世，如是應知：自為洲渚、自為救護，法為洲渚、法為救護，無別洲渚無別歸依。",
    "T24n1451_018:0290a24_14": "又阿難陀！",
    "T24n1451_018:0290a25_0": "汝可自為洲渚乃至無別歸依，然於我法弟子之中，能持戒者則為第一。",
    "T24n1451_018:0290a26_1": "云何苾芻自為洲渚、自為救護，法為洲渚、法為救護，無別洲渚無別歸依？",
    "T24n1451_018:0290a28_2": "若有苾芻觀於內身勤行正念，知諸世間瞋恚憂愁妄生煩惱，或於外身或於內身或內外身，如是廣說，觀受、心、法勤行正念，知諸世間瞋恚憂愁妄生煩惱，如是名為自為洲渚乃至無別歸依。」",
    "T24n1451_018:0290b03_3": "時阿難陀聞佛說已，頂禮佛足退辭而去。",
    "T24n1451_018:0290b05_0": "時諸苾芻咸皆有疑，請世尊曰：「聖者！",
    "T24n1451_018:0290b05_1": "目連曾作何業，被諸外道粉碎其身？」",
    "T24n1451_018:0290b06_2": "世尊告曰：「汝等苾芻！",
    "T24n1451_018:0290b07_3": "大目乾連自所作業，無人代受，乃至廣說。",
    "T24n1451_018:0290b08_4": "乃往古昔於一城處，有一婆羅門妻誕一男，年既長大為其娶婦，兒於婦處極生愛戀，母瞋新婦，兒懷忿心，於其母處不為敬重，母責子曰：『汝愛其婦與我相違。』",
    "T24n1451_018:0290b11_5": "婦聞是語遂生惡念：『此之老母年過容華，於己婿邊未能暫離，而更於我夫主強說過非。』",
    "T24n1451_018:0290b13_6": "從是已後常求母過。",
    "T24n1451_018:0290b14_7": "後於異時婦見姑嫜作私隱事，遂告其夫共生瞋忿，子告婦曰：『愚癡老耄尚不息心，於我少年強生言責。』",
    "T24n1451_018:0290b16_8": "遂起惡心作磣害語：『如何得有勇力之人，打彼身形碎如搥葦。』",
    "T24n1451_018:0290b18_9": "汝等苾芻勿生異念，往時婆羅門子即大目連，由於父母發生惡念作無義言，於五百生中身常被打碎如搥葦，乃至今日最後生身，於我弟子聲聞眾中神通第一，尚受斯報。",
    "T24n1451_018:0290b22_0": "是故汝等當知：先所作業必須自受，無人代當，乃至廣說如是應學。」",
    "T24n1451_018:0290b23_1": "諸苾芻眾聞已奉行。",
    "T24n1451_018:0290b24_0": "時諸苾芻復請佛言：「由何緣故，諸外道等不打舍利子而害目連？」",
    "T24n1451_018:0290b25_1": "佛告苾芻：「非但今日放一打一，過去亦爾。",
    "T24n1451_018:0290b26_2": "汝等應聽！",
    "T24n1451_018:0290b26_3": "乃往古昔於一村邊有多童子，群聚遊戲，見二摩納婆隨路而來，遂相告曰：『我今打此二人。』",
    "T24n1451_018:0290b28_4": "又共議曰：『無宜即打，且可問之。",
    "T24n1451_018:0290b29_5": "若可意者我不行杖，如不可意方可打之。』",
    "T24n1451_018:0290c01_6": "一人問曰：『何時有寒？』",
    "T24n1451_018:0290c01_7": "一摩納婆念曰：『何意相問？』",
    "T24n1451_018:0290c02_8": "看其形勢擬欲相打，即便答曰：「『不問冬夏時，　　但令有風起；　　風生寒即有，　　無風寒定無。』",
    "T24n1451_018:0290c06_0": "「童子聞言，遂便放去。",
    "T24n1451_018:0290c06_1": "次問第二者，彼便報曰：「『冬月定有寒，　　夏時寒不有；　　此事人皆識，　　無智共生疑。』",
    "T24n1451_018:0290c09_0": "「時諸童子聞已瞋嫌，熟打而去。",
    "T24n1451_018:0290c09_1": "汝等苾芻！",
    "T24n1451_018:0290c09_2": "往時放去者即舍利子是，其被打者即大目連，今時亦爾。」",
    "T24n1451_018:0290c12_0": "時諸苾芻復更有疑，請世尊曰：「希有大德！",
    "T24n1451_018:0290c13_0": "具壽阿難陀生大憂惱，世尊大慈能為開解。」",
    "T24n1451_018:0290c14_0": "佛告諸苾芻：「我今開解慶喜憂懷，未成希有，我於往昔已為慶喜除其憂慼。",
    "T24n1451_018:0290c15_1": "汝等應聽！",
    "T24n1451_018:0290c15_2": "過去世時，迦尸國婆羅痆斯城，王名梵授，乃至廣說，豐樂安隱，其王有子名曰善生。",
    "T24n1451_018:0290c17_3": "善生有子顏貌端正，宗親聚會乞與立名，諸人議曰：『此是迦尸國王之孫，應名迦尸孫陀羅。』",
    "T24n1451_018:0290c19_4": "後於異時善生王子忽然命過，時梵授王憐愛子故，兩手抱屍悲啼號哭，搥胸大喚憂懷悶絕。",
    "T24n1451_018:0290c22_5": "時迦尸孫陀羅有方便智，作如是念：『大王憂惱或致身亡，我今宜可為解憂結。』",
    "T24n1451_018:0290c23_6": "即詣王所禮足白言：『大王！",
    "T24n1451_018:0290c24_7": "我有所欲。』",
    "T24n1451_018:0290c24_8": "王曰：『汝欲何物？』",
    "T24n1451_018:0290c25_9": "答曰：『與我造車，用日月為輪，裝挍精妙可疾將來，若不與者至第七日，我胸當破而取命終。』",
    "T24n1451_018:0290c27_10": "王聞是以更增憂懼，告其子曰：「『誰作斯無益，　　是愚者所言；　　定知我不能，　　強欲令求覓。』",
    "T24n1451_018:0291a01_0": "「其子白言：「『大王我非愚，　　國主是愚者；　　抱此臭屍肉，　　喚子苦悲號。",
    "T24n1451_018:0291a04_0": "　　日月纔出時，　　普照於人世；　　能除四方闇，　　開發大光明。",
    "T24n1451_018:0291a06_0": "　　父王今不知，　　子去生他趣；　　地獄傍生鬼，　　人天異道中。",
    "T24n1451_018:0291a08_0": "　　非處勿攀緣，　　人王善思察；　　慇懃須定意，　　唯法可歸依。』",
    "T24n1451_018:0291a10_0": "　　王聞童子語，　　身心皆欣躍；　　拔除憂毒箭，　　便棄子屍骸。",
    "T24n1451_018:0291a12_0": "「汝等苾芻勿生異念，往時迦尸孫陀羅者即我身是，善生者即舍利子是，其梵授王即阿難陀是。」",
    "T24n1451_018:0291a14_1": "即說頌曰：「王子即我身，　　我父舍利子；　阿難陀梵授，　　往昔事應知。」",
    "T24n1451_018:0291a17_0": "爾時世尊出王舍城，往憍薩羅國，人間遊行至室羅伐城給孤獨園。",
    "T24n1451_018:0291a18_1": "時具壽阿難陀於舍利子遺身之骨香花供養，給孤長者聞舍利子已入涅槃，有遺身骨具壽阿難陀親為供養。",
    "T24n1451_018:0291a21_0": "便詣其所禮雙足已，白言：「聖者！",
    "T24n1451_018:0291a21_1": "知不？",
    "T24n1451_018:0291a21_2": "尊者舍利子今已涅槃，彼即是我先所尊重，長時日夜敬仰彌深，仁將彼骨隨處供養。",
    "T24n1451_018:0291a23_3": "我亦有心欲申供養，惟願見與。」",
    "T24n1451_018:0291a24_4": "報言：「長者！",
    "T24n1451_018:0291a24_5": "我亦如是，先所尊敬，無由相與。」",
    "T24n1451_018:0291a25_6": "廣說乃至給孤長者往詣佛所，白言：「世尊！",
    "T24n1451_018:0291a26_7": "惟願慈愍，與我具壽舍利子遺身之骨，欲申供養。」",
    "T24n1451_018:0291a27_8": "佛告阿難陀：「汝於同梵行者供養遺骨，於如來所未為供養，未是報恩。",
    "T24n1451_018:0291a29_9": "於如是事若能作者，是於如來真為供養是大報恩，所謂能與他人出家及受近圓，或與依止教其讀誦，策勵禪思專求出道勿令虛度。",
    "T24n1451_018:0291b03_10": "何以故？",
    "T24n1451_018:0291b03_11": "阿難陀！",
    "T24n1451_018:0291b03_12": "如來世尊於三無數大劫之中，為諸有情備受無量百千萬種難行苦行，方證無上正等菩提。",
    "T24n1451_018:0291b05_13": "阿難陀！",
    "T24n1451_018:0291b05_14": "由依止我為善知識故，令諸有情於生老病死憂悲苦惱皆得解脫。",
    "T24n1451_018:0291b07_15": "是故汝今應與長者遺身之骨令其供養。」",
    "T24n1451_018:0291b08_16": "時阿難陀蒙佛教已，即持身骨授與長者。",
    "T24n1451_018:0291b09_17": "何故阿難陀不違佛教？",
    "T24n1451_018:0291b09_18": "如佛昔時行菩薩道，於父母師長尊重之處，所有言教曾無違逆，今有言教無敢違者。",
    "T24n1451_018:0291b11_19": "是時長者得身骨已禮佛而去，持歸本宅置高顯處，與其居家并諸眷屬，咸以所有香華妙物具申供養。",
    "T24n1451_018:0291b14_20": "時此城內人眾，共聞尊者舍利子於摩伽陀國那羅聚落已般涅槃；所有身骨，求寂準陀持付阿難陀；尊者阿難陀持來至此，佛令授與給孤長者，持歸宅內共申供養。",
    "T24n1451_018:0291b17_21": "時勝光王及勝鬘夫人行雨夫人，并諸長者鄔波索迦、毘舍佉鄔波斯迦及餘人眾，咸持香花奇妙供具，詣長者宅俱申供養，或有曾因舍利子故得證道者，追念昔恩亦來供養。",
    "T24n1451_018:0291b21_22": "後於異時給孤長者，有緣須出鎖門而去，時諸大眾咸持供養來至門所，見其門閉共起譏嫌：「長者何因障生福路？」",
    "T24n1451_018:0291b24_23": "長者迴還，家人告曰：「多有人來欲申供養，見門鎖閉咸起譏嫌，云障福業。」",
    "T24n1451_018:0291b26_24": "長者聞已便作是念：「此即是緣，可往白佛。」",
    "T24n1451_018:0291b27_0": "禮佛足已在一面坐，白言：「世尊！",
    "T24n1451_018:0291b27_1": "多有人眾，於尊者舍利子遺身舍利情生敬重，持諸妙物各申供養來至我宅。",
    "T24n1451_018:0291b29_2": "我有他緣鎖門而去，諸人來見共起嫌言：『長者閉門障我福路。』",
    "T24n1451_018:0291c01_3": "若佛聽者，我今欲於顯敞之處以尊者骨起窣覩波，得使眾人隨情供養。」",
    "T24n1451_018:0291c03_4": "佛言：「長者！",
    "T24n1451_018:0291c03_5": "隨意當作。」",
    "T24n1451_018:0291c04_0": "長者便念：「云何而作？」",
    "T24n1451_018:0291c04_1": "佛言：「應可用甎兩重作基，次安塔身上安覆鉢，隨意高下上置平頭，高一二尺、方二三尺，準量大小中竪輪竿、次著相輪。",
    "T24n1451_018:0291c07_2": "其相輪重數，或一、二、三、四乃至十三，次安寶瓶。」",
    "T24n1451_018:0291c08_3": "長者自念：「唯舍利子得作如此窣覩波耶？",
    "T24n1451_018:0291c09_4": "為餘亦得？」",
    "T24n1451_018:0291c09_5": "即往白佛，佛告長者：「若為如來造窣覩波者，應可如前具足而作。",
    "T24n1451_018:0291c10_6": "若為獨覺勿安寶瓶，若阿羅漢相輪四重，不還至三、一來應二、預流應一，凡夫善人但可平頭無有輪蓋。」",
    "T24n1451_018:0291c13_7": "如世尊說如是應作，苾芻不知若為安置？",
    "T24n1451_018:0291c14_8": "佛言：「如世尊住法處中應安大師制底，諸大聲聞應在兩邊，餘尊宿類隨大小安置。",
    "T24n1451_018:0291c16_9": "凡夫善人應在寺外。」",
    "T24n1451_018:0291c16_10": "長者既為造窣覩波已，白佛言：「若聽許者，我為尊者舍利子慶窣覩波設大施會。」",
    "T24n1451_018:0291c18_11": "佛言：「隨作。」",
    "T24n1451_018:0291c18_12": "時勝光王聞大長者請佛，欲為尊者舍利子慶塔設會，王作是念：「我當助作。」",
    "T24n1451_018:0291c20_13": "即於城中搖鈴普告：「現在城中所有人物，及餘四遠商估之類，若有來觀此法會者，所賣貨物隨情交易不取其稅。」",
    "T24n1451_018:0291c23_14": "時有五百商人，於大海內遭遇黑風，欲破船舶。",
    "T24n1451_018:0291c24_15": "時彼諸人先於尊者舍利子所，曾受歸戒各各稱念，復賴諸天共相扶助得出洪波平安屆此。",
    "T24n1451_018:0291c26_16": "聞勝光王作如是教，咸生是念：「王由昔業受斯勝位，今復無厭更修檀捨。",
    "T24n1451_018:0291c27_17": "我等云何而不營福？」",
    "T24n1451_018:0291c28_18": "商人皆共起敬信心，即以眾多金銀珍寶真珠貝玉，於法會中盡心供養，捨之而去。",
    "T24n1451_018:0292a01_19": "苾芻受已不知如何處分其物？",
    "T24n1451_018:0292a02_0": "佛言：「螺貝堪吹響者，應與贍部影像處用。",
    "T24n1451_018:0292a02_1": "自餘所有珍寶應留多少，與舍利子塔修理所須。",
    "T24n1451_018:0292a04_2": "若有衣物堪懸供養者應留多少，可於齋日懸繒供養，所餘諸物衣裳疊布及錢貝等，現前僧眾應共分之，是同梵行財理合用故。",
    "T24n1451_018:0292a07_0": "此據舍利子塔物作斯處分。",
    "T24n1451_018:0292a07_1": "若是佛塔之物，皆入塔用。」",
    "T24n1451_018:0292a09_0": "第五門第二子攝頌曰：　詰問令憶念、　　問彼容許不、　教授事不為、　　長淨及隨意。",
    "T24n1451_018:0292a12_0": "佛在室羅伐城。",
    "T24n1451_018:0292a12_1": "時六眾苾芻不審見聞疑，即便詰問苾芻。",
    "T24n1451_018:0292a13_2": "諸苾芻聞已各生羞恥，形體羸瘦顏色萎黃氣力減少，不能讀誦如理思惟，乃至佛告諸苾芻：「從今已去，苾芻不以不審見聞疑詰他苾芻。",
    "T24n1451_018:0292a16_3": "若作如是詰責他者，得越法罪。",
    "T24n1451_018:0292a17_4": "詰問既爾，如是應知，憶念、問訊、不為教授、長淨、隨意，類此應知，皆越法罪。」",
    "T24n1451_018:0292a19_0": "根本說一切有部毘奈耶雜事卷第十八"
}