{
    "T34n1718_003:0030b10_0": "妙法蓮華經文句卷第三上",
    "T34n1718_003:0030b12_0": "天台智者大師說",
    "T34n1718_003:0030b13_0": "◎從「爾時彌勒欲自決疑」下訖偈，即是發問序，文為二：長行、偈頌。",
    "T34n1718_003:0030b14_1": "長行中經家述自疑、他疑發問。",
    "T34n1718_003:0030b15_2": "問中此土、他土如文，何意有偈頌耶？",
    "T34n1718_003:0030b16_3": "龍樹《毘婆沙》云：「一、隨國土天竺有散花、貫花之說，如此間序、後銘也；二、隨樂欲不同，有樂散說，或樂章句；三、隨生解不同，或於散說得解，或於章句得解；四、隨利鈍，利者一聞即悟，鈍者再說方悟。」",
    "T34n1718_003:0030b20_4": "又表佛殷勤重說，又為眾集前後故有偈也。",
    "T34n1718_003:0030b21_5": "偈有六十二行，文為兩：初五十四行頌上問，後八行請答。",
    "T34n1718_003:0030b23_6": "就問為兩：前四行，問此土；後五十行，問他土。",
    "T34n1718_003:0030b24_7": "長行總問此土六瑞，偈中長有香風地淨，無說法入定。",
    "T34n1718_003:0030b25_8": "觀文謂言盈縮，尋義不然。",
    "T34n1718_003:0030b26_9": "說法是慧性，入定是天心，由天心慧性，能作動地放光，舉末即能知本故，縮非縮也。",
    "T34n1718_003:0030b28_10": "他不見此意，謂彌勒不問兩事，便不以為瑞。",
    "T34n1718_003:0030b29_11": "今反難之，若彌勒不問，文殊何故而答？",
    "T34n1718_003:0030c01_12": "又，問指何處為問？",
    "T34n1718_003:0030c01_13": "今指長行，總問是也，若更顯其別問，秖導師兩字是也。",
    "T34n1718_003:0030c03_14": "良以說法、入定能導於人，既稱導師，即是問說法、入定也，是故非縮。",
    "T34n1718_003:0030c04_15": "他云：「風由檀林故香，地加之嚴淨，盈長兩事。」",
    "T34n1718_003:0030c05_16": "今謂非盈，風本無香而香，為奇特故以成瑞，夫天花至妙，豈有色而無香？",
    "T34n1718_003:0030c07_17": "此表因運至果，如花有香風，花既集地，地則嚴淨，因若趣果，果則嚴淨。",
    "T34n1718_003:0030c09_18": "《金光明》云：「聚集功德莊嚴佛身。」",
    "T34n1718_003:0030c09_19": "故以二事顯成四花，盈非盈也。",
    "T34n1718_003:0030c10_20": "「眉間光」下，次有五十行，頌問他土六瑞，舊云：「頌中不問三乘四眾，不問佛涅槃。",
    "T34n1718_003:0030c12_21": "今教廢三，那忽問三？",
    "T34n1718_003:0030c13_22": "方說壽量，那問滅度？",
    "T34n1718_003:0030c13_23": "於義不便故不問也。」",
    "T34n1718_003:0030c14_24": "嗚呼！",
    "T34n1718_003:0030c14_25": "不解消文，抑經就情。",
    "T34n1718_003:0030c15_0": "今明頌中具問他土六瑞，文為六：初、三行問六趣眾生；二、四行問見彼佛及說法；三、三行問他土四眾；次、一行半結前開後；次、三十一行半，問他土修菩薩行；次、七行問供養舍利，即是問佛涅槃也。",
    "T34n1718_003:0030c19_1": "初三行問六趣，驗此頌，知上文光照東方是總照他土意也，此頌頌上總問。",
    "T34n1718_003:0030c21_2": "六趣眾生是能趣之人，生死是所趣之處，善惡業緣是趣因，好醜是趣果也。",
    "T34n1718_003:0030c23_3": "從「又覩諸佛」下，第二四行問見彼佛土，直見佛說法，此廣明說法之相，謂說頓教逗大根性，聖主師子即如此土現盧舍那像也。",
    "T34n1718_003:0030c26_4": "「演說經法微妙第一」者，即如此土先照高山演華嚴教也。",
    "T34n1718_003:0030c27_5": "「教諸菩薩」者，即如此土七處等會，無聲聞人也。",
    "T34n1718_003:0030c29_0": "「照明佛法，開悟眾生」者，即如此土始見佛身，入如來慧也。",
    "T34n1718_003:0031a01_1": "「若人遭苦」下，第三三行問彼土四眾，即是頓說之後，次明三藏教也。",
    "T34n1718_003:0031a03_2": "「若人遭苦」者，開聲聞乘也，此頌具明四諦，在文分明(云云)。",
    "T34n1718_003:0031a04_3": "若人遭苦而造惡業，苦不得盡，底下眾生是也；若人遭苦而造善業，苦亦不盡，厭下攀上，如難陀為欲故持戒等是也；若人遭苦，於外道法中求解脫，增見長非者，苦亦不盡；若人遭苦厭集，復厭依果，感佛說涅槃者，此人能盡諸苦際也。",
    "T34n1718_003:0031a10_4": "他土亦開此乘也。",
    "T34n1718_003:0031a10_5": "「若人有福」下一行，是開中乘也，若供養佛少，遭苦致惱；若供佛多，雖遭苦而福，故云聲聞三生種福，支佛百劫種福，形彼聲聞故言有福。",
    "T34n1718_003:0031a13_6": "「志求勝法」者，聲聞厭苦而修行，支佛求道故修行，深求緣起勝妙之理，即是他土開中乘也。",
    "T34n1718_003:0031a16_0": "「若有佛子」下，是開六度大乘也，真慈悲能紹佛種故言佛子，修於六度故言種種行，志求故言無上慧，六度中無六蔽，如藥中無病故言淨道，非畢竟淨也。",
    "T34n1718_003:0031a19_1": "又聲聞苦諦為觀門，緣覺集諦為門，六度菩薩道諦為門，故言淨道。",
    "T34n1718_003:0031a21_2": "「文殊我住」下，第四有一行半結前開後。",
    "T34n1718_003:0031a22_3": "「見聞若斯」，即是結前，「如是眾多」，即是開後。",
    "T34n1718_003:0031a23_4": "「我見彼土」下，第五有三十一行半，問他土菩薩種種修行。",
    "T34n1718_003:0031a24_5": "就此為三：初、一行總問，次、十五行次第問，次、十五行半雜問。",
    "T34n1718_003:0031a26_0": "初總問可解。",
    "T34n1718_003:0031a26_1": "「或有行施」下，第二有十五行次第問，中為六：初、六行問檀，二、二行問尸，三、一行問忍，四、一行問進，五、二行問禪，六、三行問慧。",
    "T34n1718_003:0031a29_2": "就問檀有三意：初四行問捨財，一行問捨身，一行問捨命。",
    "T34n1718_003:0031b01_3": "珍寶奴婢，貴賤共能此施；駟馬寶車，豪俠者所施；妻子等是外身，身肉等是內身，捨頭目即捨命，而不言法施者，讓後般若也。",
    "T34n1718_003:0031b04_4": "又約身、命、財與生死後際等得不壞常住，即是法施，故不別說也。",
    "T34n1718_003:0031b06_5": "「文殊師利見王」下，第二二行問戒。",
    "T34n1718_003:0031b07_6": "約比丘論持戒者，在家施易戒難，出家施難戒易，故約比丘明戒，此中引《五王經》(云云)。",
    "T34n1718_003:0031b09_7": "「或見菩薩」下，第三一行問忍。",
    "T34n1718_003:0031b09_8": "忍有三種：閑林邃谷，惡人惡獸，忍耐無瞋即生忍；自節守志即苦行忍；為求佛道即第一義忍。",
    "T34n1718_003:0031b11_9": "又「而作比丘」即苦行忍，「獨處閑靜」即生忍，「樂誦經典」即第一義忍。",
    "T34n1718_003:0031b13_10": "「又見菩薩勇」下，第四一行問精進者，夫深山可畏，非窳怯者所居，勇進者能安之，傍若無物，思修實相念念不休，進求佛道也。",
    "T34n1718_003:0031b16_11": "「又見離」下，第五兩行問禪，前一行問修根本禪，後一行問修出世上上禪，通途皆得有根本之修也。",
    "T34n1718_003:0031b18_12": "離欲者，若離欲得五通，通教定也。",
    "T34n1718_003:0031b19_13": "又根本本離欲，背捨亦修不淨等離欲，別教兼離二乘欲，中道又離順道法愛欲(云云)。",
    "T34n1718_003:0031b21_14": "深修禪定者，發初禪一品此定未深，乃至九品傳傳為深，又背捨、九定、八勝、十一切入等傳傳為深，此定轉變自在，能發諸通。",
    "T34n1718_003:0031b24_15": "凡夫但五通，二乘具六，別教菩薩讓佛分有無漏，亦但稱五通也，圓教初後皆具六通。",
    "T34n1718_003:0031b26_16": "「安禪萬偈」下，第二一行明上上禪，此是別、圓之禪，靜散不相妨，不起滅定現諸威儀，如修羅琴不拊而韻，無緣無念有感則形，故能安禪讚佛也。",
    "T34n1718_003:0031c01_17": "「復見智深」下，第六三行問般若，為二：初一行是自行，「智深」者，慧窮理本也；「志固」者，誓願廣大也，此即二種莊嚴，能問、能持也。",
    "T34n1718_003:0031c03_18": "「又見佛子定慧」下，次兩行是化他也，未到慧多，無色定多，四禪等。",
    "T34n1718_003:0031c05_19": "又背捨慧多，九定定多，十一切中等。",
    "T34n1718_003:0031c06_20": "又二乘定多，菩薩慧多，佛則等。",
    "T34n1718_003:0031c06_21": "又空觀定多，假觀慧多，中觀則等。",
    "T34n1718_003:0031c07_22": "「無量喻」即是種種方便，諸教之中引無量譬類，助顯第一義也。",
    "T34n1718_003:0031c09_23": "「破魔兵」者，空觀破四魔，假觀次第破八魔，中觀圓破八魔、十魔、一切魔。",
    "T34n1718_003:0031c10_24": "「擊鼓」者，初發心住便成正覺，百佛世界作佛，圓擊梵輪法鼓。",
    "T34n1718_003:0031c12_25": "從「又見菩薩寂然宴默」下，第三有十五行半，不歷次第隨見而問。",
    "T34n1718_003:0031c13_26": "問：上六度自收得萬行，何須更問，太煩雜耶？",
    "T34n1718_003:0031c14_27": "答：上問次第者，自漸一途；非次第者，不定一途。",
    "T34n1718_003:0031c15_28": "既言種種相貌，何啻兩途而言是煩耶？",
    "T34n1718_003:0031c16_29": "此次第雜亂，兩番六度，擬他土開三藏，後說方等十二部經，辯六度相貌，具如此間不異。",
    "T34n1718_003:0031c18_30": "就雜問中，文為七意：初二行問禪，又二，前一行問入捨禪，即是自行；次「又見菩薩放光」下，第二一行問入悲禪，初是化他。",
    "T34n1718_003:0031c21_31": "菩薩入定、放光種種利益，具出《華嚴》、《思益》(云云)。",
    "T34n1718_003:0031c22_32": "次「又見佛子未甞」下，第二一行問精進，即是《般舟》念佛等法門也。",
    "T34n1718_003:0031c24_33": "次「又見具戒」下，第三一行問戒，「威儀無缺」，即是初不缺戒，「淨如寶珠」，即是第十究竟戒，中間可解，十戒如《玄義》中說。",
    "T34n1718_003:0031c26_34": "次「又見佛子住忍」下，第四一行半問忍，即生、法二忍。",
    "T34n1718_003:0031c28_35": "次「又見菩薩離戲」下，第五兩行更問禪，「離戲笑」是却掉悔蓋，離「癡眷屬」即除瞋蓋，「近智者」除疑蓋，「一心除亂」是却貪蓋，「攝念山林」除睡蓋。",
    "T34n1718_003:0032a02_36": "次從「或見菩薩」至「飲食」下，第六五行問檀，為二：前四行明四事施，「如是」下第二一行結成。",
    "T34n1718_003:0032a04_37": "次「或有菩薩說」下，第七有三行問般若，初一行不可說而說般若，二一行不可觀而觀般若，三一行言語道斷心行處滅，即是說不可說、觀不可觀而論般若也。",
    "T34n1718_003:0032a08_0": "或可用此三番般若成上見他土說《方等》中六度，或可別擬他土說《方等》後明《大品》教，盛譚般若，寂滅無二，清淨不著，此彼同也。",
    "T34n1718_003:0032a11_0": "或可說寂滅法是《方等》中意，觀諸法性猶如虛空是般若意，正是歷法作觀，法相無二，此義實與《大品》相會。",
    "T34n1718_003:0032a13_1": "若作彼土見《法華》意者，「以此妙慧求無上道」一行是也，但見修妙慧人，不見《法華》妙慧座席，若見座席即知此如彼，何事須疑？",
    "T34n1718_003:0032a16_2": "但見人不見座，闔眾疑問耳。",
    "T34n1718_003:0032a17_3": "或可三番般若與此間般若相同，未知此後，次何所說，是故疑問，此兩意從人用之耳。",
    "T34n1718_003:0032a19_4": "上長行文迮但舉六意，偈頌既廣，顯義冷然(云云)。",
    "T34n1718_003:0032a20_5": "「文殊師利又有菩薩」下，第六有七行，明佛滅後以舍利起塔者，正頌上他土佛出五濁，從無相一法開漸、頓教，故有二法、三道種種行類相貌不同，如上所見也。",
    "T34n1718_003:0032a24_6": "今見他土佛般涅槃，佛子慕德為樹墳塔，即表無量悉歸入一、一出無量。",
    "T34n1718_003:0032a26_7": "前相已表無量歸一，正是入於涅槃，云何畏妨壽量，作起塔為佛事耶？",
    "T34n1718_003:0032a27_8": "痛哉！",
    "T34n1718_003:0032a27_9": "痛哉！",
    "T34n1718_003:0032a28_10": "就文為六，初一行總標佛滅起塔；次「又見佛子造」下，第二一行明塔數；次「寶塔高妙」下，第三一行明塔量；次「一一塔」下，第四一行明塔相；次「諸天龍神」下，第五一行明供養；次「文殊」下，第六兩行結。",
    "T34n1718_003:0032b03_11": "塔婆此云方墳，方墳如此土塚墓，《大灌頂》翻為塚也。",
    "T34n1718_003:0032b04_12": "殿堂如此土靈宇，崇臺峻階承露干雲，長表淨域歸心上聖耳。",
    "T34n1718_003:0032b06_13": "樹王者即波利質多，正供舍利傍嚴佛國土(云云)。",
    "T34n1718_003:0032b07_14": "從「佛放」下，第二有八行請答，為二：初三行舉疑事述請，後五行釋伏難。",
    "T34n1718_003:0032b09_15": "初三行為三：初一行舉見此土事，白毫為本故先舉，及諸事故言「種種」；次「諸佛」下，第二一行舉見他土事，諸佛為本即總攝餘五也；「我等」下，第三一行請答。",
    "T34n1718_003:0032b12_16": "第二就釋伏難為二：初四行正釋伏難，次一行結請。",
    "T34n1718_003:0032b14_17": "言伏難者，文殊內心搆難不肯時答，其意有三：一、此瑞希奇，不可倉卒輕爾有判；二、智眾如海謙光推高；三、靳固前却生眾渴仰，故以伏難潛而拒之。",
    "T34n1718_003:0032b17_18": "彌勒彰灼，釋難意亦有三：一、瑞大疑大，若不為釋，憂兕在懷妨聞正說；二、眾海乃多機在仁者；三、闔眾瞻仁，故知注誠殷重，所以彰言釋難，請令時答。",
    "T34n1718_003:0032b21_19": "初伏難者，因正請生，請云「佛子文殊願決眾疑」，文殊仍此起初伏難，汝云眾疑，眾未曾疑，若疑應問；眾既不疑，我何所決？",
    "T34n1718_003:0032b24_20": "彌勒即以第一偈釋云「四眾欣仰瞻仁及我」。",
    "T34n1718_003:0032b25_21": "及我欲令我問，瞻仁欲得仁答。",
    "T34n1718_003:0032b25_22": "文殊因此起第二難，眾同有疑，不易可答，待佛出定，然後決疑。",
    "T34n1718_003:0032b27_23": "彌勒即用第二偈釋，若有疑在，懷憂兕不泰，應以時答。",
    "T34n1718_003:0032b28_24": "復知如來何時起定，故言「佛子時答，決疑令喜」。",
    "T34n1718_003:0032c01_0": "文殊因此起第三難，我與仁者同居學地，欲測佛意微共籌量，獨令我答，於理不可。",
    "T34n1718_003:0032c03_0": "彌勒即以第三偈釋，我亦微心下思踟蹰兩楹，為說妙法？",
    "T34n1718_003:0032c04_1": "為當授記？",
    "T34n1718_003:0032c04_2": "故言「佛坐道場，所得妙法，為欲說此，為當授記。」",
    "T34n1718_003:0032c05_3": "文殊因此起第四難，若如汝說即是釋疑，何煩我答？",
    "T34n1718_003:0032c07_4": "彌勒即以第四偈釋，安得以我猶豫之心而判大事？",
    "T34n1718_003:0032c08_5": "故言「示諸佛土，此非小緣」。",
    "T34n1718_003:0032c08_6": "文殊伏難既窮，謙光亦止，後一偈結請答也。",
    "T34n1718_003:0032c09_7": "此四伏難，光宅受於次師，次師受於江北釗師；既是先賢文外巧思，今用之。",
    "T34n1718_003:0032c11_8": "從「是時文殊師利語彌勒」下訖偈，名答問序，有長行偈頌。",
    "T34n1718_003:0032c13_0": "長行文為四：一、從「語彌勒」下，名惟忖答；二、從「善男子我於過去」下，名略曾見答；三、從「諸善男子如過去」下，名廣曾見答；四、從「今見此瑞與本無異」下，名分明判答。",
    "T34n1718_003:0032c16_1": "夫以下測上，止可罔像卜度、惟昔儔今，不可頓決，所以初從髣髴，次引略見，略見未周，更引廣見，以多證一，爾乃分判。",
    "T34n1718_003:0032c19_2": "惟忖答，答上此土問；略曾見答，答上他土問；廣曾見答，雙答此土、他土問；判當答，雙判此土他土問也。",
    "T34n1718_003:0032c22_3": "惟忖答為二：初、標章；次、正惟忖。",
    "T34n1718_003:0032c22_4": "惟者思惟也，忖者忖量，惟今如昔、忖昔如今，然文殊古佛豈應不知？",
    "T34n1718_003:0032c24_5": "迹示思惟也。",
    "T34n1718_003:0032c24_6": "光宅以初後兩句是法說，表因果廣略，中間三句是譬說，「欲說大法」是略開三顯一、略開近顯遠；演大法義，是廣開三顯一、廣開近顯遠。",
    "T34n1718_003:0032c27_7": "「大法雨」者，譬得記作佛，昔因果定執不得作佛，是枯涸義；今皆作佛，是被雨潤義。",
    "T34n1718_003:0032c29_8": "吹蠡是改三乘之號，嚴鼓誡兵譬破無明。",
    "T34n1718_003:0033a01_9": "今明其法，說不用。",
    "T34n1718_003:0033a02_10": "何者？",
    "T34n1718_003:0033a02_11": "迹本兩門由籍各異，迹由籍起彌勒生疑，文殊為釋；本由籍未起，彌勒何所疑？",
    "T34n1718_003:0033a04_12": "文殊何所釋？",
    "T34n1718_003:0033a04_13": "若於此中，已是釋於開近顯遠之疑者，後地裂眾涌，彌勒何故更疑？",
    "T34n1718_003:0033a06_14": "更疑則浪疑、浪釋，釋後既虛，釋前亦謬，此大有所妨，故不用也。",
    "T34n1718_003:0033a07_15": "今明彌勒但問迹中此彼二土等瑞，文殊以惟忖答，答迹中事，不關〈壽量〉本中事也。",
    "T34n1718_003:0033a09_16": "「欲說大法」者，答說法瑞；「雨大法雨」，答雨花瑞；「吹大法蠡」，答大眾心喜瑞；「擊大法鼓」，答地動瑞；「演大法義」，答放光瑞。",
    "T34n1718_003:0033a12_17": "「欲說大法」者，惟昔諸佛說無量義後，則開權顯實，收無量歸一；忖於今佛既說法已，亦應開權顯，實會無量以歸一，一者即大法也。",
    "T34n1718_003:0033a15_18": "「雨大法雨」者，惟昔諸佛天雨四花之後，普入圓因住、行、向、地；忖於今佛雨花之後皆成佛因住、行、向、地，故言雨大法雨也。",
    "T34n1718_003:0033a18_19": "「吹大法蠡」者，惟昔四眾見瑞歡喜，得未曾有，障除機動，即改人教行理；忖今眾喜，亦應障除機動改人教行理，所改既深，故言吹大法蠡也。",
    "T34n1718_003:0033a21_20": "「擊大法鼓」者，惟昔地動已後即有六番破無明賊；忖於今佛地動已後亦應六番破無明惑，聲教極妙，故言擊大法鼓。",
    "T34n1718_003:0033a24_21": "「演大法義」者，惟昔諸佛放白毫光後說《法華》彼此道同；忖於今佛放光已後廣明五佛道同，既是佛道，故言演大法義。",
    "T34n1718_003:0033a26_22": "如是五句悉是惟昔判今，忖今類昔，會文附義唯少入定一瑞，而雨花、動地、放光等，皆由入定故爾，意則兼具，無勞疑也，闕此一條故稱略答耳。",
    "T34n1718_003:0033b01_23": "今更別解，初一句總，後四句別。",
    "T34n1718_003:0033b02_0": "總者大法是也，別者雨、吹、擊、演開示悟入是也，如天非小大、非赤白，而雨赤白之花。",
    "T34n1718_003:0033b05_0": "如第一義非開示悟入，見此理時即證開示悟入，譬如種子得雨萌開，今聞大法雨，潤法性種，破無明糠，開於十住佛知見也，譬如吹蠡知是改號。",
    "T34n1718_003:0033b08_1": "今之與先已得十住，今從十住聞法更改入十行，示佛知見也，譬如擊鼓知是誡兵。",
    "T34n1718_003:0033b10_2": "今之與先已在十行，今從十行聞法誡入迴向，悟佛知見也。",
    "T34n1718_003:0033b11_3": "演之言布橫闊豎深，乃是演義。",
    "T34n1718_003:0033b12_4": "今之與先已在十向，今從十迴向入於十地，入佛知見，窮源盡邊，深廣備足也。",
    "T34n1718_003:0033b14_5": "惟昔六瑞已後即開示悟入，忖今瑞後亦應如是，橫豎釋惟忖答竟。",
    "T34n1718_003:0033b16_6": "從「我於過去」下，第二引略曾見答者，初以己智惟忖，今以略曾小分明於前，舉此答他土問也。",
    "T34n1718_003:0033b18_7": "此土五瑞不通他土，唯放光一瑞遍照東方，略曾見答專答放光，故知是答他土之問也。",
    "T34n1718_003:0033b20_8": "今見如昔，昔秖如今，欲令眾生咸得聞知者，即聞、思兩慧，亦信、法兩行，收無量歸一，改三乘教理，六番破無明等，諸佛道同開示悟入佛之知見，故言一切世間難信之法也。",
    "T34n1718_003:0033b24_9": "「如過去」下，三引廣曾見答，更分明於略，此廣答此土、他土之問，彌勒因光橫見東方以為問，文殊引昔豎見而為答，橫豎顯諸佛道同也。",
    "T34n1718_003:0033b27_10": "文為三：初、引一佛同，次、引二萬佛同，後、引最後一佛同。",
    "T34n1718_003:0033b29_11": "就前一佛又為三：一、明時節；二、標名；三、說法時節，如文。",
    "T34n1718_003:0033c01_12": "「有佛號日月標名同」者，通號與今佛可同，別名云何同？",
    "T34n1718_003:0033c02_13": "此當以名別義同為釋。",
    "T34n1718_003:0033c03_14": "何者？",
    "T34n1718_003:0033c03_15": "日是慧，月是定，定慧是自行德，燈明是化他德，能仁能定，慧能自他。",
    "T34n1718_003:0033c04_16": "又日月燈是三智，今佛亦三智，隨緣稱別，義則不殊，故言名同。",
    "T34n1718_003:0033c06_17": "「演說法」下，第三說法同者，昔佛先頓後漸，與今佛初頓後漸同也。",
    "T34n1718_003:0033c07_18": "「演說正法初、中、後善」者，即是頓教也。",
    "T34n1718_003:0033c08_19": "夫七善之語乃通大小，尋文是大乘七善，初、中、後善者，即是頓教序、正、流通，名為時節善；「其義深遠」，即是頓教了義之理，二乘不測其邊底，故言深遠，是名義善。",
    "T34n1718_003:0033c12_20": "「其語巧妙」即是頓教八音所吐，會理直說悅菩薩心，即頓教之文，名為語善。",
    "T34n1718_003:0033c14_21": "「純一無雜」不與二乘共，即是頓教獨一善。",
    "T34n1718_003:0033c15_22": "「具足」者，具明界內、界外滿字之法，即是頓教圓滿善。",
    "T34n1718_003:0033c16_23": "「清白」，無二邊瑕穢，即是頓教調柔善，師云行善。",
    "T34n1718_003:0033c17_24": "「梵行之相」者，梵即頓教無緣慈善。",
    "T34n1718_003:0033c18_25": "又初、中、後善，解者不同，今且依一途，若小乘以戒、定、慧為三善，大乘以初、中、後心為三善。",
    "T34n1718_003:0033c20_26": "《金光明》云：「前心如來不可思議，中心如來種種莊嚴，後心如來不可破壞。」",
    "T34n1718_003:0033c22_27": "此亦三善之意也。",
    "T34n1718_003:0033c22_28": "文殊引古佛頓教七善，與今佛頓說七善同，亦與他土初頓說同。",
    "T34n1718_003:0033c24_0": "所以用此為答者，酬上彌勒據光橫問他土佛云聖主師子，演說經法微妙第一，文殊豎引昔舉此為答，即是初佛說頓法同也。",
    "T34n1718_003:0033c27_1": "「為求聲聞人，說應四諦法」者，即是古佛次頓之後，開漸教法同也。",
    "T34n1718_003:0033c28_2": "上問若人遭苦為說《涅槃》，今引古佛亦開此漸，以答斯問也。",
    "T34n1718_003:0034a01_3": "「為求辟支佛，說應十二因緣法」，答上若人有福志求勝法之問也。",
    "T34n1718_003:0034a02_4": "「為諸菩薩，說應六波羅蜜」，答上佛子修種種行之問也。",
    "T34n1718_003:0034a03_5": "皆引古佛開漸教同也，廣引曾見佛，答他土之問也。",
    "T34n1718_003:0034a05_6": "「令得三菩提成一切種智」者，此明古佛開頓漸後，即顯實之說始終究竟，此答彌勒見他土佛般涅槃，涅槃後起塔之問也。",
    "T34n1718_003:0034a08_7": "若引古佛說法至六波羅蜜者，明今佛已與昔同。",
    "T34n1718_003:0034a09_8": "從「令得三菩提」去，明今佛當與昔同(云云)。",
    "T34n1718_003:0034a10_9": "次引二萬佛，名號、說法皆同。",
    "T34n1718_003:0034a11_0": "初引一佛，備舉頓漸說法同；中舉二萬佛，但舉說頓同，故言初、中、後善也；後引一佛，但舉開漸同。",
    "T34n1718_003:0034a13_1": "所以然者，互舉耳，指前可知。",
    "T34n1718_003:0034a14_2": "而不引二萬之前佛者，正為名字、說法皆同，據義為便耳。",
    "T34n1718_003:0034a15_3": "「姓頗羅墮」者，此翻捷疾，亦云利根，亦云滿語也。",
    "T34n1718_003:0034a16_4": "「其最後」下，第三引一佛同。",
    "T34n1718_003:0034a17_5": "文為三：一、明曾見事與今已同；二、明曾見事與今今同；三、明曾見事與今當同。",
    "T34n1718_003:0034a19_6": "曾謂昔之所更，已謂謝在過去，曾之與已俱謝、俱更，今取久遠者為曾，小近者謂已；取六瑞等為今，取佛出定去為當也。",
    "T34n1718_003:0034a22_7": "第一，從「其最後佛有八子」者，是曾與已同。",
    "T34n1718_003:0034a23_8": "昔佛八子今佛一子，數雖不等，並出同居之土，土有見思俱示有子，有子事同，一八赴緣別有所表，生一子總表一道清淨，生八子表八正道，數異義同，今取有子義同也。",
    "T34n1718_003:0034a27_9": "又昔佛子出家發大乘意，今佛子住小乘果，此云何同？",
    "T34n1718_003:0034a28_10": "昔化道已竟，顯本事彰，故言發大乘意；今未發迹猶言羅漢，至下文發本，即是菩薩，其義則同。",
    "T34n1718_003:0034b01_11": "從「是時日月燈佛說大乘經」下，第二明曾與今同。",
    "T34n1718_003:0034b02_12": "昔佛自土六瑞悉與今同，次第如文。",
    "T34n1718_003:0034b03_13": "昔佛他土六瑞，總云如今所見，則知昔佛他土六瑞亦與今同；昔明別序，既有現相、懷疑二序同，而無集眾、發問、答問三序者，義推則有，既言說法知必集眾，既道懷疑知應有問，若問必答，例二必兼，得三序同也。",
    "T34n1718_003:0034b08_14": "又若述昔答，則不俟文殊費辭，既不言答亦不出問，其義可解。",
    "T34n1718_003:0034b10_15": "從「時有菩薩名曰妙光」下，第三，明曾與當同。",
    "T34n1718_003:0034b11_16": "此文為六：一、從「時有菩薩」者，是因人同；二、從「爾時日月燈明佛從三昧起」者，是說法名同；三、從「六十小劫」者，是時節同；四、從「說是經已於梵魔沙門」者，是唱滅同；五、從「時有菩薩名曰德藏」者，是授記同；六、從「便於中夜」者，明滅後通經同。",
    "T34n1718_003:0034b16_17": "今初，云何因人同？",
    "T34n1718_003:0034b17_18": "昔佛定起，因妙光菩薩說經，今佛定起，因身子聲聞說經，此云何同？",
    "T34n1718_003:0034b18_19": "瑤師云：「因者因託，付傳一乘之經，非直對告之人也。」",
    "T34n1718_003:0034b20_20": "彼佛對告何必是妙光？",
    "T34n1718_003:0034b20_21": "如今對告身子，身子未必能有宣通，因託宣通莫若妙光，如今因委莫若文殊，今佛不歎者，往佛何必歎也？",
    "T34n1718_003:0034b23_22": "文殊引往佛歎妙光者，正明可因託耳。",
    "T34n1718_003:0034b24_23": "又舊以藥王為所因人者，亦可爾，但引往證今，小不類耳。",
    "T34n1718_003:0034b25_24": "或言，因文殊釋疑，得起定說經，此對不便。",
    "T34n1718_003:0034b26_25": "今明不爾，經文自云因妙光正說，而作因託流通之解，又取藥王為例，此乃公抗佛語，何關釋經？",
    "T34n1718_003:0034b29_26": "昔因妙光、今因身子，正是所因人同。",
    "T34n1718_003:0034b29_27": "昔佛八子師於妙光，如來起定對告妙光，又付託妙光；今佛子羅云亦師身子，佛從定起亦對告身子，迹門竟又付託身子，今古孱齊更若為勝此，而近棄身子遠取藥王？",
    "T34n1718_003:0034c04_28": "疑者言：「妙光是菩薩，身子是聲聞，云何是同？」",
    "T34n1718_003:0034c05_29": "昔事已彰譚為菩薩，今事未發道是聲聞，比及發迹，身子是大菩薩，非同何謂？",
    "T34n1718_003:0034c07_30": "昔妙光垂迹，何必不作聲聞？",
    "T34n1718_003:0034c08_31": "特是文殊巧說，方便隱顯耳。",
    "T34n1718_003:0034c09_32": "從「是時日月」下，第二、說法名同者，如文。",
    "T34n1718_003:0034c10_0": "上彌勒見他土初頓，頓後見漸，漸後見種種行，行後無境，後見佛涅槃；今文殊答曾見佛初，頓頓後漸，後云種種行，即見《法華》。",
    "T34n1718_003:0034c12_1": "此彼六瑞之後已說《法華》，《法華》後即入涅槃，此分明定答他土之問也。",
    "T34n1718_003:0034c14_2": "從「六十小」下，第三、時節同者，如下文云：「五十小劫謂如半日」，即是同也。",
    "T34n1718_003:0034c16_3": "從「日月燈明」下，第四、唱滅同者，昔說《法華》即唱入滅，亦如迦葉佛(云云)。",
    "T34n1718_003:0034c17_4": "今佛說〈寶塔品〉中，明如來不久當入涅槃，化道已足，唱滅事齊也。",
    "T34n1718_003:0034c19_5": "「時有菩薩」下，第五、授記同者，昔授德藏菩薩記，今經授聲聞記，豈得是同？",
    "T34n1718_003:0034c21_6": "昔事已成故言授菩薩記，然正是會三歸一，聲聞得記也。",
    "T34n1718_003:0034c22_7": "若說昔授聲聞記者，佛從定起，更何所論？",
    "T34n1718_003:0034c23_8": "文殊巧譚故不發迹耳。",
    "T34n1718_003:0034c24_0": "若說授菩薩記，諸經皆爾，執教者未驚也(云云)。",
    "T34n1718_003:0034c25_1": "從「佛授記已」下，第六、通經同。",
    "T34n1718_003:0034c25_2": "文為五：一、時節，即佛滅後也；二、出其人，即妙光也；三、久近，即八十小劫也；四、所化之眾，即八子八百也；五、結會古今，即求名妙德等也。",
    "T34n1718_003:0034c28_3": "就所化之人又為二：初、八子行成久已得佛，八百之一方成今住補處。",
    "T34n1718_003:0035a01_4": "所以引此八子八百者，近則釋疑密開壽量。",
    "T34n1718_003:0035a02_5": "釋疑者，或謂彌勒補處為大，文殊非補處為小，小不應答，大不應問，故舉八百，宜應有問，妙光昔親對佛，先復為師，故釋疑非謬。",
    "T34n1718_003:0035a05_6": "密開壽量者，八子最小佛號然燈，然燈是定光，妙光是釋迦九世祖師，孫今成佛，師、祖為弟子，師弟無定，將密顯生非生、滅非滅之意。",
    "T34n1718_003:0035a08_7": "問：彌勒昔見諸佛，曾聞《法華》，何故疑問？",
    "T34n1718_003:0035a09_8": "答：時眾機宜應須扣發耳。",
    "T34n1718_003:0035a10_9": "第四、從「今見此瑞」下，名分明判答。",
    "T34n1718_003:0035a11_10": "今昔六瑞既同，惟忖決定不謬，略曾、廣曾，皆決定也。",
    "T34n1718_003:0035a12_11": "「當說大乘」，決定前說法瑞也；「名妙法蓮華」，決定前雨花瑞也；「教菩薩法」，決定前眾喜瑞也；「佛所護念」，決定前地動瑞也。",
    "T34n1718_003:0035a15_12": "兼總入定悉在其中，有人作已同當同，不作今同。",
    "T34n1718_003:0035a16_13": "尋文云：「今見此瑞與本無異」，此正語於今，云何喚六瑞作已？",
    "T34n1718_003:0035a17_14": "據此文為今，故作三同之釋也。",
    "T34n1718_003:0035a18_15": "頌有四十五行偈，不頌上惟忖略曾見答，於廣曾見中，但頌前後，不頌中間也。",
    "T34n1718_003:0035a20_16": "初、有兩行，頌廣曾見中時節、名號、說法等同也。",
    "T34n1718_003:0035a21_17": "從「佛未出家」下，第二、有三十九行偈，頌最後佛三同，次有四行頌決定答。",
    "T34n1718_003:0035a23_18": "就第二三同中有三：初、有一行偈，頌曾與已同；次第二、有十五行半，頌曾與今同；第三、次有二十二行半，頌曾與當同。",
    "T34n1718_003:0035a26_19": "從「佛說大」下，第二、就今同中又二：初、十四行頌此彼六瑞；第二、從爾時四部眾下一行半，頌四眾懷疑。",
    "T34n1718_003:0035a28_20": "初又二：初、有四行偈，頌此土六瑞同，而長出天鼓自鳴，表無問自說也。",
    "T34n1718_003:0035b01_21": "「現諸希有事」者，即總頌諸瑞也。",
    "T34n1718_003:0035b02_0": "從「此光照」下，第二、次十行，頌他土六瑞同，長行但云：「如今所見是諸佛土」，其文則略、此頌廣也。",
    "T34n1718_003:0035b04_1": "文為五：初、三行頌見六趣眾生同；次、「又見諸如來」下，第二、一行兩句，頌見佛同；次、「世尊在」下，第三、兩句頌聞佛說頓教七善法同也；次、「一一諸佛」下，第四、三行，頌見聲聞等三乘，即是昔佛開漸教法同也；次、「又見諸菩薩」下，第五、二行頌見菩薩種種因緣，即是頌開方等、般若教同。",
    "T34n1718_003:0035b10_2": "初、三行如文。",
    "T34n1718_003:0035b11_3": "第二、一行半釋。",
    "T34n1718_003:0035b11_4": "「自然成佛道」者，方便道則加心修習，發真道即是自然任運與理合也，約四教可知(云云)。",
    "T34n1718_003:0035b13_5": "問：發真自然者，何須諸佛說法？",
    "T34n1718_003:0035b14_6": "答：如船順流，若遇風、加棹助，疾有所至，風喻見佛聞法，棹喻修行。",
    "T34n1718_003:0035b15_7": "例如初果任運七生，若值佛加修，或一生、二生得至無學(云云)。",
    "T34n1718_003:0035b17_8": "「自然成佛道」是報身，「瑠璃」是法身本淨，「金像」是應物現形。",
    "T34n1718_003:0035b18_9": "「世尊在大眾敷演深法義」下，第三、半行，此則將法約人，法既深玄，當知必運大機開頓教也，此頌上純一無雜七善之文。",
    "T34n1718_003:0035b21_10": "「一一諸佛土聲聞眾」下，第四、三行，此即將人約法，人既二乘，必知開三藏說也，即頌上為聲聞人說應四諦等也，雖不頌出緣覺兼攝在中，行施、忍辱等，等於四度耳，此一行頌上六度大乘也。",
    "T34n1718_003:0035b25_11": "「又見菩薩深入諸禪定」下，第五、兩行，頌上見他土菩薩種種因緣信解相貌也，略不答上起塔也，上不見他土法華相故。",
    "T34n1718_003:0035b28_12": "次此見起塔，今答出法華相故，起塔入滅事在後答也。",
    "T34n1718_003:0035c01_13": "次、「爾時四部眾」下，第二、一行半，追頌昔佛四眾疑念，如文。",
    "T34n1718_003:0035c02_14": "從「天人所奉尊」下，二十二行半，頌曾與今當同，文為六：初、兩行二句，頌因人同；次、「說是法下」，第二、一句，頌上說法同；次、「滿六十小劫」下，第三、一行一句，頌時節同，約不思議延促劫智也，妙光皆悉受持昔佛法也，亦如身子受佛付囑也；次、「佛說是法華」下，第四、五行，頌上唱滅同，即是答上他土入滅之意也，就此文有唱滅、有囑累，囑累如《遺教》，有悲泣如《涅槃》，有慰喻亦如《遺教》，其得度者悉皆得度，未度者作得度因緣，例如今佛將付彌勒(云云)。",
    "T34n1718_003:0035c12_15": "次、「是德藏」下，第五、有一行半，頌上授記；次、「佛此夜」，第六、有十二行，頌上通經，通經又為五：初、有兩行，頌上佛滅後時節四眾得益，「如薪盡火滅」者，小乘佛以果報身為薪、智慧為火，慧依報身、身滅智亡；大乘佛以機為薪、逗應為火，眾生機盡、應形亦滅。",
    "T34n1718_003:0035c18_16": "「倍加精進」者，應以滅度度者也。",
    "T34n1718_003:0035c19_17": "次、「是妙光」下，第二、有兩句，頌上能弘經之人。",
    "T34n1718_003:0035c20_18": "次、「八十小劫」下，第三、有兩句，頌上行經時節；次、「是諸八王」下，第四、有八行，頌上所益弟子，又為二：初、三行頌已成弟子；次、「是妙光」下，第二、五行頌當成弟子。",
    "T34n1718_003:0035c24_0": "次、「彼佛滅」下，第五、有一行，頌上結會古今。",
    "T34n1718_003:0035c25_0": "後四偈，舊云是結成令物慕仰，今釋不爾，上長行有分明判答，此文頌之，文為三：初、「我見燈」下，初、有一行，頌上當說大乘經；次、「今相如本」下，第二、兩行，頌上教菩薩法；次、「諸求三乘人」下，第三、一行，頌上佛所護念，在文可解。",
    "T34n1718_003:0036a01_1": "又前彌勒釋四伏難，令文殊必定有答，此中是文殊斷四伏疑，使彌勒莫復更問。",
    "T34n1718_003:0036a03_2": "初、第一疑，因文殊廣引先佛曾說《法華》，故彌勒潛疑欲問：「諸佛赴緣，人時各異，古佛雖名《法華》，今佛何必如此？」",
    "T34n1718_003:0036a05_3": "文殊即以第一偈斷云：「我見燈明佛，本光瑞如此，以是知今佛，欲說法華經。」",
    "T34n1718_003:0036a07_4": "此斷其疑名之問也。",
    "T34n1718_003:0036a08_5": "彌勒因此又疑：「自有名同義同，自有名同義異，此名何所顯召？」",
    "T34n1718_003:0036a09_6": "文殊即以第二偈斷云：「今相如本瑞，是諸佛方便，今佛放光明，助發實相義。」",
    "T34n1718_003:0036a11_7": "此是斷其疑體之問。",
    "T34n1718_003:0036a11_8": "彌勒因此又疑：「實相無相，何人會之？」",
    "T34n1718_003:0036a12_9": "文殊即以第三偈斷云：「諸人今當知，合掌一心待，佛當雨法雨，充足求道者。」",
    "T34n1718_003:0036a14_10": "此斷其疑宗之問。",
    "T34n1718_003:0036a15_0": "彌勒因此又疑：「佛雨法雨，止洽菩薩？",
    "T34n1718_003:0036a15_1": "亦潤二乘？」",
    "T34n1718_003:0036a16_2": "文殊即以第四偈斷云：「諸求三乘人，若有疑悔者，佛當為除斷，令盡無有餘。」",
    "T34n1718_003:0036a17_3": "此即斷其疑用之問。",
    "T34n1718_003:0036a18_4": "彌勒聯翩構疑，文殊頻煩為斷，既事窮理盡即得之於懷，可謂善於問答，具二莊嚴。",
    "T34n1718_003:0036a20_5": "光宅但知述於釗師釋四種伏難，使文殊必答，顯彌勒之美；不見文殊釋四伏疑，令彌勒不問，抑妙德之能。",
    "T34n1718_003:0036a23_6": "此義出自天台，非傳他疏。",
    "T34n1718_003:0036a23_7": "寄語後賢勿遏人長也，自釗師已後，數百年中，講《法華》者溢路，頗有見斯意不非長何(謂也)？",
    "T34n1718_003:0036a26_0": "釋方便品",
    "T34n1718_003:0036a27_0": "○釋此有略、廣。",
    "T34n1718_003:0036a27_1": "略為二：先、略，次、料簡。",
    "T34n1718_003:0036a27_2": "「方」者法也，「便」者用也；法有方圓，用有差會；三權是矩、是方，一實是規、是圓。",
    "T34n1718_003:0036a29_3": "若智詣於矩，則善用偏法逗會眾生；若智詣於規，則善用圓法逗會眾生。",
    "T34n1718_003:0036b02_4": "譬如偏舉指以目偏處，是舉偏法以目智，宜用法以釋方，將用以釋便。",
    "T34n1718_003:0036b04_5": "若總舉指以目圓處，宜將祕以釋方，妙以釋便也。",
    "T34n1718_003:0036b05_6": "舉偏法釋方便，蓋隨眾生欲，非佛本懷，如經令離諸著出三界苦，是故如來殷勤稱歎方便。",
    "T34n1718_003:0036b07_7": "此義可釋他經，非今品意。",
    "T34n1718_003:0036b08_8": "又方便者，門也，門名能通，通於所通，方便權略皆是哢引，為真實作門，真實得顯，功由方便，從能顯得名，故以門釋方便，如經：「開方便門示真實相」，此義可釋他經，非今品意。",
    "T34n1718_003:0036b12_9": "又方者祕也，便者妙也，妙達於方即是真祕，點內衣裏無價之珠，與王頂上唯有一珠，無二無別；指客作人是長者子亦無二無別，如斯之言，是祕、是妙，如經：「唯我知是相，十方佛亦然」「止止不須說，我法妙難思。」",
    "T34n1718_003:0036b17_10": "故以祕釋方，以妙釋便，正是今品之意，故言方便品也。",
    "T34n1718_003:0036b18_11": "料簡者，初番釋者是體外方便，化物之權隨他意語；次釋亦是體外方便，自行化他之權，亦是隨自他意語；後釋是同體方便，即是自行權、隨自意語。",
    "T34n1718_003:0036b21_12": "初釋方便，非能入、非所入；次釋方便，是能入、非所入；後釋方便，是所入、非能入，故知名同，其義大異，世人多不見此意，浪釋「方便品」(云云)。",
    "T34n1718_003:0036b25_13": "問：方便與權云何？",
    "T34n1718_003:0036b25_14": "答：四句分別：自有方便破權，權破方便；方便修權，權修方便；方便即權，權即方便。",
    "T34n1718_003:0036b27_15": "方便破權者，四種皆是祕妙之方便，此方便破隨他意，權也；權破方便者，權是同體之權，破於體外之方便也；相修者亦可解，相即者亦可解(云云)。",
    "T34n1718_003:0036c01_16": "三句可釋他經，第四句今品意也，故《正法華》名善權品，權即方便無二無別，低頭、舉手皆成佛道，方便、善權皆真實也。",
    "T34n1718_003:0036c04_17": "廣釋者，先出舊解五時權實，十二年前，照無常事為權，照無常理為實，指阿毘曇，今謂《釋論》破無常是對治法，皆屬三悉檀，云何有實耶？",
    "T34n1718_003:0036c07_18": "非今所用。",
    "T34n1718_003:0036c08_19": "十二年後《般若》照假有為權，照假有即空為實，《釋論》亦破此義，念想觀已除，言語法皆滅，照假有即空者，猶是觀想耳。",
    "T34n1718_003:0036c10_20": "非今所用。",
    "T34n1718_003:0036c11_21": "次《淨名》、《思益》，內諍鑒空有二境為實智，外變動應用為權智。",
    "T34n1718_003:0036c12_22": "今謂內鑒外用為二，非入不二門，非今所用。",
    "T34n1718_003:0036c13_23": "次《法華》照三三為權，照四一為實。",
    "T34n1718_003:0036c14_24": "今謂三權一向不會實，一實不關三權，非今所用。",
    "T34n1718_003:0036c15_25": "次《涅槃》金剛前無常為權，金剛後常為實。",
    "T34n1718_003:0036c16_26": "今謂道前真如亦是常，道後如量智亦是權。",
    "T34n1718_003:0036c17_27": "此五時權實非今所用，乃至半滿四宗所明權實二智，亦非今所用。",
    "T34n1718_003:0036c19_28": "復有人解，方便是權爾，實是審實；又方便是權巧，實是智慧；又方便是權假，假三車於門外；又方便是權宜，宜說三乘故；又權是譬名，譬如秤錘前之則重，却之則輕，處中則平，合於佛智照察稱量。",
    "T34n1718_003:0036c23_29": "如是等釋各取一途，權爾、權假約處所，權宜約法門，權巧秤錘約智能，各不包含，義不融妙，不可用此釋今品。",
    "T34n1718_003:0036c26_30": "又有人以四種二慧，初一是權、一是實；次空有二智，觀空不證離二乘，涉有無染出凡夫；次空有內靜為實，外用為權；次金剛前後常、無常為權實。",
    "T34n1718_003:0036c29_31": "初二慧令生信，次二慧令生解，次二慧令化他，後二慧是果。",
    "T34n1718_003:0037a02_32": "此諸二慧凡有三轉：初以有為俗、空為真；次空有為俗，非空非有為真；次空有為二，非空非有為不二，二不二皆為俗，非二非不二為真，教智亦然，何故爾？",
    "T34n1718_003:0037a06_33": "為人悉檀故。",
    "T34n1718_003:0037a06_34": "自有人聞前不悟，聞後即悟，是故二諦不同。",
    "T34n1718_003:0037a07_35": "又如來常依二諦說法，故二諦有三門。",
    "T34n1718_003:0037a08_36": "又佛教雖多，不出三門。",
    "T34n1718_003:0037a08_37": "又漸引眾生故，凡夫計心形是實，蓋非實也，法性空乃真耳，凡夫即捨有取空，故說空有皆是俗，非空非有乃是真。",
    "T34n1718_003:0037a11_38": "或者捨二邊復滯中道，故第三遠離二邊不著中道，乃是真。",
    "T34n1718_003:0037a13_39": "此為五乘人。",
    "T34n1718_003:0037a13_40": "初引凡夫生信出有，次引二乘令入中，次引菩薩令中偏俱捨。",
    "T34n1718_003:0037a15_0": "又為學中者，謂三假為世，三假空為真。",
    "T34n1718_003:0037a15_1": "此但得初意。",
    "T34n1718_003:0037a16_2": "次非三假，空有皆俗，非空非有為真(云云)。",
    "T34n1718_003:0037a17_3": "今詳彼釋，乃是傍五時顯己意，却漸次梯隥之非耳，可釋他經，非今品意。",
    "T34n1718_003:0037a19_0": "經云：「咸令眾生皆得覩見」，何時前後開悟不同？",
    "T34n1718_003:0037a20_1": "又云：「正直捨方便」，那用漸次會於圓妙？",
    "T34n1718_003:0037a21_0": "又初引生信解化果等，何關今經悟入之意耶？",
    "T34n1718_003:0037a22_1": "如天親列十七名，第十三名大巧方便。",
    "T34n1718_003:0037a23_0": "又《大乘方便經》明方便十種，第九名善巧，移二乘令入大乘方便波羅蜜，當知今品乃是如來方便攝一切法，如空包色、若海納流，豈可以諸師一枝、一派釋法界之大都耶？",
    "T34n1718_003:0037a27_1": "今明權實者，先作四句：謂一切法皆權，一切法皆實，一切法亦權亦實，一切法非權非實。",
    "T34n1718_003:0037a29_2": "一切法權者，如文云：「諸法如是性、相、體、力、本、末等」，介爾有言皆是權也。",
    "T34n1718_003:0037b01_3": "一切法實者，如文：「如來巧說諸法，悅可眾心」，眾心以入實為悅。",
    "T34n1718_003:0037b03_4": "又「諸法從本來，常自寂滅相」又云：「如來所說，皆悉到於一切智地」又云：「皆實不虛」，又大經四句皆不可說也。",
    "T34n1718_003:0037b05_5": "一切法亦權亦實者，如文所謂「諸法如實相」，是雙明一切亦權亦實，例如不淨觀，亦實亦虛(云云)。",
    "T34n1718_003:0037b07_6": "◎妙法蓮華經文句卷第三上"
}