{
    "T08n0223_004:0239b12_0": "摩訶般若波羅蜜經卷第四",
    "T08n0223_004:0239b14_0": "後秦龜茲國三藏鳩摩羅什譯",
    "T08n0223_004:0239b15_0": "◎幻學品第十一(丹本云幻人品)",
    "T08n0223_004:0239b16_0": "爾時慧命須菩提白佛言：「世尊！",
    "T08n0223_004:0239b16_1": "若當有人問言：『幻人學般若波羅蜜，當得薩婆若不？",
    "T08n0223_004:0239b18_2": "幻人學禪那波羅蜜、毘梨耶波羅蜜、羼提波羅蜜、尸羅波羅蜜、檀那波羅蜜，學四念處乃至十八不共法及一切種智，得薩婆若不？』",
    "T08n0223_004:0239b21_0": "我當云何答？」",
    "T08n0223_004:0239b21_1": "佛告須菩提：「我還問汝，隨汝意答我。",
    "T08n0223_004:0239b22_2": "須菩提！",
    "T08n0223_004:0239b22_3": "於汝意云何，色與幻有異不？",
    "T08n0223_004:0239b23_4": "受想行識與幻有異不？」",
    "T08n0223_004:0239b23_5": "須菩提言：「不也，世尊！」",
    "T08n0223_004:0239b24_6": "佛言：「於汝意云何，眼與幻有異不？",
    "T08n0223_004:0239b25_7": "乃至意與幻有異不？",
    "T08n0223_004:0239b25_8": "色乃至法與幻有異不？",
    "T08n0223_004:0239b26_9": "眼界乃至意識界與幻有異不？",
    "T08n0223_004:0239b26_10": "眼觸乃至意觸，眼觸因緣生受乃至意觸因緣生受，與幻有異不？」",
    "T08n0223_004:0239b28_11": "須菩提言：「不也，世尊！」",
    "T08n0223_004:0239b28_12": "「於汝意云何，四念處與幻有異不？",
    "T08n0223_004:0239b29_13": "乃至八聖道分與幻有異不？」",
    "T08n0223_004:0239c01_14": "「不也，世尊！」",
    "T08n0223_004:0239c01_15": "「於汝意云何，空、無相、無作與幻有異不？」",
    "T08n0223_004:0239c02_16": "「不也，世尊！」",
    "T08n0223_004:0239c02_17": "「須菩提！",
    "T08n0223_004:0239c03_18": "於汝意云何，檀那波羅蜜與幻有異不？",
    "T08n0223_004:0239c04_19": "乃至十八不共法與幻有異不？」",
    "T08n0223_004:0239c04_20": "「不也，世尊！」",
    "T08n0223_004:0239c05_21": "「須菩提！",
    "T08n0223_004:0239c05_22": "於汝意云何，阿耨多羅三藐三菩提與幻有異不？」",
    "T08n0223_004:0239c06_23": "「不也，世尊！",
    "T08n0223_004:0239c06_24": "何以故？",
    "T08n0223_004:0239c06_25": "色不異幻、幻不異色，色即是幻、幻即是色。",
    "T08n0223_004:0239c07_26": "世尊！",
    "T08n0223_004:0239c08_0": "受想行識不異幻、幻不異受想行識，識即是幻、幻即是識。",
    "T08n0223_004:0239c09_1": "世尊！",
    "T08n0223_004:0239c09_2": "眼不異幻、幻不異眼，眼即是幻、幻即是眼。",
    "T08n0223_004:0239c10_3": "眼觸因緣生受乃至意觸因緣生受，亦如是。",
    "T08n0223_004:0239c11_4": "世尊！",
    "T08n0223_004:0239c11_5": "四念處不異幻、幻不異四念處，四念處即是幻、幻即是四念處。",
    "T08n0223_004:0239c13_6": "乃至阿耨多羅三藐三菩提不異幻、幻不異阿耨多羅三藐三菩提，阿耨多羅三藐三菩提即是幻、幻即是阿耨多羅三藐三菩提。」",
    "T08n0223_004:0239c16_7": "佛告須菩提：「於汝意云何，幻有垢有淨不？」",
    "T08n0223_004:0239c17_8": "「不也，世尊！」",
    "T08n0223_004:0239c17_9": "「須菩提！",
    "T08n0223_004:0239c17_10": "於汝意云何，幻有生有滅不？」",
    "T08n0223_004:0239c18_11": "「不也，世尊！」",
    "T08n0223_004:0239c18_12": "「若幻不生不滅，是法能學般若波羅蜜、當得薩婆若不？」",
    "T08n0223_004:0239c19_13": "「不也，世尊！」",
    "T08n0223_004:0239c20_14": "「於汝意云何，五受蔭假名是菩薩不？」",
    "T08n0223_004:0239c21_0": "「如是，世尊！」",
    "T08n0223_004:0239c21_1": "「於汝意云何，五受蔭假名有生滅垢淨不？」",
    "T08n0223_004:0239c22_2": "「不也，世尊！」",
    "T08n0223_004:0239c22_3": "「於汝意云何，若法但有名字，非身非身業，非口非口業，非意非意業，不生不滅不垢不淨，如是法能學般若波羅蜜、得薩婆若不？」",
    "T08n0223_004:0239c25_4": "「不也，世尊！」",
    "T08n0223_004:0239c25_5": "「菩薩摩訶薩若能如是學般若波羅蜜，當得薩婆若，以無所得故。」",
    "T08n0223_004:0239c27_6": "須菩提白佛言：「世尊！",
    "T08n0223_004:0239c28_0": "菩薩摩訶薩應如是學般若波羅蜜，得阿耨多羅三藐三菩提，如幻人學。",
    "T08n0223_004:0239c29_1": "何以故？",
    "T08n0223_004:0239c29_2": "世尊！",
    "T08n0223_004:0240a01_3": "當知五蔭即是幻人、幻人即是五蔭。」",
    "T08n0223_004:0240a02_0": "佛告須菩提：「於汝意云何，是五蔭學般若波羅蜜，當得薩婆若不？」",
    "T08n0223_004:0240a03_1": "「不也，世尊！",
    "T08n0223_004:0240a03_2": "何以故？",
    "T08n0223_004:0240a04_0": "是五蔭性無所有，無所有性亦不可得。」",
    "T08n0223_004:0240a05_0": "佛告須菩提：「於汝意云何，如夢五蔭學般若波羅蜜，當得薩婆若不？」",
    "T08n0223_004:0240a06_1": "「不也，世尊！",
    "T08n0223_004:0240a06_2": "何以故？",
    "T08n0223_004:0240a07_3": "夢性無所有，無所有性亦不可得。」",
    "T08n0223_004:0240a08_0": "「於汝意云何，如嚮如影如焰如化五蔭學般若波羅蜜，當得薩婆若不？」",
    "T08n0223_004:0240a09_1": "「不也，世尊！",
    "T08n0223_004:0240a10_0": "何以故？",
    "T08n0223_004:0240a10_1": "嚮影焰化性無所有，無所有性亦不可得。",
    "T08n0223_004:0240a11_2": "六情亦如是。",
    "T08n0223_004:0240a11_3": "世尊！",
    "T08n0223_004:0240a11_4": "五蔭即是六情、六情即是五蔭。",
    "T08n0223_004:0240a12_5": "如是法皆內空故不可得，乃至無法有法空故不可得。」",
    "T08n0223_004:0240a13_6": "須菩提白佛言：「世尊！",
    "T08n0223_004:0240a14_7": "新發大乘意菩薩聞說般若波羅蜜，將無恐怖？」",
    "T08n0223_004:0240a15_8": "佛告須菩提：「若新發大乘意菩薩於般若波羅蜜無方便，亦不得善知識，是菩薩或驚或怖或畏。」",
    "T08n0223_004:0240a17_9": "須菩提白佛言：「世尊！",
    "T08n0223_004:0240a18_10": "何等是方便？",
    "T08n0223_004:0240a18_11": "菩薩行是方便，不驚不畏不怖。」",
    "T08n0223_004:0240a19_12": "佛告須菩提：「有菩薩摩訶薩行般若波羅蜜，應薩婆若心，觀色無常相，是亦不可得。",
    "T08n0223_004:0240a21_13": "觀受想行識無常相，是亦不可得。",
    "T08n0223_004:0240a22_14": "須菩提！",
    "T08n0223_004:0240a22_15": "是名菩薩摩訶薩行般若波羅蜜有方便。",
    "T08n0223_004:0240a23_16": "「復次，須菩提！",
    "T08n0223_004:0240a23_17": "菩薩摩訶薩應薩婆若心，觀色苦相，是亦不可得，受想行識亦如是。",
    "T08n0223_004:0240a25_18": "應薩婆若心，觀色無我相，是亦不可得，受想行識亦如是。",
    "T08n0223_004:0240a26_19": "「復次，須菩提！",
    "T08n0223_004:0240a26_20": "菩薩摩訶薩應薩婆若心，觀色空相，是亦不可得，受想行識亦如是。",
    "T08n0223_004:0240a28_21": "觀色無相相，是亦不可得，受想行識亦如是。",
    "T08n0223_004:0240a29_22": "觀色無作相，是亦不可得，乃至識亦如是。",
    "T08n0223_004:0240b01_23": "觀色寂滅相，是亦不可得，乃至識亦如是。",
    "T08n0223_004:0240b02_24": "觀色離相，是亦不可得，乃至識亦如是。",
    "T08n0223_004:0240b03_25": "是名菩薩摩訶薩行般若波羅蜜有方便。",
    "T08n0223_004:0240b04_26": "「復次，須菩提！",
    "T08n0223_004:0240b04_27": "菩薩摩訶薩行般若波羅蜜，觀色無常相，是亦不可得。",
    "T08n0223_004:0240b06_28": "觀色苦相、無我相、空相、無相相、無作相、寂滅相、離相，是亦不可得，受想行識亦如是。",
    "T08n0223_004:0240b08_29": "是時菩薩作是念：『我當為一切眾生說是無常法，是亦不可得。",
    "T08n0223_004:0240b09_30": "當為一切眾生說苦相，說無我相、空相、無相相、無作相、寂滅相、離相，是亦不可得。",
    "T08n0223_004:0240b11_31": "是名菩薩摩訶薩檀那波羅蜜。』",
    "T08n0223_004:0240b12_32": "「復次，須菩提！",
    "T08n0223_004:0240b12_33": "菩薩摩訶薩不以聲聞、辟支佛心，觀色無常亦不可得。",
    "T08n0223_004:0240b13_34": "不以聲聞、辟支佛心，觀識無常亦不可得。",
    "T08n0223_004:0240b14_35": "不以聲聞、辟支佛心，觀色苦、無我、空、無相、無作、寂滅、離亦不可得，受想行識亦如是。",
    "T08n0223_004:0240b16_36": "是名菩薩摩訶薩尸羅波羅蜜。",
    "T08n0223_004:0240b17_37": "「復次，須菩提！",
    "T08n0223_004:0240b17_38": "菩薩摩訶薩行般若波羅蜜，是諸法無常相，乃至離相忍欲樂。",
    "T08n0223_004:0240b19_39": "是名菩薩摩訶薩羼提波羅蜜。",
    "T08n0223_004:0240b20_0": "「復次，須菩提！",
    "T08n0223_004:0240b20_1": "菩薩摩訶薩行般若波羅蜜，應薩婆若心，觀色無常相亦不可得，乃至離相亦不可得，受想行識亦如是。",
    "T08n0223_004:0240b22_2": "應薩婆若心不捨不息。",
    "T08n0223_004:0240b23_3": "是名菩薩摩訶薩毘梨耶波羅蜜。",
    "T08n0223_004:0240b24_4": "「復次，須菩提！",
    "T08n0223_004:0240b24_5": "菩薩摩訶薩行般若波羅蜜，不起聲聞、辟支佛意及餘不善心。",
    "T08n0223_004:0240b25_6": "是名菩薩摩訶薩禪那波羅蜜。",
    "T08n0223_004:0240b26_7": "「復次，須菩提！",
    "T08n0223_004:0240b26_8": "菩薩摩訶薩行般若波羅蜜，如是思惟：『不以空色故色空，色即是空、空即是色，受想行識亦如是。",
    "T08n0223_004:0240b29_0": "不以空眼故眼空，眼即是空、空即是眼，乃至意觸因緣生受。",
    "T08n0223_004:0240c01_1": "不以空受故受空，受即是空、空即是受。",
    "T08n0223_004:0240c02_2": "不以空四念處故四念處空，四念處即是空、空即是四念處。",
    "T08n0223_004:0240c03_3": "乃至不以空十八不共法故十八不共法空，十八不共法即是空、空即是十八不共法。』",
    "T08n0223_004:0240c05_4": "如是，須菩提！",
    "T08n0223_004:0240c06_5": "菩薩摩訶薩行般若波羅蜜，不驚不畏不怖。」",
    "T08n0223_004:0240c07_6": "須菩提白佛言：「世尊！",
    "T08n0223_004:0240c07_7": "何等是菩薩摩訶薩善知識守護故，聞說是般若波羅蜜，不驚不畏不怖？」",
    "T08n0223_004:0240c09_8": "佛告須菩提：「菩薩摩訶薩善知識者，說色無常亦不可得，持是善根不向聲聞、辟支佛道，但向一切智。",
    "T08n0223_004:0240c11_9": "是名菩薩摩訶薩善知識。",
    "T08n0223_004:0240c12_10": "說受想行識無常亦不可得，持是善根不向聲聞、辟支佛道，但向一切智。",
    "T08n0223_004:0240c14_11": "是名菩薩摩訶薩善知識。",
    "T08n0223_004:0240c14_12": "須菩提！",
    "T08n0223_004:0240c15_13": "菩薩摩訶薩復有善知識，說色苦亦不可得，說受想行識苦亦不可得，說色無我、受想行識無我亦不可得，說色空、無相、無作、寂滅、離亦不可得，受想行識空、無相、無作、寂滅、離亦不可得，持是善根不向聲聞、辟支佛道，但向一切智。",
    "T08n0223_004:0240c20_14": "須菩提！",
    "T08n0223_004:0240c20_15": "是名菩薩摩訶薩善知識。",
    "T08n0223_004:0240c21_16": "須菩提！",
    "T08n0223_004:0240c21_17": "菩薩摩訶薩復有善知識，說眼無常乃至離亦不可得，乃至意觸因緣生受，說無常乃至離亦不可得，持是善根不向聲聞、辟支佛道，但向一切智。",
    "T08n0223_004:0240c24_18": "是名菩薩摩訶薩善知識。",
    "T08n0223_004:0240c25_19": "須菩提！",
    "T08n0223_004:0240c25_20": "菩薩摩訶薩復有善知識，說修四念處法乃至離亦不可得，持是善根不向聲聞、辟支佛道，但向一切智。",
    "T08n0223_004:0240c27_21": "須菩提！",
    "T08n0223_004:0240c28_0": "是名菩薩摩訶薩善知識。",
    "T08n0223_004:0240c28_1": "乃至說修十八不共法、修一切智亦不可得，持是善根不向聲聞、辟支佛道，但向一切智。",
    "T08n0223_004:0241a01_2": "是名菩薩摩訶薩善知識。」",
    "T08n0223_004:0241a02_3": "須菩提白佛言：「云何菩薩摩訶薩行般若波羅蜜無方便，隨惡知識，聞說是般若波羅蜜驚畏怖？」",
    "T08n0223_004:0241a04_4": "佛告須菩提：「菩薩摩訶薩離一切智心，修般若波羅蜜，得是般若波羅蜜，念是般若波羅蜜，禪那波羅蜜、毘梨耶波羅蜜、羼提波羅蜜、尸羅波羅蜜、檀那波羅蜜，皆得皆念。",
    "T08n0223_004:0241a08_5": "復次，須菩提！",
    "T08n0223_004:0241a08_6": "菩薩摩訶薩離薩婆若心，觀色內空乃至無法有法空，觀受想行識內空乃至無法有法空，觀眼內空乃至無法有法空，乃至意觸因緣生受內空乃至無法有法空，於諸法空有所念有所得。",
    "T08n0223_004:0241a13_7": "復次，須菩提！",
    "T08n0223_004:0241a13_8": "菩薩摩訶薩行般若波羅蜜離薩婆若心，修四念處亦念亦得，乃至修十八不共法亦念亦得。",
    "T08n0223_004:0241a15_9": "如是，須菩提！",
    "T08n0223_004:0241a15_10": "菩薩摩訶薩行般若波羅蜜，以無方便故，聞是般若波羅蜜驚畏怖。」",
    "T08n0223_004:0241a17_11": "須菩提白佛言：「世尊！",
    "T08n0223_004:0241a18_12": "云何菩薩摩訶薩隨惡知識，聞般若波羅蜜驚畏怖？」",
    "T08n0223_004:0241a19_13": "佛告須菩提：「菩薩摩訶薩惡知識，教離般若波羅蜜，離禪那波羅蜜、毘梨耶波羅蜜、羼提波羅蜜、尸羅波羅蜜、檀那波羅蜜。",
    "T08n0223_004:0241a22_14": "須菩提！",
    "T08n0223_004:0241a22_15": "是名菩薩摩訶薩惡知識。",
    "T08n0223_004:0241a22_16": "須菩提！",
    "T08n0223_004:0241a23_17": "菩薩摩訶薩復有惡知識，不說魔事、不說魔罪，不作是言：『惡魔作佛形像來，教菩薩離六波羅蜜。』",
    "T08n0223_004:0241a25_18": "語菩薩言：『善男子！",
    "T08n0223_004:0241a25_19": "用修般若波羅蜜為？",
    "T08n0223_004:0241a26_20": "用修禪那波羅蜜、毘梨耶波羅蜜、羼提波羅蜜、尸羅波羅蜜、檀那波羅蜜為？』",
    "T08n0223_004:0241a28_21": "當知是菩薩摩訶薩惡知識。",
    "T08n0223_004:0241a28_22": "「復次，須菩提！",
    "T08n0223_004:0241a29_23": "惡魔復作佛形像到菩薩所，為說聲聞經若修妬路乃至憂波提舍，教詔分別演說如是經，不為說魔事魔罪，當知是菩薩摩訶薩惡知識。",
    "T08n0223_004:0241b03_24": "「復次，須菩提！",
    "T08n0223_004:0241b03_25": "惡魔作佛形像到菩薩所，作是語：『善男子！",
    "T08n0223_004:0241b04_26": "汝無真菩薩心，亦非阿惟越致地，汝亦不能得阿耨多羅三藐三菩提。』",
    "T08n0223_004:0241b06_27": "不為說如是魔事魔罪，當知是菩薩惡知識。",
    "T08n0223_004:0241b07_28": "「復次，須菩提！",
    "T08n0223_004:0241b07_29": "惡魔作佛形像到菩薩所，語菩薩言：『善男子！",
    "T08n0223_004:0241b08_30": "色空，無我、無我所，受想行識空，無我、無我所。",
    "T08n0223_004:0241b09_31": "眼空，無我、無我所。",
    "T08n0223_004:0241b10_32": "乃至意觸因緣生受空，無我、無我所。",
    "T08n0223_004:0241b11_33": "檀那波羅蜜空乃至般若波羅蜜空。",
    "T08n0223_004:0241b12_34": "四念處空乃至十八不共法空。",
    "T08n0223_004:0241b12_35": "汝用阿耨多羅三藐三菩提為？』",
    "T08n0223_004:0241b13_36": "如是魔事魔罪不說不教，當知是菩薩惡知識。",
    "T08n0223_004:0241b14_37": "「復次，須菩提！",
    "T08n0223_004:0241b14_38": "惡魔作辟支佛身到菩薩所，語菩薩言：『善男子！",
    "T08n0223_004:0241b16_39": "十方皆空，是中無佛、無菩薩、無聲聞。』",
    "T08n0223_004:0241b16_40": "如是魔事魔罪不說不教，當知是菩薩摩訶薩惡知識。",
    "T08n0223_004:0241b18_41": "「復次，須菩提！",
    "T08n0223_004:0241b18_42": "惡魔作和上阿闍梨身來到菩薩所，教離菩薩道，教離一切種智，教離四念處乃至八聖道分，教離檀那波羅蜜，乃至教離十八不共法，教入空、無相、無作，作是言：『善男子！",
    "T08n0223_004:0241b22_43": "汝修念是諸法得聲聞證，用阿耨多羅三藐三菩提為？』",
    "T08n0223_004:0241b24_44": "如是魔事魔罪不說不教，當知是菩薩惡知識。",
    "T08n0223_004:0241b25_45": "「復次，須菩提！",
    "T08n0223_004:0241b25_46": "惡魔作父母形像到菩薩所，語菩薩言：『子！",
    "T08n0223_004:0241b26_47": "汝為須陀洹果證故懃精進，乃至阿羅漢果證故懃精進。",
    "T08n0223_004:0241b27_48": "汝用阿耨多羅三藐三菩提為？",
    "T08n0223_004:0241b28_49": "求阿耨多羅三藐三菩提，當受無量阿僧祇劫生死，截手截腳受諸苦痛。』",
    "T08n0223_004:0241c01_50": "如是魔事魔罪不說不教，當知是菩薩惡知識。",
    "T08n0223_004:0241c02_51": "「復次，須菩提！",
    "T08n0223_004:0241c02_52": "惡魔作比丘形像到菩薩所，語菩薩言：『眼無常可得法乃至意無常可得法，眼苦、眼無我，眼空、無相、無作、寂滅、離說可得法，乃至意亦如是。』",
    "T08n0223_004:0241c06_53": "用有所得法說四念處，乃至用有所得法說十八不共法。",
    "T08n0223_004:0241c07_54": "須菩提！",
    "T08n0223_004:0241c07_55": "如是魔事魔罪不說不教，當知是菩薩惡知識，知已當遠離之。」",
    "T08n0223_004:0241c10_0": "摩訶般若波羅蜜經句義品第十二",
    "T08n0223_004:0241c11_0": "爾時須菩提白佛言：「世尊！",
    "T08n0223_004:0241c11_1": "云何為菩薩句義？」",
    "T08n0223_004:0241c12_2": "佛告須菩提：「無句義是菩薩句義。",
    "T08n0223_004:0241c12_3": "何以故？",
    "T08n0223_004:0241c13_4": "阿耨多羅三藐三菩提無有義處亦無我，以是故，無句義是菩薩句義。",
    "T08n0223_004:0241c14_5": "須菩提！",
    "T08n0223_004:0241c15_0": "譬如鳥飛虛空無有跡，菩薩句義無所有亦如是。",
    "T08n0223_004:0241c16_1": "須菩提！",
    "T08n0223_004:0241c16_2": "譬如夢中所見無處所，菩薩句義無所有亦如是。",
    "T08n0223_004:0241c17_3": "須菩提！",
    "T08n0223_004:0241c17_4": "譬如幻無有實義，如焰、如響、如影、如佛所化無有實義，菩薩句義無所有亦如是。",
    "T08n0223_004:0241c19_5": "須菩提！",
    "T08n0223_004:0241c20_0": "譬如如、法性、法相、法位、實際無有義，菩薩句義無所有亦如是。",
    "T08n0223_004:0241c21_1": "須菩提！",
    "T08n0223_004:0241c21_2": "譬如幻人色無有義，幻人受想行識無有義，菩薩摩訶薩行般若波羅蜜時，菩薩句義無所有亦如是。",
    "T08n0223_004:0241c24_3": "須菩提！",
    "T08n0223_004:0241c24_4": "如幻人眼無有義，乃至意無有義。",
    "T08n0223_004:0241c25_5": "須菩提！",
    "T08n0223_004:0241c25_6": "如幻人色無有義，乃至法無有義。",
    "T08n0223_004:0241c26_7": "眼觸因緣生受，乃至意觸因緣生受無有義，菩薩摩訶薩行般若波羅蜜時，菩薩句義無所有亦如是。",
    "T08n0223_004:0241c28_8": "須菩提！",
    "T08n0223_004:0241c28_9": "如幻人行內空時無有義，乃至行無法有法空無有義，菩薩摩訶薩行般若波羅蜜時，菩薩句義無所有亦如是。",
    "T08n0223_004:0242a02_10": "須菩提！",
    "T08n0223_004:0242a02_11": "如幻人行四念處乃至十八不共法無有義，菩薩摩訶薩行般若波羅蜜時，菩薩句義無所有亦如是。",
    "T08n0223_004:0242a05_12": "須菩提！",
    "T08n0223_004:0242a05_13": "如多陀阿伽度、阿羅訶、三藐三佛陀色無有義，是色無有故，菩薩摩訶薩行般若波羅蜜時，菩薩句義無所有亦如是。",
    "T08n0223_004:0242a08_14": "須菩提！",
    "T08n0223_004:0242a08_15": "如多陀阿伽度、阿羅訶、三藐三佛陀受想行識無有義，是識無有故，菩薩摩訶薩行般若波羅蜜時，菩薩句義無所有亦如是。",
    "T08n0223_004:0242a11_16": "須菩提！",
    "T08n0223_004:0242a11_17": "如佛眼無處所乃至意無處所，色乃至法無處所，眼觸乃至意觸因緣生受無處所，菩薩摩訶薩行般若波羅蜜時，菩薩句義無所有亦如是。",
    "T08n0223_004:0242a14_18": "須菩提！",
    "T08n0223_004:0242a14_19": "如佛內空無處所，乃至無法有法空無處所，菩薩摩訶薩行般若波羅蜜時，菩薩句義無所有亦如是。",
    "T08n0223_004:0242a17_20": "須菩提！",
    "T08n0223_004:0242a17_21": "如佛四念處無處所，乃至十八不共法無處所，菩薩摩訶薩行般若波羅蜜時，菩薩句義無所有亦如是。",
    "T08n0223_004:0242a19_22": "須菩提！",
    "T08n0223_004:0242a20_23": "如有為性中無無為性義，無為性中無有為性義，菩薩摩訶薩行般若波羅蜜時，菩薩句義無所有亦如是。",
    "T08n0223_004:0242a22_24": "須菩提！",
    "T08n0223_004:0242a22_25": "如不生不滅義無處所，菩薩摩訶薩行般若波羅蜜時，菩薩句義無所有亦如是。",
    "T08n0223_004:0242a24_26": "須菩提！",
    "T08n0223_004:0242a25_27": "如不作不出不得不垢不淨無處所，菩薩句義無所有亦如是。」",
    "T08n0223_004:0242a26_28": "須菩提白佛言：「何法不生不滅故無處所？",
    "T08n0223_004:0242a27_29": "何法不作不出不得不垢不淨故無處所？」",
    "T08n0223_004:0242a28_30": "佛告須菩提：「色不生不滅故無處所，受想行識不生不滅故無處所，乃至不垢不淨亦如是。",
    "T08n0223_004:0242b01_31": "入界不生不滅故無處所，乃至不垢不淨亦如是。",
    "T08n0223_004:0242b02_32": "四念處不生不滅故無處所，乃至不垢不淨亦如是，乃至十八不共法不生不滅故無處所，乃至不垢不淨亦如是。",
    "T08n0223_004:0242b05_33": "須菩提！",
    "T08n0223_004:0242b05_34": "菩薩摩訶薩行般若波羅蜜時，菩薩句義無所有亦如是。",
    "T08n0223_004:0242b06_35": "須菩提！",
    "T08n0223_004:0242b07_0": "如四念處淨義畢竟不可得，須菩提！",
    "T08n0223_004:0242b07_1": "菩薩摩訶薩行般若波羅蜜時，菩薩句義無所有亦如是。",
    "T08n0223_004:0242b09_2": "須菩提！",
    "T08n0223_004:0242b09_3": "如四正懃乃至十八不共法淨義畢竟不可得，菩薩摩訶薩行般若波羅蜜時，菩薩句義無所有亦如是。",
    "T08n0223_004:0242b12_0": "須菩提！",
    "T08n0223_004:0242b12_1": "如淨中我不可得，我無所有故。",
    "T08n0223_004:0242b13_0": "乃至淨中知者見者不可得，知見無所有故。",
    "T08n0223_004:0242b14_1": "須菩提！",
    "T08n0223_004:0242b14_2": "菩薩摩訶薩行般若波羅蜜時，菩薩句義無所有亦如是。",
    "T08n0223_004:0242b15_3": "須菩提！",
    "T08n0223_004:0242b15_4": "譬如日出時無有黑闇，菩薩摩訶薩行般若波羅蜜時，菩薩句義無所有亦如是。",
    "T08n0223_004:0242b17_5": "須菩提！",
    "T08n0223_004:0242b18_0": "譬如劫燒時無一切物，菩薩摩訶薩行般若波羅蜜時，菩薩句義無所有亦如是。",
    "T08n0223_004:0242b19_1": "須菩提！",
    "T08n0223_004:0242b20_2": "佛戒中無破戒。",
    "T08n0223_004:0242b20_3": "須菩提！",
    "T08n0223_004:0242b20_4": "菩薩摩訶薩行般若波羅蜜時，菩薩句義無所有亦如是。",
    "T08n0223_004:0242b22_5": "須菩提！",
    "T08n0223_004:0242b22_6": "如佛定中無亂心，佛慧中無愚癡，佛解脫中無不解脫，佛解脫知見中無不解脫知見。",
    "T08n0223_004:0242b24_7": "須菩提！",
    "T08n0223_004:0242b24_8": "菩薩摩訶薩行般若波羅蜜時，菩薩句義無所有亦如是。",
    "T08n0223_004:0242b25_9": "須菩提！",
    "T08n0223_004:0242b26_10": "譬如佛光中日月光不現，佛光中四王天、三十三天、夜摩天、兜率陀天、化樂天、他化自在天、梵眾天，乃至阿迦貳吒天光不現。",
    "T08n0223_004:0242b28_11": "須菩提！",
    "T08n0223_004:0242b29_12": "菩薩摩訶薩行般若波羅蜜時，菩薩句義無所有亦如是。",
    "T08n0223_004:0242c01_13": "何以故？",
    "T08n0223_004:0242c01_14": "是阿耨多羅三藐三菩提、菩薩、菩薩句義，是一切法皆不合不散、無色無形無對，一相所謂無相。",
    "T08n0223_004:0242c04_15": "如是，須菩提！",
    "T08n0223_004:0242c04_16": "菩薩摩訶薩一切法無閡相中，應當學亦應當知。」",
    "T08n0223_004:0242c05_17": "須菩提白佛言：「世尊！",
    "T08n0223_004:0242c06_18": "何等是一切法？",
    "T08n0223_004:0242c06_19": "云何一切法中無閡相應學應知？」",
    "T08n0223_004:0242c07_20": "佛告須菩提：「一切法者，善法不善法、記法無記法、世間法出世間法、有漏法無漏法、有為法無為法、共法不共法。",
    "T08n0223_004:0242c10_0": "須菩提！",
    "T08n0223_004:0242c10_1": "是名一切法。",
    "T08n0223_004:0242c10_2": "菩薩摩訶薩是一切法無閡相中應學應知。」",
    "T08n0223_004:0242c11_3": "須菩提白佛言：「世尊！",
    "T08n0223_004:0242c12_0": "何等名世間善法？」",
    "T08n0223_004:0242c12_1": "佛告須菩提：「世間善法者，孝順父母，供養沙門婆羅門，敬事尊長，布施福處、持戒福處、修禪福處，勸導福事，方便生福德，世間十善道，九相——脹相、血相、壞相、膿爛相、青相、噉相、散相、骨相、燒相——四禪、四無量心、四無色定，念佛、念法、念僧、念戒、念捨、念天、念善、念安般、念身、念死，是名世間善法。",
    "T08n0223_004:0242c19_2": "何等不善法？",
    "T08n0223_004:0242c19_3": "奪他命、不與取、邪婬、妄語、兩舌、惡口、非時語、貪、惱害、邪見，是十不善道等，是名不善法。",
    "T08n0223_004:0242c21_4": "何等記法？",
    "T08n0223_004:0242c22_5": "若善法若不善法，是名記法。",
    "T08n0223_004:0242c22_6": "何等無記法？",
    "T08n0223_004:0242c23_0": "無記身業、口業、意業，無記四大，無記五蔭、十二入、十八界，無記報，是名無記法。",
    "T08n0223_004:0242c24_1": "何等名世間法？",
    "T08n0223_004:0242c25_2": "世間法者，五蔭、十二入、十八界，十善道，四禪、四無量心、四無色定，是名世間法。",
    "T08n0223_004:0242c27_3": "何等名出世間法？",
    "T08n0223_004:0242c27_4": "四念處、四正懃、四如意足、五根、五力、七覺分、八聖道分，空解脫門、無相解脫門、無作解脫門，三無漏根——未知欲知根、知根、知已根，三三昧——有覺有觀三昧、無覺有觀三昧、無覺無觀三昧——明解脫念慧正憶八背捨。",
    "T08n0223_004:0243a03_5": "何等八？",
    "T08n0223_004:0243a03_6": "色觀色，是初背捨。",
    "T08n0223_004:0243a03_7": "內無色相外觀色，是二背捨。",
    "T08n0223_004:0243a04_8": "淨背捨身作證，是三背捨。",
    "T08n0223_004:0243a05_9": "過一切色相故，滅有對相故，一切異相不念故，入無邊虛空處，是四背捨。",
    "T08n0223_004:0243a07_0": "過一切無邊虛空處，入一切無邊識處，是五背捨。",
    "T08n0223_004:0243a08_1": "過一切無邊識處，入無所有處，是六背捨。",
    "T08n0223_004:0243a09_2": "過一切無所有處，入非有想非無想處，是七背捨。",
    "T08n0223_004:0243a10_3": "過一切非有想非無想處，入滅受想定，是八背捨。",
    "T08n0223_004:0243a11_4": "九次第定。",
    "T08n0223_004:0243a11_5": "何等九？",
    "T08n0223_004:0243a11_6": "離欲離惡不善法，有覺有觀，離生喜樂，入初禪。",
    "T08n0223_004:0243a13_7": "滅諸覺觀內清淨故，一心無覺無觀定生喜樂，入第二禪。",
    "T08n0223_004:0243a14_8": "離喜故行捨受身樂，聖人能說能捨念行樂，入第三禪。",
    "T08n0223_004:0243a15_9": "斷苦樂故，先滅憂喜故，不苦不樂捨念淨，入第四禪。",
    "T08n0223_004:0243a17_10": "過一切色相故，滅有對相故，一切異相不念故，入無邊虛空處。",
    "T08n0223_004:0243a18_11": "過一切無邊虛空處，入無邊識處。",
    "T08n0223_004:0243a19_12": "過一切無邊識處，入無所有處。",
    "T08n0223_004:0243a20_13": "過一切無所有處，入非有想非無想處。",
    "T08n0223_004:0243a21_14": "過一切非有想非無想處，入滅受想定。",
    "T08n0223_004:0243a22_0": "復有出世間法，內空乃至無法有法空，佛十力、四無所畏、四無礙智、十八不共法、一切智，是名出世間法。",
    "T08n0223_004:0243a24_1": "何等為有漏法？",
    "T08n0223_004:0243a24_2": "五受蔭、十二入、十八界，六種六觸、六受，四禪乃至四無色定，是名有漏法。",
    "T08n0223_004:0243a26_3": "何等為無漏法？",
    "T08n0223_004:0243a26_4": "四念處乃至十八不共法及一切智，是名無漏法。",
    "T08n0223_004:0243a27_5": "何等為有為法？",
    "T08n0223_004:0243a28_6": "若法生住滅，欲界、色界、無色界，五蔭乃至意觸因緣生受，四念處乃至十八不共法及一切智，是名有為法。",
    "T08n0223_004:0243b01_7": "何等為無為法？",
    "T08n0223_004:0243b02_8": "不生不住不滅，若染盡、瞋盡、癡盡，如、不異、法相、法性、法位、實際，是名無為法。",
    "T08n0223_004:0243b03_9": "何等為共法？",
    "T08n0223_004:0243b04_10": "四禪、四無量心、四無色定，如是等是名共法。",
    "T08n0223_004:0243b05_11": "何等名不共法？",
    "T08n0223_004:0243b05_12": "四念處乃至十八不共法，是名不共法。",
    "T08n0223_004:0243b06_13": "菩薩摩訶薩於是自相空法中，不應著不動故，菩薩亦應知一切法不二相不動故，是名菩薩義。」",
    "T08n0223_004:0243b09_0": "摩訶般若波羅蜜經金剛品第十三(丹本云摩訶薩品)爾時須菩提白佛言：「世尊！",
    "T08n0223_004:0243b11_1": "何以故名為摩訶薩？」",
    "T08n0223_004:0243b12_2": "佛告須菩提：「是菩薩於必定眾中為上首，是故名摩訶薩。」",
    "T08n0223_004:0243b13_3": "須菩提白佛言：「世尊！",
    "T08n0223_004:0243b14_0": "何等為必定眾，是菩薩摩訶薩而為上首？」",
    "T08n0223_004:0243b14_1": "佛告須菩提：「必定眾者，性地人八人，須陀洹、斯陀含、阿那含、阿羅漢、辟支佛，初發心菩薩乃至阿惟越致地菩薩。",
    "T08n0223_004:0243b17_2": "須菩提！",
    "T08n0223_004:0243b17_3": "是為必定眾菩薩為上首。",
    "T08n0223_004:0243b18_4": "菩薩摩訶薩於是中生大心，不可壞如金剛，當為必定眾作上首。」",
    "T08n0223_004:0243b19_5": "須菩提白佛言：「世尊！",
    "T08n0223_004:0243b20_6": "何等是菩薩摩訶薩生大心，不可壞如金剛？」",
    "T08n0223_004:0243b21_7": "佛告須菩提：「菩薩摩訶薩應生如是心：『我當於無量生死中大誓莊嚴，我應當捨一切所有，我應當等心於一切眾生，我應當以三乘度脫一切眾生，令入無餘涅槃。",
    "T08n0223_004:0243b25_8": "我度一切眾生已，無有乃至一人入涅槃者。",
    "T08n0223_004:0243b26_9": "我應當解一切諸法不生相，我應當純以薩婆若心行六波羅蜜，我應當學智慧了達一切法，我應當了達諸法一相智門，我應當了達乃至無量相智門。』",
    "T08n0223_004:0243c01_10": "須菩提！",
    "T08n0223_004:0243c01_11": "是名菩薩摩訶薩生大心，不可壞如金剛。",
    "T08n0223_004:0243c02_12": "是菩薩摩訶薩住是心中，於諸必定眾而為上首，是法用無所得故。",
    "T08n0223_004:0243c04_13": "須菩提！",
    "T08n0223_004:0243c04_14": "菩薩摩訶薩應生如是心：『我當代十方一切眾生，若地獄眾生、若畜生眾生、若餓鬼眾生，受苦痛，為一一眾生無量百千億劫代受地獄中苦，乃至是眾生入無餘涅槃。",
    "T08n0223_004:0243c08_15": "以是法故，為是眾生受諸懃苦。",
    "T08n0223_004:0243c08_16": "是眾生入無餘涅槃已，然後自種善根，無量百千億阿僧祇劫當得阿耨多羅三藐三菩提。』",
    "T08n0223_004:0243c11_17": "須菩提！",
    "T08n0223_004:0243c11_18": "是為菩薩摩訶薩生大心，不可壞如金剛，住是心中為必定眾作上首。",
    "T08n0223_004:0243c13_0": "復次，須菩提！",
    "T08n0223_004:0243c13_1": "菩薩摩訶薩生大快心，住是大快心中為必定眾作上首。」",
    "T08n0223_004:0243c14_2": "須菩提白佛言：「世尊！",
    "T08n0223_004:0243c15_3": "何等是菩薩摩訶薩大快心？」",
    "T08n0223_004:0243c15_4": "佛言：「菩薩摩訶薩從初發意乃至阿耨多羅三藐三菩提，不生染心、瞋恚心、愚癡心，不生慢心，不生聲聞、辟支佛心，是名菩薩摩訶薩大快心。",
    "T08n0223_004:0243c19_5": "住是心中為必定眾作上首，亦不念有是心。",
    "T08n0223_004:0243c20_6": "復次，須菩提！",
    "T08n0223_004:0243c20_7": "菩薩摩訶薩應生不動心。」",
    "T08n0223_004:0243c21_8": "須菩提白佛言：「云何名不動心？」",
    "T08n0223_004:0243c21_9": "佛言：「常念一切種智心，亦不念有是心，是名菩薩摩訶薩不動心。",
    "T08n0223_004:0243c23_10": "「復次，須菩提。",
    "T08n0223_004:0243c23_11": "菩薩摩訶薩於一切眾生中，應生利益安樂心。",
    "T08n0223_004:0243c24_12": "云何名利益安樂心？",
    "T08n0223_004:0243c25_13": "救濟一切眾生，不捨一切眾生，是事亦不念有是心，是名菩薩摩訶薩於一切眾生中生利益安樂心。",
    "T08n0223_004:0243c27_14": "如是，須菩提！",
    "T08n0223_004:0243c28_15": "是菩薩摩訶薩行般若波羅蜜，於必定眾中最為上首。",
    "T08n0223_004:0243c29_16": "「復次，須菩提！",
    "T08n0223_004:0243c29_17": "菩薩摩訶薩應當行欲法喜法、樂法心。",
    "T08n0223_004:0244a01_18": "何等是法？",
    "T08n0223_004:0244a01_19": "所謂不破諸法實相是名為法。",
    "T08n0223_004:0244a02_20": "何等名欲法喜法？",
    "T08n0223_004:0244a03_21": "信法、忍法、受法，是名欲法喜法。",
    "T08n0223_004:0244a03_22": "何等名樂法？",
    "T08n0223_004:0244a04_23": "常修行是法，是名樂法。",
    "T08n0223_004:0244a04_24": "如是，須菩提！",
    "T08n0223_004:0244a05_0": "菩薩摩訶薩行般若波羅蜜，於必定眾中能為上首，是法用無所得故。",
    "T08n0223_004:0244a06_1": "「復次，須菩提！",
    "T08n0223_004:0244a07_0": "菩薩摩訶薩行般若波羅蜜時，住內空乃至無法有法空，能為必定眾作上首，是法用無所得故。",
    "T08n0223_004:0244a09_1": "「復次，須菩提！",
    "T08n0223_004:0244a09_2": "菩薩摩訶薩行般若波羅蜜時，住四念處中乃至住十八不共法中，能為必定眾作上首，是法用無所得故。",
    "T08n0223_004:0244a12_3": "「復次，須菩提！",
    "T08n0223_004:0244a12_4": "菩薩摩訶薩行般若波羅蜜時，住如金剛三昧乃至離著虛空不染三昧中住，於必定眾作上首，是法用無所得故。",
    "T08n0223_004:0244a15_5": "如是，須菩提！",
    "T08n0223_004:0244a15_6": "菩薩摩訶薩住是諸法中，能為必定眾作上首。",
    "T08n0223_004:0244a16_7": "以是因緣，故名為摩訶薩。」",
    "T08n0223_004:0244a17_8": "◎◎摩訶般若波羅蜜經樂說品第十四(丹本作斷見品)爾時慧命舍利弗白佛言：「世尊！",
    "T08n0223_004:0244a20_9": "我亦欲說所以為摩訶薩。」",
    "T08n0223_004:0244a21_10": "佛告舍利弗：「便說。」",
    "T08n0223_004:0244a21_11": "舍利弗言：「我見、眾生見、壽見、命見，生見、養育見，眾數見、人見，作見、使作見，起見、使起見，受見、使受見，知者見、見者見，斷見、常見，有見、無見，蔭見、入見、界見，諦見、因緣見，四念處見乃至十八不共法見，佛道見、成就眾生見、淨佛國土見、佛見、轉法輪見，為斷如是諸見故而為說法，是名摩訶薩。」",
    "T08n0223_004:0244a28_12": "須菩提語舍利弗言：「何因緣故，色見是妄見？",
    "T08n0223_004:0244a29_13": "何因緣故，受想行識乃至轉法輪見是名妄見？」",
    "T08n0223_004:0244b01_14": "舍利弗語須菩提：「菩薩摩訶薩行般若波羅蜜時，無方便故得色生見，用有所得故；得受想行識乃至轉法輪生見，用有所得故。",
    "T08n0223_004:0244b05_15": "是中菩薩摩訶薩行般若波羅蜜，以方便力斷諸見網故而為說法，用無所得故。」",
    "T08n0223_004:0244b07_16": "爾時須菩提白佛言：「世尊！",
    "T08n0223_004:0244b07_17": "我亦欲說所以為摩訶薩。」",
    "T08n0223_004:0244b08_18": "佛言：「便說。」",
    "T08n0223_004:0244b08_19": "須菩提言：「世尊！",
    "T08n0223_004:0244b09_0": "是阿耨多羅三藐三菩提心，無等等心，不共聲聞、辟支佛心。",
    "T08n0223_004:0244b10_1": "何以故？",
    "T08n0223_004:0244b10_2": "是一切智心無漏不繫故，是一切智心無漏不繫中亦不著，以是因緣故，名摩訶薩。」",
    "T08n0223_004:0244b12_3": "舍利弗語須菩提：「何等為菩薩摩訶薩無等等心，不共聲聞、辟支佛心？」",
    "T08n0223_004:0244b14_4": "須菩提言：「菩薩摩訶薩從初發意以來，終不見法有生有滅、有增有減、有垢有淨。",
    "T08n0223_004:0244b16_5": "舍利弗！",
    "T08n0223_004:0244b16_6": "若法無生無滅乃至無垢無淨，是中無聲聞心、無辟支佛心、無阿耨多羅三藐三菩提心、無佛心。",
    "T08n0223_004:0244b18_7": "舍利弗！",
    "T08n0223_004:0244b18_8": "是名菩薩摩訶薩無等等心，不共聲聞、辟支佛心。」",
    "T08n0223_004:0244b20_0": "舍利弗語須菩提：「如須菩提說，一切智心、無漏心、不繫心中亦不著。",
    "T08n0223_004:0244b21_1": "須菩提！",
    "T08n0223_004:0244b21_2": "色亦不著，受想行識亦不著，四念處亦不著，乃至十八不共法亦不著。",
    "T08n0223_004:0244b23_3": "何以但說是心不著？」",
    "T08n0223_004:0244b23_4": "須菩提言：「如是，如是！",
    "T08n0223_004:0244b24_5": "舍利弗！",
    "T08n0223_004:0244b24_6": "色亦不著，乃至十八不共法亦不著。」",
    "T08n0223_004:0244b25_7": "舍利弗語須菩提：「凡夫人心亦無漏、不繫，性空故，諸聲聞、辟支佛心、諸佛心亦無漏、不繫，性空故。」",
    "T08n0223_004:0244b27_8": "須菩提言：「如是，舍利弗！」",
    "T08n0223_004:0244b28_9": "舍利弗言須菩提：「若色亦無漏、不繫，性空故。",
    "T08n0223_004:0244b29_10": "受想行識亦無漏、不繫，性空故。",
    "T08n0223_004:0244b29_11": "乃至意觸因緣生受亦無漏，不繫，性空故？」",
    "T08n0223_004:0244c01_12": "須菩提言：「爾。」",
    "T08n0223_004:0244c02_13": "舍利弗言：「四念處亦無漏、不繫，性空故。",
    "T08n0223_004:0244c03_14": "乃至十八不共法亦無漏、不繫，性空故？」",
    "T08n0223_004:0244c03_15": "須菩提言：「爾。",
    "T08n0223_004:0244c04_16": "如舍利弗所言，凡夫人心亦無漏、不繫，性空故。",
    "T08n0223_004:0244c05_17": "乃至十八不共法亦無漏、不繫，性空故。」",
    "T08n0223_004:0244c06_18": "舍利弗語須菩提：「如須菩提所說，空無心故不著是心。",
    "T08n0223_004:0244c07_19": "須菩提！",
    "T08n0223_004:0244c07_20": "色無故不著色，受想行識乃至意觸因緣生受無故不著受。",
    "T08n0223_004:0244c09_21": "四念處無故不著四念處，乃至十八不共法無故不著十八不共法。」",
    "T08n0223_004:0244c10_22": "須菩提言：「如是，舍利弗！",
    "T08n0223_004:0244c11_23": "色無故色中不著，乃至十八不共法無故十八不共法中不著。",
    "T08n0223_004:0244c12_24": "如是，舍利弗！",
    "T08n0223_004:0244c13_25": "菩薩摩訶薩行般若波羅蜜時，以阿耨多羅三藐三菩提心，無等等心，不共聲聞辟支佛心，不念有是心亦不著是心，用一切法無所有故。",
    "T08n0223_004:0244c16_26": "以是故，名摩訶薩。」",
    "T08n0223_004:0244c17_0": "摩訶般若波羅蜜經辯才品第十五(丹本名為富樓那品)爾時富樓那彌多羅尼子白佛言：「世尊！",
    "T08n0223_004:0244c19_1": "我亦樂說所以為摩訶薩。」",
    "T08n0223_004:0244c20_2": "佛言：「便說。」",
    "T08n0223_004:0244c20_3": "富樓那彌多羅尼子言：「是菩薩大誓莊嚴，是菩薩發趣大乘，是菩薩乘於大乘，以是故，是菩薩名摩訶薩。」",
    "T08n0223_004:0244c23_4": "舍利弗語富樓那言：「云何名菩薩摩訶薩大誓莊嚴？」",
    "T08n0223_004:0244c24_5": "富樓那語舍利弗：「菩薩摩訶薩不分別為爾所人故，住檀那波羅蜜、行檀那波羅蜜。",
    "T08n0223_004:0245a01_6": "為一切眾生故，住檀那波羅蜜、行檀那波羅蜜。",
    "T08n0223_004:0245a02_7": "不為爾所人故，住尸羅波羅蜜、行尸羅波羅蜜，羼提波羅蜜、毘梨耶波羅蜜、禪那波羅蜜、般若波羅蜜。",
    "T08n0223_004:0245a05_8": "為一切眾生故，住般若波羅蜜、行般若波羅蜜。",
    "T08n0223_004:0245a06_9": "菩薩摩訶薩大誓莊嚴，不齊限眾生，我當度若干人不度餘人？",
    "T08n0223_004:0245a07_10": "不言：『我令若干人至阿耨多羅三藐三菩提，餘人不至。』",
    "T08n0223_004:0245a09_11": "是菩薩摩訶薩普為一切眾生故大誓莊嚴。",
    "T08n0223_004:0245a10_12": "復作是念：『我當自具足檀那波羅蜜，亦令一切眾生行檀那波羅蜜。",
    "T08n0223_004:0245a11_13": "自具足尸羅波羅蜜、羼提波羅蜜、毘梨耶波羅蜜、禪那波羅蜜，自具足般若波羅蜜，亦令一切眾生行般若波羅蜜。』",
    "T08n0223_004:0245a14_14": "「復次，舍利弗！",
    "T08n0223_004:0245a14_15": "菩薩摩訶薩行檀那波羅蜜時，所有布施應薩婆若心，共一切眾生迴向阿耨多羅三藐三菩提。",
    "T08n0223_004:0245a17_16": "舍利弗！",
    "T08n0223_004:0245a17_17": "是名菩薩摩訶薩行檀那波羅蜜時檀那波羅蜜大誓莊嚴。",
    "T08n0223_004:0245a18_18": "復次，舍利弗！",
    "T08n0223_004:0245a19_19": "菩薩摩訶薩行檀那波羅蜜時，應薩婆若心布施，不向聲聞、辟支佛地。",
    "T08n0223_004:0245a20_20": "舍利弗！",
    "T08n0223_004:0245a20_21": "是名菩薩摩訶薩行檀那波羅蜜時尸羅波羅蜜大誓莊嚴。",
    "T08n0223_004:0245a22_22": "復次，舍利弗！",
    "T08n0223_004:0245a22_23": "菩薩摩訶薩行檀那波羅蜜時，應薩婆若心布施，是諸施法信忍欲，是名行檀那波羅蜜時羼提波羅蜜大誓莊嚴。",
    "T08n0223_004:0245a25_24": "復次，舍利弗！",
    "T08n0223_004:0245a25_25": "菩薩摩訶薩行檀那波羅蜜時，應薩婆若心布施，懃修不息，是名行檀那波羅蜜時毘梨耶波羅蜜大誓莊嚴。",
    "T08n0223_004:0245a28_26": "復次，舍利弗！",
    "T08n0223_004:0245a28_27": "菩薩摩訶薩行檀那波羅蜜時！",
    "T08n0223_004:0245a29_28": "應薩婆若心布施！",
    "T08n0223_004:0245a29_29": "攝心不起聲聞、辟支佛意，是名行檀那波羅蜜時禪那波羅蜜大誓莊嚴。",
    "T08n0223_004:0245b02_30": "復次，舍利弗！",
    "T08n0223_004:0245b02_31": "菩薩摩訶薩行檀那波羅蜜時，應薩婆若心布施，觀諸法如幻，不得施者、不得所施物、不得受者，是名行檀那波羅蜜時般若波羅蜜大誓莊嚴。",
    "T08n0223_004:0245b06_32": "如是，舍利弗！",
    "T08n0223_004:0245b06_33": "菩薩摩訶薩應薩婆若心，不取不得諸波羅蜜相，當知是菩薩摩訶薩大誓莊嚴。",
    "T08n0223_004:0245b08_34": "「復次，舍利弗。",
    "T08n0223_004:0245b09_0": "菩薩摩訶薩行尸羅波羅蜜時，應薩婆若心布施，共一切眾生迴向阿耨多羅三藐三菩提，是名菩薩摩訶薩行尸羅波羅蜜時檀那波羅蜜。",
    "T08n0223_004:0245b12_1": "復次，舍利弗！",
    "T08n0223_004:0245b12_2": "菩薩摩訶薩行尸羅波羅蜜時，是諸法信忍欲，是名菩薩摩訶薩行尸羅波羅蜜時羼提波羅蜜。",
    "T08n0223_004:0245b14_3": "復次，舍利弗！",
    "T08n0223_004:0245b15_4": "菩薩摩訶薩行尸羅波羅蜜時，懃修不息，是名菩薩摩訶薩行尸羅波羅蜜時毘梨耶波羅蜜。",
    "T08n0223_004:0245b17_5": "復次，舍利弗！",
    "T08n0223_004:0245b17_6": "菩薩摩訶薩行尸羅波羅蜜時，不受聲聞、辟支佛心，是名菩薩摩訶薩行尸羅波羅蜜時禪那波羅蜜。",
    "T08n0223_004:0245b20_7": "復次，舍利弗！",
    "T08n0223_004:0245b20_8": "菩薩摩訶薩行尸羅波羅蜜時，觀一切法如幻，亦不念有是戒，用無所得故，是名菩薩摩訶薩行尸羅波羅蜜時般若波羅蜜。",
    "T08n0223_004:0245b23_9": "如是，舍利弗！",
    "T08n0223_004:0245b23_10": "菩薩摩訶薩行尸羅波羅蜜時攝諸波羅蜜，以是故名大誓莊嚴。",
    "T08n0223_004:0245b25_11": "「復次，舍利弗！",
    "T08n0223_004:0245b25_12": "菩薩摩訶薩行羼提波羅蜜時，應薩婆若心布施，共一切眾生迴向阿耨多羅三藐三菩提，是為菩薩摩訶薩行羼提波羅蜜時檀那波羅蜜。",
    "T08n0223_004:0245b28_13": "復次，舍利弗！",
    "T08n0223_004:0245b29_14": "菩薩摩訶薩行羼提波羅蜜時，不受聲聞、辟支佛心，但受薩婆若心，是名菩薩摩訶薩行羼提波羅蜜時尸羅波羅蜜。",
    "T08n0223_004:0245c02_15": "復次，舍利弗！",
    "T08n0223_004:0245c03_16": "菩薩摩訶薩行羼提波羅蜜時，應薩婆若心，身心精進不休息，是名菩薩摩訶薩行羼提波羅蜜時毘梨耶波羅蜜。",
    "T08n0223_004:0245c05_17": "復次，舍利弗！",
    "T08n0223_004:0245c06_18": "菩薩摩訶薩行羼提波羅蜜時，攝心一處，雖有苦事心不散亂，是名菩薩摩訶薩行羼提波羅蜜時禪那波羅蜜。",
    "T08n0223_004:0245c08_19": "復次，舍利弗！",
    "T08n0223_004:0245c09_0": "菩薩摩訶薩行羼提波羅蜜時，應薩婆若心，觀諸法空，無作者、無受者，若有呵罵割截者，心如幻如夢，是名菩薩摩訶薩行羼提波羅蜜時般若波羅蜜。",
    "T08n0223_004:0245c12_1": "「復次，舍利弗！",
    "T08n0223_004:0245c12_2": "菩薩摩訶薩行毘梨耶波羅蜜時，應薩婆若心布施，時不令身心懈怠，是名菩薩摩訶薩行毘梨耶波羅蜜時檀那波羅蜜。",
    "T08n0223_004:0245c15_3": "復次，舍利弗！",
    "T08n0223_004:0245c16_4": "菩薩摩訶薩行毘梨耶波羅蜜時，應薩婆若心，始終具足清淨持戒，是名菩薩摩訶薩行毘梨耶波羅蜜時尸羅波羅蜜。",
    "T08n0223_004:0245c18_5": "復次，舍利弗！",
    "T08n0223_004:0245c19_6": "菩薩摩訶薩行毘梨耶波羅蜜時，應薩婆若心，修行忍辱，是名菩薩摩訶薩行毘梨耶波羅蜜時羼提波羅蜜。",
    "T08n0223_004:0245c21_7": "復次，舍利弗！",
    "T08n0223_004:0245c21_8": "菩薩摩訶薩行毘梨耶波羅蜜時，應薩婆若心，攝心離欲入諸禪定，是名菩薩摩訶薩行毘梨耶波羅蜜時禪那波羅蜜。",
    "T08n0223_004:0245c24_9": "復次，舍利弗！",
    "T08n0223_004:0245c25_10": "菩薩摩訶薩行毘梨耶波羅蜜時，應薩婆若心，不取一切諸法相，於不取相亦不著，是名菩薩摩訶薩行毘梨耶波羅蜜時般若波羅蜜。",
    "T08n0223_004:0245c28_11": "如是，舍利弗！",
    "T08n0223_004:0245c28_12": "菩薩摩訶薩行毘梨耶波羅蜜時攝諸波羅蜜。",
    "T08n0223_004:0245c29_13": "「復次，舍利弗！",
    "T08n0223_004:0245c29_14": "菩薩摩訶薩行禪那波羅蜜時，應薩婆若心，定心布施不令心亂，是名菩薩摩訶薩行禪那波羅蜜時檀那波羅蜜。",
    "T08n0223_004:0246a03_15": "復次，舍利弗！",
    "T08n0223_004:0246a03_16": "菩薩摩訶薩行禪那波羅蜜時，應薩婆若心，持戒、禪定力故，破戒諸法不令得入，是名菩薩摩訶薩行禪那波羅蜜時尸羅波羅蜜。",
    "T08n0223_004:0246a07_17": "復次，舍利弗！",
    "T08n0223_004:0246a07_18": "菩薩摩訶薩行禪那波羅蜜時，應薩婆若心，慈悲定故忍諸惱害，是名菩薩摩訶薩行禪那波羅蜜時羼提波羅蜜。",
    "T08n0223_004:0246a10_19": "復次，舍利弗！",
    "T08n0223_004:0246a10_20": "菩薩摩訶薩行禪那波羅蜜時，應薩婆若心，於禪不味不著，常求增進，從一禪至一禪，是名菩薩摩訶薩行禪那波羅蜜時毘梨耶波羅蜜。",
    "T08n0223_004:0246a13_21": "復次，舍利弗！",
    "T08n0223_004:0246a13_22": "菩薩摩訶薩行禪那波羅蜜時，應薩婆若心，於一切法無所依止，亦不隨禪生，是名菩薩摩訶薩行禪那波羅蜜時般若波羅蜜。",
    "T08n0223_004:0246a17_0": "如是，舍利弗！",
    "T08n0223_004:0246a17_1": "菩薩摩訶薩行禪那波羅蜜時攝諸波羅蜜。",
    "T08n0223_004:0246a18_2": "「復次，舍利弗！",
    "T08n0223_004:0246a18_3": "菩薩摩訶薩行般若波羅蜜時，應薩婆若心布施，內外所有無所愛惜，不見與者、受者及以財物，是名菩薩摩訶薩行般若波羅蜜時檀那波羅蜜。",
    "T08n0223_004:0246a22_4": "復次，舍利弗！",
    "T08n0223_004:0246a22_5": "菩薩摩訶薩行般若波羅蜜時，應薩婆若心，持戒、破戒二事不見故，是名菩薩摩訶薩行般若波羅蜜時尸羅波羅蜜。",
    "T08n0223_004:0246a25_6": "復次，舍利弗！",
    "T08n0223_004:0246a25_7": "菩薩摩訶薩行般若波羅蜜時，應薩婆若心，不見呵者、罵者、打者、殺者，亦不見用是空能忍辱，是名菩薩摩訶薩行般若波羅蜜時羼提波羅蜜。",
    "T08n0223_004:0246a28_8": "復次，舍利弗！",
    "T08n0223_004:0246a29_0": "菩薩摩訶薩行般若波羅蜜時，應薩婆若心，觀諸法畢竟空，以大悲心故行諸善法，是名菩薩摩訶薩行般若波羅蜜時毘梨耶波羅蜜。",
    "T08n0223_004:0246b03_1": "復次，舍利弗！",
    "T08n0223_004:0246b03_2": "菩薩摩訶薩行般若波羅蜜時，應薩婆若心入禪定，觀諸禪離相、空相、無相相、無作相，是名菩薩摩訶薩行般若波羅蜜時禪那波羅蜜。",
    "T08n0223_004:0246b06_3": "如是，舍利弗！",
    "T08n0223_004:0246b06_4": "菩薩摩訶薩行般若波羅蜜時攝諸波羅蜜。",
    "T08n0223_004:0246b07_5": "舍利弗！",
    "T08n0223_004:0246b08_6": "如是名為菩薩摩訶薩大誓莊嚴。",
    "T08n0223_004:0246b08_7": "是大誓莊嚴菩薩，十方諸佛歡喜，於大眾中稱名讚歎：『某國土某菩薩摩訶薩大誓莊嚴，成就眾生、淨佛國土。』」",
    "T08n0223_004:0246b11_8": "慧命舍利弗問富樓那彌多羅尼子：「云何菩薩摩訶薩發趣大乘？」",
    "T08n0223_004:0246b13_9": "富樓那語舍利弗：「菩薩摩訶薩行六波羅蜜時，離諸欲、離諸惡不善法，有覺有觀離生喜樂入初禪，乃至入第四禪中，以慈廣大無二無量無怨恨、無惱心行，遍滿一方、二三四方四維上下，遍一切世間；悲、喜、捨心亦如是。",
    "T08n0223_004:0246b18_10": "是菩薩入禪時、起時，諸禪無量心及支共一切眾生迴向薩婆若，是名菩薩摩訶薩禪那波羅蜜發趣大乘。",
    "T08n0223_004:0246b20_11": "是菩薩摩訶薩住禪無量心，作是念：『我當得一切種智，為斷一切眾生煩惱故當說法。』",
    "T08n0223_004:0246b22_12": "是名菩薩摩訶薩行禪那波羅蜜時檀那波羅蜜。",
    "T08n0223_004:0246b24_13": "若菩薩摩訶薩應薩婆若心，修初禪住初禪，二三四禪亦如是，不受餘心，所謂聲聞、辟支佛心，是名菩薩摩訶薩行禪那波羅蜜時尸羅波羅蜜。",
    "T08n0223_004:0246b27_14": "若菩薩摩訶薩應薩婆若心入諸禪，作是念：『我為斷一切眾生煩惱故當說法。』",
    "T08n0223_004:0246b29_15": "是諸心欲樂忍，是名菩薩摩訶薩行禪那波羅蜜時羼提波羅蜜。",
    "T08n0223_004:0246c01_16": "若菩薩摩訶薩應薩婆若心入諸禪，諸善根皆迴向薩婆若，懃修不息，是名菩薩摩訶薩行禪那波羅蜜時毘梨耶波羅蜜。",
    "T08n0223_004:0246c04_17": "若菩薩摩訶薩應薩婆若心入四禪及支，觀無常相、苦相、無我相、空相、無相相、無作相，共一切眾生迴向薩婆若，是名菩薩摩訶薩行禪那波羅蜜時般若波羅蜜。",
    "T08n0223_004:0246c08_18": "舍利弗！",
    "T08n0223_004:0246c08_19": "是名菩薩摩訶薩發趣大乘。",
    "T08n0223_004:0246c09_20": "「復次，菩薩摩訶薩發趣大乘行慈心，作是念：『我當安樂一切眾生入悲心，我當救濟一切眾生入喜心，我當度一切眾生入捨心，我當令一切眾生得諸漏盡。』",
    "T08n0223_004:0246c13_0": "是名菩薩摩訶薩行無量心時檀那波羅蜜。",
    "T08n0223_004:0246c14_0": "「復次，菩薩摩訶薩是諸禪無量心，不向聲聞、辟支佛地，但迴向薩婆若，是名菩薩摩訶薩行無量心時尸羅波羅蜜。",
    "T08n0223_004:0246c16_1": "復次，舍利弗！",
    "T08n0223_004:0246c16_2": "菩薩摩訶薩行四無量心，不貪聲聞、辟支佛地，但忍樂欲薩婆若，是名菩薩摩訶薩行無量心時羼提波羅蜜。",
    "T08n0223_004:0246c19_3": "若菩薩摩訶薩應薩婆若心，行四無量心，但行清淨行，是名菩薩摩訶薩行無量心時毘梨耶波羅蜜。",
    "T08n0223_004:0246c21_4": "復次，菩薩摩訶薩入禪入無量心時，亦不隨禪無量心生，是名菩薩摩訶薩行無量心時方便般若波羅蜜。",
    "T08n0223_004:0246c24_5": "舍利弗！",
    "T08n0223_004:0246c24_6": "是名菩薩摩訶薩發趣大乘。",
    "T08n0223_004:0246c25_7": "「復次，舍利弗！",
    "T08n0223_004:0246c25_8": "菩薩摩訶薩發趣大乘，一切種修四念處乃至一切種修八聖道分，一切種修三解脫門乃至十八不共法，是名菩薩摩訶薩發趣大乘。",
    "T08n0223_004:0246c28_9": "「復次，舍利弗！",
    "T08n0223_004:0246c28_10": "菩薩摩訶薩內空中智慧用無所得故，乃至無法有法空中智慧用無所得故，是名菩薩摩訶薩發趣大乘。",
    "T08n0223_004:0247a02_11": "復次，舍利弗！",
    "T08n0223_004:0247a02_12": "菩薩摩訶薩一切法中不亂不定智慧，是名菩薩摩訶薩發趣大乘。",
    "T08n0223_004:0247a04_13": "復次，舍利弗！",
    "T08n0223_004:0247a04_14": "菩薩摩訶薩發趣大乘，非常非無常智慧，非樂非苦、非實非空、非我非無我智慧，是名菩薩摩訶薩發趣大乘，用無所得故。",
    "T08n0223_004:0247a07_15": "復次，舍利弗！",
    "T08n0223_004:0247a07_16": "菩薩摩訶薩智不行過去世、不行未來世、不行現在世，亦非不知三世，是名菩薩摩訶薩發趣大乘，用無所得故。",
    "T08n0223_004:0247a10_17": "復次，菩薩摩訶薩發趣大乘，智不行欲界、不行色界、不行無色界，亦非不知欲界、色界、無色界，用無所得故，是名菩薩摩訶薩發趣大乘。",
    "T08n0223_004:0247a13_18": "復次，菩薩摩訶薩發趣大乘，智不行世間法、不行出世間法，不行有為法、不行無為法，不行有漏法、不行無漏法，亦非不知世間法、出世間法，有為無為法、有漏無漏法，用無所得故。",
    "T08n0223_004:0247a18_19": "舍利弗！",
    "T08n0223_004:0247a18_20": "是名菩薩摩訶薩發趣大乘。」",
    "T08n0223_004:0247a19_0": "摩訶般若波羅蜜經乘乘品第十六",
    "T08n0223_004:0247a20_0": "爾時慧命舍利弗問富樓那：「云何名菩薩摩訶薩乘於大乘？」",
    "T08n0223_004:0247a21_1": "富樓那答舍利弗言：「菩薩摩訶薩行般若波羅蜜時，乘檀那波羅蜜，亦不得檀波羅蜜，亦不得菩薩，亦不得受者，是法用無所得故，是名菩薩摩訶薩乘檀那波羅蜜。",
    "T08n0223_004:0247a25_2": "菩薩摩訶薩行般若波羅蜜時，乘尸羅波羅蜜、羼提波羅蜜、毘梨耶波羅蜜、禪那波羅蜜，乘般若波羅蜜亦不得般若波羅蜜，亦不得菩薩，是法用無所得故，是為菩薩摩訶薩乘於般若波羅蜜。",
    "T08n0223_004:0247a29_3": "如是，舍利弗！",
    "T08n0223_004:0247b01_4": "是為菩薩摩訶薩乘於大乘。",
    "T08n0223_004:0247b01_5": "「復次，舍利弗。",
    "T08n0223_004:0247b02_6": "菩薩摩訶薩摩訶衍一心應薩婆若，修四念處法法壞故，乃至一心應薩婆若，修十八不共法法壞故，是亦不可得。",
    "T08n0223_004:0247b04_7": "如是，舍利弗！",
    "T08n0223_004:0247b05_8": "是名菩薩摩訶薩乘於大乘。",
    "T08n0223_004:0247b05_9": "復次，舍利弗！",
    "T08n0223_004:0247b06_10": "菩薩摩訶薩作是念：『菩薩但有名字，眾生不可得故。』",
    "T08n0223_004:0247b07_11": "是名菩薩摩訶薩乘於大乘。",
    "T08n0223_004:0247b08_12": "「復次，舍利弗！",
    "T08n0223_004:0247b08_13": "若菩薩摩訶薩作是念：『色但有名字，色不可得故。",
    "T08n0223_004:0247b09_14": "受想行識但有名字，識不可得故。",
    "T08n0223_004:0247b10_15": "眼但有名字，眼不可得故。",
    "T08n0223_004:0247b11_16": "乃至意亦如是。",
    "T08n0223_004:0247b11_17": "四念處但有名字，四念處不可得故。",
    "T08n0223_004:0247b12_18": "乃至八聖道分但有名字，八聖道分不可得故。",
    "T08n0223_004:0247b13_19": "內空但有名字，內空不可得故。",
    "T08n0223_004:0247b14_20": "乃至無法有法空但有名字，無法有法空不可得故。",
    "T08n0223_004:0247b15_21": "乃至十八不共法但有名字，十八不共法不可得故。",
    "T08n0223_004:0247b16_22": "諸法如但有名字，如不可得故。",
    "T08n0223_004:0247b17_23": "法相、法性、法位、實際但有名字，實際不可得故。",
    "T08n0223_004:0247b18_24": "阿耨多羅三藐三菩提及佛但有名字，佛不可得故。』",
    "T08n0223_004:0247b19_25": "如是，舍利弗！",
    "T08n0223_004:0247b20_0": "是名菩薩摩訶薩乘於大乘。",
    "T08n0223_004:0247b20_1": "「復次，舍利弗！",
    "T08n0223_004:0247b21_0": "若菩薩摩訶薩從初發意以來，具足菩薩神通成就眾生，從一佛國至一佛國，恭敬供養尊重讚歎諸佛，從諸佛聽受法教，所謂菩薩大乘。",
    "T08n0223_004:0247b24_1": "是菩薩乘是大乘，從一佛國至一佛國，淨佛國土、成就眾生，初無佛國想亦無眾生想。",
    "T08n0223_004:0247b26_2": "此人住不二法中，為眾生受身，隨其所應，自變其形而教化之，乃至一切智終不離菩薩乘。",
    "T08n0223_004:0247b28_3": "是名菩薩乘是乘。",
    "T08n0223_004:0247b29_4": "得一切種智已轉法輪，聲聞、辟支佛及天、龍、鬼神、阿修羅、世間人民所不能轉。",
    "T08n0223_004:0247c01_5": "爾時十方如恒河沙等諸佛，皆歡喜稱名讚歎，作是言：『某方某國某菩薩摩訶薩，乘於大乘，得一切種智轉法輪。』",
    "T08n0223_004:0247c04_6": "舍利弗！",
    "T08n0223_004:0247c04_7": "是名菩薩摩訶薩乘於大乘。」",
    "T08n0223_004:0247c05_8": "◎摩訶般若波羅蜜經卷第四"
}