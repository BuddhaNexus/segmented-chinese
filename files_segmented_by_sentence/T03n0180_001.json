{
    "T03n0180_001:0452a14_0": "佛說過去世佛分衛經",
    "T03n0180_001:0452a16_0": "西晉月氏國三藏竺法護譯",
    "T03n0180_001:0452a17_0": "佛言：「過世有佛入城分衛，與尊弟子諸菩薩俱；弟子菩薩姿容相好，皆悉端正，如本所行各得其道。",
    "T03n0180_001:0452a19_1": "「有一母人，姙身數月，見佛及僧有所至奏，心自計願：『我所懷子生，如此使為沙門佛弟子。』",
    "T03n0180_001:0452a21_2": "日月滿足即生安隱，兒亦姝好與眾人異，母以恩愛無意令兒行作沙門，中有覺意，即自念言：『我前有願，若我生子當使為道，兒今已生，有異凡人，令我安隱，復無惡露，不可戀嫪恩愛之故，違我本心。』",
    "T03n0180_001:0452a26_0": "「子年七歲，家復貧狹，即作二人飯具，及三法衣，手持澡瓶，自將其子行詣佛所，稽首佛足，前白佛言：『願哀我子使為沙門，令後得道，身形如佛。』",
    "T03n0180_001:0452a29_1": "佛即聽之，令作沙門。",
    "T03n0180_001:0452a29_2": "母以澡灌，前洗兒手，應時九龍從瓶口出，吐水灌兒手中，澡訖殘水散兒頭上，水之潺渧於兒頭上，化成華蓋珠交絡帳。",
    "T03n0180_001:0452b03_3": "中有師子座，上有坐佛。",
    "T03n0180_001:0452b04_4": "佛笑，口中五色光出，照十億佛剎，還遶佛身從兒頂入。",
    "T03n0180_001:0452b05_5": "母以飯具前上佛，并食其子，便發無上平等道意，應時十億佛剎為六反震動，眾剎諸佛皆自然現。",
    "T03n0180_001:0452b07_6": "佛以母飯飽，爾所佛及諸比丘僧皆等飽足，其飯如故，亦不損減；母即歡喜，及無數天人皆得阿惟越致。",
    "T03n0180_001:0452b10_0": "「時，兒髮墮成為沙門，即亦得立不退轉地。",
    "T03n0180_001:0452b10_1": "母前白佛：『今我所見，有三可怪：我澡兒手九龍吐水，此一可怪；澡已殘水散兒頭上，化成寶帳，及師子座上有坐佛，是二可怪；佛笑口中光從兒頂入，是三可怪；願佛為我分別說之。』",
    "T03n0180_001:0452b15_2": "佛言：『此兒却後十四劫當得作佛，九龍當浴，師子座華蓋寶帳，佛笑光從兒頂入，皆是其應。』",
    "T03n0180_001:0452b17_3": "母聞佛言倍懷踊躍，後當作母人轉輪聖王，積七百世竟，其劫壽盡轉母人身，當得阿惟越致。」",
    "T03n0180_001:0452b19_4": "佛言：「是時小兒，我身是；我今於世功德如是。」",
    "T03n0180_001:0452b20_5": "諸天龍神、一切人民，聞佛所說，皆得阿惟越致。",
    "T03n0180_001:0452b22_0": "　無熱佛　性空佛　天王佛　金仁佛佛說過去世佛分衛經"
}