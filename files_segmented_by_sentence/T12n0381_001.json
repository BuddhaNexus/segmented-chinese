{
    "T12n0381_001:0973a09_0": "等集眾德三昧經卷上",
    "T12n0381_001:0973a11_0": "西晉月氏三藏竺法護譯",
    "T12n0381_001:0973a12_0": "聞如是：一時佛遊於維耶離大樹重閣精舍，與大比丘眾俱；比丘一萬，皆學戒具足曉了聖達；菩薩二萬，悉不退轉，逮諸總持辯才無礙，悉得神通分別解暢，定意所行心性進止，而甚堅強懷來智慧，善權方便度於彼岸，其名曰：意行菩薩、吉意菩薩、上意菩薩、持意菩薩、增意菩薩、金剛意菩薩、無限意菩薩、法意菩薩、慈氏菩薩、溥首菩薩、鉤瑣菩薩。",
    "T12n0381_001:0973a19_1": "釋梵四王天及諸天子，萬四千人，亦皆來會。",
    "T12n0381_001:0973a21_0": "爾時世尊與無央數百千之眾眷屬圍繞而為說經，欲放軀命，自期三月當取滅度。",
    "T12n0381_001:0973a22_1": "鉤瑣菩薩即從坐起，更整衣服偏袒右肩，長跪叉手而白佛言：「甚哉！",
    "T12n0381_001:0973a24_2": "如來欲捨壽命，期於三月當般泥洹。",
    "T12n0381_001:0973a25_3": "世尊！",
    "T12n0381_001:0973a25_4": "唯說諸菩薩護，菩薩救攝，菩薩所說，菩薩所現，菩薩所殖眾德之本，不斷佛教將濟法眼，恩惠聖眾不捨群生，為講說法超無為道。",
    "T12n0381_001:0973a28_5": "如來滅後法澤廣被，菩薩大士不廢無上正真之道，常不離佛，聽經供僧而立要志，心意堅固遵法散誼，其念所趣靡不覺達，體解所歸多所殊越，恒懷慚恥自淨無犯，所慮慷慨威儀具足，所建勇猛降制勞穢，伏諸欲垢無所畏憚，遊於眾會而不忌難毛衣不竪。",
    "T12n0381_001:0973b05_6": "唯天中天！",
    "T12n0381_001:0973b05_7": "云何菩薩大士，進益眾德不乏智慧不違禪定，所慕道心未嘗缺廢，內性弘毅結友究竟至于滅度，言行相副，所遵佛法無有邪偽，常護正戒，所聞不惑，攝淨三禁而尚忍辱，每行等心無有暴慢向於黎元，善修精進心無懈厭，諸所應行一切成辦，一心行禪其意安詳，曉了正受一切所奏，志建智慧離于邪見六十二疑，於諸訓典明練光達，所當救納而行四恩弘濟多護，天上、世間遠離所樂常念無常，心如門閫住諸通慧，意不存慕聲聞、緣覺，光闡法教降制魔怨及諸外道，念宣法王所講風化，崇順法誨不求天人，如佛之教以法為業。",
    "T12n0381_001:0973b17_8": "不貪衣食無有愛欲，廣度一切釋除恚恨，愍哀群生消却愚癡，不一切法諸魔埃垢，行權方便無邊之慧部分普勸。」",
    "T12n0381_001:0973b21_0": "佛告那羅延(晉名鉤瑣力士)菩薩曰：「善哉，善哉！",
    "T12n0381_001:0973b21_1": "多所哀念，多所安隱，傷愍諸天、世間人民，乃問如來如斯之誼。",
    "T12n0381_001:0973b23_2": "諦聽，諦聽！",
    "T12n0381_001:0973b23_3": "善思念之！",
    "T12n0381_001:0973b23_4": "當為仁說，菩薩大士所行殊特無量之德。」",
    "T12n0381_001:0973b24_5": "鉤鎖白佛：「願樂欲聞。」",
    "T12n0381_001:0973b25_6": "鉤鎖菩薩及與眾會受教而聽。",
    "T12n0381_001:0973b25_7": "佛言：「有三昧名等集眾德，假使菩薩逮斯定者，眾德進益，不乏智慧、不違禪定，所慕道心未曾闕廢，心性弘毅未曾離佛，恒聞經法，供養聖眾行于四恩，彼如是已不捨群生。」",
    "T12n0381_001:0973b29_8": "於時世尊，諮嗟等集眾德三昧，宣揚其名默然無言。",
    "T12n0381_001:0973c02_0": "是時維耶離大城中有大力士，名維摩羅[口*(甚其+庚)]移(晉言離垢威)，心自念言：「吾為力士，於斯天下力勢強盛無有倫匹，曾聞沙門瞿曇猛勢無量，其力巍巍總要有十，體諸骨解猶如鉤鎖而得自在。",
    "T12n0381_001:0973c06_1": "吾欲往試，觀銓其道，於我孰踰。」",
    "T12n0381_001:0973c06_2": "念已尋出維耶離城，往詣大樹重閣精舍欲覲世尊，而見如來與無央數百千之眾眷屬圍繞而為說經，照臨大會猶如須彌超現大海，瞻覩威容神曜光光，心懷踊躍不能自勝，稽首佛足却坐一面。",
    "T12n0381_001:0973c11_3": "佛知力士心之所念，欲為療除憍慢貢高自用之穢，便告賢者大目乾連：「吾憶往昔為菩薩時，兄弟挽射彎弓放箭，箭所至處爾今攝取，釋女瞿夷欲充所用。」",
    "T12n0381_001:0973c15_4": "目連對曰：「唯然，世尊！",
    "T12n0381_001:0973c15_5": "於時不見箭何所奏。」",
    "T12n0381_001:0973c16_6": "佛放右掌光，光照三千大千世界，於斯佛土鎮世鐵山大鐵圍山，箭徹其中。",
    "T12n0381_001:0973c17_7": "目連尋光乃見箭處。",
    "T12n0381_001:0973c18_8": "佛告目連：「寧見箭乎？」",
    "T12n0381_001:0973c18_9": "對曰：「已見！」",
    "T12n0381_001:0973c19_0": "又而告曰：「往取箭來。」",
    "T12n0381_001:0973c19_1": "時目乾連自現神足，一切眾會莫不見者，如勇猛士屈伸臂頃，斯須即到大鐵圍山，欲拔佛箭，三千大千世界皆為震動而箭不搖。",
    "T12n0381_001:0973c22_2": "一切諸會天、龍、鬼神、帝釋、梵王靡不肅驚。",
    "T12n0381_001:0973c23_3": "阿難整服長跪問佛：「地何故動，普世惶悸？」",
    "T12n0381_001:0973c24_4": "佛告阿難：「憶吾往古挽射放箭，箭徹太山；使目連取，盡其神力箭不可拔，三千大千世界乃為之動而不能得。」",
    "T12n0381_001:0973c26_5": "阿難啟曰：「唯垂尊援。」",
    "T12n0381_001:0973c27_6": "佛即許之，援以道力。",
    "T12n0381_001:0973c27_7": "則承聖旨攬拔得箭，還用進佛。",
    "T12n0381_001:0973c28_8": "目連白佛：「云何世尊為菩薩時挽射放箭，箭徹鐵山，用父母力，神足力乎？」",
    "T12n0381_001:0974a01_9": "佛告之曰：「是父母力，非神力也。",
    "T12n0381_001:0974a02_0": "假用神力，其箭當達無量無限諸佛世界。」",
    "T12n0381_001:0974a02_1": "目連又曰：「云何菩薩以父母力射箭乃入鐵圍太山，道力功德而佐攝取，何以為喻？」",
    "T12n0381_001:0974a04_2": "佛告目連：「十凡象力，則不如一正象之力；十正象力，不如一龍象力；十龍象力，不如一大象力；十大象力，不如一術事象力；十術事象力，不如一青象力；十青象力，不如一普妙象力；百普妙象力，不如一大臣象力；百大臣象力，不如一力士力；百力士力，不如一大力士力；百大力士力，不如一上力士力；百上力士力，不如半鉤鎖力士力；百半鉤鎖力士力，不如一具足力士力；百具足力士力，不如一大鉤鎖力士力；百大鉤鎖力士力，不如一法忍菩薩力；百法忍菩薩力，不如一究竟菩薩力；百究竟菩薩力，不如一生補處菩薩功德之力，適生墮地則行七步。」",
    "T12n0381_001:0974a17_3": "佛言：「目連！",
    "T12n0381_001:0974a17_4": "他方世界現在諸佛建立倫土，究竟菩薩之所遊處，適生墮地行七步者，其地下至六百八十萬由延，盡斯下已乃得水界；各各分別其水渧如車釭，上至梵天，承佛威神愍哀眾生，世界不損無所嬈害，究竟菩薩威神勢力巍巍如是。",
    "T12n0381_001:0974a23_5": "十究竟菩薩力，不如如來、至真、等正覺力；是謂世尊父母之力。",
    "T12n0381_001:0974a24_6": "其諸菩薩宿命德本所受之決，亦非神足道力變化。",
    "T12n0381_001:0974a25_7": "設使菩薩示現神變功德之力，往詣道場坐佛樹下，以神足之力一足指舉江河沙等世界，先以目前用置殊異無量無限諸佛國土，其於眾生無所嬈害，是為菩薩神德變化足一指力。",
    "T12n0381_001:0974a29_8": "如來神足變化之力，復過於是無量無極不可思議。",
    "T12n0381_001:0974b02_0": "假令如來普具示現神變威力，汝等覩之則不能信，何況外術眾邪異學？",
    "T12n0381_001:0974b03_1": "「又目犍連！",
    "T12n0381_001:0974b03_2": "菩薩往至佛樹下時，攝四大種立為一種，已立一種在於世界無有增減。",
    "T12n0381_001:0974b05_3": "於時弊魔行到道場，與無數億百千官屬兇悖難當，如來一切尋摧伏之。",
    "T12n0381_001:0974b07_4": "何以為一？",
    "T12n0381_001:0974b07_5": "謂平等力。",
    "T12n0381_001:0974b07_6": "有十力常加大慈哀諸眾生，無所毀觸。",
    "T12n0381_001:0974b08_7": "何等十力？",
    "T12n0381_001:0974b08_8": "有非處處有限無限，如審悉知。",
    "T12n0381_001:0974b09_9": "過去、來、今如審悉知。",
    "T12n0381_001:0974b10_10": "一心脫門定意正受，如審悉知。",
    "T12n0381_001:0974b10_11": "見諸人根種種別異，如審悉知。",
    "T12n0381_001:0974b11_12": "見他群生心意所念，如審悉知。",
    "T12n0381_001:0974b12_13": "若干種身無數形體，如審悉知。",
    "T12n0381_001:0974b12_14": "眾庶所行所行者好醜不同，如審悉知。",
    "T12n0381_001:0974b13_15": "道眼徹覩終始所趣，此沒生彼，彼沒生此，名字、種姓、父母、兄弟，其身、口、意行惡，誹謗聖賢邪見顛倒終墮惡趣；其身、口、意行善，不謗聖賢正見奉順終隧善處，如審悉知。",
    "T12n0381_001:0974b17_16": "道耳洞聽天、世間、地獄、餓鬼、蜎飛、蠕動、蚑行喘息，十方諸佛世界，若此言聲亦無音響亦無所著，如審悉知。",
    "T12n0381_001:0974b20_0": "心覩五趣一切本際，諸漏已盡無有塵垢，終始悉斷神真聖達解名色原，如審悉知。",
    "T12n0381_001:0974b21_1": "是為十力。",
    "T12n0381_001:0974b22_2": "如來之力復過於此不可思議，暢徹十方無去、來、今。」",
    "T12n0381_001:0974b23_3": "於是離垢威力士從佛世尊聞斯菩薩父母諸力，歡喜踊躍怪未曾有，善心生焉，即從座起偏袒右肩，長跪叉手白佛言：「今我聽受世尊所說，為菩薩時父母之力及十種力，屏除貢高憍慢自大，歸命三寶，願發無上正真道意，愍傷眾生使獲大安。",
    "T12n0381_001:0974b28_4": "哀令我得十種諸力，如天中天具足無異。」",
    "T12n0381_001:0974b29_5": "時會大眾聞斯力士誓願弘廣，滿十千人發無上正真道意，同時舉聲而歌頌曰：「僥令我等，　　逮得道力；　亦如如來，　　至真等正覺。」",
    "T12n0381_001:0974c05_0": "於是鉤鎖菩薩白世尊曰：「今者大聖，何故稱歎等集眾德三昧而便默然？",
    "T12n0381_001:0974c06_1": "唯願如來，分別講演等集眾德定意，宣暢菩薩大士諸行，使發意者逮得斯定。」",
    "T12n0381_001:0974c08_2": "佛告力士：「菩薩初發意者，欲至無上正真之道，當受尊定。",
    "T12n0381_001:0974c09_3": "所以者何？",
    "T12n0381_001:0974c10_0": "若初發意受持尊定，尋具普入一切眾德。",
    "T12n0381_001:0974c10_1": "譬如，力士！",
    "T12n0381_001:0974c11_2": "川流、泉原、江河大流悉歸于海，所殖功德布施、持戒，所習平等思惟道慧，有漏、無漏俗業度世，天上、人中所立福祚，皆來歸湊於初發意菩薩之行。",
    "T12n0381_001:0974c14_3": "是故族姓子、族姓女，欲攝眾福，當發無上正真道意。",
    "T12n0381_001:0974c15_4": "譬如須彌大山、鐵圍山、雪山、黑山，諸藥草木及餘叢林，洲域大邦郡國縣邑，并四天下日月運照，苞在三千大千世界。",
    "T12n0381_001:0974c18_5": "如是力士！",
    "T12n0381_001:0974c18_6": "其凡庶履跡、無著緣覺、休祐菩薩、如來大聖之德，其初發意為菩薩者，悉得通入於此福祚。",
    "T12n0381_001:0974c20_7": "以是之故當作斯觀，若發無上正真道意，則悉該攬於諸德矣！」",
    "T12n0381_001:0974c23_0": "佛告力士：「譬如四域群生之類，轉輪聖王居為尊上功祚殊勝，使四天下眾庶人民。",
    "T12n0381_001:0974c24_1": "福如轉輪聖王之德等無差異，合集斯福巍巍之德為一聖王，使三千大千世界眾生之德，各各皆如轉輪聖王，一一聖王使倍三千大千世界眾生之數，總集諸福為一人德。",
    "T12n0381_001:0974c28_2": "使江河沙等諸佛世界所有人民，各各履祚如彼一人，於鉤鎖意云何？",
    "T12n0381_001:0975a01_3": "寧能限量斯福德乎？」",
    "T12n0381_001:0975a02_0": "鉤鎖對曰：「唯，天中天！",
    "T12n0381_001:0975a02_1": "計聖王德不可思議，何況一切為轉輪德莫能稱限。」",
    "T12n0381_001:0975a03_2": "世尊告曰：「正使撰合此眾生德無量之祚，以比一發意菩薩，百倍、千倍、萬倍、億倍、巨億萬倍，計空不及無以為喻；是為初發意菩薩等集眾德三昧第一所入。」",
    "T12n0381_001:0975a07_3": "佛告鉤鎖：「譬諸梵天於千世界悉樂行慈，若復有人皆以七寶滿千世界，以用布施，比千世界梵天行慈，行慈之福其德殊勝。",
    "T12n0381_001:0975a10_4": "若三千世界至于五千、十千，若至百千世界梵天普共行慈；若以七寶周遍充滿百千世界以用布施，所殖德祚，以比百千世界梵天行慈，行慈福多不可稱限。",
    "T12n0381_001:0975a13_5": "正使三千大千世界眾生之疇，其福德如百千世界梵天行慈，行慈心普向于群萌，計其福德，比初發意行者所尊慈祚，百倍、千倍、萬倍、億倍、巨億萬倍，計空不及無以為喻。",
    "T12n0381_001:0975a17_6": "所以者何？",
    "T12n0381_001:0975a17_7": "其初發意志於無上正真道者，德不可限。",
    "T12n0381_001:0975a18_8": "以是之故，當作是見，當作是知。",
    "T12n0381_001:0975a19_9": "假使能發大道意者，則為具足一切眾德。",
    "T12n0381_001:0975a20_10": "若族姓子、族姓女，欲得周滿無量之祚，當發無上正真道意。」",
    "T12n0381_001:0975a21_11": "佛言：「力士！",
    "T12n0381_001:0975a22_0": "是為等集眾德定意第二所入。」",
    "T12n0381_001:0975a23_0": "佛告鉤鎖：「東方虛空所覆世界，空之遠近可限量乎？」",
    "T12n0381_001:0975a24_1": "答曰：「世尊！",
    "T12n0381_001:0975a24_2": "無限無量、不可計數、無有邊際。",
    "T12n0381_001:0975a25_3": "天中天！」",
    "T12n0381_001:0975a25_4": "佛言：「如何引喻，智者解趣。",
    "T12n0381_001:0975a25_5": "十方世界虛空所覆不可盡極，猶若等集眾德定意福祚功德，超彼無量轉加具足。",
    "T12n0381_001:0975a27_6": "為眾生故，以諸道德將護其心，以大精進成滿所行。",
    "T12n0381_001:0975a28_7": "假使有人於此三千大千世界，下盡水際上至三十三天，滿中芥子，一一芥子為一佛國，過於東方若干佛土著一芥子，各各如是令芥子盡，不能窮極東方世界。",
    "T12n0381_001:0975b03_8": "設令江河沙等世界滿中芥子，有人盡取芥子一一破碎，各如江河沙數芥子之限。",
    "T12n0381_001:0975b05_9": "於鉤鎖意云何？",
    "T12n0381_001:0975b05_10": "寧有人能籌計分別，知所破碎芥子數乎？」",
    "T12n0381_001:0975b06_11": "鉤鎖答曰：「唯天中天！",
    "T12n0381_001:0975b07_12": "破一芥子所分之限，假使智慧如舍利弗，周滿天下閻浮提土，一劫之中籌之計之，不能稱量芥子之數；何況欲知江河沙等世界破芥子數？」",
    "T12n0381_001:0975b10_13": "「設令有人過諸芥子佛土著一芥子，如是之比令破芥子悉盡無餘。",
    "T12n0381_001:0975b11_14": "東方世界不可窮極得其邊際，南方、西方、北方、東南方、西南方、西北方、東北方、上方、下方亦復如是。",
    "T12n0381_001:0975b14_15": "如是鉤鎖！",
    "T12n0381_001:0975b14_16": "如十方界所有虛空，諸佛國土皆以七寶遍布其中，悉令充滿盡用布施，所得功德豈多不乎？」",
    "T12n0381_001:0975b16_17": "鉤鎖白佛：「甚多甚多！",
    "T12n0381_001:0975b16_18": "天中天！",
    "T12n0381_001:0975b17_19": "無量也。」",
    "T12n0381_001:0975b17_20": "世尊告曰：「其初發意菩薩行慈之德，過於彼施滿于東方無限世界七寶之福，百倍、千倍、萬倍、億倍、巨億萬倍，計空不及無以為喻，譬如虛空無有能度得邊際者。",
    "T12n0381_001:0975b20_21": "菩薩之慈猶如虛空無所不覆，菩薩如是所行大慈所蓋無際，譬如眾生受形立體，所周佛土所在世界若干之數。",
    "T12n0381_001:0975b23_22": "菩薩行慈使此群萌皆得成就為轉輪王，具足功德如釋、如梵踐祚之數。",
    "T12n0381_001:0975b25_23": "又計菩薩大士建立淨性質直無諂，欲度眾生，住於大哀常行慈愍，所行七步，攝取功勳超諸群黎，為釋、為梵、轉輪聖王之福慶也，百倍、千倍、萬倍、億倍、巨億萬倍，計空不及無以為喻。",
    "T12n0381_001:0975b29_24": "是謂等集眾德定意第三所入。」",
    "T12n0381_001:0975c01_0": "佛告鉤鎖：「三千大千世界一切眾生威神功德，皆令巍巍如轉輪王，如釋、如梵功德之慶，不比初發意菩薩之慈。",
    "T12n0381_001:0975c03_1": "正使一切十方眾生皆為釋、梵、轉輪聖王，百千萬倍不比菩薩行大慈哀。",
    "T12n0381_001:0975c05_2": "又使三千大千世界眾生之疇，一切皆使如清信士所有功德，比舍利弗福慧之明，百倍、千倍、萬倍、億倍、巨億萬倍不相及逮。",
    "T12n0381_001:0975c08_3": "正使三千大千世界滿中人眾，如舍利弗智慧功德等無有異，以方比於緣覺智慧功德，百倍、千倍、萬倍、億倍、巨億萬倍，計空不及無以為喻。",
    "T12n0381_001:0975c11_4": "縱使三千大千世界遊居眾生，一切成具緣覺之德，智慧功德等無差特，欲比五劫生行菩薩，百倍、千倍、萬倍、億倍、巨億萬倍，計空不及無以為喻。",
    "T12n0381_001:0975c14_5": "是為等集眾德定意第四所入。」",
    "T12n0381_001:0975c16_0": "說是經時，二萬二千人皆發無上正真道意。",
    "T12n0381_001:0975c17_0": "三千大千世界六反震動；其大光明普照世間億百千姟；諸天伎樂不鼓自鳴，而雨天花覆蓋道場，紛葩佛上周遍眾會積至于膝。",
    "T12n0381_001:0975c19_1": "釋梵、四天王天、龍、鬼神皆謌歎言：「唯然，世尊！",
    "T12n0381_001:0975c21_0": "族姓子、族姓女心懷至誠而發無上正真道意，如向大聖所講說者，我等稟誼；假使不發大道意者，終不逮成等集眾德定意正受，況當能致一切功祚無量也！」",
    "T12n0381_001:0975c25_0": "是時離垢威力士白佛言：「唯然，世尊！",
    "T12n0381_001:0975c25_1": "當行何法，而能成就逮得等集眾德之定乎？」",
    "T12n0381_001:0975c26_2": "佛告族姓子：「有一法修致斯定。",
    "T12n0381_001:0975c27_3": "何謂一？",
    "T12n0381_001:0975c27_4": "發心調習諸通之慧，是為一法逮得斯定。",
    "T12n0381_001:0975c28_5": "復有二法修獲斯定。",
    "T12n0381_001:0975c29_6": "何謂二？",
    "T12n0381_001:0975c29_7": "若聽聞法諮稟無厭；如所聽受思察其誼；是為二。",
    "T12n0381_001:0976a01_8": "復有三法修獲斯定。",
    "T12n0381_001:0976a02_9": "何謂為三？",
    "T12n0381_001:0976a02_10": "消損諸惡；勸集善業；殖眾德本；是為三。",
    "T12n0381_001:0976a03_11": "復有四法修獲斯定。",
    "T12n0381_001:0976a03_12": "何謂四？",
    "T12n0381_001:0976a03_13": "禁戒清淨；所見清淨；其心清淨；智慧清淨；是為四。",
    "T12n0381_001:0976a05_14": "復有五法修獲斯定。",
    "T12n0381_001:0976a05_15": "何謂五？",
    "T12n0381_001:0976a05_16": "所言至誠；志性堅固；其意質朴而無諛諂；其心清淨建立無差；常以等心一切眾生；是為五。",
    "T12n0381_001:0976a07_17": "復有六法修獲斯定。",
    "T12n0381_001:0976a08_18": "何謂六？",
    "T12n0381_001:0976a08_19": "歸附善友；遠離惡友；捨廢眾會；習寂燕坐；順行大慈；愍傷眾生；是為六。",
    "T12n0381_001:0976a10_20": "復有七法修獲斯定。",
    "T12n0381_001:0976a10_21": "何謂七？",
    "T12n0381_001:0976a10_22": "建立寂然分別；惟觀除于報應；將御緣起離求所見；曉了罪福悉由牽連；道利結礙使至平等；入于道誼用道法故；忍於恚罵而無恨心；是為七。",
    "T12n0381_001:0976a14_23": "復有八法修獲斯定。",
    "T12n0381_001:0976a14_24": "何謂八？",
    "T12n0381_001:0976a14_25": "身行澹泊；口言靜默；心惟寂寞；觀痛痒察諸法；惡本未起而不想念令不復興；惡本盛發隨念蠲除；善本未起思順令滋；善本熙隆將養護之；是為八。",
    "T12n0381_001:0976a18_26": "復有九法修獲斯定。",
    "T12n0381_001:0976a18_27": "何謂九？",
    "T12n0381_001:0976a19_28": "觀過去法而知無常；於當來法而無所生；今現在法而無有二；逮入三世而悉平等；一切諸法猶如法忍；不著於空；分別無想；離於所願；設使所生有所救護；是為九。",
    "T12n0381_001:0976a22_29": "復有十法修獲斯定。",
    "T12n0381_001:0976a23_30": "何謂十？",
    "T12n0381_001:0976a23_31": "脫於無我；忍於無命；了於無人無常句跡；一切所生皆為苦患；無為寂然則為救護；離顛倒；度眾生；順典誥；如所聞法尋即奉行。」",
    "T12n0381_001:0976a26_32": "佛告離垢威：「是為十法，菩薩所行，因此逮得等集眾德三昧之定。」",
    "T12n0381_001:0976a27_33": "離垢威白佛言：「菩薩大士積累功效無極大德，乃得逮聞斯定意耳！",
    "T12n0381_001:0976a29_34": "欲決諸德正真之行，當聞斯定；欲得獲暢不可思議功祚之福，當聞斯定；欲令大賴無有盡耗，當學斯定。」",
    "T12n0381_001:0976b02_35": "離垢威復白佛言：「菩薩大士以何療得無盡之福德如大海，慶不可議功祚不廢？」",
    "T12n0381_001:0976b04_36": "佛告離垢威：「菩薩有三事，逮無盡福德如大海，慶難思議功祚不廢。",
    "T12n0381_001:0976b06_37": "何謂三？",
    "T12n0381_001:0976b06_38": "一曰、好喜布施；二曰、護持禁戒；三曰、博聞不惓。",
    "T12n0381_001:0976b07_39": "是為三。",
    "T12n0381_001:0976b07_40": "彼，族姓子！",
    "T12n0381_001:0976b08_41": "何謂菩薩好憙布施？",
    "T12n0381_001:0976b08_42": "不當貪財，不當以物誘進教化。",
    "T12n0381_001:0976b09_43": "假使有物不肯施與，受者不當受其物也。",
    "T12n0381_001:0976b10_44": "設使受者不捨所取，不當勸御彼等眷屬。",
    "T12n0381_001:0976b11_45": "設使乞者有所求索發無受心，不可勸化國王財寶產養之業屋宇舍宅。",
    "T12n0381_001:0976b12_46": "假使乞者有所求索，其心無異。",
    "T12n0381_001:0976b13_47": "又族姓子！",
    "T12n0381_001:0976b13_48": "菩薩大士當發此心：『我為一切眾生之故，惠施軀命。",
    "T12n0381_001:0976b14_49": "若有人來欲有所得，象、馬、車、服、頭、目、髓腦、眼、耳、鼻、口、支體、手足、肌髮、肉血，隨其所求各各施與，心不懷恨忍辱施與；既有所施不望其報，所可惠捨無所貪慕供給眾生；眾生獲恩得給所乏。",
    "T12n0381_001:0976b19_50": "從是已往所欲攝取群萌之類，得佛道時為說經法令得速解。』",
    "T12n0381_001:0976b20_51": "設族姓子！",
    "T12n0381_001:0976b20_52": "若有菩薩發心如是，是謂菩薩不惜身命；不惜身命若沒其體不犯眾惡，不害生命以養其身，不以命故犯於不善，不以財業越毀他人，不以眷屬熾盛怨訟鬪諍，不危他子以育妻息，己所不憙無加於人，已知止足則發一心，志不憙樂諸不善事，況當復犯若干之非。",
    "T12n0381_001:0976b26_53": "除貪嫉棄眾惡，常知止足行於正真，無有異心則逮平等；逮平等已無有眾邪則獲慈心；已習慈心便遇善友；已得善友則便得聞寂然之法；已聞寂然便建立行；已建立行則化眾生；化眾生已則便講說立寂然誼。",
    "T12n0381_001:0976c02_54": "假使菩薩不為眾生不修寂然，則不微妙；已不微妙不獲道眼；不得道眼不至善權，不能覩見一切眾生根本所趣。",
    "T12n0381_001:0976c05_55": "是族姓子！",
    "T12n0381_001:0976c05_56": "菩薩好憙行布施者，得廣名聞，復過於斯不可稱限。",
    "T12n0381_001:0976c07_0": "「復次，族姓子！",
    "T12n0381_001:0976c07_1": "觀內、外法念之一等，察其內地及省外地而無有二。",
    "T12n0381_001:0976c08_2": "所以者何？",
    "T12n0381_001:0976c08_3": "是身如草、木、瓦、石之類，無要、無人、無有想念，無有堅固，四大合成。",
    "T12n0381_001:0976c10_4": "假令有人斷截破壞取撥持去，不得自在莫起想念，勿得貪身無惜壽命，吾不恨彼於其人所起恚意也，益加慈哀向彼眾生。",
    "T12n0381_001:0976c13_5": "譬如，族姓子！",
    "T12n0381_001:0976c13_6": "有大藥樹，掘取其根、莖、節、枝、葉、花、實，樹不念誰取我根、莖、枝、葉、花、實，亦不念言莫取我根、莖、枝、葉、花、實。",
    "T12n0381_001:0976c15_7": "其藥樹者，一切無念亦無所想，亦於眾人無所恚恨，其疾病者服藥則愈。",
    "T12n0381_001:0976c17_8": "如是，族姓子！",
    "T12n0381_001:0976c17_9": "行菩薩者，當自觀身四大為家，猶如藥樹；其有眾生，欲得我身、頭、眼、體、節、枝、幹、手、足、髓、腦、血、肉，恣意與之。",
    "T12n0381_001:0976c20_0": "如是，族姓子！",
    "T12n0381_001:0976c20_1": "菩薩所施其德無盡。",
    "T12n0381_001:0976c20_2": "作是施已，為慳貪者欲令惠施故勸助之，其貧窮者化示大財，其少福者化具足德，未發道意令行菩薩，勸誨善本欲令清淨。",
    "T12n0381_001:0976c23_3": "一切福慶勸化眾生，導以清淨。",
    "T12n0381_001:0976c24_4": "以是布施，疾近於道得至無盡。",
    "T12n0381_001:0976c25_0": "「何謂布施盡？",
    "T12n0381_001:0976c25_1": "菩薩布施有四事盡。",
    "T12n0381_001:0976c25_2": "何謂四？",
    "T12n0381_001:0976c25_3": "不好勸助；不憙說法；願生卑處；樂近惡友；是為四。",
    "T12n0381_001:0976c27_4": "復有四行，菩薩布施疾近於道。",
    "T12n0381_001:0976c27_5": "何謂四？",
    "T12n0381_001:0976c28_6": "多所勸助；行權方便；建立於法；習近善友；是為四。",
    "T12n0381_001:0976c29_7": "「復有三法，菩薩布施不為虛妄。",
    "T12n0381_001:0976c29_8": "何等為三？",
    "T12n0381_001:0977a01_9": "發菩薩意多所愍哀；攝護一切眾生之類；諦奉行如來教命；是為三。",
    "T12n0381_001:0977a02_10": "菩薩欲施當建三法。",
    "T12n0381_001:0977a03_11": "何謂三？",
    "T12n0381_001:0977a03_12": "住佛法；立精講勸眾生；便存大安；是為三。",
    "T12n0381_001:0977a04_13": "「菩薩復有二事，不為虛妄誠審布施。",
    "T12n0381_001:0977a05_14": "何謂二？",
    "T12n0381_001:0977a05_15": "大慈；大哀；是為二。",
    "T12n0381_001:0977a05_16": "菩薩復有二事有所收施。",
    "T12n0381_001:0977a06_17": "何謂二？",
    "T12n0381_001:0977a06_18": "慳貪；嫉妬；是為二。",
    "T12n0381_001:0977a07_19": "菩薩復有二法布施有所歸。",
    "T12n0381_001:0977a07_20": "何謂二？",
    "T12n0381_001:0977a08_0": "智慧具足；聖達周滿；是為二。",
    "T12n0381_001:0977a08_1": "菩薩復有二法布施有所趣。",
    "T12n0381_001:0977a09_2": "何謂二？",
    "T12n0381_001:0977a09_3": "至無盡慧；趣無起慧；是為二。",
    "T12n0381_001:0977a10_4": "「菩薩所施有四法。",
    "T12n0381_001:0977a10_5": "何謂四？",
    "T12n0381_001:0977a10_6": "布施等與亦不想報；調定安寂；所施具足；欲成其道；是為四。",
    "T12n0381_001:0977a12_7": "菩薩所施以是之故，自然得趣無盡德海。",
    "T12n0381_001:0977a13_8": "若有菩薩欲備海德，則當習行如是像施精進之行。」",
    "T12n0381_001:0977a14_9": "離垢威力士白世尊曰：「未曾有也！",
    "T12n0381_001:0977a15_10": "天中天！",
    "T12n0381_001:0977a15_11": "如今如來分別講說諸菩薩法，諸佛經典之所持護。",
    "T12n0381_001:0977a16_12": "菩薩大士作是行者，終不毀失正達慧德。",
    "T12n0381_001:0977a17_13": "假使有人如是布施，功德之福具足成滿，亦當若茲。」",
    "T12n0381_001:0977a18_14": "佛言：「是，族姓子！",
    "T12n0381_001:0977a18_15": "審如所云。",
    "T12n0381_001:0977a19_16": "其有發意行施如斯，則便歸趣無盡海德，則不貧匱，於聖賢業則致大財。",
    "T12n0381_001:0977a20_17": "此之等類具足法財，則致大富。",
    "T12n0381_001:0977a21_18": "具足七寶無極之德，致百福相以莊嚴身，為諸群萌福慶之田，以給眾生。」",
    "T12n0381_001:0977a24_0": "爾時世尊告離垢威：「何謂菩薩戒德之禁？",
    "T12n0381_001:0977a24_1": "護於禁戒未曾違捨，見犯戒者為興悲哀，見奉禁者遵行堅固，淨身三、護口四、淨心三，當順奉行此十善事，以斯戒法開化他人，不自稱歎不毀他人，不以禁戒而自褒譽，亦不以戒而自憍慢，常以禁戒而自調定，不釋節限而知止足，住於聖賢自護其心，見懈廢者不觀其隙，勞來病瘦所施不惓，無所悕望不以究竟，行如所言無所侵犯，於諸所行生死之事，無所適莫蠲所求望，常近於佛而遵慈心，若有行慈及無慈者，普等救護不失其心，不差戒品不志餘乘，以斯道乘勸發他人，無有安不事于天。",
    "T12n0381_001:0977b07_2": "一切遠離諸犯戒禁，動不安者勸慰使安，療除狐疑令不懷恨，所生之處而得自在而無適莫，所可遊至無所闕減，假使所生不以為厭，修建精進攝心自撿，所行不亂學無所樂亦無所畏。",
    "T12n0381_001:0977b11_3": "「是，族姓子！",
    "T12n0381_001:0977b11_4": "菩薩所行戒品之業，設危身命終不毀戒，不以國故而護禁戒；不為釋梵天上之尊，不以財利報應之驗故，及以眷屬傲貴顏貌褒歎名稱，亦復不為勢力、床榻、座具、病瘦、醫藥故而護禁戒；不倚於天貪所生，不依內、外，不慕他人，不冀後世，不自著己，不著他人，亦不貪色痛痒思想生死識，亦不怙眼、耳、鼻、口、身、心，亦復不倚陰種諸入而護禁戒；不畏地獄而求濟護，不憚畜生、不懼餓鬼、不為鬼神，不以人間窮乏厄匱故而護禁戒；志唯在於建立佛道。",
    "T12n0381_001:0977b22_0": "若聞法者念欲奉行，則已効立聖眾之德，常欲度脫除生、老、死、憂、病、懊惱、勤苦之患，而護禁戒；不以財業而護禁戒。",
    "T12n0381_001:0977b24_1": "欲安眾生、隱群萌、度黎庶、脫[番*去]黨、樂佛法、致差特，慕轉法輪將養聖眾，不斷佛教、不廢法誨、不懷眾議，而護禁戒也。",
    "T12n0381_001:0977b27_2": "戒、定、慧、解、度知見品故而護禁戒；應尋神通六達之故也。",
    "T12n0381_001:0977b28_3": "「所遵之戒，不犯、不缺、不毀，無有邪業，順佛之教無所亡失，而當平等順行三昧。",
    "T12n0381_001:0977c01_4": "智者所歎、佛所諮嗟，無所乖違，隨法所化奉行為要。",
    "T12n0381_001:0977c02_5": "其人如是遵常戒品而悉具足，不失菩薩十法之事。",
    "T12n0381_001:0977c03_6": "何謂十，然後當得轉輪聖王之位終不差錯修聖王教？",
    "T12n0381_001:0977c05_7": "奉宣佛道而不放逸；臨據帝釋而不邀迭；常受佛道而不放逸；昇生梵天而不詭異，在于梵天願欲見佛而不差互，常值世尊心懷悅豫；所聞經典未曾斷絕，聽受佛法未曾中忘，如所聞者即能奉行；識念菩薩聖眾之慧無所亡失；辯才無量未曾空乏；菩薩之本所願者得，所立之事則有報應；常為諸佛正士之等不見毀呰；其佛弟子疾獲神通具諸敏慧；護於戒禁能如是者，是為菩薩十法之行。",
    "T12n0381_001:0977c14_8": "「不退不轉菩薩大士護斯戒品，諸天、龍、神所共營衛，將護歌歎守禁戒者；諸鬼神眾悉歸奉事，神、龍悉敬，世間人民等而供順。",
    "T12n0381_001:0977c17_9": "諸佛世尊常欲見之，諸明智者而俱宗仰，愍傷世間而行慈心，而為眾生護斯禁戒。",
    "T12n0381_001:0977c19_0": "於是菩薩不歸四趣。",
    "T12n0381_001:0977c19_1": "何等四？",
    "T12n0381_001:0977c19_2": "不歸於據無閑之處；亦不歸於無佛之土；不生邪見歸闇塞家；亦不隨歸一切惡趣。",
    "T12n0381_001:0977c21_3": "菩薩若護於戒品者，逮獲斯德。",
    "T12n0381_001:0977c22_4": "復有四法無所忘失。",
    "T12n0381_001:0977c22_5": "何等四？",
    "T12n0381_001:0977c23_6": "不忘佛道；心不捨佛；如所聞法終不中廢；不失禪定意念無數無量諸劫。",
    "T12n0381_001:0977c24_7": "菩薩若護於此戒品便逮斯德。",
    "T12n0381_001:0977c25_8": "菩薩復有四法逮得光觀。",
    "T12n0381_001:0977c26_9": "何謂四？",
    "T12n0381_001:0977c26_10": "尋時逮得觀於明法；獲致人明毒刀恐懼疾病；闇冥之想悉為辟除；諸功德無能亂者；是為四。",
    "T12n0381_001:0977c29_0": "「假使菩薩能護禁戒順斯教者，超度十畏。",
    "T12n0381_001:0977c29_1": "何謂十？",
    "T12n0381_001:0978a01_2": "遠離地獄、畜生、餓鬼貧匱無稱世界魔畏；聲聞、緣覺所趣寂滅；所受脆生諸天、人間，及龍、鬼、神、犍沓惒、阿須倫、真陀羅、摩休勒，諸所恐難；毒、刀、杖、火、蛇、蚖、師子、虎、狼諸難；度于邪見能護戒品。",
    "T12n0381_001:0978a05_3": "如是行者菩薩之法，是為十勉越斯難。",
    "T12n0381_001:0978a06_4": "又，族姓子！",
    "T12n0381_001:0978a06_5": "戒立佛法以為光明，佛法則立於戒。",
    "T12n0381_001:0978a07_6": "菩薩之道，若能奉戒則近定意緣；從禁戒得至智慧解脫之行度知見事。",
    "T12n0381_001:0978a09_7": "何謂為戒皆能永脫一切塵勞？",
    "T12n0381_001:0978a09_8": "何謂塵勞罪福所連？",
    "T12n0381_001:0978a10_9": "三界所著斯則塵勞，當以何度此諸塵勞？",
    "T12n0381_001:0978a11_10": "無念、無想、無思、無住，而無所行、無所興立，亦無所惟，於一切法而無所求，斯則名曰度諸塵勞。",
    "T12n0381_001:0978a13_11": "若，族姓子！",
    "T12n0381_001:0978a13_12": "菩薩大士未遠塵勞，則為無有清淨戒品。",
    "T12n0381_001:0978a14_13": "所以者何？",
    "T12n0381_001:0978a14_14": "正使往至於梵天者自以欲塵，假令上至三十三天亦為欲塵。",
    "T12n0381_001:0978a16_15": "以是之故，族姓子！",
    "T12n0381_001:0978a16_16": "當作斯觀，處三界者則為無有清淨戒品。」",
    "T12n0381_001:0978a17_17": "離垢威白佛言：「設在三界悉塵勞者，而世尊云則為不順清淨戒品。",
    "T12n0381_001:0978a19_18": "云何菩薩離於欲塵逮清淨戒，住於三界而不沾污？」",
    "T12n0381_001:0978a20_19": "世尊告曰：「族姓子！",
    "T12n0381_001:0978a20_20": "知乎？",
    "T12n0381_001:0978a20_21": "為菩薩者無身塵勞，亦無毀戒亦無所住，見眾庶人著於三界故，則為犯戒。",
    "T12n0381_001:0978a22_22": "是菩薩以二事故行善權法，欲除三垢故處三界善權方便，菩薩大士自無塵勞，現在三界欲以開化群萌之類。",
    "T12n0381_001:0978a25_23": "譬，離垢威！",
    "T12n0381_001:0978a25_24": "而有男子，畫於虛空若書文字，現之悉現寧為難不？」",
    "T12n0381_001:0978a26_25": "答曰：「甚難。",
    "T12n0381_001:0978a26_26": "天中天！」",
    "T12n0381_001:0978a26_27": "佛言：「菩薩所興又難於彼，自無塵勞現于三界開化眾生。」",
    "T12n0381_001:0978a28_28": "時離垢威而歎頌曰：「唯天中天！",
    "T12n0381_001:0978a29_29": "　　菩薩所興，　　具足無極，　而行大悲。",
    "T12n0381_001:0978b01_30": "　　已現脫門，　　轉復反入，　所有城郭，　　教授眾生，　　罣礙之網。",
    "T12n0381_001:0978b03_0": "　譬如有人，　　身生疾病，　　療除危害，　非他人也，　　等無有異。",
    "T12n0381_001:0978b04_1": "　　如是，世尊！",
    "T12n0381_001:0978b05_0": "　今日去害，　　近世清淨，　　於道菩薩，　因此解脫。",
    "T12n0381_001:0978b06_1": "　　以是之故，　　勸化眾生，　及諸異學，　　由斯方便，　　救濟眾生。",
    "T12n0381_001:0978b08_0": "　唯天中天！",
    "T12n0381_001:0978b08_1": "　　菩薩大士，　　發大悲心，　聲聞、緣覺，　　所不能及。",
    "T12n0381_001:0978b09_2": "　　所以者何？",
    "T12n0381_001:0978b10_0": "　聲聞、緣覺，　　無有大悲、　　善權方便，　具足之行。」",
    "T12n0381_001:0978b12_0": "等集眾德三昧經卷上"
}