{
    "T12n0374_023:0498b03_0": "大般涅槃經卷第二十三",
    "T12n0374_023:0498b05_0": "北涼天竺三藏曇無讖譯",
    "T12n0374_023:0498b06_0": "光明遍照高貴德王菩薩品第十之三",
    "T12n0374_023:0498b07_0": "「復次善男子！",
    "T12n0374_023:0498b07_1": "一切凡夫雖善護身，心猶故生於三種惡覺，以是因緣，雖斷煩惱，得生非想非非想處，猶故還墮三惡道中。",
    "T12n0374_023:0498b09_2": "善男子！",
    "T12n0374_023:0498b09_3": "譬如有人渡於大海，垂至彼岸，沒水而死。",
    "T12n0374_023:0498b10_4": "凡夫之人亦復如是，垂盡三有，還墮三塗。",
    "T12n0374_023:0498b11_5": "何以故？",
    "T12n0374_023:0498b11_6": "無善覺故。",
    "T12n0374_023:0498b12_7": "何等善覺？",
    "T12n0374_023:0498b12_8": "所謂六念處。",
    "T12n0374_023:0498b12_9": "凡夫之人善心羸劣，不善熾盛，善心羸故慧心薄少，慧心薄故增長諸漏。",
    "T12n0374_023:0498b14_10": "菩薩摩訶薩慧眼清淨見三覺過，知是三覺有種種患，常與眾生作三乘怨。",
    "T12n0374_023:0498b16_11": "三覺因緣，乃令無量凡夫眾生不見佛性，無量劫中生顛倒心，謂佛世尊，無常樂我，唯有一淨，如來畢竟入於涅槃。",
    "T12n0374_023:0498b18_12": "一切眾生無常、無樂、無我、無淨，顛倒心故，言有常樂我淨。",
    "T12n0374_023:0498b19_13": "實無三乘，顛倒心故言有三乘，一實之道真實不虛，顛倒心故言無一實。",
    "T12n0374_023:0498b21_14": "是三惡覺常為諸佛及諸菩薩之所呵責，是三惡覺常害於我、或亦害他。",
    "T12n0374_023:0498b23_15": "有是三覺，一切諸惡常來隨從，是三覺者即是三縛，連綴眾生無邊生死。",
    "T12n0374_023:0498b24_16": "菩薩摩訶薩常作如是觀察三覺。",
    "T12n0374_023:0498b25_17": "菩薩或時有因緣故，應生欲覺默然不受，譬如端正淨潔之人，不受一切糞穢不淨；如熱鐵丸，人無受者；如婆羅門性，不受牛肉；如飽滿人，不受惡食；如轉輪王，不與一切旃陀羅等同坐一床。",
    "T12n0374_023:0498b29_18": "菩薩摩訶薩惡賤三覺，不受不味亦復如是。",
    "T12n0374_023:0498c01_19": "何以故？",
    "T12n0374_023:0498c02_20": "菩薩思惟：『眾生知我是良福田，我當云何受是惡法？",
    "T12n0374_023:0498c03_21": "若受惡覺則不任為眾生福田。",
    "T12n0374_023:0498c04_0": "我自不言是良福田，眾生見相便言我是。",
    "T12n0374_023:0498c04_1": "我今若起如是惡覺，則為欺誑一切眾生。",
    "T12n0374_023:0498c05_2": "我於往昔以欺誑故，無量劫中流轉生死墮三惡道。",
    "T12n0374_023:0498c07_3": "我若以惡心受人信施，一切天人及五通仙悉當證知，而見訶責。",
    "T12n0374_023:0498c08_4": "我若惡覺受人信施，或令施主果報減少或空無報。",
    "T12n0374_023:0498c09_5": "我若惡心受檀越施，則與施主而為怨讎。",
    "T12n0374_023:0498c10_6": "一切施主恒於我所起赤子想，我當云何欺誑於彼，而生怨想？",
    "T12n0374_023:0498c12_7": "何以故？",
    "T12n0374_023:0498c12_8": "或令施主不得果報或少果報故。",
    "T12n0374_023:0498c13_0": "我常自稱為出家人，夫出家者不應起惡，若起惡者則非出家。",
    "T12n0374_023:0498c14_1": "出家之人身口相應，若不相應則非出家。",
    "T12n0374_023:0498c15_2": "我棄父母兄弟妻子眷屬知識，出家修道，正是修習諸善覺時，非是修習不善覺時。",
    "T12n0374_023:0498c17_3": "譬如有人入海求寶，不取真寶，直取水精。",
    "T12n0374_023:0498c18_4": "亦如有人棄妙音樂，遊戲糞穢。",
    "T12n0374_023:0498c18_5": "如棄寶女，與婢交通。",
    "T12n0374_023:0498c19_6": "如棄金器，用於瓦盂。",
    "T12n0374_023:0498c19_7": "如棄甘露，服食毒藥。",
    "T12n0374_023:0498c20_8": "如捨親舊良善之醫，從怨惡醫，求藥而服。",
    "T12n0374_023:0498c22_0": "「『我亦如是，捨離大師、如來世尊甘露法味，而服魔怨種種惡覺。",
    "T12n0374_023:0498c23_1": "人身難得如優曇花，我今已得；如來難值過優曇花，我今已值；清淨法寶難得見聞，我今已聞。",
    "T12n0374_023:0498c25_2": "猶如盲龜值浮木孔。",
    "T12n0374_023:0498c26_3": "人命不停過於山水，今日雖存，明亦難保，云何縱心令住惡法？",
    "T12n0374_023:0498c27_4": "壯色不停猶如奔馬，云何恃怙而生憍慢？",
    "T12n0374_023:0498c28_5": "猶如惡鬼伺求人過，四大惡鬼亦復如是，常來伺求我之過失，云何當令惡覺發起？",
    "T12n0374_023:0499a01_6": "譬如朽宅、垂崩之屋；我命亦爾，云何起惡？",
    "T12n0374_023:0499a02_7": "我名沙門，沙門之人名覺善覺；我今乃起不善之覺，云何當得名沙門也？",
    "T12n0374_023:0499a03_8": "我名出家，出家之人名修善道；我今行惡，云何當得名為出家？",
    "T12n0374_023:0499a05_9": "我今名為真婆羅門，婆羅門者名修淨行；我今乃行不淨惡覺，云何當得名婆羅門？",
    "T12n0374_023:0499a07_10": "我今亦名剎利大姓，剎利姓者能除怨敵；我今不能除惡怨敵，云何當得名剎利姓？",
    "T12n0374_023:0499a09_11": "我名比丘，比丘之人名破煩惱；我今不破惡覺煩惱，云何當得名為比丘？",
    "T12n0374_023:0499a10_12": "世有六處，難可值遇，我今已得，云何當令惡覺居心？",
    "T12n0374_023:0499a11_13": "何等為六？",
    "T12n0374_023:0499a12_14": "一佛世難遇，二正法難聞，三怖心難生，四難生中國，五難得人身，六諸根難具。",
    "T12n0374_023:0499a13_15": "如是六事，難得已得，是故不應起於惡覺。』",
    "T12n0374_023:0499a14_16": "菩薩爾時修行如是大涅槃經，常勤觀察是諸惡心，一切凡夫不見如是惡心過患故受三覺，名為受漏。",
    "T12n0374_023:0499a17_17": "菩薩見已不受、不著、放捨不護，依八聖道，推之令去、斬之令斷，是故菩薩無有受漏，云何當言如來有漏？",
    "T12n0374_023:0499a19_18": "以是義故，如來世尊非是有漏。",
    "T12n0374_023:0499a20_19": "「復次善男子！",
    "T12n0374_023:0499a20_20": "凡夫若遇身心苦惱起種種惡，若得身病，若得心病，令身、口、意，作種種惡，以作惡故輪迴三趣具受諸苦。",
    "T12n0374_023:0499a22_21": "何以故？",
    "T12n0374_023:0499a23_22": "凡夫之人無念慧故，是故生於種種諸漏，是名念漏。",
    "T12n0374_023:0499a24_23": "菩薩摩訶薩常自思惟：『我從往昔無數劫來，為是身心造種種惡，以是因緣，流轉生死在三惡道，具受眾苦，遂令我遠三乘正路。』",
    "T12n0374_023:0499a27_24": "菩薩以是惡因緣故，於己身心生大怖畏，捨離眾惡，趣向善道。",
    "T12n0374_023:0499a28_25": "善男子！",
    "T12n0374_023:0499a28_26": "譬如有王，以四毒蛇盛之一篋，令人瞻養，餧飼臥起，摩洗其身，若令一蛇生瞋恚者，我當准法戮之都市。",
    "T12n0374_023:0499b02_27": "爾時其人聞王切令，心生惶怖，捨篋逃走。",
    "T12n0374_023:0499b03_0": "王時復遣五旃陀羅拔刀隨後，其人迴顧見後五人，遂疾捨去。",
    "T12n0374_023:0499b04_1": "是時五人以惡方便，藏所持刀，密遣一人詐為親善，而語之言：『汝可還來。』",
    "T12n0374_023:0499b06_2": "其人不信，投一聚落，欲自隱匿。",
    "T12n0374_023:0499b06_3": "既入聚中，闚看諸舍都不見人，執捉[土*瓦]器悉空無物，既不見人，求物不得，即便坐地，聞空中聲：『咄哉，男子！",
    "T12n0374_023:0499b09_4": "此聚空曠，無有居民。",
    "T12n0374_023:0499b09_5": "今夜當有六大賊來，汝設遇者命將不全，汝當云何而得免之？』",
    "T12n0374_023:0499b11_6": "爾時其人恐怖遂增，復捨而去。",
    "T12n0374_023:0499b11_7": "路值一河，其河漂急，無有船栰，以怖畏故，即取種種草木為栰。",
    "T12n0374_023:0499b13_8": "復更思惟：『我設住此，當為毒蛇、五旃陀羅、一詐親者、及六大賊之所危害。",
    "T12n0374_023:0499b14_9": "若渡此河，栰不可依，當沒水死。",
    "T12n0374_023:0499b15_10": "寧沒水死，終不為彼蛇賊所害。』",
    "T12n0374_023:0499b16_11": "即推草栰，置之水中，身猗其上，手抱脚踏，截流而渡。",
    "T12n0374_023:0499b17_12": "既達彼岸，安隱無患，心意泰然，怖恐消除。",
    "T12n0374_023:0499b19_0": "「菩薩摩訶薩得聞受持大涅槃經，觀身如篋，地水火風如四毒蛇——見毒、觸毒、氣毒、齧毒——一切眾生遇是四毒故喪其命。",
    "T12n0374_023:0499b21_1": "眾生四大亦復如是，或見為惡、或觸為惡、或氣為惡、或齧為惡，以是因緣遠離眾善。",
    "T12n0374_023:0499b23_2": "復次善男子！",
    "T12n0374_023:0499b23_3": "菩薩摩訶薩觀四毒蛇有四種姓，所謂剎利、婆羅門、毘舍、首陀。",
    "T12n0374_023:0499b25_4": "是四大蛇亦復如是，有四種性，堅性、濕性、熱性、動性，是故菩薩觀是四大與四毒蛇同其種性。",
    "T12n0374_023:0499b27_5": "復次善男子！",
    "T12n0374_023:0499b27_6": "菩薩摩訶薩觀是四大如四毒蛇。",
    "T12n0374_023:0499b28_7": "云何為觀？",
    "T12n0374_023:0499b28_8": "是四毒蛇常伺人便，何時當視？",
    "T12n0374_023:0499b29_9": "何時當觸？",
    "T12n0374_023:0499b29_10": "何時當[口*歔]？",
    "T12n0374_023:0499b29_11": "何時當齧？",
    "T12n0374_023:0499c01_0": "四大毒蛇亦復如是，常伺眾生求其短缺。",
    "T12n0374_023:0499c01_1": "若為四蛇之所殺者，終不至於三惡道中；若為四大之所殺害，必至三惡道，定無有疑。",
    "T12n0374_023:0499c03_2": "是四毒蛇雖復瞻養，亦欲殺人；四大亦爾，雖常供給，亦常牽人造作眾惡。",
    "T12n0374_023:0499c05_3": "是四毒蛇若一瞋者則能殺人；四大之性亦復如是，若一大發亦能害人。",
    "T12n0374_023:0499c07_4": "是四毒蛇雖同一處，四心各異；四大毒蛇亦復如是，雖同一處，性各別異。",
    "T12n0374_023:0499c08_5": "是四毒蛇雖復恭敬，難可親近；四大毒蛇亦復如是，雖復恭敬亦難親近。",
    "T12n0374_023:0499c10_6": "是四毒蛇若害人時，或有沙門、婆羅門等，若以呪藥則可療治；四大殺人，雖有沙門、婆羅門等神呪良藥，則不能治。",
    "T12n0374_023:0499c13_7": "如自喜人聞四毒蛇氣臭可惡，則便遠離；諸佛菩薩亦復如是，聞四大臭，即便遠離。",
    "T12n0374_023:0499c14_8": "爾時菩薩復更思惟四大毒蛇，生大怖畏，背之馳走，修八聖道。",
    "T12n0374_023:0499c17_0": "「五旃陀羅即是五陰。",
    "T12n0374_023:0499c17_1": "云何菩薩觀於五陰如旃陀羅？",
    "T12n0374_023:0499c18_2": "旃陀羅者，常能令別人恩愛別離、怨憎集會。",
    "T12n0374_023:0499c19_3": "五陰亦爾，令人貪近不善之法，遠離一切純善之法。",
    "T12n0374_023:0499c20_4": "復次善男子！",
    "T12n0374_023:0499c20_5": "如旃陀羅，種種器仗以自莊嚴，若刀、若楯、若弓、若箭、若鎧、若矟，能害於人。",
    "T12n0374_023:0499c22_6": "五陰亦爾，以諸煩惱牢自莊嚴，害諸癡人，令墮諸有。",
    "T12n0374_023:0499c23_7": "善男子！",
    "T12n0374_023:0499c23_8": "如旃陀羅，有過之人得便害之；五陰亦爾，有諸結過，常能害人。",
    "T12n0374_023:0499c25_0": "以是義故，菩薩深觀五陰如旃陀羅。",
    "T12n0374_023:0499c25_1": "復次菩薩觀察五陰如旃陀羅：旃陀羅人無慈愍心，怨親俱害；五陰亦爾，無慈愍心，善惡俱害。",
    "T12n0374_023:0499c28_0": "如旃陀羅惱一切人；五陰亦爾，以諸煩惱，常惱一切生死眾生。",
    "T12n0374_023:0499c29_1": "是故菩薩觀於五陰如旃陀羅。",
    "T12n0374_023:0500a01_2": "復次菩薩觀察五陰如旃陀羅：旃陀羅人常懷害心；五陰亦爾，常懷諸結惱害之心。",
    "T12n0374_023:0500a03_0": "如人無足刀杖侍從，當知必為旃陀羅人之所殺害；眾生亦爾，無足、無刀、無有侍從，則為五陰之所賊害。",
    "T12n0374_023:0500a05_1": "足名為戒，刀名為慧，侍從名為善知識也，無此三事故，為五陰之所賊害。",
    "T12n0374_023:0500a07_0": "是故菩薩觀於五陰如旃陀羅。",
    "T12n0374_023:0500a08_0": "「復次善男子！",
    "T12n0374_023:0500a08_1": "菩薩摩訶薩觀察五陰過旃陀羅。",
    "T12n0374_023:0500a09_2": "何以故？",
    "T12n0374_023:0500a09_3": "眾生若為五旃陀羅之所殺者，不墮地獄，為陰殺者則墮地獄，以是義故，菩薩觀陰過旃陀羅。",
    "T12n0374_023:0500a11_4": "作是觀已而作願言：『我寧終身近旃陀羅，不能暫時近於五陰。",
    "T12n0374_023:0500a12_5": "旃陀羅者，唯能害於欲界癡人；是五陰賊，遍害三界凡夫眾生。",
    "T12n0374_023:0500a14_6": "旃陀羅人唯能殺戮有罪之人；是五陰賊不問眾生有罪無罪，悉能害之。",
    "T12n0374_023:0500a15_7": "旃陀羅人不害衰老、婦女、稚小；是五陰賊不問眾生老稚、婦女，一切悉害。』",
    "T12n0374_023:0500a17_8": "是故菩薩深觀此陰過旃陀羅，是故發願，寧當終身近旃陀羅，不能暫時親近五陰。",
    "T12n0374_023:0500a19_9": "復次善男子！",
    "T12n0374_023:0500a19_10": "旃陀羅者唯害他人，終不自害；五陰之賊自害、害他，過旃陀羅。",
    "T12n0374_023:0500a21_11": "旃陀羅人可以善言、錢財、寶貨求而得脫；五陰不爾，不可強以善言誘喻、錢財寶貨求而得脫。",
    "T12n0374_023:0500a23_12": "旃陀羅人於四時中不必常殺；五陰不爾，常於念念害諸眾生。",
    "T12n0374_023:0500a24_13": "旃陀羅人唯在一處可有逃避；五陰不爾，遍一切處，無可逃避。",
    "T12n0374_023:0500a26_14": "旃陀羅人雖復害人，害已不隨；五陰不爾，殺眾生已隨逐不離。",
    "T12n0374_023:0500a27_15": "是故菩薩寧以終身近旃陀羅，不能暫時近於五陰。",
    "T12n0374_023:0500a28_16": "有智之人以善方便得脫五陰。",
    "T12n0374_023:0500a29_17": "善方便者，即八聖道、六波羅蜜、四無量心，以是方便而得解脫，身心不為五陰所害。",
    "T12n0374_023:0500b02_18": "何以故？",
    "T12n0374_023:0500b02_19": "身如金剛，心如虛空，是故身心難可沮壞。",
    "T12n0374_023:0500b03_20": "以是義故，菩薩觀陰成就種種諸不善法，生大怖畏，修八聖道。",
    "T12n0374_023:0500b04_21": "亦如彼人畏四毒蛇、五旃陀羅，涉路而去，無所顧留。",
    "T12n0374_023:0500b06_0": "「詐親善者，名為貪愛。",
    "T12n0374_023:0500b06_1": "菩薩摩訶薩深觀愛結，如怨詐親，若知實者則無能為，若不能知必為所害。",
    "T12n0374_023:0500b08_2": "貪愛亦爾，若知其性，則不能令眾生輪轉生死苦中，如其不知，輪迴六趣具受眾苦。",
    "T12n0374_023:0500b10_3": "何以故？",
    "T12n0374_023:0500b10_4": "愛之為病，難捨離故。",
    "T12n0374_023:0500b10_5": "如怨詐親難可遠離，怨詐親者，常伺人便，令愛別離，怨憎合會。",
    "T12n0374_023:0500b12_6": "愛亦如是，令人遠離一切善法，近於一切不善之法。",
    "T12n0374_023:0500b13_7": "以是義故，菩薩摩訶薩深觀貪愛，如怨詐親。",
    "T12n0374_023:0500b14_8": "見不見故，聞不聞故，如凡夫人見生死過，雖有智慧以癡覆故，後還不見。",
    "T12n0374_023:0500b15_9": "聲聞緣覺亦復如是，雖見不見，雖聞不聞。",
    "T12n0374_023:0500b16_10": "何以故？",
    "T12n0374_023:0500b17_11": "以愛心故。",
    "T12n0374_023:0500b17_12": "所以者何？",
    "T12n0374_023:0500b17_13": "見生死過，不能疾至阿耨多羅三藐三菩提。",
    "T12n0374_023:0500b18_14": "以是義故，菩薩摩訶薩觀此愛結如怨詐親。",
    "T12n0374_023:0500b19_15": "云何名為怨詐親相？",
    "T12n0374_023:0500b20_0": "如怨不實詐現實相，不可親近詐現近相，實是不善詐現善相，實是不愛詐為愛相。",
    "T12n0374_023:0500b21_1": "何以故？",
    "T12n0374_023:0500b22_2": "常伺人便，欲為害故。",
    "T12n0374_023:0500b22_3": "愛亦如是，常為眾生非實詐實、非近詐近、非善詐善、非愛詐愛，常誑一切，輪迴生死。",
    "T12n0374_023:0500b24_4": "以是義故，菩薩觀愛如怨詐親。",
    "T12n0374_023:0500b25_5": "怨詐親者，但見身口，不覩其心，是故能誑；愛亦如是，唯為虛誑，實不可得，是故能惑一切眾生。",
    "T12n0374_023:0500b27_6": "怨詐親者，有始有終，易可遠離；愛不如是，無始無終，難可遠離。",
    "T12n0374_023:0500b28_7": "怨詐親者，遠則難知，近則易知；愛不如是，近尚難知，況復遠耶？",
    "T12n0374_023:0500c01_8": "以是義故，菩薩觀愛過於詐親。",
    "T12n0374_023:0500c01_9": "一切眾生以愛結故，遠大涅槃，近於生死，遠常樂我淨，近無常、苦、無我、不淨，是故我於處處經中說為三垢。",
    "T12n0374_023:0500c04_10": "於現在事，以無明故，不見過患，不能捨離愛怨詐親，終不能害有智之人。",
    "T12n0374_023:0500c05_11": "是故菩薩深觀此愛，生大怖畏，修八聖道，猶如彼人畏四毒蛇、五旃陀羅及一詐親，涉路不迴。",
    "T12n0374_023:0500c09_0": "「空聚落者即是六入。",
    "T12n0374_023:0500c09_1": "菩薩摩訶薩觀內六入空無所有，猶如空聚，如彼怖人既入聚已，乃至不見有一居人，遍捉[土*瓦]器，不得一物。",
    "T12n0374_023:0500c11_2": "菩薩亦爾，諦觀六入空無所有，不見眾生一物之實，是故菩薩觀內六入空無所有，如彼空聚。",
    "T12n0374_023:0500c14_0": "善男子！",
    "T12n0374_023:0500c14_1": "彼空聚落，群賊遠望，終不生於虛空之想。",
    "T12n0374_023:0500c15_2": "凡夫之人亦復如是，於六入聚不生空想，以其不能生空想故，輪迴生死受無量苦。",
    "T12n0374_023:0500c17_0": "善男子！",
    "T12n0374_023:0500c17_1": "群賊既至乃生空想，菩薩亦爾，觀此六入常生空想，生空想故，則不輪迴生死受苦。",
    "T12n0374_023:0500c19_2": "菩薩摩訶薩於此六入常無顛倒，無顛倒故，是故不復輪迴生死。",
    "T12n0374_023:0500c20_3": "復次善男子！",
    "T12n0374_023:0500c20_4": "如有群賊入此空聚則得安樂，煩惱諸賊亦復如是，入此六入則得安樂。",
    "T12n0374_023:0500c22_5": "如賊住空聚，心無所畏，煩惱群賊亦復如是，住是六入，亦無所畏。",
    "T12n0374_023:0500c24_0": "如彼空聚，乃是師子、虎狼、種種惡獸之所住處，是內六入亦復如是，一切眾惡煩惱走獸之所住處。",
    "T12n0374_023:0500c26_1": "是故菩薩深觀六入空無所有，純是一切不善住處。",
    "T12n0374_023:0500c27_2": "「復次善男子！",
    "T12n0374_023:0500c27_3": "菩薩摩訶薩觀內六入空無所有、如彼空聚。",
    "T12n0374_023:0500c28_4": "何以故？",
    "T12n0374_023:0500c28_5": "虛誑不實故，空無所有作有想故，實無有樂作樂想故，實無有人作人想故。",
    "T12n0374_023:0501a01_6": "內六入者亦復如是，空無所有而作有想，實無有樂而作樂想，實無有人而作人想，唯有智人乃能知之得其真實。",
    "T12n0374_023:0501a04_7": "復次善男子！",
    "T12n0374_023:0501a04_8": "如空聚落，或時有人，或時無人；六入不爾，一向無人。",
    "T12n0374_023:0501a05_9": "何以故？",
    "T12n0374_023:0501a05_10": "性常空故，智者所知非是眼見。",
    "T12n0374_023:0501a06_11": "是故菩薩觀內六入，多諸怨害，修八聖道不休不息，猶如彼人畏四毒蛇、五旃陀羅、一詐親善及六大賊，怖著正路。",
    "T12n0374_023:0501a10_0": "「六大賊者即外六塵。",
    "T12n0374_023:0501a10_1": "菩薩摩訶薩觀此六塵如六大賊。",
    "T12n0374_023:0501a11_2": "何以故？",
    "T12n0374_023:0501a11_3": "能劫一切諸善法故。",
    "T12n0374_023:0501a11_4": "如六大賊能劫一切人民財寶，是六塵賊亦復如是，能劫一切眾生善財。",
    "T12n0374_023:0501a13_5": "如六大賊，若入人舍則能劫奪現家所有，不擇好惡，令巨富者忽爾貧窮。",
    "T12n0374_023:0501a15_6": "是六塵賊亦復如是，若入人根則能劫奪一切善法，善法既盡，貧窮孤露，作一闡提，是故菩薩諦觀六塵如六大賊。",
    "T12n0374_023:0501a17_7": "復次善男子！",
    "T12n0374_023:0501a18_8": "如六大賊，欲劫人時，要因內人，若無內人，則便中還。",
    "T12n0374_023:0501a19_9": "是六塵賊亦復如是，欲劫善法要因內有，眾生知見、常樂我淨、不空等相。",
    "T12n0374_023:0501a20_10": "若內無有如是等相，六塵惡賊，則不能劫一切善法。",
    "T12n0374_023:0501a22_11": "有智之人內無是相，凡夫則有，是故六塵常來侵奪善法之財，不善護故，為其所劫。",
    "T12n0374_023:0501a23_12": "護者名慧，有智之人能善防護，故不被劫，是故菩薩觀是六塵如六大賊等無差別。",
    "T12n0374_023:0501a25_13": "「復次善男子！",
    "T12n0374_023:0501a26_14": "如六大賊能為人民身心苦惱；是六塵賊亦復如是，常為眾生身心苦惱。",
    "T12n0374_023:0501a27_15": "六大賊者唯能劫人現在財物；是六塵賊常劫眾生三世善財。",
    "T12n0374_023:0501a29_16": "六大賊者夜則歡樂；六塵惡賊亦復如是，處無明闇則得歡樂。",
    "T12n0374_023:0501b01_17": "是六大賊唯有諸王乃能遮止；六塵惡賊亦復如是，唯佛菩薩乃能遮止。",
    "T12n0374_023:0501b03_18": "是六大賊凡欲劫奪不擇端正、種姓、聰哲、多聞博學、豪貴貧賤；六塵惡賊亦復如是，欲劫善法不擇端正乃至貧賤。",
    "T12n0374_023:0501b05_19": "是六大賊雖有諸王截其手足，猶故不能令其心息；六塵惡賊亦復如是，雖須陀洹、斯陀含、阿那含截其手足，亦不能令不劫善法。",
    "T12n0374_023:0501b08_20": "如勇健人乃能摧伏是六大賊，諸佛菩薩亦復如是，乃能摧伏六塵惡賊。",
    "T12n0374_023:0501b10_21": "譬如有人多諸種族，宗黨熾盛，則不為彼六賊所劫；眾生亦爾，有善知識，不為六塵惡賊所劫。",
    "T12n0374_023:0501b12_22": "是六大賊若見人物，則能偷劫；六塵不爾，若見若知、若聞若嗅、若觸若覺、皆悉能劫。",
    "T12n0374_023:0501b14_23": "六大賊者唯能劫奪欲界人財，不能劫奪色無色界；六塵惡賊則不如是，能劫三界一切善寶。",
    "T12n0374_023:0501b16_24": "是故菩薩諦觀六塵過彼六賊，作是觀已，修八聖道，直往不迴。",
    "T12n0374_023:0501b17_25": "如彼怖人，畏四毒蛇、五旃陀羅、一詐親者及六大賊，捨空聚落涉路而去。",
    "T12n0374_023:0501b20_0": "「路值一河者即是煩惱。",
    "T12n0374_023:0501b20_1": "云何菩薩觀此煩惱猶如大河？",
    "T12n0374_023:0501b21_2": "如彼駛河，能漂香象；煩惱駛河亦復如是，能漂緣覺，是故菩薩深觀煩惱猶如駛河。",
    "T12n0374_023:0501b23_3": "深難得底，故名為河；邊不可得，故名為大，其中多有種種惡魚，煩惱大河亦復如是。",
    "T12n0374_023:0501b25_4": "唯佛菩薩能得底故，故名極深。",
    "T12n0374_023:0501b25_5": "唯佛菩薩得其邊故，故名廣大。",
    "T12n0374_023:0501b26_6": "常害一切癡眾生故，故名惡魚。",
    "T12n0374_023:0501b27_7": "是故菩薩觀此煩惱猶如大河。",
    "T12n0374_023:0501b27_8": "如大河水能長一切草木叢林；煩惱大河亦復如是，能長眾生二十五有，是故菩薩觀此煩惱猶如大河。",
    "T12n0374_023:0501c01_9": "譬如有人，墮大河水無有慚愧；眾生亦爾，墮煩惱河無有慚愧。",
    "T12n0374_023:0501c02_10": "如墮河者未得其底即便命終；墮煩惱河亦復如是，未盡其底，周迴輪轉二十五有。",
    "T12n0374_023:0501c04_11": "所言底者名為空相，若有不修如是空相，當知是人不得出離二十五有，一切眾生不能善修空無相故，常為煩惱駛河所漂。",
    "T12n0374_023:0501c07_12": "如彼大河唯能壞身，不能漂沒一切善法；煩惱大河則不如是，能壞一切身心善法。",
    "T12n0374_023:0501c09_13": "彼大暴河，唯能漂沒欲界中人；煩惱大河乃能漂沒三界人天。",
    "T12n0374_023:0501c10_14": "世間大河，手抱脚踏，則到彼岸；煩惱大河，唯有菩薩因六波羅蜜乃能得渡。",
    "T12n0374_023:0501c12_15": "如大河水難可得渡；煩惱大河亦復如是難可得渡。",
    "T12n0374_023:0501c13_16": "云何名為難可得渡？",
    "T12n0374_023:0501c14_0": "乃至十住諸大菩薩，猶故未能畢竟得渡，唯有諸佛乃畢竟渡，是故名為難可得渡。",
    "T12n0374_023:0501c15_1": "譬如有人為河所漂，不能修習毫釐善法；眾生亦爾，為煩惱河所漂沒者，亦復不能修習善法。",
    "T12n0374_023:0501c18_2": "如人墮河為水所漂，餘有力者則能拔濟；墮煩惱河為一闡提，聲聞緣覺乃至諸佛不能拔濟。",
    "T12n0374_023:0501c20_3": "世間大河劫盡之時，七日並照，能令枯涸；煩惱大河則不如是，聲聞緣覺雖修七覺，猶不能乾，是故菩薩觀諸煩惱猶如暴河。",
    "T12n0374_023:0501c24_0": "「譬如彼人，畏四毒蛇、五旃陀羅、一詐親善及六大賊，捨空聚落，隨路而去，既至河上取草為栰者。",
    "T12n0374_023:0501c26_1": "菩薩亦爾，畏四大蛇、五陰旃陀羅、愛詐親善、六入空聚、六塵惡賊，至煩惱河，修戒、定、慧、解脫、解脫知見、六波羅蜜、三十七品，以為船栰，依乘此栰，渡煩惱河，到於彼岸，常樂涅槃。",
    "T12n0374_023:0502a01_0": "菩薩修行大涅槃者作是思惟：『我若不能忍受如是身苦心苦，則不能令一切眾生渡煩惱河。』",
    "T12n0374_023:0502a03_1": "以是思惟，雖有如是身心苦惱，默然忍受，以忍受故則不生漏。",
    "T12n0374_023:0502a04_2": "如是菩薩尚無諸漏，況佛如來而當有漏？",
    "T12n0374_023:0502a05_3": "是故諸佛不名有漏。",
    "T12n0374_023:0502a05_4": "「云何如來非無漏也？",
    "T12n0374_023:0502a06_5": "如來常行有漏中故。",
    "T12n0374_023:0502a06_6": "有漏即是二十五有，是故聲聞、凡夫之人言佛有漏，諸佛如來真實無漏。",
    "T12n0374_023:0502a08_7": "善男子！",
    "T12n0374_023:0502a08_8": "以是因緣，諸佛如來無有定相。",
    "T12n0374_023:0502a09_9": "善男子！",
    "T12n0374_023:0502a09_10": "是故犯四重禁、謗方等經及一闡提，悉皆不定。」",
    "T12n0374_023:0502a11_0": "爾時光明遍照高貴德王菩薩摩訶薩言：「如是，如是。",
    "T12n0374_023:0502a12_1": "誠如聖教，一切諸法皆悉不定。",
    "T12n0374_023:0502a12_2": "以不定故，當知如來亦不畢竟入於涅槃。",
    "T12n0374_023:0502a13_3": "如佛先說，菩薩摩訶薩修大涅槃，聞不聞中有涅槃、大涅槃？",
    "T12n0374_023:0502a15_4": "云何涅槃？",
    "T12n0374_023:0502a15_5": "云何大涅槃？」",
    "T12n0374_023:0502a16_0": "爾時佛讚光明遍照高貴德王菩薩摩訶薩言：「善哉，善哉！",
    "T12n0374_023:0502a17_1": "善男子！",
    "T12n0374_023:0502a17_2": "若有菩薩得念總持，乃能如汝之所諮問。",
    "T12n0374_023:0502a18_3": "善男子！",
    "T12n0374_023:0502a18_4": "如世人言有海、大海，有河、大河，有山、大山，有地、大地，有城、大城，有眾生、大眾生，有王、大王，有人、大人，有天、天中天，有道、大道，涅槃亦爾，有涅槃、有大涅槃。",
    "T12n0374_023:0502a22_0": "云何涅槃？",
    "T12n0374_023:0502a22_1": "善男子！",
    "T12n0374_023:0502a22_2": "如人飢餓，得少飯食名為安樂，如是安樂亦名涅槃。",
    "T12n0374_023:0502a23_3": "如病得差則名安樂，如是安樂亦名涅槃。",
    "T12n0374_023:0502a24_4": "如人怖畏得歸依處則得安樂，如是安樂亦名涅槃。",
    "T12n0374_023:0502a25_5": "如貧窮人獲七寶物則得安樂，如是安樂亦名涅槃。",
    "T12n0374_023:0502a26_6": "如人觀骨不起貪欲則得安樂，如是安樂亦名涅槃。",
    "T12n0374_023:0502a28_7": "如是涅槃不得名為大涅槃也。",
    "T12n0374_023:0502a28_8": "何以故？",
    "T12n0374_023:0502a29_0": "以飢渴故、病故、怖故、貧故、生貪著故，是名涅槃，非大涅槃。",
    "T12n0374_023:0502b01_1": "善男子！",
    "T12n0374_023:0502b01_2": "若凡夫人及以聲聞，或因世俗，或因聖道，斷欲界結則得安樂，如是安樂亦名涅槃，不得名為大涅槃也。",
    "T12n0374_023:0502b03_3": "能斷初禪，乃至能斷非想非非想處結，則得安樂，如是安樂亦名涅槃，不得名為大涅槃也。",
    "T12n0374_023:0502b05_4": "何以故？",
    "T12n0374_023:0502b06_5": "還生煩惱，有習氣故。",
    "T12n0374_023:0502b06_6": "云何名為煩惱習氣？",
    "T12n0374_023:0502b07_0": "聲聞緣覺有煩惱氣，所謂我身、我衣、我去、我來、我說、我聽，諸佛如來入於涅槃，涅槃之性無我、無樂，唯有常淨，是則名為煩惱習氣。",
    "T12n0374_023:0502b09_1": "佛、法、眾僧有差別相，如來畢竟入於涅槃。",
    "T12n0374_023:0502b10_2": "聲聞、緣覺諸佛如來所得涅槃等無差別，以是義故，二乘所得非大涅槃。",
    "T12n0374_023:0502b12_3": "何以故？",
    "T12n0374_023:0502b12_4": "無常樂我淨故。",
    "T12n0374_023:0502b13_5": "常樂我淨乃得名為大涅槃也。",
    "T12n0374_023:0502b13_6": "善男子！",
    "T12n0374_023:0502b13_7": "譬如有處能受眾水，名為大海。",
    "T12n0374_023:0502b14_8": "隨有聲聞、緣覺、菩薩、諸佛如來所入之處，名大涅槃。",
    "T12n0374_023:0502b15_9": "四禪、三三昧、八背捨、八勝處、十一切處，隨能攝取如是無量諸善法者，名大涅槃。",
    "T12n0374_023:0502b18_0": "「善男子！",
    "T12n0374_023:0502b18_1": "譬如有河，第一香象不能得底，則名為大。",
    "T12n0374_023:0502b19_2": "聲聞緣覺至十住菩薩不見佛性，名為涅槃，非大涅槃。",
    "T12n0374_023:0502b20_3": "若能了了見於佛性，則得名為大涅槃也。",
    "T12n0374_023:0502b21_4": "是大涅槃，唯大象王能盡其底，大象王者謂諸佛也。",
    "T12n0374_023:0502b22_5": "善男子！",
    "T12n0374_023:0502b22_6": "若摩訶那伽及鉢揵陀、大力士等經歷多時，所不能上，乃名大山。",
    "T12n0374_023:0502b24_7": "聲聞、緣覺及諸菩薩摩訶、那伽大力士等所不能見，如是乃名大涅槃也。",
    "T12n0374_023:0502b25_8": "復次善男子！",
    "T12n0374_023:0502b26_9": "隨有小王之所住處，名為小城，轉輪聖王所住之處乃名大城。",
    "T12n0374_023:0502b27_10": "聲聞、緣覺，八萬、六萬、四萬、二萬、一萬住處，名為涅槃。",
    "T12n0374_023:0502b28_11": "無上法主、聖王住處，乃得名為大般涅槃，以是故名大般涅槃。",
    "T12n0374_023:0502c01_12": "善男子！",
    "T12n0374_023:0502c01_13": "譬如有人見四種兵不生怖畏，當知是人名大眾生。",
    "T12n0374_023:0502c02_14": "若有眾生於三惡道、煩惱惡業不生怖畏，而能於中廣度眾生，當知是人得大涅槃。",
    "T12n0374_023:0502c04_15": "若有人能供養父母、恭敬沙門及婆羅門，修治善法所言誠實無有欺誑，能忍諸惡，惠施貧乏名大丈夫。",
    "T12n0374_023:0502c06_16": "菩薩亦爾，有大慈悲憐愍一切，於諸眾生猶如父母，能度眾生於生死河，普示眾生一實之道，是則名為大般涅槃。",
    "T12n0374_023:0502c09_17": "「善男子！",
    "T12n0374_023:0502c09_18": "大名不可思議，若不可思議，一切眾生所不能信，是則名為大般涅槃，唯佛菩薩之所見故名大涅槃。",
    "T12n0374_023:0502c11_19": "以何因緣復名為大？",
    "T12n0374_023:0502c12_20": "以無量因緣然後乃得，故名為大。",
    "T12n0374_023:0502c12_21": "善男子！",
    "T12n0374_023:0502c13_22": "如世間人，以多因緣之所得者，則名為大。",
    "T12n0374_023:0502c14_23": "涅槃亦爾，以多因緣之所得故，故名為大。",
    "T12n0374_023:0502c15_0": "云何復名為大涅槃？",
    "T12n0374_023:0502c15_1": "有大我故，名大涅槃。",
    "T12n0374_023:0502c15_2": "涅槃無我，大自在故，名為大我。",
    "T12n0374_023:0502c16_3": "云何名為大自在耶？",
    "T12n0374_023:0502c17_4": "有八自在，則名為我。",
    "T12n0374_023:0502c17_5": "何等為八？",
    "T12n0374_023:0502c17_6": "一者、能示一身以為多身，身數大小猶如微塵，充滿十方無量世界。",
    "T12n0374_023:0502c19_7": "如來之身實非微塵，以自在故現微塵身，如是自在則為大我。",
    "T12n0374_023:0502c21_0": "「二者、示一塵身滿於三千大千世界，如來之身實不滿於三千大千世界。",
    "T12n0374_023:0502c22_1": "何以故？",
    "T12n0374_023:0502c22_2": "以無礙故，直以自在故，滿於三千大千世界，如是自在，名為大我。",
    "T12n0374_023:0502c24_3": "「三者、能以滿此三千大千世界之身輕舉飛空，過於二十恒河沙等諸佛世界而無障礙。",
    "T12n0374_023:0502c26_4": "如來之身，實無輕重，以自在故能為輕重，如是自在名為大我。",
    "T12n0374_023:0502c28_0": "「四者、以自在故而得自在。",
    "T12n0374_023:0502c28_1": "云何自在？",
    "T12n0374_023:0502c28_2": "如來一心安住不動，所可示化無量形類，各令有心。",
    "T12n0374_023:0503a01_0": "如來有時或造一事，而令眾生各各成辦。",
    "T12n0374_023:0503a01_1": "如來之身常住一土，而令他土一切悉見。",
    "T12n0374_023:0503a02_2": "如是自在名為大我。",
    "T12n0374_023:0503a04_0": "「五者、根自在故。",
    "T12n0374_023:0503a04_1": "云何名為根自在耶？",
    "T12n0374_023:0503a04_2": "如來一根，亦能見色、聞聲、嗅香、別味、覺觸、知法。",
    "T12n0374_023:0503a05_3": "如來六根，亦不見色、聞聲、嗅香、別味、覺觸、知法。",
    "T12n0374_023:0503a06_4": "以自在故，令根自在，如是自在名為大我。",
    "T12n0374_023:0503a08_0": "「六者、以自在故得一切法，如來之心亦無得想。",
    "T12n0374_023:0503a09_1": "何以故？",
    "T12n0374_023:0503a09_2": "無所得故。",
    "T12n0374_023:0503a09_3": "若是有者可名為得，實無所有云何名得？",
    "T12n0374_023:0503a10_4": "若使如來計有得想，是則諸佛不得涅槃，以無得故名得涅槃，以自在故得一切法，得諸法故名為大我。",
    "T12n0374_023:0503a13_0": "「七者、說自在故。",
    "T12n0374_023:0503a13_1": "如來演說一偈之義，經無量劫，義亦不盡，所謂若戒、若定、若施、若慧，如來爾時都不生念，我說彼聽；亦復不生一偈之想，世間之人以四句為偈，隨世俗故說名為偈；一切法性亦無有說，以自在故如來演說，以演說故名為大我。",
    "T12n0374_023:0503a19_0": "「八者、如來遍滿一切諸處，猶如虛空。",
    "T12n0374_023:0503a19_1": "虛空之性不可得見，如來亦爾實不可見，以自在故令一切見，如是自在名為大我，如是大我名大涅槃，以是義故名大涅槃。",
    "T12n0374_023:0503a23_0": "「復次善男子！",
    "T12n0374_023:0503a23_1": "譬如寶藏，多諸珍異，百種具足，故名大藏。",
    "T12n0374_023:0503a24_2": "諸佛如來甚深奧藏亦復如是，多諸奇異，具足無缺，名大涅槃。",
    "T12n0374_023:0503a25_3": "復次善男子！",
    "T12n0374_023:0503a25_4": "無邊之物乃名為大，涅槃無邊是故名大。",
    "T12n0374_023:0503a27_0": "「復次善男子！",
    "T12n0374_023:0503a27_1": "有大樂故名大涅槃。",
    "T12n0374_023:0503a27_2": "涅槃無樂；以四樂故，名大涅槃。",
    "T12n0374_023:0503a28_3": "何等為四？",
    "T12n0374_023:0503a28_4": "一者、斷諸樂故，不斷樂者則名為苦，若有苦者不名大樂。",
    "T12n0374_023:0503b01_0": "以斷樂故則無有苦，無苦無樂乃名大樂。",
    "T12n0374_023:0503b01_1": "涅槃之性無苦無樂，是故涅槃名為大樂，以是義故名大涅槃。",
    "T12n0374_023:0503b03_2": "復次善男子！",
    "T12n0374_023:0503b03_3": "樂有二種：一者凡夫，二者諸佛。",
    "T12n0374_023:0503b04_4": "凡夫之樂，無常敗壞，是故無樂。",
    "T12n0374_023:0503b05_5": "諸佛常樂無有變異，故名大樂。",
    "T12n0374_023:0503b05_6": "復次善男子！",
    "T12n0374_023:0503b06_7": "有三種受：一者苦受，二者樂受，三者不苦不樂受，不苦不樂是亦為苦。",
    "T12n0374_023:0503b07_8": "涅槃雖同不苦不樂，然名大樂，以大樂故，名大涅槃。",
    "T12n0374_023:0503b09_0": "「二者、大寂靜故名為大樂。",
    "T12n0374_023:0503b09_1": "涅槃之性是大寂靜。",
    "T12n0374_023:0503b10_2": "何以故？",
    "T12n0374_023:0503b10_3": "遠離一切憒閙法故，以大寂故名大涅槃。",
    "T12n0374_023:0503b12_0": "「三者、一切知故，名為大樂。",
    "T12n0374_023:0503b12_1": "非一切知不名大樂；諸佛如來一切知故名為大樂。",
    "T12n0374_023:0503b13_2": "以大樂故，名大涅槃。",
    "T12n0374_023:0503b15_0": "「四者、身不壞故，名為大樂。",
    "T12n0374_023:0503b15_1": "身若可壞則不名樂；如來之身金剛無壞，非煩惱身、無常之身，故名大樂。",
    "T12n0374_023:0503b17_2": "以大樂故，名大涅槃。",
    "T12n0374_023:0503b18_0": "「善男子！",
    "T12n0374_023:0503b18_1": "世間名字或有因緣、或無因緣。",
    "T12n0374_023:0503b18_2": "有因緣者，如舍利弗，母名舍利，因母立字，故名舍利弗。",
    "T12n0374_023:0503b20_3": "如摩鍮羅道人，生摩鍮羅國，因國立名，故名摩鍮羅道人。",
    "T12n0374_023:0503b21_4": "如目犍連，目犍連者即是姓也、因姓立名，故名目犍連。",
    "T12n0374_023:0503b22_5": "如我生於瞿曇種姓，因姓立名稱為瞿曇。",
    "T12n0374_023:0503b23_6": "如毘舍佉道人，毘舍佉者，即是星名，因星為名，名毘舍佉。",
    "T12n0374_023:0503b24_7": "如有六指，因六指故，名六指人。",
    "T12n0374_023:0503b25_8": "如佛奴、天奴，因佛、因天，故名佛奴、天奴。",
    "T12n0374_023:0503b26_9": "因濕生故，故名濕生。",
    "T12n0374_023:0503b26_10": "如因聲故，名為迦迦羅、名究究羅、呾呾羅。",
    "T12n0374_023:0503b27_11": "如是等名，是因緣名。",
    "T12n0374_023:0503b28_12": "無因緣者，如蓮花、地、水、火、風、虛空。",
    "T12n0374_023:0503b29_13": "如曼陀婆，一名二實，一名殿堂、二名飲漿堂，不飲漿亦復得名為曼陀婆。",
    "T12n0374_023:0503c01_14": "如薩婆車多名為蛇蓋，實非蛇蓋，是名無因，強立名字。",
    "T12n0374_023:0503c03_15": "如坻羅婆夷，名為食油，實不食油，強為立名，名為食油。",
    "T12n0374_023:0503c04_16": "是名無因，強立名字。",
    "T12n0374_023:0503c04_17": "善男子！",
    "T12n0374_023:0503c04_18": "是大涅槃亦復如是，無有因緣，強為立名。",
    "T12n0374_023:0503c05_19": "善男子！",
    "T12n0374_023:0503c06_20": "譬如虛空，不因小空名為大空也。",
    "T12n0374_023:0503c06_21": "涅槃亦爾，不因小相名大涅槃。",
    "T12n0374_023:0503c07_22": "善男子！",
    "T12n0374_023:0503c07_23": "譬如有法，不可稱量、不可思議，故名為大。",
    "T12n0374_023:0503c08_24": "涅槃亦爾，不可稱量、不可思議，故得名為大般涅槃。",
    "T12n0374_023:0503c09_25": "以純淨故名大涅槃。",
    "T12n0374_023:0503c10_26": "云何純淨？",
    "T12n0374_023:0503c10_27": "淨有四種。",
    "T12n0374_023:0503c10_28": "何等為四？",
    "T12n0374_023:0503c11_29": "一者、二十五有名為不淨，能永斷故得名為淨，淨即涅槃。",
    "T12n0374_023:0503c12_30": "如是涅槃，亦得名有，而是涅槃，實非是有，諸佛如來隨世俗故，說涅槃有。",
    "T12n0374_023:0503c14_0": "譬如世人，非父言父、非母言母，實非父母，而言父母。",
    "T12n0374_023:0503c15_1": "涅槃亦爾，隨世俗故說言諸佛有大涅槃。",
    "T12n0374_023:0503c16_2": "二者、業清淨故。",
    "T12n0374_023:0503c16_3": "一切凡夫業不清淨，故無涅槃；諸佛如來業清淨故，故名大淨，以大淨故名大涅槃。",
    "T12n0374_023:0503c18_4": "三者、身清淨故。",
    "T12n0374_023:0503c18_5": "身若無常，則名不淨；如來身常故名大淨，以大淨故名大涅槃。",
    "T12n0374_023:0503c20_6": "四者、心清淨故，心若有漏，名曰不淨；佛心無漏，故名大淨，以大淨故名大涅槃。",
    "T12n0374_023:0503c21_7": "善男子！",
    "T12n0374_023:0503c22_8": "是名善男子、善女人修行如是大涅槃經，具足成就初分功德。",
    "T12n0374_023:0503c24_0": "大般涅槃經卷第二十三"
}