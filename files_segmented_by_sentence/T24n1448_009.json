{
    "T24n1448_009:0037c05_0": "根本說一切有部毘奈耶藥事",
    "T24n1448_009:0037c06_0": "卷第九",
    "T24n1448_009:0037c08_0": "大唐三藏義淨奉　制譯",
    "T24n1448_009:0037c09_0": "爾時世尊行至象城，有一婆羅門，遙見世尊具三十二相、八十隨好莊嚴其身，圓光一尋朗逾千日，行步進止猶如寶山，賢善威儀。",
    "T24n1448_009:0037c12_1": "婆羅門遙見世尊，就佛讚歎世尊曰：「金色之身，目淨修廣，慈愍成就，具諸功德，天中之天，調御丈夫，超渡有海。」",
    "T24n1448_009:0037c15_0": "世尊聞此讚已，便即微笑。",
    "T24n1448_009:0037c15_1": "諸佛常行，現微笑時，放大光明，乃至還入於頂。",
    "T24n1448_009:0037c16_2": "爾時具壽阿難陀合掌恭敬而白佛言，以頌問曰：「世尊從面門，　　出千微妙光；　猶如日初現，　　照耀於十方。」",
    "T24n1448_009:0037c20_0": "復說頌曰：「捨離憍慢下劣心，　　諸佛世間最上因；　無緣不應現微笑，　　降伏煩惱諸怨敵。」",
    "T24n1448_009:0037c23_0": "佛言：「如是，如是。",
    "T24n1448_009:0037c23_1": "阿難陀！",
    "T24n1448_009:0037c23_2": "諸佛如來非無因緣而現微笑。",
    "T24n1448_009:0037c24_3": "阿難陀！",
    "T24n1448_009:0037c24_4": "汝見彼婆羅門以頌讚佛不？」",
    "T24n1448_009:0037c25_5": "阿難陀答言：「已見。」",
    "T24n1448_009:0037c25_6": "佛言：「此婆羅門，由讚歎我善根功德，經二十劫，不墮惡趣，常得生於天人之中。",
    "T24n1448_009:0037c27_7": "從此後身，證辟支佛，名為應讚。」",
    "T24n1448_009:0037c28_0": "時諸苾芻咸皆生疑，唯佛世尊能斷一切疑惑，便即請問，世尊告曰：「汝等諦聽！",
    "T24n1448_009:0037c29_1": "此婆羅門，由讚歎我一頌伽他，我為授記作辟支佛。」",
    "T24n1448_009:0038a01_2": "佛言：「非但今時由讚歎如來獲福，過去世時，此婆羅門以頌讚我，我亦施彼婆羅門五大聚落。",
    "T24n1448_009:0038a04_3": "汝等諦聽，善思念之，我為汝說。",
    "T24n1448_009:0038a04_4": "往昔婆羅痆斯土城有王名曰梵授，正法化世，安隱豐樂，人民熾盛，無諸疾疫，其王好樂才學。",
    "T24n1448_009:0038a06_5": "時婆羅痆斯城有一婆羅門，具大才學，其妻報曰：『時節將寒，汝往王邊，善為讚頌，令王歡喜，賜汝冬衣。』",
    "T24n1448_009:0038a09_6": "其婆羅門行詣王所，見王乘象從城而出。",
    "T24n1448_009:0038a10_7": "時婆羅門見王，念曰：『為先讚王？",
    "T24n1448_009:0038a10_8": "為先讚象？",
    "T24n1448_009:0038a11_9": "然而此象，諸人盡愛，應先讚象。』",
    "T24n1448_009:0038a11_10": "時彼婆羅門以頌讚曰：「『形如帝釋象，　　色具妙威容；　　大力相莊嚴，　　象王如是狀。』",
    "T24n1448_009:0038a15_0": "「王聞頌已極大歡悅，亦復頌言：「『我之愛象王，　　人見皆歡喜；　　汝能善美讚，　　可賜五聚落。』",
    "T24n1448_009:0038a18_0": "「汝等苾芻，勿作異念。",
    "T24n1448_009:0038a18_1": "昔時象王者，我今是也。",
    "T24n1448_009:0038a19_2": "婆羅門者，今此讚象婆羅門是。",
    "T24n1448_009:0038a19_3": "彼時以一伽他讚我，賜與五聚落。",
    "T24n1448_009:0038a20_4": "今時以一伽他讚我，我亦授記緣覺菩提。」",
    "T24n1448_009:0038a22_0": "爾時世尊次到大城，於此城中，廣說如前，於《四佛座經》中已說。",
    "T24n1448_009:0038a24_0": "世尊行到素魯揭群城，於此城中有一婆羅門名因陀羅，年少多聞，自謂聰慜，於諸流輩，曾不在懷。",
    "T24n1448_009:0038a27_0": "爾時世尊於一住處，在大眾前為說法要。",
    "T24n1448_009:0038a27_1": "時婆羅門聞世尊至城，便作是念：「曾聞喬答摩沙門，顏貌端政。",
    "T24n1448_009:0038a29_2": "我今往觀端政於我不？」",
    "T24n1448_009:0038a29_3": "即往佛所，乃見世尊三十二丈夫相、八十隨好，光明赫奕周遍其身，尋光嚴飾超過千日，猶如寶山周遍賢善。",
    "T24n1448_009:0038b03_4": "既觀察已，復作是念：「喬答摩沙門端政於我，然不長於我。」",
    "T24n1448_009:0038b04_5": "即觀佛頂，而不能見。",
    "T24n1448_009:0038b05_6": "便登高處，亦不能見。",
    "T24n1448_009:0038b05_7": "爾時世尊告彼婆羅門曰：「汝獲勞苦，縱登妙高山頂亦不能見。",
    "T24n1448_009:0038b07_0": "然如來頂，汝可不聞天、阿蘇羅及世間人終不能見。",
    "T24n1448_009:0038b08_1": "汝意欲知如來身量，於汝家內，祭祀火處地下，有牛頭栴檀柱。",
    "T24n1448_009:0038b09_2": "汝當擎出量度，即知如來父母所生身。」",
    "T24n1448_009:0038b10_3": "彼婆羅門復作是念：「此希有事，我不曾聞，可往觀察。」",
    "T24n1448_009:0038b11_4": "彼即速疾歸家，於祭祀處掘地出柱，皆如佛說。",
    "T24n1448_009:0038b12_5": "時彼婆羅門即生信心，復作是念：「喬答摩沙門！",
    "T24n1448_009:0038b14_0": "決定一切種智，我今可往承事供養。」",
    "T24n1448_009:0038b14_1": "以信心故，即詣佛所，於世尊前說種種讚喜，退坐一面。",
    "T24n1448_009:0038b16_2": "爾時世尊知彼意樂隨眠根性，廣如上說，無始以來積集薩迦耶見，以智慧金剛杵摧破邪見山，證預流果已，唱言：「世尊！",
    "T24n1448_009:0038b18_3": "我已出離，我今歸依佛法僧，願與授我鄔波索迦戒。",
    "T24n1448_009:0038b20_4": "始從今日乃至命存，以淨信心歸依三寶。」",
    "T24n1448_009:0038b21_5": "爾時婆羅門從坐起，整理衣服，合掌禮佛，而白佛言：「若世尊許我，當建立牛頭栴檀柱，令一切知聞。」",
    "T24n1448_009:0038b23_6": "佛言：「婆羅門！",
    "T24n1448_009:0038b23_7": "隨汝所作。」",
    "T24n1448_009:0038b23_8": "于時婆羅門將栴檀柱，於寂靜處，以種種供具建立其柱，因此復致齋會。",
    "T24n1448_009:0038b25_9": "復有餘婆羅門居士等，為求福樂，故於柱上結吉祥草，以因陀羅婆羅門致立齋會，故名因陀羅會日。",
    "T24n1448_009:0038b27_10": "若時世尊現大神通，是時外道無色退去，天人歡喜、善人悅樂，外道迸散，投於邊地或於婆羅門近事而住。",
    "T24n1448_009:0038c01_11": "于時世尊遊憍薩羅人間行，往婆羅門聚落。",
    "T24n1448_009:0038c02_12": "時諸異道聞沙門喬答摩來，聞已怱忙往詣婆羅門居士族姓家。",
    "T24n1448_009:0038c03_13": "到已，便作是語：「願言增福增福。",
    "T24n1448_009:0038c04_14": "我辭去。」",
    "T24n1448_009:0038c04_15": "彼諸人曰：「聖者！",
    "T24n1448_009:0038c05_16": "何故而去？」",
    "T24n1448_009:0038c05_17": "答言：「我等以見汝等富足，我不喜見汝敗散，所以且去。」",
    "T24n1448_009:0038c06_18": "諸人問曰：「聖者！",
    "T24n1448_009:0038c07_0": "我等有何敗散？」",
    "T24n1448_009:0038c07_1": "「汝等當知，喬答摩沙門與千二百人隨從漸來，皆雨刀雹，無量無數有子婦人悉令無子。」",
    "T24n1448_009:0038c09_2": "諸人報言：「聖者！",
    "T24n1448_009:0038c09_3": "若實如是，應合住此，與我相助。",
    "T24n1448_009:0038c10_4": "豈合捨去？",
    "T24n1448_009:0038c10_5": "此是不善，我等決定壞滅。」",
    "T24n1448_009:0038c11_6": "外道答言：「汝等共我立契，然可住此，汝等可害喬答摩沙門。」",
    "T24n1448_009:0038c12_7": "諸人言曰：「我等當害。」",
    "T24n1448_009:0038c13_8": "即各執刀杖弓箭，擐甲而出於衢路間。",
    "T24n1448_009:0038c14_9": "時釋種中有一老人，見彼諸人便即問曰：「汝等欲詣何處？」",
    "T24n1448_009:0038c15_10": "彼即答言：「為害怨故。」",
    "T24n1448_009:0038c15_11": "又問：「誰是汝怨？」",
    "T24n1448_009:0038c16_12": "彼即答言：「喬答摩沙門是也。」",
    "T24n1448_009:0038c16_13": "老人報曰：「世尊大師若是汝怨，更有何人為汝親友？",
    "T24n1448_009:0038c18_14": "汝等可迴。」",
    "T24n1448_009:0038c18_15": "彼諸人等皆不肯迴。",
    "T24n1448_009:0038c18_16": "是時老人便作是念：「此等之輩，不以說法而能調伏，應設種種威力，可令押伏。」",
    "T24n1448_009:0038c20_17": "是時老人便即入村，四邊放火，燒其聚落。",
    "T24n1448_009:0038c21_18": "村內諸人並皆號叫。",
    "T24n1448_009:0038c22_19": "害佛人等既聞叫聲，並皆驚忙，共相謂曰：「喬答摩沙門，去此既遠，今乃現有極大損失，聚落被燒；應可却迴，且救其火。」",
    "T24n1448_009:0038c24_20": "彼等既迴，救火不得，須臾之間世尊便至，問諸人曰：「何為驚忙？」",
    "T24n1448_009:0038c26_21": "諸人答言：「今被火燒，不能救得。」",
    "T24n1448_009:0038c27_22": "佛便報曰：「我今為汝，滅却其火。」",
    "T24n1448_009:0038c27_23": "諸人白言：「唯願世尊，為我滅火。」",
    "T24n1448_009:0038c28_24": "是時如來言語纔訖，佛威力故其火並滅。",
    "T24n1448_009:0038c29_25": "時諸人等皆生信心，而白佛言：「世尊！",
    "T24n1448_009:0039a01_26": "今者何故得來？」",
    "T24n1448_009:0039a01_27": "佛即報言：「利益汝等，而來至此。」",
    "T24n1448_009:0039a02_28": "爾時世尊知諸人等心之意樂隨眠自性，即為說法，令證四諦，如上所說，無始時來積集煩惱薩迦耶見山，以智金剛杵摧破耶山，令諸人等皆悉證得預流聖果。",
    "T24n1448_009:0039a06_29": "時諸苾芻咸皆有疑，請世尊曰：「唯有如來能斷疑惑。」",
    "T24n1448_009:0039a07_30": "諸苾芻等白言：「世尊！",
    "T24n1448_009:0039a07_31": "觀此老釋種，以貪親愛，遂燒聚落。",
    "T24n1448_009:0039a08_32": "由此業故，獲罪無量。」",
    "T24n1448_009:0039a10_0": "爾時世尊告諸苾芻：「非但今生為貪愛故，燒此村落。",
    "T24n1448_009:0039a11_1": "已於過去無量多生為貪愛故，已燒聚落。",
    "T24n1448_009:0039a12_2": "汝等諦聽！",
    "T24n1448_009:0039a12_3": "諦聽！",
    "T24n1448_009:0039a12_4": "善思念之。",
    "T24n1448_009:0039a12_5": "吾當為汝，分別解說。",
    "T24n1448_009:0039a13_6": "於往昔時有一聚落，有五百獼猴居住，所有苗稼被諸獼猴皆悉損壞。",
    "T24n1448_009:0039a14_7": "聚落諸人集會議論，作何方計而息此災？",
    "T24n1448_009:0039a15_8": "其中有人而出言曰：『要須總殺，方息此災。』",
    "T24n1448_009:0039a16_9": "又有人言：『云何能殺？』",
    "T24n1448_009:0039a17_10": "彼即答言：『聚落四邊一切樹木，皆悉伐却，留一柿樹，四邊安棘。",
    "T24n1448_009:0039a18_11": "其柿既熟，諸獼猴等並集樹上欲食其果，當可殺之。』",
    "T24n1448_009:0039a19_12": "是時諸人遂伐其樹悉皆並盡，唯留一樹，四邊安棘，當留一人常令看守，待諸獼猴悉上樹已，可報眾知。",
    "T24n1448_009:0039a22_13": "諸獼猴中有一獼猴，告獼猴王曰：『有柿今熟，應可共往而取食之。』",
    "T24n1448_009:0039a23_14": "是時獼猴總集柿樹。",
    "T24n1448_009:0039a24_15": "諸人知已，悉持刀杖共集樹下欲伐其樹。",
    "T24n1448_009:0039a25_0": "彼諸獼猴心懷怕懼，傅枝來往。",
    "T24n1448_009:0039a25_1": "其獼猴王元無憂懼，坦然食果。",
    "T24n1448_009:0039a26_2": "諸獼猴等白其王曰：『今遭厄難，如何食果，一無驚怖？』",
    "T24n1448_009:0039a27_3": "時獼猴王而說頌言：「『凡人多事者，　　障礙自然生；　　樹大卒難斫，　　汝須無畏食。』",
    "T24n1448_009:0039b02_0": "「時獼猴群中有一小獼猴子，在於聚落先被拘繫，拓頰憂愁。",
    "T24n1448_009:0039b03_1": "時有獼猴既見憂愁，遂便慰問同類曰：『何故憂愁，拓頰而住？』",
    "T24n1448_009:0039b04_2": "彼便答曰：『善友當知，何得不愁？",
    "T24n1448_009:0039b05_3": "此聚落人，欲殺我等諸眷屬故，何得不愁？』",
    "T24n1448_009:0039b06_4": "又復問曰：『汝今何不努力？』",
    "T24n1448_009:0039b06_5": "小獼猴答曰：『今被拘繫，如何努力？』",
    "T24n1448_009:0039b07_6": "眾復報言：『我今解放。』",
    "T24n1448_009:0039b08_7": "時彼被繫獼猴既得放已，於聚落內遂放其火，周遍而燒。",
    "T24n1448_009:0039b09_8": "聚落人眾發大鬧聲，其斫樹人既聞叫聲，悉皆驚怖，共相語曰：『此獼猴等離我遙遠，未能為害。",
    "T24n1448_009:0039b11_9": "既有火災，應可且去。』",
    "T24n1448_009:0039b12_10": "為救火故，皆走奔村。",
    "T24n1448_009:0039b12_11": "彼眾獼猴悉皆下樹，免難而去。」",
    "T24n1448_009:0039b13_12": "佛告諸苾芻：「汝等勿作異念，往昔小獼猴者，今此釋迦老人是。",
    "T24n1448_009:0039b14_13": "非但今生為愛親屬，燒其聚落；已於過去，亦為愛親屬故，焚燒聚落。」",
    "T24n1448_009:0039b17_0": "爾時世尊行至迦羅城，於迦羅城中，前已廣說《四佛坐緣》訖。",
    "T24n1448_009:0039b19_0": "爾時世尊又至盧醯德迦城，住於象力藥叉宮內，是時藥叉巡諸藥叉眾中撿挍。",
    "T24n1448_009:0039b20_1": "時象力藥叉聞世尊入城、住於我宮，即詣佛所，到已頂禮世尊雙足，坐於一面。",
    "T24n1448_009:0039b22_2": "世尊見藥叉坐已，為宣說法要，示教利喜，餘如上說。",
    "T24n1448_009:0039b23_3": "是時象力藥叉從坐而起，整理衣服，頂禮世尊，合掌白言：「唯願如來受我微請，今夜住我宮中。」",
    "T24n1448_009:0039b26_0": "爾時世尊默然受請。",
    "T24n1448_009:0039b26_1": "時象力藥叉知佛受已，便於宮內為世尊造五百寺，一一寺內各造五百大床小床，及諸敷具、帷幕帳蓋。",
    "T24n1448_009:0039b28_2": "既修造已，請佛世尊及苾芻眾受其供養。",
    "T24n1448_009:0039b29_3": "于時世尊及諸苾芻受其請已，時象力藥叉有一親友藥叉名屈底迦，在迦濕彌羅國，時象力藥叉遣使往報：「我今請佛及苾芻眾，汝之北地所有果子應可送來。」",
    "T24n1448_009:0039c04_4": "時象力藥叉發遣使已，即於其夜，備辦飲食，并五百寺內，灑掃敷座安置淨水，命執事人，令知次第。",
    "T24n1448_009:0039c06_5": "時屈底迦藥叉既奉信，盛滿[卄/匡]篋葡萄等果，令諸藥叉負送至寺地邊，積聚安置。",
    "T24n1448_009:0039c08_6": "諸苾芻等既見果子，悉皆不識，請問世尊：「此是何果？",
    "T24n1448_009:0039c09_7": "如何服之？」",
    "T24n1448_009:0039c10_0": "時佛答言：「北方果子名曰葡萄，以火作淨，當可食之。」",
    "T24n1448_009:0039c11_1": "時諸苾芻受得果子，一一作淨，遂延時節。",
    "T24n1448_009:0039c12_2": "佛見便訶：「不應如是一一作淨，應於果聚，取一火炭，三處淨之。」",
    "T24n1448_009:0039c13_3": "是時象力藥叉，以種種飲食，一一自手奉授世尊及苾芻等，廣如上說。",
    "T24n1448_009:0039c15_4": "大眾食已，時象力藥叉取一小座，於如來前端坐聽法。",
    "T24n1448_009:0039c16_5": "世尊為彼藥叉說微妙法，示教利喜，即從座起。",
    "T24n1448_009:0039c17_6": "于時葡萄食訖，由尚多殘，佛言：「應可押取葡萄汁。」",
    "T24n1448_009:0039c18_7": "煎汁不熟，遂便抒出，佛言：「應可熟煎盛貯。",
    "T24n1448_009:0039c19_8": "供僧伽等非時漿飲。」",
    "T24n1448_009:0039c20_0": "爾時世尊於住房外既洗足已，便向房中宴坐入定。",
    "T24n1448_009:0039c21_1": "是時世尊便作是念：「我今於此壽命短時出現於世，涅槃時到，有多調伏事故應可須作。",
    "T24n1448_009:0039c23_2": "我若共阿難陀苾芻詣北天等國為調伏事，難可得成。",
    "T24n1448_009:0039c24_3": "今者應可共金剛手藥叉往彼調伏。」",
    "T24n1448_009:0039c25_4": "爾時世尊以二伽他，命金剛手藥叉曰：「有念者賢善，　　存念者安寧；　有念者安睡，　　思惟得寂靜。",
    "T24n1448_009:0039c29_0": "　有念者願善，　　存念者安寧；　有念者安睡，　　捨離勝負心。」",
    "T24n1448_009:0040a02_0": "爾時世尊告金剛手藥叉曰：「汝可共我往北天竺，調伏阿鉢羅龍王。」",
    "T24n1448_009:0040a03_1": "「唯然，世尊。」",
    "T24n1448_009:0040a03_2": "其金剛手藥叉，共世尊乘空而往。",
    "T24n1448_009:0040a04_3": "世尊遙見青林，告金剛手藥叉言：「汝見此青林不？」",
    "T24n1448_009:0040a05_4": "答言：「善逝！",
    "T24n1448_009:0040a05_5": "已見。」",
    "T24n1448_009:0040a06_6": "復告曰：「我滅度一百年後，當於此處造僧伽毘訶羅名曰暗林，學奢摩他者為第一處。」",
    "T24n1448_009:0040a08_0": "爾時世尊遊行，至積集聚落。",
    "T24n1448_009:0040a08_1": "時彼聚落，有住藥叉名曰覺力，心懷暴惡。",
    "T24n1448_009:0040a09_2": "此聚落人民恒常祭祀，雖復設祭而恒被損害。",
    "T24n1448_009:0040a10_3": "時聚落人聞世尊至，往詣佛所，頂禮佛足，退坐一面。",
    "T24n1448_009:0040a11_4": "爾時世尊為聚落人說微妙法，示教利喜，默然而住。",
    "T24n1448_009:0040a13_0": "是時聚落人眾從坐而起，頂禮佛足，合掌恭敬，而白佛言：「世尊！",
    "T24n1448_009:0040a14_1": "此覺力藥叉，於其長夜與我為怨恒常損害，唯願世尊愍我等故，調伏藥叉。」",
    "T24n1448_009:0040a16_2": "是時覺力藥叉亦在眾會而坐。",
    "T24n1448_009:0040a17_0": "爾時佛告覺力藥叉曰，再三而問：「汝今聞不？」",
    "T24n1448_009:0040a18_0": "時覺力藥叉答言：「我聞。」",
    "T24n1448_009:0040a18_1": "佛復告曰：「汝今應可速捨惡心。」",
    "T24n1448_009:0040a19_2": "藥叉答曰：「我今捨惡，更不為害。」",
    "T24n1448_009:0040a20_0": "是時世尊便令受戒，歸依三寶。",
    "T24n1448_009:0040a20_1": "時彼藥叉即於此處造立一寺，名曰稱集，諸信心人布施資具，悉皆充足。",
    "T24n1448_009:0040a22_2": "寺既成已，世尊便去。",
    "T24n1448_009:0040a22_3": "是時藥叉隨佛而去，世尊告曰：「汝可迴還，守護此處。",
    "T24n1448_009:0040a24_0": "我今助汝而守護之。",
    "T24n1448_009:0040a24_1": "我滅度後，以身肩骨留於此地。",
    "T24n1448_009:0040a25_2": "後有諸人起窣堵波，號為積集窣堵波。」",
    "T24n1448_009:0040a26_3": "世尊復至泥德勒迦聚落，復有藥叉名曰法力，世尊便即調伏。",
    "T24n1448_009:0040a27_4": "是時藥叉同前起寺，名泥德勒迦寺。",
    "T24n1448_009:0040a28_5": "世尊復至信度河邊，有一舡師，是時世尊示現種種神變而調伏之，證見諦理，并及調伏鹿疊藥叉。",
    "T24n1448_009:0040b01_6": "佛以神力，加被藥叉，今留足跡。",
    "T24n1448_009:0040b02_7": "因此時人共以立號，名為鹿疊藥叉足跡。",
    "T24n1448_009:0040b04_0": "爾時世尊復至仙人住處，於此調伏杖灌仙人。",
    "T24n1448_009:0040b05_1": "于時婆羅門及居士等，共以置立坐臥之處，便即號為杖灌仙人坐臥之處。",
    "T24n1448_009:0040b06_2": "爾時世尊告金剛手藥叉：「汝可共我詣無稻芉龍王宮中。」",
    "T24n1448_009:0040b08_3": "「唯然，世尊。」",
    "T24n1448_009:0040b08_4": "爾時如來與金剛手藥叉到龍王宮中。",
    "T24n1448_009:0040b09_5": "于時無稻芉龍王既見世尊到於宮裏，便即瞋怒，念起害心，發諸煩惱，上昇虛空，降注雹雨，并諸土塊。",
    "T24n1448_009:0040b11_6": "于時世尊知龍瞋怒，便即運想入慈心定。",
    "T24n1448_009:0040b12_7": "既入定已，所注土雹，於如來上變為沈檀多摩羅末香等，如雲而下。",
    "T24n1448_009:0040b14_0": "時龍既見不害世尊，便即放輪及諸兵器；尋即化為四色蓮華，空中而下。",
    "T24n1448_009:0040b15_1": "是時無稻芉龍王遂放煙雲；爾時如來以神通力，亦放煙雲。",
    "T24n1448_009:0040b17_0": "于時龍王貢高狂慢因斯除息，遂便入宮，止息而住。",
    "T24n1448_009:0040b18_1": "爾時世尊便作是念：「由二種因能得降伏一切惡龍：或令怕懼、或令瞋怒。",
    "T24n1448_009:0040b19_2": "然此龍王合受怕懼。」",
    "T24n1448_009:0040b20_3": "作是念已，告金剛手藥叉曰：「汝可惱觸此惡龍王。」",
    "T24n1448_009:0040b21_4": "爾時藥叉受如來教，以金剛杵擊破山峰，其山既倒壓半龍池。",
    "T24n1448_009:0040b22_5": "是時龍王憂愁怕懼，即欲逃竄。",
    "T24n1448_009:0040b23_6": "爾時世尊入火界定，令其十方悉皆火聚。",
    "T24n1448_009:0040b24_7": "是時龍王逃走無路，唯世尊足立之處寂靜清涼。",
    "T24n1448_009:0040b25_8": "是時龍王詣世尊所，頂禮雙足，而白佛言：「世尊！",
    "T24n1448_009:0040b26_9": "何故惱亂於我？」",
    "T24n1448_009:0040b27_10": "佛即答言：「我是法王，豈得惱汝？",
    "T24n1448_009:0040b27_11": "我若不獲如此勝慈，早已滅沒，唯留空名。」",
    "T24n1448_009:0040b28_12": "爾時世尊以千輻輪輞縵吉祥無畏之手摩龍王頂，便即告言：「賢首！",
    "T24n1448_009:0040c01_13": "當知汝由清淨飲食供養聲聞，并施賢瓶，盛滿淨水，合於三十三天中生；由邪願故，受傍生身，害諸眾生而自活命，此身滅後，當墮地獄。」",
    "T24n1448_009:0040c04_14": "時彼龍王便即白言：「唯願世尊示我所作。」",
    "T24n1448_009:0040c05_15": "佛告龍王：「汝於我所，歸依三寶，受清淨戒，住摩揭陀一切人眾宜施無畏。」",
    "T24n1448_009:0040c07_0": "時彼龍王白佛言：「世尊！",
    "T24n1448_009:0040c07_1": "我今受清淨戒。」",
    "T24n1448_009:0040c07_2": "時龍妻子并諸眷屬，合掌頂禮，而白佛言：「世尊！",
    "T24n1448_009:0040c09_3": "我等亦願歸依三寶，受清淨戒。」",
    "T24n1448_009:0040c09_4": "無稻芉龍王復白佛言：「我等諸龍，多有怨害。",
    "T24n1448_009:0040c10_5": "又有龍王名箭，唯願世尊與受淨戒，令發慈心。」",
    "T24n1448_009:0040c12_0": "爾時世尊與諸龍等，受清淨戒，歸依三寶。",
    "T24n1448_009:0040c13_0": "時執金剛手菩薩見無稻芉龍王，及諸眷屬，皆悉調伏，歸依三寶，受清淨戒，歡喜踊躍。",
    "T24n1448_009:0040c14_1": "時世尊調伏無稻芉龍王六萬眷屬已，從座而去。",
    "T24n1448_009:0040c16_2": "世尊遙見綠色樹林，便告金剛手曰：「汝見彼林不？」",
    "T24n1448_009:0040c17_3": "白言：「我今已見。」",
    "T24n1448_009:0040c17_4": "佛言：「金剛手！",
    "T24n1448_009:0040c17_5": "此迦濕彌羅國境，我滅度後百年中，當有苾芻弟子。",
    "T24n1448_009:0040c19_6": "彼苾芻當調伏虎嚕茶毒龍已，即從龍乞一跏趺安坐之處。",
    "T24n1448_009:0040c20_7": "以方便故，遍此國土，流傳正法。",
    "T24n1448_009:0040c21_8": "順毘鉢舍那者，坐臥處中，最為第一。",
    "T24n1448_009:0040c22_0": "其國境內，當有六萬六百六十王聚落。」",
    "T24n1448_009:0040c23_0": "爾時世尊又到足爐聚落已，調伏仙人，及不發作藥叉，并諸眷屬；於揵陀聚落，調伏女藥叉，及其眷屬。",
    "T24n1448_009:0040c26_0": "世尊復到稻穀樓閣城，於此城中化勝軍王母，令住四諦已。",
    "T24n1448_009:0040c27_1": "世尊復到乃理逸多城，於此城中有一陶師，倚是工巧以自貢高，所作之器，於其輪上待器乾已，然後方下。",
    "T24n1448_009:0041a01_0": "爾時世尊知調伏時至，自化為一陶師，共彼陶師，自相謂言：「器皿何似從輪而下？」",
    "T24n1448_009:0041a02_1": "陶師答言：「乾成而下。」",
    "T24n1448_009:0041a03_2": "化人報曰：「我亦乾成而下，汝共我同。",
    "T24n1448_009:0041a04_3": "然我有異術，獨能輪上成熟將下。」",
    "T24n1448_009:0041a04_4": "陶師答言：「汝技過我。」",
    "T24n1448_009:0041a05_5": "化人報曰：「非直輪上出成熟器，亦能更出七寶諸器。」",
    "T24n1448_009:0041a06_6": "陶師見已，即便信伏。",
    "T24n1448_009:0041a07_7": "于時世尊攝化陶師，而復本身，說微妙法，令其眷屬住四真諦。",
    "T24n1448_009:0041a09_0": "爾時世尊次至綠莎城，於其城中為步多藥叉及其眷屬說微妙法，歸依三寶，令住禁戒。",
    "T24n1448_009:0041a11_1": "於護積城中，調伏牧牛人，及蘇遮龍王。",
    "T24n1448_009:0041a11_2": "世尊次至增喜城，於此城中，王名天有，及其眷屬，令住實諦。",
    "T24n1448_009:0041a13_3": "復次調伏栴荼梨七子，并護池藥叉，并諸眷屬。",
    "T24n1448_009:0041a14_4": "於彼城側，有一大池，阿濕縛迦及布捺婆素，於此池中俱受龍身。",
    "T24n1448_009:0041a15_5": "十二年後即便出現，心懷瞋怒而自念言：「世尊不為我等說法，而令我等今墮惡趣受此龍身，我等應毀壞彼教。」",
    "T24n1448_009:0041a19_0": "爾時世尊便作是念：「此二毒龍，有大威力，我滅度後，決定必能壞我法教而作灰塵。」",
    "T24n1448_009:0041a20_1": "作是念已，便往池所，告二龍曰：「《有足經》我為汝說，令汝等知。」",
    "T24n1448_009:0041a22_2": "二龍白曰：「我等龍身，豈能解了？」",
    "T24n1448_009:0041a23_0": "作是語已，便即沒水，復作念言：「世尊為我說法，而我亦不能知解。」",
    "T24n1448_009:0041a24_1": "爾時世尊於其池所，便留其影，龍見佛影，數數出現，常謂世尊猶住於此。",
    "T24n1448_009:0041a26_2": "復於其處，調伏二夜叉女：一名那利迦、二名那荼達耶。",
    "T24n1448_009:0041a28_0": "爾時世尊至軍底城，於其城中有女藥叉名曰軍底，常住此城，心懷暴惡而無畏難，一切人民所生男女常被食噉。",
    "T24n1448_009:0041b01_1": "然彼城中婆羅門居士等，聞世尊到軍底城側現在其處，諸人聞已，共為集會一時出城，往詣佛所。",
    "T24n1448_009:0041b04_0": "到已頂禮世尊雙足，退坐一面。",
    "T24n1448_009:0041b04_1": "于時世尊與婆羅門居士等，為說法要，示教利喜已，乃至如上默然而住。",
    "T24n1448_009:0041b07_0": "爾時婆羅門居士等從座而起，整理衣服，於世尊前合掌而白佛言：「唯願世尊及苾芻眾，明旦食時受我微供。」",
    "T24n1448_009:0041b09_1": "乃至飯食訖，收衣鉢，洗手已，即持金瓶在世尊前，有所求乞而作是言：「世尊！",
    "T24n1448_009:0041b11_2": "彼諸毒龍及惡藥叉皆已調伏。",
    "T24n1448_009:0041b12_0": "然此軍底女藥叉，於長夜中而與我等非怨為怨、非讎為讎，我常恩義，彼常怨害，所生孩子皆被侵奪。",
    "T24n1448_009:0041b14_1": "唯願世尊哀愍我等，調伏軍底女藥叉。」",
    "T24n1448_009:0041b15_2": "爾時藥叉亦在會中，于時世尊告女藥叉曰：「汝今聞此諸人語不？」",
    "T24n1448_009:0041b16_3": "藥叉白言：「善逝！",
    "T24n1448_009:0041b17_4": "而我已聞。」",
    "T24n1448_009:0041b17_5": "復問女藥叉曰：「汝今聞不？」",
    "T24n1448_009:0041b17_6": "答言：「世尊！",
    "T24n1448_009:0041b18_7": "我今已聞。」",
    "T24n1448_009:0041b18_8": "佛言：「汝久遠來，作此非法罪業。」",
    "T24n1448_009:0041b19_9": "答言：「諸人共我立契，若能為我造寺，即當永斷。」",
    "T24n1448_009:0041b21_0": "爾時世尊告婆羅門居士：「汝等聞此女藥叉語不？」",
    "T24n1448_009:0041b22_1": "諸人答言：「世尊！",
    "T24n1448_009:0041b22_2": "我今已聞。」",
    "T24n1448_009:0041b22_3": "佛言：「汝等云何？」",
    "T24n1448_009:0041b23_4": "諸人白言：「世尊！",
    "T24n1448_009:0041b23_5": "我等必為造寺。」",
    "T24n1448_009:0041b23_6": "爾時世尊調伏此女藥叉，并眷屬已便捨而去。",
    "T24n1448_009:0041b25_0": "世尊復至渴樹羅聚落，於此村中有一童子，以土為塔而作戲劇。",
    "T24n1448_009:0041b26_1": "世尊見已，便告金剛手：「汝見此童子以土為塔而作戲不？」",
    "T24n1448_009:0041b27_2": "金剛手白佛言：「我今已見。」",
    "T24n1448_009:0041b28_3": "佛言：「我滅度後，迦尼色迦王(此云淨金)於此童子戲造塔處，建大窣堵波，號曰迦尼(上聲)色迦塔，廣作佛事。」",
    "T24n1448_009:0041c01_4": "世尊從盧醯得聚落，乃至無稻芉龍王所住之宮，於其中間，調伏七萬七千諸有情已，還盧醯得聚落，入於寺內宴坐。",
    "T24n1448_009:0041c04_5": "至日晡時，從寂而起，告阿難陀曰：「可共往古王聚落。」",
    "T24n1448_009:0041c05_6": "阿難陀白佛言：「世尊！",
    "T24n1448_009:0041c05_7": "如來先說：『我往北天竺，當調伏無稻芉龍王，其國土中有五勝事。』",
    "T24n1448_009:0041c07_8": "今者世尊復云：『共我往古王聚落。』",
    "T24n1448_009:0041c08_9": "此事如何？」",
    "T24n1448_009:0041c08_10": "世尊告曰：「我已共金剛手往北天竺記多摩娑林，乃至土塔。",
    "T24n1448_009:0041c09_11": "從盧醯得至無稻芉龍宮，於此中間，如來調伏七萬七千有情。",
    "T24n1448_009:0041c11_12": "然於彼國，有其劣事，土地高下，豐饒荊棘，多諸瓦石，人性甚惡，婦人惡行。」",
    "T24n1448_009:0041c13_0": "爾時世尊遊行勝軍人間，漸至古王聚落。",
    "T24n1448_009:0041c13_1": "是時世尊告阿難陀曰：「往昔眾許王初首於此受灌頂位，最居第一，為王故名古王聚落。」",
    "T24n1448_009:0041c15_2": "復次世尊至賢馬聚落，是時世尊告阿難陀曰：「其眾許王而於此處馬寶出現，因名此邑為賢馬聚落。」",
    "T24n1448_009:0041c18_3": "爾時世尊告阿難陀：「爾可共我往麼土羅聚落。」",
    "T24n1448_009:0041c19_4": "「唯然受教。」",
    "T24n1448_009:0041c19_5": "時世尊漸行往麼土羅，在路遙見綠色樹林，即告阿難陀曰：「汝見彼綠色樹林不？」",
    "T24n1448_009:0041c21_6": "白言：「已見。」",
    "T24n1448_009:0041c21_7": "「此是烏盧門荼山，我滅度一百年後，有麼土羅兄弟二人：一名那吒、二名婆吒，而於彼處建立寺舍，當號名那吒婆吒。",
    "T24n1448_009:0041c24_8": "順奢摩他、毘鉢舍那者，坐臥之處，最為第一。",
    "T24n1448_009:0041c25_9": "於麼土羅聚落，當有識藥人童子，名為祕密，有子名近密，雖無相好，而同於佛。",
    "T24n1448_009:0041c27_0": "我滅度一百年後，於我法中出家而作佛事。",
    "T24n1448_009:0041c28_0": "時有阿難陀弟子名末田地，度彼近密而為苾芻，傳我法者此為最後。",
    "T24n1448_009:0041c29_1": "於那吒婆吒寺內，有窟長十八肘、廣十二肘、高七肘。",
    "T24n1448_009:0042a01_2": "由彼說法化，得證阿羅漢者各一籌，長可四指，擲著窟中，是時近密而取滅度。",
    "T24n1448_009:0042a03_3": "彼諸門人即便取籌，積集一處而用闍毘。」",
    "T24n1448_009:0042a04_4": "時諸苾芻皆生疑惑，問斷一切疑者：「世尊有記，未來具壽近密。",
    "T24n1448_009:0042a07_0": "佛今授記，當憐愍多有情故而作利益。」",
    "T24n1448_009:0042a07_1": "佛言：「非但今時作斯利益，於過去世亦多利益。",
    "T24n1448_009:0042a09_0": "汝當諦聽，善思念之。」",
    "T24n1448_009:0042a09_1": "佛言：「乃往過去，於此烏盧門荼山有三居處：一處有五百緣覺、一處有五百仙人、一處有五百獼猴。",
    "T24n1448_009:0042a11_2": "時此獸群頭主，本懷惡性，諸獼猴中有生子者，皆被傷殺。",
    "T24n1448_009:0042a13_3": "諸雌獼猴為子憂愁，共相議曰：『汝等當聽！",
    "T24n1448_009:0042a14_4": "我此群主常害我子，可設方便，我若懷胎者不須報知。』",
    "T24n1448_009:0042a15_5": "至於後時，有一懷胎，諸獼猴等將至幽處而密藏隱，共採諸果，私相供給。",
    "T24n1448_009:0042a17_6": "日月既滿便生一男，深藏密處，令遣乳哺，長養使大。",
    "T24n1448_009:0042a18_7": "既成立已，即於眾內驅逐群頭，令離本眾於山別遊。",
    "T24n1448_009:0042a19_8": "以遊行故，聞獨覺聲，即便往詣，親近而住。",
    "T24n1448_009:0042a20_9": "心無怖懼，即採果實及諸根葉，常將供給。",
    "T24n1448_009:0042a21_10": "獨覺食餘，還飼獼猴。",
    "T24n1448_009:0042a22_11": "獨覺常法，飯食已訖，即伽趺坐。",
    "T24n1448_009:0042a22_12": "獼猴見已，便即學坐。",
    "T24n1448_009:0042a23_13": "後諸獨覺便作是念：『我下劣身，應得已得，所作已辦。",
    "T24n1448_009:0042a24_14": "今可將入無餘涅槃。』",
    "T24n1448_009:0042a25_0": "作是念已，便即騰空，示作神變，或身出火焰，或身灑甘雨，或身出光明已，便入無餘涅槃。",
    "T24n1448_009:0042a27_0": "而彼獼猴，心懷憂惱，便即尋覓，至舊窟中，乃見遺身。",
    "T24n1448_009:0042a28_1": "是時以手舉獨覺衣。",
    "T24n1448_009:0042a28_2": "時有天神便作是念：『今此獼猴脫獨覺衣，恐損遺身。』",
    "T24n1448_009:0042a29_3": "時彼天神驅獼猴出，以石覆窟。",
    "T24n1448_009:0042b01_4": "獼猴是時見窟閉已，悲泣懊惱，懷戀而去，還至本處而以遊行。",
    "T24n1448_009:0042b02_5": "是時獼猴樂附近人，既無人故，心不安樂。",
    "T24n1448_009:0042b03_6": "常聽人語，忽於異處有仙語聲，獼猴聞已，如失路人尋聲奔走，乃見仙人而修苦行，或有舉手，或翹一足，或五熱炙身。",
    "T24n1448_009:0042b06_7": "獼猴依附，長時一處而無怖畏，恒持花果及以齒木供給仙人。",
    "T24n1448_009:0042b08_8": "仙人食殘，還與獼猴。",
    "T24n1448_009:0042b08_9": "是時獼猴，壞仙人威儀，令依獨覺法，見舉手者，挽令向下，便即彈指，作跏趺坐。",
    "T24n1448_009:0042b10_10": "翹一足者，挽令向下，還即彈指，於仙人前作跏趺坐。",
    "T24n1448_009:0042b11_11": "五熱炙身者，即滅其火，便即彈指，於仙人前作跏趺坐。",
    "T24n1448_009:0042b12_12": "爾時諸仙人等白親教師曰：『今有獼猴，障礙我等，廢修苦行。』",
    "T24n1448_009:0042b14_13": "師便問曰，是時仙人廣如上說。",
    "T24n1448_009:0042b14_14": "師又告曰：『汝等當知，但是獼猴皆能記事，決定曾見如是威儀修道仙人。",
    "T24n1448_009:0042b16_15": "汝可依隨，結跏趺坐。』",
    "T24n1448_009:0042b16_16": "諸仙人等既聞師語，便跏趺坐。",
    "T24n1448_009:0042b17_17": "昔有善根，當得現前。",
    "T24n1448_009:0042b18_18": "雖不得阿遮利耶及鄔波馱耶教示，自能生得三十七道品法，現證緣覺。",
    "T24n1448_009:0042b19_19": "時仙人等，於獼猴處敬信隨法，所得新果及好美食，供養獼猴，然後自食。",
    "T24n1448_009:0042b21_20": "乃至後時，獼猴身死，彼緣覺等，於諸方國取種種香，積集薪草，焚燒獼猴。」",
    "T24n1448_009:0042b23_21": "爾時世尊告諸苾芻：「汝等勿作異念，往昔獼猴與緣覺同住者，今憂波掬多是。",
    "T24n1448_009:0042b24_22": "往昔之時以多利益，今復於此我與授記，哀愍有情亦多利益。」",
    "T24n1448_009:0042b27_0": "根本說一切有部毘奈耶藥事卷第九"
}