{
    "X13n0285_004:0279a07_0": "大佛頂如來密因修證了義諸菩薩萬行首楞嚴經卷第四文句唐天竺沙門般剌密諦　譯經明菩薩沙彌古吳智旭　文句明菩薩比丘溫陵道昉　參訂二廣破餘疑上文就事顯理即性具相圓頓妙理昭揭無餘所以當機圓悟永斷疑情今則別為二乘之人法執重者雙騰二疑以求答示兼窮起妄之元俾知迷悟無性從此便可稱性起修修非性外矣分文為二初明事理性相本融二明迷悟因緣無性。",
    "X13n0285_004:0279a17_1": "初中三初疑請二許宣三正說。",
    "X13n0285_004:0279a17_2": "初又二初敘敬二歎述。",
    "X13n0285_004:0279a18_3": "今初。",
    "X13n0285_004:0279a19_0": "爾時富樓那彌多羅尼子在大眾中即從座起偏袒右肩右膝著地合掌恭敬而白佛言。",
    "X13n0285_004:0279a21_0": "偏袒右肩者正坐聽法本皆通肩披衣今起座問法故偏袒以表敬順也右膝著地名為胡跪亦表敬順之意合掌以表一心以上總是恭敬之儀。",
    "X13n0285_004:0279a24_0": "二歎述又二初歎教二述請。",
    "X13n0285_004:0279a24_1": "今初。",
    "X13n0285_004:0279b01_0": "大威德世尊善為眾生敷演如來第一義諦。",
    "X13n0285_004:0279b02_0": "智能斷惑故名大威悲能利生故名大德又折伏眾生故言威攝受眾生故言德析攝並用如父如母故言大威德世尊也如來第一義諦者歎前所說就事顯理即性具相皆第一義惟有如來能諦了之故稱如來第一義諦。",
    "X13n0285_004:0279b06_1": "二述請又三初總述疑情二別述二難三請佛開示。",
    "X13n0285_004:0279b07_2": "今初。",
    "X13n0285_004:0279b08_0": "世尊常推說法人中我為第一今聞如來微妙法音猶如聾人逾百步外聆於蚊蚋本所不見何況得聞佛雖宣明令我除惑今猶未詳斯義究竟無疑惑地世尊如阿難輩雖則開悟習漏未除我等會中登無漏者雖盡諸漏今聞如來所說法音尚紆疑悔。",
    "X13n0285_004:0279b13_0": "此先述其疑狀并出其致疑之由也聾人喻聲聞無中道智慧百步外喻佛境界去己甚遠蚊蚋喻中道微妙法音本所不見喻聲聞慧眼不見佛中道境何況得聞喻無明聾障不聞所詮實義此述其疑狀也阿難一輩所知障輕故先開悟煩惱障重故習漏未除我等羅漢煩惱障輕故盡諸漏所知障重故尚纏疑悔此出其致疑之由由於所知障重也。",
    "X13n0285_004:0279b20_1": "二別述二難又二初從陰入處界文中起理違事難二從七大文中起相違性難。",
    "X13n0285_004:0279b21_2": "今初。",
    "X13n0285_004:0279b23_0": "世尊若復世間一切根塵陰處界等皆如來藏清淨本然云何忽生山河大地諸有為相次第遷流終而復始。",
    "X13n0285_004:0279c02_0": "意謂陰入處界既皆藏性真理真不容妄云何現見種種妄相此妄從何而生蓋不達如來指妄即真無妄可撥之旨故也。",
    "X13n0285_004:0279c04_1": "二從七大文中起相違性難。",
    "X13n0285_004:0279c06_0": "又如來說地水火風本性圓融周徧法界湛然常住世尊若地性徧云何容水水性周徧火則不生復云何明水火二性俱徧虗空不相陵滅世尊地性障礙空性虗通云何二俱周徧法界。",
    "X13n0285_004:0279c10_0": "意謂地水火風等一若周徧更不容他葢不達如來全性即相全相即性之旨而妄以堅礙為地性潤濕為水性等故也。",
    "X13n0285_004:0279c12_1": "三請佛開示。",
    "X13n0285_004:0279c13_0": "而我不知是義攸往惟願如來宣流大慈開我迷雲及諸大眾作是語已五體投地欽渴如來無上慈誨。",
    "X13n0285_004:0279c15_0": "攸往猶言所歸開我迷雲及諸大眾猶言開我及大眾之迷雲。",
    "X13n0285_004:0279c16_1": "二許宣。",
    "X13n0285_004:0279c17_0": "爾時世尊告富樓那及諸會中漏盡無學諸阿羅漢如來今日普為此會宣勝義中真勝義性令汝會中定性聲聞及諸一切未得二空迴向上乘阿羅漢等皆獲一乘寂滅場地真阿練若正修行處汝今諦聽當為汝說富樓那等欽佛法音默然承聽。",
    "X13n0285_004:0279c22_0": "有學已悟故獨告無學人也前文就事顯理即性具相無非勝義今更破盡事理性相餘疑名勝義中真勝義性非於前勝義外別有所加但令真性倍昭明耳定性聲聞偏指不迴心者未得二空謂但證人空未證法空然肯迴心向大非定性也一乘寂滅場地者即如來藏妙真如性唯一佛乘本來寂滅依此為本修因地方是真正無喧雜處而為全性起修之正行也今說此法無論迴心與不迴心皆令得悟正可為法華前陣若至法華則已開佛知見更無不迴心者亦不勞重開示矣。",
    "X13n0285_004:0280a07_1": "三正說二初答迷真起妄以釋理違事難二答相隨性徧以釋相違性難。",
    "X13n0285_004:0280a09_2": "初中二初總辨真覺二別明迷悟。",
    "X13n0285_004:0280a10_3": "初又二初直指覺性本來寂照二雙破覺非明與不明。",
    "X13n0285_004:0280a11_4": "今初。",
    "X13n0285_004:0280a12_0": "佛言富樓那如汝所言清淨本然云何忽生山河大地汝常不聞如來宣說性覺妙明本覺明妙富樓那言唯然世尊我常聞佛宣說斯義。",
    "X13n0285_004:0280a15_0": "此先指出本來覺性不屬迷悟以為迷悟之所依也性覺本覺秪有二名終無二體不改名性固有名本妙明明妙不過交互言之顯其寂而常照照而常寂迷之所不能減悟之所不能增也滿慈雖曰常聞實未達其旨趣故佛得以兩關勘之。",
    "X13n0285_004:0280a19_1": "二雙破覺非明與不明。",
    "X13n0285_004:0280a21_0": "佛言汝稱覺明為復性明稱名為覺為覺不明稱為明覺富樓那言若此不明名為覺者則無所明佛言若無所明則無明覺有所非覺無所非明無明又非覺湛明性。",
    "X13n0285_004:0280b01_0": "此文三節初佛言下是以明與不明雙徵次富樓下是單領明邊而以不明為非三佛言下是雙破明與不明皆非也舊解紛紛傷文失旨今不暇辨但直釋出令義昭然初文不必穿鑿令深但淺淺問云汝所稱覺明者為復性有所明而稱名為覺為覺乃不明者而稱為明覺乎此故立明與不明兩關以勘驗之富樓那即便答云若此不明名為覺者則無所明意顯必有所明方可稱覺是竟墮在明之一關矣佛遂雙破之云汝謂若無所明則無明覺意必取有所明不知有所便非覺性矣既破其所領之非恐彼轉計無明故又牒破之曰無所又復非明而無明又非覺湛明性也有所非覺句顯此覺性不墮明之一關無所非明二句顯此覺性不墮不明一關惟其非明不明故本來不屬迷悟而得為迷悟作本也。",
    "X13n0285_004:0280b15_1": "二別明迷悟二初明眾生迷真成妄二明諸佛悟妄惟真。",
    "X13n0285_004:0280b16_2": "初中又三初明所起妄因二明所感妄果三結果歸因。",
    "X13n0285_004:0280b17_3": "今初。",
    "X13n0285_004:0280b19_0": "性覺必明妄為明覺覺非所明因明立所所既妄立生汝妄能無同異中熾然成異異彼所異因異立同同異發明因此復立無同無異如是擾亂相待生勞勞久發塵自相渾濁由是引起塵勞煩惱。",
    "X13n0285_004:0280b23_0": "此正顯一念無明心中頓具世界眾生業果三種相續之因也性覺必明一句即前性覺妙明本覺明妙之義謂性覺必具真明此明不是有所之妄明亦不是冥然不覺之無明也但真如本有隨緣之用由其無始以來曾未悟故不覺念起而妄為明覺是故覺性元非所明由此妄明遂立妄所所既妄立隨即生汝妄能於是本無同異法性之中熾然遂成能所二法之異矣此非世界相續之張本乎又復異於彼之所異因異復立妄同此非十方虗空之張本乎又既有同異發明因此復立無同無異豈非眾生相續之張本乎夫一念無明不起則已起則必成能所之異有異則必有同有異有同則必有無同無異如此諸法森然頓起擾亂性真兩兩相待安得不生勞慮勞慮既久安得不發妄塵既有妄塵安得不相渾濁由是引起塵勞煩惱豈非業果相續之張本乎是知三相續因總不離於一念無明也此文舊以三細六麤釋之義亦可然但令文勢斷續經旨難明今故不用設欲配之亦無不可妄為明覺即無明業相立所即境界相妄能即能見相境界是相分能見是見分此之二分起必同時故起信論先能後所此中先所後能各從語便實不相違已上是三細也次相待生勞即六麤中智相勞久即相續相發塵即執取相自相渾濁即計名字相塵勞煩惱即業相及業繫苦相也無明不覺生三細境界為緣長六麤不依本覺安有無明不依無明安有境界不緣境界安有六麤攝六麤秪歸見相攝見相秪屬無明攝無明不離本覺可謂全真成妄全妄即真矣。",
    "X13n0285_004:0281a02_1": "二明所感妄果二初牒上略明二相二廣顯三種相續。",
    "X13n0285_004:0281a04_2": "今初。",
    "X13n0285_004:0281a05_0": "起為世界靜成虗空虗空為同世界為異彼無同異真有為法。",
    "X13n0285_004:0281a07_0": "承上一念無明既具三細六麤諸相由是起為世界靜成虗空當知十方虗空秪是妄心中之同相所成種種世界秪是妄心中之異相所成則無情空界不離妄心明矣又彼同異發明所立無同無異即是有情眾生謂之曰同則身命各異謂之曰異則四大是均心識亦均故名無同無異然此無同異法乃是因於同異發明而立的是有為之法與上文本無同異之覺性實不侔矣此可見有情眾生亦秪是妄心中之無同異相而已。",
    "X13n0285_004:0281a15_1": "二廣顯三種相續三初明世界相續二明眾生相續三明業果相續。",
    "X13n0285_004:0281a17_2": "今初。",
    "X13n0285_004:0281a18_0": "覺明空昧相待成搖故有風輪執持世界因空生搖堅明立礙彼金寶者明覺立堅故有金輪保持國土堅覺寶成搖明風出風金相摩故有火光為變化性寶明生潤火光上烝故有水輪含十方界火騰水降交發立堅濕為巨海乾為洲潬以是義故彼大海中火光常起彼洲潬中江河常注水勢劣火結為高山是故山石擊則成燄融則成水土勢劣水抽為草木是故林藪遇燒成土因絞成水交妄發生遞相為種以是因緣世界相續。",
    "X13n0285_004:0281b03_0": "此正明世界相續不離一念無明心也由妄為明覺因明立所因所彰能能為妄覺所為頑空妄覺是明頑空是昧二法相待法爾成搖故有風輪執持世界可見一切風輪秪是一念中之動相耳空既生搖對動成靜故曰堅明立礙謂於妄明之中堅立一種礙相以與動相對也彼世界之金寶即汝妄明覺體所立堅相故有金輪保持國土可見一切金輪秪是一念中之堅相耳於妄心中堅覺之寶既成搖明之風復出以心中妄動之風摩心中妄立之金故有火光為變化性無而忽有有而忽無可見一切火大秪是一念中之動靜二相所摩成耳妄心堅覺之寶明既能生潤妄心變化之火光又復上烝故有水輪含十方界可見一切水大秪是一念中之金火二妄所烝成耳一念妄心既已全具四大於四大中火性常騰水性常降交互發生立諸堅礙遂有山河大地水勝則濕為巨海火勝則乾為洲潬大者為洲小者為潬然大海亦心中妄火互立故得火光常起洲潬亦藉心中妄水互立故得江河常注也若妄心中之水勢甚劣火勢甚勝則結為高山由此山石秪是妄心水火結成故擊則成燄融則成水若妄心中之土勢甚劣水勢甚勝則抽為草木由此草木秪是妄心水土抽出故燒還成土絞還得水可見地水火風全是妄心中物以此妄物於妄心中交互發生遞相為種以是因緣妄有世界相續除却妄心之外安有少許實法可得耶此雖答示迷真成妄理不違事而海中火起等義即可密釋相違性之難端至後相傾相奪隨為色空等義又可兼釋理違事之餘惑良由諦理圓微故使佛語巧妙若此珍之味之又復應知文中似惟顯示同居世界相續之相而方便實報二種世界相續亦不外此以不達妄心中四大即空故有同居世界相續以不達妄心中四大假名無量故有方便世界相續以不達妄心中四大即中故有實報世界相續也此文舊以五行生尅訓之甚違經旨經顯一切惟心乃用世間妄計為解安得相蒙且如由石擊燄融水於五行之說云何會通若以石屬金則金能生水烏能又生於火若以石為土則水火皆不應生又林燒成灰可云火能生土因絞成水豈是木反生水故知世間五行元無實義不應以彼而釋此也然儒宗太極兩儀之說却與此經暗合但彼不說惟心所現便非正因緣境今不避繁文試一點出經文所稱覺明空昧即彼所稱太極太極圓中半白半黑黑表空昧白表覺明也相待生搖風輪持世即彼所謂太極動而生陽以其周行地外計以為天也堅明立礙金輪持國即彼所謂動極復靜靜而生陰以其成形於內計以為地也火光為變化性者即彼所謂體陰用陽離之象也水輪含十方界者即彼所謂體陽用陰坎之象也所以先天八卦乾南坤北離東坎西正彷彿此惟心四大但不達惟心故云太極生兩儀兩儀生四象耳火騰水降等者即彼所謂後天八卦水火為政故離南坎北以表騰降之象也大約儒門計風金二大為天地之體計水火二大為天地之用然後具生後天五行不知太極動靜全是當人妄心動靜依此妄動妄靜妄有世界相續豈有五行實法能相生尅哉惟周子先悟道於東林故作太極圓說欲人了知太極本非心外實法只是無明迷於覺性妄成阿賴耶識而此無明全體虗妄了無自性可得故點破云無極而太極謂此太極本無所謂太極但是從無住本立一切法耳後儒不達更推無極為太極本失旨甚矣又孔子易傳亦云易有太極乃密指易理為隨緣不變不變隨緣之藏心特以機緣未到不得明言此又菩薩苦心不可不知。",
    "X13n0285_004:0282a18_1": "二明眾生相續。",
    "X13n0285_004:0282a20_0": "復次富樓那明妄非他覺明為咎所妄既立明理不踰以是因緣聽不出聲見不超色色香味觸六妄成就由是分開見覺聞知同業相纏合離成化見明色發明見想成異見成憎同想成愛流愛為種納想為胎交遘發生吸引同業故有因緣生羯羅藍遏蒲曇等胎卵濕化隨其所應卵惟想生胎因情有濕以合感化以離應情想合離更相變易所有受業逐其飛沉以是因緣眾生相續。",
    "X13n0285_004:0282b04_0": "此明眾生相續亦不離一念無明心也故牒前文而示之曰復次眾生之明妄非他即是覺性起於妄明為咎由其所妄既立遂使能明之理不踰以是因緣聽不出聲見不超色所中之色聲香味觸法六妄成就由是分開妄能而為見覺聞知之六根此即前文所謂結暗為色後文所謂見精映色結色成根等也既有此虗妄六根則念念執之為我如頻伽瓶滿中擎空遂為生死輪迴之本必招胎卵濕化之形胎卵二生則同業相纏濕化二生則合離成化且如胎生之始由彼虗妄六根中陰之身於有緣處見有一點明相所欲之色發現在前依此明見便成婬欲之想男見父而憎女見母而憎男見母而妄想謂妻故成愛女見父而妄想謂夫故成愛流注此愛以為受生種子納彼妄想於父精母血之中而得成胎此由男女交遘發生吸引彼同業有緣之中陰故有因緣生初七日之羯羅藍猶如凝滑二七日之遏蒲曇其狀如皰三七日之蔽尸猶如軟肉四七日之羯南猶如堅肉五七日之鉢羅奢佉分開四支名為形位乃至十月而出胎也如此胎卵濕化四生隨其所感業緣而隨應之卵惟想生如雄鳴上風雌鳴下風之類此與七趣文中情想不同彼以思善為想念惡為情此以男女愛慕為想綢繆為情也惟想故藉四緣生一業二父三母四煖以羯羅藍為初生相因情故藉三緣生一業二父三母以遏蒲曇為胎卵漸分之相合感故藉二緣生一業二濕以蔽尸為初生相離應故惟一緣生所謂業力以羯南為初生相眾生無始以來或情變為想想易為情合變成離離易為合等更相變易種種不同所有受業無不隨業成報逐其善業則四生皆有飛舉之樂逐其惡業則四生皆有沉墜之苦以是因緣眾生相續明其但是覺明為咎更無他因也此雖但明六凡眾生相續之相而方便實報土中三乘眾生相續亦可例知所謂投真諦胎投俗諦胎投中諦胎出見思卵殻出塵沙卵殻出無明卵殻見思習潤塵沙習潤無明習潤潤即是濕空觀化假觀化中道化乃至界外情想合離以理思之。",
    "X13n0285_004:0282c16_1": "三明業果相續。",
    "X13n0285_004:0282c18_0": "富樓那想愛同結愛不能離則諸世間父母子孫相生不斷是等則以欲貪為本貪愛同滋貪不能止則諸世間胎卵濕化隨力強弱遞相吞食是等則以殺貪為本以人食羊羊死為人人死為羊如是乃至十生之類死死生生互來相噉惡業俱生窮未來際是等則以盜貪為本汝負我命我還汝債以是因緣經百千劫常在生死汝愛我心我憐汝色以是因緣經百千劫常在纏縛惟殺盜婬三為根本以是因緣業果相續。",
    "X13n0285_004:0283a03_0": "此明業果相續總不離一念妄貪也真如不守自性妄為明覺最初一念貪明己為眾貪之本由其所貪益劣造業益惡感果益苦一切瞋癡慢等皆由貪生故獨指三貪為業果根本也十生者於十二類生中惟除土木金石空散消沉不可食故互來相取為盜貪者不與而取名之為盜畜生何嘗肯與人食橫取食之盜莫大焉故約互傷名殺約互取名盜此特舉業之最重者言耳若統論惡業則有十惡不止身三又統論業果則有善惡不動三業招感三界有漏苦樂不動三果故下文云有名鬼倫無名天趣有無相傾起輪迴性也又偏真業感方便果緣了業感實報果通前三界業果總是迷中妄業妄果如水成氷惟稱性業感寂光果即是悟中真業真果如水成氷又婬論事婬理婬殺論事殺理殺盜論事盜理盜以成同居方便實報三種業果相續可以意知文中汝負我命我還汝債二句互相影略結成殺盜二貪汝愛我心我憐汝色二句亦互相影略結成欲貪餘並可解。",
    "X13n0285_004:0283a21_0": "三結果歸因。",
    "X13n0285_004:0283a22_0": "富樓那如是三種顛倒相續皆是覺明明了知性因了發相從妄見生山河大地諸有為相次第遷流因此虗妄終而復始。",
    "X13n0285_004:0283b01_0": "前已尅示從因感果今更結屬果惟妄因別無實法也三種顛倒相續者始則似有世界乃有眾生有眾生乃有業果後則由業果不斷故眾生不斷由眾生不斷故世界不斷然皆非心外有實顛倒不過皆是覺明體中妄生明了知性因此妄了發起所知妄相從於妄有能見而生耳此中明了知性即牒前妄為明覺是業相也因了發相即牒前因明立所是境界相也從妄見生即牒前生汝妄能從此妄能生一切法是能見相也今之山河大地諸有為相次第遷流不過因此虗妄微細三相為本遂成六麤諸相終而復始豈有他哉。",
    "X13n0285_004:0283b11_1": "二明諸佛悟妄惟真二初領義起疑二舉喻答釋。",
    "X13n0285_004:0283b12_2": "今初。",
    "X13n0285_004:0283b14_0": "富樓那言若此妙覺本妙覺明與如來心不增不減無狀忽生山河大地諸有為相如來今得妙空明覺山河大地有為習漏何當復生。",
    "X13n0285_004:0283b17_0": "此領上文眾生迷真成妄之旨而翻疑真能起妄也故曰若此眾生所具妙覺之體本來如此之妙如此覺明不假修證與如來心不增不減而無狀忽生山河大地諸有為相則如來今得妙空明覺乃與眾生元始一般不識山河大地有為習漏何時亦當無狀復生耶據此問意有二種迷一者不達只今眾生現行無明及所見山河大地元非實有二者不達生佛雖復理同一惟性德一有修德故佛須以四喻而兼答之。",
    "X13n0285_004:0283c01_1": "二舉喻答釋二初喻妄因妄果其體本真二喻真智真斷不重起妄。",
    "X13n0285_004:0283c03_0": "今初。",
    "X13n0285_004:0283c04_0": "佛告富樓那譬如迷人於一聚落惑南為北此迷為復因迷而有因悟而出富樓那言如是迷人亦不因迷又不因悟何以故迷本無根云何因迷悟非生迷云何因悟佛言彼之迷人正在迷時倐有悟人指示令悟富樓那於意云何此人縱迷於此聚落更生迷不不也世尊富樓那十方如來亦復如是此迷無本性畢竟空昔(在迷時亦)本無迷(但是)似有迷(精妄)覺(今一)覺迷(則)迷(永)滅(而)覺不生迷(矣)亦如翳人見空中華翳病若除華於空滅忽有愚人於彼空華所滅空地待華更生汝觀是人為愚為慧富樓那言空元無華妄見生滅見華滅空已是顛倒敕令更出斯實狂癡云何更名如是狂人為愚為慧佛言如汝所解云何問言諸佛如來妙覺明空何當更出山河大地。",
    "X13n0285_004:0283c17_0": "初迷方喻以喻妄因本空二空華喻以喻妄果非有所以開其實有現行無明及山河大地之迷意謂眾生分中尚無無明及山河大地生相況諸佛乎文並可知。",
    "X13n0285_004:0283c20_1": "二喻真智真斷不重起妄。",
    "X13n0285_004:0283c21_0": "又如金鑛雜於精金其金一純更不成雜如木成灰不重為木諸佛如來菩提涅槃亦復如是。",
    "X13n0285_004:0283c23_0": "金喻菩提智德無變灰喻涅槃斷德無生所以開其但知性德不知修德之迷意謂精金已經煅鍊木灰已自燒成豈同在纏本覺而已然本妙覺明妙空明覺離過絕非言辯莫及故須合此四喻方可庶幾若但用前二喻未顯生佛永殊若但用後二喻未顯生佛平等今以後喻合前則知六而常即以前喻合後則知即而常六又依前二喻不須移方滅華但貴指迷拭翳則知無修而修依後二喻雖用紅爐烈火原是本具金灰則知修而無修矣。",
    "X13n0285_004:0284a08_1": "二答相隨性徧以釋相違性難二初牒問二正答。",
    "X13n0285_004:0284a09_2": "今初。",
    "X13n0285_004:0284a10_0": "富樓那又汝問言地水火風本性圓融周徧法界疑水火性不相陵滅又徵虗空及諸大地俱徧法界不合相容。",
    "X13n0285_004:0284a13_0": "此牒其第二從七大中所起相違性難而答之也。",
    "X13n0285_004:0284a14_0": "二正答二初舉喻二法合。",
    "X13n0285_004:0284a14_1": "今初。",
    "X13n0285_004:0284a15_0": "富樓那譬如虗空體非羣相而不拒彼諸相發揮所以者何富樓那彼太虗空日照則明雲屯則暗風搖則動霽澄則清氣凝則濁土積成霾水澄成映於意云何如是殊方諸有為相為因彼生為復空有若因彼生富樓那且日照時既是日明十方世界同為日色云何空中更見圓日若是空明空應自照云何中宵雲霧之時不生光耀當知是明非日非空不異空日。",
    "X13n0285_004:0284a23_0": "此中譬如虗空下先舉喻顯其相容於意云何下次推徵示其虗妄也妙覺明心無物可譬權以虗空譬之而以明暗動清濁霾映七種諸有為相權喻七大然不必一一分配但總顯虗空非七相不拒七相發揮以喻藏性非七大不拒七大發揮而已推徵中但推明相一種以例其餘若此明相從日而生不藉虗空則應十方同為日色云何空中更見圓日若從空生空應自照何待日明若云空日共生則此明相那一半是空生那一半是日生又設使空日和合成此全明則日去空在應有半明何故全暗故曰非日非空然離空日何處有明故曰不離空日既此明相無生無性當知七相皆無生無性矣。",
    "X13n0285_004:0284b11_1": "二法合二初正合上喻二重明理性。",
    "X13n0285_004:0284b12_2": "今初。",
    "X13n0285_004:0284b13_0": "觀相元妄無可指陳猶邀空華結為空果云何詰其相陵滅義觀性元真唯妙覺明妙覺明心先非水火云何復問不相容者(此段錯簡宜在無可憑據之下)真妙覺明亦復如是汝以空明則有空現地水火風各各發明則各各現若俱發明則有俱現云何俱現富樓那如一水中現於日影兩人同觀水中之日東西各行則各有日隨二人去一東一西先無準的不應難言此日是一云何各行各日既雙云何現二宛轉虗妄無可憑據(此下宜接觀相元妄一段)。",
    "X13n0285_004:0284b22_0": "真妙覺明亦復如是者合上太虗空喻也空明空現地水火風各各發明各各現者合上日照則明雲屯則暗等喻也俱發俱現則非太虗之所能譬故更巧借日影譬之若知二人所見各是全日元無二日則知水火等相皆是全體藏性亦無二性矣故即以法結示之曰若但觀七大之相則元是虗妄無可指陳猶邀空華結為空果云何詰其相陵滅義若深觀七大之性則全體元真只此七大惟是妙覺明心則水本非水火本非火云何復問不相容者先字訓作本字非先後之先也倘謂性本先非水火後來方有水火妄相則本無今有性相分途其去冥諦神我邪計不遠矣慎之慎之。",
    "X13n0285_004:0284c10_0": "二重明理性三初明不變隨緣用二明隨緣不變體三結責迷情。",
    "X13n0285_004:0284c11_1": "今初。",
    "X13n0285_004:0284c12_0": "富樓那汝以色空相傾相奪於如來藏而如來藏隨為色空周徧法界是故於中風動空澄日明雲暗眾生迷悶背覺合塵故發塵勞有世間相我以妙明不滅不生合如來藏而如來藏唯妙覺明圓照法界是故於中一為無量無量為一小中現大大中現小不動道場徧十方界身含十方無盡虗空於一毛端現寶王剎坐微塵裡轉大法輪滅塵合覺故發真如妙覺明性。",
    "X13n0285_004:0284c20_0": "此中文有二節初汝以色空下是明藏性不變之體隨九界眾生心應其所知之量循業發現為九界七大次我以妙明下是明藏性不變之理隨佛界眾生心應其所知之量循業發現為佛界七大也初文汝字雖指滿慈意實徧指九界眾生繇其生相無明未破色空情見未忘故以此色空相傾相奪於如來藏而藏性不變之體隨於染緣以為九界色空各各周徧法界猶如太虗不拒諸相發揮是故於中妄有風動空澄日明雲暗等事也此由九界眾生迷於藏性悶於無明本有覺性非背而背虗妄塵相無合而合故發三惑塵勞有實報方便同居諸世間相也次文我字徧攝十方三世一切諸佛由其稱本覺性起始覺智此智照而常寂全修即性故名妙明不滅不生以此合如來藏不變之體而如來藏隨於淨緣唯妙覺明圓照法界是故一亦藏性無量亦藏性小亦藏性大亦藏性道場亦藏性十方亦藏性身亦藏性空亦藏性毛端亦藏性剎亦藏性微塵亦藏性法輪亦藏性一不為少無量非多乃至微塵不小法輪不大此由如來達塵非塵故無滅言滅了塵即覺故無合說合故發真如妙覺明性惟有如如及如如智也。",
    "X13n0285_004:0285a17_0": "二明隨緣不變體上文已明如來藏性隨染淨緣具成十界隨九界心如水成氷隨佛界心如氷成水今則指此氷水之性同一濕性也文分為三初明隨緣不變如實空義二明隨緣不變如實不空義三明隨緣不變遮照同時義。",
    "X13n0285_004:0285a21_1": "今初。",
    "X13n0285_004:0285a22_0": "而如來藏本妙圓心非心非空非地非水非風非火非眼非耳鼻舌身意非色非聲香味觸法非眼識界如是乃至非意識界非明無明明無明盡如是乃至非老非死非老死盡非苦非集非滅非道非智非得非檀那(布施)非尸羅(戒)非毗梨耶(精進)非羼提(忍辱)非禪那(定)非般剌若(智慧)非波羅蜜多(到彼岸亦云度無極)如是乃至非怛闥阿竭(如來)非阿羅訶(應供)三耶三菩(正徧知)非大涅槃(滅度)非常非樂非我非淨。",
    "X13n0285_004:0285b06_0": "此顯藏性正隨緣時所有十界染淨諸法隨拈一法無不皆是圓融真諦一切俱非即藏性如實空義正隨緣而常不變也言如來藏本妙圓心者重一圓字為顯性量首言非心者即指心法次非空乃至非波羅蜜多者指眾生法次如是乃至等者即指佛法意顯心佛眾生三無差別一非一切非也又眾生法中非空至非意識界是六凡法豎三諦中屬於俗諦非明無明至老死盡是緣覺法非苦至非得是聲聞法此二屬於真諦非檀那至波羅蜜多是菩薩法并後佛法同屬中諦今一切俱非所謂一空一切空假中皆空不思議大真諦也緣覺法中言明無明者由妄明故便有無明或以初一明字指彼觀因緣智亦可非今所重不須辨之。",
    "X13n0285_004:0285b19_1": "二明隨緣不變如實不空義。",
    "X13n0285_004:0285b20_0": "以是俱非世出世故即如來藏元明心妙即心即空即地即水即風即火即眼即耳鼻舌身意即色即聲香味觸法即眼識界如是乃至即意識界即明無明明無明盡如是乃至即老即死即老死盡即苦即集即滅即道即智即得即檀那即尸羅即毗梨耶即羼提即禪那即般剌若即波羅蜜多如是乃至即怛闥阿竭即阿羅訶三耶三菩即大涅槃即常即樂即我即淨。",
    "X13n0285_004:0285c04_0": "此顯十界染淨諸法隨拈一法無不皆是圓融俗諦一切俱即即藏性如實不空義正隨緣而常不變也以是俱非世出世故結上起下非六凡故非世非四聖故非出世由其一切俱非所以一切俱即故此句宜屬此也元明心妙重一妙字為顯性具心佛眾生一即一切即又三諦俱即所謂一假一切假空中皆假不思議大俗諦也。",
    "X13n0285_004:0285c10_1": "三明隨緣不變遮照同時義。",
    "X13n0285_004:0285c12_0": "以是俱即世出世故即如來藏妙明心元離即離非是即非即。",
    "X13n0285_004:0285c14_0": "此顯十界染淨諸法隨拈一法無不皆是圓融中諦一切雙遮雙照即藏性遮照同時義正隨緣而常不變也以是俱即句亦是結上起下由此俱非而又俱即所以即是妙明心元此句重一元字為顯性體心佛眾生一遮照一切遮照又三諦俱遮俱照即所謂一中一切中空假俱中不思議大中諦也離即離非者雙遣上文俱非俱即二義是即非即者雙收上文俱非俱即二義仍須略約心佛眾生三法廣約十界三諦以辨其相所謂離即心離非心是即心是非心離即空離非空是即空是非空乃至離即淨離非淨是即淨是非淨等可以意知不能繁述然此圓融藏性一體三義徧在十界三諦及心佛眾生三法之中無不各各圓融若不再為點示仍恐讀者封文失旨請稍陳之如來既指陰入處界七大等法全是藏性須就此法以觀藏性且如佛法之中舉一如來名號此如來名非心非空非地非水乃至非我非淨此如來名即心即空乃至即我即淨此如來名離即離非是即非即其餘一切佛法亦復如是又如眾生法中舉一地大此地非心非空非地非水乃至非我非淨此地即心即空即地即水乃至即我即淨此地離即離非是即非即其餘一切眾生依正亦復如是又如心法之中舉此現前一念介爾之心此介爾心非心非空乃至非我非淨此介爾心即心即空乃至即我即淨此介爾心離即離非是即非即其餘一切諸心心所亦復如是由此即事之理具足即理之事方成事事無礙法界否則諸佛所證非即眾生所有何名三無差別思之思之又復應知此中所顯圓融藏性即是前三卷中所明更非別義蓋一切俱非即周徧法界義由其性量廓徹故不可喚作一物也一切俱即即性色真空性空真色義及循業發現義由其性具諸法故法法皆是也離即離非是即非即即清淨本然義由其性體妙絕故遮照同時也又一切俱非即性真常中求於去來迷悟生死了無所得義一切俱即即幻妄稱相義離即離非是即非即即其性真為妙覺明體義又一切俱非即是離一切相一切俱即即是即一切法離即離非是即非即即雙收二句又一切俱非故指皆是物無是見者一切俱即故微細發明無非見者離即離非是即非即故曰元是菩提妙淨明體云何於中有是非是又一切俱非故正破七處非心一切俱即故密顯七處咸徧離即離非是即非即故名大佛頂首楞嚴王三昧又一切俱非故性明一切俱即故性淨離即離非是即非即故名常住真心性淨明體前云勝義中真勝義性此之謂也。",
    "X13n0285_004:0286b11_1": "三結責迷情。",
    "X13n0285_004:0286b12_0": "如何世間三有眾生及出世間聲聞緣覺以所知心測度如來無上菩提用世語言入佛知見譬如琴瑟箜篌琵琶雖有妙音若無妙指終不能發汝與眾生亦復如是寶覺真心各各圓滿如我按指海印發光汝暫舉心塵勞先起由不勤求無上覺道愛念小乘得少為足。",
    "X13n0285_004:0286b18_0": "三諦圓融之本理名為如來無上菩提三觀圓明之智眼名為佛之知見豈凡夫滯有二乘滯空之心所能測度豈世間因緣自然種種語言所能得入哉次以琴瑟等物喻現前陰入處界大等以妙音喻藏性妙理以妙指喻了義修證以汝與眾生合琴瑟等喻以寶覺真心各各圓滿合各有妙音喻以按指合喻中妙指義以海印發光合喻中妙音發義以汝暫舉心合無妙指喻以塵勞先起合不發妙音喻海印者三昧之名得此三昧炳現世出世間一切諸法猶如大海閻浮提影悉於中現也由不勤求等者出其無有妙指之由由於愛念小乘所以迷理無明全在舉心便屬塵勞不得大用現前也。",
    "X13n0285_004:0286c06_1": "二明迷悟因緣無性前文既舉寶覺真心各各圓滿但由迷悟不同致使大用不現又恐愚者以迷悟因緣為有實法今故重明其無性也文分為二初答滿慈重徵妄因二答阿難再執緣起。",
    "X13n0285_004:0286c10_2": "初中二初問二答。",
    "X13n0285_004:0286c10_3": "今初。",
    "X13n0285_004:0286c11_0": "富樓那言我與如來寶覺圓明真妙淨心無二圓滿而我昔遭無始妄想乃在輪迴今得聖乘猶未究竟世尊諸妄一切圓滅獨妙真常敢問如來一切眾生何因有妄自蔽妙明受此淪溺。",
    "X13n0285_004:0286c15_0": "前文是問山河大地諸有為相生續之因故明迷真成妄咎在無明今文更問無明以何為因故曰何因有妄也幽溪云雖問生妄之因正欲顯息妄之因故佛隨以真亦無得答之。",
    "X13n0285_004:0286c18_1": "答中二初明妄本無因二明真亦無得。",
    "X13n0285_004:0286c19_2": "初又三初立喻二顯法三結合。",
    "X13n0285_004:0286c20_3": "今初。",
    "X13n0285_004:0286c21_0": "佛告富樓那汝雖除疑餘惑未盡我以世間現前諸事今復問汝汝豈不聞室羅城中演若達多忽於晨朝以鏡照面愛鏡中頭眉目可見瞋責己頭不見面目以為魑魅無狀狂走於意云何此人何因無故狂走富樓那言是人心狂更無他故。",
    "X13n0285_004:0287a02_0": "除疑者事理性相已無疑也餘惑未盡者迷悟情量猶未捨也演若達多此云祠授愛鏡中頭眉目可見喻妄取幻境瞋責己頭不見面目喻迷背真性當知凡夫愛妄有而不見真空二乘愛偏空而不見妙有菩薩愛萬行而不見中道別教愛但中而不見法界皆狂走也答言是人心狂更無他故則知妄本無因矣。",
    "X13n0285_004:0287a08_1": "二顯法。",
    "X13n0285_004:0287a09_0": "佛言妙覺明圓本圓明妙既稱為妄云何有因若有所因云何名妄自諸妄想展轉相因從迷積迷以歷塵劫雖佛發明猶不能返如是迷因因迷自有識迷無因妄無所依尚無有生欲何為滅得菩提者如寤時人說夢中事心縱精明欲何因緣取夢中物。",
    "X13n0285_004:0287a14_0": "妙覺明圓指眾生所具之理性也本圓明妙言其不假修成也真本無妄則妄性本空安得有因有因便非妄矣如是迷因二句不是說其因迷生迷葢因迷因悟上文已曾雙破今言如是迷因正因迷惑不達無因所以非有而常自有也若識得迷本無因則便知妄想無性更何所依最初尚無有生却後將何為滅直如夢中之物醒後安可取哉。",
    "X13n0285_004:0287a21_0": "三結合。",
    "X13n0285_004:0287a22_0": "況復無因本無所有如彼城中演若達多豈有因緣自怖頭走忽然狂歇頭非外得縱未歇狂亦何遺失富樓那妄性如是因何為在。",
    "X13n0285_004:0287b01_0": "承上文言夢中之物醒時了不可取況復此妄一總無因本無所有直如達多狂走終不可言照鏡是其因緣以人皆照鏡不狂走故故知忽然狂歇頭非外得可喻如來之妙覺明圓縱未歇狂亦何遺失可喻眾生之本圓明妙矣結妄無因可知。",
    "X13n0285_004:0287b06_0": "二明真亦無得二初法二喻。",
    "X13n0285_004:0287b06_1": "今初。",
    "X13n0285_004:0287b07_0": "汝但不隨分別世間業果眾生三種相續三緣斷故三因不生則汝心中演若達多狂性自歇歇即菩提勝淨明心本周法界不從人得何藉劬勞肯綮修證。",
    "X13n0285_004:0287b10_0": "富樓那等既證無漏已斷三緣秪因法執未破不知世間業果眾生三種相續全無實性是故隨此虗妄分別便謂有三界可出有涅槃可證還似達多怖頭狂走今但須不隨此虗妄分別則三緣業已先斷三種相續妄因亦復不生而狂性自歇歇即菩提矣肯綮者筋脉聚會之處何藉劬勞肯綮修證言不待勞筋苦骨也此為滿慈輩已斷煩惱者言之若統論修證要途則不隨分別是從理以開圓解三緣斷故是從事以起實修事理雙進方能直下了當蓋雖斷三緣而仍隨分別則成人天二乘偽果不斷三緣而駕言於不隨分別則墮善星比丘覆轍故須事理並進也又三緣斷故三因不生者由無殺盜婬之業果則無眾生無眾生則無世界如塞源者先竭其流如破竹者先部其尾。",
    "X13n0285_004:0287b24_0": "二喻。",
    "X13n0285_004:0287c01_0": "譬如有人於自衣中繫如意珠不自覺知窮露他方乞食馳走雖實貧窮珠不曾失忽有智者指示其珠所願從心致大饒富方悟神珠非從外得。",
    "X13n0285_004:0287c04_0": "此與法華珠喻不同彼喻十六王子結緣繫了因珠此喻各各自具正因珠也智者指示其珠喻如來開示藏性。",
    "X13n0285_004:0287c06_1": "二答阿難再執緣起二初疑問二示答。",
    "X13n0285_004:0287c07_2": "今初。",
    "X13n0285_004:0287c08_0": "即時阿難在大眾中頂禮佛足起立白佛世尊現說殺盜婬業三緣斷故三因不生心中達多狂性自歇歇則菩提不從人得斯則因緣皎然明白云何如來頓棄因緣我(却)從因緣(而)心得開悟世尊此義何獨我等年少有學聲聞今此會中大目犍連及舍利弗須菩提等從老梵志聞佛因緣發心開悟得成無漏今說菩提不從因緣則王舍城拘舍梨等所說自然成第一義惟垂大悲開發迷悶。",
    "X13n0285_004:0287c16_0": "此執如來現說因緣之言而翻難前文排擯因緣之義所以曲為末世眾生釋疑滯也。",
    "X13n0285_004:0287c17_1": "二示答二初破疑二誡勸。",
    "X13n0285_004:0287c18_2": "初中二初即喻推破二合法結顯。",
    "X13n0285_004:0287c19_3": "初又二初立二執二破二執。",
    "X13n0285_004:0287c19_4": "今初。",
    "X13n0285_004:0287c20_0": "佛告阿難即如城中演若達多狂性因緣若得滅除則不狂性自然而出因緣自然理窮於是。",
    "X13n0285_004:0287c22_0": "阿難本執下文法喻成難今即以彼法喻而答釋之理窮於是者言汝所執因緣自然之理極盡於此而已下乃破其無實理也。",
    "X13n0285_004:0287c24_1": "二破二執又二初正破二執二悟本俱非。",
    "X13n0285_004:0288a01_2": "初又二初約頭破二約狂破。",
    "X13n0285_004:0288a02_3": "今初。",
    "X13n0285_004:0288a03_0": "阿難演若達多頭本自然本自其然無然非自何因緣故怖頭狂走若自然頭因緣故狂何不自然因緣故失本頭不失狂怖妄出曾無變易何藉因緣。",
    "X13n0285_004:0288a06_0": "此明頭非自然因緣以喻真體非自然因緣也先明頭非自然故云設使達多頭本自然則本自其然無然而非自矣何因緣故而又怖頭狂走耶次明頭非因緣故云若使自然之頭實以因緣故狂何不使此自然之頭隨於因緣故失今即本頭不失而狂怖虗妄出生其頭曾無變易何藉於因緣耶是真體上決無自然因緣之理可得矣。",
    "X13n0285_004:0288a12_1": "二約狂破。",
    "X13n0285_004:0288a14_0": "本狂自然本有狂怖未狂之際狂何所潛不狂自然頭本無妄何為狂走。",
    "X13n0285_004:0288a16_0": "此明狂非自然因緣以喻妄亦非自然因緣也先明狂非自然故云設使本狂自然則是本有在怖矣未狂之際狂於何所潛耶次明狂非因緣故云設使不狂自然則狂必藉因緣今頭本無妄何為狂走狂豈有因緣耶是妄法上亦決無自然因緣之理可得矣夫真妄二處求自然因緣之理俱不可得則其理不已窮乎。",
    "X13n0285_004:0288a22_1": "二悟本俱非。",
    "X13n0285_004:0288a23_0": "若悟本頭識知狂走因緣自然俱為戲論。",
    "X13n0285_004:0288a24_0": "悟本頭者知此頭不變隨緣故有狂走狂歇之不同故非自然知此頭隨緣不變不因狂走狂歇為有無故非因緣識知狂走者知狂無體性故非自然知狂無來歷故非因緣也。",
    "X13n0285_004:0288b03_1": "二合法結顯三初直結法二重簡非三正指是。",
    "X13n0285_004:0288b04_2": "今初。",
    "X13n0285_004:0288b05_0": "是故我言三緣斷故即菩提心。",
    "X13n0285_004:0288b06_0": "此語超略具足應云三緣斷故三因不生狂性自歇歇即菩提也夫言三緣斷故三因不生則有似因緣矣而復云即菩提心則喻如頭非外得豈因緣乎又即菩提心則有似自然矣而必以三緣斷故方為歇即菩提則喻如狂歇方悟本頭豈自然乎全性成修全修顯性此真無戲論法也。",
    "X13n0285_004:0288b11_1": "二重簡非。",
    "X13n0285_004:0288b13_0": "菩提心生生滅心滅此但生滅滅生俱盡無功用道若有自然如是則明自然心生生滅心滅此亦生滅無生滅者名為自然猶如世間諸相雜和成一體者名和合性非和合者稱本然性。",
    "X13n0285_004:0288b17_0": "此恐生滅情計未忘還於無戲論法而起戲論故須重重簡拂之也意謂我所言三緣斷故即菩提心者非謂有三緣可滅有菩提始生也若逐語生解妄計有菩提心生生滅心滅此則但成生滅戲論矣惟滅生俱盡方為無功用道方是無戲論法而所謂無功用道亦非自然也若又計無功用為有自然如是則又發明自然心生生滅心滅此亦但成生滅戲論矣然此無生滅法即是無戲論法而亦非自然也若又以無生滅者名為自然猶如世間諸相雜和成一體者名和合性非和合者稱本然性總是妄立對待名字皆戲論耳。",
    "X13n0285_004:0288c03_1": "三正指是。",
    "X13n0285_004:0288c05_0": "本然非然和合非合合然俱離離合俱非此句方名無戲論法。",
    "X13n0285_004:0288c07_0": "此承上文簡拂一切戲論而示之曰詎知本然之性雖不變而舉體隨緣故非自然和合之相雖隨緣而全體不變故非和合是故和合自然二俱遠離離之與合亦復俱非此句方名無戲論法耳離者非和合非自然雙遮句也合者亦和合亦自然雙照句也遮照俱非故云離合俱非。",
    "X13n0285_004:0288c12_1": "二誡勸二初誡徒聞無功二勸真修有益。",
    "X13n0285_004:0288c13_2": "今初。",
    "X13n0285_004:0288c14_0": "菩提涅槃尚在遙遠非汝歷劫辛勤修證雖復憶持十方如來十二部經清淨妙理如恒河沙秪益戲論汝雖談說因緣自然決定明了人間稱汝多聞第一以此積劫多聞熏習不能免離摩登伽難何須待我佛頂神呪摩登伽心婬火頓歇得阿那含於我法中成精進林愛河乾枯令汝解脫。",
    "X13n0285_004:0288c20_0": "二勸真修有益。",
    "X13n0285_004:0288c21_0": "是故阿難汝雖歷劫憶持如來祕密妙嚴不如一日修無漏業遠離世間憎愛二苦如摩登伽宿為婬女由神呪力銷其愛欲法中今名性比丘尼與羅睺母耶輸陀羅同悟宿因知歷世因貪愛為苦(彼二人者皆以)一念熏修無漏善故或得(證三果而)出纏或(證四果而)蒙授(第一尊)記云何(汝乃)自欺尚留觀聽。",
    "X13n0285_004:0289a03_0": "問曰前云何藉劬勞肯綮修證此云非汝歷劫辛勤修證等何相反耶答曰滿慈已盡諸漏但紆疑悔故疑悔一除直下了當阿難雖已開悟習漏未除欲證真智真斷須修無漏勝業然無漏業亦只是不隨分別三種相續所謂即以所悟真因淨除現業而已非別有法可修也修即無修故云歇即菩提無修非是不修故云不如一日修無漏業所謂性修交成性修不二恰恰相成安得相反耶夫修則一念亦勝一日亦勝何況歷劫不修則積劫多聞尚無實益何況無聞此正勗修以啟下文言尚留觀聽者責其不能反見見自性反聞聞自性而猶逐妄緣也從初卷正宗分起至此是顯如來藏妙真如性圓三諦理一大科竟。",
    "X13n0285_004:0289a15_1": "二示不生滅為本修因妙三觀門有二初為當機示圓通本根二為末世示道場方法。",
    "X13n0285_004:0289a17_2": "初中二初歎領述請二宣示法義。",
    "X13n0285_004:0289a18_3": "今初。",
    "X13n0285_004:0289a19_0": "阿難及諸大眾聞佛示誨疑惑銷除心悟實相身意輕安得未曾有重復悲淚頂禮佛足長跪合掌而白佛言無上大悲清淨寶王善開我心能以如是種種因緣方便提獎引諸沉冥出於苦海世尊我今雖承如是法音知如來藏妙覺明心徧十方界含育如來十方國土清淨寶嚴妙覺王剎如來復責多聞無功不逮修習我今猶如旅泊之人忽蒙天王賜與華屋雖獲大宅要因門入惟願如來不捨大悲示我在會諸蒙暗者捐捨小乘畢獲如來無餘涅槃本發心路令有覺者從何攝伏疇昔攀緣得陀羅尼入佛知見作是語已五體投地在會一心佇佛慈旨。",
    "X13n0285_004:0289b06_0": "此文三節初是經家敘相次無上大悲下是當機陳白三作是語已下是大眾佇誨也初文疑惑銷除者因緣自然名言習氣已簡拂故心悟實相者法身真解倍增明故身意輕安者能伏麤重障故次當機陳白又為二初無上大悲至出於苦海是歎領二世尊我今下是述請也含育猶上文所謂含吐以十方依正皆是妙心中物故名為含皆即妙心所現故名為育旅泊喻久背真性天王喻如來法王華屋喻如來所證三德祕藏三德祕藏雖吾故宅迷久不知知由佛示義如佛賜也門者行為理門即所謂妙奢摩他三摩禪那上文開圓頓解已知最初方便今直請入華屋之方便門也如來無餘涅槃者圓極之果顯非二乘所證無餘涅槃本發心路者圓行之因得陀羅尼入佛知見者以一心三觀大總持門入一心三智妙覺佛位也。",
    "X13n0285_004:0289b21_0": "二宣示法義二初經家敘意二如來正說。",
    "X13n0285_004:0289b21_1": "今初。",
    "X13n0285_004:0289b23_0": "爾時世尊哀愍會中緣覺聲聞於菩提心未自在者及為當來佛滅度後末法眾生發菩提心(者)開無上乘妙修行路宣示阿難及諸大眾。",
    "X13n0285_004:0289c02_0": "攀緣未伏故雖悟菩提而未得自在今乃示以攝伏攀緣之正行也此行通於現在滅後無不依之而證菩提。",
    "X13n0285_004:0289c04_1": "二如來正說二初總示因心二別顯修證。",
    "X13n0285_004:0289c05_2": "初中二初正明二義二決通疑滯。",
    "X13n0285_004:0289c05_3": "初又二初總徵二別釋。",
    "X13n0285_004:0289c06_4": "今初。",
    "X13n0285_004:0289c07_0": "汝等決定發菩提心於佛如來妙三摩提不生疲倦應當先明發覺初心二決定義云何初心二義決定。",
    "X13n0285_004:0289c09_0": "妙三摩提者即大佛頂首楞嚴王三昧全性起修全修在性故名為妙修德有功性德方顯故須不生疲倦從本覺而發始覺故名發覺初心決者決擇定者一定此等一定不易之理初發心時急須決擇否則不入修行正定聚中是則義雖本定要由決擇方知故名決定義也。",
    "X13n0285_004:0289c14_1": "二別釋二初應審觀因地發心二應審詳煩惱根本。",
    "X13n0285_004:0289c15_2": "初中二初總勸審觀二正示審觀。",
    "X13n0285_004:0289c16_3": "今初。",
    "X13n0285_004:0289c17_0": "阿難第一義者汝等若欲捐捨聲聞修菩薩乘入佛知見應當審觀因地發心與果地覺為同為異阿難若於因地以生滅心為本修因而求佛乘不生不滅無有是處。",
    "X13n0285_004:0289c21_0": "此正顯示因心須同果覺則因真果正故必須以不生不滅為本修因也然不生不滅之性全在生滅之中如虗空全在器世間中清水全在濁水之中故須審觀而決擇之。",
    "X13n0285_004:0289c24_1": "二正示審觀二初立喻二示法。",
    "X13n0285_004:0290a01_2": "今初。",
    "X13n0285_004:0290a02_0": "以是義故汝當照明諸器世間可作之法皆從變滅阿難汝觀世間可作之法誰為不壞然終不聞爛壞虗空何以故空非可作由是始終無壞滅故。",
    "X13n0285_004:0290a05_0": "此借器世間法以喻眾生世間法也以器世間一切可作之法喻眾生身中根塵諸法以器世間虗空喻眾生根塵識等本然之性。",
    "X13n0285_004:0290a07_1": "二示法二初簡妄生滅相合可作喻二依無生滅性合虗空喻。",
    "X13n0285_004:0290a09_0": "初中二初指妄總標二約義別釋。",
    "X13n0285_004:0290a09_1": "今初。",
    "X13n0285_004:0290a10_0": "則汝身中堅相為地潤濕為水煖觸為火動搖為風由此四纏分汝湛圓妙覺明心為視為聽為覺為察從始入終五疊渾濁。",
    "X13n0285_004:0290a13_0": "身中四大及視聽覺察喻如可作之法湛圓如覺明心喻如虗空由此四纏分為視聽等者正前文所謂所妄既立明理不踰也夫以四纏分隔妙心猶之以器世間分隔虗空也四纏變壞而妙心終不可壞猶之器世間可壞而虗空不可壞也然器世間總不在虗空之外則知四纏亦總不在妙心之外矣若知空性本無分隔分隔全是虗妄則不惟四纏可壞而視聽覺察亦可壞矣若知性色真空性空真色等義則不惟視聽覺察之性即是湛圓妙覺明心而不可壞即身中四纏之性亦即是湛圓妙覺明心而不可壞矣是故十八界相皆可作法皆從變壞十八界性皆如虗空皆不可壞也從始入終五疊渾濁者約無始生相無明假名為始約妙覺究竟斷德假名為終妙覺以前一分生相無明未斷則一分微細五濁之相亦未全除故也葢本是湛圓妙覺明心妄為相見二分相分名為色法見分名為心法色法即是色陰而離心無色心法即是受想行識而離色無心是故心色二法決不相離則從無始以來乃至妙覺以前念念之間無不具足五疊渾濁也。",
    "X13n0285_004:0290b08_1": "二約義別釋二初通示濁義二別解濁名。",
    "X13n0285_004:0290b09_2": "今初。",
    "X13n0285_004:0290b10_0": "云何為濁阿難譬如清水清潔本然即彼塵土灰沙之倫本質留礙二體法爾性不相循有世間人取彼土塵投於淨水土失留礙水亡清潔容貌汩然名之為濁汝濁五重亦復如是。",
    "X13n0285_004:0290b14_0": "前示生滅不生滅性故借虗空與羣器為喻今示清淨及渾濁相故借水土為喻應知佛界法性五陰喻如清水九界虗妄五陰喻如塵土灰沙相雜也然於一妙心中具有相見二分喻如一太虗中具有水土二物若達性水真空性空真水性土真空性空真土則不必滅於水土而後顯太虗空若達此見及緣元是菩提妙淨明體則不必滅於相見二分而後顯一妙心惟其不達相見即是妙心故取妄相投於妄見遂成五陰渾濁猶如不達水土即是空性故取妄土投於妄水遂成汩然容貌也故下文澄濁就清但令見相二分不織則見聞覺知即契如來常樂我淨譬如去泥純水則明相精純即合性水真空義矣不可執上喻而難下喻謂清水猶屬可作之法應須除去也又此下將示阿難依聞性而修道故以水喻見聞等性以土喻塵識若應觀六塵境者亦可以水喻塵性土喻根識若應觀六識境者又可以水喻識性土喻根塵矣不可不知。",
    "X13n0285_004:0290c07_1": "二別解濁名五初劫濁(至)五命濁。",
    "X13n0285_004:0290c08_0": "今初。",
    "X13n0285_004:0290c09_0": "阿難汝見虗空徧十方界空見不分有空無體有見無覺相織妄成是第一重名為劫濁。",
    "X13n0285_004:0290c11_0": "此直指九界色陰為劫濁也見字攝於聞覺知等即是自心見分喻如清水虗空攝於四大六塵即是自心相分喻於塵土灰沙汝見虗空徧十方界而空之與見不可分其邊畔喻於水土相和也設但有空無見則空亦無體設但有見無空則見亦無覺今以虗妄相見二分相織妄成十方三世種種分位不同遂於真如實際之中而有實報方便同居三土差別名為劫濁此劫濁稱第一重者其相最麤而易見故。",
    "X13n0285_004:0290c19_1": "二見濁。",
    "X13n0285_004:0290c20_0": "汝身現搏四大為體見聞覺知壅令留礙水火風土旋令覺知相織妄成是第二重名為見濁。",
    "X13n0285_004:0290c22_0": "此直指九界受陰為見濁也言汝身現搏四大為體且指同居分段之身而言須知方便實報法性之身雖無麤重四大亦有微妙色法亦得稱為界外四大也見聞覺知性本虗通今則壅令留礙喻如水亡清潔水火風土本無情覺今則旋令覺知喻如土失留礙因此虗妄相見二分相織妄成六受用根領納前塵遂於非我非無我性而有同居我見方便無我見實報亦我亦無我見名為見濁此濁為第二重者其相亦易知故。",
    "X13n0285_004:0291a06_1": "三煩惱濁。",
    "X13n0285_004:0291a07_0": "又汝心中憶識誦習性發知見容現六塵離塵無相離覺無性相織妄成是第三重名煩惱濁。",
    "X13n0285_004:0291a09_0": "此直指九界想陰為煩惱濁也謂汝心中憶過去事識現在事誦習未來諸事性中既發能取之知見容貌隨現所取之六塵離塵則知見無相離覺則六塵無性塵是相分覺是見分亦因此虗妄見相二分相織妄成種種想心起同居土中憎愛名為見思煩惱起方便土中憎愛名為塵沙煩惱起實報土中憎愛名為無明煩惱故稱煩惱濁也此為第三重者比前二相為融通故。",
    "X13n0285_004:0291a16_1": "四眾生濁。",
    "X13n0285_004:0291a17_0": "又汝朝夕生滅不停知見每欲留於世間業運每常遷於國土相織妄成是第四重名眾生濁。",
    "X13n0285_004:0291a19_0": "此直指九界行陰為眾生濁也朝夕生滅不停者同居分段生死相方便實報變易生死相無不爾也知見每欲留於世間者凡夫貪戀三界二乘沉滯空寂菩薩樂著果報也業運每常遷於國土者凡夫被善惡業遷二乘被無漏業遷菩薩被二邊業遷也此以知見喻水業運喻土相織妄成九界二死名眾生濁此稱第四重者比前為幽隱故。",
    "X13n0285_004:0291b02_0": "五命濁。",
    "X13n0285_004:0291b03_0": "汝等見聞元無異性眾塵隔越無狀異生性中相知用中相背同異失準相織妄成是第五重名為命濁。",
    "X13n0285_004:0291b05_0": "此直指九界識陰為命濁也汝等見聞元無異性者譬如空無內外亦如水本清潔也由於眾塵隔越遂令無狀異生者譬如取頻伽瓶塞其兩孔遂令內外相隔亦如土塵投水亡其清潔也是故性中則仍相知如耳根聞法身欽口問不可謂六根是異而用中則咸相背如耳不見色目不聞聲不可謂六根是同同異皆失其準亦秪由見聞之見分與眾塵之相分相織妄成九界識心遂有各各執受軀命不同名為命濁此稱第五重者極微細故。",
    "X13n0285_004:0291b14_1": "二依無生滅性合虗空喻二初棄濁就清二以喻合法。",
    "X13n0285_004:0291b15_2": "今初。",
    "X13n0285_004:0291b16_0": "阿難汝今欲令見聞覺知遠契如來常樂我淨應當先擇生死根本依不生滅圓湛性成以湛旋其虗妄滅生復還元覺得元明覺無生滅性為因地心然後圓成果地修證。",
    "X13n0285_004:0291b20_0": "十八界相無非濁水十八界性皆如來藏無非濁水中清水之性今欲令阿難就耳門修證故獨指見聞覺知之性為濁水中清水性也言汝欲令現前日用之見聞覺知即遠契於如來果地之常樂我淨則於名字位中應當先擇去其五重相織之生死根本依取本不生滅本圓本湛之性以成觀行之功即以此本湛之性旋其虗妄滅生使麤惑任運先落而復還元覺得元明覺無生滅性以為圓初住位真因地心然後圓成果地修證極至妙覺是則名為因心果覺始終理同矣此中見聞覺知不生滅圓湛性合前虗空不可爛壞之喻五重相織生死根本徧指虗妄十八界相合前可作法之喻也。",
    "X13n0285_004:0291c08_1": "二以喻合法。",
    "X13n0285_004:0291c09_0": "如澄濁水貯於靜器靜深不動沙土自沉清水現前名為初伏客塵煩惱去泥純水名為永斷根本無明明相精純一切變現不為煩惱皆合涅槃清淨妙德。",
    "X13n0285_004:0291c12_0": "前既以投土於水而喻濁相故今還以澄濁得清而喻修證之相靜器者即喻本不生滅圓湛之性如澄濁水須貯靜器欲破五陰須觀陰入處界本如來藏也靜深不動喻觀行力深也沙土自澄喻相見二分不復相織圓伏五住煩惱而麤垢任運先落也清水現前喻真諦理明亦復相似見三諦理也初伏客塵煩惱正明斷界內見思伏界外無明也去泥純水喻斷界外別惑從圓初住分斷乃至妙覺究竟斷盡故曰名為永斷根本無明也若至明相精純則成佛界無上法性五陰雖復同流九界變現一切善惡無記有漏無漏諸五陰法而皆是巧用性惡法門不被惡法所用故云不為煩惱了知性惡即是性善全用即體十界無非常樂我淨故云皆合涅槃清淨妙德也蓋佛法界具有權實法性五陰實五陰者即佛界真善妙色乃至菴摩羅識等權五陰者即示同九界色受想行識也若實若權皆清非濁實則名為明相精純權則名為一切變現此則喻如了達性水真空性空真水從令騰波鼓浪乃至現濁現清別現作地火風等而水性終無奪矣故此直以濁相可澄合上作法可壞而以明相精純合上虗空不壞良由第三卷中已明空水皆性皆真故也又復應知吾人現前見聞覺知全體是妄亦全體是真緣見因明妄也不動不遷不還不見等真也如泥與水和在一處先須識此濁水之中有清水性然後方便去濁就清固不得捨濁水而別覔清水尤不得認濁水而以為清水也。",
    "X13n0285_004:0292a14_1": "二應審詳煩惱根本二初總勸審詳二正示審詳。",
    "X13n0285_004:0292a15_2": "今初。",
    "X13n0285_004:0292a16_0": "第二義者汝等必欲發菩提心於菩薩乘生大勇猛決定棄捐諸有為相應當審詳煩惱根本此無始來發業潤生誰作誰受阿難汝修菩提若不審詳煩惱根本則不能知虗妄根塵何處顛倒處尚不知云何降伏取如來位。",
    "X13n0285_004:0292a21_0": "前第一義中所言五濁是明全真起妄必須棄妄而復真今第二義中所言六根意明全妄含真必須悟真而融妄也發業無明即是業因潤生無明即是業緣此二通於界內界外總名煩惱誰作誰受正是審其根本意顯作亦六根受亦六根除却現前六根更無煩惱根本故須拔脫其黏也。",
    "X13n0285_004:0292b02_1": "二正示審詳二初立喻二示法。",
    "X13n0285_004:0292b03_2": "今初。",
    "X13n0285_004:0292b04_0": "阿難汝觀世間解結之人不見所結云何知解不聞虗空被汝隳裂何以故空無形相無結解故。",
    "X13n0285_004:0292b06_0": "此以結喻根塵識妄黏之相而以虗空喻根塵識本藏性也。",
    "X13n0285_004:0292b07_1": "二示法二初委示顛倒處所合所結喻二正勸詳擇降伏合知解喻。",
    "X13n0285_004:0292b08_2": "初中二初總示結根二別示結相。",
    "X13n0285_004:0292b09_3": "今初。",
    "X13n0285_004:0292b10_0": "則汝現前眼耳鼻舌及與身心六為賊媒自劫家寶由此無始眾生世界生纏縛故於器世間不能超越。",
    "X13n0285_004:0292b12_0": "謂由汝現前六根為六塵外賊之媒反自劫其家寶由此無始以來六凡眾生世界生纏縛故於同居世間不能超越乃至二乘眾生世界生纏縛故於方便世間不能超越菩薩眾生世界生纏縛故於果報世間不能超越也下文云何況此中生住異滅分劑頭數此中者仍指六根之中生住異滅分劑頭數者即指無明別惑故知六根結相通於九界直至妙覺方能解盡同於虗空不可隳裂耳問曰舊以六識為賊今何指為六塵答曰惟其六塵為賊故云眼被色劫耳被聲劫等又名此六塵以為六衰言其能為衰害也總而言之迷則六根為內賊六塵為外賊六識為內外賊以互相為媒故若不相黏則一一皆良民矣。",
    "X13n0285_004:0292b24_1": "二別示結相二初約眾生世界以明妄數二約世界妄數以歷六根。",
    "X13n0285_004:0292c02_2": "今初。",
    "X13n0285_004:0292c03_0": "阿難云何名為眾生世界世為遷流界為方位汝今當知東西南北東南西南東北西北上下為界過去未來現在為世方位有十流數有三一切眾生織妄相成身中貿遷世界相涉而此界性設雖十方定位可明世間秪目東西南北上下無位中無定方四數必明與世相涉三四四三宛轉二十流變三疊一十百千。",
    "X13n0285_004:0292c10_0": "所言眾生世界者只此現在身中所有遷流即名為世所有方位即名為界方位有十流數有三眾生無始以來織妄相成於一身中貿易遷流遂令世界互相涉入以此定位之四方涉彼遷流之三世三世各有四方總成十二四方各有三世亦成十二故名宛轉十二也一身而成十二即是流變一疊而為十二十二之中必各具十即是流變二疊為百二十百二十中又各具十即是流變三疊為千二百今言一十百千舉大數耳然流變三疊古無的解幽溪之釋似為近理今節錄之幽溪云第一疊約四方各論三世三四共成十二第二疊於東方三世變一為十者約剎那九世言之如根本中過去一世既變三世矣各各又成三世三三九世所謂過去過去過去現在過去未來現在過去現在平等現在未來未來過去未來現在未來無盡加前根本中一世故成十世所謂十世古今始終不離於當念也現在未來二世各具十世亦然共三十世第三疊於東方三十世一一變十共成三百四方總千二百佛意蓋言眾生世界必有方位遷流方方有世世世有方一念十方剎那九世世位生滅法爾如斯此約一剎那頃功德之數如此若一時一日豈有涯哉謂之功德者功言力德言用謂六根各有竪窮橫徧之力用也正顯界雖貿變世雖遷流而有不變不遷者在即飛光驗其不動十科顯其周圓又下擊鐘驗常莫非其事此為選圓通本根極喫緊事也私謂更有一釋言流變三疊者一疊即三四四三成十二也二疊即方方世世中各具十界則十二成百二十也三疊即界界又各互具十界則百二十成千二百也故下文意根中云默容十方三世一切世出世法。",
    "X13n0285_004:0293a16_0": "二約世界妄數以歷六根二初明性本圓融二明用分優劣。",
    "X13n0285_004:0293a17_1": "今初。",
    "X13n0285_004:0293a18_0": "總括始終六根之中各各功德有千二百。",
    "X13n0285_004:0293a19_0": "一疊為十二名數之始百二十疊為千二百名數之終此雖是一身總數而六根亦復各得其全譬如六人同觀一月各得月之全體此在妄恒真之性法爾如斯者也。",
    "X13n0285_004:0293a22_1": "二明用分優劣但約此方眾生沉迷顛倒用中相背故於本無優劣性中而妄成優劣相也文分為二初總明二別示。",
    "X13n0285_004:0293a24_2": "今初。",
    "X13n0285_004:0293b01_0": "阿難汝復於中克定優劣。",
    "X13n0285_004:0293b02_0": "二別示六初明眼根相(至)六明意根相。",
    "X13n0285_004:0293b02_1": "今初。",
    "X13n0285_004:0293b03_0": "如眼觀見後暗前明前方全明後方全暗左右旁觀三分之二統論所作功德不全三分言功一分無德當知眼唯八百功德。",
    "X13n0285_004:0293b06_0": "四方各二百四隅各一百共千二百前方全明指正方及二隅共四百也後方全暗亦指正方并二隅四百也左右旁觀句言左右正方各二百亦皆見也三分之二句總筭見八百而不見四百也三分言功者性本具也一分無德者用徧局也。",
    "X13n0285_004:0293b10_1": "二明耳根相。",
    "X13n0285_004:0293b12_0": "如耳周聽十方無遺動若邇遙靜無邊際當知耳根圓滿一千二百功德。",
    "X13n0285_004:0293b14_0": "言聞動之時似有邇遙此特循業發現之妄情聞靜之時元無邊際此乃在妄恒真之體性也。",
    "X13n0285_004:0293b15_1": "三明鼻根相。",
    "X13n0285_004:0293b17_0": "如鼻齅聞通出入息有出有入而闕中交驗於鼻根三分闕一當知鼻唯八百功德。",
    "X13n0285_004:0293b19_0": "出則取香入則聞香兩停之際則無功能故云三分闕一。",
    "X13n0285_004:0293b20_1": "四明舌根相。",
    "X13n0285_004:0293b21_0": "如舌宣揚盡諸世間出世間智言有方分理無窮盡當知舌根圓滿一千二百功德。",
    "X13n0285_004:0293b23_0": "舌有二用一者知味二者言譚若約知味其功則劣今約言譚其功則勝幽溪云但舉宣揚顯舌之能非謂不宣揚時便不具德也言有方分者世出世法不同故理無窮盡者麤言細語皆第一義故。",
    "X13n0285_004:0293c03_0": "五明身根相。",
    "X13n0285_004:0293c04_0": "如身覺觸識於違順合時能覺離中不知離一合雙驗於身根三分闕一當知身唯八百功德。",
    "X13n0285_004:0293c06_0": "離時一總不知故為一合時兼識違順故為雙也。",
    "X13n0285_004:0293c07_0": "六明意根相。",
    "X13n0285_004:0293c08_0": "如意默容十方三世一切世間出世間法唯聖與凡無不包容盡其涯際當知意根圓滿一千二百功德。",
    "X13n0285_004:0293c10_0": "諸法所生唯心所現現前一念介爾之心本自豎窮橫徧縱令昏迷倒惑其體無變故曰默容一切諸法。",
    "X13n0285_004:0293c12_1": "二正勸詳擇降伏合知解喻二初勸簡略明二因疑廣示。",
    "X13n0285_004:0293c13_2": "今初。",
    "X13n0285_004:0293c14_0": "阿難汝今欲逆生死欲流返窮流根至不生滅當驗此等六受用根誰合誰離誰深誰淺誰為圓通誰不圓滿若能於此悟圓通根逆彼無始織妄業流得循圓通與不圓根日劫相倍我今備顯六湛圓明本所功德數量如是隨汝詳擇其可入者吾當發明令汝增進十方如來於十八界一一修行皆得圓滿無上菩提於其中間亦無優劣但汝下劣未能於中圓自在慧故我宣揚令汝但於一門深入入一無妄彼六知根一時清淨。",
    "X13n0285_004:0293c23_0": "夫六根優劣不同可謂全體虗妄而仍各具竪窮橫徧功德則又全妄含真故須從此返妄歸真而以真融妄也生死欲流者通指二種生死皆因於法有所取著總名欲流返窮流根等者追斷生滅根元以契無生滅性也當騐此等虗妄六根誰合於性誰離於性誰合而深誰離而淺誰合且深而為圓通誰離且淺而不圓滿從此定境修觀則遲速永殊故須詳擇也無始織妄業流即下文所明六根生起之相由其皆是織妄所成故一一根中皆具五疊渾濁必須逆而澄之餘文可知。",
    "X13n0285_004:0294a08_1": "二因疑廣示二初疑請二廣示。",
    "X13n0285_004:0294a09_2": "今初。",
    "X13n0285_004:0294a10_0": "阿難白佛言世尊云何逆流深入一門能令六根一時清淨。",
    "X13n0285_004:0294a12_0": "意謂根既有六云何止須一門深入此躡近文而起疑也。",
    "X13n0285_004:0294a13_1": "二廣示二初約研破總示二約行相別示。",
    "X13n0285_004:0294a14_2": "初中三初就法研破二借喻顯理三以法合喻。",
    "X13n0285_004:0294a15_3": "今初。",
    "X13n0285_004:0294a16_0": "佛告阿難汝今已得須陀洹果已滅三界眾生世間見(道)所斷之惑然猶未知根中積生無始虗習彼習要因修(道之)所斷得何況此中生住異滅分齊頭數今汝且觀現前六根為一為六阿難若言一者耳何不見目何不聞頭奚不履足奚無語若此六根決定成六如我今會與汝宣揚微妙法門汝之六根誰來領受阿難言我用耳聞佛言汝耳自聞何關身口口來問義身起欽承是故應知非一(則)終(是)六非六(則)終(是)一終不汝根元一元六阿難當知是根(其實)非一非六由無始來顛倒淪替故於圓湛(性中妄有)一六義生汝須陀洹雖得六銷猶未亡一。",
    "X13n0285_004:0294b03_0": "須陀洹此云入流初果之名積生無始虗習指思惑此中者指六根之中生住異滅分齊頭數者指無明別惑得六銷者不入色聲香味觸法故未亡一者未知根結之元故由未亡一故仍於根結作定六之見不信一門深入六根同淨之法也。",
    "X13n0285_004:0294b07_1": "二借喻顯理。",
    "X13n0285_004:0294b09_0": "如太虗空參合羣器由器形異名之異空除器觀空說空為一彼太虗空云何為汝成同不同何況更名是一非一。",
    "X13n0285_004:0294b12_0": "太虗空以喻真性羣器以喻六塵由器形異名之異空者以喻由彼虗妄六塵分圓湛性而為視聽覺察之不同即上文所謂一六義生亦下文所謂從真起妄六用偏局也除器觀空說空為一以喻六銷未亡一也彼太虗空等者以喻上文非一非六亦喻下文六根互用無上知覺覺明圓妙也。",
    "X13n0285_004:0294b18_0": "三以法合喻。",
    "X13n0285_004:0294b19_0": "則汝了知六受用根亦復如是。",
    "X13n0285_004:0294b20_0": "浮根四塵如器根中之性如器中空非六非一也。",
    "X13n0285_004:0294b21_0": "二約行相別示二初明從真起妄六用偏局二明返妄歸真六根互用。",
    "X13n0285_004:0294b22_1": "初中二初別示生起之由二總結偏局之相。",
    "X13n0285_004:0294b23_2": "初中六初示眼根結相(至)六示意根結相。",
    "X13n0285_004:0294b24_3": "今初。",
    "X13n0285_004:0294c01_0": "由明暗等二種相形於妙圓中黏湛發見見精暎色結色成根根元目為清淨四大因名眼體如蒲萄朵浮根四塵流逸奔色。",
    "X13n0285_004:0294c04_0": "此正顯示所結之相令人知所解也蓋自妄為明覺因明立所法爾便有明暗二種相形由是於妙圓性中黏彼明湛而發見精見精暎於明暗等色結色成勝義根此惟天眼能見肉眼所不能見故名清淨四大因名眼體如蒲萄朵者指勝義根虗妄相也既有勝義便有浮塵眼根以麤濁四大為體常流逸而奔色是謂迷真成妄故有眼根也此中明暗即自心相分湛即自心見分黏字暎字正與前文相織妄成織字義同所以舉根必具塵識舉塵必具根識舉識必具根塵而一一法中皆有五疊渾濁也。",
    "X13n0285_004:0294c14_1": "二示耳根結相。",
    "X13n0285_004:0294c15_0": "由動靜等二種相擊於妙圓中黏湛發聽聽精暎聲卷聲成根根元目為清淨四大因名耳體如新卷葉浮根四塵流逸奔聲。",
    "X13n0285_004:0294c18_0": "妄為明覺即是無明初動之相乃至相待生搖堅明立礙名為動靜二種相擊亦即自心之相分也餘例前釋可知。",
    "X13n0285_004:0294c20_1": "三示鼻根結相。",
    "X13n0285_004:0294c21_0": "由通塞等二種相發於妙圓中黏湛發齅齅精暎香納香成根根元目為清淨四大因名鼻體如雙垂爪浮根四塵流逸奔香。",
    "X13n0285_004:0294c24_0": "晦昧為空便有通相結暗為色便有塞相故名二種相發亦自心之相分也。",
    "X13n0285_004:0295a01_1": "四示舌根結相。",
    "X13n0285_004:0295a02_0": "由恬變等二種相參於妙圓中黏湛發嘗嘗精暎味絞味成根根元目為清淨四大因名舌體如初偃月浮根四塵流逸奔味。",
    "X13n0285_004:0295a05_0": "熾然成異便有變相因異立同便有恬相恬者淡也非甘也此二種相參亦是自心相分。",
    "X13n0285_004:0295a06_1": "五示身根結相。",
    "X13n0285_004:0295a08_0": "由離合等二種相摩於妙圓中黏湛發覺覺精暎觸摶觸成根根元目為清淨四大因名身體如腰鼓顙浮根四塵流逸奔觸。",
    "X13n0285_004:0295a11_0": "既有能所便有合離此二相摩亦是自心相分。",
    "X13n0285_004:0295a12_0": "六示意根結相。",
    "X13n0285_004:0295a13_0": "由生滅等二種相續於妙圓中黏湛發知知精暎法攬法成根根元目為清淨四大因名意思如幽室見浮根四塵流逸奔法。",
    "X13n0285_004:0295a16_0": "無明初動既非生妄見有生諸法變遷亦非滅妄稱為滅此二相續亦是自心相分如幽室見者眾生所計六塵緣影為自心相也浮根四塵約肉團心而言。",
    "X13n0285_004:0295a19_1": "二總結偏局之相。",
    "X13n0285_004:0295a20_0": "阿難如是六根由彼覺明有明明覺失彼精了黏妄發光是以汝今離暗離明無有見體離動離靜元無聽質無通無塞齅性不生非變非恬嘗無所出不離不合覺觸本無無滅無生了知安寄。",
    "X13n0285_004:0295a24_0": "言六根虗妄結相別無他因秪由覺明真性有妄明之明覺遂失彼精了之體黏彼妄塵以發妄光假名為視為聽為覺為察也前云黏湛約所黏能今云黏妄約能黏所能所雖殊虗妄則一是以汝今等者意顯因於迷妄故成偏局與前文聽不出聲見不超色義同非謂六根一總無性也。",
    "X13n0285_004:0295b05_1": "二明返妄歸真六根互用二初明返妄圓拔二明歸真互用返妄如除器互用如太空也。",
    "X13n0285_004:0295b07_2": "今初。",
    "X13n0285_004:0295b08_0": "汝但不循動靜合離恬變通塞生滅明暗如是十二諸有為相隨拔一根脫黏內伏伏歸元真發本明曜(但得)曜性發明(則)諸餘五黏(皆)應拔(而)圓脫。",
    "X13n0285_004:0295b11_0": "不循二字即是下手親切工夫猶上文不隨分別之不隨二字二卷中遠離諸和合緣及不和合之遠離二字亦猶下文棄生滅之棄字知見無見之無字不取無非幻之不取二字乃至旋流獲無妄之旋字也一脫一切脫未有耳既不黏動靜而餘根尚黏合離等者故名圓脫但初拔時須向一根下手耳。",
    "X13n0285_004:0295b17_1": "二明歸真互用二初證互用之相二明互用所以。",
    "X13n0285_004:0295b18_2": "今初。",
    "X13n0285_004:0295b19_0": "不由前塵所起知見(則本)明不循(六)根(不過)寄(六)根(而)明發由是六根(遂能)互相為用阿難汝豈不知今此會中阿那律陀無目而見跋難陀龍無耳而聽殑伽神女非鼻聞香驕梵鉢提異舌知味舜若多神無身覺觸如來光中暎令暫現既為風質其體元無諸滅盡定得寂聲聞如此會中摩訶迦葉久滅意根圓明了知不因心念。",
    "X13n0285_004:0295c02_0": "跋難陀此云賢喜殑伽河名驕梵鉢提此云牛呞異舌者不與尋常舌根同也久滅意根者斷盡俱生我執無復如幽室見之相可得也歷引諸證雖或是業果或由得道其為明不循根則一而已。",
    "X13n0285_004:0295c06_0": "二示互用所以又三初示妄體本真二指現量為證三示以修顯性。",
    "X13n0285_004:0295c07_1": "今初。",
    "X13n0285_004:0295c08_0": "阿難今汝諸根若圓拔已內瑩發光如是浮塵及器世間諸變化相如湯消氷應念化成無上知覺。",
    "X13n0285_004:0295c10_0": "浮塵諸變化相本即無上知覺所謂此見及緣元是菩提妙淨明體也隨無明染緣如水成冰用智慧淨緣是冰化水而云湯消冰者湯之與氷同一水性但智慧火能融無明堅執喻之以湯此約修德顯示翻迷歸悟故名曰化若約性德無減無增更非二物則曰煩惱即菩提生死即涅槃矣。",
    "X13n0285_004:0295c15_1": "二指現量為證。",
    "X13n0285_004:0295c17_0": "阿難如彼世人聚見於眼若令急合暗相現前六根黯然頭足相類彼人以手循體外繞彼雖不見頭足一辨知覺是同。",
    "X13n0285_004:0295c20_0": "上雖拈示六根互用若事若理皆已彰明猶恐執迷之人謂是由修所成不關性具故更舉世人現量為證也世人所有妄見僅僅聚在眼根設令急合暗相現前則他人雖在其前六根黯然頭足相類然使彼合眼人以手循他人體外繞一匝則眼雖不見而頭足一辨知覺是同豈非明不循根之一證乎古人有以夜中摸著枕子為大悲千手眼者亦是此意。",
    "X13n0285_004:0296a03_1": "三示以修顯性。",
    "X13n0285_004:0296a04_0": "緣見因明暗成無見不明自發則諸暗相永不能昏根塵既銷云何覺明不成圓妙。",
    "X13n0285_004:0296a06_0": "承上指示眾生知覺之性本不藉於眼根但彼一向緣塵之見因於明相故暗時便成無見若能稱性起修發本明曜使曜性不藉明緣而能自發則諸暗相永不能昏由是根塵之妄既銷云何覺明本性不成圓妙極果乎正明二義竟。",
    "X13n0285_004:0296a10_1": "二決通疑滯二初明因果俱常決通初義二明結解無二決通次義。",
    "X13n0285_004:0296a12_2": "初中二初疑問二示答。",
    "X13n0285_004:0296a12_3": "今初。",
    "X13n0285_004:0296a13_0": "阿難白佛言世尊如佛說言因地覺心欲求常住要與果位名目相應世尊如果位中菩提涅槃真如佛性菴摩羅識空如來藏大圓鏡智是七種名稱謂雖別清淨圓滿體性堅凝如金剛王常住不壞若此見聽離於明暗動靜通塞畢竟無體猶如念心離於前塵本無所有云何將此畢竟斷滅以為修因欲獲如來七常住果世尊若離明暗見畢竟空如無前塵念自性滅進退循環微細推求本無我心及我心所將誰立因求無上覺如來先說湛精圓常違越誠言終成戲論云何如來真實語者惟垂大慈開我蒙恡。",
    "X13n0285_004:0296a23_0": "智德無二障名為菩提斷德無二死名為涅槃不妄名真不異名如不壞不變名為佛性分別一切而無染著名菴摩羅識惟一真心更非他物名空如來藏洞照萬法而無分別名大圓鏡智若此見聽下因前所示迷妄偏局之相而翻疑真性為斷滅也言此見聽等六根離明暗等六塵畢竟無體猶如初卷中所徵念心離於前塵本無所有云何將此畢竟斷滅為因而求不生不滅果耶蒙恡者由蒙昧故執著也餘文可知。",
    "X13n0285_004:0296b07_1": "二示答三初斥迷許說二指事除疑三會通結示。",
    "X13n0285_004:0296b08_2": "今初。",
    "X13n0285_004:0296b09_0": "佛告阿難汝學多聞未盡諸漏心中徒知顛倒所因顛倒現前實未能識。",
    "X13n0285_004:0296b11_0": "但知六根全體是妄不知全妄之中真性不滅也。",
    "X13n0285_004:0296b12_0": "二指事除疑又二初詰根塵顯迷倒二就聞性示因常。",
    "X13n0285_004:0296b13_1": "今初。",
    "X13n0285_004:0296b14_0": "恐汝識心猶未信伏吾今試將塵俗諸事當除汝疑即時如來敕羅睺羅擊鐘一聲問阿難言汝今聞不阿難大眾俱言我聞鐘歇無聲佛又聞言汝今聞不阿難大眾俱言不聞時羅睺羅又擊一聲佛又問言汝今聞不阿難大眾又言俱聞佛問阿難汝云何聞云何不聞阿難大眾俱白佛言鐘聲若擊則我得聞擊久聲銷音響雙絕則名無聞如來又敕羅睺擊鐘問阿難言爾今聲不阿難大眾俱言有聲少選聲銷佛又問言爾今聲不阿難大眾答言無聲有頃羅睺更來撞鐘佛又問言爾今聲不阿難大眾俱言有聲佛問阿難汝云何聲云何無聲阿難大眾俱白佛言鐘聲若擊則名有聲擊久聲銷音響雙絕則名無聲佛語阿難及諸大眾汝今云何自語矯亂大眾阿難俱時問佛我今云何名為矯亂佛言我問汝聞汝則言聞又問汝聲汝則言聲惟聞與聲報答無定如是云何不名矯亂。",
    "X13n0285_004:0296c06_0": "初答無聞為非次答無聲為是文並可知。",
    "X13n0285_004:0296c06_1": "二就聞性示因常。",
    "X13n0285_004:0296c08_0": "阿難聲銷無響(之時)汝(便妄)說無聞若實無聞(則)聞性自滅同於枯木鐘聲更擊汝云何知(當知)知有知無自是聲塵(之)或有或無(耳)豈彼聞性為汝有無(哉設使)聞實云無(則)誰(為)知無者是故阿難聲(塵)於聞(性)中自有生滅非為汝聞(此)聲(之)生(聞此)聲(之)滅(而)令汝聞性(便)為有為無(也)汝尚顛倒惑聲為聞何怪昏迷以常為斷終不應言離諸動靜閉塞開通說聞(畢竟)無性(且)如(世間)重睡(之)人眠熟牀枕其家有人於彼睡時擣練舂米其人夢中聞舂擣聲別作他物或為擊鼓或為撞鐘即於夢時自怪其鐘為木石響於時忽寤遄知杵音自告家人我正夢時惑此舂音將為鼓響阿難是人夢中豈憶(聲塵之)靜搖(耳根之)開閉通塞(但)其形雖寐(而)聞性(決定)不昏(以此為證則知)縱汝形銷命光遷謝此性云何為汝銷滅。",
    "X13n0285_004:0296c22_0": "此正就虗妄根塵中點出不生滅性以為真正修因也正取能聞舂擣之性不取惑為鐘鼓之情以惑為鐘鼓是獨頭意識顛倒相故。",
    "X13n0285_004:0296c24_1": "三會通結示又二初明迷故常即無常二明悟故無常即常。",
    "X13n0285_004:0297a02_0": "今初。",
    "X13n0285_004:0297a03_0": "以諸眾生從無始來循諸色聲逐念流轉曾不開悟性淨妙常不循所常逐諸生滅由是生生雜染流轉。",
    "X13n0285_004:0297a05_0": "二明悟故無常即常。",
    "X13n0285_004:0297a06_0": "若棄生滅守於真常常光現前根塵識心應時銷落想相為塵識情為垢二俱遠離則汝法眼應時清明云何不成無上知覺。",
    "X13n0285_004:0297a09_0": "棄生滅者棄其於真常中妄見生滅之情見也守真常者守其即生滅中本自真常之性體也想相為塵元無實塵識情為垢元無實垢今能了達則當下遠離而法眼自清明矣。"
}