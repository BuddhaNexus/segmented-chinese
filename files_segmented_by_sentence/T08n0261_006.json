{
    "T08n0261_006:0890c22_0": "大乘理趣六波羅蜜多經卷第六",
    "T08n0261_006:0890c24_0": "罽賓國三藏般若奉　詔譯",
    "T08n0261_006:0890c25_0": "安忍波羅蜜多品第七",
    "T08n0261_006:0890c26_0": "爾時，佛薄伽梵顯說如是淨戒波羅蜜多已。",
    "T08n0261_006:0890c27_0": "時慈氏菩薩即從座起，偏袒右肩右膝著地，頂禮佛足而白佛言：「世尊！",
    "T08n0261_006:0890c28_1": "菩薩修行安忍波羅蜜多，云何進求而得圓滿，然此安忍復有幾種，若修行者功用如何，唯願開示，我等樂聞。」",
    "T08n0261_006:0891a03_0": "爾時佛薄伽梵讚慈氏菩薩摩訶薩言：「善哉，善哉！",
    "T08n0261_006:0891a04_1": "汝今為欲利益安樂一切眾生，能問如是甚深義趣。",
    "T08n0261_006:0891a05_2": "汝今諦聽，善思念之，吾今為汝分別解說。",
    "T08n0261_006:0891a06_3": "善男子！",
    "T08n0261_006:0891a06_4": "當知生死涅槃悉皆平等，以無分別，是名安忍波羅蜜多。",
    "T08n0261_006:0891a07_5": "復次，若有愚下狂亂眾生來罵辱者，安忍受之。",
    "T08n0261_006:0891a08_6": "譬如醉象難可禁制，應以鐵鉤而調伏之。",
    "T08n0261_006:0891a09_7": "瞋心醉象亦復如是，以忍辱鉤而制禦之，令其調伏，名為安忍波羅蜜多。",
    "T08n0261_006:0891a11_8": "復次，若諸有情，為彼三十六俱胝天魔鬼神藥叉羅剎而來侵害菩薩，唯將安忍波羅蜜多能破彼軍，乃至八萬四千煩惱怨賊欲摧伏者，亦以安忍而除滅之。",
    "T08n0261_006:0891a14_9": "非唯如是天魔大軍煩惱怨賊，乃至極下微小怨賊，亦以安忍而調伏之。",
    "T08n0261_006:0891a16_10": "是名安忍波羅蜜多。",
    "T08n0261_006:0891a17_11": "復次，譬如王子善習王法，父王崩已次紹王位，當以正法頒告四方，率土之內悉皆奉行五種正法。",
    "T08n0261_006:0891a19_12": "云何為五？",
    "T08n0261_006:0891a19_13": "一不斷生命，二不行盜竊，三離欲邪行，四不虛誑語，五不分外賦稅財物。",
    "T08n0261_006:0891a21_14": "若王境內有犯殺者，其王便獲第六分罪，偷盜邪行及以妄語亦復如是。",
    "T08n0261_006:0891a22_15": "何以故？",
    "T08n0261_006:0891a22_16": "若法非法，王為根本，於罪於福第六一分皆屬於王。",
    "T08n0261_006:0891a24_17": "菩薩摩訶薩亦復如是，心為國土，大悲為王，以五忍法宣布境內，所謂打、罵、忿、恚、戲弄，如是五法皆安忍之，若違犯者獲大重罪。",
    "T08n0261_006:0891a27_0": "「復次，慈氏！",
    "T08n0261_006:0891a27_1": "譬如農夫欲種植時，為引水故先理溝渠，興功之次中遇山石，穿掘無由於斯便止。",
    "T08n0261_006:0891a29_2": "菩薩摩訶薩則不如是，於生死流轉大曠野中，欲穿智渠引甘露水，既修習次遇瞋恚石，無方除遣唯有安忍，審諦觀察而穿破之。",
    "T08n0261_006:0891b03_3": "復次一切國王大臣長者居士，恒以瓔珞而為莊嚴，諸佛法王大菩薩等，常以安忍瓔珞而自嚴身。",
    "T08n0261_006:0891b05_4": "若遇眾生非理欺負，大悲安忍而救護之。",
    "T08n0261_006:0891b06_5": "又此安忍與苾芻、苾芻尼而為師範。",
    "T08n0261_006:0891b07_6": "以信、進、念、定、慧而為樹林、以淨戒為枝葉、於此林內瞋火欻起、焚戒枝葉無由撲滅、以安忍雨而得滅除、現在未來一切苦難永無憂患。",
    "T08n0261_006:0891b10_7": "無安忍者於現世中、行住坐臥無有安樂、於未來世豈有樂耶？",
    "T08n0261_006:0891b11_8": "菩薩摩訶薩以安忍力而為甲冑，彼造罪人為旃荼羅，以瞋恚手執妄想弓，放麁語箭射安忍甲，而彼弓箭自然摧折，安忍甲冑一無損壞，其碎弓箭變為蓮花。",
    "T08n0261_006:0891b15_9": "當知菩薩如是修行，是則名為安忍波羅蜜多。",
    "T08n0261_006:0891b16_10": "復次，譬如世間阿伽陀藥，能除自他一切毒病。",
    "T08n0261_006:0891b17_11": "菩薩亦爾，忍伽陀藥能治自他一切瞋恚煩惱毒病，是名安忍波羅蜜多。",
    "T08n0261_006:0891b18_12": "譬如世間明月寶珠，商主持行度大曠野砂磧之中絕無水處，於夜月中持珠向月，以器承之水即隨出，商主飲之得度曠野。",
    "T08n0261_006:0891b21_13": "菩薩亦爾，持此安忍明月寶珠，度於生死曠野磧中絕無智水煩惱之處，於佛智月持忍辱珠，承佛法水菩薩飲之，出於生死至涅槃岸。",
    "T08n0261_006:0891b24_14": "「復次，慈氏！",
    "T08n0261_006:0891b25_0": "譬如大地，一切草木依之得生，一切有情依之而住。",
    "T08n0261_006:0891b26_1": "安忍亦爾，一切菩薩摩訶薩於十地中修習六種波羅蜜多，依之生長，由斯而住。",
    "T08n0261_006:0891b28_0": "復次，如有梯隥極為高大，眾生登陟直至梵天。",
    "T08n0261_006:0891b29_1": "安忍之梯高大亦爾，菩薩登陟至天中天。",
    "T08n0261_006:0891c01_0": "復次，如巧畫師，畫種種像莊彩成就。",
    "T08n0261_006:0891c01_1": "安忍畫師亦復如是，莊嚴功德圓滿成就。",
    "T08n0261_006:0891c02_2": "復次，譬如虛空起大密雲，降注洪雨瀑水汎漲，漂蕩一切草木花果，入殑伽河轉至大海。",
    "T08n0261_006:0891c04_3": "菩薩亦爾，心如虛空，能起一切大悲密雲，降大法雨安忍瀑流，漂蕩一切瞋恚草木愚癡華果，流入智河轉至涅槃清淨大海。",
    "T08n0261_006:0891c07_4": "復次，菩薩雖見生死流轉諸苦，以安忍力代為受之，經無量劫不辭厭倦，亦無棄捨而取涅槃。",
    "T08n0261_006:0891c09_5": "復次，菩薩摩訶薩以安忍力，能捨一切頭目髓腦身肉手足及與身命，心無悋惜。",
    "T08n0261_006:0891c11_6": "凡夫無智，聞之驚怖身毛皆竪，何能捨之？",
    "T08n0261_006:0891c12_7": "菩薩如是以安忍力，所生之處容貌端正，一切眾生之所樂見，於大會中常為諸佛之所稱歎。",
    "T08n0261_006:0891c15_0": "「復次，菩薩摩訶薩安住忍力堅固不動。",
    "T08n0261_006:0891c15_1": "如妙高山，旋嵐猛風所不能動。",
    "T08n0261_006:0891c16_2": "忍妙高山亦復如是，瞋恚猛風所不能動。",
    "T08n0261_006:0891c17_3": "復次，一切外道因惡知識，生邪見心修諸苦行——裸形自餓、五熱炙身、投巖赴火——謂得生天不信正法。",
    "T08n0261_006:0891c19_4": "菩薩見已起大悲心，示同苦行倍過於彼，是諸外道尊敬菩薩以為師範，然後導之示以正法，令彼邪徒住於正見。",
    "T08n0261_006:0891c22_5": "復有外道而作是言：『此身有我住在心中，如大母指而無障礙亦無形相，唯天眼者方得見之。",
    "T08n0261_006:0891c24_6": "而此眼根為我侍者，眼既得已尋報我知，耳鼻舌身意亦如是。",
    "T08n0261_006:0891c25_7": "以此因緣，若有眾生毀罵我者，人能殺之得生天上，忍受罵者死墮三塗。",
    "T08n0261_006:0891c27_8": "譬如多人同事一將，若毀我將眾共殺之，若不殺者眾人有罪。』",
    "T08n0261_006:0891c29_0": "菩薩以安忍力愍彼邪見，皆忍受之，以種種方便除彼邪見。",
    "T08n0261_006:0892a01_1": "譬如時雨，隨彼草木而能滋潤增長成實。",
    "T08n0261_006:0892a02_2": "菩薩安忍亦復如是。」",
    "T08n0261_006:0892a02_3": "爾時薄伽梵而說頌言：「如天欲雨蟻出穴，　　聚土為封作穴居，　父母不淨集成身，　　妄識於中執為我。",
    "T08n0261_006:0892a06_0": "　相續色力恃豪強，　　智者諦觀如幻焰，　一念之頃作微塵，　　如象蹈封皆散壞。",
    "T08n0261_006:0892a08_0": "　眴息剎那速生滅，　　行住坐臥皆為苦，　若了色身苦無常，　　智人於此何貪著。",
    "T08n0261_006:0892a10_0": "　諸天梵住苦行者，　　毒虵視觸無能害，　設有中傷呪藥解，　　無常毒螫誰為救。",
    "T08n0261_006:0892a12_0": "　善法易修悉棄捨，　　欲樂敗類苦貪求，　智者觀之無所成，　　猶如垢衣欝金染。",
    "T08n0261_006:0892a14_0": "「菩薩摩訶薩應為外道說無我法：『汝所執我，為在內耶？",
    "T08n0261_006:0892a15_1": "為在外耶？",
    "T08n0261_006:0892a15_2": "前際來耶？",
    "T08n0261_006:0892a15_3": "後際去耶？",
    "T08n0261_006:0892a15_4": "汝言有者，汝命終時應不能救，既不能救，明知無我。",
    "T08n0261_006:0892a17_5": "譬如忠臣一心奉主，若在危難主必救之，今既不能，定知無我。",
    "T08n0261_006:0892a18_6": "若有我者應得自在，云何乃被無常壞耶？",
    "T08n0261_006:0892a19_7": "而諸眾生被無常鬼眾苦所逼，肢節分離奄然而逝，若有我者應得免之，既不免離故知無我。",
    "T08n0261_006:0892a21_8": "以是因緣，汝諸外道從無始來奉事於我，造諸惡業受苦無窮。",
    "T08n0261_006:0892a23_0": "當知此我無少恩分，汝久事他捨汝而去，遂將汝身付諸惡獸犲狼虎豹而為噉食，然我棄汝別覓餘身，從無始來捐棄汝等，若計其數無量無邊，現在未來亦復如是。",
    "T08n0261_006:0892a26_1": "復次，汝若謂心即是神我，身為僮僕，當知此身即是我所，從無始來受身無量莫知其數。",
    "T08n0261_006:0892a28_2": "如是諸身，為一我耶？",
    "T08n0261_006:0892a29_3": "為多我耶？",
    "T08n0261_006:0892a29_4": "若我多者即是無常，以無常故我義不成。",
    "T08n0261_006:0892b01_5": "若我是一即應常住，恒守一身不應移去，以不住故一亦不成。",
    "T08n0261_006:0892b02_6": "由此因緣汝應思察，多我一我義並不成。",
    "T08n0261_006:0892b03_7": "以是當知，心非是我。",
    "T08n0261_006:0892b04_8": "復當觀察，身非我所亦非僮僕。",
    "T08n0261_006:0892b04_9": "身若屬我，行住坐臥生老病死須我處分，我未教勅相次而來，明不屬我。",
    "T08n0261_006:0892b06_10": "若屬我者，生應常生不應老死，行住坐臥亦復如是，改易非常定非我所。",
    "T08n0261_006:0892b08_11": "以此定知無我我所。",
    "T08n0261_006:0892b08_12": "復次當知，所執我者汝之大怨。",
    "T08n0261_006:0892b09_13": "何以故？",
    "T08n0261_006:0892b09_14": "汝於前世積集善根，五欲果報今世受盡，現在造作種種惡業，以業力故付與獄卒。",
    "T08n0261_006:0892b11_15": "若有我者何不相救？』",
    "T08n0261_006:0892b11_16": "菩薩摩訶薩以安忍力，於我我所惡鬼之中，救拔有情置正見處，離我我所，見一切法本性空寂，是名菩薩修習安忍波羅蜜多。",
    "T08n0261_006:0892b14_17": "「復次，慈氏！",
    "T08n0261_006:0892b15_18": "猶如有人為護子故造作呪術，令諸惡鬼不得侵害。",
    "T08n0261_006:0892b16_19": "菩薩亦爾，用安忍呪護諸眾生，瞋等怨賊無能損害。",
    "T08n0261_006:0892b17_20": "「復次，慈氏，譬如有人為刺刺腳，欲以諸皮遍覆大地，於上遊行免有憂患。",
    "T08n0261_006:0892b19_21": "智者問曰：『汝所求皮，欲作何事？』",
    "T08n0261_006:0892b19_22": "此人具報如上因緣。",
    "T08n0261_006:0892b20_23": "智者訶云：『咄哉愚人！",
    "T08n0261_006:0892b20_24": "不應如是。",
    "T08n0261_006:0892b21_25": "但以少皮用充革屣，足得行李不被損傷，何用多皮覆於大地？』",
    "T08n0261_006:0892b22_26": "凡夫眾生亦復如是，遍造怨害，持刀欲殺大地怨家。",
    "T08n0261_006:0892b23_27": "菩薩見之深生悲愍，但以安忍而為革屣護汝身心，何有眾怨持刀遍害，是則名為安忍波羅蜜多。",
    "T08n0261_006:0892b25_28": "譬如有人以毒惡言種種毀罵，菩薩聞之，不應卒暴而起瞋心，當觀察之：『如是罵者為是誰耶？",
    "T08n0261_006:0892b28_0": "受毀罵者復是誰耶？",
    "T08n0261_006:0892b28_1": "彼此二身各十二處——眼處見色、耳處聞聲、鼻處嗅香、舌處甞味、身處覺觸、意處知法——而是眼處實非是我，若非我者，自他眼處誰過失耶？",
    "T08n0261_006:0892c02_2": "若有過者應須治罰。』",
    "T08n0261_006:0892c03_0": "如是觀察俱無過失，既無過失誰受誰罵而瞋恚耶？",
    "T08n0261_006:0892c04_1": "如是觀察，乃至法處亦復如是。",
    "T08n0261_006:0892c04_2": "十二處外更無一物，罵者受者二俱是空。",
    "T08n0261_006:0892c05_3": "以此思惟瞋心頓息。",
    "T08n0261_006:0892c06_4": "若聞麤語應諦觀察：『如是語言何者是麤？",
    "T08n0261_006:0892c07_5": "麤語二字生不同時，麤時非語、語時非麤，剎那生滅各不相待。",
    "T08n0261_006:0892c08_6": "二字尚無況多毀罵。』",
    "T08n0261_006:0892c09_7": "以是觀察百千劫中，作是麤言不成罵辱。",
    "T08n0261_006:0892c10_8": "又復觀察能罵之人及所罵法，二俱無常剎那不住，何有瞋耶？",
    "T08n0261_006:0892c11_9": "以是當知，過去已滅、未來未至、現在不住，罵法既空，我身亦爾，同彼無常生滅不住，以不住故一切皆空。",
    "T08n0261_006:0892c13_10": "作是觀時，無量怨賊一時消滅。",
    "T08n0261_006:0892c14_11": "若離此觀取相分別，但名安忍，不得名為波羅蜜多。",
    "T08n0261_006:0892c15_12": "五蘊無我乃至十八界等，悉亦無我、如幻如化，毀讚平等本性空寂亦復如是。",
    "T08n0261_006:0892c18_0": "「復次，慈氏！",
    "T08n0261_006:0892c18_1": "菩薩摩訶薩見毀罵者當生憐愍：『如是之人瞋魔所持、煩惱所覆作是毀罵。",
    "T08n0261_006:0892c19_2": "我今為欲辟除此魔，應善修學忍陀羅尼不生瞋恨，無令瞋恚及餘煩惱損害眾生。",
    "T08n0261_006:0892c21_3": "我若瞋者，鬼魅我身。』",
    "T08n0261_006:0892c22_4": "由此因緣，於彼罵者生大悲愍而安忍之。",
    "T08n0261_006:0892c23_5": "雖能如是但名安忍，若離分別是則名曰波羅蜜多。",
    "T08n0261_006:0892c25_0": "「復次，慈氏！",
    "T08n0261_006:0892c25_1": "菩薩摩訶薩行安忍時，若見有人執持利刀斷其手足，當於是人生欣慰心善知識想，猶如有人施己歡悅——我於今者得大福報，於彼受者常懷恩德，傍人見之皆生隨喜。",
    "T08n0261_006:0892c29_2": "菩薩亦爾，見割截者生大慶慰：『除我罪業、施我法財，由為我故受惡名稱，失於人天解脫之樂、受三塗苦。",
    "T08n0261_006:0893a02_3": "以是因緣，為我善友作我良伴，成我安忍波羅蜜多。",
    "T08n0261_006:0893a03_4": "我於彼人應生敬重，乃至菩提不忘恩德，況反生瞋。",
    "T08n0261_006:0893a04_5": "若起瞋恚，是負恩德。』",
    "T08n0261_006:0893a05_6": "由是緣故，倍生敬心作善師想。",
    "T08n0261_006:0893a06_0": "雖能如是難忍能忍，由於自他未亡分別，但名安忍，不得名為波羅蜜多。",
    "T08n0261_006:0893a08_0": "「復次，菩薩住閑寂處，而有人來謗菩薩言：『汝不與取、作婬欲行，打罵治罰。』",
    "T08n0261_006:0893a09_1": "菩薩摩訶薩而安忍之，作是思惟：『非他過失，是我宿世曾謗於他、打罵治罰，以我餘殃招彼治責。",
    "T08n0261_006:0893a11_2": "彼因害我當墮惡趣，應於是人生大悲愍。』",
    "T08n0261_006:0893a12_3": "復自思惟：『我今此心極為姧詐，畏墮地獄生安忍心，又欲自成忍波羅蜜，令割截者當墮三塗。』",
    "T08n0261_006:0893a14_4": "如是思惟深生慚媿，菩薩是時見己過已，於割截者生媿惡心善知識想，深生尊重，但名安忍，非波羅蜜多。",
    "T08n0261_006:0893a17_5": "何以故？",
    "T08n0261_006:0893a17_6": "由於自他有分別故。",
    "T08n0261_006:0893a18_0": "「復次，菩薩了瞋恚法諸苦所因，知行安忍萬行根本。",
    "T08n0261_006:0893a19_1": "以是因緣而行安忍，但名安忍，非波羅蜜多。",
    "T08n0261_006:0893a20_2": "何以故？",
    "T08n0261_006:0893a20_3": "由於善惡生分別故。",
    "T08n0261_006:0893a22_0": "「復次，菩薩觀五蘊身五種過失，眾苦所集剎那無常，五種不淨、三十六物，無我我所一切皆空。",
    "T08n0261_006:0893a24_1": "外道邪見執身安樂，常住無變是清淨法，有我我所。",
    "T08n0261_006:0893a25_2": "菩薩諦觀此五種法，一切有情亦復如是。",
    "T08n0261_006:0893a26_3": "既知是已，聞罵不瞋、讚譽不喜，但名安忍，非波羅蜜多。",
    "T08n0261_006:0893a28_0": "「復次，慈氏！",
    "T08n0261_006:0893a28_1": "略說菩薩安忍三十二種。",
    "T08n0261_006:0893a28_2": "所謂無貪是安忍，不害是安忍，無熱惱是安忍，無瞋是安忍，無恨是安忍，無忿是安忍，無諍論是安忍，不染欲境是安忍，能護自他是安忍，順菩提心是安忍，無分別心是安忍，不著生死是安忍，順業果是安忍，身清淨是安忍，口意清淨是安忍，堅固不退是安忍，言說自在是安忍，無遍計是安忍，自覺聖智是安忍，將護彼意是安忍，修四梵行不隨禪生是安忍，於人天樂得自在是安忍，相好圓滿是安忍，梵音深妙是安忍，滅除諸惡是安忍，遠離慳垢是安忍，除斷嫉妬是安忍，捨諸怨賊是安忍，近菩提分是安忍，離諸不善是安忍，樂處寂靜是安忍，獲諸佛法是安忍。",
    "T08n0261_006:0893b12_3": "慈氏！",
    "T08n0261_006:0893b13_4": "如是三十二種安忍波羅蜜多，菩薩修行能得無生法忍，速成阿耨多羅三藐三菩提。",
    "T08n0261_006:0893b15_0": "「復次，慈氏！",
    "T08n0261_006:0893b15_1": "云何名為安忍波羅蜜多？",
    "T08n0261_006:0893b15_2": "若人惡罵，當觀此聲猶如谷響。",
    "T08n0261_006:0893b16_3": "若被打時，當觀此身猶如鏡像。",
    "T08n0261_006:0893b17_4": "若被瞋時，當觀此心猶如幻化。",
    "T08n0261_006:0893b17_5": "若見忿怒，當觀此心性無諠動。",
    "T08n0261_006:0893b18_6": "若得利養，當觀此心自性調伏，不生歡喜。",
    "T08n0261_006:0893b19_7": "若失利養，當觀此心善妙寂靜，不生瞋恚。",
    "T08n0261_006:0893b20_8": "若遭毀謗，當觀此身猶如虛空，不應加報。",
    "T08n0261_006:0893b21_9": "若遇讚譽，當觀自身性無我慢而不高舉。",
    "T08n0261_006:0893b22_10": "若得稱歎，當觀心性本來空寂，不生忻慰。",
    "T08n0261_006:0893b23_11": "若被譏嫌，當觀本心性離怖畏，不生憂慼。",
    "T08n0261_006:0893b24_12": "若遇苦時，當觀法性本無逼迫，不見苦相。",
    "T08n0261_006:0893b25_13": "若受樂時，當觀實性常住不變，無苦樂相。",
    "T08n0261_006:0893b26_14": "菩薩摩訶薩住安忍時，如是八風不能動轉。",
    "T08n0261_006:0893b27_15": "何以故？",
    "T08n0261_006:0893b27_16": "以菩提心住真實相，離於彼我、見法身故。",
    "T08n0261_006:0893b28_17": "復次，有不安事皆忍受之，為欲降伏諸魔怨故。",
    "T08n0261_006:0893b29_18": "當行一切難行苦行，為調外道諸邪見故。",
    "T08n0261_006:0893c01_19": "慈氏！",
    "T08n0261_006:0893c01_20": "當知我今略說安忍波羅蜜多。",
    "T08n0261_006:0893c03_0": "「復次，慈氏！",
    "T08n0261_006:0893c03_1": "若觀無常離彼我相，心得安忍，非真實忍。",
    "T08n0261_006:0893c04_2": "若觀諸法善不善相，心得安忍，非真實忍。",
    "T08n0261_006:0893c05_3": "若復諦觀十二處忍，於諸根、塵離恚罵相而得安忍，非真實忍。",
    "T08n0261_006:0893c06_4": "若觀恚罵以為顛倒，忍為真正。",
    "T08n0261_006:0893c07_5": "辯邪正忍，非真實忍。",
    "T08n0261_006:0893c07_6": "復次，見忍有理、恚罵無理，此取相忍，非真實忍。",
    "T08n0261_006:0893c09_0": "復次，住八正忍、離八邪忍，道非道忍，非真實忍。",
    "T08n0261_006:0893c10_1": "復次，不觀諸法無常、無我、不淨、苦忍，唯觀諸法常、樂、我、淨，無生法忍，此相違忍，非真實忍。",
    "T08n0261_006:0893c12_2": "復次，於空法忍，諸見不忍；無相法忍，有相不忍；無願法忍，有願不忍；無行法忍，有行不忍；無煩惱法忍，有煩惱不忍；諸善法忍，非善不忍；出世法忍，世間不忍；無過法忍，有過不忍；無漏法忍，有漏不忍；涅槃法忍，生死不忍。",
    "T08n0261_006:0893c17_0": "如是諸忍，是對治忍，非究竟忍。」",
    "T08n0261_006:0893c18_0": "爾時，慈氏菩薩摩訶薩白佛言：「世尊！",
    "T08n0261_006:0893c18_1": "如是忍者既非究竟，云何名曰究竟忍耶？",
    "T08n0261_006:0893c19_2": "唯願如來分別解說。」",
    "T08n0261_006:0893c20_3": "爾時薄伽梵告慈氏菩薩摩訶薩言：「善男子！",
    "T08n0261_006:0893c21_4": "真實忍者，以正智慧了一切法本性皆空，即此空性與一切法本性無二故，一切法性、空性正智本性清淨，無二無二分，無別無斷故。",
    "T08n0261_006:0893c24_5": "以是當知，世間法即是空，空即是世間法，二法本性不相離故。",
    "T08n0261_006:0893c25_6": "如是忍者名究竟忍。",
    "T08n0261_006:0893c26_7": "「復次，以正智慧了一切法性即無相性，無相性即一切法，本性無二故。",
    "T08n0261_006:0893c27_8": "一切法性本無相性正智本性清淨，無二無二分，無別無斷故。",
    "T08n0261_006:0893c29_9": "以是當知，一切法即無相，無相即一切法，二法本性不相離故。",
    "T08n0261_006:0894a01_10": "如是忍者名究竟忍。",
    "T08n0261_006:0894a03_0": "「復次，以正智慧了一切法性即無願性，無願性即一切法性，本性無二故。",
    "T08n0261_006:0894a04_1": "無願性、一切法性正智本性清淨，無二無二分，無別無斷故。",
    "T08n0261_006:0894a06_0": "是以當知，一切法即無願，無願即一切法，二法本性不相離故。",
    "T08n0261_006:0894a07_1": "如是忍者名究竟忍。",
    "T08n0261_006:0894a08_0": "「復次，以正智慧了一切行性即無行性，此無行性與一切行性，本性無二故。",
    "T08n0261_006:0894a09_1": "一切行性無行性正智本性清淨，無二無二分，無別無斷故。",
    "T08n0261_006:0894a10_2": "乃至如是忍者是究竟忍。",
    "T08n0261_006:0894a11_3": "「復次，以正智慧了煩惱性即無煩惱性，無煩惱性則煩惱性，本性無二故。",
    "T08n0261_006:0894a13_4": "煩惱性、無煩惱性正智本性清淨，無二無二分，無別無斷故。",
    "T08n0261_006:0894a14_5": "乃至如是忍者是究竟忍。",
    "T08n0261_006:0894a15_0": "「復次，以正智慧了一切善性即不善性，不善性即一切善性，本性無二故。",
    "T08n0261_006:0894a16_1": "善性、不善性正智本性清淨，無二無二分，無別無斷故。",
    "T08n0261_006:0894a17_2": "乃至如是忍者是究竟忍。",
    "T08n0261_006:0894a19_0": "「復次，以正智慧了出世法性即世間法性，世間法性即出世間法性，本性無二故。",
    "T08n0261_006:0894a20_1": "出世法性、世間法性正智本性清淨，無二無二分，無別無斷故。",
    "T08n0261_006:0894a22_2": "乃至如是忍者是究竟忍。",
    "T08n0261_006:0894a22_3": "「復次，以正智慧了無過失性即過失性，過失性即無過失性，本性無二故。",
    "T08n0261_006:0894a24_4": "無過失性，過失性正智本性清淨，無二無二分，無別無斷故。",
    "T08n0261_006:0894a25_5": "乃至如是忍者是究竟忍。",
    "T08n0261_006:0894a27_0": "「復次，以正智慧了無漏法性即有漏法性，有漏法性即無漏法性，本性無二故。",
    "T08n0261_006:0894a28_1": "無漏法性、有漏法性正智本性清淨，無二無二分，無別無斷故。",
    "T08n0261_006:0894b01_2": "乃至如是忍者是究竟忍。",
    "T08n0261_006:0894b01_3": "「復次，以正智慧了涅槃性即生死性，生死性即涅槃性，本性無二故。",
    "T08n0261_006:0894b03_4": "涅槃性、生死性正智本性清淨，無二無二分，無別無斷故。",
    "T08n0261_006:0894b04_5": "乃至如是忍者是究竟忍。」",
    "T08n0261_006:0894b05_0": "佛告慈氏：「如是真實究竟安忍，於一切法，非自非他、非有非無、非生非不生、非滅非不滅，獲此忍者名真究竟無生法忍，是名安忍波羅蜜多。」",
    "T08n0261_006:0894b08_1": "佛說此安忍波羅蜜多時，慈氏菩薩而為上首，與無量諸大菩薩摩訶薩眾及此大會，異口同音讚薄伽梵言：「善哉，善哉，希有善逝！",
    "T08n0261_006:0894b11_2": "甚奇世尊！」",
    "T08n0261_006:0894b11_3": "即以無量珍妙供具而供養之——所謂種種妙香、瞻蔔花香、燒香、塗香、末香，種種花鬘、衣服、繒綵、幢幡、寶蓋，擲虛空中以為供養——種種音樂而為娛樂，種種歌頌讚歎如來。",
    "T08n0261_006:0894b15_4": "是諸眾生，聞佛說此安忍波羅蜜多，不驚不懼不怖不畏，悉得如來真實法忍。",
    "T08n0261_006:0894b16_5": "所散香花種種供養，在虛空中遍滿三千大千世界。",
    "T08n0261_006:0894b18_0": "爾時，薄伽梵告慈氏菩薩摩訶薩言：「善男子！",
    "T08n0261_006:0894b19_0": "汝應安置如是種種花、香、衣服乃至幡蓋。」",
    "T08n0261_006:0894b19_1": "時慈氏菩薩摩訶薩白佛言：「世尊！",
    "T08n0261_006:0894b20_2": "我已安置如是香、花、種種衣服，各各置在諸菩薩等天龍眾會本身之中而為處所。」",
    "T08n0261_006:0894b22_3": "爾時慈氏菩薩說是語已，即入一切色身三昧。",
    "T08n0261_006:0894b23_4": "入是定已，所有三千大千世界，遍滿虛空種種花、香、衣服、繒綵乃至幡蓋，以定力故悉入慈氏臍輪之中不相障礙，而諸供具亦不減小，菩薩之身亦不廣大。",
    "T08n0261_006:0894b28_0": "爾時，無盡藏菩薩摩訶薩問慈氏菩薩摩訶薩言：「善男子！",
    "T08n0261_006:0894b29_1": "此三昧名字何等？",
    "T08n0261_006:0894b29_2": "住此定中能令如是諸供養具悉入臍中，汝身不增、眾物不減。」",
    "T08n0261_006:0894c02_3": "慈氏菩薩言：「善男子！",
    "T08n0261_006:0894c02_4": "此三昧名普入一切色身三昧。」",
    "T08n0261_006:0894c03_5": "無盡藏菩薩復言：「大士！",
    "T08n0261_006:0894c03_6": "此三昧神變境界，其事云何？」",
    "T08n0261_006:0894c04_7": "慈氏菩薩言：「仁者！",
    "T08n0261_006:0894c04_8": "三千大千世界一切所有入我臍輪，我身不增、彼像不減。",
    "T08n0261_006:0894c06_9": "何以故？",
    "T08n0261_006:0894c06_10": "法性如是。」",
    "T08n0261_006:0894c06_11": "爾時，會中或有菩薩、天、龍、鬼、神、人非人等竊作是念：「我等欲見是三昧境界神變，不知云何？」",
    "T08n0261_006:0894c08_12": "爾時薄伽梵知諸菩薩、天、龍、大眾心之所念，告慈氏菩薩摩訶薩言：「善男子！",
    "T08n0261_006:0894c10_13": "汝當現此三昧神變，令眾同知。」",
    "T08n0261_006:0894c11_14": "時慈氏菩薩久已修習如是三昧，善得純熟無諸障礙，令諸菩薩、他方大眾及在此會諸苾芻僧及佛世尊，一切悉入慈氏身中，而諸有情亦無驚怖，得未曾有身心安樂。",
    "T08n0261_006:0894c14_15": "譬如東方過無量阿僧企耶世界，有世界名寶瓔珞莊嚴，而彼眾生所受用物，皆以種種珍寶而為莊嚴，受諸快樂。",
    "T08n0261_006:0894c17_16": "而此身中天人大眾所受快樂，如彼世界等無有異，此諸大會皆悉了知，在慈氏身都無障礙。",
    "T08n0261_006:0894c20_0": "爾時慈氏菩薩還攝神力。",
    "T08n0261_006:0894c20_1": "時諸大眾及佛世尊，各復本座儼然而住。",
    "T08n0261_006:0894c21_2": "是諸大眾一切有情，都不覺知有往來相。",
    "T08n0261_006:0894c23_0": "爾時無盡藏菩薩白慈氏菩薩言：「希有，大士！",
    "T08n0261_006:0894c24_0": "此三摩地神變之事，得未曾有，昔所未見。」",
    "T08n0261_006:0894c24_1": "慈氏菩薩言：「仁者！",
    "T08n0261_006:0894c25_2": "非但此會一切大眾入我身中，設以三千大千世界諸妙高山及十寶山、大鐵圍山、大海、江河、日月星辰、天宮、龍宮、諸尊神宮、五趣四生人非人等、悉內身中亦無妨礙。",
    "T08n0261_006:0894c29_0": "我身不增、彼亦無減，是諸眾生亦不覺知有往來相。",
    "T08n0261_006:0895a01_1": "法性如是，況此會耶。」",
    "T08n0261_006:0895a01_2": "時薄伽梵說此安忍波羅蜜多及現大神變時，會中有七十六那庾多人天，皆發阿耨多羅三藐三菩提心，三萬二千菩薩皆得無生法忍。",
    "T08n0261_006:0895a04_3": "佛告慈氏：「若有善男子、善女人，暫聞此安忍波羅蜜多名能生信心，是人決定不墮地獄、鬼趣、傍生，於阿耨多羅三藐三菩提永無退轉。",
    "T08n0261_006:0895a07_4": "我今說是安忍波羅蜜多，究竟圓滿利益安樂一切眾生。」",
    "T08n0261_006:0895a10_0": "大乘理趣六波羅蜜多經卷第六"
}