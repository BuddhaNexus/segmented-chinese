{
    "T01n0026_018:0539b16_0": "中阿含經卷第十八",
    "T01n0026_018:0539b18_0": "東晉罽賓三藏瞿曇僧伽提婆譯",
    "T01n0026_018:0539b19_0": "（七三）中阿含長壽王品天經第二(第二小",
    "T01n0026_018:0539b20_0": "土城誦)",
    "T01n0026_018:0539b21_0": "我聞如是：一時，佛遊枝提瘦，在水渚林中。",
    "T01n0026_018:0539b22_0": "爾時，世尊告諸比丘：「我本未得覺無上正真道時，而作是念：『我寧可得生其光明，因其光明而見形色。",
    "T01n0026_018:0539b24_1": "如是我智見極大明淨。』",
    "T01n0026_018:0539b24_2": "我為智見極明淨故，便在遠離獨住，心無放逸，修行精勤。",
    "T01n0026_018:0539b26_3": "我因在遠離獨住，心無放逸，修行精勤故，即得光明，便見形色也。",
    "T01n0026_018:0539b27_4": "然我未與彼天共同集會，未相慰勞，未有所論說，未有所答對。",
    "T01n0026_018:0539b29_5": "「我復作是念：『我寧可得生其光明，因其光明而見形色，及與彼天共同集會，共相慰勞，有所論說，有所答對。",
    "T01n0026_018:0539c03_6": "如是我智見極大明淨。』",
    "T01n0026_018:0539c03_7": "我為智見極明淨故，便在遠離獨住，心無放逸，修行精勤。",
    "T01n0026_018:0539c05_8": "我因在遠離獨住，心無放逸，修行精勤故，即得光明，便見形色，及與彼天共同集會，共相慰勞，有所論說，有所答對也。",
    "T01n0026_018:0539c07_9": "然我不知彼天如是姓、如是字、如是生。",
    "T01n0026_018:0539c08_10": "「我復作是念：『我寧可得生其光明，因其光明而見形色，及與彼天共同集會，共相慰勞，有所論說，有所答對；亦知彼天如是姓、如是字、如是生。",
    "T01n0026_018:0539c12_11": "如是我智見極大明淨。』",
    "T01n0026_018:0539c12_12": "我為智見極明淨故，便在遠離獨住，心無放逸，修行精勤。",
    "T01n0026_018:0539c14_13": "我因在遠離獨住，心無放逸，修行精勤故，即得光明，便見形色，及與彼天共同集會，共相慰勞，有所論說，有所答對；亦知彼天如是姓、如是字、如是生也。",
    "T01n0026_018:0539c17_14": "然我不知彼天如是食、如是受苦樂。",
    "T01n0026_018:0539c18_15": "「我復作是念：『我寧可得生其光明，因其光明而見形色，及與彼天共同集會，共相慰勞，有所論說，有所答對；亦知彼天如是姓、如是字、如是生；亦知彼天如是食、如是受苦樂。",
    "T01n0026_018:0539c22_16": "如是我智見極大明淨。』",
    "T01n0026_018:0539c23_17": "我為智見極明淨故，便在遠離獨住，心無放逸，修行精勤。",
    "T01n0026_018:0539c24_18": "我因在遠離獨住，心無放逸，修行精勤故，即得光明，便見形色，及與彼天共同集會，共相慰勞，有所論說，有所答對；亦知彼天如是姓、如是字、如是生；亦知彼天如是食、如是受苦樂也。",
    "T01n0026_018:0539c29_19": "然我不知彼天如是長壽、如是久住、如是命盡。",
    "T01n0026_018:0540a01_20": "「我復作是念：『我寧可得生其光明，因其光明而見形色，及與彼天共同集會，共相慰勞，有所論說，有所答對；亦知彼天如是姓、如是字、如是生；亦知彼天如是食、如是受苦樂，亦知彼天如是長壽、如是久住、如是命盡。",
    "T01n0026_018:0540a06_21": "如是我智見極大明淨。』",
    "T01n0026_018:0540a07_22": "我為智見極明淨故，便在遠離獨住，心無放逸，修行精勤。",
    "T01n0026_018:0540a08_23": "我因在遠離獨住，心無放逸，修行精勤故，即得光明，便見形色，及與彼天共同集會，共相慰勞，有所論說，有所答對；亦知彼天如是姓、如是字、如是生；亦知彼天如是食、如是受苦樂；亦知彼天如是長壽、如是久住、如是命盡也。",
    "T01n0026_018:0540a13_24": "然我不知彼天作如是如是業已，死此生彼。",
    "T01n0026_018:0540a15_0": "「我復作是念：『我寧可得生其光明，因其光明而見形色，及與彼天共同集會，共相慰勞，有所論說，有所答對；亦知彼天如是姓、如是字、如是生；亦知彼天如是食、如是受苦樂；亦知彼天如是長壽、如是久住、如是命盡；亦知彼天作如是如是業已，死此生彼。",
    "T01n0026_018:0540a21_1": "如是我智見極大明淨。』",
    "T01n0026_018:0540a21_2": "我為智見極明淨故，便在遠離獨住，心無放逸，修行精勤。",
    "T01n0026_018:0540a23_3": "我因在遠離獨住，心無放逸，修行精勤故，即得光明，便見形色，及與彼天共同集會，共相慰勞，有所論說，有所答對；亦知彼天如是姓、如是字、如是生；亦知彼天如是食、如是受苦樂；亦知彼天如是長壽、如是久住、如是命盡；亦知彼天作如是如是業已，死此生彼也。",
    "T01n0026_018:0540a29_4": "然我不知彼天、彼彼天中。",
    "T01n0026_018:0540b01_5": "「我復作是念：『我寧可得生其光明，因其光明而見形色，及與彼天共同集會，共相慰勞，有所論說，有所答對；亦知彼天如是姓、如是字、如是生；亦知彼天如是食、如是受苦樂；亦知彼天如是長壽、如是久住、如是命盡；亦知彼天作如是如是業已，死此生彼；亦知彼天、彼彼天中。",
    "T01n0026_018:0540b07_6": "如是我智見極大明淨。』",
    "T01n0026_018:0540b08_7": "我為智見極明淨故，便在遠離獨住，心無放逸，修行精勤。",
    "T01n0026_018:0540b09_8": "我因在遠離獨住，心無放逸，修行精勤故，即得光明，便見形色，及與彼天共同集會，共相慰勞，有所論說，有所答對；亦知彼天如是姓、如是字、如是生；亦知彼天如是食、如是受苦樂；亦知彼天如是長壽、如是久住、如是命盡；亦知彼天作如是如是業已，死此生彼；亦知彼天、彼彼天中也。",
    "T01n0026_018:0540b16_9": "然我不知彼天上，我曾生中、未曾生中。",
    "T01n0026_018:0540b17_10": "「我復作是念：『我寧可得生其光明，因其光明而見形色，及與彼天共同集會，共相慰勞，有所論說，有所答對；亦知彼天如是姓、如是字、如是生；亦知彼天如是食、如是受苦樂；亦知彼天如是長壽、如是久住、如是命盡；亦知彼天作如是如是業已，死此生彼；亦知彼天、彼彼天中；亦知彼天上，我曾生中、未曾生中。",
    "T01n0026_018:0540b24_11": "如是我智見極大明淨。』",
    "T01n0026_018:0540b25_12": "我為智見極明淨故，便在遠離獨住，心無放逸，修行精勤。",
    "T01n0026_018:0540b26_13": "我因在遠離獨住，心無放逸，修行精勤故，即得光明，便見形色，及與彼天共同集會，共相慰勞，有所論說，有所答對；亦知彼天如是姓、如是字、如是生；亦知彼天如是食、如是受苦樂；亦知彼天如是長壽、如是久住、如是命盡；亦知彼天作如是如是業已，死此生彼；亦知彼天、彼彼天中；亦知彼天上，我曾生中、未曾生中也。",
    "T01n0026_018:0540c05_14": "「若我不正知得此八行者，便不可一向說得，亦不知我得覺無上正真之道；我亦於此世間，諸天、魔、梵、沙門、梵志不能出過其上；我亦不得解脫種種解脫；我亦未離諸顛倒，未生已盡、梵行已立、所作已辦、不更受有，知如真。",
    "T01n0026_018:0540c10_15": "若我正知得此八行者，便可一向說得，亦知我得覺無上正真之道；我亦於此世間，諸天、魔、梵、沙門、梵志出過其上；我亦得解脫種種解脫，我心已離諸顛倒，生已盡，梵行已立，所作已辦，不更受有，知如真。」",
    "T01n0026_018:0540c15_16": "佛說如是。",
    "T01n0026_018:0540c15_17": "彼諸比丘聞佛所說，歡喜奉行。",
    "T01n0026_018:0540c17_0": "天經第二竟(千七百七十四字)",
    "T01n0026_018:0540c18_0": "（七四）中阿含長壽王品八念經第三(第二",
    "T01n0026_018:0540c19_0": "小土城誦)",
    "T01n0026_018:0540c20_0": "我聞如是：一時，佛遊婆奇瘦，在鼉山怖林鹿野園中。",
    "T01n0026_018:0540c21_1": "爾時，尊者阿那律陀在枝提瘦水渚林中。",
    "T01n0026_018:0540c22_2": "彼時，尊者阿那律陀在安靜處燕坐思惟，心作是念：「道從無欲，非有欲得。",
    "T01n0026_018:0540c24_3": "道從知足，非無厭得。",
    "T01n0026_018:0540c24_4": "道從遠離，非樂聚會，非住聚會，非合聚會得。",
    "T01n0026_018:0540c25_5": "道從精勤，非懈怠得。",
    "T01n0026_018:0540c26_6": "道從正念，非邪念得。",
    "T01n0026_018:0540c26_7": "道從定意，非亂意得。",
    "T01n0026_018:0540c27_8": "道從智慧，非愚癡得。」",
    "T01n0026_018:0540c27_9": "於是，世尊以他心智知尊者阿那律陀心中所念、所思、所行。",
    "T01n0026_018:0540c29_0": "世尊知已，即入如其像定，以如其像定猶若力士屈申臂頃，如是世尊從婆奇瘦鼉山怖林鹿野園中忽沒不現，住枝提瘦水渚林中尊者阿那律陀前。",
    "T01n0026_018:0541a03_1": "是時，世尊便從定覺，歎尊者阿那律陀曰：「善哉，善哉！",
    "T01n0026_018:0541a04_2": "阿那律陀！",
    "T01n0026_018:0541a05_3": "謂汝在安靜處燕坐思惟，心作是念：『道從無欲，非有欲得。",
    "T01n0026_018:0541a06_4": "道從知足，非無厭得。",
    "T01n0026_018:0541a06_5": "道從遠離，非樂聚會，非住聚會，非合聚會得。",
    "T01n0026_018:0541a08_0": "道從精勤，非懈怠得。",
    "T01n0026_018:0541a08_1": "道從正念，非邪念得。",
    "T01n0026_018:0541a09_0": "道從定意，非亂意得。",
    "T01n0026_018:0541a09_1": "道從智慧，非愚癡得。』",
    "T01n0026_018:0541a10_2": "「阿那律陀！",
    "T01n0026_018:0541a10_3": "汝從如來更受第八大人之念，受已，便思道從不戲、樂不戲、行不戲，非戲、非樂戲、非行戲得。",
    "T01n0026_018:0541a12_4": "阿那律陀！",
    "T01n0026_018:0541a12_5": "若汝成就此大人八念者，汝必能離欲、離惡不善之法，至得第四禪成就遊。",
    "T01n0026_018:0541a14_6": "阿那律陀！",
    "T01n0026_018:0541a14_7": "若汝成就大人八念，而復得此四增上心，現法樂居，易不難得者，如王、王臣有好緘簏，盛滿種種衣，中前欲著，便取著之，中時、中後若欲著衣，便取著之，隨意自在。",
    "T01n0026_018:0541a18_8": "阿那律陀！",
    "T01n0026_018:0541a18_9": "汝亦如是，得糞掃衣為第一服，汝心無欲，行此住止行。",
    "T01n0026_018:0541a20_10": "「阿那律陀！",
    "T01n0026_018:0541a20_11": "若汝成就大人八念，而復得此四增上心，現法樂居，易不難得者，如王、王臣有好廚宰，種種淨妙甘美餚饍。",
    "T01n0026_018:0541a22_12": "阿那律陀！",
    "T01n0026_018:0541a23_13": "汝亦如是，常行乞食為第一饌，汝心無欲，行此住止行。",
    "T01n0026_018:0541a24_14": "「阿那律陀！",
    "T01n0026_018:0541a24_15": "若汝成就大人八念，而復得此四增上心，現法樂居，易不難得者，如王、王臣有好屋舍，或樓閣宮殿。",
    "T01n0026_018:0541a27_16": "阿那律陀！",
    "T01n0026_018:0541a27_17": "汝亦如是，依樹下止為第一舍，汝心無欲，行此住止行。",
    "T01n0026_018:0541a28_18": "「阿那律陀！",
    "T01n0026_018:0541a29_0": "若汝成就大人八念，而復得此四增上心，現法樂居，易不難得者，如王、王臣有好床座，敷以氍氀、毾[毯炎+登]，覆以錦綺、羅縠，有襯體被，兩頭安枕，加陵伽波惒邏、波遮悉哆羅那。",
    "T01n0026_018:0541b04_0": "阿那律陀！",
    "T01n0026_018:0541b04_1": "汝亦如是，草座葉座為第一座，汝心無欲，行此住止行。",
    "T01n0026_018:0541b05_2": "「阿那律陀！",
    "T01n0026_018:0541b05_3": "若汝成就大人八念，而復得此四增上心，現法樂居，易不難得者，如是汝若遊東方，必得安樂，無眾苦患；若遊南方、西方、北方者，必得安樂，無眾苦患。",
    "T01n0026_018:0541b09_4": "「阿那律陀！",
    "T01n0026_018:0541b09_5": "若汝成就大人八念，而復得此四增上心，現法樂居，易不難得者，我尚不說汝諸善法住，況說衰退？",
    "T01n0026_018:0541b12_6": "但當晝夜增長善法而不衰退。",
    "T01n0026_018:0541b12_7": "「阿那律陀！",
    "T01n0026_018:0541b13_8": "若汝成就大人八念，而復得此四增上心，現法樂居，易不難得者，汝於二果必得其一，或於現世得究竟智，或復有餘得阿那含。",
    "T01n0026_018:0541b16_9": "「阿那律陀！",
    "T01n0026_018:0541b16_10": "汝當成就此大人八念，亦應得此四增上心，現法樂居，易不難得已，然後於枝提瘦水渚林中受夏坐也。」",
    "T01n0026_018:0541b18_11": "爾時，世尊為尊者阿那律陀說法，勸發渴仰，成就歡喜，無量方便為彼說法，勸發渴仰。",
    "T01n0026_018:0541b20_12": "成就歡喜已，入如其像定，以如其像定，猶若力士屈申臂頃，如是世尊從枝提瘦水渚林中忽沒不見，住婆奇瘦鼉山怖林鹿野園中。",
    "T01n0026_018:0541b24_13": "彼時，尊者阿難執拂侍佛。",
    "T01n0026_018:0541b24_14": "於是，世尊便從定覺，迴顧告曰：「阿難！",
    "T01n0026_018:0541b25_15": "若有比丘遊鼉山怖林鹿野園中者，令彼一切皆集講堂，集講堂已，還來白我。」",
    "T01n0026_018:0541b27_16": "尊者阿難受佛教已，稽首禮足，即行宣勅：「諸有比丘遊鼉山怖林鹿野園中者，令彼一切皆集講堂。」",
    "T01n0026_018:0541b29_17": "集講堂已，還詣佛所，頭面禮足，却住一面，白曰：「世尊！",
    "T01n0026_018:0541c02_18": "諸有比丘遊鼉山怖林鹿野園中者，已令一切皆集講堂，唯願世尊自當知時。」",
    "T01n0026_018:0541c04_19": "於是，世尊將尊者阿難往詣講堂，於比丘眾前敷座而坐，坐已，告曰：「諸比丘！",
    "T01n0026_018:0541c05_20": "我今為汝說大人八念，汝等諦聽，善思念之。」",
    "T01n0026_018:0541c06_21": "時，諸比丘受教而聽。",
    "T01n0026_018:0541c07_22": "佛言：「大人八念者，謂道從無欲，非有欲得。",
    "T01n0026_018:0541c08_23": "道從知足，非無厭得。",
    "T01n0026_018:0541c08_24": "道從遠離，非樂聚會，非住聚會，非合聚會得。",
    "T01n0026_018:0541c10_25": "道從精勤，非懈怠得。",
    "T01n0026_018:0541c10_26": "道從正念，非邪念得。",
    "T01n0026_018:0541c11_27": "道從定意，非亂意得。",
    "T01n0026_018:0541c11_28": "道從智慧，非愚癡得。",
    "T01n0026_018:0541c12_29": "道從不戲、樂不戲、行不戲，非戲、非樂戲、非行戲得。",
    "T01n0026_018:0541c13_30": "「云何道從無欲，非有欲得？",
    "T01n0026_018:0541c13_31": "謂比丘得無欲，自知得無欲，不令他人知我無欲，得知足、得遠離、得精勤、得正念、得定意、得智慧、得不戲；自知得不戲，不欲令他知我無欲，是謂道從無欲，非有欲得。",
    "T01n0026_018:0541c17_32": "「云何道從知足，非無厭得？",
    "T01n0026_018:0541c18_33": "謂比丘行知足，衣取覆形，食取充軀，是謂道從知足，非無厭得。",
    "T01n0026_018:0541c20_34": "「云何道從遠離，非樂聚會，非住聚會，非合聚會得？",
    "T01n0026_018:0541c21_35": "謂比丘行遠離，成就二遠離，身及心俱遠離，是謂道從遠離，非樂聚會，非住聚會，非合聚會得。",
    "T01n0026_018:0541c23_36": "「云何道從精勤，非懈怠得？",
    "T01n0026_018:0541c24_37": "謂比丘常行精進，斷惡不善，修諸善法，恒自起意，專一堅固，為諸善本不捨方便，是謂道從精勤，非懈怠得。",
    "T01n0026_018:0541c26_38": "「云何道從正念，非邪念得？",
    "T01n0026_018:0541c27_39": "謂比丘觀內身如身，觀內覺、心、法如法，是謂道從正念，非邪念得。",
    "T01n0026_018:0541c28_40": "「云何道從定意，非亂意得？",
    "T01n0026_018:0541c29_41": "謂比丘離欲、離惡不善之法，至得第四禪成就遊，是謂道從定意，非亂意得。",
    "T01n0026_018:0542a02_42": "「云何道從智慧，非愚癡得？",
    "T01n0026_018:0542a03_0": "謂比丘修行智慧，觀興衰法，得如是智，聖慧明達，分別曉了，以正盡苦，是謂道從智慧，非愚癡得。",
    "T01n0026_018:0542a05_1": "「云何道從不戲、樂不戲、行不戲，非戲、非樂戲、非行戲得？",
    "T01n0026_018:0542a06_2": "謂比丘意常滅戲，樂住無餘涅槃，心恒樂住，歡喜意解，是謂道從不戲、樂不戲、行不戲，非戲、非樂戲、非行戲得。",
    "T01n0026_018:0542a09_3": "「諸比丘！",
    "T01n0026_018:0542a09_4": "阿那律陀比丘成就此大人八念已，然後枝提瘦水渚林中受夏坐也。",
    "T01n0026_018:0542a11_0": "我以此教彼在遠離獨住，心無放逸，修行精勤。",
    "T01n0026_018:0542a12_1": "彼在遠離獨住，心無放逸，修行精勤已，族姓子所為，剃除鬚髮，著袈裟衣，至信、捨家、無家、學道者，唯無上梵行訖，於現法中自知自覺，自作證成就遊，生已盡，梵行已立，所作已辦，不更受有，知如真。」",
    "T01n0026_018:0542a16_2": "是時，尊者阿那律陀得阿羅呵，心正解脫，得長老上尊，則於爾時而說頌曰：「遙知我思念，　　無上世間師，　正身心入定，　　乘虛忽來到。",
    "T01n0026_018:0542a21_0": "　如我心所念，　　為說而復過，　諸佛樂不戲，　　遠離一切戲。",
    "T01n0026_018:0542a23_0": "　既從彼知法，　　樂住正法中，　逮得三昧達，　　佛法作已辦。",
    "T01n0026_018:0542a25_0": "　我不樂於死，　　亦不願於生，　隨時任所適，　　立正念正智。",
    "T01n0026_018:0542a27_0": "　鞞耶離竹林，　　我壽在彼盡，　當在竹林下，　　無餘般涅槃。」",
    "T01n0026_018:0542a29_0": "佛說如是，尊者阿那律陀及諸比丘，聞佛所說，歡喜奉行。",
    "T01n0026_018:0542b02_0": "八念經第三竟(千九百五十四字)",
    "T01n0026_018:0542b03_0": "（七五）中阿含長壽王品淨不動道經第四",
    "T01n0026_018:0542b04_0": "(第二小土城誦)",
    "T01n0026_018:0542b05_0": "我聞如是：一時，佛遊拘樓瘦，在劒磨瑟曇拘樓都邑。",
    "T01n0026_018:0542b06_1": "爾時，世尊告諸比丘：「欲者無常、虛偽、妄言，是妄言法，則是幻化、欺誑、愚癡。",
    "T01n0026_018:0542b07_2": "若現世欲及後世欲，若現世色及後世色，彼一切是魔境界，則是魔餌，因此令心生無量惡不善之法，增伺、瞋恚及鬪諍等，謂聖弟子學時為作障礙。",
    "T01n0026_018:0542b11_3": "多聞聖弟子作如是觀，世尊所說，欲者無常、虛偽、妄言，是妄言法則是幻化、欺誑、愚癡。",
    "T01n0026_018:0542b13_4": "若現世欲及後世欲，若現世色及後世色，彼一切是魔境界，則是魔餌，因此令心生無量惡不善之法，增伺、瞋恚及鬪諍等，謂聖弟子學時為作障礙。",
    "T01n0026_018:0542b16_5": "彼作是念：『我可得大心成就遊，掩伏世間，攝持其心。",
    "T01n0026_018:0542b17_6": "若我得大心成就遊，掩伏世間，攝持其心者，如是心便不生無量惡不善之法，增伺、瞋恚及鬪諍等，謂聖弟子學時為作障礙。』",
    "T01n0026_018:0542b20_7": "彼以是行、以是學，如是修習而廣布，便於處得心淨。",
    "T01n0026_018:0542b22_8": "於處得心淨已，比丘者或於此得入不動，或以慧為解。",
    "T01n0026_018:0542b23_9": "彼於後時，身壞命終，因本意故，必至不動。",
    "T01n0026_018:0542b24_10": "是謂第一說淨不動道。",
    "T01n0026_018:0542b25_0": "「復次，多聞聖弟子作如是觀，若有色者，彼一切四大及四大造，四大者是無常法，是苦、是滅。",
    "T01n0026_018:0542b27_1": "彼如是行、如是學，如是修習而廣布，便於處得心淨。",
    "T01n0026_018:0542b28_2": "於處得心淨已，比丘者或於此得入不動，或以慧為解。",
    "T01n0026_018:0542b29_3": "彼於後時，身壞命終，因本意故，必至不動。",
    "T01n0026_018:0542c01_4": "是謂第二說淨不動道。",
    "T01n0026_018:0542c02_5": "「復次，多聞聖弟子作如是觀，若現世欲及後世欲，若現世色及後世色，若現世欲想、後世欲想，若現世色想、後世色想，彼一切想是無常法、是苦、是滅，彼於爾時必得不動想。",
    "T01n0026_018:0542c06_6": "彼如是行、如是學，如是修習而廣布，便於處得心淨，於處得心淨已，比丘者或於此得入不動，或以慧為解。",
    "T01n0026_018:0542c08_7": "彼於後時，身壞命終，因本意故，必至不動。",
    "T01n0026_018:0542c09_8": "是謂第三說淨不動道。",
    "T01n0026_018:0542c10_9": "「復次，多聞聖弟子作如是觀，若現世欲想、後世欲想，若現世色想、後世色想及不動想；彼一切想是無常法、是苦、是滅，彼於爾時得無所有處想。",
    "T01n0026_018:0542c13_10": "彼如是行、如是學，如是修習而廣布，便於處得心淨，於處得心淨已，比丘者或於此得入不動，或以慧為解。",
    "T01n0026_018:0542c16_11": "彼於後時，身壞命終，因本意故，必至不動。",
    "T01n0026_018:0542c17_12": "是謂第一說淨無所有處道。",
    "T01n0026_018:0542c18_0": "「復次，多聞聖弟子作如是觀，此世空，空於神、神所有，空有常，空有恒，空長存，空不變易。",
    "T01n0026_018:0542c19_1": "彼如是行、如是學，如是修習而廣布，便於處得心淨，於處得心淨已，比丘者或於此得入無所有處，或以慧為解。",
    "T01n0026_018:0542c22_2": "彼於後時，身壞命終，因本意故，必至無所有處。",
    "T01n0026_018:0542c23_3": "是謂第二說淨無所有處道。",
    "T01n0026_018:0542c24_4": "「復次，多聞聖弟子作如是觀，我非為他而有所為，亦非自為而有所為。",
    "T01n0026_018:0542c26_5": "彼如是行、如是學，如是修習而廣布，便於處得心淨，於處得心淨已，比丘者或於此得入無所有處，或以慧為解。",
    "T01n0026_018:0542c28_6": "彼於後時，身壞命終，因本意故，必至無所有處。",
    "T01n0026_018:0542c29_7": "是謂第三說淨無所有處道。",
    "T01n0026_018:0543a01_8": "「復次，多聞聖弟子作如是觀，若現世欲及後世欲，若現世色及後世色，若現世欲想、後世欲想，若現世色想、後世色想及不動想、無所有處想，彼一切想是無常法、是苦、是滅，彼於爾時而得無想。",
    "T01n0026_018:0543a05_9": "彼如是行、如是學，如是修習而廣布，便於處得心淨，於處得心淨已，比丘者或於此得入無想，或以慧為解。",
    "T01n0026_018:0543a08_10": "彼於後時，身壞命終，因本意故，必至無想處。",
    "T01n0026_018:0543a09_11": "是謂說淨無想道。」",
    "T01n0026_018:0543a09_12": "是時，尊者阿難執拂侍佛。",
    "T01n0026_018:0543a10_13": "於是，尊者阿難叉手向佛，白曰：「世尊！",
    "T01n0026_018:0543a11_14": "若有比丘如是行，無我、無我所，我當不有、我所當不有，若本有者，便盡得捨。",
    "T01n0026_018:0543a13_15": "世尊！",
    "T01n0026_018:0543a13_16": "比丘行如是，彼為盡，得般涅槃耶？」",
    "T01n0026_018:0543a14_17": "世尊告曰：「阿難！",
    "T01n0026_018:0543a14_18": "此事不定，或有得者，或有不得。」",
    "T01n0026_018:0543a15_19": "尊者阿難白曰：「世尊！",
    "T01n0026_018:0543a15_20": "比丘云何行不得般涅槃？」",
    "T01n0026_018:0543a16_21": "世尊告曰：「阿難！",
    "T01n0026_018:0543a16_22": "若比丘如是行，無我、無我所，我當不有、我所當不有，若本有者，便盡得捨。",
    "T01n0026_018:0543a18_23": "阿難！",
    "T01n0026_018:0543a18_24": "若比丘樂彼捨、著彼捨、住彼捨者，阿難！",
    "T01n0026_018:0543a19_25": "比丘行如是，必不得般涅槃。」",
    "T01n0026_018:0543a20_26": "尊者阿難白曰：「世尊！",
    "T01n0026_018:0543a21_27": "比丘若有所受，不得般涅槃耶？」",
    "T01n0026_018:0543a21_28": "世尊告曰：「阿難！",
    "T01n0026_018:0543a22_29": "若比丘有所受者，彼必不得般涅槃也。」",
    "T01n0026_018:0543a23_30": "尊者阿難白曰：「世尊！",
    "T01n0026_018:0543a23_31": "彼比丘為何所受？」",
    "T01n0026_018:0543a24_32": "世尊告曰：「阿難！",
    "T01n0026_018:0543a24_33": "行中有餘，謂有想、無想處，於有中第一，彼比丘受。」",
    "T01n0026_018:0543a25_34": "尊者阿難白曰：「世尊！",
    "T01n0026_018:0543a26_35": "彼比丘受餘行耶？」",
    "T01n0026_018:0543a26_36": "世尊告曰：「阿難！",
    "T01n0026_018:0543a26_37": "如是比丘受餘行也。」",
    "T01n0026_018:0543a27_38": "尊者阿難白曰：「世尊！",
    "T01n0026_018:0543a27_39": "比丘云何行必得般涅槃？」",
    "T01n0026_018:0543a28_40": "世尊告曰：「阿難！",
    "T01n0026_018:0543a28_41": "若比丘如是行，無我、無我所，我當不有、我所當不有，若本有者，便盡得捨。",
    "T01n0026_018:0543b01_42": "阿難！",
    "T01n0026_018:0543b01_43": "若比丘不樂彼捨、不著彼捨、不住彼捨者，阿難！",
    "T01n0026_018:0543b03_0": "比丘行如是，必得般涅槃。」",
    "T01n0026_018:0543b03_1": "尊者阿難白曰：「世尊！",
    "T01n0026_018:0543b04_2": "比丘若無所受，必得般涅槃耶？」",
    "T01n0026_018:0543b04_3": "世尊告曰：「阿難！",
    "T01n0026_018:0543b05_4": "若比丘無所受，必得般涅槃。」",
    "T01n0026_018:0543b05_5": "爾時，尊者阿難叉手向佛，白曰：「世尊已說淨不動道，已說淨無所有處道，已說淨無想道，已說無餘涅槃。",
    "T01n0026_018:0543b08_6": "世尊！",
    "T01n0026_018:0543b08_7": "云何聖解脫耶？」",
    "T01n0026_018:0543b08_8": "世尊告曰：「阿難！",
    "T01n0026_018:0543b09_9": "多聞聖弟子作如是觀，若現世欲及後世欲，若現世色及後世色，若現世欲想、後世欲想，若現世色想、後世色想及不動想、無所有處想、無想想，彼一切想是無常法、是苦、是滅，是謂自己有。",
    "T01n0026_018:0543b13_10": "若自己有者，是生、是老、是病、是死。",
    "T01n0026_018:0543b14_11": "阿難！",
    "T01n0026_018:0543b14_12": "若有此法，一切盡滅無餘不復有者，彼則無生，無老、病、死。",
    "T01n0026_018:0543b15_13": "聖如是觀，若有者必是解脫法，若有無餘涅槃者是名甘露，彼如是觀、如是見，必得欲漏心解脫，有漏、無明漏心解脫。",
    "T01n0026_018:0543b18_14": "解脫已，便知解脫，生已盡，梵行已立，所作已辦，不更受有，知如真。",
    "T01n0026_018:0543b20_15": "「阿難！",
    "T01n0026_018:0543b20_16": "我今為汝已說淨不動道，已說淨無所有處道，已說淨無想道，已說無餘涅槃，已說聖解脫。",
    "T01n0026_018:0543b22_17": "如尊師所為弟子起大慈哀，憐念愍傷，求義及饒益，求安隱快樂者，我今已作；汝等當復自作，至無事處，至林樹下，空安靜處，燕坐思惟，勿得放逸，勤加精進，莫令後悔。",
    "T01n0026_018:0543b26_18": "此是我之教勅，是我訓誨。」",
    "T01n0026_018:0543b27_0": "佛說如是。",
    "T01n0026_018:0543b27_1": "尊者阿難及諸比丘，聞佛所說，歡喜奉行。",
    "T01n0026_018:0543b29_0": "淨不動道經第四竟(千七百八十七字)（七六）中阿含長壽王品郁伽支羅經第五(第二小土城誦)我聞如是：一時，佛遊郁伽支羅，在恒水池岸。",
    "T01n0026_018:0543c04_1": "爾時，一比丘則於晡時從燕坐起，往詣佛所，稽首佛足，却坐一面，白曰：「世尊！",
    "T01n0026_018:0543c05_2": "唯願為我善略說法。",
    "T01n0026_018:0543c06_3": "從法世尊聞已，在遠離獨住，心無放逸，修行精勤。",
    "T01n0026_018:0543c07_4": "因在遠離獨住，心無放逸，修行精勤故，族姓子所為，剃除鬚髮，著袈裟衣，至信、捨家、無家、學道者，唯無上梵行訖，於現法中自知自覺，自作證成就遊，生已盡，梵行已立，所作已辦，不更受有，知如真。」",
    "T01n0026_018:0543c12_5": "世尊告曰：「比丘！",
    "T01n0026_018:0543c12_6": "當如是學，令心得住，在內不動無量善修，復觀內身如身，行極精勤，立正念、正智，善自御心，令離慳貪，意無憂慼。",
    "T01n0026_018:0543c15_7": "復觀外身如身，行極精勤，立正念、正智，善自御心，令離慳貪，意無憂慼。",
    "T01n0026_018:0543c16_8": "復觀內外身如身，行極精勤，立正念、正智，善自御心，令離慳貪，意無憂慼。",
    "T01n0026_018:0543c18_9": "比丘！",
    "T01n0026_018:0543c18_10": "如此之定，去時、來時當善修習，住時、坐時、臥時、眠時、寤時、眠寤時亦當修習。",
    "T01n0026_018:0543c20_11": "復次，亦當修習有覺有觀定、無覺少觀定，修習無覺無觀定，亦當修習喜共俱定、樂共俱定、定共俱定，修習捨共俱定。",
    "T01n0026_018:0543c23_12": "「比丘！",
    "T01n0026_018:0543c23_13": "若修此定極善修者，比丘！",
    "T01n0026_018:0543c24_0": "當復更修觀內覺如覺，行極精勤，立正念、正智，善自御心，令離慳貪，意無憂慼。",
    "T01n0026_018:0543c25_1": "復觀外覺如覺，行極精勤，立正念、正智，善自御心，令離慳貪，意無憂慼。",
    "T01n0026_018:0543c27_2": "復觀內外覺如覺，行極精勤，立正念、正智，善自御心，令離慳貪，意無憂慼。",
    "T01n0026_018:0543c29_3": "比丘！",
    "T01n0026_018:0543c29_4": "如此之定，去時、來時當善修習，住時、坐時、臥時、眠時、寤時、眠寤時亦當修習。",
    "T01n0026_018:0544a02_5": "復次，亦當修習有覺有觀定、無覺少觀定，修習無覺無觀定，亦當修習喜共俱定、樂共俱定、定共俱定，修習捨共俱定。",
    "T01n0026_018:0544a04_6": "「比丘！",
    "T01n0026_018:0544a05_0": "若修此定極善修者，比丘！",
    "T01n0026_018:0544a05_1": "當復更修觀內心如心，行極精勤，立正念、正智，善自御心，令離慳貪，意無憂慼。",
    "T01n0026_018:0544a07_2": "復觀外心如心，行極精勤，立正念、正智，善自御心，令離慳貪，意無憂慼。",
    "T01n0026_018:0544a09_3": "復觀內外心如心，行極精勤，立正念、正智，善自御心，令離慳貪，意無憂慼。",
    "T01n0026_018:0544a11_0": "比丘！",
    "T01n0026_018:0544a11_1": "如此之定，去時、來時當善修習，住時、坐時、臥時、眠時、寤時、眠寤時亦當修習。",
    "T01n0026_018:0544a12_2": "復次，亦當修習有覺有觀定、無覺少觀定，修習無覺無觀定，亦當修習喜共俱定、樂共俱定、定共俱定，修習捨共俱定。",
    "T01n0026_018:0544a15_3": "「比丘！",
    "T01n0026_018:0544a15_4": "若修此定極善修者，比丘！",
    "T01n0026_018:0544a16_5": "當復更修觀內法如法，行極精勤，立正念、正智，善自御心，令離慳貪，意無憂慼。",
    "T01n0026_018:0544a18_6": "復觀外法如法，行極精勤，立正念、正智，善自御心，令離慳貪，意無憂慼。",
    "T01n0026_018:0544a20_7": "復觀內外法如法，行極精勤，立正念、正智，善自御心，令離慳貪，意無憂慼。",
    "T01n0026_018:0544a22_0": "比丘！",
    "T01n0026_018:0544a22_1": "如此之定，去時、來時當善修習，住時、坐時、臥時、眠時、寤時、眠寤時亦當修習。",
    "T01n0026_018:0544a23_2": "復次，亦當修習有覺有觀定、無覺少觀定，修習無覺無觀定，亦當修習喜共俱定、樂共俱定、定共俱定，修習捨共俱定。",
    "T01n0026_018:0544a26_3": "「比丘！",
    "T01n0026_018:0544a26_4": "若修此定極善修者，比丘！",
    "T01n0026_018:0544a27_5": "心當與慈俱，遍滿一方成就遊，如是二三四方、四維上下，普周一切，心與慈俱，無結無怨，無恚無諍，極廣甚大，無量善修，遍滿一切世間成就遊；如是悲、喜心與捨俱，無結無怨，無恚無諍，極廣甚大，無量善修，遍滿一切世間成就遊。",
    "T01n0026_018:0544b03_6": "「比丘！",
    "T01n0026_018:0544b03_7": "若汝修習此定極善修者，若遊東方，必得安樂，無眾苦患；若遊南方、西方、北方者，必得安樂，無眾苦患。",
    "T01n0026_018:0544b06_8": "比丘！",
    "T01n0026_018:0544b06_9": "若汝修習此定極善修者，我尚不說汝諸善法住，況說衰退？",
    "T01n0026_018:0544b07_10": "但當晝夜增長善法而不衰退。",
    "T01n0026_018:0544b08_11": "比丘！",
    "T01n0026_018:0544b08_12": "若汝修習此定極善修者，汝於二果必得其一，或於現世得究竟智，或復有餘得阿那含。」",
    "T01n0026_018:0544b10_13": "於是，彼比丘聞佛所說，善受善持，即從坐起，稽首佛足，繞三匝而去，受持佛教，在遠離獨住，心無放逸，修行精勤。",
    "T01n0026_018:0544b13_14": "因在遠離獨住，心無放逸，修行精勤故，族姓子所為，剃除鬚髮，著袈裟衣，至信、捨家、無家、學道者，唯無上梵行訖，於現法中自知自覺，自作證成就遊，生已盡，梵行已立，所作已辦，不更受有，知如真。",
    "T01n0026_018:0544b18_15": "彼尊者知法已至，得阿羅訶。",
    "T01n0026_018:0544b18_16": "佛說如是。",
    "T01n0026_018:0544b19_0": "彼諸比丘聞佛所說，歡喜奉行。",
    "T01n0026_018:0544b20_0": "郁伽支羅經第五竟(千二百六字)",
    "T01n0026_018:0544b21_0": "（七七）中阿含長壽王品娑雞帝三族姓子經",
    "T01n0026_018:0544b22_0": "第六(第二小土城誦)",
    "T01n0026_018:0544b23_0": "我聞如是：一時，佛遊娑雞帝，在青林中。",
    "T01n0026_018:0544b23_1": "爾時，娑雞帝有三族姓子，尊者阿那律陀、尊者難提、尊者金毘羅，並皆年少新出家學，共來入此正法不久。",
    "T01n0026_018:0544b26_2": "爾時，世尊問諸比丘：「此三族姓子並皆年少新出家學，共來入此正法不久，此三族姓子頗樂於此正法、律中行梵行耶？」",
    "T01n0026_018:0544b29_3": "時，諸比丘嘿然不答。",
    "T01n0026_018:0544b29_4": "世尊復再三問諸比丘：「此三族姓子並皆年少新出家學，共來入此正法不久，此三族姓子頗樂於此正法、律中行梵行耶？」",
    "T01n0026_018:0544c03_5": "時，諸比丘亦復再三嘿然不答。",
    "T01n0026_018:0544c04_6": "於是，世尊自問三族姓子，告尊者阿那律陀：「汝等三族姓子並皆年少新出家學，共來入此正法不久，阿那律陀！",
    "T01n0026_018:0544c06_7": "汝等頗樂此正法、律中行梵行耶？」",
    "T01n0026_018:0544c07_8": "尊者阿那律陀白曰：「世尊！",
    "T01n0026_018:0544c08_9": "如是。",
    "T01n0026_018:0544c08_10": "我等樂此正法，修行梵行。」",
    "T01n0026_018:0544c09_11": "世尊問曰：「阿那律陀！",
    "T01n0026_018:0544c09_12": "汝等小時年幼童子，清淨黑髮，身體盛壯，樂於遊戲，樂數澡浴，嚴愛其身，於後親親及其父母皆相愛戀，悲泣啼哭，不欲令汝出家學道。",
    "T01n0026_018:0544c12_13": "汝等故能剃除鬚髮，著袈裟衣，至信、捨家、無家、學道，阿那律陀！",
    "T01n0026_018:0544c14_14": "汝等不畏王而行學道，亦不畏賊，不畏負債，不畏恐怖，不畏貧窮不得活故而行學道，但厭生、老、病、死、啼哭、憂苦，或復欲得大苦聚邊。",
    "T01n0026_018:0544c17_15": "阿那律陀！",
    "T01n0026_018:0544c17_16": "汝等不以如是心故出家學道耶？」",
    "T01n0026_018:0544c18_17": "答曰：「如是。」",
    "T01n0026_018:0544c18_18": "「阿那律陀！",
    "T01n0026_018:0544c19_0": "若族姓子以如是心出家學道者，為知所由，得無量善法耶？」",
    "T01n0026_018:0544c20_1": "尊者阿那律陀白世尊曰：「世尊為法本，世尊為法主，法由世尊，唯願說之，我等聞已，得廣知義。」",
    "T01n0026_018:0544c22_2": "佛便告曰：「阿那律陀！",
    "T01n0026_018:0544c23_3": "汝等諦聽，善思念之，我當為汝分別其義。」",
    "T01n0026_018:0544c24_4": "阿那律陀等受教而聽。",
    "T01n0026_018:0544c24_5": "世尊告曰：「阿那律陀！",
    "T01n0026_018:0544c25_6": "若為欲所覆、惡法所纏者，不得捨樂、無上止息，彼心生增伺、瞋恚、睡眠，心生不樂，身生頻伸，多食心憂；彼比丘便不能忍飢渴、寒熱、蚊虻、蠅蚤、風日所逼，惡聲、捶杖亦不能忍，身遇諸疾極為苦痛，至命欲絕，諸不可樂，皆不堪耐。",
    "T01n0026_018:0545a01_7": "所以者何？",
    "T01n0026_018:0545a01_8": "以為欲所覆、惡法所纏，不得捨樂、無上止息故。",
    "T01n0026_018:0545a02_9": "若有離欲，非為惡法之所纏者，必得捨樂及無上止息，彼心不生增伺、瞋恚、睡眠、心不生不樂，身不生頻伸，亦不多食，心不愁憂；彼比丘便能忍飢渴、寒熱、蚊虻、蠅蚤、風日所逼，惡聲、捶杖亦能忍之，身遇諸疾極為苦痛，至命欲絕，諸不可樂，皆能堪耐。",
    "T01n0026_018:0545a08_10": "所以者何？",
    "T01n0026_018:0545a09_11": "以非為欲所覆故，不為惡法之所纏故，又得捨樂、無上止息故。」",
    "T01n0026_018:0545a10_12": "世尊問曰：「阿那律陀！",
    "T01n0026_018:0545a11_13": "如來以何義故？",
    "T01n0026_018:0545a11_14": "或有所除，或有所用，或有所堪，或有所止，或有所吐耶？」",
    "T01n0026_018:0545a12_15": "阿那律陀白世尊曰：「世尊為法本，世尊為法主，法由世尊，唯願說之，我等聞已，得廣知義。」",
    "T01n0026_018:0545a14_16": "佛便告曰：「阿那律陀！",
    "T01n0026_018:0545a15_17": "汝等諦聽，善思念之，我當為汝分別其義。」",
    "T01n0026_018:0545a16_18": "阿那律陀等受教而聽。",
    "T01n0026_018:0545a17_0": "世尊告曰：「阿那律陀！",
    "T01n0026_018:0545a17_1": "諸漏穢污為當來有本，煩熱苦報，生、老、病、死因，如來非不盡，非不知故，或有所除，或有所用，或有所堪，或有所止，或有所吐。",
    "T01n0026_018:0545a20_2": "阿那律陀！",
    "T01n0026_018:0545a20_3": "如來但因此身故，因六處故，因壽命故，或有所除，或有所用，或有所堪，或有所止，或有所吐。",
    "T01n0026_018:0545a22_4": "阿那律陀！",
    "T01n0026_018:0545a23_5": "如來以此義故，或有所除，或有所用，或有所堪，或有所止，或有所吐。」",
    "T01n0026_018:0545a24_6": "世尊問曰：「阿那律陀！",
    "T01n0026_018:0545a25_7": "如來以何義故，住無事處、山林樹下，樂居高巖，寂無音聲，遠離，無惡，無有人民，隨順燕坐耶？」",
    "T01n0026_018:0545a27_8": "尊者阿那律陀白世尊曰：「世尊為法本，世尊為法主，法由世尊，唯願說之，我等聞已，得廣知義。」",
    "T01n0026_018:0545a29_9": "佛便告曰：「阿那律陀！",
    "T01n0026_018:0545b01_10": "汝等諦聽，善思念之，我當為汝分別其義。」",
    "T01n0026_018:0545b02_11": "阿那律陀等受教而聽。",
    "T01n0026_018:0545b02_12": "世尊告曰：「阿那律陀！",
    "T01n0026_018:0545b03_13": "如來非為未得欲得、未獲欲獲、未證欲證故，住無事處、山林樹下，樂居高巖，寂無音聲，遠離，無惡，無有人民，隨順燕坐。",
    "T01n0026_018:0545b06_14": "阿那律陀！",
    "T01n0026_018:0545b06_15": "如來但以二義故，住無事處、山林樹下，樂居高巖，寂無音聲，遠離，無惡，無有人民，隨順燕坐：一者為自現法樂居故，二者為慈愍後生人故。",
    "T01n0026_018:0545b09_16": "或有後生人效如來住無事處、山林樹下，樂居高巖，寂無音聲，遠離，無惡，無有人民，隨順燕坐。",
    "T01n0026_018:0545b11_17": "阿那律陀！",
    "T01n0026_018:0545b12_18": "如來以此義故，住無事處、山林樹下，樂居高巖，寂無音聲，遠離，無惡，無有人民，隨順燕坐。」",
    "T01n0026_018:0545b14_19": "世尊問曰：「阿那律陀！",
    "T01n0026_018:0545b14_20": "如來以何義故，弟子命終，記說某生某處、某生某處？」",
    "T01n0026_018:0545b16_0": "尊者阿那律陀白世尊曰：「世尊為法本，世尊為法主，法由世尊，唯願說之，我等聞已，得廣知義。」",
    "T01n0026_018:0545b18_1": "佛便告曰：「阿那律陀！",
    "T01n0026_018:0545b18_2": "汝等諦聽，善思念之，我當為汝分別其義。」",
    "T01n0026_018:0545b19_3": "阿那律陀等受教而聽。",
    "T01n0026_018:0545b20_4": "世尊告曰：「阿那律陀！",
    "T01n0026_018:0545b20_5": "如來非為趣為人說，亦不欺誑人，亦不欲得人歡樂故，弟子命終，記說某生某處、某生某處。",
    "T01n0026_018:0545b23_0": "阿那律陀！",
    "T01n0026_018:0545b23_1": "如來但為清信族姓男、族姓女，極信極愛，極生喜悅，聞此正法、律已，或心願效如是如是，故弟子命終，記說某生某處、某生某處。",
    "T01n0026_018:0545b26_2": "若比丘聞某尊者於某處命終，彼為佛所記，得究竟智，生已盡，梵行已立，所作已辦，不更受有，知如真。",
    "T01n0026_018:0545b28_3": "或自見彼尊者，或復從他數數聞之，彼尊者如是有信、如是持戒、如是博聞、如是惠施、如是智慧。",
    "T01n0026_018:0545c01_4": "其人聞已，憶彼尊者有信、持戒、博聞、惠施、智慧，聞此正法、律已，或心願效如是如是。",
    "T01n0026_018:0545c03_5": "阿那律陀！",
    "T01n0026_018:0545c04_6": "如是比丘必得差降安樂住止。",
    "T01n0026_018:0545c04_7": "「阿那律陀！",
    "T01n0026_018:0545c05_8": "復次，比丘聞某尊者於某處命終，彼為佛所記，五下分結已盡，生於彼間而般涅槃，得不退法，不還此世。",
    "T01n0026_018:0545c07_9": "或自見彼尊者，或復從他數數聞之，彼尊者如是有信、如是持戒、如是博聞、如是慧施、如是智慧。",
    "T01n0026_018:0545c09_10": "其人聞已，憶彼尊者有信、持戒、博聞、惠施、智慧，聞此正法、律已，或心願效如是如是。",
    "T01n0026_018:0545c11_11": "阿那律陀！",
    "T01n0026_018:0545c12_12": "如是比丘必得差降安樂住止。",
    "T01n0026_018:0545c12_13": "「阿那律陀！",
    "T01n0026_018:0545c13_14": "復次，比丘聞某尊者於某處命終，彼為佛所記，三結已盡，婬怒癡薄，得一往來天上人間，一往來已而得苦際。",
    "T01n0026_018:0545c15_15": "或自見彼尊者，或復從他數數聞之，彼尊者如是有信、如是持戒、如是博聞、如是惠施、如是智慧。",
    "T01n0026_018:0545c18_0": "其人聞已，憶彼尊者有信、持戒、博聞、惠施、智慧，聞此正法、律已，或心願效如是如是。",
    "T01n0026_018:0545c19_1": "阿那律陀！",
    "T01n0026_018:0545c20_2": "如是比丘必得差降安樂住止。",
    "T01n0026_018:0545c20_3": "「阿那律陀！",
    "T01n0026_018:0545c21_4": "復次，比丘聞某尊者於某處命終，彼為佛所記，三結已盡，得須陀洹，不墮惡法，定趣正覺，極受七有，天上人間七往來已而得苦際。",
    "T01n0026_018:0545c24_5": "或自見彼尊者，或復從他數數聞之，彼尊者如是有信、如是持戒、如是博聞、如是惠施、如是智慧。",
    "T01n0026_018:0545c26_6": "其人聞已，憶彼尊者有信、持戒、博聞、惠施、智慧，聞此正法、律已，或心願效如是如是。",
    "T01n0026_018:0545c28_7": "阿那律陀！",
    "T01n0026_018:0545c28_8": "如是比丘必得差降安樂住止。",
    "T01n0026_018:0545c29_9": "「阿那律陀！",
    "T01n0026_018:0545c29_10": "若比丘尼聞某比丘尼於某處命終，彼為佛所記，得究竟智，生已盡，梵行已立，所作已辦，不更受有，知如真。",
    "T01n0026_018:0546a03_11": "或自見彼比丘尼，或復從他數數聞之，彼比丘尼如是有信、如是持戒、如是博聞、如是惠施、如是智慧。",
    "T01n0026_018:0546a05_12": "其人聞已，憶彼比丘尼有信、持戒、博聞、惠施、智慧，聞此正法、律已，或心願效如是如是。",
    "T01n0026_018:0546a07_13": "阿那律陀！",
    "T01n0026_018:0546a07_14": "如是比丘尼必得差降安樂住止。",
    "T01n0026_018:0546a08_15": "「阿那律陀！",
    "T01n0026_018:0546a08_16": "復次，比丘尼聞某比丘尼於某處命終，彼為佛所記，五下分結已盡，生於彼間而般涅槃，得不退法，不還此生。",
    "T01n0026_018:0546a11_17": "或自見彼比丘尼，或復從他數數聞之，彼比丘尼如是有信、如是持戒、如是博聞、如是惠施、如是智慧。",
    "T01n0026_018:0546a13_18": "其人聞已，憶彼比丘尼有信、持戒、博聞、惠施、智慧，聞此正法、律已，或心願效如是如是。",
    "T01n0026_018:0546a15_19": "阿那律陀！",
    "T01n0026_018:0546a16_0": "如是比丘尼必得差降安樂住止。",
    "T01n0026_018:0546a16_1": "「阿那律陀！",
    "T01n0026_018:0546a17_0": "復次，比丘尼聞某比丘尼於某處命終，彼為佛所記，三結已盡，婬怒癡薄，得一往來天上人間，一往來已而得苦際。",
    "T01n0026_018:0546a19_1": "或自見彼比丘尼，或復從他數數聞之，彼比丘尼如是有信、如是持戒、如是博聞、如是惠施、如是智慧。",
    "T01n0026_018:0546a22_2": "其人聞已，憶彼比丘尼有信、持戒、博聞、惠施、智慧，聞此正法、律已，或心願效如是如是。",
    "T01n0026_018:0546a24_0": "阿那律陀！",
    "T01n0026_018:0546a24_1": "如是比丘尼必得差降安樂住止。",
    "T01n0026_018:0546a25_0": "「阿那律陀！",
    "T01n0026_018:0546a25_1": "復次，比丘尼聞某比丘尼於某處命終，彼為佛所記，三結已盡，得須陀洹，不墮惡法，定趣正覺，極受七有，天上人間七往來已而得苦際。",
    "T01n0026_018:0546a28_2": "或自見彼比丘尼，或復從他數數聞之，彼比丘尼如是有信、如是持戒、如是博聞、如是惠施、如是智慧。",
    "T01n0026_018:0546b01_3": "其人聞已，憶彼比丘尼有信、持戒、博聞、惠施、智慧，聞此正法、律已，或心願效如是如是。",
    "T01n0026_018:0546b03_4": "阿那律陀！",
    "T01n0026_018:0546b04_5": "如是比丘尼必得差降安樂住止。",
    "T01n0026_018:0546b04_6": "「阿那律陀！",
    "T01n0026_018:0546b05_7": "若優婆塞聞某優婆塞於某村命終，彼為佛所記，五下分結已盡，生於彼間而般涅槃，得不退法，不還此世。",
    "T01n0026_018:0546b07_8": "或自見彼優婆塞，或復從他數數聞之，彼優婆塞如是有信、如是持戒、如是博聞、如是惠施、如是智慧。",
    "T01n0026_018:0546b10_9": "其人聞已，憶彼優婆塞有信、持戒、博聞、惠施、智慧，聞此正法、律已，或心願效如是如是。",
    "T01n0026_018:0546b12_10": "阿那律陀！",
    "T01n0026_018:0546b12_11": "如是優婆塞必得差降安樂住止。",
    "T01n0026_018:0546b13_12": "「阿那律陀！",
    "T01n0026_018:0546b13_13": "復次，優婆塞聞某優婆塞於某村命終，彼為佛所記，三結已盡，婬怒癡薄，得一往來天上人間，一往來已而得苦際。",
    "T01n0026_018:0546b16_14": "或自見彼優婆塞，或復從他數數聞之，彼優婆塞如是有信、如是持戒、如是博聞、如是惠施、如是智慧。",
    "T01n0026_018:0546b18_15": "其人聞已，憶彼優婆塞有信、持戒、博聞、惠施、智慧，聞此正法、律已，或心願效如是如是。",
    "T01n0026_018:0546b20_16": "阿那律陀！",
    "T01n0026_018:0546b20_17": "如是彼優婆塞必得差降安樂住止。",
    "T01n0026_018:0546b21_18": "「阿那律陀！",
    "T01n0026_018:0546b21_19": "復次，優婆塞聞某優婆塞於某村命終，彼為佛所記，三結已盡，得須陀洹，不墮惡法，定趣正覺，極受七有，天上人間七往來已而得苦際。",
    "T01n0026_018:0546b25_20": "或自見彼優婆塞，或復從他數數聞之，彼優婆塞如是有信、如是持戒、如是博聞、如是惠施、如是智慧。",
    "T01n0026_018:0546b27_21": "其人聞已，憶彼優婆塞有信、持戒、博聞、惠施、智慧，聞此正法、律已，或心願效如是如是。",
    "T01n0026_018:0546b29_22": "阿那律陀！",
    "T01n0026_018:0546b29_23": "如是優婆塞必得差降安樂住止。",
    "T01n0026_018:0546c01_24": "「阿那律陀！",
    "T01n0026_018:0546c01_25": "若優婆私聞某優婆私於某村命終，彼為佛所記，五下分結已盡，生於彼間而般涅槃，得不退法，不還此世。",
    "T01n0026_018:0546c04_26": "或自見彼優婆私，或復從他數數聞之，彼優婆私如是有信、如是持戒、如是博聞、如是惠施、如是智慧。",
    "T01n0026_018:0546c06_27": "其人聞已，憶彼優婆私有信、持戒、博聞、慧施、智慧，聞此正法、律已，或心願效如是如是。",
    "T01n0026_018:0546c08_28": "阿那律陀！",
    "T01n0026_018:0546c09_0": "如是優婆私必得差降安樂住止。",
    "T01n0026_018:0546c09_1": "「阿那律陀！",
    "T01n0026_018:0546c10_0": "復次，優婆私聞某優婆私於某村命終，彼為佛所記，三結已盡，婬怒癡薄，得一往來天上人間，一往來已而得苦際。",
    "T01n0026_018:0546c12_1": "或自見彼優婆私，或復從他數數聞之，彼優婆私如是有信、如是持戒、如是博聞、如是惠施、如是智慧。",
    "T01n0026_018:0546c15_2": "其人聞已，憶彼優婆私有信、持戒、博聞、慧施、智慧，聞此正法、律已，或心願效如是如是。",
    "T01n0026_018:0546c17_3": "阿那律陀！",
    "T01n0026_018:0546c17_4": "如是優婆私必得差降安樂住止。",
    "T01n0026_018:0546c18_5": "「阿那律陀！",
    "T01n0026_018:0546c18_6": "復次，優婆私聞某優婆私於某村命終，彼為佛所記，三結已盡，得須陀洹，不墮惡趣，定趣正覺，極受七有，天上人間七往來已而得苦際。",
    "T01n0026_018:0546c21_7": "或自見彼優婆私，或復從他數數聞之，彼優婆私如是有信、如是持戒、如是博聞、如是惠施、如是智慧。",
    "T01n0026_018:0546c23_8": "其人聞已，憶彼優婆私有信、持戒、博聞、惠施、智慧，聞此正法、律已，或心願效如是如是。",
    "T01n0026_018:0546c25_9": "阿那律陀！",
    "T01n0026_018:0546c26_10": "如是優婆私必得差降安樂住止。",
    "T01n0026_018:0546c26_11": "「阿那律陀！",
    "T01n0026_018:0546c27_12": "如來以此義故，弟子命終，記說某生某處、某生某處。」",
    "T01n0026_018:0546c28_13": "佛說如是。",
    "T01n0026_018:0546c28_14": "尊者阿那律陀及諸比丘，聞佛所說，歡喜奉行。",
    "T01n0026_018:0547a01_0": "娑雞帝三族姓子經第六竟(三千四百六字)中阿含經卷第十八(萬一百二十七字)(第二小土城誦)"
}