{
    "T04n0212_020:0713b02_0": "出曜經卷第二十",
    "T04n0212_020:0713b04_0": "姚秦涼州沙門竺佛念譯",
    "T04n0212_020:0713b05_0": "◎恚品第二十一",
    "T04n0212_020:0713b06_0": "　除恚去憍慢，　　超度諸結使，　不染著名色，　　除有何有哉？",
    "T04n0212_020:0713b08_0": "除恚去憍慢者，夫人瞋恚敗善行人，所以競利多少亡家破國種族滅盡皆由恚，以憍慢滅已滅當滅，是故說，除恚去憍慢也。",
    "T04n0212_020:0713b10_1": "超度諸結使者，瞋恚憍慢結使為本，除本則無有枝葉，是故說，超度諸結使。",
    "T04n0212_020:0713b12_2": "不染著名色者，盡除雖有名色存，眾生有樂想，皆由名色與共相毀訾，我色像名望勝卿，卿色像名望不勝我，是故說，不染著名色。",
    "T04n0212_020:0713b15_3": "除有何有哉者，所謂有者結使名號，未能度有至無，為使所使、為結所結、為縛所縛；彼修行人以虛寂止觀，永盡無餘度有至無，是故說，除有何有哉也。",
    "T04n0212_020:0713b19_0": "　降恚勿令起，　　欲生當制之，　漸斷無明根，　　修諦第一樂。",
    "T04n0212_020:0713b21_0": "降恚勿令起者，恚熾如火當念速滅，若令滋長者多所傷敗，恚生則禍至，猶人把火逆風自燒身，是故說，降恚勿令起也。",
    "T04n0212_020:0713b23_1": "欲生當制之者，欲心適生即求方便令不生，如彼毒蛇方欲出穴，即當制御令不暴逸，欲心如是，即生便滅使不滋長，是故說，欲生當制之也。",
    "T04n0212_020:0713b26_2": "漸斷無明根者，無明者世間之大冥，覆蔽心識不得開舒，當求方便以勇猛心斷根不生，是故說，漸斷無明根也。",
    "T04n0212_020:0713b29_3": "修諦第一樂者，行者所以不速成道，猶其婬怒癡染污身心，此三結使由四諦斷，不獲諦人不能除此三事，從無數世以來未曾獲無為樂，得四諦者爾乃為樂，是故說，修諦第一樂。",
    "T04n0212_020:0713c05_0": "　斷恚得善眠，　　恚盡不懷憂，　恚為毒根本，　　甘甜為比丘，　賢聖能悉除，　　斷彼善眠睡。",
    "T04n0212_020:0713c08_0": "斷恚得善眠者，夫人瞋恚晝夜不睡，如遇蛇嚙、如病發動、如失喪財貨，此恚之相貌。",
    "T04n0212_020:0713c09_1": "人無瞋恚不見眾惱，安臥睡眠天曉不悟，如服甘露心識淡然，是故說，斷恚得睡眠也。",
    "T04n0212_020:0713c11_2": "恚盡不懷憂者，人懷恚怒現在前時，晝夜愁慼如喪親親、如失財寶，恚已得除無復愁憂苦惱，是故說，恚盡不懷憂也。",
    "T04n0212_020:0713c14_3": "恚為毒根本者，毒中根者莫過於恚，人當恚盛，覆諸功德不得露現，是故說，恚為毒根本也。",
    "T04n0212_020:0713c16_4": "甘甜為比丘者，已拔毒根本無復毒栽更生美藥，如彼甘露去諸穢惡，是故說，甘甜為比丘也。",
    "T04n0212_020:0713c18_5": "賢聖能悉除，斷彼善睡眠者，所謂賢聖者諸佛弟子，眾惡悉除諸善普會，滅恚生本更不造新，意不興念念此恚想，善得睡眠無復憂慮，是故說，賢聖能悉除，斷彼善睡眠也。",
    "T04n0212_020:0713c23_0": "　人興恚怒，　　作善不善，　　後恚已除，　追念昔事，　　如火熾然。",
    "T04n0212_020:0713c25_0": "人興恚怒，作善不善者，如人為恚怒所纏，心意倒錯無所識知，猶如盲者不覩高岸平地，彼恚怒人亦復如是，為恚怒所纏，不見善與不善、好之與惡，是故說，人興恚怒，作善不善也。",
    "T04n0212_020:0713c29_1": "後恚已除，追念昔事，如火熾然者，猶如失道之士時變為要，瞋恚之人速悔為上，內懷慚愧即自悔責：「恚為虛詐何為興怒？",
    "T04n0212_020:0714a02_2": "怒怒相報終無休已，如火熾然。」",
    "T04n0212_020:0714a03_3": "心意變悔，羞為恚所使，是故說，後恚已除，追念昔事，如火熾然也。",
    "T04n0212_020:0714a05_0": "　無慚無愧，　　復好恚怒，　　為瞋所纏，　如冥失明。",
    "T04n0212_020:0714a07_0": "無慚無愧者，人之恚盛不別尊卑，無有慚恥，如顛惑狂，眾人圍繞終日嗤弄不自覺知，匿事發露誑言無本，是故說，無慚無愧也。",
    "T04n0212_020:0714a09_1": "復好恚怒者，彼恚怒人，行無清白心懷穢濁，無由得修梵行，是故說，復好恚怒也。",
    "T04n0212_020:0714a11_2": "瞋恚所纏，如冥失明者，彼恚怒人瞋怒熾盛，觀晝如闇天地悉冥，無所復覩己無身光，雖復千日競照何益於己？",
    "T04n0212_020:0714a14_3": "是故說，為恚所纏，如冥失明也。",
    "T04n0212_020:0714a15_0": "　彼力非為力，　　以恚為力者，　恚為凡朽法，　　不覺善響應。",
    "T04n0212_020:0714a17_0": "彼力非為力，以恚為力者，所以瞋恚由非義興，內自思惟：「吾所行是，彼所行非。」",
    "T04n0212_020:0714a18_1": "會至眾詰問前却，乃為小兒所嗤。",
    "T04n0212_020:0714a19_2": "方自覺悟退追不是，所謂貴勝理直則勝，瞋恚力者不可恃怙，亦無牢固，敗人善性。",
    "T04n0212_020:0714a21_3": "是故說，彼力非為力，以恚為力者也。",
    "T04n0212_020:0714a22_4": "恚為凡朽法，不覺善響應者，盡滅善本出語成惡，不慮前後觸類興罵語常麤䵃，以瞋恚為首。",
    "T04n0212_020:0714a24_5": "夫人有德遠近稱慶，必有善響所在流布。",
    "T04n0212_020:0714a25_6": "今論此人，但聞惡聲無有善響，雖少多有善，為恚所覆不得顯露，是故說，恚為凡朽法，不覺善響應也。",
    "T04n0212_020:0714a28_0": "　有力近兵，　　無力近軟，　　夫忍為上，　宜常忍羸。",
    "T04n0212_020:0714b01_0": "有力近兵，無力近軟者，自恃力勢謂為第一，為弱者輕忍不還報，設當打捶亦不興恚，力力相從羸羸相就，力者終不設意，於羸羸者反更舉意向強，是故說，有力近兵，無力近軟也。",
    "T04n0212_020:0714b05_1": "夫忍為上，宜常忍羸者，所謂忍者，不見過咎是與不是乃名為忍，不恃已強陵易弱者，設當輕易弱者，便為眾人所見嗤笑，是故說，夫忍為上，宜常忍羸。",
    "T04n0212_020:0714b09_0": "　舉眾輕之，　　有力者忍，　　夫忍為上，　宜常忍羸。",
    "T04n0212_020:0714b11_0": "舉眾輕之者，或有一人為眾所輕，其中有黠慧者便能忍之。",
    "T04n0212_020:0714b12_1": "何以故？",
    "T04n0212_020:0714b12_2": "彼人單弱無所歸趣，豈復在是一人當興瞋恚？",
    "T04n0212_020:0714b13_3": "是故說，舉眾輕之，有力者忍也。",
    "T04n0212_020:0714b14_4": "夫忍為上，宜常忍羸者，忍為第一力，世間無過者，雖神通鑒照成道相好皆是忍力，達明今世後世徹照無外亦由忍力，是故說，夫忍為上，宜常忍羸。",
    "T04n0212_020:0714b18_0": "　自我與彼人，　　大畏不可救，　如知彼瞋恚，　　宜滅己中瑕。",
    "T04n0212_020:0714b20_0": "自我與彼人，大畏不可救者，夫人思惟先自察己，然後觀彼相其顏色，即能分別，斯性弊惡、斯性良善，恒自謹慎不造惡行，恐後世報受苦無量，從今世至後世無有解脫。",
    "T04n0212_020:0714b23_1": "是故說，自我與彼人，大畏不可救也。",
    "T04n0212_020:0714b24_2": "如知彼瞋恚，宜滅己中瑕者，知彼瞋恚顏色隆盛，己便默然內自思惟：「設我與彼競者則非其儀，我今宜默，與彼諍為？」",
    "T04n0212_020:0714b27_3": "是故說，如知彼瞋恚，宜滅己中瑕也。",
    "T04n0212_020:0714b28_0": "　二俱行其義，　　我與彼亦然，　如知彼瞋恚，　　宜滅己中瑕。",
    "T04n0212_020:0714c01_0": "二俱行其義，我與彼亦然者，亦自為己復為他人，亦自護己復護他身，恒自思惟避於二事：一者恐現身受殃，二者恐後得報。",
    "T04n0212_020:0714c03_1": "是故說二俱行其義，我與彼亦然也。",
    "T04n0212_020:0714c04_2": "如知彼瞋恚，宜滅己中瑕者，躬見前人瞋恚隆怒，或見把持瓦石欲來見害，己亦防備瓦石拒之，如有一人手執白杖欲往鬪諍，手所執杖即化為刀，其人見以即投刀于地。",
    "T04n0212_020:0714c08_3": "時有國王在高樓上遙見此人，始以把草復化為刀，尋復見之即投于地。",
    "T04n0212_020:0714c10_4": "王尋遣信喚來詰問：「汝何以故前如把草草化為刀？",
    "T04n0212_020:0714c11_5": "所以投刀於地。」",
    "T04n0212_020:0714c11_6": "其人白王：「曾聞佛經言，佛告侍者：『吾將淪虛寂滅無為，時後五鼎沸世，眾生共諍捉推瓦石即化為刀劍。』",
    "T04n0212_020:0714c14_7": "臣積善來久，不敢為惡原首，是故投刀于地。」",
    "T04n0212_020:0714c15_8": "王聞此語，大自感激歎未曾有，即賞彼人給與民戶。",
    "T04n0212_020:0714c16_9": "是故說，如知彼瞋恚，宜滅己中瑕也。",
    "T04n0212_020:0714c18_0": "　俱行二義，　　我為彼然，　　愚謂無力，　觀法亦然。",
    "T04n0212_020:0714c20_0": "俱行二義，我為彼然者，常護己身亦護彼人，如護寶貨，內自思惟降伏己心不嬈前人，亦使彼人不來得我，彼此將護不令有失，是故說，俱行二義，我為彼然也。",
    "T04n0212_020:0714c23_1": "愚謂無力，觀法亦然者，愚者意闇不察來變，謂鬪者常鬪未始有解，和者常和未始諍說，智者觀見非鬪者必有損，雖得稱勝莫若本無鬪，是故說，愚謂無力，觀法亦然。",
    "T04n0212_020:0714c28_0": "　若愚勝智，　　麤言惡說，　　欲常勝者，　於言宜默。",
    "T04n0212_020:0715a01_0": "若愚勝智，麤言惡說者，常惡同友壞敗良善，發言惡至終日無善，惡惡相隨積罪如山，同類歎譽各諍勝如，此名穢濁不至究竟，是故說，若愚勝智，麤言惡說也。",
    "T04n0212_020:0715a04_1": "欲常勝者，於言宜默者，賢聖默然智者所歎，惡來加己不以為慼，若得榮寵不以為歡，罵不報罵行忍為業，若撾捶者默受不報，是故說，常欲勝者，於言宜默也。",
    "T04n0212_020:0715a09_0": "　當習智者教，　　不與愚者集，　能忍穢漏言，　　故說忍中上。",
    "T04n0212_020:0715a11_0": "當習智者教，觀勝己人慎莫違彼教，猶尚不與卑賤共諍，況復與勝己者諍乎？",
    "T04n0212_020:0715a12_1": "此事不然。",
    "T04n0212_020:0715a13_0": "何以故？",
    "T04n0212_020:0715a13_1": "智慧之人為尊為上無有過者。",
    "T04n0212_020:0715a13_2": "是故說，當習智者教也。",
    "T04n0212_020:0715a14_3": "不與愚者集，以類相從，善入善聚惡入惡友，善者聞惡見則避之，惡者聞善便欲毀蔑，諸佛賢聖及諸得道者，歎說不鬪諍之德，是故說，不與愚者集。",
    "T04n0212_020:0715a17_4": "能忍穢漏言者，弊惡之人不自惜身，為人所憎性行卒暴，與彼諍者為人所嗤，既自毀辱朋友不歡為人所責，云何以金寶身貿彼瓦石？",
    "T04n0212_020:0715a20_5": "是以智者以忍為默。",
    "T04n0212_020:0715a21_6": "是故說，能忍穢漏言也。",
    "T04n0212_020:0715a21_7": "故說忍中上者，賢聖之人具足眾業，善本無漏皆悉成就，見彼穢行自攝其心：「我今何為復與彼同？」",
    "T04n0212_020:0715a24_8": "遇聖無數由忍得成，晝夜防備如處熾然，意念修善日欲增多，若復過惡日損使滅，是故說忍中上。",
    "T04n0212_020:0715a27_0": "　恚者不發言，　　處眾若屏處，　人恚以熾然，　　終已不自覺。",
    "T04n0212_020:0715a29_0": "恚者不發言者，受此人形積無數行乃得成辦，既得人身舌根具足，常當歎說佛法聖眾，承事二親敬奉師尊，晝夜誦習深妙契經。",
    "T04n0212_020:0715b02_1": "何以故？",
    "T04n0212_020:0715b03_2": "佛亦引喻，舌為劍戟招致殃禍，由舌蚩言喪滅門族，舌有十號言為殊異，為人重任未始離舌。",
    "T04n0212_020:0715b05_3": "是故說，恚者不發言也。",
    "T04n0212_020:0715b05_4": "處眾若屏處者，夫習學人常自謹慎護口過失，若在大眾及在屏處，出言柔軟不傷彼意，前言覆後理不煩重，是故說，處眾若屏處也。",
    "T04n0212_020:0715b08_5": "人恚為熾然，終己不自覺者，如彼惡人喜怒發動，恚蓋所覆不自照見，但自損辱無益於世，垢膩自纏不自拔濯，一日為惡乃積億劫之殃，況復終身行惡，望欲得道終己不可得。",
    "T04n0212_020:0715b12_6": "是故說，人恚以熾然，終己不自覺也。",
    "T04n0212_020:0715b14_0": "　諦說不瞋恚，　　乞者念以施，　三分有定處，　　自然處天宮。",
    "T04n0212_020:0715b16_0": "諦說不瞋恚者，人行至誠人所恭敬，為數千萬人所見念待，斯由不瞋致斯德也。",
    "T04n0212_020:0715b17_1": "乞者念以施，不懷慳悋，有來乞亦不逆意者，此乃名曰開泰人也。",
    "T04n0212_020:0715b19_2": "乞者不為貪求欲後世緣，緣積善滿自然得聖道，是故說，乞者念以施也。",
    "T04n0212_020:0715b20_3": "三分有定處，自然處天宮者，三業是行不枯朽，必生天上人中，往反周旋不處卑賤。",
    "T04n0212_020:0715b22_4": "猶如有人從觀至觀、從園至園，五樂自娛終無憂慼，便能閉地獄餓鬼畜生門，開天人徑路，轉進功業便至無為。",
    "T04n0212_020:0715b25_5": "是故說，三分有定處，自然處天宮也。",
    "T04n0212_020:0715b26_0": "　息意何有恚，　　自撿壽中明，　等智定解脫，　　知已無有恚。",
    "T04n0212_020:0715b28_0": "息意何有恚者，學人息心降麤弊意，心如死灰身如朽木，見前恚樂不以經懷，心如安明不可移動，是故說，息意何有恚也。",
    "T04n0212_020:0715c01_1": "自撿壽中明者，學人自檢自養其壽，恒以無漏而自榮護，不貪世榮有悕望，是故說，自撿壽中明。",
    "T04n0212_020:0715c04_2": "等智定解脫，知已無有恚者，彼修行人，平等解脫不以無等，無等解脫者，斯是世俗斷欲人也，平等解脫人終無恚怒，所有恚怒結使之垢永已除盡，是故說，等智定解脫，知已無有恚也。",
    "T04n0212_020:0715c09_0": "　夫為惡者，　　怒有怒報，　　怒不報怒，　勝彼鬪負。",
    "T04n0212_020:0715c11_0": "夫為惡者，怒有怒報者，行惡之人彼此受殃，猶野火行值前被然，先恚怒者令生恚怒，先惡心者令生惡心，是故說，夫為惡者，怒有怒報也。",
    "T04n0212_020:0715c14_1": "怒不報怒，勝彼鬪負者，昔波斯匿王寵養諸奴，遣使攻伐他國，善解戰法所往皆伏。",
    "T04n0212_020:0715c16_2": "後諸妻婦請道人供養求願，復為說微妙法，皆得須陀洹道。",
    "T04n0212_020:0715c17_3": "後征人還，婦等語諸夫曰：「君征去後，我等請諸道人供養求願，願君安隱早歸。",
    "T04n0212_020:0715c19_4": "為我說法，我等已得須陀洹道，君等更可請之。」",
    "T04n0212_020:0715c20_5": "即如婦言請諸道人供養說法，諸夫復得阿那含道。",
    "T04n0212_020:0715c21_6": "彼界復有賊寇，王教召諸群奴令往攻擊，奴輩聞之內自思惟：「我等各各皆得道諦，慈愍一切不害生類，云何當往攻伐彼敵？」",
    "T04n0212_020:0715c24_7": "復重思惟：「設不應命受王教者，身自喪滅殃及妻息，寧就彼死，不在此存罪及妻息。」",
    "T04n0212_020:0715c26_8": "即皆嚴駕往向彼敵，諸天龍神感應，摧破彼眾安隱還家，國主歡喜四遠寧泰。",
    "T04n0212_020:0715c27_9": "是故說，怒不報怒，勝彼鬪負也。",
    "T04n0212_020:0715c29_0": "　忍辱勝怨，　　善勝不善，　　勝者能施，　真誠勝欺。",
    "T04n0212_020:0716a02_0": "忍辱勝怨者，昔阿闍世王集四種兵，往攻舍衛城，時波斯匿王復集四種兵，出外戰鬪摧破大眾，生擒阿闍世身，將至如來所白世尊曰：「姊子阿闍世，叛逆無道橫興惡意攻伐我國，本無怨讎自生怨讎，本無鬪諍自生鬪諍，今原赦其罪放還本國。",
    "T04n0212_020:0716a07_1": "何以故？",
    "T04n0212_020:0716a07_2": "為我大姊見放之。」",
    "T04n0212_020:0716a08_3": "是故說，忍辱勝怨也。",
    "T04n0212_020:0716a08_4": "善勝不善者，無功德人喜自稱說：「吾所知多，彼所知少。」",
    "T04n0212_020:0716a10_0": "實無技術稱言有之，實無方略自言多方，臨事之際攝腹如步屈之蟲。",
    "T04n0212_020:0716a11_1": "若見智者無然獨立，如死肉聚無復神識。",
    "T04n0212_020:0716a12_2": "是以智者勸人積學，學者寧神之寶宅，心意自在通達四遠，由學得成，營家立國法度邪非，斯由學也。",
    "T04n0212_020:0716a14_3": "是故說，善勝不善也。",
    "T04n0212_020:0716a15_4": "勝者能施者，所謂勝者勝彼慳貪，人不立德本者嫉彼妬賢，見人惠施代惜財貨，恒作是念：「我施彼者後何所望？」",
    "T04n0212_020:0716a18_0": "唯有立信之人乃能惠施，亦不選擇不願果報，乞者填門不立禁限，四遠雲集不距微細，是故說，勝者能施也。",
    "T04n0212_020:0716a20_1": "真誠勝欺者，真誠行人宗室眷屬，所在稱揚無不聞者，妄語之人人見不歡人所憎嫉，是故說，真誠勝欺。",
    "T04n0212_020:0716a23_0": "　無恚亦不害，　　恒念真誠行，　愚者自生恚，　　結怨常存在。",
    "T04n0212_020:0716a25_0": "無恚亦不害，恒念真誠行者，彼修行人知時知法，可避知避可就知就，所說真誠為世人所敬不誑惑人，是故說，無恚亦不害，恒念真誠行也。",
    "T04n0212_020:0716a28_1": "愚者自生恚，結怨常存在者，愚人所習瞋恚為首，存在心懷未始捨離，猶如鑿石作字文章分明，不為暴風所滅，是故說，愚者自生恚，結怨常存在也。",
    "T04n0212_020:0716b03_0": "　恚能自制，　　如止奔車，　　是為善御，　去冥入明。",
    "T04n0212_020:0716b05_0": "恚能自制，如止奔車者，恚怒即生還能制者，此名人中雄也，猶如馬車奔逸，御者能止此名善御，是故說，恚能自制，如止奔車也。",
    "T04n0212_020:0716b07_1": "是為善御，去冥入明者，此善御者非御車御，亦非象馬御，所謂御者，能自攝意念不分散息心不起，志趣無為不著世累，為人重任作良祐福田，可敬可貴為供養最，是故說，是為善御，去冥入明也。",
    "T04n0212_020:0716b13_0": "　沙門及道，　　行斯愛念，　　新水華香，　馬恚為十。",
    "T04n0212_020:0716b14_1": "◎◎出曜經如來品第二十二　最正覺自得，　　不染一切法，　一切智無畏，　　自然無師保。",
    "T04n0212_020:0716b18_0": "最正覺自得者，昔六師在世貪著利養，競自稱己獨謂為尊，聞佛出世神德過人，六師雲集各共結誓：「我等六人世無等倫，近聞有佛出世，神德威力踰越我等，宜可同議心齊意等語不相違，然後乃得勝彼瞿曇。」",
    "T04n0212_020:0716b22_1": "即遣一人往觀如來，顏色視瞻為如人不？",
    "T04n0212_020:0716b23_2": "即往觀見視無厭足，還白六師如其所見。",
    "T04n0212_020:0716b24_3": "「瞿曇顏貌世之希有，威神光明踰於日月，如我所見無譬可喻。」",
    "T04n0212_020:0716b26_4": "六人復念：「其人出於王種，理應端正何足復怪？",
    "T04n0212_020:0716b27_5": "今且更遣一人往觀瞿曇容儀無畏，為躁疾局促耶？」",
    "T04n0212_020:0716b28_6": "即往觀相，如師子王在群獸中無所畏難，還告六師：「瞿曇在眾，如獸中王，無所畏難。」",
    "T04n0212_020:0716c01_7": "六人復念：「愚人希更事故，貪彼光明故圍繞之耳，此是常宜何足復怪？",
    "T04n0212_020:0716c02_8": "彼瞿曇者出自王宮，六萬婇女晝夜娛樂，未更師法曾不造學，更可遣人往聽所說，頗有經理為如凡夫耶？」",
    "T04n0212_020:0716c05_9": "即遣明達一人往觀視之。",
    "T04n0212_020:0716c05_10": "具聞所說，還白六人：「彼瞿曇所演，達古知今前知無極却覩無窮，判義析理理不煩重。」",
    "T04n0212_020:0716c07_11": "六師聞已復作是念：「世多有人辯辭捷疾悅可人心，然不存理不可尋究，復可遣人往觀瞿曇，眾人聞其所說，寂然聽受？",
    "T04n0212_020:0716c10_12": "為憒亂不聽耶？」",
    "T04n0212_020:0716c11_13": "即往觀聽。",
    "T04n0212_020:0716c11_14": "見諸大眾渴仰聞法專一心意，渴仰如來目未曾眴，還白六師：「瞿曇所演，味如甘露，眾人渴仰聽無厭足。」",
    "T04n0212_020:0716c13_15": "六人復作是念：「人集徒眾，初心極猛久必退散，復何疑怪？",
    "T04n0212_020:0716c15_16": "更遣一人往瞻瞿曇，義理深邃？",
    "T04n0212_020:0716c15_17": "為淺薄無緒耶？」",
    "T04n0212_020:0716c16_18": "即遣高勝一人往觀瞿曇。",
    "T04n0212_020:0716c16_19": "具聞所說，還白六師：「瞿曇所演如海無崖，我等所見如牛蹄水，今我一人且欲就彼求為弟子，焉知其餘者？」",
    "T04n0212_020:0716c19_20": "前後使人各共相將詣如來所，復有無數眾生雲隤競至到如來所，即聞佛說此偈曰：「最正覺自得，　　不染一切法，　一切智無畏，　　自然無師保。」",
    "T04n0212_020:0716c24_0": "最正覺自得者，覺悟一切諸法，無細不入無微不察，以神通力如實知之，是故說，最正覺自得也。",
    "T04n0212_020:0716c26_1": "不染一切法者，利衰毀譽稱譏苦樂，不為此八法所染，是故說，不染一切法也。",
    "T04n0212_020:0716c28_0": "一切智無畏者，離一切患無復眾惱，不為水火惡賊所見陷溺，超越厄難獨善無憂，是故說，一切智無畏也。",
    "T04n0212_020:0717a01_1": "自然無師保者，獨王三千大千國土，無有儔侶，等者猶無況欲出耶？",
    "T04n0212_020:0717a03_0": "是故說，自然無師保。",
    "T04n0212_020:0717a04_0": "　志獨無等倫，　　自獲於正道，　如來天人尊，　　一切智力具。",
    "T04n0212_020:0717a06_0": "志獨無等倫者，我以天眼觀三千大千剎土，頗有斯類與我等耶？",
    "T04n0212_020:0717a07_1": "遍而觀之無有等者，況欲出耶？",
    "T04n0212_020:0717a08_2": "此事不然。",
    "T04n0212_020:0717a08_3": "是故說，志獨無倫也。",
    "T04n0212_020:0717a08_4": "自獲正道者，吾求於道，無師教授自然獲之，亦無伴侶獨步無畏，是故說曰，自獲於正道也。",
    "T04n0212_020:0717a11_5": "如來天人尊者，何故名為如來？",
    "T04n0212_020:0717a11_6": "如過去等正覺來，吾從彼來，於三阿僧祇劫執行勤苦，或施國財妻子頭目髓腦，能自拔濟，從中來故名如來。",
    "T04n0212_020:0717a14_7": "復從如來法性，就世間義故，謂如來。",
    "T04n0212_020:0717a15_8": "如過去諸佛世尊，具足十力、四無所畏、十八不共殊勝之法，大慈大悲，廣度一切不離如性，我今亦爾故謂如來。",
    "T04n0212_020:0717a17_9": "何以故名為天人尊？",
    "T04n0212_020:0717a18_10": "曰所以稱天人尊者，天人緣彼得修善本，越次取證成於聖道，盡有漏成無漏，三達神通無所罣礙，是故說，如來天人尊也。",
    "T04n0212_020:0717a20_11": "一切智力具者，如來遺體力者，體有百二十節，一節有百二十八臂，神力是乳哺力非神通力，是故說，一切智力具也。",
    "T04n0212_020:0717a24_0": "　我為世尊，　　斷漏無婬，　　諸天世人，　一群從心。",
    "T04n0212_020:0717a26_0": "我為世尊者，世者有三：一者陰世，二者器世，三者眾生世。",
    "T04n0212_020:0717a27_1": "何以故名為無著者？",
    "T04n0212_020:0717a27_2": "三義故名為無著：一者斷結故謂無著，二者堪受人施故謂無著，三者三界無種亦無根本亦不復生故謂無著。",
    "T04n0212_020:0717b01_3": "是故說，我為無著也。",
    "T04n0212_020:0717b01_4": "斷漏無婬者，謂無上義無有過上者，亦無儔匹，覺悟一切諸法，無微不入無細不達，復為坐中眾生解狐疑故說無上義。",
    "T04n0212_020:0717b04_5": "過去無數恒沙諸佛壽命極長，弟子徒眾不可稱計，國土清淨無有瑕穢，謂為過佛神力多我今日。",
    "T04n0212_020:0717b06_6": "莫作斯觀。",
    "T04n0212_020:0717b06_7": "所以然者？",
    "T04n0212_020:0717b07_8": "神通智力一而不二，但眾生心自有增減。",
    "T04n0212_020:0717b08_9": "是故說，斷漏無婬也。",
    "T04n0212_020:0717b08_10": "諸天世人，一群從心者，諸天世人沙門婆羅門魔，若魔天釋梵四王，吾為獨尊獨悟無與等者，是故說，諸天世人，一群從心也。",
    "T04n0212_020:0717b11_11": "爾時六師弟子，聞佛說此偈已，心堅固者即求為道，心懷猶豫者，還至師所具白所聞，三界獨尊典領十方實無等倫，宜各馳散各求所安。",
    "T04n0212_020:0717b15_0": "　我既無師保，　　亦獨無伴侶，　積一行得佛，　　自然通聖道。",
    "T04n0212_020:0717b17_0": "爾時世尊於樹王下，為梵天所請，即從坐起，詣波羅[木*奈]國。",
    "T04n0212_020:0717b18_1": "爾時憂毘梵志，遙見世尊來便作是念：「瞿曇今日顏色容悅內外清徹，將有何故？",
    "T04n0212_020:0717b20_2": "師為是誰從誰學道？",
    "T04n0212_020:0717b20_3": "為學何法修何技術？」",
    "T04n0212_020:0717b21_4": "爾時世尊即向梵志而說此偈：「我既無師保，　　亦獨無伴侶，　積一行得佛，　　自然通聖道。」",
    "T04n0212_020:0717b24_0": "我既無師保者，如來、至真、等正覺，觀達三世無事不知，為後眾生未覺悟者而說斯偈。",
    "T04n0212_020:0717b25_1": "「吾善逝後當有比丘，一名摩訶僧祇，二名婆蔡審鞞，稱言文殊師利。」",
    "T04n0212_020:0717b27_2": "釋迦文師欲除彼猶豫故，是故說此偈也。",
    "T04n0212_020:0717b28_3": "復有說者，諸外道異學各作是論，沙門瞿曇，從阿蘭迦蘭聞法，然後成道，欲除彼猶豫，故說我既無師保也。",
    "T04n0212_020:0717c02_0": "亦獨無伴侶者，如來等正覺，觀達三世當來過去現在，無事不察，當來二部比丘，一名摩訶僧祇，二名婆蔡審鞞。",
    "T04n0212_020:0717c04_1": "捨本就末有人界土則佛出世，下方地獄畜生餓鬼，上方天樂自娛終不出佛，如來所化無處不遍，若一處不遍不名為佛。",
    "T04n0212_020:0717c07_2": "彼二部者謂為不遍，如來神力登一須彌頂，如是所經歷教化周旋無有窮極，是故說，亦獨無伴侶也。",
    "T04n0212_020:0717c09_3": "積一行得佛者，於此三世成最正覺，佛興出世要在閻浮利地，生於中國不在邊地，所以生此閻浮利地者，東西南北億千閻浮利地，此間閻浮利地最在其中，土界神力勝餘方，餘方剎土轉不如此，是故說，積一行得佛也。",
    "T04n0212_020:0717c14_4": "自然通聖道者，捨熱惱結使冷而無熅，人有憂心顏常不歡，無憂心者顏常和悅，如來世尊亦復如是，眾患已盡無復熱惱，是故說，自然通聖道也。",
    "T04n0212_020:0717c18_0": "爾時有憂毘梵志前白佛言：「君今自稱為最勝耶？」",
    "T04n0212_020:0717c19_1": "爾時世尊以偈報梵志曰：「己勝不受惡，　　一切勝世間，　叡智廓無壃，　　開蒙我為勝。」",
    "T04n0212_020:0717c22_0": "己勝不受惡者，一切勝世間、能勝怨，世稱曰勝。",
    "T04n0212_020:0717c23_1": "此勝非為勝，斷漏盡諸使，眾結永盡乃稱為勝，獨王世界無能及者，是故說，己勝不受惡，一切勝世間也。",
    "T04n0212_020:0717c25_2": "叡智廓無壃，開蒙我為勝者，世間惡法墜墮罪惡者，吾已永滅得不起法忍，當來受有生愛十二牽連永滅無餘，是故說，叡智廓無壃，開蒙我為勝也。",
    "T04n0212_020:0717c28_3": "爾時憂毘梵志前白佛言：「瞿曇今日為欲何趣？」",
    "T04n0212_020:0717c29_4": "爾時世尊復以偈報曰：「今往波羅[木*奈]，　　欲擊甘露鼓，　當轉於法輪，　　未曾有轉者。」",
    "T04n0212_020:0718a04_0": "梵志問佛：「為審爾不？」",
    "T04n0212_020:0718a04_1": "佛告梵志：「如來言無有二。」",
    "T04n0212_020:0718a05_2": "梵志聞已頷頭歎吒而去。",
    "T04n0212_020:0718a06_0": "　智人不處愚，　　觀世隨而化，　說於無垢迹，　　永息無有上。",
    "T04n0212_020:0718a08_0": "智人不處愚，觀世隨而化者，謂佛及諸弟子先觀世間，誰應得度、誰不應度，周遍觀察誰堪受化、誰不受化，誰種解脫根栽、誰不種解脫根栽。",
    "T04n0212_020:0718a11_1": "是故說，智人不處愚，觀世隨而化也。",
    "T04n0212_020:0718a12_0": "說於無垢迹，永息無有上者，無垢迹者，賢聖八道，永息者滅盡泥洹，聖人降世接度群生恒以賢聖道，初不離無漏行，是故說，說於無垢迹，永息無有上也。",
    "T04n0212_020:0718a16_0": "　勇猛大吼，　　正法如來，　　法說義說，　覺者永安。",
    "T04n0212_020:0718a18_0": "勇猛大吼，正法如來者，勇猛者佛及諸弟子，釋迦文佛勇猛超越九劫，是故名為勇猛。",
    "T04n0212_020:0718a19_1": "六師縱逸好修非法不按正律，如來所演如法所行越過世法，是故說，勇猛大吼，正法如來也。",
    "T04n0212_020:0718a22_2": "法說義說，覺者永安者，人法非為法，人所嗤眾所憎惡，如來所說，法說義說聞者歡悅，除憂熱惱永無苦患，常得安隱心識淡然，是故說，法說義說，覺者永安也。",
    "T04n0212_020:0718a26_0": "　勇健立一心，　　出家日夜滅，　諸天常衛護，　　為佛所稱記。",
    "T04n0212_020:0718a28_0": "勇健立一心者，彼修行人，定意一心無他餘念，眾德具足意不可壞，入定之人所願必果，是故說，勇健立一心也。",
    "T04n0212_020:0718b01_1": "出家日夜滅者，所謂出家，不但捨妻息離五欲，求出欲界修上界道，初禪休息行無起滅，是故說，出家日夜滅也。",
    "T04n0212_020:0718b04_2": "諸天常衛護者，入定之人諸天衛護承事禮敬，欲使增其功德，是故說，諸天常衛護也。",
    "T04n0212_020:0718b06_0": "為佛所稱記者，從此世界上至淨居天，歎說立根人，閻浮利地眾生快得善利，如來現在廣說法味，所度眾生不可稱限，是故說，為佛所稱記也。",
    "T04n0212_020:0718b10_0": "　彼於天人中，　　歎說等正覺，　速得而自覺，　　最後離胎身。",
    "T04n0212_020:0718b12_0": "彼於天人中，歎說等正覺者，諸天世人恒詠佛功德，各獻善心至于成佛未曾違離，是故說，彼於天人中，歎說等正覺也。",
    "T04n0212_020:0718b14_1": "速得而自覺者，人民之類歎未曾有，如來功德甚奇甚特，我等眾人謂為如來在於斯坐，何圖如來遊於無量百千世界，教化眾生不以為惓。",
    "T04n0212_020:0718b17_2": "是故說，速得而自覺也。",
    "T04n0212_020:0718b18_3": "最後離胎身者，最後受身臨欲泥洹，佛自歎說告語阿難：「如來此身更不受生，無為永寂不復起滅。",
    "T04n0212_020:0718b20_4": "阿難當知！",
    "T04n0212_020:0718b20_5": "吾觀方域及上空界，更不受之，生分畢矣。",
    "T04n0212_020:0718b21_6": "阿難！",
    "T04n0212_020:0718b22_0": "我更不染俗，俗中躁擾吾不復更。」",
    "T04n0212_020:0718b22_1": "是故說，最後離胎身。",
    "T04n0212_020:0718b24_0": "　諸謂過去佛，　　及已當來者，　現在等正覺，　　多除眾人憂。",
    "T04n0212_020:0718b26_0": "彼雜阿鋡契經所說，昔佛在舍衛國祇樹給孤獨園。",
    "T04n0212_020:0718b27_1": "爾時世尊告諸比丘：「世人共會不相恭敬，甚為苦哉！",
    "T04n0212_020:0718b28_2": "我恒發此念：『世頗有人沙門婆羅門有勝我者，我當承事供養禮敬。』",
    "T04n0212_020:0718b29_3": "然我觀察沙門婆羅門，可恭敬者乎？",
    "T04n0212_020:0718c01_4": "時比丘我復作是念：『昔我成佛，由四意止、四意斷、四神足、五根、五力、七覺意、八直行，我今承事供養如敬尊長，過去恒沙諸佛世尊，亦由此法成最正覺，當來恒沙諸佛，亦緣此法而得成道，我今現在如來至真等正覺，亦緣此法成於道果，我今躬自思惟分別此法。』」",
    "T04n0212_020:0718c07_5": "是故說，諸過去佛及已當來者、現在等正覺，多除眾人憂也。",
    "T04n0212_020:0718c09_0": "　盡共敬重法，　　已敬今敬者，　若當甫恭敬，　　是謂佛法要。",
    "T04n0212_020:0718c11_0": "欲引三世恭敬，故說此偈。",
    "T04n0212_020:0718c12_0": "「若欲自求要，　　正身為第一，　恭敬於正法，　　憶念佛教誡。」",
    "T04n0212_020:0718c14_0": "若欲自求要，正身為第一者，人欲成道必自求要，進趣於道恭敬於諸法，追憶過去洹沙諸佛所說教誡，如現在前亦不漏失，是故說，若欲自求要，正身為第一，恭敬於正法，憶念佛教誡也。",
    "T04n0212_020:0718c19_0": "◎出曜經卷第二十"
}