{
    "T16n0663_002:0340c13_0": "金光明經卷第二",
    "T16n0663_002:0340c15_0": "北涼三藏法師曇無讖譯",
    "T16n0663_002:0340c16_0": "金光明經四天王品第六",
    "T16n0663_002:0340c17_0": "爾時毘沙門天王、提頭賴吒天王、毘留勒叉天王、毘留博叉天王，俱從座起偏袒右肩，右膝著地胡跪合掌，白佛言：「世尊！",
    "T16n0663_002:0340c19_1": "是金光明微妙經典眾經之王，諸佛世尊之所護念，莊嚴菩薩深妙功德，常為諸天之所恭敬，能令天王心生歡喜，亦為護世之所讚歎。",
    "T16n0663_002:0340c23_0": "此經能照諸天宮殿，是經能與眾生快樂，是經能令地獄、餓鬼、畜生諸河焦乾枯竭，是經能除一切怖畏，是經能却他方怨賊，是經能除穀貴饑饉，是經能愈一切疫病，是經能滅惡星變異，是經能除一切憂惱。",
    "T16n0663_002:0340c27_1": "舉要言之，是經能滅一切眾生無量無邊百千苦惱。",
    "T16n0663_002:0340c29_0": "「世尊！",
    "T16n0663_002:0340c29_1": "是金光明微妙經典，若在大眾廣宣說時，我等四王及餘眷屬，聞此甘露無上法味，增益身力心進勇銳具諸威德。",
    "T16n0663_002:0341a02_2": "「世尊！",
    "T16n0663_002:0341a02_3": "我等四王，能說正法修行正法，為世法王以法治世。",
    "T16n0663_002:0341a04_4": "「世尊！",
    "T16n0663_002:0341a04_5": "我等四王及天、龍、鬼神、乾闥婆、阿脩羅、迦樓羅、緊那羅、摩睺羅伽，以法治世，遮諸惡鬼噉精氣者。",
    "T16n0663_002:0341a06_6": "「世尊！",
    "T16n0663_002:0341a06_7": "我等四王二十八部諸鬼神等，及無量百千鬼神，以淨天眼過於人眼，常觀擁護此閻浮提。",
    "T16n0663_002:0341a08_8": "世尊！",
    "T16n0663_002:0341a08_9": "是故我等名護世王。",
    "T16n0663_002:0341a09_10": "若此國土有諸衰耗、怨賊侵境、饑饉疾疫種種艱難，若有比丘受持是經，我等四王當共勸請，令是比丘以我力故，疾往彼所國邑郡縣，廣宣流布是金光明微妙經典，令如是等種種百千衰耗之事悉皆滅盡。",
    "T16n0663_002:0341a14_11": "「世尊！",
    "T16n0663_002:0341a14_12": "如諸國王所有土境，是持經者若至其國，是王應當往是人所，聽受如是微妙經典，聞已歡喜，復當護念恭敬是人。",
    "T16n0663_002:0341a17_13": "世尊！",
    "T16n0663_002:0341a17_14": "我等四王，復當勤心擁護是王及國人民，為除衰患令得安隱。",
    "T16n0663_002:0341a18_15": "「世尊！",
    "T16n0663_002:0341a18_16": "若有比丘、比丘尼、優婆塞、優婆夷受持是經，若諸人王有能供給施其所安，我等四王，亦當令是王及國人民一切安隱具足無患。",
    "T16n0663_002:0341a21_17": "世尊！",
    "T16n0663_002:0341a22_0": "若有四眾受持讀誦是妙經典，若諸人王有能供養恭敬尊重讚歎；我等四王，亦復當令如是人王，於諸王中常得第一供養恭敬尊重讚歎，亦令餘王欽尚羨慕稱讚其善。」",
    "T16n0663_002:0341a27_0": "爾時世尊讚歎護世四天王等：「善哉，善哉！",
    "T16n0663_002:0341a27_1": "汝等四王，過去已曾供養恭敬尊重讚歎無量百千萬億諸佛，於諸佛所種諸善根，說於正法修行正法，以法治世為人天王。",
    "T16n0663_002:0341b01_2": "汝等今日長夜利益於諸眾生，行大悲心，施與眾生一切樂具，能遮諸惡勤與諸善。",
    "T16n0663_002:0341b03_3": "以是義故，若有人王能供養恭敬此金光明微妙經典，汝等正應如是護念，滅其苦惱與其安樂。",
    "T16n0663_002:0341b06_4": "「汝等四王及諸眷屬、無量無邊百千鬼神，若能護念如是經者，即是護持去來現在諸佛正法。",
    "T16n0663_002:0341b08_5": "汝等四王及餘天眾百千鬼神，與阿脩羅共戰鬪時，汝等諸天常得勝利。",
    "T16n0663_002:0341b10_6": "汝等若能護念此經，悉能消伏一切諸苦，所謂怨賊饑饉疾疫。",
    "T16n0663_002:0341b11_7": "若四部眾有能受持讀誦此經，汝等亦應勤心守護，為除衰惱施與安樂。」",
    "T16n0663_002:0341b13_8": "爾時四王復白佛言：「世尊！",
    "T16n0663_002:0341b14_0": "是金光明微妙經典，於未來世在所流布，若國土城邑郡縣村落隨所至處，若諸國王以天律治世，復能恭敬至心聽受是妙經典，并復尊重供養供給持是經典四部之眾，以是因緣，我等時時得聞如是微妙經典，聞已即得增益身力，心進勇銳具諸威德。",
    "T16n0663_002:0341b19_1": "是故我等及無量鬼神，常當隱形隨其妙典所流布處，而作擁護令無留難；亦當護念聽是經典諸國王等及其人民，除其患難悉令安隱，他方怨賊亦使退散。",
    "T16n0663_002:0341b23_2": "若有人王聽是經時，隣國怨敵興如是念：『當具四兵壞彼國土。』",
    "T16n0663_002:0341b25_3": "世尊！",
    "T16n0663_002:0341b25_4": "以是經典威神力故，爾時隣敵更有異怨為作留難，於其境界起諸衰惱災異疫病。",
    "T16n0663_002:0341b27_5": "爾時怨敵起如是等諸惡事已，備具四兵，發向是國規往討罰。",
    "T16n0663_002:0341b29_0": "我等爾時，當與眷屬無量無邊百千鬼神，隱蔽其形為作護助，令彼怨敵自然退散，起諸怖懅種種留難。",
    "T16n0663_002:0341c02_1": "彼國兵眾尚不能到，況復當能有所破壞？」",
    "T16n0663_002:0341c04_0": "爾時佛讚四天王等：「善哉，善哉！",
    "T16n0663_002:0341c04_1": "汝等四王，乃能擁護我百千億那由他劫所可修習阿耨多羅三藐三菩提，及諸人王受持是經恭敬供養者，為消衰患令其安樂；復能擁護宮殿舍宅城邑村落國土邊疆，乃至怨賊悉令退散，滅其衰惱令得安隱，亦令一切閻浮提內所有諸王無諸凶衰鬪訟之事。",
    "T16n0663_002:0341c10_2": "「四王當知，此閻浮提八萬四千城邑聚落、八萬四千諸人王等，各於其國娛樂快樂，各各於國而得自在；於自所有錢財珍寶，各各自足不相侵奪；如其宿世所修集業隨業受報，不生惡心貪求他國；各各自生利益之心，生於慈心、安樂之心、不諍訟心、不破壞心、無繫縛心、無楚撻心，各於其土自生愛樂，上下和睦猶如水乳，心相愛念增諸善根。",
    "T16n0663_002:0341c19_0": "以是因緣故，此閻浮提安隱豐樂，人民熾盛大地沃壤，陰陽調和時不越序，日月星宿不失常度，風雨隨時無諸災橫，人民豐實自足於財，心無貪吝亦無嫉妬，等行十善，其人壽終多生天上，天宮充滿增益天眾。",
    "T16n0663_002:0341c23_1": "「若未來世有諸人王聽是經典，及供養恭敬受持是經四部之眾，是王則為安樂利益汝等四王及餘眷屬無量百千諸鬼神等。",
    "T16n0663_002:0341c26_2": "何以故？",
    "T16n0663_002:0341c27_3": "汝等四王，若得時時聞是經典，則為已得正法之水，服甘露味增益身力，心進勇銳具諸威德。",
    "T16n0663_002:0341c29_4": "是諸人王，若能至心聽受是經，則為已能供養於我。",
    "T16n0663_002:0342a01_5": "若供養我，則是供養過去未來現在諸佛；若能供養過去未來現在諸佛，則得無量不可思議功德之聚。",
    "T16n0663_002:0342a03_6": "以是因緣，是諸人王應得擁護，及后妃婇女中宮眷屬諸王子等亦應得護，衰惱消滅快樂熾盛，宮殿堂宇安隱清淨無諸災變，護宅之神增長威德，亦受無量歡悅快樂。",
    "T16n0663_002:0342a07_7": "是諸國土所有人民，悉受種種五欲之樂，一切惡事悉皆消滅。」",
    "T16n0663_002:0342a10_0": "爾時四天王白佛言：「世尊！",
    "T16n0663_002:0342a10_1": "未來之世若有人王，欲得護身及后妃婇女諸王子等宮殿屋宅，得第一護身所王領最為殊勝，具不可思議王者功德；欲得攝取無量福聚，國土無有他方怨賊，無諸憂惱及諸苦事。",
    "T16n0663_002:0342a14_2": "世尊！",
    "T16n0663_002:0342a15_3": "如是人王，不應放逸散亂其心，應生恭敬謙下之心，應當莊嚴第一微妙最勝宮宅，種種香汁持用灑地，散種種華，敷大法座師子之座，兼以無量珍琦異物而為校飾，張施種種無數微妙幢幡寶蓋；當淨洗浴以香塗身，著好淨衣纓絡自嚴，坐卑小座不自高大，除去自在離諸放逸，謙下自卑除去驕慢，正念聽受如是妙典，於說法者生世尊想；復於宮內后妃王子婇女眷屬，生慈哀心和顏與語，勸以種種供養之具供養法師。",
    "T16n0663_002:0342a25_4": "是王爾時既勸化已，即生無量歡喜快樂，心懷悅豫倍復自勵，不生疲倦多作利益，於說法者倍生恭敬。」",
    "T16n0663_002:0342a27_5": "爾時佛告四天大王：「爾時人王，應著白淨鮮潔之衣，種種纓絡齊整莊嚴，執持素白微妙上蓋，服飾容儀不失常則，躬出奉迎說法之人。",
    "T16n0663_002:0342b02_6": "何以故？",
    "T16n0663_002:0342b02_7": "是王如是隨其舉足步步之中，即是供養值遇百千億那由他諸佛世尊；復得超越如是等劫生死之難；復於來世爾所劫中，常得封受轉輪王位；隨其步步亦得如是現世功德不可思議自在之力；常得最勝極妙七寶人天宮殿；在在生處增益壽命；言語辯了人所信用；無所畏忌有大名稱；常為人天之所恭敬，天上人中受上妙樂；得大勢力具足威德；身色微妙端嚴第一；常值諸佛遇善知識；成就具足無量福聚。",
    "T16n0663_002:0342b12_8": "「汝等四天王！",
    "T16n0663_002:0342b12_9": "如是人王，見如是等種種無量功德利益，是故此王應當躬出奉迎法師；若一由旬至百千由旬，於說法師應生佛想，應作是念：『今日釋迦如來正智，入於我宮受我供養，為我說法，我聞是法，即不退轉於阿耨多羅三藐三菩提，已為得值百千萬億那由他佛，已為供養過去未來現在諸佛，已得畢竟三惡道苦。",
    "T16n0663_002:0342b19_10": "我今已種百千無量轉輪聖王釋梵之因，已種無邊善根種子，已令無量百千萬億諸眾生等度於生死，已集無量無邊福聚，後宮眷屬已得擁護，宮宅諸衰悉已消滅，國土無有怨賊棘刺，他方怨敵不能侵陵。』",
    "T16n0663_002:0342b24_11": "「汝等四王！",
    "T16n0663_002:0342b24_12": "如是人王，應作如是供養正法，清淨聽受是妙經典，及恭敬供養尊重讚歎持是經典四部之眾；亦當迴此所得最勝功德之分，施與汝等及餘眷屬諸天鬼神。",
    "T16n0663_002:0342b28_13": "聚集如是諸善功德，現世常得無量無邊不可思議自在之利，威德勢力成就具足，能以正法摧伏諸惡。」",
    "T16n0663_002:0342c02_14": "爾時四王白佛言：「世尊！",
    "T16n0663_002:0342c02_15": "若未來世有諸人王，作如是等恭敬正法，至心聽受是妙經典，及恭敬供養尊重讚歎持是經典四部之眾，嚴治舍宅香汁灑地，專心正念聽說法時，我等四王亦當在中共聽此法，願諸人王為自利故，以己所得功德少分施與我等。",
    "T16n0663_002:0342c08_16": "「世尊！",
    "T16n0663_002:0342c08_17": "是諸人王於說法者所坐之處，為我等故燒種種香供養是經，是妙香氣，於一念頃即至我等諸天宮殿，其香即時變成香蓋，其香微妙金色晃耀照我等宮釋宮梵宮。",
    "T16n0663_002:0342c12_18": "大辯天神、功德天神、堅牢地神、散脂鬼神、最大將軍、二十八部鬼神大將、摩醯首羅、金剛密迹、摩尼跋陀鬼神大將、鬼子母，與五百兒子周匝圍繞，阿耨達龍王、娑竭羅龍王，如是等眾，自於宮殿各各得聞是妙香氣，及見香蓋光明普照，是香蓋光明亦照一切諸天宮殿。」",
    "T16n0663_002:0342c18_19": "佛告四王：「是香蓋光明非但至汝四王宮殿。",
    "T16n0663_002:0342c19_20": "何以故？",
    "T16n0663_002:0342c19_21": "是諸人王手擎香爐，供養經時，其香遍布，於一念頃遍至三千大千世界，百億日月、百億大海、百億須彌山、百億大鐵圍山小鐵圍山及諸山王；百億四天下、百億四天王、百億三十三天，乃至百億非想非非想天。",
    "T16n0663_002:0342c24_22": "於此三千大千世界、百億三十三天，一切龍、鬼、乾闥婆、阿脩羅、迦樓羅、緊那羅、摩睺羅伽，宮殿虛空悉滿種種香煙雲蓋，其蓋金光亦照宮殿。",
    "T16n0663_002:0342c27_23": "如是三千大千世界，所有種種香煙雲蓋，皆是此經威神力故。",
    "T16n0663_002:0342c29_24": "「是諸人王手擎香爐供養經時、種種香氣，不但遍此三千大千世界，於一念頃亦遍十方無量無邊恒河沙等百千萬億諸佛世界，於諸佛上虛空之中，亦成香蓋，金光普照，亦復如是。",
    "T16n0663_002:0343a04_25": "諸佛世尊聞是妙香，見是香蓋及金色光，於十方界恒河沙等諸佛世界，作如是等神力變化已，異口同音於說法者稱讚：『善哉，善哉！",
    "T16n0663_002:0343a07_26": "大士！",
    "T16n0663_002:0343a07_27": "汝能廣宣流布如是甚深微妙經典，則為成就無量無邊不可思議功德之聚，若有聞是甚深經典，所得功德則為不少，況持讀誦為他眾生開示分別演說其義。",
    "T16n0663_002:0343a11_28": "何以故？",
    "T16n0663_002:0343a11_29": "善男子！",
    "T16n0663_002:0343a11_30": "此金光明微妙經典，無量無邊億那由他諸菩薩等，若得聞者，即不退於阿耨多羅三藐三菩提。』",
    "T16n0663_002:0343a14_31": "「爾時十方無量無邊恒河沙等，諸佛世界現在諸佛，異口同聲作如是言：『善男子！",
    "T16n0663_002:0343a16_32": "汝於來世必定當得坐於道場菩提樹下，於三界中最尊最勝，出過一切眾生之上，勤修力故受諸苦行，善能莊嚴菩提道場，能壞三千大千世界外道邪論，摧伏諸魔怨賊異形，覺了諸法第一寂滅清淨無垢甚深無上菩提之道。",
    "T16n0663_002:0343a21_33": "「『善男子！",
    "T16n0663_002:0343a21_34": "汝已能坐金剛座處，轉於無上諸佛所讚十二種行甚深法輪，能擊無上最大法鼓，能吹無上極妙法螺，能竪無上最勝法幢，能然無上極明法炬，能雨無上甘露法雨，能斷無量煩惱怨結，能令無量百千萬億那由他眾，度於無涯可畏大海，解脫生死無際輪轉，值遇無量百千萬億那由他佛。』」",
    "T16n0663_002:0343a29_0": "爾時四天王復白佛言：「世尊！",
    "T16n0663_002:0343a29_1": "是金光明微妙經典，能得未來現在種種無量功德，是故人王，若得聞是微妙經典，則為已於百千萬億無量佛所種諸善根。",
    "T16n0663_002:0343b03_2": "我以敬念是人王故，復見無量福德利故，我等四王及餘眷屬無量百千萬億鬼神，於自宮殿見是種種香煙雲蓋瑞應之時，我當隱蔽不現其身，為聽法故，當至是王所至宮殿講法之處。",
    "T16n0663_002:0343b08_0": "大梵天王、釋提桓因、大辯天神、功德天神、堅牢地神、散脂鬼神、大將軍等，二十八部鬼神大將、摩醯首羅、金剛密迹、摩尼跋陀鬼神大將、鬼子母及五百兒子，周匝圍繞，阿耨達龍王、娑竭羅龍王，無量百千萬億那由他鬼神諸天，如是等眾為聽法故，悉自隱蔽不現其身，至是人王所止宮殿講法之處。",
    "T16n0663_002:0343b15_0": "「世尊！",
    "T16n0663_002:0343b15_1": "我等四王及餘眷屬無量鬼神，悉當同心以是人王為善知識，同共一行善相應行，能為無上大法施主，以甘露味充足我等；我等應當擁護是王，除其衰患令得安隱，及其宮宅國土城邑，諸惡災患悉令消滅。",
    "T16n0663_002:0343b19_2": "「世尊！",
    "T16n0663_002:0343b20_0": "若有人王，於此經典心生捨離不樂聽聞，其心不欲恭敬供養尊重讚歎；若四部眾有受持讀誦講說之者，亦復不能恭敬供養尊重讚歎。",
    "T16n0663_002:0343b23_1": "我等四王及餘眷屬無量鬼神，即便不得聞此正法，背甘露味失大法利，無有勢力及以威德，減損天眾增長惡趣。",
    "T16n0663_002:0343b25_2": "世尊！",
    "T16n0663_002:0343b26_3": "我等四王及無量鬼神捨其國土，不但我等，亦有無量守護國土諸舊善神皆悉捨去。",
    "T16n0663_002:0343b28_4": "我等諸王及諸鬼神既捨離已，其國當有種種災異，一切人民失其善心，唯有繫縛瞋恚鬪諍，互相破壞多諸疾疫，彗星現怪流星崩落，五星諸宿違失常度，兩日並現日月薄蝕，白黑惡虹數數出現，大地震動發大音聲，暴風惡雨無日不有，穀米勇貴饑饉凍餓，多有他方怨賊侵掠其國，人民多受苦惱，其地無有可愛樂處。",
    "T16n0663_002:0343c06_5": "世尊！",
    "T16n0663_002:0343c06_6": "我等四王及諸無量百千鬼神，并守國土諸舊善神，遠離去時生如是等無量惡事。",
    "T16n0663_002:0343c08_7": "「世尊！",
    "T16n0663_002:0343c08_8": "若有人王，欲得自護及王國土多受安樂，欲令國土一切眾生悉皆成就具足快樂，欲得摧伏一切外敵，欲得擁護一切國土，欲以正法正治國土，欲得除滅眾生怖畏。",
    "T16n0663_002:0343c12_9": "世尊！",
    "T16n0663_002:0343c12_10": "是人王等，應當必定聽是經典，及恭敬供養讀誦受持是經典者。",
    "T16n0663_002:0343c14_11": "我等四王及無量鬼神，以是法食善根因緣，得服甘露無上法味，增長身力心進勇銳增益諸天。",
    "T16n0663_002:0343c16_12": "何以故？",
    "T16n0663_002:0343c16_13": "以是人王至心聽受是經典故，如諸梵天說出欲論、釋提桓因種種善論、五通之人神仙之論。",
    "T16n0663_002:0343c19_14": "「世尊！",
    "T16n0663_002:0343c19_15": "梵天釋提桓因五神通人，雖有百千億那由他無量勝論，是金光明於中最勝。",
    "T16n0663_002:0343c21_0": "所以者何？",
    "T16n0663_002:0343c21_1": "如來說是《金光明經》，為眾生故，為令一切閻浮提內諸人王等以正法治，為與一切眾生安樂，為欲愛護一切眾生，欲令眾生無諸苦惱，無有他方怨賊棘刺，所有諸惡背而不向，欲令國土無有憂惱，以正法教無有諍訟，是故人王各於國土，應然法炬熾然正法增益天眾。",
    "T16n0663_002:0343c27_2": "我等四王及無量鬼神、閻浮提內諸天善神，以是因緣，得服甘露法味充足，得大威德進力具足，閻浮提內安隱豐樂，人民熾盛安樂其處；復於來世無量百千不可思議那由他劫，常受微妙第一快樂，復得值遇無量諸佛種諸善根，然後證成阿耨多羅三藐三菩提。",
    "T16n0663_002:0344a04_3": "得如是等無量功德，悉是如來正遍知說，如來過於百千億那由他諸梵天等，以大悲力故，亦過無量百千億那由他釋提桓因，以苦行力故。",
    "T16n0663_002:0344a08_4": "是故如來為諸眾生，演說如是《金光明經》。",
    "T16n0663_002:0344a09_5": "若閻浮提一切眾生及諸人王，世間出世間所作國事，所造世論皆因此經。",
    "T16n0663_002:0344a10_6": "欲令眾生得安樂故，釋迦如來示現是經廣宣流布。",
    "T16n0663_002:0344a12_7": "世尊！",
    "T16n0663_002:0344a12_8": "以是因緣故，是諸人王，應當必定聽受供養恭敬尊重讚歎是經。」",
    "T16n0663_002:0344a13_9": "爾時佛復告四天王：「汝等四王及餘眷屬無量百千那由他鬼神！",
    "T16n0663_002:0344a15_10": "是諸人王，若能至心聽是經典，供養恭敬尊重讚歎。",
    "T16n0663_002:0344a16_11": "汝等四王，正應擁護，滅其衰患而與安樂。",
    "T16n0663_002:0344a17_12": "若有人能廣宣流布如是妙典，於人天中大作佛事，能大利益無量眾生，如是之人，汝等四王，必當擁護莫令他緣而得擾亂，令心恬靜受於快樂，續復當得廣宣是經。」",
    "T16n0663_002:0344a21_13": "爾時四天王，即從座起偏袒右肩，右膝著地長跪合掌，於世尊前以偈讚曰：「佛月清淨，　　滿足莊嚴，　　佛日暉曜，　放千光明。",
    "T16n0663_002:0344a25_14": "　　如來面目，　　最上明淨，　齒白無垢，　　如蓮華根；　　功德無量，　猶如大海；　　智淵無邊，　　法水具足；　百千三昧，　　無有缺減；　　足下平滿，　千輻相現；　　足指網縵，　　猶如鵝王；　光明晃耀，　　如寶山王；　　微妙清淨，　如鍊真金；　　所有福德，　　不可思議；　佛功德山，　　我今敬禮。",
    "T16n0663_002:0344b03_15": "　　佛真法身，　猶如虛空，　　應物現形，　　如水中月，　無有障礙，　　如焰如化，　　是故我今，　稽首佛月。」",
    "T16n0663_002:0344b07_0": "爾時世尊，以偈答曰：「此金光明，　　諸經之王，　　甚深最勝，　為無有上；　　十力世尊，　　之所宣說，　汝等四王，　　應當勤護。",
    "T16n0663_002:0344b10_1": "　　以是因緣，　是深妙典，　　能與眾生，　　無量快樂，　為諸眾生，　　安樂利益，　　故久流布，　於閻浮提；　　能滅三千，　　大千世界，　所有惡趣，　　無量諸苦。",
    "T16n0663_002:0344b14_2": "　　閻浮提內，　諸人王等，　　心生慈愍，　　正法治世，　若能流布，　　此妙經典，　　則令其土，　安隱豐熟，　　所有眾生，　　悉受快樂。",
    "T16n0663_002:0344b18_0": "　若有人王，　　欲愛己身，　　及其國土，　欲令豐盛，　　應當至心，　　淨潔洗浴，　往法會所，　　聽受是經。",
    "T16n0663_002:0344b20_1": "　　是經能作，　所有善事，　　摧伏一切，　　內外怨賊；　復能除滅，　　無量怖畏；　　是諸經王，　能與一切，　　無量眾生，　　安隱快樂。",
    "T16n0663_002:0344b24_0": "　譬如寶樹，　　在人家中，　　悉能出生，　一切珍寶；　　是妙經典，　　亦復如是，　悉能出生，　　諸王功德。",
    "T16n0663_002:0344b26_1": "　　如清冷水，　能除渴乏；　　是妙經典，　　亦復如是，　能除諸王，　　功德渴乏。",
    "T16n0663_002:0344b28_2": "　　譬如珍寶、　異物篋器，　　悉在于手，　　隨意所用；　是金光明，　　亦復如是，　　隨意能與，　諸王法寶。",
    "T16n0663_002:0344c02_3": "　　是金光明，　　微妙經典，　常為諸天，　　恭敬供養；　　亦為護世，　四大天王，　　威神勢力，　　之所護持；　十方諸佛，　　常念是經，　　若有演說，　稱讚善哉。",
    "T16n0663_002:0344c06_4": "　　亦有百千，　　無量鬼神，　從十方來，　　擁護是人；　　若有得聞，　是妙經典，　　心生歡喜，　　踊躍無量。",
    "T16n0663_002:0344c09_0": "　閻浮提內，　　無量大眾，　　皆悉歡喜，　集聽是經；　　聽是經故，　　具諸威德，　增益天眾，　　精氣身力。」",
    "T16n0663_002:0344c12_0": "爾時四天王聞是偈已，白佛言：「世尊！",
    "T16n0663_002:0344c12_1": "我從昔來未曾得聞如是微妙寂滅之法，我聞是已心生悲喜涕淚交流，舉身戰動肢節怡解，復得無量不可思議具足妙樂。」",
    "T16n0663_002:0344c16_0": "以天曼陀羅華、摩訶曼陀羅華，供養奉散於如來上。",
    "T16n0663_002:0344c17_1": "作如是等供養佛已，復白佛言：「世尊！",
    "T16n0663_002:0344c18_2": "我等四王，各各自有五百鬼神，常當隨逐是說法者而為守護。」",
    "T16n0663_002:0344c20_0": "金光明經大辯天神品第七",
    "T16n0663_002:0344c21_0": "爾時大辯天白佛言：「世尊！",
    "T16n0663_002:0344c21_1": "是說法者，我當益其樂說辯才，令其所說莊嚴次第善得大智，若是經中有失文字句義違錯，我能令是說法比丘次第還得，能與總持令不忘失。",
    "T16n0663_002:0344c25_2": "若有眾生於百千佛所種諸善根，是說法者為是等故，於閻浮提廣宣流布是妙經典令不斷絕，復令無量無邊眾生得聞是經，當令是等悉得猛利不可思議大智慧聚、不可稱量福德之報，善解無量種種方便、善能辯暢一切諸論、善知世間種種技術，能出生死得不退轉，必定疾得阿耨多羅三藐三菩提。」",
    "T16n0663_002:0345a04_0": "金光明經功德天品第八",
    "T16n0663_002:0345a05_0": "爾時功德天白佛言：「世尊！",
    "T16n0663_002:0345a05_1": "是說法者，我當隨其所須之物，衣服飲食臥具醫藥及餘資產，供給是人無所乏少，令心安住晝夜歡樂，正念思惟是經章句分別深義。",
    "T16n0663_002:0345a08_2": "若有眾生於百千佛所種諸善根，是說法者為是等故，於閻浮提廣宣流布是妙經典令不斷絕，是諸眾生聽是經已，於未來世無量百千那由他劫，常在天上人中受樂，值遇諸佛，速成阿耨多羅三藐三菩提，三惡道苦悉畢無餘。",
    "T16n0663_002:0345a14_3": "「世尊！",
    "T16n0663_002:0345a14_4": "我已於過去寶華功德海琉璃金山照明如來、應供、正遍知、明行足、善逝、世間解、無上士、調御丈夫、天人師、佛、世尊所種諸善根，是故我今隨所念方、隨所視方、隨所至方，能令無量百千眾生受諸快樂，若衣服飲食資生之具、金銀七寶、真珠琉璃、珊瑚琥珀、壁玉珂貝，悉無所乏。",
    "T16n0663_002:0345a20_5": "若有人能稱金光明微妙經典，為我供養諸佛世尊，三稱我名燒香供養；供養佛已，別以香華種種美味，供施於我灑散諸方，當知是人即能聚集資財寶物。",
    "T16n0663_002:0345a24_6": "以是因緣增長地味，地神諸天悉皆歡喜，所種穀米牙莖枝葉果實滋茂，樹神歡喜出生無量種種諸物。",
    "T16n0663_002:0345a27_0": "我時慈念諸眾生故，多與資生所須之物。",
    "T16n0663_002:0345a28_0": "「世尊！",
    "T16n0663_002:0345a28_1": "於此北方，毘沙門天王有城名曰阿尼曼陀，其城有園名功德華光，於是園中有最勝園，名曰金幢七寶極妙，此即是我常止住處。",
    "T16n0663_002:0345b02_2": "若有欲得財寶增長，是人當於自所住處，應淨掃灑洗浴其身，著鮮白衣妙香塗身，為我至心三稱彼佛寶華琉璃世尊名號，禮拜供養燒香散華；亦當三稱金光明經至誠發願，別以香華種種美味，供施於我散灑諸方，爾時當說如是章句：「波利富樓那遮利　三曼陀達舍尼羅佉　摩訶毘呵羅伽帝　三曼陀毘陀那伽帝　摩訶迦梨波帝　波婆禰　薩婆哆[口*后]　三曼陀　脩鉢梨富隷　阿夜那達摩帝　摩訶毘鼓畢帝　摩訶彌勒簸僧祇帝　醯帝簁三博祇悕帝　三曼陀阿咃　阿[少/兔]婆羅尼「是灌頂章句，必定吉祥真實不虛。",
    "T16n0663_002:0345b14_3": "等行眾生及中善根，應當受持讀誦通利，七日七夜受持八戒，朝暮淨心，香華供養十方諸佛，常為己身及諸眾生，迴向具足阿耨多羅三藐三菩提，作是誓願：『令我所求皆得吉祥。』",
    "T16n0663_002:0345b19_0": "自於所居房舍屋宅淨潔掃除。",
    "T16n0663_002:0345b19_1": "若自住處、若阿蘭若處，以香泥塗地、燒微妙香、敷淨好座，以種種華香布散其地以待於我；我於爾時如一念頃，入其室宅即坐其座，從此日夜令此所居，若村邑、若僧坊、若露地，無所乏少，若錢若金銀若珍寶、若牛羊若穀米，一切所須即得具足悉受快樂。",
    "T16n0663_002:0345b25_2": "若能以己所作善根最勝之分迴與我者，我當終身不遠其人，於所住處至心護念，隨其所求令得成就。",
    "T16n0663_002:0345b28_3": "「應當至心禮如是等諸佛世尊，其名曰：寶勝如來、無垢熾寶光明王相如來、金焰光明如來、金百光明照藏如來、金山寶蓋如來、金華焰光相如來、大炬如來、寶相如來；亦應敬禮：信相菩薩、金光明菩薩、金藏菩薩、常悲菩薩、法上菩薩；亦應敬禮：東方阿閦如來、南方寶相如來、西方無量壽佛、北方微妙聲佛。」",
    "T16n0663_002:0345c07_0": "金光明經堅牢地神品第九",
    "T16n0663_002:0345c08_0": "爾時地神堅牢白佛言：「世尊！",
    "T16n0663_002:0345c08_1": "是金光明微妙經典，若現在世若未來世，在在處處——若城邑聚落，若山澤空處，若王宮宅。",
    "T16n0663_002:0345c10_2": "世尊！",
    "T16n0663_002:0345c10_3": "隨是經典所流布處，是地分中敷師子座，令說法者坐其座上，廣演宣說是妙經典；我當在中常作宿衛，隱蔽其身於法座下頂戴其足。",
    "T16n0663_002:0345c14_4": "我聞法已，得服甘露無上法味增益身力，而此大地深十六萬八千由旬，從金剛際至海地上，悉得眾味增長具足，豐壤肥濃過於今日。",
    "T16n0663_002:0345c17_5": "以是之故，閻浮提內藥草樹木、根莖枝葉華果滋茂，美色香味皆悉具足。",
    "T16n0663_002:0345c19_0": "眾生食已，增長壽命色力辯安，六情諸根具足通利，威德顏貌端嚴殊特；成就如是種種等已，所作事業多得成辦，有大勢力精勤勇猛。",
    "T16n0663_002:0345c22_1": "「是故，世尊！",
    "T16n0663_002:0345c22_2": "閻浮提內安隱豐樂人民熾盛，一切眾生多受快樂，應心適意隨其所樂。",
    "T16n0663_002:0345c24_3": "是諸眾生得是威德大勢力已，能供養是《金光明經》，及恭敬供養持是經者四部之眾。",
    "T16n0663_002:0345c26_4": "我於爾時當往其所，為諸眾生受快樂故，請說法者廣令宣布如是妙典。",
    "T16n0663_002:0345c28_0": "何以故？",
    "T16n0663_002:0345c28_1": "世尊！",
    "T16n0663_002:0345c28_2": "是金光明若廣說時，我及眷屬所得功德倍過於常，增長身力心進勇銳。",
    "T16n0663_002:0346a01_0": "「世尊！",
    "T16n0663_002:0346a01_1": "我服甘露無上味已，閻浮提地縱廣七千由旬豐壤倍常。",
    "T16n0663_002:0346a02_2": "世尊！",
    "T16n0663_002:0346a02_3": "如是大地眾生所依，悉能增長一切所須之物，增長一切所須物已，令諸眾生隨意所用受於快樂——種種飲食衣服臥具、宮殿屋宅樹木林苑、河池井泉，如是等物依因於地悉皆具足。",
    "T16n0663_002:0346a06_4": "是故，世尊！",
    "T16n0663_002:0346a07_5": "是諸眾生為知我恩，應作是念：『我當必定聽受是經，供養恭敬尊重讚歎。』",
    "T16n0663_002:0346a08_6": "作是念已，即從住處，若城邑聚落舍宅空地，往法會所聽受是經。",
    "T16n0663_002:0346a10_7": "既聽受已還其所止，各應相慶作如是言：『我等今者聞此甚深無上妙法，已為攝取不可思議功德之聚，值遇無量無邊諸佛，三惡道報已得解脫，於未來世常生天上人中受樂。』",
    "T16n0663_002:0346a14_8": "是諸眾生各於住處，若為他人演說是經，若說一喻一品一緣，若復稱歎一佛一菩薩一四句偈乃至一句，及稱是經首題名字。",
    "T16n0663_002:0346a17_9": "世尊！",
    "T16n0663_002:0346a17_10": "隨是眾生所住之處，其地具足豐壤肥濃過於餘地，凡是因地所生之物，悉得增長滋茂廣大，令諸眾生受於快樂，多饒財寶好行惠施，心常堅固深信三寶。」",
    "T16n0663_002:0346a22_0": "爾時佛告地神堅牢：「若有眾生，乃至聞是《金光明經》一句之義，人中命終隨意往生三十三天。",
    "T16n0663_002:0346a24_1": "地神！",
    "T16n0663_002:0346a24_2": "若有眾生，為欲供養是經典故莊嚴屋宅，乃至張懸一幡一蓋及以一衣，欲界六天已有自然七寶宮殿，是人命終即往生彼。",
    "T16n0663_002:0346a27_3": "地神！",
    "T16n0663_002:0346a27_4": "於諸七寶宮殿之中，各各自然有七天女共相娛樂，日夜常受不可思議微妙快樂。」",
    "T16n0663_002:0346a29_5": "爾時地神白佛言：「世尊！",
    "T16n0663_002:0346a29_6": "以是因緣，說法比丘坐法座時，我常晝夜衛護不離，隱蔽其形在法座下頂戴其足。",
    "T16n0663_002:0346b02_7": "世尊！",
    "T16n0663_002:0346b03_0": "若有眾生於百千佛所種諸善根，是說法者為是等故，於閻浮提廣宣流布是妙經典令不斷絕。",
    "T16n0663_002:0346b05_1": "是諸眾生聽是經已，未來之世無量百千那由他劫，於天上人中常受快樂，值遇諸佛，疾成阿耨多羅三藐三菩提，三惡道苦悉斷無餘。」",
    "T16n0663_002:0346b09_0": "金光明經卷第二"
}