{
    "T01n0026_053:0759a16_0": "中阿含經卷第五十三",
    "T01n0026_053:0759a18_0": "東晉罽賓三藏瞿曇僧伽提婆譯",
    "T01n0026_053:0759a19_0": "（一九九）大品癡慧地經第八(第五後誦)",
    "T01n0026_053:0759a20_0": "我聞如是：一時，佛遊舍衛國，在勝林給孤獨園。",
    "T01n0026_053:0759a21_1": "爾時，世尊告諸比丘：「我今為汝說愚癡法、智慧法，諦聽，諦聽，善思念之。」",
    "T01n0026_053:0759a22_2": "時，諸比丘受教而聽。",
    "T01n0026_053:0759a23_3": "佛言：「云何愚癡法？",
    "T01n0026_053:0759a23_4": "愚癡人有三相愚癡標、愚癡像，謂成就愚癡人說愚癡也。",
    "T01n0026_053:0759a25_5": "云何為三？",
    "T01n0026_053:0759a25_6": "愚癡人思惡思、說惡說、作惡作，是以愚癡人說愚癡也。",
    "T01n0026_053:0759a26_7": "若愚癡人不思惡思，不說惡說，不作惡作者，不應愚癡人說愚癡也。",
    "T01n0026_053:0759a28_8": "以愚癡人思惡思、說惡說、作惡作故，是以愚癡人說愚癡也。",
    "T01n0026_053:0759a29_9": "彼愚癡人於現法中，身心則受三種憂苦。",
    "T01n0026_053:0759b01_10": "云何愚癡人身心則受三種憂苦耶？",
    "T01n0026_053:0759b02_11": "愚癡人者，或有所行，或聚會坐，或在道巷，或在市中，或四衢頭，說愚癡人相應事也。",
    "T01n0026_053:0759b04_12": "愚癡人者，殺生、不與取、行邪婬、妄言，乃至邪見，及成就餘無量惡不善之法。",
    "T01n0026_053:0759b06_13": "若成就無量惡不善法者，他人見已，便說其惡。",
    "T01n0026_053:0759b07_14": "彼愚癡人聞已，便作是念：『若成就無量惡不善之法，他人見已，說其惡者，我亦有是無量惡不善之法，若他知者，亦當說我惡。』",
    "T01n0026_053:0759b10_15": "是謂愚癡人於現法中，身心則受第一憂苦。",
    "T01n0026_053:0759b11_16": "「復次，彼愚癡人又見王人收捉罪人，種種苦治，謂截手、截足，并截手足，截耳、截鼻，并截耳鼻，或臠臠割，拔鬚、拔髮，或拔鬚髮，或著檻中衣裹火燒，或以沙壅草纏火爇，或內鐵驢腹中，或著鐵猪口中，或置鐵虎口中燒，或安銅釜中，或著鐵釜中煑，或段段截，或利叉刺，或以鈎鈎，或臥鐵床以沸油澆，或坐鐵臼以鐵杵擣，或毒龍蜇，或以鞭鞭，或以杖撾，或以棒打，或活貫標頭，或梟其首。",
    "T01n0026_053:0759b20_17": "彼愚癡人見已，便作是念：『若成就無量惡不善法者，王知捉已，如是考治，我亦有是無量惡不善之法，若王知者，亦當苦治考我。』",
    "T01n0026_053:0759b23_18": "如是，是謂愚癡人於現法中，身心則受第二憂苦。",
    "T01n0026_053:0759b25_0": "「復次，彼愚癡人行身惡行，行口、意惡行，彼若時疾病受苦，或坐臥床，或坐臥榻，或坐臥地，身生極苦甚苦，乃至命欲斷。",
    "T01n0026_053:0759b27_1": "彼所有身惡行，口、意惡行，彼於爾時懸向在上，猶如晡時，日下高山，影懸向在地，如是彼所有身惡行，口、意惡行，彼於爾時懸向在上。",
    "T01n0026_053:0759c01_2": "彼作是念：『此是我身惡行，口、意惡行，懸向在上。",
    "T01n0026_053:0759c02_3": "我於本時不作福、多作惡，若有處作惡者，凶暴作無理事，不作福、不作善、不作恐怖，所歸命、所依怙，我至彼惡處。』",
    "T01n0026_053:0759c05_4": "從是生悔，生悔已，不賢死，不善命終。",
    "T01n0026_053:0759c06_5": "是謂愚癡人於現法中，身心則受第三憂苦。",
    "T01n0026_053:0759c08_0": "「復次，彼愚癡人行身惡行，行口、意惡行，彼行身惡行，行口、意惡行已，因此緣此，身壞命終，必至惡處，生地獄中。",
    "T01n0026_053:0759c10_1": "既生彼已，受於苦報，一向不可愛、不可樂、意不可念，若作是說：『一向不可愛、不可樂、意不可念者，是說地獄。",
    "T01n0026_053:0759c13_2": "所以者何？",
    "T01n0026_053:0759c13_3": "彼地獄者，一向不可愛、不可樂、意不可念。』」",
    "T01n0026_053:0759c14_4": "爾時，有一比丘即從坐起，偏袒著衣，叉手向佛，白曰：「世尊！",
    "T01n0026_053:0759c15_5": "地獄苦云何？」",
    "T01n0026_053:0759c15_6": "世尊答曰：「比丘！",
    "T01n0026_053:0759c16_7": "地獄不可盡說，所謂地獄苦。",
    "T01n0026_053:0759c17_0": "比丘！",
    "T01n0026_053:0759c17_1": "但地獄苦唯有苦。」",
    "T01n0026_053:0759c17_2": "比丘復問曰：「世尊！",
    "T01n0026_053:0759c18_0": "可得以喻現其義也。」",
    "T01n0026_053:0759c18_1": "世尊答曰：「亦可以喻現其義也。",
    "T01n0026_053:0759c19_2": "比丘！",
    "T01n0026_053:0759c19_3": "猶如王人收賊，送詣剎利頂生王所，白曰：『天王！",
    "T01n0026_053:0759c20_4": "此賊人有罪，願天王治。』",
    "T01n0026_053:0759c21_5": "剎利頂生王告曰：『汝等將去治此人罪，朝以百矛刺。』",
    "T01n0026_053:0759c22_6": "王人受教，便將去治，朝以百矛刺，彼人故活。",
    "T01n0026_053:0759c23_7": "剎利頂生王問曰：『彼人云何？』",
    "T01n0026_053:0759c24_8": "王人答曰：『天王！",
    "T01n0026_053:0759c24_9": "彼人故活。』",
    "T01n0026_053:0759c24_10": "剎利頂生王復告曰：『汝等去！",
    "T01n0026_053:0759c25_11": "日中復以百矛刺。』",
    "T01n0026_053:0759c26_0": "王人受教，日中復以百矛刺，彼人故活。",
    "T01n0026_053:0759c26_1": "剎利頂生王復問曰：『彼人云何？』",
    "T01n0026_053:0759c27_2": "王人答曰：『天王！",
    "T01n0026_053:0759c27_3": "彼人故活。』",
    "T01n0026_053:0759c28_4": "剎利頂生王復告曰：『汝等去！",
    "T01n0026_053:0759c28_5": "日西復以百矛刺。』",
    "T01n0026_053:0759c29_6": "王人受教，日西復以百矛刺，彼人故活，然彼人身一切穿決破碎壞盡，無一處完，至如錢孔。",
    "T01n0026_053:0760a02_7": "剎利頂生王復問曰：『彼人云何？』",
    "T01n0026_053:0760a03_8": "王人答曰：『天王！",
    "T01n0026_053:0760a03_9": "彼人故活，然彼身一切穿決破碎壞盡，無一處完，至如錢孔。』",
    "T01n0026_053:0760a04_10": "比丘！",
    "T01n0026_053:0760a04_11": "於意云何？",
    "T01n0026_053:0760a05_12": "若彼人一日被三百矛刺，彼人因是身心受惱極憂苦耶？」",
    "T01n0026_053:0760a06_13": "比丘答曰：「世尊！",
    "T01n0026_053:0760a06_14": "被一矛刺，尚受極苦，況復一日受三百矛刺，彼人身心豈不受惱極憂苦也？」",
    "T01n0026_053:0760a08_15": "於是，世尊手取石子，猶如小豆，告曰：「比丘！",
    "T01n0026_053:0760a09_16": "汝見我手取此石子，如小豆耶？」",
    "T01n0026_053:0760a10_17": "比丘答曰：「見也。",
    "T01n0026_053:0760a10_18": "世尊！」",
    "T01n0026_053:0760a10_19": "世尊復問曰：「比丘！",
    "T01n0026_053:0760a11_20": "於意云何？",
    "T01n0026_053:0760a11_21": "我取石子，猶如小豆，比雪山王，何者為大？」",
    "T01n0026_053:0760a12_22": "比丘答曰：「世尊手取石子，猶如小豆，比雪山王，百倍、千倍、百千萬倍，終不相及，不可數、不可算，不可譬喻、不可比方，但雪山王極大甚大。」",
    "T01n0026_053:0760a15_23": "世尊告曰：「比丘！",
    "T01n0026_053:0760a16_0": "若我取石子，猶如小豆，比雪山王，百倍、千倍、百千萬倍，終不相及，不可數、不可算，不可譬喻、不可比方，但雪山王極大甚大。",
    "T01n0026_053:0760a18_1": "如是，比丘！",
    "T01n0026_053:0760a19_2": "若此人一日被三百矛刺，彼因緣此，身心受惱極重憂苦，比地獄苦，百倍、千倍、百千萬倍，終不相及，不可數、不可算，不可譬喻、不可比方，但地獄中極苦甚苦。",
    "T01n0026_053:0760a22_3": "「比丘！",
    "T01n0026_053:0760a22_4": "云何地獄苦？",
    "T01n0026_053:0760a23_5": "眾生生地獄中，既生彼已，獄卒手捉，則以鐵斧洞然俱熾，斫治其身，或作八楞，或為六楞，或為四方，或令團圓，或高或下，或好或惡。",
    "T01n0026_053:0760a26_6": "彼如是考治苦痛逼迫，歲數甚多，乃至百千，受無量苦，極重甚苦，終不得死，要當至惡不善業盡，是謂地獄苦。",
    "T01n0026_053:0760a28_7": "「比丘！",
    "T01n0026_053:0760a29_8": "云何地獄苦？",
    "T01n0026_053:0760a29_9": "眾生生地獄中，既生彼已，獄卒手捉，則以鐵釿洞然俱熾，斫治其身，或作八楞，或為六楞，或為四方，或令團圓，或高或下，或好或惡。",
    "T01n0026_053:0760b03_10": "彼如是考治苦痛逼迫，歲數甚多，乃至百千，受無量苦，極重甚苦，終不得死，要當至惡不善業盡，是謂地獄苦。",
    "T01n0026_053:0760b06_11": "「比丘！",
    "T01n0026_053:0760b06_12": "云何地獄苦？",
    "T01n0026_053:0760b06_13": "眾生生地獄中，既生彼已，獄卒手捉，則以鐵槍洞然俱熾，強令坐上，便以鐵鉗鉗開其口，則以鐵丸洞然俱熾，著其口中，燒脣燒舌，燒齗燒咽，燒心燒胃，從身下出。",
    "T01n0026_053:0760b10_14": "彼如是考治苦痛逼迫，歲數甚多，乃至百千，受無量苦，極重甚苦，終不得死，要當至惡不善業盡，是謂地獄苦。",
    "T01n0026_053:0760b13_0": "「比丘！",
    "T01n0026_053:0760b13_1": "云何地獄苦？",
    "T01n0026_053:0760b13_2": "眾生生地獄中，既生彼已，獄卒手捉，則以鐵鏘洞然俱熾，令強坐上，便以鐵鉗鉗開其口，則以融銅灌其口中，燒脣燒舌，燒齗燒咽，燒心燒胃，從身下出。",
    "T01n0026_053:0760b17_3": "彼如是考治苦痛逼迫，歲數甚多，乃至百千，受無量苦，極重甚苦，終不得死，要當至惡不善業盡，是謂地獄苦。",
    "T01n0026_053:0760b19_4": "「比丘！",
    "T01n0026_053:0760b19_5": "云何地獄苦？",
    "T01n0026_053:0760b20_6": "眾生生地獄中，既生彼已，獄卒手捉，則以鐵地洞然俱熾，令仰向臥，挓五縛治，兩手兩足以鐵釘釘，以一鐵釘別釘其腹。",
    "T01n0026_053:0760b23_7": "彼如是考治苦痛逼迫，歲數甚多，乃至百千，受無量苦，極重甚苦，終不得死，要當至惡不善業盡，是謂地獄苦。",
    "T01n0026_053:0760b25_8": "「比丘！",
    "T01n0026_053:0760b25_9": "云何地獄苦？",
    "T01n0026_053:0760b26_10": "眾生生地獄中，既生彼已，獄卒手捉，則以鐵地洞然俱熾，令其伏地，從口出舌，以百釘張無皺無縮，猶如牛皮以百釘張無皺無縮。",
    "T01n0026_053:0760b29_11": "如是眾生生地獄中，既生彼已，獄卒手捉，則以鐵地洞然俱熾，令其伏地，從口出舌，以百釘張無皺無縮。",
    "T01n0026_053:0760c02_12": "彼如是考治者苦痛逼迫，歲數甚多，乃至百千，受無量苦，極重甚苦，終不得死，要當至惡不善業盡，是謂地獄苦。",
    "T01n0026_053:0760c05_13": "「比丘！",
    "T01n0026_053:0760c05_14": "云何地獄苦？",
    "T01n0026_053:0760c05_15": "眾生生地獄中，既生彼已，獄卒以手捉其頭皮剝下至足，從足剝皮上至其頭，則以鐵車洞然俱熾，以縛著車，便於鐵地洞然俱熾，牽挽往來。",
    "T01n0026_053:0760c09_16": "彼如是考治苦痛逼迫，歲數甚多，乃至百千，受無量苦，極重甚苦，終不得死，要當至惡不善業盡，是謂地獄苦。",
    "T01n0026_053:0760c11_17": "「比丘！",
    "T01n0026_053:0760c12_18": "云何地獄苦？",
    "T01n0026_053:0760c12_19": "眾生生地獄中，既生彼已，獄卒以火洞然俱熾，使揚撲地，復使手取，自灌其身。",
    "T01n0026_053:0760c14_20": "彼如是考治苦痛逼迫，歲數甚多，乃至百千，受無量苦，極重甚苦，終不得死，要當至惡不善業盡，是謂地獄苦。",
    "T01n0026_053:0760c16_21": "「比丘！",
    "T01n0026_053:0760c17_0": "云何地獄苦？",
    "T01n0026_053:0760c17_1": "眾生生地獄中，既生彼已，獄卒以火山洞然俱熾，令其上下，彼若下足，其皮肉血即便燒盡，若舉足時，其皮肉血還生如故。",
    "T01n0026_053:0760c20_2": "彼如是考治苦痛逼迫，歲數甚多，乃至百千，受無量苦，極重甚苦，終不得死，要當至惡不善業盡，是謂地獄苦。",
    "T01n0026_053:0760c22_3": "「比丘！",
    "T01n0026_053:0760c22_4": "云何地獄苦？",
    "T01n0026_053:0760c23_5": "眾生生地獄中，既生彼已，獄卒手捉，以大鐵釜洞然俱熾，倒舉其身，足上頭下，以著釜中，彼於其中，或上或下，或至方維，自體沫出，還煑其身，猶如大豆、小豆、蘊豆、苦豆、芥子著多水釜中，下極然火，彼豆於中，或上或下，或至方維，自沫纏煮。",
    "T01n0026_053:0760c28_6": "如是眾生生地獄中，既生彼已，獄卒手捉，以大鐵釜洞然俱熾，倒舉其身，足上頭下，以著釜中，彼於其中，或上或下，或至方維，自體沫出，還煮其身。",
    "T01n0026_053:0761a03_7": "彼如是考治苦痛逼迫，歲數甚多，乃至百千，受無量苦，極重甚苦，終不得死，要當至惡不善業盡，是謂地獄苦。",
    "T01n0026_053:0761a05_8": "「比丘！",
    "T01n0026_053:0761a06_9": "云何地獄苦？",
    "T01n0026_053:0761a06_10": "彼地獄中有獄，名六更樂，若眾生生彼中，既生彼已，若眼見色，不憙不可，非是憙可，意不潤愛，非是潤愛，意不善樂，非是善樂，耳所聞聲、鼻所齅香、舌所嘗味、身所覺觸、意所知法，不憙不可，非是喜可，意不潤愛，非是潤愛，意不善樂，非是善樂，是謂地獄苦。",
    "T01n0026_053:0761a12_11": "「比丘！",
    "T01n0026_053:0761a12_12": "我為汝等無量方便說彼地獄，說地獄事，然此地獄苦不可具說，但地獄唯有苦。",
    "T01n0026_053:0761a14_13": "比丘！",
    "T01n0026_053:0761a14_14": "若愚癡人或時從地獄出，生畜生者，畜生亦甚苦。」",
    "T01n0026_053:0761a15_15": "「比丘！",
    "T01n0026_053:0761a15_16": "云何畜生苦？",
    "T01n0026_053:0761a16_17": "若眾生生畜生中，謂彼闇冥中生，闇冥中長，闇冥中死，彼為云何？",
    "T01n0026_053:0761a17_18": "謂地生蟲。",
    "T01n0026_053:0761a17_19": "愚癡人者，以本時貪著食味，行身惡行，行口、意惡行，彼行身惡行，行口、意惡行已，因此緣此，身壞命終，生畜生中，謂闇冥中生，闇冥中長，闇冥中死，是謂畜生苦。",
    "T01n0026_053:0761a21_20": "「比丘！",
    "T01n0026_053:0761a21_21": "云何畜生苦？",
    "T01n0026_053:0761a22_0": "若眾生生畜生中，謂身中生，身中長，身中死。",
    "T01n0026_053:0761a23_0": "彼為云何？",
    "T01n0026_053:0761a23_1": "謂名瘡蟲。",
    "T01n0026_053:0761a23_2": "愚癡人者，以本時貪著食味，行身惡行，行口、意惡行，彼行身惡行，行口、意惡行已，因此緣此，身壞命終，生畜生中，謂身中生，身中長，身中死，是謂畜生苦。",
    "T01n0026_053:0761a27_3": "「比丘！",
    "T01n0026_053:0761a27_4": "云何畜生苦？",
    "T01n0026_053:0761a27_5": "若眾生生畜生中，謂水中生，水中長，水中死。",
    "T01n0026_053:0761a28_6": "彼為云何？",
    "T01n0026_053:0761a28_7": "謂魚、摩竭魚、龜、鼉、婆留尼、提鼻、提鼻伽羅、提鼻伽羅。",
    "T01n0026_053:0761b01_8": "愚癡人者，以本時貪著食味，行身惡行，行口、意惡行。",
    "T01n0026_053:0761b02_9": "彼行身惡行，行口、意惡行已，因此緣此，身壞命終，生畜生中，謂水中生，水中長，水中死，是謂畜生苦。",
    "T01n0026_053:0761b04_10": "「比丘！",
    "T01n0026_053:0761b04_11": "云何畜生苦？",
    "T01n0026_053:0761b05_12": "若眾生生畜生中，謂齒齧者生草樹木食。",
    "T01n0026_053:0761b06_13": "彼為云何？",
    "T01n0026_053:0761b06_14": "謂象、馬、駱駝、牛、驢、鹿、水牛及猪。",
    "T01n0026_053:0761b07_15": "愚癡人者，以本時貪著食味，行身惡行，行口、意惡行，彼行身惡行，行口、意惡行已，因此緣此，身壞命終，生畜生中，謂齒齧生草樹木食，是謂畜生苦。",
    "T01n0026_053:0761b10_16": "「比丘！",
    "T01n0026_053:0761b10_17": "云何畜生苦？",
    "T01n0026_053:0761b11_18": "若眾生生畜生中，謂彼聞人大小便氣，即走往趣彼，食彼食，猶如男女聞飲食香，即便往趣彼，如是說彼食彼食。",
    "T01n0026_053:0761b13_19": "如是，比丘！",
    "T01n0026_053:0761b14_0": "若眾生生畜生中，謂彼聞人大小便氣，即走往趣彼，食彼食。",
    "T01n0026_053:0761b15_1": "彼為云何？",
    "T01n0026_053:0761b15_2": "謂雞、猪、狗、犲、烏、拘樓羅、拘稜迦。",
    "T01n0026_053:0761b16_3": "愚癡人者，以本時貪著食味，行身惡行，行口、意惡行。",
    "T01n0026_053:0761b17_4": "彼行身惡行，行口、意惡行已，因此緣此，身壞命終，生畜生中，謂食屎不淨，是謂畜生苦。",
    "T01n0026_053:0761b19_5": "「比丘！",
    "T01n0026_053:0761b19_6": "我為汝等無量方便說彼畜生，說畜生事，然此畜生苦不可具說，但畜生唯有苦。",
    "T01n0026_053:0761b21_7": "「比丘！",
    "T01n0026_053:0761b21_8": "若愚癡人從畜生出，還生為人，極大甚難。",
    "T01n0026_053:0761b22_9": "所以者何？",
    "T01n0026_053:0761b23_10": "彼畜生中不行仁義，不行禮法，不行妙善，彼畜生者更相食噉，強者食弱，大者食小。",
    "T01n0026_053:0761b25_11": "比丘！",
    "T01n0026_053:0761b25_12": "猶如此地，滿其中水，有一瞎龜，壽命無量百千之歲，彼水上有小輕木板，唯有一孔，為風所吹。",
    "T01n0026_053:0761b27_13": "比丘！",
    "T01n0026_053:0761b27_14": "於意云何？",
    "T01n0026_053:0761b27_15": "彼瞎龜頭寧得入此小輕木板一孔中耶？」",
    "T01n0026_053:0761b28_16": "比丘答曰：「世尊！",
    "T01n0026_053:0761b29_17": "或可得入，但久久甚難。」",
    "T01n0026_053:0761b29_18": "世尊告曰：「比丘！",
    "T01n0026_053:0761c01_19": "或時瞎龜過百年已，從東方來而一舉頭，彼小木板唯有一孔，為東風吹移至南方。",
    "T01n0026_053:0761c03_20": "或時瞎龜過百年已，從南方來而一舉頭，彼一孔板為南風吹移至西方。",
    "T01n0026_053:0761c05_0": "或時瞎龜過百年已，從西方來而一舉頭，彼一孔板為西風吹移至北方。",
    "T01n0026_053:0761c06_1": "或時瞎龜從北方來而一舉頭，彼一孔板為北風吹隨至諸方。",
    "T01n0026_053:0761c08_2": "比丘！",
    "T01n0026_053:0761c08_3": "於意云何？",
    "T01n0026_053:0761c08_4": "彼瞎龜頭寧得入此一孔板耶？」",
    "T01n0026_053:0761c09_5": "比丘答曰：「世尊！",
    "T01n0026_053:0761c09_6": "或可得入，但久久甚難。」",
    "T01n0026_053:0761c10_7": "「比丘！",
    "T01n0026_053:0761c10_8": "如是彼愚癡人從畜生出，還生為人，亦復甚難。",
    "T01n0026_053:0761c11_9": "所以者何？",
    "T01n0026_053:0761c11_10": "彼畜生中不行仁義，不行禮法，不行妙善，彼畜生者更相食噉，強者食弱，大者食小。",
    "T01n0026_053:0761c13_11": "比丘！",
    "T01n0026_053:0761c13_12": "若愚癡人或時從畜生出，還生為人，彼若有家，小姓下賤，弊惡貧窮，少有飲食，謂得食甚難。",
    "T01n0026_053:0761c16_0": "彼為云何？",
    "T01n0026_053:0761c16_1": "謂獄卒家、工師家、巧手家、陶師家，如是比餘下賤家，弊惡貧窮，少有飲食，謂得食甚難。",
    "T01n0026_053:0761c18_2": "生如是家，既生彼已，或瞎或跛，或臂肘短，或身傴曲，或用左手，惡色羊面，醜陋短壽，為他所使，彼行身惡行，行口、意惡行。",
    "T01n0026_053:0761c21_3": "彼行身惡行，行口、意惡行已，因此緣此，身壞命終，還至惡處，生地獄中。",
    "T01n0026_053:0761c22_4": "「猶如二人而共博戲，彼有一人始取如是行，便失奴婢及失妻子，復取己身倒懸烟屋中，彼作是念：『我不食不飲，然我始取如是行。』",
    "T01n0026_053:0761c26_0": "便失奴婢及失妻子，復取己身倒懸烟屋中。",
    "T01n0026_053:0761c27_1": "比丘！",
    "T01n0026_053:0761c27_2": "此行甚少，失奴婢、失妻子，復取己身倒懸烟屋中。",
    "T01n0026_053:0761c28_3": "比丘！",
    "T01n0026_053:0761c28_4": "謂此行所可行，行身惡行，行口、意惡行。",
    "T01n0026_053:0761c29_5": "彼行身惡行，行口、意惡行已，因此緣此，身壞命終，還至惡處，生地獄中。",
    "T01n0026_053:0762a02_6": "比丘！",
    "T01n0026_053:0762a02_7": "此諸行最不可愛，實不可樂，非意所念。",
    "T01n0026_053:0762a03_8": "比丘！",
    "T01n0026_053:0762a03_9": "非為具足說愚癡法耶？」",
    "T01n0026_053:0762a03_10": "比丘答曰：「唯然。",
    "T01n0026_053:0762a04_11": "世尊！",
    "T01n0026_053:0762a04_12": "為具足說愚癡法也。」",
    "T01n0026_053:0762a04_13": "世尊告曰：「云何智慧法？",
    "T01n0026_053:0762a05_14": "彼智慧人有三相智慧標智慧像，謂成就智慧人說智慧也。",
    "T01n0026_053:0762a06_15": "云何為三？",
    "T01n0026_053:0762a07_16": "智慧人者，思善思、說善說、作善作，是以智慧人說智慧也。",
    "T01n0026_053:0762a08_17": "若智慧人不思善思，不說善說，不作善作者，不應智慧人說智慧也。",
    "T01n0026_053:0762a10_18": "以智慧人思善思、說善說、作善作故，是智慧人說智慧也。",
    "T01n0026_053:0762a11_19": "智慧人者，於現法中，身心則受三種喜樂。",
    "T01n0026_053:0762a12_20": "云何智慧人於現法中身心則受三種喜樂也？",
    "T01n0026_053:0762a13_21": "智慧人者，或有所行，或聚會坐，或在道巷，或在市中，或四衢頭，說智慧人相應事也。",
    "T01n0026_053:0762a15_22": "智慧人者，斷殺、離殺、不與取、邪婬、妄言，乃至斷邪見得正見，及成就餘無量善法。",
    "T01n0026_053:0762a17_23": "若成就無量善法者，他人見已，便稱譽之。",
    "T01n0026_053:0762a18_24": "彼智慧人聞已，便作是念：『若成就無量善法，他人見已稱譽者，我亦有是無量善法，若他知者，亦當稱譽我。』",
    "T01n0026_053:0762a21_0": "是謂智慧人於現法中，身心則受第一喜樂。",
    "T01n0026_053:0762a22_0": "「復次，彼智慧人又見王人種種治賊，謂截手、截足，并截手足，截耳、截鼻，并截耳鼻，或臠臠割，拔鬚、拔髮，或拔鬚髮，或著檻中衣裹火燒，或以沙壅草纏火爇，或內鐵驢腹中，或著鐵猪口中，或置鐵虎口中燒，或安銅釜中，或著鐵釜中煑，或段段截，或利叉刺，或以鉤鉤，或臥鐵床以沸油澆，或坐鐵臼以鐵杵擣，或毒龍蜇，或以鞭鞭，或以杖撾，或以棒打，或活貫摽頭，或梟其首。",
    "T01n0026_053:0762b01_1": "彼智慧人見已，便作是念：『若成就無量惡不善法者，王知捉已，如是考治。",
    "T01n0026_053:0762b03_2": "我無是無量惡不善之法，若王知者，終不如是苦治於我。』",
    "T01n0026_053:0762b04_3": "是謂智慧人於現法中，身心則受第二喜樂。",
    "T01n0026_053:0762b05_4": "「復次，彼智慧人行身妙行，行口、意妙行，彼若時疾病，或坐臥床，或坐臥榻，或坐臥地，或身生極苦甚重苦，乃至命欲斷。",
    "T01n0026_053:0762b08_5": "彼所有身妙行，口、意妙行，彼於爾時懸向在上，猶如晡時，日下高山，影懸向在地，如是彼所有身妙行，口、意妙行，彼於爾時懸向在上。",
    "T01n0026_053:0762b11_6": "彼作是念：『此是我身妙行，口、意妙行，懸向在上，我於本時不作惡、多作福。",
    "T01n0026_053:0762b13_7": "若有處不作惡者，不凶暴，不作無理事，作福、作善、作恐怖，所歸命、所依怙，我至彼善處。",
    "T01n0026_053:0762b15_8": "而不生悔，不生悔已，賢死善命終。』",
    "T01n0026_053:0762b16_9": "是謂智慧人於現法中，身心則受第三憙樂。",
    "T01n0026_053:0762b17_10": "「復次，彼智慧人行身妙行，行口、意妙行，彼行身妙行，行口、意妙行已，因此緣此，身壞命終，必昇善處，上生天中。",
    "T01n0026_053:0762b20_11": "既生彼已，受於樂報，一向可愛、一向可樂而意可念，若作是念：『一向可愛、一向可樂而意可念者，是說善處。",
    "T01n0026_053:0762b22_12": "所以者何？",
    "T01n0026_053:0762b22_13": "彼善處者，一向可愛，一向可樂而意可念。』」",
    "T01n0026_053:0762b23_14": "爾時，有一比丘即從坐起，偏袒著衣，叉手向佛，白曰：「世尊！",
    "T01n0026_053:0762b25_15": "善處樂云何？」",
    "T01n0026_053:0762b25_16": "世尊答曰：「比丘！",
    "T01n0026_053:0762b25_17": "善處不可盡說，所謂善處樂，但善處唯有樂。」",
    "T01n0026_053:0762b27_0": "比丘復問曰：「世尊！",
    "T01n0026_053:0762b27_1": "可得以喻現其義耶？」",
    "T01n0026_053:0762b27_2": "世尊答曰：「亦可以喻現其義也。",
    "T01n0026_053:0762b28_3": "猶如轉輪王成就七寶、四種人如意足。",
    "T01n0026_053:0762b29_4": "比丘！",
    "T01n0026_053:0762b29_5": "於意云何？",
    "T01n0026_053:0762b29_6": "彼轉輪王成就七寶、四種人如意足，彼因是身心受極喜樂耶？」",
    "T01n0026_053:0762c02_7": "比丘答曰：「世尊！",
    "T01n0026_053:0762c02_8": "成就一寶、一人如意足，尚受極喜樂，況復轉輪王成就七寶、四種人如意足，非為受極喜樂耶？」",
    "T01n0026_053:0762c04_9": "於是，世尊手取石子，猶如小豆，告曰：「比丘！",
    "T01n0026_053:0762c05_10": "汝見我手取此石子如小豆耶？」",
    "T01n0026_053:0762c06_11": "比丘答曰：「見也。",
    "T01n0026_053:0762c07_12": "世尊！」",
    "T01n0026_053:0762c07_13": "世尊復問曰：「比丘！",
    "T01n0026_053:0762c07_14": "於意云何？",
    "T01n0026_053:0762c07_15": "我取石子，猶如小豆，比雪山王，何者為大？」",
    "T01n0026_053:0762c08_16": "比丘答曰：「世尊手取石子，猶如小豆，比雪山王，百倍、千倍、百千萬倍，終不相及，不可數、不可算，不可譬喻、不可比方，但雪山王極大甚大。」",
    "T01n0026_053:0762c12_17": "世尊告曰：「比丘！",
    "T01n0026_053:0762c12_18": "若我取石子，猶如小豆，比雪山王，百倍、千倍、百千萬倍，終不相及，不可數、不可算，不可譬喻、不可比方，但雪山王極大甚大。",
    "T01n0026_053:0762c15_19": "如是，比丘！",
    "T01n0026_053:0762c15_20": "若轉輪王成就七寶、四種人如意足，彼人身心受極喜樂，比諸天樂，百倍、千倍、百千萬倍，終不相及，不可數、不可算，不可譬喻、不可比方，所謂善處樂但善處唯有樂。",
    "T01n0026_053:0762c19_21": "「比丘！",
    "T01n0026_053:0762c19_22": "云何善處樂？",
    "T01n0026_053:0762c20_0": "彼有善處，名六更樂。",
    "T01n0026_053:0762c20_1": "若眾生生彼中，既生彼已，若眼見色，意所喜可，彼是喜可，意所潤愛，彼是潤愛，意所善樂，彼是善樂。",
    "T01n0026_053:0762c22_2": "耳所聞聲、鼻所嗅香、舌所嘗味、身所覺觸、意所知法，意所喜可，彼是喜可，意所潤愛，彼是潤愛，意所善樂，彼是善樂，是謂善處樂。",
    "T01n0026_053:0762c25_3": "比丘！",
    "T01n0026_053:0762c26_0": "我為汝等無量方便，說彼善處說善處事，然此善處樂不可具說，但善處唯有樂。",
    "T01n0026_053:0762c27_1": "「比丘！",
    "T01n0026_053:0762c28_2": "若智慧人或時從善處來，下生人間。",
    "T01n0026_053:0762c28_3": "若有家者，極大富樂，錢財無量，多諸畜牧，封戶、食邑、米穀豐溢，及若干種諸生活具，彼為云何？",
    "T01n0026_053:0763a02_4": "謂剎利大長者家、梵志大長者家、居士大長者家，及餘極大富樂，錢財無量，多諸畜牧，封戶、食邑、米穀豐溢，及若干種諸生活具。",
    "T01n0026_053:0763a05_0": "生如是家，端正可愛，眾人敬順，極有名譽，有大威德，多人所愛，多人所念，彼行身妙行，行口、意妙行。",
    "T01n0026_053:0763a07_1": "彼行身妙行，行口、意妙行已，因此緣此，身壞命終，還至善處，生於天中。",
    "T01n0026_053:0763a09_2": "「猶如二人而共博戲，彼有一人始求取如是行，多得錢財，彼作是念：『我不田作，然我始取如是行，多得錢財。』",
    "T01n0026_053:0763a11_3": "比丘！",
    "T01n0026_053:0763a11_4": "此行甚少，謂多得錢財。",
    "T01n0026_053:0763a12_5": "比丘！",
    "T01n0026_053:0763a12_6": "謂此所行，行身妙行，行口、意妙行。",
    "T01n0026_053:0763a13_7": "彼行身妙行，行口、意妙行已，因此緣此，身壞命終，還至善處，生於天中。",
    "T01n0026_053:0763a15_8": "比丘！",
    "T01n0026_053:0763a15_9": "此諸行，是行最可愛、最可樂、最可意所念。",
    "T01n0026_053:0763a16_10": "比丘！",
    "T01n0026_053:0763a16_11": "非為具足說智慧人法耶？」",
    "T01n0026_053:0763a17_12": "比丘白曰：「唯然。",
    "T01n0026_053:0763a17_13": "世尊！",
    "T01n0026_053:0763a17_14": "為具足說智慧人法。」",
    "T01n0026_053:0763a18_15": "世尊告曰：「是謂愚癡人法、智慧人法，汝等應當知愚癡人法、智慧人法，知愚癡人法、智慧人法已，捨愚癡人法，取智慧人法，當如是學。」",
    "T01n0026_053:0763a21_16": "佛說如是。",
    "T01n0026_053:0763a21_17": "彼諸比丘聞佛所說，歡喜奉行。",
    "T01n0026_053:0763a23_0": "癡慧地經第八竟(五千六百三十八字)中阿含經卷第五十三(五千六百三十八字)(第五後誦)"
}