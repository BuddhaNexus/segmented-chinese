{
    "T10n0285_003:0473a24_0": "漸備一切智德經卷第三",
    "T10n0285_003:0473a26_0": "西晉月支三藏竺法護譯",
    "T10n0285_003:0473a27_0": "難勝住品第五",
    "T10n0285_003:0473a28_0": "金剛藏曰：「又有佛子菩薩大士，已能備治第四之住；四住已成，轉得前進第五住地，當行十意，乃得通達。",
    "T10n0285_003:0473b01_1": "何等為十？",
    "T10n0285_003:0473b01_2": "念於過去，諸佛之法；亦思將來諸佛之法；復惟現在諸佛之法；修戒清淨；其心鮮明；消滅諸見六十二疑；曉了求道，亦行清淨；所行聖慧，悉見清淨；剖判一切三十七品上妙之法，亦復清淨；開化眾生，所行清淨；是為十事。」",
    "T10n0285_003:0473b06_3": "金剛藏曰：「又有佛子菩薩大士得第五住，然後乃成修善妙業，有行三十七品，心甚清淨；道業益勝，所誓寬弘，因所願力，親近如來；慈愍群生，未曾忘捨，積功累德，合集聖慧；精進慇懃，而不懈廢，善權方便，將導不逮，而常好樂，住妙暉曜；密喜如來所建立義，己意已入佛之勢力；所念專惟不退轉，如審解了是四聖諦，是為苦諦、習諦、盡諦、道諦；彼能究竟至誠名德，分別聖諦，達其原際；曉了諸相，真正聖諦；其無方便，隨順宣布，解了真正，分別是諦；因行聖諦也，剖判其事，所度聖諦；有復能行，悉解知事，正業聖諦。",
    "T10n0285_003:0473b18_4": "次復宣布，行道聖諦，敷演其意，盡無生諦，體解得入諦智道業，皆已普入諸菩薩住；成就逮近，乃至辯才，如來大慧，散去結惱，班宣聖諦。",
    "T10n0285_003:0473b21_5": "又復能化他心念，咸令可悅，曉了隨時，究暢聖諦，已能得入一因道義，轉便曉了，達斯源際真正聖諦也。",
    "T10n0285_003:0473b23_6": "覺解己相，則能曉解諸相聖諦，解知志性之所歸趣，則達五陰諸種，眾衰情蓋，別處所生，因聖諦，度了興身眾惱之患。",
    "T10n0285_003:0473b26_7": "曉苦聖諦，更歷周旋，縛結拘閉，然後乃解習諸諦源，一切永滅諸熱焚燒，然後乃解諸盡聖諦也。",
    "T10n0285_003:0473b29_0": "初無二言，所宣如義，然後乃解道之聖慧，皆已覺了，至如來慧，然後乃解真習聖諦，信明慧力，曉諸不盡，令苦無餘，彼若分別諦計，如是方便，降伏生死之源，解達一切所從生處。",
    "T10n0285_003:0473c04_1": "因由斯法，虛偽愚癡，所為不真，諦解本末，益愍眾生，親近大哀，在世興發無極之慈，已能致此慧力道財，普護群生，好樂佛慧，觀本昔來，生死所趣，察其始原，眾生所從，致是無明，三處恩愛，漂生死流，陰蓋所著，為之動轉，增益苦陰。",
    "T10n0285_003:0473c09_2": "若能解達，無有眾生，無我無人，無壽無命，已離吾我，皆悉了是，如過去事，當來現在，亦復如是。",
    "T10n0285_003:0473c11_3": "慕樂虛無愚癡之業，生死周遊，而無斷息，永無邊際，無將護者，復無所知。",
    "T10n0285_003:0473c13_4": "彼無師友，雖有師友，不受道教，乃為無智，癡冥凡夫，眠蓋所縛，不可稱計。",
    "T10n0285_003:0473c15_5": "自滅諸我，方盡當盡，不復起身，亦無所生，不信佛道，轉復長益。",
    "T10n0285_003:0473c16_6": "勤苦惱患，有為生死，所見漂流，不捨陰蓋，不厭四大，不拔貢高，諸見瘡病，不別婬怒，不消無明。",
    "T10n0285_003:0473c18_7": "窈冥之室，不竭愛欲淵池之難，不求十力導師之業，入在魔行，墮于生死反覆之海。",
    "T10n0285_003:0473c20_8": "無善之想，去於自在，如是苦患，不可稱計。",
    "T10n0285_003:0473c21_9": "永而無護，無所歸，無救濟，無利義，一己身，無輩伴，當以修行，如是像業，積功累德，每生自克，因能修慧，已能逮解一切眾生，究竟本淨，乃成十力。",
    "T10n0285_003:0473c25_10": "暢無為慧，巍巍明曜，如是要慧，意已覺了，得道成就，所可造行。",
    "T10n0285_003:0473c26_11": "積功累德，皆為眾生，而興立護，愍傷群黎，普安眾生，垂哀一切，欲度脫之。",
    "T10n0285_003:0473c28_12": "無嬈害心，不誹謗之，勸化眾生，靡不歡悅。",
    "T10n0285_003:0473c29_13": "為之導師，而令滅度，彼勤修已，住於第五難勝之地。",
    "T10n0285_003:0474a01_14": "「由得自在，心無所忘，曉達善行處處之業，志意堅強，善分別慧，其意普至，解經次敘，章句之誼，意懷羞慚，彼我皆護，其意勇猛。",
    "T10n0285_003:0474a04_15": "將養禁戒，隨無所犯，意中明了，宣布處處，所當正行，周入眾聖，無所戴仰。",
    "T10n0285_003:0474a06_16": "往返智慧，以宣暢義，隨時散布，得神通行。",
    "T10n0285_003:0474a07_17": "詰誳方便，而顯道化，修行善權，隨俗而導，積功累德，常不厭足，慕求道慧，未曾懈廢，奉無極慈，合集愍哀，意不怠惓，求于道業。",
    "T10n0285_003:0474a10_18": "不以閑退，精進殷勤，務佛十力無所畏慧。",
    "T10n0285_003:0474a11_19": "諸佛之法十八不共，常以善行，思惟深入莊嚴佛土。",
    "T10n0285_003:0474a12_20": "立若干行，合集積累諸相種好，常行精進，志求如來莊嚴清淨身口意行，修無極業，敬尊奉戒，順諸菩薩，重眾法師，無所危害。",
    "T10n0285_003:0474a15_21": "以諸菩薩善權方便，普遊世間，夙夜一心，捨他之念，常以道法，勤化眾生，能修如斯。",
    "T10n0285_003:0474a17_22": "以布施業，勸導眾生，愛敬利言，大利濟彼，等救群黎。",
    "T10n0285_003:0474a18_23": "乃復示現色身之形，為班宣法，因而遵行菩薩如來大業，以開化眾，乃復覩見生死瑕穢，稱揚諸佛聖慧功勳，能行如是。",
    "T10n0285_003:0474a21_24": "以大神足，變化感動，以若干種善權之誼，唱導眾生，而教化之。",
    "T10n0285_003:0474a22_25": "已能精進，如是化者，入於佛慧，心性行道，以不退轉，修眾德本，勤求殊特正真法矣。",
    "T10n0285_003:0474a24_26": "愍傷眾生，其有遊行，處於世間，書疏經典，印綬眾會，計校守府，諸身種大，所應療治，醫藥眾病，寒熱羸瘦，鬼神所嬈，中毒狂病，若有追逐，所在療形，合偶伎術，跳越謿說，多所歡悅，郡國縣邑，江河泉池，樹木華實，所生藥草。",
    "T10n0285_003:0474a29_27": "金銀明月，珠玉水精，琉璃所現，眾寶日月，陬邑村落，居家田地，地動眠寐，所夢怪應，所入一切眾身形像所在。",
    "T10n0285_003:0474b03_28": "諸相所應，所當修治，謹慎遵行，財業貨物，神通無色，以無放逸，四等心行，所造專精，而無危害。",
    "T10n0285_003:0474b05_29": "愍哀眾生，因修永安，彼以此行，愍傷世間，稍漸立之，諸佛正法，能化立之。",
    "T10n0285_003:0474b07_30": "難勝菩薩，道地供養，奉事無央數億百千兆載諸佛，衣被餅食，床褥臥具，病瘦醫藥。",
    "T10n0285_003:0474b09_0": "在如來所，棄捨家業，出為沙門，於諸如來，聽受經典，成為法師。",
    "T10n0285_003:0474b10_1": "又復重聞，逮得總持無數億姟百千劫中，興顯德本，究竟清淨；又如佛子妙寶車璩，共合相近，轉相照曜。",
    "T10n0285_003:0474b12_2": "菩薩如是住於難勝開士之地。",
    "T10n0285_003:0474b13_3": "「以此德本，修善權慧，道義遂高，加大乘，應造功勳，所行無侶，猶如佛子村落之中，有夜光珠，普照田地如雲風遍，吹浮遊轉諸天宮殿，菩薩如是得難勝住。",
    "T10n0285_003:0474b17_4": "以是德本善權智慧，心行普入，常處在世，無能亂者，是諸菩薩大士之業，第五住。",
    "T10n0285_003:0474b18_5": "菩薩住此，多所悅可，若為天王，降伏一切眾邪異學，有興立者，布施愛敬，饒益等利，見眾生念，未曾心離諸佛行法。",
    "T10n0285_003:0474b21_6": "乃復普憶，思念諸聖一切智業，以何方便，蒙濟眾生，乃至巍巍無極道堂，發意之頃，須臾精進，一時之間，逮不可計億千三昧，見眾菩薩無數百千，眷屬圍旋，論經說誼，於彼得度，建立誓力，咸成菩薩殊特變化，無能稱計限量其德，乃至如是億百千劫，莫能諮嗟暢其功勳。」",
    "T10n0285_003:0474b27_7": "時金剛藏菩薩大士，欲重散此經典之業，便說頌曰：「第四暉曜住，　　甚清淨如是；　其意已平等，　　思惟三世事。",
    "T10n0285_003:0474c02_0": "　斯心行業戒，　　道德修清淨；　發意頃離結，　　轉入第五住。",
    "T10n0285_003:0474c04_0": "　而意念諸根，　　若聞不迴轉；　以有四意止，　　道御樂章句。",
    "T10n0285_003:0474c06_0": "　已超遊五力，　　一切無所壞；　則勇猛周旋，　　因得第五住。",
    "T10n0285_003:0474c08_0": "　慚愧為衣服，　　清淨禁戒香；　覺意成華鬘，　　禪思為塗薰。",
    "T10n0285_003:0474c10_0": "　遵奉智慧業，　　道尊自嚴容；　總持為苑囿，　　定意平等行。",
    "T10n0285_003:0474c12_0": "　四神足遊步，　　意淨為腦戶；　慈心愍哀眼，　　殊妙見聖慧。",
    "T10n0285_003:0474c14_0": "　攝持無吾我，　　其意伏塵勞；　便得入第五，　　人中師子住。",
    "T10n0285_003:0474c16_0": "　適得入第五，　　特異之道地；　道業以清淨，　　修行轉復上。",
    "T10n0285_003:0474c18_0": "　若能淨志性，　　輒求最勝誼；　憐傷厭眾患，　　思惟離意念。",
    "T10n0285_003:0474c20_0": "　積累功德本，　　尊慧亦如是；　興發無數眾，　　照顯行道地。",
    "T10n0285_003:0474c22_0": "　為佛所建立，　　念無慢聖意；　曉了自然解，　　不廢正四諦。",
    "T10n0285_003:0474c24_0": "　究暢真諦誼，　　將養護眾根；　若分別真正，　　轉復度諸佛。",
    "T10n0285_003:0474c26_0": "　如是消著意，　　并及行道諦；　等志而道明，　　乃至無罣礙。",
    "T10n0285_003:0474c28_0": "　以微真雅心，　　修治若斯諦；　智慧脫門尊，　　不惱無陰蓋。",
    "T10n0285_003:0475a01_0": "　已修功勳本，　　行慧甚廣遠；　超度眾因緣，　　濟一切群黎。",
    "T10n0285_003:0475a03_0": "　其懷真實意，　　成就如是諦；　親自暢解之，　　達本淨無安。",
    "T10n0285_003:0475a05_0": "　慈愍無所得，　　爾乃為安住；　因眾生勞患，　　求眾祐道慧。",
    "T10n0285_003:0475a07_0": "　勤觀其造始，　　本源之所從；　愚癡由闇冥，　　閉在恩愛種。",
    "T10n0285_003:0475a09_0": "　眾生貪取陰，　　便成苦惱身；　已逮無吾我，　　察之如草木。",
    "T10n0285_003:0475a11_0": "　從勞塵致有，　　數數往諸趣；　猶輪轉無際，　　眾苦患慼惱。",
    "T10n0285_003:0475a13_0": "　嗚呼亡失已，　　眾人可愍傷；　愚戇之所憔，　　生死流不返。",
    "T10n0285_003:0475a15_0": "　五陰情猶牛，　　諸種邪見瘡；　火然燒其心，　　志貴於闇冥。",
    "T10n0285_003:0475a17_0": "　墮于愛欲河，　　方慕求明顯；　處在勤苦江，　　明求最導師。",
    "T10n0285_003:0475a19_0": "　以見如是難，　　當修無放逸；　諸所遵行業，　　皆用度眾生。",
    "T10n0285_003:0475a21_0": "　志強性行安，　　遊步有氣勢；　既勇懷慚愧，　　曉了成智慧。",
    "T10n0285_003:0475a23_0": "　積功德無厭，　　聖尊行如是；　清白法無惓，　　力勢是其意。",
    "T10n0285_003:0475a25_0": "　是最勝福田，　　宣音覺意相；　所作無飽滿，　　精進哀眾生。",
    "T10n0285_003:0475a27_0": "　欲化眾生故，　　因往入工匠；　或畫師刻印，　　計數人療疾。",
    "T10n0285_003:0475a29_0": "　像如鬼邪嬈，　　由以轉除病；　立之於經要，　　解覺樂慈愍。",
    "T10n0285_003:0475b02_0": "　合偶作賦頌，　　若干種戲笑；　流河及園囿，　　浴池樹華實。",
    "T10n0285_003:0475b04_0": "　建立無數業，　　以用安眾生；　現無量像色，　　眾珍寶若干。",
    "T10n0285_003:0475b06_0": "　取地令動搖，　　則覩日月光；　眾生之有相，　　遊諸國處所。",
    "T10n0285_003:0475b08_0": "　無色財為勝，　　神通不可量；　欲以修愍哀，　　普安于眾生。",
    "T10n0285_003:0475b10_0": "　於斯謂難勝，　　殊妙智慧業；　供養億載佛，　　同聽受經典。",
    "T10n0285_003:0475b12_0": "　彼等修性仁，　　清白行遂顯；　猶紫金車璩，　　磨治平明好。",
    "T10n0285_003:0475b14_0": "　其宅眾寶成，　　宮殿轉遊行；　此風轉之前，　　無有違護者。",
    "T10n0285_003:0475b16_0": "　如行世俗法，　　然悉為眾生；　遊是覺朋侶，　　譬蓮華在水。",
    "T10n0285_003:0475b18_0": "　於是處興術，　　所建造豪尊；　違捨異學術，　　覩修歡悅事。",
    "T10n0285_003:0475b20_0": "　所行眾善德，　　皆由最勝慧；　救護于群黎，　　因致十種力。",
    "T10n0285_003:0475b22_0": "　等尊逮威勢，　　精進為無上；　見若干億千，　　安住天中天。",
    "T10n0285_003:0475b24_0": "　得殊妙三昧，　　觀察億國土；　所願差特故，　　復過是功勳。",
    "T10n0285_003:0475b26_0": "　是第五住地，　　若干億品術；　御化眾邪術，　　顯已曜眾生。」",
    "T10n0285_003:0475b28_0": "時諸佛子，聞班宣此諸菩薩行，從地踊上，住虛空中，歡喜雨華，明月珠寶，瓔珞衣服，光明清淨，供散佛上，口歎善哉。",
    "T10n0285_003:0475c01_1": "一切神明，處虛空中，百千之眾，莫不踊躍。",
    "T10n0285_003:0475c02_2": "時諸天下殊妙雜寶，貢奉眾祐，香華塗香，繒幡幢蓋，諸魔眷屬，自在天子，諸天俱來，在於其上，遊步虛無，雨諸寶華，其心悅豫，供養最勝，意抱無量，口宣善哉。",
    "T10n0285_003:0475c06_3": "諸佛之子眾神皆集，無數億千，亦住於上，鼓眾妓樂，其音清和，又一切妓，暢如斯音，佛響仁和，棄散惡塵，本淨空寂，消眾法想，猶如虛無，等無思念，行步清淨，住立成就，不著於俗，永無放逸，無本平等，而悉真正，法無想念，若有曉了，諸法悉無，則成無本，無所有業，輒無所思，愍傷眾生，精修救度，是為佛子法王諸子修布施行，皆捨相著，其戒堅固，心性恬怕，為眾生忍，無盡法慧，授精進力，令諸法寂，入禪定門，淨除眾塵，察諸萬物，信解空無，聖慧力成，為一切護。",
    "T10n0285_003:0475c16_4": "是諸佛子，高德除穢，如是聲有百千，自然宣柔和音，最勝大聖。",
    "T10n0285_003:0475c18_5": "尋默然時諸天玉女，眾如食息，還復天上，金剛藏歎志勇猛，化得行成第五住地，遂致究竟，莫能廢哉。",
    "T10n0285_003:0475c21_0": "漸備經目前住品第六",
    "T10n0285_003:0475c22_0": "金剛藏曰：「諸佛子聽！",
    "T10n0285_003:0475c22_1": "菩薩大士，以能修成第五住者，輒超進入第六住地，則行十法。",
    "T10n0285_003:0475c23_2": "何謂為十？",
    "T10n0285_003:0475c24_3": "了一切法皆無有想，而普平等；諸相平坦，永無形類；悉無所生，超絕無侶；皆無所起，故曰平等；為甚清淨，調定真正；皆無放逸，不為馳騁；無應不應，無[雨/隻]無隻；寂寞坦然，而無倫匹；猶幻夢影，山中呼響，水月現像等亦如化；所行道業，而無二意；是為十法。",
    "T10n0285_003:0476a01_0": "從第五地，逮第六住，作是行已，自然觀是一切諸法，計校思惟，反覆察之，不令錯亂近第六住。",
    "T10n0285_003:0476a03_1": "自然目見，以逮成此，則得通利，柔順法忍。",
    "T10n0285_003:0476a04_2": "不從迷惑，尚未逮近無所從生法忍，稍以近之能致自然，入於一切諸法處所，轉能進前，致於大哀，為尊元首，顯燿大哀，具無極悲。",
    "T10n0285_003:0476a07_3": "解世五趣，有無合散，以觀如是，名第六住。",
    "T10n0285_003:0476a08_4": "乃暢世習所可由生，皆從倚已，吾我所致，以覺欲事。",
    "T10n0285_003:0476a09_5": "世無所有，懷愚意者，倚著吾我，因其無智，而成癡冥。",
    "T10n0285_003:0476a10_6": "慕樂生處，習不順業，志務犇逸，反邪之行，積累若干，罪福興衰。",
    "T10n0285_003:0476a11_7": "萬物無常，由無益生，解是所行，心善自修，消除諸漏，至真本無；其發善德，故當還返，周遊生死報應之地，所作是田，神識是種，無明之本，則是闇冥；愛是潤澤，貢高自大是其志性，長養諸見羅網眾結；使因得是，自生名色；轉增名色，則成諸根；諸根已成，起若干種所更習事；習事以起，便有痛痒；從痛痒故，便有喜樂，則益所受；以益所受，輒成所有；發意合成以成發念，因成五陰五體之形；尋至五趣，漸稍生著，以至諸著；眾猗悉備，由是發起惱熱燒炙一切憂慼啼哭之苦。",
    "T10n0285_003:0476a23_0": "諸不善業，本空無形，不了得習，無亂別者；皆復自然，稍習無蓋，故致得此；有解斯義，便無所慕。",
    "T10n0285_003:0476a25_1": "菩薩如是，樂于柔順，觀十二緣，則自思惟，以是至誠，是所生識。",
    "T10n0285_003:0476a26_2": "究竟無慧，無明之業，本為清淨，成行報應。",
    "T10n0285_003:0476a27_3": "所行以成，神識在先，神識之侶，有受四陰，則致名色迷惑之事。",
    "T10n0285_003:0476a29_4": "諸衰六入，諸根境界，輒成神識。",
    "T10n0285_003:0476a29_5": "因為同伴，與諸漏更，更成痛痒，因愛適長，益於所受。",
    "T10n0285_003:0476b02_6": "以御所受，則成漏業，從所作生興生身陰，斯生之內，因致老羸，身陰散壞，致於死亡。",
    "T10n0285_003:0476b04_0": "與愚冥俱，甚可恐畏。",
    "T10n0285_003:0476b04_1": "此從危害，至住結網，致口言辭，是生五根，苦起意根，從其憂愁，多所戚患，因成受有，以是緣故，退生苦樹，造立所作，被自思察，由倚所作，用知所作，方當作者，計彼有作，則無所作，本末無相也，亦不可得。",
    "T10n0285_003:0476b09_2": "又復思惟，其三界者，心之所為，其計於斯十二緣起。",
    "T10n0285_003:0476b10_3": "五趣所歸，如來至真之所解暢，又此一切一種一心，同時俱成。",
    "T10n0285_003:0476b11_4": "所以者何？",
    "T10n0285_003:0476b12_5": "若諸根等，心生貪欲，悉由神識生死之癡，因從無明，其名色者，心為伴侶，而立迷惑，從其名色，名色以成，為六衰入，從致所更，為痛痒侶，痛痒意愛，所以有愛，從不捨受，發起眾難，由此緣合，而致所有，因倚致生，其興羅網，誓願老死，從神識中，因致此有，別知名色緣對；而其名色，各各有趣，六情衰入，已覩已界，能入寂寞，更習緣故；從其更習，意念致之，生痛痒緣；從痛痒故，便復作行，善惡好醜；從恩愛緣，致樂塵勞貪婬之事；從愛緣故，致結縛獄；從有緣故，致於他生，生現在處，不可解從；生緣因發，生五陰本，致老之緣，以致老耄，諸根便熟，則致死亡。",
    "T10n0285_003:0476b25_0": "以至死者，有十二事，發緣起處，其身陰壞，而不能斷，未曾永絕。",
    "T10n0285_003:0476b26_1": "從無明緣，則致眾行，名色六入，習更痛愛受有生老病死愁憂啼哭。",
    "T10n0285_003:0476b27_2": "無明緣故，無有斷絕，不可究暢，如是有餘。",
    "T10n0285_003:0476b28_3": "無明適消，眾行便滅，由是有耳，如是有餘。",
    "T10n0285_003:0476b29_4": "彼以無明恩愛所受，長益塵勞，無斷絕時，及行所作，往返報應，報應展轉，根無拔時，盡其餘殃者，苦痛輒轉，亦無休息，以無明矣。",
    "T10n0285_003:0476c03_5": "為去來今，見縛流布，宜當斷絕，如是三轉，三轉無我，以離吾我，無明滅去，自然之業無有處所。",
    "T10n0285_003:0476c06_6": "猶如葦屋，若池清淨，若苦眾惱，無明之故，則有行矣，是為本宿，未曾諸痛，因其識故，乃致痛痒，是為現在之痛痒行也。",
    "T10n0285_003:0476c08_7": "從愛致有，是為將來痛痒之原，從此以上，則無所生。",
    "T10n0285_003:0476c10_8": "無明適消，眾行便滅，亦為斷絕，有苦三患，十二報應，從因緣起，彼從無明，致于六入，是能滅行。",
    "T10n0285_003:0476c12_9": "眾行已滅，因是別致，眾行如是，有餘二事，自縛苦更痛痒。",
    "T10n0285_003:0476c13_10": "尚有餘盡別離之苦，無明適消，諸行便滅，三苦永斷。",
    "T10n0285_003:0476c15_11": "從無明故，致諸行矣，從作緣故，致眾行耳，如是有餘。",
    "T10n0285_003:0476c16_12": "無明適消，眾行便滅，是為所有，一切諸行，有是餘故。",
    "T10n0285_003:0476c17_13": "有無明行，以權方便，開解大縛，有是餘故，而有輪轉。",
    "T10n0285_003:0476c18_14": "彼當以故觀十二緣起滅所趣，反覆察之，由從因有，勤勤倚著，御身口意，因自作緣，供養所致，無有生業，其三迴轉，使不復轉，宿本無痛，習更三苦，修行報應諸緣起耳。",
    "T10n0285_003:0476c22_15": "假如有人，舉其負債，而在解縛，觀察無盡，無所有盡。",
    "T10n0285_003:0476c24_0": "彼觀此緣，緣適起時，識當來事，悉當了之。",
    "T10n0285_003:0476c24_1": "無我無人，無壽無命，自然為空，寂然恬怕有所造作，因遭得報，遵空脫門。",
    "T10n0285_003:0476c26_2": "心性懷此，如是滅盡，以無有餘，現在之處所也。",
    "T10n0285_003:0476c27_3": "思惟專志，無相脫門，以故知之，無所慕樂，唯志大哀，教授開化宿本眾生，是為心抱無願脫門，以能奉行，是三脫門，則以消除彼我之行及見作相，去於有無諸相之著，復加進抱，大哀為無，益便精進，化諸凡夫未成道者，使得究暢。",
    "T10n0285_003:0477a04_4": "以能成就，輒達法會，轉通法會，不復退還。",
    "T10n0285_003:0477a05_5": "具備和同，以進仁和，成就不退。",
    "T10n0285_003:0477a05_6": "若覩如是，所生瞋結瑕穢之病，由此合會，適以合會致此眾患，猶如江水流無休息，心自念言：『不用餘行，永修寂然，開化眾生。』",
    "T10n0285_003:0477a08_7": "如是佛子！",
    "T10n0285_003:0477a08_8": "若能行此，處在無恨，殃毒惡世，導御自然。",
    "T10n0285_003:0477a09_9": "觀本淨者，不起不滅，遵奉大哀，化順眾生，行智度無極，號無礙慧門，漸修熟志，學至照曜，合會道明，成慧如是。",
    "T10n0285_003:0477a12_10": "正道大業，道利應時，服食道義，不與邪業而俱合會。",
    "T10n0285_003:0477a13_11": "因僉觀察，自然寂滅，亦不往彼道品具足，親自覩解，目前道地，便入於空。",
    "T10n0285_003:0477a15_12": "惟解定意，其定意名入空自然空定，究竟空定，第一空定，為無極空定意，為合會空定意，所奉行空定意，真無念空定意，為等察空定意，離業無物空定意。",
    "T10n0285_003:0477a18_13": "如是比像，逮得一萬三昧門，自然目前，無相無願，亦復如是。",
    "T10n0285_003:0477a20_14": "「轉復進修，親近逮至諸菩薩住，其心充滿，性不可壞，心性了了，性行真正，其性深遠，意不可轉，意無休息，其意弘廣，心思無限，意慕樂慧，其意集會，善權智慧，爾乃備悉。",
    "T10n0285_003:0477a24_15": "此菩薩性，遂致淳和，在如來道，永不迴轉，能化異學一切邪術等順慧地，不墮弟子緣覺之地，專一增進，目見佛慧，而無等倫，捨塵勞行，得堅固志，住菩薩慧。",
    "T10n0285_003:0477a27_16": "而熟修奉空無相願，遵承法教，隨時應宜，善權智慧，不復毀散道品法行。",
    "T10n0285_003:0477a29_17": "彼住菩薩，目見道地，智度無極，益復超異，今日成就，通利應道，疾逮第三忍，名曰柔順，是謂道法；轉而順從，彼以住此目見菩薩第六道地。",
    "T10n0285_003:0477b03_18": "見不可計億百千姟兆載諸佛，尋時供養，下意奉事，進其衣食，床臥坐具，病瘦醫藥，在諸佛所，出家捐業，行作沙門，受聽經典，如所聞之，奉行智慧，勤修聖達，所行求義，即能逮致，轉修覺進如來法藏。",
    "T10n0285_003:0477b08_19": "逮大法明，在不可數億百千劫兆載無限，成功德本，遂顯巍巍，猶如佛子上寶琉璃，洗治發明，其光灼灼，菩薩如斯，住是目前菩薩道地，其德日增，行善權智，益加顯發，以此德本，轉增寂然，遊步無侶，猶如佛子。",
    "T10n0285_003:0477b12_20": "其月大光，照眾生心，使各坦然，其四大風，所御宮殿，獨而無侶。",
    "T10n0285_003:0477b14_21": "「菩薩如是，以住目前菩薩道地，德本日增，照除無數眾生塵勞，拔愛欲瑕，總四魔徑，獨步無侶，是為佛子菩薩大士以近目前第六菩薩所逮道地。",
    "T10n0285_003:0477b17_22": "遵修住此，善能變化，設為天王，其四大者，覩之降息，獨步三界而無疇匹，聲聞、緣覺不敢諮問，所行德本，布施愛敬，利益等利，化眾生心，不捨佛道至皆具足。",
    "T10n0285_003:0477b21_23": "念一切智，何所陳生，最第一願，勢力堅強，導御開化，成其普智，發意之頃，如是比像，無極精進，須臾之頃，逮致億百千諸三昧定。",
    "T10n0285_003:0477b24_24": "開化無數億百千姟諸菩薩眾，覩諸眷屬菩薩願力，而有殊特，有所感動莫能稱計行若干億百千姟劫，不可為喻。」",
    "T10n0285_003:0477b26_25": "時金剛藏菩薩大士，欲廣解散此義所歸，即說頌曰：「以能具備悉，　　第五之道地；　因法為瑞應，　　無相無所生。",
    "T10n0285_003:0477c02_0": "　不起甚清淨，　　以為無放逸；　奉行聖慧意，　　便入第六住。",
    "T10n0285_003:0477c04_0": "　諸法為寂寞，　　靜然無想念；　自然猶幻化，　　解脫於生死。",
    "T10n0285_003:0477c06_0": "　以致柔順忍，　　法自無所亂；　其慧轉殊勝，　　則勤修六住。",
    "T10n0285_003:0477c08_0": "　聰達住柔順，　　頻入明慧力；　觀察一切世，　　從習而有報。",
    "T10n0285_003:0477c10_0": "　由愚癡盲冥，　　而有己人物；　欲度脫斯等，　　故興修勤行。",
    "T10n0285_003:0477c12_0": "　從選擇因緣，　　本末悉為空；　所作緣報應，　　和會致諍亂。",
    "T10n0285_003:0477c14_0": "　猶若有所作，　　便覩造所見；　選擇親近眾，　　猶如蜂採華。",
    "T10n0285_003:0477c16_0": "　假使慧察之，　　本末為明冥；　思想緣罪福，　　得報以癡果。",
    "T10n0285_003:0477c18_0": "　從思想已故，　　名色為伴侶；　如是致有難，　　乃成五陰苦。",
    "T10n0285_003:0477c20_0": "　因其我心所，　　墮入在三界；　又是諸所趣，　　十二悉一心。",
    "T10n0285_003:0477c22_0": "　從貪婬而生，　　心行亦如之；　有盡亦如斯，　　復為心所誤。",
    "T10n0285_003:0477c24_0": "　由無明癡故，　　造立十二苦；　愚冥之因緣，　　數施諸想念。",
    "T10n0285_003:0477c26_0": "　如是之所致，　　老病俱散身；　又一切諸患，　　由當盡冥壞。",
    "T10n0285_003:0477c28_0": "　從癡無明緣，　　因是無斷絕；　思想若消滅，　　因緣則斷除。",
    "T10n0285_003:0478a01_0": "　以起愚恩愛，　　而緣致塵勞；　勤苦之惱患，　　想念有餘害。",
    "T10n0285_003:0478a03_0": "　從諸入致癡，　　故有生死苦；　更樂及痛痒，　　從苦復至苦。",
    "T10n0285_003:0478a05_0": "　有復餘受身，　　展轉復長苦；　斷除諸苦惱，　　則乃無吾我。",
    "T10n0285_003:0478a07_0": "　本無有痛痒，　　亦無諸想念；　其神識所更，　　現在而往返。",
    "T10n0285_003:0478a09_0": "　用當來受行，　　故成諸苦惱；　又所消滅者，　　觀之所永盡。",
    "T10n0285_003:0478a11_0": "　由愚癡因緣，　　自然成覺了；　因其患厭故，　　滅除諸因緣。",
    "T10n0285_003:0478a13_0": "　因其因緣故，　　於是斷諸緣；　觀諸卑賤士，　　自然為永空。",
    "T10n0285_003:0478a15_0": "　柔順及愚冥，　　承其行業意；　逮之乃盡癡，　　蒙此皆斷緣。",
    "T10n0285_003:0478a17_0": "　深妙之因緣，　　解之虛無相；　察省十事分，　　了其不可別。",
    "T10n0285_003:0478a19_0": "　有計諸所趣，　　罪福處未來；　其財業三品，　　從本來展轉。",
    "T10n0285_003:0478a21_0": "　剖判三苦行，　　起滅之處所；　無所有陰盡，　　柔順解因緣。",
    "T10n0285_003:0478a23_0": "　因緣起如是，　　所入暢平等；　譬如現幻化，　　愛欲業若斯。",
    "T10n0285_003:0478a25_0": "　如夢之所覩，　　形影亦如是；　冥騃愚癡類，　　自然猶野馬。",
    "T10n0285_003:0478a27_0": "　其解如是行，　　彼智乃了空；　諸緣為恍惚，　　奉此無堅相。",
    "T10n0285_003:0478a29_0": "　以能了如此，　　亦無有志願；　唯欲願愍傷，　　一切眾生類。",
    "T10n0285_003:0478b02_0": "　其大志寬弘，　　如是行脫門；　心轉加慈愍，　　思樂佛功德。",
    "T10n0285_003:0478b04_0": "　勤修憂眾生，　　實思察其元；　無諸情慼患，　　逮無量功勳。",
    "T10n0285_003:0478b06_0": "　承空三昧具，　　識本百千劫；　勇猛士如是，　　無相亦無願。",
    "T10n0285_003:0478b08_0": "　建立斯道業，　　柔順尊法忍；　其慧應無為，　　脫門為善寶。",
    "T10n0285_003:0478b10_0": "　如是性寬弘，　　供養於大聖；　應寂然除憒，　　志順最勝命。",
    "T10n0285_003:0478b12_0": "　逮成覺意定，　　益增加清淨；　猶琉璃紫金，　　彫治益光榮。",
    "T10n0285_003:0478b14_0": "　以照眾生意，　　猶月之弘光；　四品風遊行，　　獨步無等倫。",
    "T10n0285_003:0478b16_0": "　因越魔徑路，　　最勝光美妙；　消滅眾塵勞，　　燋炙諸苦痛。",
    "T10n0285_003:0478b18_0": "　天師大錠鐐，　　宣布此慧住；　善化立道意，　　變消心懷風。",
    "T10n0285_003:0478b20_0": "　所可奉聖慧，　　演章句所講；　勇士已超越，　　聲聞所不逮。",
    "T10n0285_003:0478b22_0": "　發意須精進，　　已逮安住業；　宿世已獲致，　　億百千三昧。",
    "T10n0285_003:0478b24_0": "　須臾見無數，　　十方諸現佛；　其德照曜世，　　猶日秋時月。",
    "T10n0285_003:0478b26_0": "　微妙深難了，　　勝聲聞不及；　眾雄自由講，　　第六之道地。」",
    "T10n0285_003:0478b28_0": "於時諸天，聞所說法，心中坦然，住虛空中，雨若干種，華香珍寶。",
    "T10n0285_003:0478b29_1": "稱揚諮嗟，柔軟妙音，口宣清淨具足可敬功勳之聲：「善哉上最思惟利義，累功積德，慧得自在，殊勝之行，為最巍巍。",
    "T10n0285_003:0478c03_2": "猶如蓮華，愍傷群生，其行超絕，不可稱量。」",
    "T10n0285_003:0478c04_3": "大神妙天，在虛空中，散雨殊妙眾雜華香，消除麁細塵勞憂冥，頒宣琦異上好音響：「逮最清淨第一之利。",
    "T10n0285_003:0478c06_4": "我等以聞所暢道地。」",
    "T10n0285_003:0478c07_5": "時諸伎樂，出悲音聲，諸天玉女，心懷踊躍，於彼諸天，承佛聖旨，令諸門戶皆自為開，除眾闇冥，心解如日，奉最尊法。",
    "T10n0285_003:0478c09_6": "於是彼世無數之眾，俗間賢人，皆超越世，顯示方俗第一微妙，遙見其身，寂然恬怕，而現其形無身之身，自歸於法，消滅調定，使無想念。",
    "T10n0285_003:0478c12_7": "有其音響，眼目大明，越無央數諸佛國土，供養諸佛，奉眾導師，自察其身，憶如最勝，棄諸瑕穢，慧得自在，開化眾生，無彼我想，奉精進行，應所行業。",
    "T10n0285_003:0478c16_8": "諸天玉女一切皆樂寂默之義，觀人中尊，眾會悅豫，啟白眾祐：「為供養佛，身自在已，願說殊特正法言教，功勳如海，唯時宣之，顯第七住。」",
    "T10n0285_003:0478c19_9": "◎漸備經卷第三"
}