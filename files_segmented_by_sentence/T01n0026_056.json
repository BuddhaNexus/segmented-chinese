{
    "T01n0026_056:0775c04_0": "中阿含經卷第五十六",
    "T01n0026_056:0775c06_0": "東晉罽賓三藏瞿曇僧伽提婆譯",
    "T01n0026_056:0775c07_0": "（二〇四）晡利多品羅摩經第三(第五後誦)",
    "T01n0026_056:0775c08_0": "我聞如是：一時，佛遊舍衛國，在於東園鹿子母堂。",
    "T01n0026_056:0775c09_1": "爾時，世尊則於晡時從燕坐起，堂上來下，告尊者阿難：「我今共汝至阿夷羅婆提河浴。」",
    "T01n0026_056:0775c11_2": "尊者阿難白曰：「唯然。」",
    "T01n0026_056:0775c11_3": "尊者阿難執持戶鑰，遍詣諸屋而彷徉，見諸比丘，便作是說：「諸賢！",
    "T01n0026_056:0775c13_4": "可共詣梵志羅摩家。」",
    "T01n0026_056:0775c14_0": "諸比丘聞已，便共往詣梵志羅摩家。",
    "T01n0026_056:0775c14_1": "世尊將尊者阿難往至阿夷羅婆提河，脫衣岸上，便入水浴，浴已還出，拭體著衣。",
    "T01n0026_056:0775c16_2": "爾時，尊者阿難立世尊後，執扇扇佛。",
    "T01n0026_056:0775c17_3": "於是，尊者阿難叉手向佛，白曰：「世尊！",
    "T01n0026_056:0775c18_4": "梵志羅摩家極好整頓，甚可愛樂，唯願世尊以慈愍故，往至梵志羅摩家。」",
    "T01n0026_056:0775c20_5": "世尊為尊者阿難默然而受。",
    "T01n0026_056:0775c20_6": "於是世尊將尊者阿難往至梵志羅摩家。",
    "T01n0026_056:0775c21_7": "爾時，梵志羅摩家，眾多比丘集坐說法，佛住門外，待諸比丘說法訖竟。",
    "T01n0026_056:0775c23_8": "眾多比丘尋說法訖，默然而住。",
    "T01n0026_056:0775c24_9": "世尊知已，謦欬敲門，諸比丘聞，即往開門，世尊便入梵志羅摩家，於比丘眾前敷座而坐，問曰：「諸比丘向說何等？",
    "T01n0026_056:0775c26_10": "以何事故集坐在此？」",
    "T01n0026_056:0775c27_11": "時，諸比丘答曰：「世尊！",
    "T01n0026_056:0775c27_12": "向者說法，以此法事集坐在此。」",
    "T01n0026_056:0775c28_13": "世尊歎曰：「善哉！",
    "T01n0026_056:0775c29_14": "善哉！",
    "T01n0026_056:0775c29_15": "比丘集坐當行二事：一曰說法，二曰默然。",
    "T01n0026_056:0776a01_16": "所以者何？",
    "T01n0026_056:0776a01_17": "我亦為汝說法，諦聽，諦聽，善思念之。」",
    "T01n0026_056:0776a02_18": "時，諸比丘白曰：「唯然。",
    "T01n0026_056:0776a02_19": "當受教聽。」",
    "T01n0026_056:0776a03_20": "佛言：「有二種求，一曰聖求，二曰非聖求。",
    "T01n0026_056:0776a04_21": "云何非聖求？",
    "T01n0026_056:0776a04_22": "有一實病法、求病法，實老法、死法、愁憂慼法，實穢污法、求穢污法。",
    "T01n0026_056:0776a05_23": "云何實病法求病法？",
    "T01n0026_056:0776a06_24": "云何病法耶？",
    "T01n0026_056:0776a06_25": "兒子、兄弟是病法也。",
    "T01n0026_056:0776a07_26": "象馬、牛羊、奴婢、錢財、珍寶、米穀是病害法，眾生於中觸染貪著，憍慠受入，不見災患，不見出要，而取用之。",
    "T01n0026_056:0776a09_27": "云何老法、死法、愁憂慼法，穢污法耶？",
    "T01n0026_056:0776a10_28": "兒子、兄弟是穢污法，象馬、牛羊、奴婢、錢財、珍寶、米穀是穢法害法，眾生於中染觸貪著，憍慠受入，不見災患，不見出要，而取用之。",
    "T01n0026_056:0776a13_29": "彼人欲求無病無上安隱涅槃，得無病無上安隱涅槃者，終無是處。",
    "T01n0026_056:0776a15_30": "求無老、無死、無愁憂慼，無穢污無上安隱涅槃，得無老、無死、無愁憂慼、無穢污無上安隱涅槃者，終無是處。",
    "T01n0026_056:0776a17_31": "是謂非聖求。",
    "T01n0026_056:0776a17_32": "「云何聖求耶？",
    "T01n0026_056:0776a18_33": "有一作是念：『我自實病法，無辜求病法，我自實老法、死法，愁憂慼法，穢污法，無辜求穢污法。",
    "T01n0026_056:0776a20_34": "我今寧可求無病無上安隱涅槃，求無老、無死，無愁憂慼，無穢污法無上安隱涅槃。』",
    "T01n0026_056:0776a22_35": "彼人便求無病無上安隱涅槃，得無病無上安隱涅槃者，必有是處。",
    "T01n0026_056:0776a23_36": "求無老、無死，無愁憂慼，無穢污無上安隱涅槃，得無老、無死，無愁憂慼，無穢污無上安隱涅槃者，必有是處。",
    "T01n0026_056:0776a26_37": "「我本未覺無上正盡覺時，亦如是念：『我自實病法，無辜求病法，我自實老法、死法，愁憂慼法，穢污法，無辜求穢污法，我今寧可求無病無上安隱涅槃，求無老、無死、無愁憂慼，無穢污無上安隱涅槃耶？』",
    "T01n0026_056:0776b01_38": "我時年少童子，清淨青髮，盛年年二十九，爾時極多樂戲，莊飾遊行。",
    "T01n0026_056:0776b03_39": "我於爾時，父母啼哭，諸親不樂，我剃除鬚髮，著袈裟衣，至信、捨家、無家、學道，護身命清淨，護口、意命清淨。",
    "T01n0026_056:0776b05_40": "我成就此戒身已，欲求無病無上安隱涅槃，無老、無死、無愁憂慼，無穢污無上安隱涅槃故，便往阿羅羅伽羅摩所，問曰：『阿羅羅！",
    "T01n0026_056:0776b09_0": "我欲於汝法行梵行，為可爾不？』",
    "T01n0026_056:0776b09_1": "阿羅羅答我曰：『賢者！",
    "T01n0026_056:0776b10_2": "我無不可，汝欲行便行。』",
    "T01n0026_056:0776b10_3": "我復問曰：『阿羅羅！",
    "T01n0026_056:0776b11_4": "云何汝此法自知自覺自作證耶？』",
    "T01n0026_056:0776b12_0": "阿羅羅答我曰：『賢者！",
    "T01n0026_056:0776b12_1": "我度一切識處，得無所有處成就遊。",
    "T01n0026_056:0776b13_2": "是故我法自知自覺自作證。』",
    "T01n0026_056:0776b14_0": "「我復作是念：『不但阿羅羅獨有此信，我亦有此信，不但阿羅羅獨有此精進，我亦有此精進，不但阿羅羅獨有此慧，我亦有此慧。",
    "T01n0026_056:0776b17_1": "阿羅羅於此法自知自覺自作證。』",
    "T01n0026_056:0776b17_2": "我欲證此法故，便獨住遠離、空安靖處，心無放逸，修行精勤。",
    "T01n0026_056:0776b19_3": "我獨住遠離、空安靖處，心無放逸，修行精勤已，不久得證彼法。",
    "T01n0026_056:0776b20_4": "證彼法已，復往詣阿羅羅加羅摩所，問曰：『阿羅羅！",
    "T01n0026_056:0776b22_0": "此法自知自覺自作證，謂度一切無量識處，得無所有處成就遊耶？』",
    "T01n0026_056:0776b23_1": "阿羅羅伽羅摩答我曰：『賢者！",
    "T01n0026_056:0776b24_2": "我是法自知自覺自作證，謂度無量識處，得無所有處成就遊。』",
    "T01n0026_056:0776b25_3": "阿羅羅伽羅摩復語我曰：『賢者！",
    "T01n0026_056:0776b26_4": "是為如我此法作證，汝亦然，如汝此法作證，我亦然。",
    "T01n0026_056:0776b27_5": "賢者！",
    "T01n0026_056:0776b27_6": "汝來共領此眾。』",
    "T01n0026_056:0776b28_7": "是為阿羅羅伽羅摩師處，我與同等，最上恭敬、最上供養、最上歡喜。",
    "T01n0026_056:0776b29_8": "「我復作是念：『此法不趣智，不趣覺，不趣涅槃，我今寧可捨此法，更求無病無上安隱涅槃，求無老、無死、無愁憂慼、無穢污無上安隱涅槃。』",
    "T01n0026_056:0776c03_9": "我即捨此法，便求無病無上安隱涅槃，求無老、無死、無愁憂慼、無穢污無上安隱涅槃已，往詣欝陀羅羅摩子所，問曰：『欝陀羅！",
    "T01n0026_056:0776c06_10": "我欲於汝法中學，為可爾不？』",
    "T01n0026_056:0776c07_11": "欝陀羅羅摩子答我曰：『賢者！",
    "T01n0026_056:0776c08_12": "我無不可，汝欲學便學。』",
    "T01n0026_056:0776c08_13": "我復問曰：『欝陀羅！",
    "T01n0026_056:0776c09_14": "汝羅摩子，自知自覺自作證何等法耶？』",
    "T01n0026_056:0776c10_15": "欝陀羅羅摩子答我曰：『賢者！",
    "T01n0026_056:0776c10_16": "度一切無所有處，得非有想非無想處成就遊。",
    "T01n0026_056:0776c11_17": "賢者！",
    "T01n0026_056:0776c12_0": "我父羅摩自知自覺自作證，謂此法也。』」",
    "T01n0026_056:0776c12_1": "「我復作是念：『不但羅摩獨有此信，我亦有此信。",
    "T01n0026_056:0776c14_0": "不但羅摩獨有此精進，我亦有此精進。",
    "T01n0026_056:0776c14_1": "不但羅摩獨有此慧，我亦有此慧。",
    "T01n0026_056:0776c15_2": "羅摩自知自覺自作證此法，我何故不得自知自覺自作證此法耶？』",
    "T01n0026_056:0776c17_3": "我欲證此法故，便獨住遠離、空安靖處，心無放逸，修行精勤。",
    "T01n0026_056:0776c18_4": "我獨住遠離、空安靖處，心無放逸，修行精勤已，不久得證彼法。",
    "T01n0026_056:0776c20_5": "證彼法已，復往欝陀羅羅摩子所，問曰：『欝陀羅！",
    "T01n0026_056:0776c21_6": "汝父羅摩，是法自知自覺自作證，謂度一切無所有處，得非有想非無想處成就遊耶？』",
    "T01n0026_056:0776c23_7": "欝陀羅羅摩子答我曰：『賢者！",
    "T01n0026_056:0776c23_8": "我父羅摩，是法自知自覺自作證，謂度一切無所有處，得非有想非無想處成就遊。』",
    "T01n0026_056:0776c25_9": "欝陀羅復語我曰：『如我父羅摩此法作證，汝亦然，如汝此法作證，我父亦然。",
    "T01n0026_056:0776c27_10": "賢者！",
    "T01n0026_056:0776c27_11": "汝來共領此眾。』",
    "T01n0026_056:0776c28_12": "欝陀羅羅摩子同師處，我亦如師，最上恭敬、最上供養、最上歡喜。",
    "T01n0026_056:0776c29_13": "「我復作是念：『此法不趣智，不趣覺，不趣涅槃，我今寧可捨此法，更求無病無上安隱涅槃，求無老、無死、無愁憂慼、無穢污無上安隱涅槃。』",
    "T01n0026_056:0777a03_14": "我即捨此法，便求無病無上安隱涅槃，求無老、無死、無愁憂慼、無穢污無上安隱涅槃已，往象頂山南，欝鞞羅梵志村，名曰斯那。",
    "T01n0026_056:0777a07_0": "於彼中地至可愛樂，山林欝茂，尼連禪河清流盈岸。",
    "T01n0026_056:0777a08_1": "我見彼已，便作是念：『此地至可愛樂，山林欝茂，尼連禪河清流盈岸，若族姓子欲有學者，可於中學，我亦當學，我今寧可於此中學。』",
    "T01n0026_056:0777a11_2": "即便持草往詣覺樹，到已布下敷尼師檀，結跏趺坐，要不解坐，至得漏盡，我便不解坐，至得漏盡。",
    "T01n0026_056:0777a13_3": "我求無病無上安隱涅槃，便得無病無上安隱涅槃。",
    "T01n0026_056:0777a14_4": "求無老、無死、無愁憂慼、無穢污無上安隱涅槃，便得無老、無死、無愁憂慼、無穢污無上安隱涅槃。",
    "T01n0026_056:0777a17_5": "生知生見，定道品法，生已盡，梵行已立，所作已辦，不更受有，知如真。",
    "T01n0026_056:0777a18_6": "「我初覺無上正盡覺已，便作是念：『我當為誰先說法耶？』",
    "T01n0026_056:0777a20_7": "我復作是念：『我今寧可為阿羅羅加摩先說法耶？』",
    "T01n0026_056:0777a21_8": "爾時有天，住虛空中，而語我曰：『大仙人！",
    "T01n0026_056:0777a22_9": "當知阿羅羅加摩彼命終來至今七日。』",
    "T01n0026_056:0777a23_10": "我亦自知阿羅羅加摩其命終來得今七日。",
    "T01n0026_056:0777a24_11": "我復作是念：『阿羅羅加摩！",
    "T01n0026_056:0777a24_12": "彼人長衰不聞此法，若聞此者，速知法次法。』",
    "T01n0026_056:0777a25_13": "「我初覺無上正盡覺已，作如是念：『我當為誰先說法耶？』",
    "T01n0026_056:0777a27_14": "我復作是念：『我今寧可為欝陀羅羅摩子先說法耶？』",
    "T01n0026_056:0777a28_15": "天復住空，而語我曰：『大仙人！",
    "T01n0026_056:0777a29_16": "當知欝陀羅羅摩子命終已來二七日也。』",
    "T01n0026_056:0777b01_17": "我亦自知欝陀羅羅摩子命終已來二七日也。",
    "T01n0026_056:0777b02_18": "我復作是念：『欝陀羅羅摩子！",
    "T01n0026_056:0777b02_19": "彼人長衰不聞此法，若聞法者，速知法次法。』",
    "T01n0026_056:0777b03_20": "「我初覺無上正盡覺已，作如是念：『我當為誰先說法耶？』",
    "T01n0026_056:0777b05_21": "我復作是念：『昔五比丘為我執勞，多所饒益，我苦行時，彼五比丘承事於我，我今寧可為五比丘先說法耶？』",
    "T01n0026_056:0777b07_22": "我復作是念：『昔五比丘今在何處？』",
    "T01n0026_056:0777b08_23": "我以清淨天眼出過於人，見五比丘在波羅[木*奈]仙人住處鹿野園中，我隨住覺樹下，攝衣持鉢，往波羅[木*奈]加尸都邑。",
    "T01n0026_056:0777b11_24": "爾時，異學優陀遙見我來，而語我曰：『賢者瞿曇！",
    "T01n0026_056:0777b12_25": "諸根清淨，形色極妙，面光照耀。",
    "T01n0026_056:0777b13_26": "賢者瞿曇！",
    "T01n0026_056:0777b13_27": "師為是誰？",
    "T01n0026_056:0777b13_28": "從誰學道？",
    "T01n0026_056:0777b14_0": "為信誰法？』",
    "T01n0026_056:0777b14_1": "我於爾時即為優陀說偈答曰：「『我最上最勝，　　不著一切法，　　諸愛盡解脫，　　自覺誰稱師。",
    "T01n0026_056:0777b18_0": "　　無等無有勝，　　自覺無上覺，　　如來天人師，　　普知成就力。』",
    "T01n0026_056:0777b20_0": "「優陀問我曰：『賢者瞿曇！",
    "T01n0026_056:0777b20_1": "自稱勝耶？』",
    "T01n0026_056:0777b20_2": "我復以偈而答彼曰：「『勝者如是有，　　謂得諸漏盡，　　我害諸惡法，　　優陀故我勝。』",
    "T01n0026_056:0777b24_0": "「優陀復問我曰：『賢者瞿曇！",
    "T01n0026_056:0777b24_1": "欲至何處？』",
    "T01n0026_056:0777b24_2": "我時以偈而答彼曰：「『我至波羅[木*奈]，　　擊妙甘露鼓，　　轉無上法輪，　　世所未曾轉。』",
    "T01n0026_056:0777b28_0": "「優陀語我曰：『賢者瞿曇！",
    "T01n0026_056:0777b28_1": "或可有是。』",
    "T01n0026_056:0777b28_2": "如是語已，即彼邪道經便還去，我自往至仙人住處鹿野園中。",
    "T01n0026_056:0777c01_3": "時，五比丘遙見我來，各相約勅而立制曰：『諸賢！",
    "T01n0026_056:0777c02_4": "當知此沙門瞿曇來，多欲多求，食妙飲食，好粳糧飯，及麨酥蜜，麻油塗體，今復來至，汝等但坐，慎莫起迎，亦莫作禮，豫留一座，莫請令坐。",
    "T01n0026_056:0777c05_5": "到已語曰：「卿！",
    "T01n0026_056:0777c06_0": "欲坐者，自隨所欲。」』",
    "T01n0026_056:0777c06_1": "我時往至五比丘所。",
    "T01n0026_056:0777c06_2": "時，五比丘於我不堪極妙威德，即從坐起，有持衣鉢者，有敷床者，有取水者，欲洗足者，我作是念：『此愚癡人！",
    "T01n0026_056:0777c09_3": "何無牢固？",
    "T01n0026_056:0777c09_4": "自立制度還違本要。』",
    "T01n0026_056:0777c10_5": "我知彼已，坐五比丘所敷之座。",
    "T01n0026_056:0777c11_6": "「時，五比丘呼我姓字，及卿於我。",
    "T01n0026_056:0777c11_7": "我語彼曰：『五比丘！",
    "T01n0026_056:0777c12_8": "我如來、無所著、正盡覺，汝等莫稱我本姓字，亦莫卿我。",
    "T01n0026_056:0777c13_9": "所以者何？",
    "T01n0026_056:0777c13_10": "我求無病無上安隱涅槃，得無病無上安隱涅槃。",
    "T01n0026_056:0777c14_11": "我求無老、無死、無愁憂慼、無穢污無上安隱涅槃，得無老、無死、無愁憂慼、無穢污無上安隱涅槃。",
    "T01n0026_056:0777c17_12": "生知生見，定道品法，生已盡，梵行已立，所作已辦，不更受有，知如真。』",
    "T01n0026_056:0777c18_13": "彼語我曰：『卿瞿曇！",
    "T01n0026_056:0777c19_14": "本如是行，如是道跡，如是苦行，尚不能得人上法差降聖知聖見，況復今日多欲多求，食妙飲食，好粳糧飯，及麨酥蜜，麻油塗體耶？』",
    "T01n0026_056:0777c22_15": "我復語曰：『五比丘！",
    "T01n0026_056:0777c22_16": "汝等本時見我如是諸根清淨，光明照耀耶？』",
    "T01n0026_056:0777c23_17": "時，五比丘復答我曰：『本不見卿諸根清淨，光明照耀。",
    "T01n0026_056:0777c25_0": "卿瞿曇！",
    "T01n0026_056:0777c25_1": "今諸根清淨，形色極妙，面光照耀。』",
    "T01n0026_056:0777c25_2": "「我於爾時即告彼曰：『五比丘！",
    "T01n0026_056:0777c26_3": "當知有二邊行，諸為道者所不當學：一曰著欲樂下賤業，凡人所行；二曰自煩自苦，非賢聖求法，無義相應。",
    "T01n0026_056:0777c29_4": "五比丘！",
    "T01n0026_056:0777c29_5": "捨此二邊，有取中道，成明成智，成就於定，而得自在，趣智趣覺，趣於涅槃，謂八正道，正見乃至正定，是謂為八。』",
    "T01n0026_056:0778a03_0": "意欲隨順教五比丘，教化二人，三人乞食，三人持食來，足六人食；教化三人，二人乞食，二人持食來，足六人食。",
    "T01n0026_056:0778a05_1": "我如是教，如是化彼，求無病無上安隱涅槃，得無病無上安隱涅槃。",
    "T01n0026_056:0778a07_2": "求無老、無死、無愁憂慼、無穢污無上安隱涅槃，得無老、無死、無愁憂慼、無穢污無上安隱涅槃。",
    "T01n0026_056:0778a09_3": "生知生見，定道品法，生已盡，梵行已立，所作已辦，不更受有，知如真。",
    "T01n0026_056:0778a11_0": "「於是，世尊復告彼曰：『五比丘！",
    "T01n0026_056:0778a11_1": "有五欲功德可愛、可樂、可意所念，善欲相應。",
    "T01n0026_056:0778a12_2": "云何為五？",
    "T01n0026_056:0778a12_3": "眼知色，耳知聲，鼻知香，舌知味，身知觸。",
    "T01n0026_056:0778a13_4": "五比丘！",
    "T01n0026_056:0778a14_5": "愚癡凡夫而不多聞，不見善友，不知聖法，不御聖法，彼觸染貪著，憍慠受入，不見災患，不見出要，而取用之。",
    "T01n0026_056:0778a16_6": "當知彼隨弊魔，自作弊魔，墮弊魔手，為魔網纏，魔羂所纏，不脫魔纏。",
    "T01n0026_056:0778a18_7": "五比丘！",
    "T01n0026_056:0778a18_8": "猶如野鹿，為纏所纏，當知彼隨獵師，自作獵師，墮獵師手，為獵師網纏，獵師來已，不能得脫。",
    "T01n0026_056:0778a20_9": "如是，五比丘！",
    "T01n0026_056:0778a21_10": "愚癡凡夫而不多聞，不見善友，不知聖法，不御聖法。",
    "T01n0026_056:0778a22_11": "彼於此五欲功德觸染貪著，憍慠受入，不見災患，不見出要，而取用之。",
    "T01n0026_056:0778a24_12": "當知彼隨弊魔，自作弊魔，墮弊魔手，為魔網纏，魔纏所纏，不脫魔纏。",
    "T01n0026_056:0778a25_13": "「『五比丘！",
    "T01n0026_056:0778a26_14": "多聞聖弟子見善知識，而知聖法，又御聖法，彼於此五欲功德，不觸、不染、不貪、不著，亦不憍慠、不受入，見災患，見出要，而取用之。",
    "T01n0026_056:0778a29_15": "當知彼不隨弊魔，不自作魔，不墮魔手，不為魔網所纏，不為魔纏所纏，便解脫魔纏。",
    "T01n0026_056:0778b02_16": "五比丘！",
    "T01n0026_056:0778b02_17": "猶如野鹿得脫於纏，當知彼不隨獵師，不自在獵師，不墮獵師手，不為獵師網所纏，獵師來已，則能得脫。",
    "T01n0026_056:0778b05_0": "如是，五比丘！",
    "T01n0026_056:0778b05_1": "多聞聖弟子見善知識而知聖法，又御聖法，彼於此五欲功德，不觸、不染、不貪、不著，亦不見憍慠、不受入，見災患，見出要，而取用之。",
    "T01n0026_056:0778b08_2": "當知彼不隨弊魔，不自在魔，不墮魔手，不為魔網所纏，不為魔纏所纏，便解脫魔纏。",
    "T01n0026_056:0778b10_3": "「『五比丘！",
    "T01n0026_056:0778b10_4": "若時如來出興于世，無所著、等正覺、明行成為、善逝、世間解、無上士、道法御、天人師，號佛、眾祐，彼斷，乃至五蓋、心穢、慧羸，離欲、離惡不善之法，至得第四禪成就遊。",
    "T01n0026_056:0778b14_5": "彼如是定心清淨，無穢無煩，柔軟善住，得不動心，修學漏盡智通作證。",
    "T01n0026_056:0778b16_6": "彼知此苦如真，知此苦習、知此苦滅、知此苦滅道如真。",
    "T01n0026_056:0778b17_7": "知此漏如真，知此漏習、知此漏滅、知此漏滅道如真。",
    "T01n0026_056:0778b19_0": "彼如是知、如是見，欲漏心解脫，有漏、無明漏心解脫。",
    "T01n0026_056:0778b20_1": "解脫已便知解脫，生已盡，梵行已立，所作已辦，不更受有，知如真。",
    "T01n0026_056:0778b21_2": "彼於爾時自在行，自在住、自在坐、自在臥。",
    "T01n0026_056:0778b22_3": "所以者何？",
    "T01n0026_056:0778b22_4": "彼自見無量惡不善法盡。",
    "T01n0026_056:0778b23_5": "是故彼自在行、自在住、自在坐、自在臥。",
    "T01n0026_056:0778b24_6": "「『五比丘！",
    "T01n0026_056:0778b24_7": "猶如無事無人民處，彼有野鹿，自在行、自在住、自在伏、自在臥。",
    "T01n0026_056:0778b26_8": "所以者何？",
    "T01n0026_056:0778b26_9": "彼野鹿不在獵師境界。",
    "T01n0026_056:0778b26_10": "是故自在行、自在住、自在伏、自在臥。",
    "T01n0026_056:0778b27_11": "如是，五比丘！",
    "T01n0026_056:0778b28_0": "比丘漏盡得無漏，心解脫、慧解脫，自知自覺自作證成就遊，生已盡，梵行已立，所作已辦，不更受有，知如真。",
    "T01n0026_056:0778c01_1": "彼於爾時自在行、自在住、自在坐、自在臥。",
    "T01n0026_056:0778c02_2": "所以者何？",
    "T01n0026_056:0778c02_3": "彼自見無量惡不善法盡。",
    "T01n0026_056:0778c03_4": "是故彼自在行、自在住、自在坐、自在臥。",
    "T01n0026_056:0778c04_5": "五比丘！",
    "T01n0026_056:0778c04_6": "是說無餘解脫，是說無病無上安隱涅槃，是說無老、無死、無愁憂慼、無穢污無上安隱涅槃。』」",
    "T01n0026_056:0778c06_7": "佛說如是。",
    "T01n0026_056:0778c06_8": "尊者阿難及諸比丘，聞佛所說，歡喜奉行。",
    "T01n0026_056:0778c08_0": "羅摩經第三竟(四千一百二十一字)（二〇五）中阿含晡利多品五下分結經第四(第五後誦)我聞如是：一時，佛遊舍衛國，在勝林給孤獨園。",
    "T01n0026_056:0778c12_1": "爾時，世尊告諸比丘：「我曾說五下分結，汝等受持耶？」",
    "T01n0026_056:0778c13_2": "諸比丘默然不答。",
    "T01n0026_056:0778c13_3": "世尊復再三告諸比丘：「我曾說五下分結，汝等受持耶？」",
    "T01n0026_056:0778c15_4": "諸比丘亦再三默然不答。",
    "T01n0026_056:0778c15_5": "爾時，尊者鬘童子在彼眾中。",
    "T01n0026_056:0778c16_6": "於是，尊者鬘童子即從坐起，偏袒著衣，叉手向佛，白曰：「世尊曾說五下分結，我受持之。」",
    "T01n0026_056:0778c18_7": "世尊問曰：「鬘童子！",
    "T01n0026_056:0778c19_0": "我曾說五下分結，汝受持耶？」",
    "T01n0026_056:0778c19_1": "尊者鬘童子答曰：「世尊曾說初下分結，是我受持，欲、恚、身見、戒取、疑，世尊說第五下分結，是我受持。」",
    "T01n0026_056:0778c22_0": "世尊訶曰：「鬘童子！",
    "T01n0026_056:0778c22_1": "汝云何受持我說五下分結？",
    "T01n0026_056:0778c23_2": "鬘童子！",
    "T01n0026_056:0778c23_3": "汝從何口受持我說五下分結耶？",
    "T01n0026_056:0778c24_4": "鬘童子！",
    "T01n0026_056:0778c24_5": "非為眾多異學來，以嬰孩童子責數喻詰責汝耶？",
    "T01n0026_056:0778c25_6": "鬘童子！",
    "T01n0026_056:0778c25_7": "嬰孩幼小，柔軟仰眠，意無欲想，況復欲心纏住耶？",
    "T01n0026_056:0778c27_0": "然彼性使故，說欲使。",
    "T01n0026_056:0778c27_1": "鬘童子！",
    "T01n0026_056:0778c27_2": "嬰孩幼小，柔軟仰眠，無眾生想，況復恚心纏住耶？",
    "T01n0026_056:0778c28_3": "然彼性使故，說恚使。",
    "T01n0026_056:0778c29_4": "鬘童子！",
    "T01n0026_056:0778c29_5": "嬰孩幼小，柔軟仰眠，無自身想，況復身見心纏住耶？",
    "T01n0026_056:0779a01_6": "然彼性使故，說身見使。",
    "T01n0026_056:0779a02_7": "鬘童子！",
    "T01n0026_056:0779a02_8": "嬰孩幼小，柔軟仰眠，無有戒想，況復戒取心纏住耶？",
    "T01n0026_056:0779a03_9": "然彼性使故，說戒取使。",
    "T01n0026_056:0779a04_10": "鬘童子！",
    "T01n0026_056:0779a04_11": "嬰孩幼小，柔軟仰眠，無有法想，況復疑心纏住耶？",
    "T01n0026_056:0779a05_12": "然彼性使故，說疑使。",
    "T01n0026_056:0779a06_13": "鬘童子！",
    "T01n0026_056:0779a06_14": "非為眾多異學來，以此嬰孩童子責數喻詰責汝耶？」",
    "T01n0026_056:0779a07_15": "於是，尊者鬘童子為世尊面訶責已，內懷憂慼，低頭默然，失辯無言，如有所伺。",
    "T01n0026_056:0779a09_16": "彼時，世尊面前訶責鬘童子已，默然而住。",
    "T01n0026_056:0779a10_17": "爾時，尊者阿難立世尊後，執扇扇佛。",
    "T01n0026_056:0779a11_18": "於是，尊者阿難叉手向佛，白曰：「世尊！",
    "T01n0026_056:0779a12_19": "今正是時。",
    "T01n0026_056:0779a12_20": "善逝！",
    "T01n0026_056:0779a12_21": "今正是時。",
    "T01n0026_056:0779a12_22": "若世尊為諸比丘說五下分結者，諸比丘從世尊聞已，善受善持。」",
    "T01n0026_056:0779a14_23": "世尊告曰：「阿難！",
    "T01n0026_056:0779a14_24": "諦聽，善思念之。」",
    "T01n0026_056:0779a15_25": "尊者阿難白曰：「唯然。",
    "T01n0026_056:0779a15_26": "當受教聽。」",
    "T01n0026_056:0779a15_27": "佛言：「阿難！",
    "T01n0026_056:0779a16_28": "或有一為欲所纏，欲心生已，不知捨如真，彼不知捨如真已，欲轉熾盛，不可制除，是下分結。",
    "T01n0026_056:0779a18_29": "阿難！",
    "T01n0026_056:0779a18_30": "或有一為恚所纏，恚心生已，不知捨如真，彼不知捨如真已，恚轉熾盛，不可制除，是下分結。",
    "T01n0026_056:0779a20_31": "阿難！",
    "T01n0026_056:0779a20_32": "或有一為身見所纏，身見心生已，不知捨如真，彼不知捨如真已，身見轉盛，不可制除，是下分結。",
    "T01n0026_056:0779a23_33": "阿難！",
    "T01n0026_056:0779a23_34": "或有一為戒取所纏，戒取心生已，不知捨如真，彼不知捨如真已，戒取轉盛，不可制除，是下分結。",
    "T01n0026_056:0779a25_35": "阿難！",
    "T01n0026_056:0779a25_36": "或有一為疑所纏，疑心生已，不知捨如真，彼不知捨如真已，疑轉熾盛，不可制除，是下分結。",
    "T01n0026_056:0779a27_37": "「阿難！",
    "T01n0026_056:0779a28_0": "若依道、依跡，斷五下分結；彼不依此道、不依此跡，斷五下分結者，終無是處。",
    "T01n0026_056:0779a29_1": "阿難！",
    "T01n0026_056:0779b01_2": "猶如有人欲得求實，為求實故，持斧入林，彼人見樹成就根、莖、枝、葉及實，彼人不截根、莖，得實歸者，終無是處。",
    "T01n0026_056:0779b03_3": "如是。",
    "T01n0026_056:0779b03_4": "阿難！",
    "T01n0026_056:0779b04_5": "若依道、依跡，斷五下分結；不依此道、不依此跡，斷五下分結者，終無是處。",
    "T01n0026_056:0779b05_6": "阿難！",
    "T01n0026_056:0779b06_0": "若依道、依跡，斷五下分結，彼依此道、依此跡，斷五下分結者，必有是處。",
    "T01n0026_056:0779b07_1": "阿難！",
    "T01n0026_056:0779b07_2": "猶如有人欲得求實，為求實故，持斧入林，彼人見樹成就根、莖、枝、葉及實，彼人截根、莖，得實歸者，必有是處。",
    "T01n0026_056:0779b10_3": "如是。",
    "T01n0026_056:0779b10_4": "阿難！",
    "T01n0026_056:0779b10_5": "若依道、依跡，斷五下分結，依此道、依此跡，斷五下分結者，必有是處。",
    "T01n0026_056:0779b12_6": "「阿難！",
    "T01n0026_056:0779b12_7": "依何道、依何跡，斷五下分結？",
    "T01n0026_056:0779b13_8": "阿難！",
    "T01n0026_056:0779b13_9": "或有一不為欲所纏，若生欲纏，即知捨如真，彼知捨如真已，彼欲纏便滅。",
    "T01n0026_056:0779b15_10": "阿難！",
    "T01n0026_056:0779b15_11": "或有一不為恚所纏，若生恚纏，即知捨如真，彼知捨如真已，彼恚纏便滅。",
    "T01n0026_056:0779b17_0": "阿難！",
    "T01n0026_056:0779b17_1": "或有一不為身見所纏，若生身見纏，即知捨如真，彼知捨如真已，彼身見纏便滅。",
    "T01n0026_056:0779b19_2": "阿難！",
    "T01n0026_056:0779b19_3": "或有一不為戒取所纏，若生戒取纏，即知捨如真，彼知捨如真已，彼戒取便滅。",
    "T01n0026_056:0779b21_4": "阿難！",
    "T01n0026_056:0779b21_5": "或有一不為疑所纏，若生疑纏，即知捨如真，彼知捨如真已，彼疑纏便滅。",
    "T01n0026_056:0779b23_6": "阿難！",
    "T01n0026_056:0779b23_7": "依此道、依此跡，斷五下分結。",
    "T01n0026_056:0779b24_8": "「阿難！",
    "T01n0026_056:0779b24_9": "猶恒伽河，其水溢岸。",
    "T01n0026_056:0779b24_10": "若有人來彼岸，有事欲得度河，彼作是念：『此恒伽河，其水溢岸，我於彼岸有事欲度，身無有力令我安隱浮至彼岸。』",
    "T01n0026_056:0779b27_11": "阿難！",
    "T01n0026_056:0779b27_12": "當知彼人無力。",
    "T01n0026_056:0779b28_13": "如是，阿難！",
    "T01n0026_056:0779b28_14": "若有人覺、滅、涅槃，其心不向而不清淨，不住解脫。",
    "T01n0026_056:0779b29_15": "阿難！",
    "T01n0026_056:0779b29_16": "當知此人如彼羸人無有力也。",
    "T01n0026_056:0779c01_17": "阿難！",
    "T01n0026_056:0779c01_18": "猶恒伽河，其水溢岸。",
    "T01n0026_056:0779c02_19": "若有人來彼岸，有事欲得度河，彼作是念：『此恒伽河，其水溢岸，我於彼岸有事欲度，身今有力令我安隱浮至彼岸。』",
    "T01n0026_056:0779c04_20": "阿難！",
    "T01n0026_056:0779c05_21": "當知彼人有力。",
    "T01n0026_056:0779c05_22": "如是，阿難！",
    "T01n0026_056:0779c05_23": "若有人覺、滅、涅槃，心向清淨而住解脫。",
    "T01n0026_056:0779c06_24": "阿難！",
    "T01n0026_056:0779c06_25": "當知此人如彼力人。",
    "T01n0026_056:0779c07_26": "「阿難！",
    "T01n0026_056:0779c07_27": "猶如山水，甚深極廣，長流駛疾，多有所漂，其中無船，亦無橋梁。",
    "T01n0026_056:0779c08_28": "或有人來彼岸，有事則便求度，彼求度時而作是念：『今此山水甚深極廣，長流駛疾，多有所漂，其中無船，亦無橋梁而可度者。",
    "T01n0026_056:0779c11_29": "我於彼岸有事欲度，當以何方便令我安隱至彼岸耶？』",
    "T01n0026_056:0779c13_30": "復作是念：『我今寧可於此岸邊收聚草木，縛作椑栰，乘之而度。』",
    "T01n0026_056:0779c14_31": "彼便岸邊收聚草木，縛作椑栰，乘之而度，安隱至彼。",
    "T01n0026_056:0779c16_32": "如是，阿難！",
    "T01n0026_056:0779c16_33": "若有比丘攀緣厭離，依於厭離，住於厭離，止息身惡故，心入離、定故，離欲、離惡不善之法，有覺、有觀，離生喜、樂，得初禪成就遊。",
    "T01n0026_056:0779c19_34": "彼依此處，觀覺興衰，彼依此處，觀覺興衰已，住彼必得漏盡，設住彼不得漏盡者，必當昇進得止息處。",
    "T01n0026_056:0779c21_35": "「云何昇進得止息處？",
    "T01n0026_056:0779c22_36": "彼覺、觀已息，內靖、一心，無覺、無觀，定生喜、樂，得第二禪成就遊。",
    "T01n0026_056:0779c23_37": "彼依此處，觀覺興衰，彼依此處，觀覺興衰已，住彼必得漏盡，設住彼不得漏盡者，必當昇進得止息處。",
    "T01n0026_056:0779c26_38": "云何昇進得止息處？",
    "T01n0026_056:0779c27_39": "彼離於喜欲，捨無求遊，正念正智而身覺樂。",
    "T01n0026_056:0779c28_40": "謂聖所說，聖所捨、念、樂住、空，得第三禪成就遊。",
    "T01n0026_056:0779c29_41": "彼依此處，觀覺興衰，彼依此處，觀覺興衰已，住彼必得漏盡，設住彼不得漏盡者，必當昇進得止息處。",
    "T01n0026_056:0780a02_42": "云何昇進得止息處？",
    "T01n0026_056:0780a03_43": "彼樂滅、苦滅，喜、憂本已滅，不苦不樂、捨、念、清淨，得第四禪成就遊。",
    "T01n0026_056:0780a04_44": "彼依此處，觀覺興衰，彼依此處，觀覺興衰已，住彼必得漏盡，設住彼不得漏盡者，必當昇進得止息處。",
    "T01n0026_056:0780a07_45": "「云何昇進得止息處？",
    "T01n0026_056:0780a07_46": "彼度一切色想，滅有礙想，不念若干想，無量空，是無量處成就遊，彼依此處，觀覺興衰，彼依此處、觀覺興衰已，住彼必得漏盡，設住彼不得漏盡者，必當昇進得止息處。",
    "T01n0026_056:0780a11_47": "云何昇進得止息處？",
    "T01n0026_056:0780a12_48": "彼度一切無量空處，無量識，是無量識處成就遊。",
    "T01n0026_056:0780a13_49": "彼依此處，觀覺興衰，彼依此處，觀覺興衰已，住彼必得漏盡，設住彼不得漏盡者，必當昇進得止息處。",
    "T01n0026_056:0780a16_50": "云何昇進得止息處？",
    "T01n0026_056:0780a16_51": "彼度一切無量識處，無所有，是無所有處成就遊。",
    "T01n0026_056:0780a17_52": "彼若有所覺，或樂或苦，或不苦不樂。",
    "T01n0026_056:0780a18_53": "彼觀此覺無常，觀興衰、觀無欲、觀滅、觀斷、觀捨。",
    "T01n0026_056:0780a19_54": "彼如是觀此覺無常，觀興衰、觀無欲、觀滅、觀斷、觀捨已，便不受此世，不受此世已，便不恐怖，因不恐怖，便般涅槃，生已盡，梵行已立，所作已辦，不更受有，知如真。",
    "T01n0026_056:0780a23_55": "「猶去村不遠，有大芭蕉，若人持斧破芭蕉樹，破作片，破為十分，或作百分。",
    "T01n0026_056:0780a25_56": "破為十分，或作百分已，便擗葉葉，不見彼節，況復實耶？",
    "T01n0026_056:0780a26_57": "阿難！",
    "T01n0026_056:0780a27_58": "如是比丘若有所覺，或樂或苦，或不苦不樂，彼觀此覺無常，觀興衰、觀無欲、觀滅、觀斷、觀捨。",
    "T01n0026_056:0780a29_59": "彼如是觀此覺無常，觀興衰、觀無欲、觀滅、觀斷、觀捨已，便不受此世，不受此世已，便不恐怖，因不恐怖已，便般涅槃，生已盡，梵行已立，所作已辦，不更受有，知如真。」",
    "T01n0026_056:0780b04_60": "於是，尊者阿難叉手向佛，白曰：「世尊！",
    "T01n0026_056:0780b05_61": "甚奇！",
    "T01n0026_056:0780b05_62": "甚特！",
    "T01n0026_056:0780b05_63": "世尊為諸比丘依依立依，說捨離漏，說過度漏，然諸比丘不速得無上，謂畢究竟盡。」",
    "T01n0026_056:0780b07_64": "世尊告曰：「如是。",
    "T01n0026_056:0780b07_65": "阿難！",
    "T01n0026_056:0780b07_66": "如是。",
    "T01n0026_056:0780b08_0": "阿難！",
    "T01n0026_056:0780b08_1": "甚奇！",
    "T01n0026_056:0780b08_2": "甚特！",
    "T01n0026_056:0780b08_3": "我為諸比丘依依立依，說捨離漏，說過度漏，然諸比丘不速得無上，謂畢究竟盡。",
    "T01n0026_056:0780b10_4": "所以者何？",
    "T01n0026_056:0780b10_5": "人有勝如故，修道便有精麤，修道有精麤故，人便有勝如。",
    "T01n0026_056:0780b11_6": "阿難！",
    "T01n0026_056:0780b12_7": "是故我說人有勝如。」",
    "T01n0026_056:0780b12_8": "佛說如是。",
    "T01n0026_056:0780b12_9": "尊者阿難及諸比丘，聞佛所說，歡喜奉行。",
    "T01n0026_056:0780b14_0": "五下分結經第四竟(二千三百二十六字)（二〇六）中阿含晡利多品心穢經第五我聞如是：一時，佛遊舍衛國，在勝林給孤獨園。",
    "T01n0026_056:0780b17_1": "爾時，世尊告諸比丘：「若比丘、比丘尼不拔心中五穢，不解心中五縛者，是為比丘、比丘尼說必退法。",
    "T01n0026_056:0780b19_2": "云何不拔心中五穢？",
    "T01n0026_056:0780b20_3": "或有一疑世尊，猶豫、不開意、不解意、意不靖。",
    "T01n0026_056:0780b21_4": "若有一疑世尊，猶豫、不開意、不解意、意不靖者，是謂不拔第一心穢，謂於世尊也，如是法、戒、教。",
    "T01n0026_056:0780b23_5": "若有諸梵行，世尊所稱譽，彼便責數、輕易、觸嬈、侵害，不開意、不解意、意不靖，是謂第五不拔心中穢，謂於梵行也。",
    "T01n0026_056:0780b26_6": "「云何不解心中五縛？",
    "T01n0026_056:0780b26_7": "或有一身不離染、不離欲、不離愛、不離渴。",
    "T01n0026_056:0780b27_8": "若有身不離染、不離欲、不離愛、不離渴者，彼心不趣向，不靖、不住、不解，自方便斷燕坐。",
    "T01n0026_056:0780c01_0": "若有此心不趣向，不靖、不住、不解，自方便斷燕坐者，是謂第一不解心縛，謂身也。",
    "T01n0026_056:0780c03_0": "復次，於欲不離染、不離欲、不離愛、不離渴。",
    "T01n0026_056:0780c04_1": "若有於欲不離染、不離欲、不離愛、不離渴者，彼心不趣向，不靖、不住、不解，自方便斷燕坐。",
    "T01n0026_056:0780c06_2": "若有此心不趣向，不靖、不住、不解，自方便斷燕坐者，是謂第二不解心縛，謂欲也。",
    "T01n0026_056:0780c08_3": "「復次，有一所說聖義相應，柔軟無疑蓋，謂說戒、說定、說慧、說解脫、說解脫知見、說損、說不聚會、說少欲、說知足、說斷、說無欲、說滅、說燕坐、說緣起，如是比丘，沙門所說者，彼心不趣向，不靖、不住、不解，自方便斷燕坐。",
    "T01n0026_056:0780c13_4": "若有此心不趣向，不靖、不住、不解，自方便斷燕坐者，是謂第三不解心縛，謂說也。",
    "T01n0026_056:0780c15_5": "復次，數道俗共會，調亂、憍慠、不學問。",
    "T01n0026_056:0780c16_6": "若有數道俗共會，調亂、憍慠、不學問者，彼心不趣向、不靖、不住、不解，自方便斷燕坐。",
    "T01n0026_056:0780c18_7": "若此心不趣向，不靖、不住、不解，自方便斷燕坐者，是謂第四不解心縛，謂聚會也。",
    "T01n0026_056:0780c20_8": "「復次，少有所得故，於其中間住，不復求昇進。",
    "T01n0026_056:0780c21_9": "若有少所得故，於其中間住，不復求昇進者，彼心不趣向，不靖、不住、不解，自方便斷燕坐。",
    "T01n0026_056:0780c23_10": "若此心不趣向，不靖、不住、不解，自方便斷燕坐者，是謂第五不解心縛，謂昇進也。",
    "T01n0026_056:0780c25_11": "若有比丘、比丘尼不拔此心中五穢，及不解此心中五縛者，是謂比丘、比丘尼必退法也。",
    "T01n0026_056:0780c27_12": "若有比丘、比丘尼善拔心中五穢，善解心中五縛者，是謂比丘、比丘尼清淨法。",
    "T01n0026_056:0780c29_13": "「云何善拔心中五穢？",
    "T01n0026_056:0780c29_14": "或有一不疑世尊，不猶豫、開意、意解、意靖。",
    "T01n0026_056:0781a01_15": "若有不疑世尊，不猶豫、開意、意解、意靖者，是謂第一善拔心中穢，謂於世尊也，如是法、戒、教。",
    "T01n0026_056:0781a04_16": "若有梵行，世尊所稱譽，彼不責數、不輕易、不觸嬈、不侵害，開意、意解、意靖，是謂第五善拔心中穢，謂於梵行也。",
    "T01n0026_056:0781a06_17": "「云何解心中五縛？",
    "T01n0026_056:0781a07_18": "或有一身離染、離欲、離愛、離渴。",
    "T01n0026_056:0781a08_0": "若有身離染、離欲、離愛、離渴者，彼心趣向，靖、住、解，自方便斷燕坐。",
    "T01n0026_056:0781a09_1": "若有此心趣向，靖、住、解，自方便斷燕坐者，是謂第一解心中縛，謂身也。",
    "T01n0026_056:0781a11_2": "復次，於欲離染、離欲、離愛、離渴。",
    "T01n0026_056:0781a12_3": "若有於欲離染、離欲、離愛、離渴者，彼心趣向，靖、住、解，自方便斷燕坐。",
    "T01n0026_056:0781a13_4": "若有此心趣向，靖、住、解，自方便斷燕坐者，是謂第二解心中縛，謂欲也。",
    "T01n0026_056:0781a15_5": "「復次，有一所說，聖義相應，柔軟無疑葢，謂說戒、說定、說慧、說解脫、說解脫知見、說損、說不聚會、說少欲、說知足、說斷、說無欲、說滅、說燕坐、說緣起，如是比丘，沙門所說者，彼心趣向，靖、住、解，自方便斷燕坐。",
    "T01n0026_056:0781a20_6": "若有此心趣向，靖、住、解，自方便斷燕坐者，是謂第三解心中縛，謂說也。",
    "T01n0026_056:0781a22_7": "復次，不數道俗共會，不調亂、不憍慠學問。",
    "T01n0026_056:0781a23_8": "若有不數道俗共會，不調亂、不憍慠學問者，彼心趣向，靖、住、解，自方便斷燕坐。",
    "T01n0026_056:0781a25_9": "若有此心趣向，靖、住、解，自方便斷燕坐者，是謂第四解心中縛，謂不聚會也。",
    "T01n0026_056:0781a26_10": "「復次，少有所得故，於其中間不住，復求昇進。",
    "T01n0026_056:0781a28_0": "若有少所得故，於其中間不住，復求昇進者，彼心趣向，靖、住、解，自方便斷燕坐。",
    "T01n0026_056:0781a29_1": "若此心趣向，靖、住、解，自方便斷燕坐者，是謂第五解心中縛，謂昇進也。",
    "T01n0026_056:0781b02_2": "若有比丘、比丘尼善拔此心中五穢，及善解此心中五縛者，是謂比丘、比丘尼清淨法。",
    "T01n0026_056:0781b04_3": "彼住此十支已，復修習五法。",
    "T01n0026_056:0781b05_4": "「云何為五？",
    "T01n0026_056:0781b05_5": "修欲定心成就斷如意足，依離、依無欲、依滅、依捨，趣向非品，修精進定、心定、思惟定成就斷如意足，依離、依無欲、依滅、依捨，趣向非品，堪任第五，彼成就此堪任等十五法。",
    "T01n0026_056:0781b09_6": "成就自受者，必知必見，必正盡覺，至甘露門，近住涅槃，我說無不至涅槃。",
    "T01n0026_056:0781b11_7": "猶如雞生十卵，或十二，隨時覆蓋，隨時溫暖，隨時看視，雞設有放逸者，彼中或雞子以[此/束]以足，啄破其卵，自安隱出者，彼為第一。",
    "T01n0026_056:0781b14_8": "如是比丘成就此堪任等十五法自受者，必知必見，必正盡覺，必至甘露門，近住涅槃，我說無不得涅槃。」",
    "T01n0026_056:0781b17_9": "佛說如是。",
    "T01n0026_056:0781b17_10": "彼諸比丘聞佛所說，歡喜奉行。",
    "T01n0026_056:0781b19_0": "心穢經第五竟(一千三百九十九字)中阿含經卷第五十六(七千八百四十六字)(第五後誦)"
}