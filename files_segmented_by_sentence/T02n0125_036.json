{
    "T02n0125_036:0747a03_0": "增壹阿含經卷第三十六",
    "T02n0125_036:0747a05_0": "東晉罽賓三藏瞿曇僧伽提婆譯",
    "T02n0125_036:0747a06_0": "八難品第四十二之一",
    "T02n0125_036:0747a07_0": "（一）聞如是：一時，佛在舍衛國祇樹給孤獨園。",
    "T02n0125_036:0747a08_1": "爾時，世尊告諸比丘：「凡夫之人不聞不知說法時節。",
    "T02n0125_036:0747a09_2": "比丘當知，有八不聞時節，人不得修行。",
    "T02n0125_036:0747a10_3": "云何為八？",
    "T02n0125_036:0747a10_4": "若如來出現世時，廣演法教，得至涅槃、如來之所行，然此眾生在地獄中，不聞不覩，是謂初一難也。",
    "T02n0125_036:0747a13_0": "「若復如來出現世時，廣演法教，然此眾生在畜生中，不聞不覩，是謂第二之難。",
    "T02n0125_036:0747a14_1": "「復次，如來出現世時，廣說法教，然此眾生在餓鬼中，不聞不覩，是謂此第三之難也。",
    "T02n0125_036:0747a16_2": "「復次，如來出現世時，廣演法教，然此眾生在長壽天上，不聞不覩，是謂第四之難也。",
    "T02n0125_036:0747a18_3": "「復次，如來出現世時，廣演法教，然此眾生在邊地生，誹謗賢聖，造諸邪業，是謂第五之難。",
    "T02n0125_036:0747a21_4": "「復次，如來出現世時，廣演法教，得至涅槃，然此眾生生於中國，又且六情不完具，亦復不別善惡之法，是謂第六之難也。",
    "T02n0125_036:0747a23_5": "「若復如來出現世時，廣演法教，得至涅槃，然此眾生在於中國，雖復六情完具，無所缺漏，然彼眾生心識邪見：無人、無施、亦無受者，亦無善惡之報，無今世、後世，亦無父母，世無沙門、婆羅門等成就得阿羅漢者，自身作證而自遊樂，是謂第七之難也。",
    "T02n0125_036:0747a29_6": "「復次，如來不出現世，亦復不說法使至涅槃者，又此眾生生在中國，六情完具，堪任受法，聰明高才，聞法則解，修行正見：便有物、有施、有受者，有善惡之報，有今世、後世，世有沙門、婆羅門等修正見，取證得阿羅漢者，是謂第八之難。",
    "T02n0125_036:0747b06_7": "非梵行所修行，是謂，比丘！",
    "T02n0125_036:0747b07_8": "有此八難，非梵行所修行。",
    "T02n0125_036:0747b07_9": "「於是，比丘！",
    "T02n0125_036:0747b08_0": "有一時節法，梵行人所修行。",
    "T02n0125_036:0747b08_1": "云何為一？",
    "T02n0125_036:0747b08_2": "於是，如來出現世時，廣演法教，得至涅槃，然此人生在中國，世智辯聰，觸物皆明，修行正見，亦能分別善惡之法，有今世、後世，世有沙門、婆羅門等修正見，取證得阿羅漢者。",
    "T02n0125_036:0747b13_3": "是謂梵行人修行一法，得至涅槃。」",
    "T02n0125_036:0747b13_4": "爾時，世尊便說此偈：「八難非一類，　　令人不得道，　如今現在前，　　世間不可遇。",
    "T02n0125_036:0747b17_0": "　亦當學正法，　　亦莫失是處，　追憶過去等，　　便生地獄中。",
    "T02n0125_036:0747b19_0": "　於是斷無欲，　　思惟於正法，　久存於世間，　　而無斷滅時。",
    "T02n0125_036:0747b21_0": "　於是斷無欲，　　思惟於正法，　永斷生死原，　　久存於世間。",
    "T02n0125_036:0747b23_0": "　以得於人身，　　分別正真法，　諸不得果者，　　必遊八難處。",
    "T02n0125_036:0747b25_0": "　今說有八難，　　佛法之要行，　一難猶尚劇，　　如板浮大海。",
    "T02n0125_036:0747b27_0": "　雖當離一難，　　然可有此理，　設離一四諦，　　永離於正道。",
    "T02n0125_036:0747b29_0": "　是故當專心，　　思惟於妙理，　至誠聽正法，　　便得無為處。",
    "T02n0125_036:0747c02_0": "「是故，比丘！",
    "T02n0125_036:0747c02_1": "當求方便，遠離八難之處，莫願其中。",
    "T02n0125_036:0747c03_2": "如是，諸比丘！",
    "T02n0125_036:0747c03_3": "當作是學。」",
    "T02n0125_036:0747c03_4": "爾時，諸比丘聞佛所說，歡喜奉行。",
    "T02n0125_036:0747c05_0": "（二）聞如是：一時，佛在舍衛國祇樹給孤獨園。",
    "T02n0125_036:0747c06_1": "爾時，世尊告諸比丘：「有八大地獄。",
    "T02n0125_036:0747c06_2": "云何為八？",
    "T02n0125_036:0747c07_3": "一者還活地獄，二者黑繩地獄，三者等害地獄，四者涕哭地獄，五者大涕哭地獄，六者阿鼻地獄，七者炎地獄，八者大炎地獄。",
    "T02n0125_036:0747c10_4": "如是，比丘！",
    "T02n0125_036:0747c10_5": "八大地獄。」",
    "T02n0125_036:0747c10_6": "爾時，世尊便說此偈：「還活及黑繩，　　等害二涕哭，　五逆阿鼻獄，　　炎大炎地獄。",
    "T02n0125_036:0747c14_0": "　此名八地獄，　　其中不可處，　皆由惡行本，　　十六隔子圍。",
    "T02n0125_036:0747c16_0": "　然彼鐵獄上，　　為火之所燒，　遍一由旬內，　　熾火極熱盛。",
    "T02n0125_036:0747c18_0": "　四城四門戶，　　其間甚平整，　又以鐵作城，　　鐵板覆其上。",
    "T02n0125_036:0747c20_0": "「斯由眾生罪報之緣，令彼眾生受苦無量，肉血消盡，唯有骨存。",
    "T02n0125_036:0747c21_1": "以何等故，名為還活地獄？",
    "T02n0125_036:0747c22_2": "復有彼眾生形體挺直，亦不動搖，為苦所逼，不能移轉，形體以無肉血。",
    "T02n0125_036:0747c23_3": "是時，眾生自相謂言：『眾生還活，還活。』",
    "T02n0125_036:0747c24_4": "是時，彼眾生便自還活。",
    "T02n0125_036:0747c25_5": "以此因緣，故名為還活地獄。",
    "T02n0125_036:0747c25_6": "「復以何因，名為黑繩地獄？",
    "T02n0125_036:0747c26_7": "然彼眾生形體筋脈皆化為繩，以鋸鋸身，故名為黑繩地獄。",
    "T02n0125_036:0747c28_8": "「復以何因緣，名等害地獄？",
    "T02n0125_036:0747c28_9": "是時，彼眾生集在一處，而梟其首，尋復還生。",
    "T02n0125_036:0747c29_10": "由此因緣，名為等害地獄。",
    "T02n0125_036:0748a01_11": "「復以何因緣，名為涕哭地獄？",
    "T02n0125_036:0748a02_12": "然彼眾生善本斷滅，無毛髮遺餘在；在彼地獄中，受惱無量，於中稱怨喚呼，聲不斷絕。",
    "T02n0125_036:0748a04_13": "由此因緣，名為涕哭地獄。",
    "T02n0125_036:0748a04_14": "「復以何因緣，名為大涕哭地獄？",
    "T02n0125_036:0748a05_15": "然彼眾生在地獄中，受無量苦痛，不可稱計；於中喚呼、椎胸、自摑，同聲唱[口*睪]。",
    "T02n0125_036:0748a07_16": "由此因緣，名為大涕哭地獄。",
    "T02n0125_036:0748a08_17": "「復以何因緣，名為阿鼻地獄？",
    "T02n0125_036:0748a08_18": "然眾生之類殺害父母，壞佛偷婆，鬪亂眾僧，習邪倒見，與邪見共相應，一切不可療治。",
    "T02n0125_036:0748a10_19": "以是之故，名為阿鼻地獄。",
    "T02n0125_036:0748a11_20": "「復以何因緣，名為炎地獄？",
    "T02n0125_036:0748a12_21": "然眾生之類在彼獄中，形體烟出，皆融爛，故名為炎地獄。",
    "T02n0125_036:0748a13_22": "「復以何因緣，名為大炎地獄？",
    "T02n0125_036:0748a14_23": "然彼眾生在此獄中，都不見罪人之遺餘，是謂，比丘！",
    "T02n0125_036:0748a15_24": "由此因緣，名為八大地獄。",
    "T02n0125_036:0748a16_25": "「一一地獄有十六隔子，其名優鉢地獄、鉢頭地獄、拘牟頭地獄、分陀利地獄、未曾有地獄、永無地獄、愚惑地獄、縮聚地獄、刀山地獄、湯火地獄、火山地獄、灰河地獄、荊棘地獄、沸屎地獄、劍樹地獄、熱鐵丸地獄。",
    "T02n0125_036:0748a20_26": "如是比十六隔子不可稱量，使彼眾生，生地獄中。",
    "T02n0125_036:0748a22_27": "「彼或有眾生毀正見者，誹謗正法而遠離之，命終之後皆生還活地獄中。",
    "T02n0125_036:0748a24_0": "諸有眾生好喜殺生，便生黑繩地獄中。",
    "T02n0125_036:0748a24_1": "其有眾生屠殺牛、羊及種種類，命終之後生等害地獄中。",
    "T02n0125_036:0748a26_2": "其有眾生不與取，竊他物者，便生涕哭地獄中。",
    "T02n0125_036:0748a27_3": "其有眾生常喜淫泆，有復妄語，命終之後生大涕哭地獄中。",
    "T02n0125_036:0748a29_0": "其有眾生殺害父母，破壞神寺，鬪亂聖眾，誹謗聖人，習倒邪見，命終之後生阿鼻地獄中。",
    "T02n0125_036:0748b02_1": "其有眾生，此間聞語，復傳來至彼，設彼間聞，復傳來至此，求人方便，彼人命終之後生炎地獄中。",
    "T02n0125_036:0748b04_2": "其有眾生鬪亂彼此，貪著他物，興起慳疾，意懷猶豫，命終之後生大炎地獄中。",
    "T02n0125_036:0748b06_3": "其有眾生造諸雜業，命終之後生十六隔子中。",
    "T02n0125_036:0748b07_4": "「是時，獄卒役彼眾生，苦痛難量；或斷手，或斷脚，或斷手脚；或截鼻，或斷耳，或斷耳鼻；或取材木押之，或以草著其腹，或取髮懸之，或剝其皮，割其肉，或分為二分，或還縫合之，或取五刖之，或取火側炙之，或融鐵灑之，或五磔之，或長其身，或以利斧而梟其首，尋復還生。",
    "T02n0125_036:0748b14_5": "要當人中罪畢，然後乃生。",
    "T02n0125_036:0748b15_6": "是時，獄卒取彼眾生，大椎碎其形體，或取脊脈剝之，復驅逐使上劍樹，復驅使使下；是時，有鐵[口*(隹/乃)]烏尋復食之，復取五繫之，不得動轉，尋復舉著大鑊湯中，加以鐵叉而害其身，風吹其身，復還生如故。",
    "T02n0125_036:0748b20_7": "是時，獄卒復使眾生上刀山、火山不令停住，其中受苦不可稱計，要當人中所作罪畢，然後乃出。",
    "T02n0125_036:0748b22_8": "「是時，罪人不堪受此苦痛，復求入熱灰地獄中受苦無量，復從中出，入逆刺地獄，其中風吹痛不可計，復從中出，入熱屎地獄中。",
    "T02n0125_036:0748b25_9": "是時，熱屎地獄中有濡細虫，噉彼骨肉。",
    "T02n0125_036:0748b26_10": "是時，眾生不堪受苦痛，復移至劍樹地獄，傷壞形體，痛不可忍。",
    "T02n0125_036:0748b28_11": "「是時，獄卒語彼眾生曰：『汝等為從何來？』",
    "T02n0125_036:0748b29_12": "是時罪人報曰：『我曹亦復不知為從何來？』",
    "T02n0125_036:0748c01_13": "又問：『為從何去？』",
    "T02n0125_036:0748c01_14": "報曰：『亦復不知當何所至？』",
    "T02n0125_036:0748c02_15": "又問：『今欲求何等？』",
    "T02n0125_036:0748c03_0": "報曰：『吾等極患飢渴。』",
    "T02n0125_036:0748c03_1": "是時，獄卒以熱鐵丸著彼罪人口中，燒爛身體，痛不可堪，要當畢其罪本，然後乃命終。",
    "T02n0125_036:0748c05_2": "是時，罪人復還歷經爾許地獄，於中受苦數千萬歲，然後乃出。",
    "T02n0125_036:0748c07_3": "「比丘當知，閻羅王便作是念：『諸有眾生身、口、意行惡，盡當受如是之罪；諸有眾生身、口、意行善者，如是之比皆當生光音天。』」",
    "T02n0125_036:0748c10_4": "是時，世尊便說此偈：「愚者常歡喜，　　如彼光音天，　智者常懷懼，　　猶如處地獄。",
    "T02n0125_036:0748c13_0": "「是時比丘，聞閻羅王作是教令：『我今何日當滅昔所作罪，於此命終得受人形，生中國之中，與善知識共會，父母篤信佛法，於如來眾中得出家學道，於現法中得盡有漏成無漏。",
    "T02n0125_036:0748c17_1": "我今重苦汝，勤加用意，去離八難處，得生中國，與善知識相遇，得修梵行，所願成果不失本誓。』",
    "T02n0125_036:0748c19_2": "是故，比丘！",
    "T02n0125_036:0748c20_0": "若善男子、善女人欲離八大地獄及十六隔子者，當求方便，修八正道。",
    "T02n0125_036:0748c21_1": "如是，比丘！",
    "T02n0125_036:0748c21_2": "當作是學。」",
    "T02n0125_036:0748c22_3": "爾時，諸比丘聞佛所說，歡喜奉行。",
    "T02n0125_036:0748c24_0": "（三）聞如是：一時，佛在毘舍離[木*奈]祇園中，與大比丘眾五百人俱。",
    "T02n0125_036:0748c25_1": "漸漸復在人中遊化。",
    "T02n0125_036:0748c26_0": "是時，世尊還顧觀毘舍離城，尋時便說此偈：「今觀毘舍離，　　更後不復覩，　亦復更不入，　　於是當別去。」",
    "T02n0125_036:0749a03_0": "是時，毘舍離城中人民，聞說此偈，普懷愁憂，從世尊後，各各墮淚，自相謂曰：「如來滅度將在不久，世間當失光明。」",
    "T02n0125_036:0749a05_1": "世尊告曰：「止！",
    "T02n0125_036:0749a06_0": "止！",
    "T02n0125_036:0749a06_1": "諸人勿懷愁憂，應壞之物欲使不壞者，終無此理。",
    "T02n0125_036:0749a07_2": "吾先以有四事之教，由此得作證，亦復以四部之眾，說此四事之教。",
    "T02n0125_036:0749a09_0": "云何為四？",
    "T02n0125_036:0749a09_1": "一切行無常，是謂一法；一切行苦，是謂二法，一切行無我，是謂三法；涅槃為滅盡，是謂第四法之本。",
    "T02n0125_036:0749a11_2": "如是不久，如來當取滅度。",
    "T02n0125_036:0749a12_3": "汝等當知，四法之本，普與一切眾生而說其義。」",
    "T02n0125_036:0749a13_4": "爾時，世尊欲使毘舍離城人民還歸，即化作大坑，如來將諸比丘眾在彼岸，國土人民而在此岸。",
    "T02n0125_036:0749a15_5": "是時，世尊即擲己鉢在虛空中與彼人民，又告之曰：「汝等，好供養此鉢，亦當供養高才法師，長夜之中獲福無量。」",
    "T02n0125_036:0749a18_6": "是時，世尊與彼鉢已，即時詣拘尸那竭國。",
    "T02n0125_036:0749a19_7": "是時，拘尸那竭國人民五百餘力士集在一處，各作此論：「我同共造奇特之事，使後命終之時，名稱遠布，子孫共傳：『昔日拘尸那竭力士勢叵及。』」",
    "T02n0125_036:0749a22_8": "斯須，復作是念：「當造立何功德？",
    "T02n0125_036:0749a23_9": "爾時，去拘尸那竭國不遠有大方石，長百二十步，廣六十步。",
    "T02n0125_036:0749a25_10": "我等當共竪之。」",
    "T02n0125_036:0749a25_11": "盡其筋力，欲得竪立，而不剋獲，亦不動搖，何況能舉乎？",
    "T02n0125_036:0749a26_12": "是時，世尊便往至彼所，而告之曰：「諸童子，欲何所施為？」",
    "T02n0125_036:0749a28_13": "時，諸童子白佛言：「我向者各作此論，欲移此石，使世世稱傳其名。",
    "T02n0125_036:0749a29_14": "施功已來，乃經七日，然不能令此石移轉。」",
    "T02n0125_036:0749b01_15": "佛告諸童子：「卿等欲使如來竪此石乎？」",
    "T02n0125_036:0749b02_16": "童子報言：「今正是時，唯願世尊當安此石。」",
    "T02n0125_036:0749b03_17": "是時，世尊以右手摩抆此石，舉著左手中，擲著虛空中。",
    "T02n0125_036:0749b05_18": "是時，彼石乃至梵天上。",
    "T02n0125_036:0749b05_19": "是時，拘尸那竭力士不見此石，而白世尊曰：「此石今何所至？",
    "T02n0125_036:0749b07_20": "我等今日咸共不見。」",
    "T02n0125_036:0749b07_21": "世尊告曰：「此石今乃至梵天上。」",
    "T02n0125_036:0749b08_22": "童子白佛言：「此石何時當來閻浮利地上。」",
    "T02n0125_036:0749b09_23": "世尊告曰：「我今當引譬喻，智者以譬喻自解。",
    "T02n0125_036:0749b10_24": "設復有人往梵天上，取此石投閻浮地者，十二年乃到；然今如來威神所感，正爾當還。」",
    "T02n0125_036:0749b12_25": "如來說此語已，是時彼石尋時還來，虛空之中雨諸天華若干百種。",
    "T02n0125_036:0749b14_26": "是時，彼童子五百餘人遙見石來，各各馳散，不安本處。",
    "T02n0125_036:0749b15_27": "佛告童子：「勿懷恐懼，如來自當知時。」",
    "T02n0125_036:0749b16_28": "爾時，世尊舒左手遙接彼石，著右手中而竪之。",
    "T02n0125_036:0749b17_29": "是時，三千大千剎土六變震動，虛空之中神妙之天，散種種憂鉢蓮華。",
    "T02n0125_036:0749b19_30": "是時，五百童子皆嘆未曾有：「甚奇！",
    "T02n0125_036:0749b20_31": "甚特！",
    "T02n0125_036:0749b20_32": "如來威神實不可及，此石今長百二十步，廣六十步，然以一手而安處之。」",
    "T02n0125_036:0749b22_33": "是時，五百童子白佛言：「如來以何力移動此石，為神足之力，為用智慧之力安處此石乎？」",
    "T02n0125_036:0749b24_34": "佛告童子曰：「吾亦不用神足之力，亦復不用智慧之力，吾今用父母之力安處此石。」",
    "T02n0125_036:0749b26_35": "諸童子白佛：「不審如來用父母之力，其事云何？」",
    "T02n0125_036:0749b28_0": "世尊告曰：「吾今當與汝引譬，智者以譬喻自解。",
    "T02n0125_036:0749b29_1": "童子當知，十駱駝之力，不如一凡象力；又復十駱駝及一凡象之力，不如一迦羅勒象力；又復十駱駝及一凡象力并迦羅勒象力，不如一鳩陀延象力也；正使十駱駝、一凡象力，乃至鳩陀延象力，不如一婆摩那象力也；復計此象之力，不如一迦泥留象力也；復計諸象之力，復不如一優鉢象力也；復計爾許象之力，復不如一鉢頭摩象力也；復計挍爾許象力，復不如一拘牟陀象力也；復取計挍之，復不如一分陀利象力也；復取計挍，復不如一香象之力；復取計挍之，復不如一摩呵那極之力；復計挍之，復不如一那羅延之力；復取計挍之，復不如一轉輪聖王之力；復取計挍之，不如一阿維越致之力；復取計挍之，不如一補處菩薩之力；復取計挍之，復不如一道樹下坐菩薩之力；復取計挍之，復不如一如來父母遺體之力。",
    "T02n0125_036:0749c18_2": "吾今以父母之力安處此石。」",
    "T02n0125_036:0749c19_3": "爾時，五百童子復白世尊言：「如來神足力者，其事云何？」",
    "T02n0125_036:0749c20_4": "世尊告曰：「吾昔有弟子名目犍連，神足之中最為第一。",
    "T02n0125_036:0749c21_5": "爾時，共遊在毘羅若竹園村中。",
    "T02n0125_036:0749c22_6": "爾時，國土至儉，人民相食，白骨盈路。",
    "T02n0125_036:0749c23_7": "然出家學士乞求難得，聖眾羸瘦，氣力虛竭；又復村中生民之類，皆懷飢色，無復聊賴。",
    "T02n0125_036:0749c25_8": "是時，大目犍連來至我所，而白我言：『今此毘羅若極為飢儉，乞求無處，生民困悴，無復生路。",
    "T02n0125_036:0749c27_9": "我亦躬從如來受此言教：「今此地下有自然地肥，極為香美。」",
    "T02n0125_036:0749c29_10": "唯願世尊聽許弟子，反此地肥令在上，使此人民得食噉之，又使聖眾得充氣力。』",
    "T02n0125_036:0750a01_11": "「我爾時告目連曰：『諸地中蠕動之虫，欲安處何所？』",
    "T02n0125_036:0750a02_12": "目連白言：『當化一手似此地形，又以一手反此地肥，使蠕動之虫各安其所。』",
    "T02n0125_036:0750a04_13": "我爾時復告目連曰：『汝當有何心識欲反此地？』",
    "T02n0125_036:0750a05_14": "目連白言：『我今反此地形，猶如力人反一樹葉而無疑難也。』",
    "T02n0125_036:0750a06_15": "我爾時復語目連曰：『止！",
    "T02n0125_036:0750a07_16": "止！",
    "T02n0125_036:0750a07_17": "目連！",
    "T02n0125_036:0750a07_18": "不須反此地肥。",
    "T02n0125_036:0750a08_19": "所以然者，眾生覩此當懷恐怖，衣毛皆竪，諸佛神寺亦當毀壞。』",
    "T02n0125_036:0750a09_20": "是時，目連前白佛言：『唯願世尊聽許聖眾詣欝單曰乞食！』",
    "T02n0125_036:0750a11_0": "「佛告目連：『此大眾中無神足者，當云何詣彼乞食？』",
    "T02n0125_036:0750a12_1": "目連白佛言：『其無神足者，我當接詣彼土。』",
    "T02n0125_036:0750a13_2": "佛告目連：『止！",
    "T02n0125_036:0750a13_3": "止！",
    "T02n0125_036:0750a13_4": "目連！",
    "T02n0125_036:0750a13_5": "何須聖眾詣彼乞食。",
    "T02n0125_036:0750a14_6": "所以然者，將來之世亦當如是飢儉，乞求難得，人無顏色。",
    "T02n0125_036:0750a15_7": "爾時，諸長者婆羅門當語比丘言：「汝等何不詣欝單越乞食？",
    "T02n0125_036:0750a17_0": "昔日釋種弟子有大神足，遇此饑儉，皆共詣欝單曰乞食，而自存濟；今日釋迦弟子無有神足，亦無威神沙門之行。」",
    "T02n0125_036:0750a19_1": "便輕易比丘，使彼長者居士，普懷憍慢之心，受罪無量。",
    "T02n0125_036:0750a21_2": "目連當知，以此因緣，諸比丘眾不宜盡往詣彼乞食。』",
    "T02n0125_036:0750a22_3": "「諸童子當知，目連神足其德如是。",
    "T02n0125_036:0750a23_4": "計目連神足之力，遍三千大千剎土，無空缺處，不如世尊神足之力，百倍、千倍、巨億萬倍，不可以譬喻為比。",
    "T02n0125_036:0750a25_5": "如來神足其德不可量也。」",
    "T02n0125_036:0750a26_6": "諸童子白佛言：「如來智慧力者，何者是乎？」",
    "T02n0125_036:0750a27_7": "世尊告曰：「我昔亦有弟子名舍利弗，智慧之中最為第一，如大海水縱橫八萬四千由旬，水滿其中；又須彌山高八萬四千由旬，入水亦如是。",
    "T02n0125_036:0750b01_8": "然閻浮里地，南北二萬一千由旬，東西七千由旬，今取較之，以四大海水為墨，以須彌山為樹皮，現閻浮地草木作筆，復使三千大千剎土人民盡能書，欲寫舍利弗比丘智慧之業，然童子當知，四大海水墨、筆、人之漸漸命終，不能使舍利弗比丘智慧竭盡。",
    "T02n0125_036:0750b07_9": "如是，童子！",
    "T02n0125_036:0750b08_10": "我弟子之中智慧第一，不出舍利弗智慧之上。",
    "T02n0125_036:0750b09_11": "計此舍利弗比丘遍滿三千大千剎土，無空缺處，欲比如來之智慧，百倍、千倍、巨億萬倍，不可以譬喻為比。",
    "T02n0125_036:0750b11_12": "如來智慧力者，其事如是。」",
    "T02n0125_036:0750b12_13": "是時，童子復白佛言：「頗更有力出此力者乎？」",
    "T02n0125_036:0750b13_14": "世尊告曰：「亦有此力出諸力之上。",
    "T02n0125_036:0750b14_15": "何者是？",
    "T02n0125_036:0750b14_16": "所謂無常力是。",
    "T02n0125_036:0750b15_0": "今日如來夜半在雙樹間，為無常力所牽，當取滅度。」",
    "T02n0125_036:0750b16_1": "爾時，諸童子咸共墮淚：「如來取滅度何其速哉，世喪眼目。」",
    "T02n0125_036:0750b17_2": "爾時，君茶羅繫頭比丘尼是婆羅陀長者女，此比丘尼便作是念：「吾聞世尊取滅度不久，然日數已盡，今宜可往至世尊所親覲問訊。」",
    "T02n0125_036:0750b20_3": "是時，彼比丘尼即出毘舍離城，往至世尊所，遙見如來徑將諸比丘眾及五百童子，欲詣雙樹間。",
    "T02n0125_036:0750b23_4": "爾時，比丘尼至世尊所，頭面禮足，白世尊言：「我聞世尊取滅度將在不久。」",
    "T02n0125_036:0750b24_5": "世尊告曰：「如來取滅度正在今日夜半耳。」",
    "T02n0125_036:0750b25_6": "是時，比丘尼白佛言：「我今所以出家學道，又不果所願。",
    "T02n0125_036:0750b27_7": "然世尊捨我滅度，唯願說微妙之法，使果其願。」",
    "T02n0125_036:0750b28_8": "世尊告曰：「汝今當思惟苦之原本。」",
    "T02n0125_036:0750b29_9": "比丘尼復白佛言：「實苦，世尊！",
    "T02n0125_036:0750b29_10": "實苦，如來！」",
    "T02n0125_036:0750c01_11": "世尊告曰：「汝觀何等義而言苦乎？」",
    "T02n0125_036:0750c01_12": "比丘尼白佛言：「生苦、老苦、病苦、死苦、憂悲惱苦、怨憎會苦、恩愛別離苦。",
    "T02n0125_036:0750c03_13": "取要言之，五盛陰苦。",
    "T02n0125_036:0750c04_0": "如是，世尊！",
    "T02n0125_036:0750c04_1": "我觀此義已，故言謂苦。」",
    "T02n0125_036:0750c05_0": "是時，比丘尼思惟義已，即於座上得三達智。",
    "T02n0125_036:0750c06_1": "是時，比丘尼白佛言：「我不堪見世尊取滅度，唯願聽許先取滅度。」",
    "T02n0125_036:0750c07_2": "是時，世尊默然可之。",
    "T02n0125_036:0750c08_3": "是時，比丘尼即從座起，禮世尊足，尋於佛前，身飛虛空，作十八變：或行、或坐、或復經行，身放烟火，踊沒自由無所觸礙，或出水火，遍滿空中。",
    "T02n0125_036:0750c11_4": "是時，比丘尼作無央數之變已，即於無餘涅槃界而取滅度。",
    "T02n0125_036:0750c13_0": "是時，當取滅度之日，八萬天子得法眼清淨。",
    "T02n0125_036:0750c14_1": "爾時，世尊告諸比丘：「我聲聞中第一比丘尼，智慧捷疾者。",
    "T02n0125_036:0750c15_2": "所謂君茶羅比丘尼是也。」",
    "T02n0125_036:0750c16_0": "是時，世尊告阿難曰：「汝往雙樹間與如來敷座，使頭北首。」",
    "T02n0125_036:0750c17_1": "對曰：「如是，世尊！」",
    "T02n0125_036:0750c17_2": "即受佛教，往雙樹間，與如來敷座，還至世尊所，頭面禮足，白世尊曰：「敷座已訖，使頭北首，宜知是時。」",
    "T02n0125_036:0750c20_3": "即時，世尊往彼樹間，就所敷座。",
    "T02n0125_036:0750c21_4": "是時，尊者阿難白世尊言：「有何因緣，如來敷座言頭北向？」",
    "T02n0125_036:0750c22_5": "佛告阿難：「吾滅度後，佛法當在北天竺，以此因緣故，使敷座北向。」",
    "T02n0125_036:0750c24_6": "是時，世尊分別三衣。",
    "T02n0125_036:0750c24_7": "爾時阿難白佛：「以何等故，如來今日分別三衣？」",
    "T02n0125_036:0750c25_8": "佛告阿難：「我以當來之世檀越施主故，分別此衣耳。",
    "T02n0125_036:0750c27_0": "欲使彼人受其福，故分別衣爾。」",
    "T02n0125_036:0750c27_1": "是時，世尊須臾之頃，口出五色光，遍照方域。",
    "T02n0125_036:0750c28_2": "爾時，阿難復白佛言：「復以何因緣，如來今日口出五色光？」",
    "T02n0125_036:0751a01_3": "世尊告曰：「我向作是念：『本未成道時長處地獄，吞熱鐵丸；或食草木，長此四大；或作騾、驢、駱駝、象、馬、猪、羊；或作餓鬼，長四大形，有受胎之厄；或受天福，食自然甘露。",
    "T02n0125_036:0751a05_4": "我今以成如來，以根力覺道成如來身。』",
    "T02n0125_036:0751a06_5": "由此因緣故，口出五色光爾。」",
    "T02n0125_036:0751a06_6": "是時，須臾之間口出微妙之光，勝於前光。",
    "T02n0125_036:0751a07_7": "是時，阿難白世尊言：「復以何因緣，如來重出光勝於前者？」",
    "T02n0125_036:0751a09_8": "世尊告曰：「我向者作是念：『過去諸佛世尊取滅度，遺法不久存於世。』",
    "T02n0125_036:0751a10_9": "我復重思惟：『以何方便，使我法得久存在世？",
    "T02n0125_036:0751a11_10": "如來身者金剛之數，意欲碎此身如芥子許，流布世間，使將來之世，信樂檀越不見如來形像者，取供養之因，緣是福祐，當生四姓家、四天王家、三十三天、豔天、兜術天、化自在天、他化自在天；因此福祐，當生欲界、色界、無色界；或復有得須陀洹道、斯陀含道、阿那含道、阿羅漢道、辟支佛道，若成佛道。』",
    "T02n0125_036:0751a18_11": "由此因緣故，出斯光明爾。」",
    "T02n0125_036:0751a19_12": "是時，世尊躬自襞僧伽梨四疊，右脇著地，脚脚相累。",
    "T02n0125_036:0751a20_13": "是時，尊者阿難悲泣涕零，不能自勝，又自考責：「既未成道，為結所縛，然今世尊捨我滅度，當何恃怙？」",
    "T02n0125_036:0751a23_14": "是時，世尊知而告諸比丘曰：「阿難比丘今為所在？」",
    "T02n0125_036:0751a24_15": "諸比丘對曰：「阿難比丘今在如來床後，悲號墮淚，不能自勝，又自考責：『既不成道，又不斷結使，然今世尊捨我涅槃。』」",
    "T02n0125_036:0751a27_16": "爾時，世尊告阿難曰：「止！",
    "T02n0125_036:0751a27_17": "止！",
    "T02n0125_036:0751a27_18": "阿難！",
    "T02n0125_036:0751a28_0": "無為愁憂。",
    "T02n0125_036:0751a28_1": "夫物處世，應當壞敗，欲使不變易者，此事不然。",
    "T02n0125_036:0751a29_2": "勤加精進，念修正法，如是不久亦當盡苦際，成無漏行。",
    "T02n0125_036:0751b01_3": "過去世時，多薩阿竭、阿羅呵、三耶三佛亦有如此侍者。",
    "T02n0125_036:0751b02_4": "正使將來恒沙諸佛，亦當有此侍者如阿難比。",
    "T02n0125_036:0751b04_5": "轉輪聖王有四未曾有法。",
    "T02n0125_036:0751b04_6": "云何為四？",
    "T02n0125_036:0751b04_7": "於是，轉輪聖王欲出國界時，人民見者，莫不喜悅。",
    "T02n0125_036:0751b06_8": "爾時，轉輪聖王有所言教，其有聞者，靡不喜悅。",
    "T02n0125_036:0751b07_9": "聞其言教，乃無厭足。",
    "T02n0125_036:0751b07_10": "爾時，轉輪聖王默然，正使人民見王默然，亦復歡喜。",
    "T02n0125_036:0751b09_0": "是謂，比丘！",
    "T02n0125_036:0751b09_1": "轉輪聖王有此四未曾有之法。",
    "T02n0125_036:0751b10_0": "「比丘當知，阿難今日亦有四未曾有法。",
    "T02n0125_036:0751b10_1": "云何為四？",
    "T02n0125_036:0751b11_2": "正使阿難比丘默然至大眾中，其有見者，莫不喜悅。",
    "T02n0125_036:0751b12_3": "正使阿難比丘有所說者，其聞語者，皆共歡喜，假使默然亦復如是。",
    "T02n0125_036:0751b14_4": "正使阿難比丘至四部眾中，剎利、婆羅門眾中，入國王、居士眾中，皆悉歡悅，興恭敬心，視無厭足。",
    "T02n0125_036:0751b16_5": "正使阿難比丘有所說者，其聞法教，受無厭足。",
    "T02n0125_036:0751b17_6": "是謂，比丘！",
    "T02n0125_036:0751b17_7": "有此四未曾有之法。」",
    "T02n0125_036:0751b18_8": "是時，阿難白世尊曰：「當云何與女人從事？",
    "T02n0125_036:0751b19_9": "然今比丘到時，著衣持鉢，家家乞食，福度眾生。」",
    "T02n0125_036:0751b20_10": "佛告阿難：「莫與相見，設相見莫與共語，設共語者，當專心意。」",
    "T02n0125_036:0751b21_11": "爾時，世尊便說此偈：「莫與女交通，　　亦莫共言語，　有能遠離者，　　則離於八難。」",
    "T02n0125_036:0751b25_0": "增壹阿含經卷第三十六"
}