{
    "T12n0381_002:0978b15_0": "等集眾德三昧經卷中",
    "T12n0381_002:0978b17_0": "西晉月氏三藏竺法護譯",
    "T12n0381_002:0978b18_0": "爾時世尊復告離垢威力士言：「族姓子！",
    "T12n0381_002:0978b18_1": "菩薩若聞如此行跡當勤奉行；云何求聞稟聽尊長，常行恭敬棄捐憍慢，言語柔和志性仁調，觀念於法猶如醫藥，於師和上設世尊想，自察其身思撰法藥發醫王想，於諸眾生為疾病想；若務求法，不當愛身，不貪命、不倚壽，不慕於容被服，常好經典以法為本；一切所有施而不悋，志利法誼放忽財利，將護法寶離俗所珍；以利法故滅除一切世間財賄，以法寶利蠲除凡俗所慕之珍，欲除眾生塵勞愛欲一切之瑕，常當慕求正法之典；欲度一切眾生之類皆至滅度，便當護持導以正法，以能導護正法典者，則能普獲將養一切所行德本。",
    "T12n0381_002:0978c02_2": "以是之故，假使有人欲求佛道，若欲逮成最正覺者，欲得竪立於法柱者，當學博聞。",
    "T12n0381_002:0978c04_3": "譬如，族姓子！",
    "T12n0381_002:0978c04_4": "須彌山王，為天大柱若天上柱，則為巍巍多所覆蓋，所在嚴飾於忉利天。」",
    "T12n0381_002:0978c06_5": "佛言：「如是菩薩大士博覽廣聞則為慧柱，所可遊居天上、世間光色巍巍。",
    "T12n0381_002:0978c07_6": "設，族姓子！",
    "T12n0381_002:0978c08_7": "若有菩薩志願佛道我當成佛，則當曉了權便博聞常修精進，一切眾生在於邪智，則為然設智慧燈明。",
    "T12n0381_002:0978c10_8": "假使菩薩入博聞時精勤求慧，則為具足眾生之智所作已辦。",
    "T12n0381_002:0978c11_9": "爾時諸天則為其人舉聲諮歎歡喜，善心生焉：『今此正士如是誼像，博聞之力逮十種力，致最正覺諸根明達，如是利誼為菩薩行。",
    "T12n0381_002:0978c14_10": "執智慧刀割截一切塵勞之欲，若有菩薩如是像誼，堪任明慧所說經法，則能蠲除眾生塵勞危厄。",
    "T12n0381_002:0978c17_11": "若有菩薩如是像誼，便能說法滅除愛欲，如是菩薩則能歸趣往古世尊所可遊居，如是誼像則能降伏魔及官屬，如是堪任以十二事法輪為轉。』",
    "T12n0381_002:0978c20_12": "如，族姓子！",
    "T12n0381_002:0978c20_13": "菩薩大士精勤博聞立於聖達，應時即普三千大千世界所有眾魔，皆為憂愁悒慼難可：『今此菩薩不從我教違吾本心，皆見棄捐不得自由。』",
    "T12n0381_002:0978c23_14": "所以者何？",
    "T12n0381_002:0978c24_15": "族姓子！",
    "T12n0381_002:0978c24_16": "從聞獲智，智於塵勞為最尊，其無塵欲魔不得便，以是之故當作斯觀。",
    "T12n0381_002:0978c25_17": "假使菩薩開入博聞分別經典好樂於法，從是已往所可教授，降制眾魔、塵欲魔、陰蓋魔、起滅魔、天魔、官屬，是為四魔自然為伏。",
    "T12n0381_002:0978c28_18": "「又族姓子！",
    "T12n0381_002:0978c29_0": "猶如往古諸菩薩者，所入博聞分別法誼好樂經典，今當粗舉略說其要。",
    "T12n0381_002:0979a01_1": "乃至曩昔久遠世時，無央數劫不可稱限，廣普無量不可思議。",
    "T12n0381_002:0979a03_2": "彼時劫中有一仙人名曰欝怛，處在林樹得五神通，常行等心慈悲喜護，遊居幽藪心自念言：『吾行慈心，其身柔濡常悅安隱；不可以慈滅除眾生自在愛欲，亦不可去瞋恚、愚癡，曠絕邈路塵勞之欲，不以此慈能致聖賢之正見也。",
    "T12n0381_002:0979a08_3": "不可致福，安能逮成賢聖等觀？』",
    "T12n0381_002:0979a09_0": "復自念言：『常以二事可緣致賢聖正見。",
    "T12n0381_002:0979a09_1": "何謂二？",
    "T12n0381_002:0979a10_2": "聽省他音因緣，思惟靜志在行。』",
    "T12n0381_002:0979a10_3": "尋即歡喜發大精進，亦復入于法。",
    "T12n0381_002:0979a11_4": "『我於何所得聞是說？』",
    "T12n0381_002:0979a12_5": "則以法故欲求經典，入於郡國、縣邑、丘聚，欲求經卷永不可聞。",
    "T12n0381_002:0979a13_6": "時魔天人往至其所言：『族姓子！",
    "T12n0381_002:0979a14_7": "吾有佛名將護讀誦，假族姓子自逼迫身日自暴炙，自聞其身所護音聲，然後乃書如是諸頌。",
    "T12n0381_002:0979a16_8": "爾乃令仁得聞此頌四句之絕。』",
    "T12n0381_002:0979a17_9": "於時，族姓子！",
    "T12n0381_002:0979a17_10": "欝怛仙士心自念言：『我從無數難限劫來棄捐此身，樂於牢獄，撾杖、鞭撻，或以利刀段段解身，形體離散肌肉斷絕，以愛欲故致得繫縛，遭是眾患不可稱數；不用此身不用危痛痒，未曾以身加益一切。",
    "T12n0381_002:0979a22_0": "假使能已導利群生，吾當以此無堅固身求得經典；我獲善利心懷悅豫，當從天人逮得聞典。』",
    "T12n0381_002:0979a24_1": "志未曾有，興世尊心而懷恭恪，則取利刀自割其身，日中自炙從耳聽聞。",
    "T12n0381_002:0979a25_2": "而謂天言：『願天演說佛名將護讀誦，吾恭敬法故放捨身不惜壽命，以是因緣等集所聞。』",
    "T12n0381_002:0979a27_3": "時，族姓子！",
    "T12n0381_002:0979a28_4": "覩見上仙恭恪樂法巍巍如是，顏色黮黤憔悴，功德難覩即沒不現。",
    "T12n0381_002:0979a29_5": "於是上仙心自念言：『將無試吾聞此偈乎？",
    "T12n0381_002:0979b01_6": "為之恭敬奉順法故，自捨其身不惜壽命得聞之耶？",
    "T12n0381_002:0979b02_7": "吾所合集恭敬經典，所殖德本不失其功不見欺惑，假使我身至誠不虛，質直無諂愍哀眾生，不貪身命捨其體壽，聞此法者，由是誠諦，於此現世他方佛國奉修法者，斯等之人令現面像，使我見之得聞經法。』",
    "T12n0381_002:0979b07_8": "這立此願口復說言。",
    "T12n0381_002:0979b07_9": "「應時下方過三十二諸佛國土，有世界名普等離垢，彼佛號曰無垢稱王如來、至真、等正覺，今現在說法。",
    "T12n0381_002:0979b10_10": "於時其佛即見上仙心之所念，又欲教化閻浮提人。",
    "T12n0381_002:0979b11_11": "譬如勇士屈申臂頃，彼佛如是斯須之頃，從己佛土忽然不現，即住止于上仙之前，及與菩薩五百俱。",
    "T12n0381_002:0979b13_12": "其如來這現世間，自然大光普有所照，而取天花億百千，伎樂不鼓自鳴，諸菩薩會于彼林藪。",
    "T12n0381_002:0979b15_13": "於時巖樹一切根、株、莖、節、枝、葉、華、實皆出法音。",
    "T12n0381_002:0979b16_14": "上勝仙士，適聞彼佛見其形像心無所畏，即時其體平復如故無有瘡疣。",
    "T12n0381_002:0979b18_15": "「於是族姓子！",
    "T12n0381_002:0979b18_16": "上仙見無垢稱王如來、至真、等正覺，相好巍巍猶須彌山，威神光明踰於日月，神妙聖達為天人尊，諸根寂定若虛空不增不減，歡喜踊躍善心顯發。",
    "T12n0381_002:0979b22_17": "即從坐起更整衣服，偏袒右肩右膝著地，叉手白佛：『是我世尊，安住大聖，我歸命佛及法聖眾，唯佛世尊，為我說法。",
    "T12n0381_002:0979b25_18": "若聞經者建立奉行，蠲除眾生所貪受行，興于正見而說經典。』",
    "T12n0381_002:0979b26_19": "「時族姓子！",
    "T12n0381_002:0979b26_20": "彼無垢稱王如來、至真、等正覺，緣仙士故，為諸天子及諸菩薩，分別說此等集眾德三昧之定。",
    "T12n0381_002:0979b28_21": "於眾會中八千天子往古造行修治誼理，即逮法忍。",
    "T12n0381_002:0979c01_0": "上勝仙士聞是三昧，踊躍歡喜入於微妙，尋時逮得無盡辯才。",
    "T12n0381_002:0979c02_1": "時彼如來，說八章句又復攝取。",
    "T12n0381_002:0979c03_2": "『何等為八？",
    "T12n0381_002:0979c03_3": "一切諸法皆為本淨，從想著致原自然淨也；諸法無漏，一切諸漏皆為盡故也；諸法無著，皆度一切諸所著故也；諸法不虛，亦無有明吾我及人，平等一切諸法門故也；諸法何門，普現一切諸法門故也；諸法無來亦無往也；諸法懷來，斷除一切諸所趣故也；諸法平等，於三世無去來今故也；而無有二。",
    "T12n0381_002:0979c10_4": "是為上勝！",
    "T12n0381_002:0979c10_5": "八章句說，一切啟度，厭諸所有無有眾患。』",
    "T12n0381_002:0979c12_0": "「佛告上勝仙士：『有八門句，至無有二。",
    "T12n0381_002:0979c12_1": "何謂八？",
    "T12n0381_002:0979c13_2": "諸法假號，倚名故也；諸法像色，猶從名興故也；諸法合會，依著字故也；諸法識自，由恣故也；諸法自然，則以無明自然故也；諸法為盡，習行愚故也；諸法無處，立於門者住無常故也；諸法平等，以一精進趣於門故也；是為上勝！",
    "T12n0381_002:0979c18_3": "八句門也，本無有二而致於二。』",
    "T12n0381_002:0979c19_0": "「佛告上勝：『復有八精進句，至無有盡而得自在。",
    "T12n0381_002:0979c20_1": "何謂八？",
    "T12n0381_002:0979c20_2": "無者，修精進事，勸助呪願，所修經典為現無處；彼者，行精進句，便能示現究竟法誼；不者，遵精進句，為除名色，為示現法，所說經法悉令蠲除；他者，奉于精進現寂然法；六者，志于精進講說經法，超度一切諸所罣礙；無本者，念精進句，為現如來無本之法；因者，精進為現一切緣法罪福為盡；等者，精進三昧示現諸法分別所趣；是為上勝！",
    "T12n0381_002:0979c28_3": "八精進句無盡辯才。』",
    "T12n0381_002:0979c29_0": "「佛告上勝：『復有八法為妙法句，覺了諸法為志平等。",
    "T12n0381_002:0980a01_1": "何謂八？",
    "T12n0381_002:0980a01_2": "空為印句，而無所倚而為現法；無想印句，無所建立而現經典；無願印句，不依、不倚、不著、不求而為現法；本際印句、為本空句，而等御之為現經典；法界印句，等御諸法而為本現；無本印句，現入諸法；猶如印句，蠲除去、來、今所本現法；滅盡印句，究竟滅盡永除諸法之所本現；是為上勝！",
    "T12n0381_002:0980a07_3": "八印句也，皆悉分別平等諸法而得成就。",
    "T12n0381_002:0980a09_0": "是故於斯，上勝！",
    "T12n0381_002:0980a09_1": "自在之句及所問句，精進句并諸印句，常當安詳順行其句而精進學。』",
    "T12n0381_002:0980a11_0": "如是，族姓子！",
    "T12n0381_002:0980a11_1": "於彼無垢稱王分別所問，於此遣智至彼世界，及餘菩薩五千億百千姟菩薩，斯須之間如發意頃自還佛土。",
    "T12n0381_002:0980a13_2": "雖還本土，無去、無來，其土人民不見如來為去、為來。",
    "T12n0381_002:0980a14_3": "「於是，族姓子！",
    "T12n0381_002:0980a15_4": "上勝仙士獲無盡辯，意不疑妄亦無所失，得為諸天之所擁護，救護諸天、降伏眾魔及外異道；行入郡國、縣邑、州域大邦，為一切人講說經法，分別演斯等集眾德三昧。",
    "T12n0381_002:0980a19_5": "具足千歲宣現此典，開化八萬四千群萌之類住於聲聞，發起八萬四千眾生志於緣覺，八萬四千黎庶皆發無上正真道意，勸助八萬四千蒸民後悉當為轉輪聖王，八萬四千建立帝釋梵天慈悲喜護，無央數人得生天上。",
    "T12n0381_002:0980a24_6": "上勝仙士至于末後仙沒之時，生於無垢稱王如來、至真、正覺之土，在於普等無垢世界，與萬四千天子俱。」",
    "T12n0381_002:0980a26_7": "佛言：「族姓子！",
    "T12n0381_002:0980a26_8": "欲知爾時上勝仙士為異人乎？",
    "T12n0381_002:0980a27_9": "勿造斯觀。",
    "T12n0381_002:0980a27_10": "所以者何？",
    "T12n0381_002:0980a28_11": "則吾是也。",
    "T12n0381_002:0980a28_12": "吾以至誠建立心願，即致下方所在世界無垢稱王如來至。",
    "T12n0381_002:0980b01_0": "以是之故，族姓子！",
    "T12n0381_002:0980b01_1": "當作是觀，於樂法菩薩，如來未曾取滅度，正法之教亦無滅盡。",
    "T12n0381_002:0980b02_2": "其好樂法為菩薩者，他方世界諸佛世尊則現目前。",
    "T12n0381_002:0980b04_3": "樂法菩薩，若在巖處，若在樹下獨閑居者，若中間坐，即時得見受總持門，置于手掌若現裓上，若在頭上若在頂上，近而不遠。",
    "T12n0381_002:0980b06_4": "樂法菩薩已為曾見過去諸佛，又諸天人發其辯才，亦復從受辯才之慧。",
    "T12n0381_002:0980b08_5": "樂法菩薩於此經典無有窮盡，諸佛世尊及諸天人不奪其願。",
    "T12n0381_002:0980b09_6": "道所建立猶得自在，欲得住立百歲、千歲、一劫、過劫，亦得由己。",
    "T12n0381_002:0980b11_7": "樂法菩薩除老、病、死興發其心，其意所在堅強久固，御於大智辯才之慧。",
    "T12n0381_002:0980b13_0": "樂法菩薩未曾發意犯於他人，以是之故，離垢威！",
    "T12n0381_002:0980b14_1": "聞斯博聞所積行者，遵奉精進便當逮獲於此名德，當復過是復倍無數。",
    "T12n0381_002:0980b15_2": "若有菩薩欲得獲致福藏德普，慶無終既祿無窮已，菩薩所厚功祚無量，不可稱限無能盡極其邊際者。",
    "T12n0381_002:0980b18_3": "離垢威！",
    "T12n0381_002:0980b18_4": "知其大海水尚可數渧，測知限量得其底泥。",
    "T12n0381_002:0980b19_5": "菩薩所興三事——戒、聞、施惠，不可勝限得其邊際；三千大千世界尚可稱量知其銖兩盡其邊際，欲盡菩薩所興三事，戒聞施道不可限量。",
    "T12n0381_002:0980b22_6": "是為族姓子！",
    "T12n0381_002:0980b22_7": "三事行品。",
    "T12n0381_002:0980b23_0": "「三事之中博聞為尊、為勝、為長、為無疇匹。",
    "T12n0381_002:0980b23_1": "譬如須彌山王；持戒、施惠，猶如芥子在須彌山側，當觀博聞則須彌山王也。",
    "T12n0381_002:0980b25_2": "譬如飛鳥翱翔虛空，足影所翳，寧幾如乎？",
    "T12n0381_002:0980b26_3": "持戒、施惠猶如斯也。",
    "T12n0381_002:0980b27_4": "譬如虛空弘普無際，博聞之德其若茲矣！",
    "T12n0381_002:0980b28_0": "所以者何？",
    "T12n0381_002:0980b28_1": "族姓子！",
    "T12n0381_002:0980b28_2": "施有二益，離貧匱、得大富。",
    "T12n0381_002:0980b29_0": "戒有二益，度惡趣、生昇天。",
    "T12n0381_002:0980b29_1": "聞有二益，得聖慧、除邪疑。",
    "T12n0381_002:0980c01_2": "其布施者，不離諸漏所受之陰。",
    "T12n0381_002:0980c01_3": "其持戒者，所受諸陰亦與漏俱。",
    "T12n0381_002:0980c02_4": "其博聞者，無有諸漏亦不受陰。",
    "T12n0381_002:0980c03_5": "以是之故，離垢威！",
    "T12n0381_002:0980c03_6": "斯謂菩薩博聞之應。」",
    "T12n0381_002:0980c04_7": "佛說施、戒、博聞之時，三萬二千群生殖眾德本，皆發無上正真道德，五百比丘漏盡意解得法眼淨。",
    "T12n0381_002:0980c07_0": "於是離垢威力士白佛言：「菩薩幾法行，疾得不起法忍？」",
    "T12n0381_002:0980c08_1": "佛言：「族姓子！",
    "T12n0381_002:0980c08_2": "菩薩有四法行，疾得不起法忍。",
    "T12n0381_002:0980c09_3": "何謂四？",
    "T12n0381_002:0980c09_4": "一、觀身如影而得解脫；二、入於諸法如呼聲響；曉了其心猶如幻化；察一切法皆歸盡滅；是為四，菩薩疾得不起法忍。",
    "T12n0381_002:0980c12_5": "復有四法。",
    "T12n0381_002:0980c12_6": "何謂四？",
    "T12n0381_002:0980c12_7": "普修弘慈加諸眾生；設使學者起於人想勸使曉解，一切諸法令知盡無不造有事；普皆覩見諸佛之法，不以肉眼亦非天眼，亦非法眼無所依倚；分明曉了心之所入，亦無有心、亦不見心、亦無緣會；是為四。",
    "T12n0381_002:0980c17_8": "復有四。",
    "T12n0381_002:0980c17_9": "何謂四？",
    "T12n0381_002:0980c17_10": "一切所有施而不悋；棄捐邪見；奉清淨禁；寂除塵勞；是為四。",
    "T12n0381_002:0980c19_11": "復有四。",
    "T12n0381_002:0980c19_12": "何謂四？",
    "T12n0381_002:0980c19_13": "遵忍辱力入于諸法；悉知盡索；而崇精進；好澹泊法；是為四。",
    "T12n0381_002:0980c20_14": "復有四。",
    "T12n0381_002:0980c21_0": "何謂四？",
    "T12n0381_002:0980c21_1": "逮得禪定則無所倚；察於智慧亦不輕戲；攝權方便不著眾生；皆具所行入無等倫；是為四。",
    "T12n0381_002:0980c23_2": "復有四。",
    "T12n0381_002:0980c23_3": "何謂四？",
    "T12n0381_002:0980c23_4": "常行大慈導利眾生；具足大悲不厭終始；行于大喜欣樂於法；行于大護除諸倚著；是為四。",
    "T12n0381_002:0980c25_5": "復有四。",
    "T12n0381_002:0980c25_6": "何謂四？",
    "T12n0381_002:0980c26_0": "證明部分於三脫門；除諸三世過去、來、今；超度三界；觀一切法本淨無穢。」",
    "T12n0381_002:0980c27_1": "佛言：「離垢威！",
    "T12n0381_002:0980c28_0": "是為四法行，菩薩大士疾得不起法忍。」",
    "T12n0381_002:0980c29_0": "佛說此時，離垢威菩薩逮得不起法忍，歡喜踊躍昇處虛空，去地四丈九尺。",
    "T12n0381_002:0981a01_1": "三千大千世界六反震動，其大光明普照世界而雨天花，百千伎樂不鼓自鳴。",
    "T12n0381_002:0981a03_2": "於時世尊，知離垢威菩薩所念，尋時欣笑，五色光從口出，照於十方無數佛國，還繞三匝從頂上入。",
    "T12n0381_002:0981a05_3": "賢者阿難，即從坐起更整衣服，偏袒右肩右膝著地，叉手白佛以偈讚曰：「得尊淨智慧，　　其目清明好，　諸根為寂定，　　澹泊度無極。",
    "T12n0381_002:0981a10_0": "　光明照七尺，　　金容神巍巍，　何故現欣笑？",
    "T12n0381_002:0981a11_1": "　　唯願為分別。",
    "T12n0381_002:0981a12_0": "　知諸天人行，　　心意所歸趣；　三世之清淨，　　覩之所像類。",
    "T12n0381_002:0981a14_0": "　其慧常通達，　　未曾有罣礙；　何故現欣笑？",
    "T12n0381_002:0981a15_1": "　　月姿哀為說。",
    "T12n0381_002:0981a16_0": "　過世天中天，　　將來之世尊，　今現十方佛，　　智慧暢無量，　修行悉清白，　　療愈若干病，　一切靡不了，　　願為分別說。",
    "T12n0381_002:0981a20_0": "　其身普周遍，　　於此諸佛國；　言音悉暢達，　　無數之剎土。",
    "T12n0381_002:0981a22_0": "　心向一切人，　　常垂弘大慈；　最勝哀為說，　　敷演斯笑意。",
    "T12n0381_002:0981a24_0": "　所在究練法，　　寂然如月遊，　無喻如幻化，　　自然若如夢，　所獲致得利，　　常如雨泡起。",
    "T12n0381_002:0981a27_0": "　何故現欣笑？",
    "T12n0381_002:0981a27_1": "　　無師子師子，　解空無有想，　　超度願脫門。",
    "T12n0381_002:0981a29_0": "　諸法為自然，　　了現究竟誼；　寂默常調定，　　遊步如虛空。",
    "T12n0381_002:0981b02_0": "　願佛分別意，　　今笑何感療？",
    "T12n0381_002:0981b03_0": "　孰為發妙心，　　志願尊覺慧？",
    "T12n0381_002:0981b04_0": "　誰令力除魔，　　應坐樹王下？",
    "T12n0381_002:0981b05_0": "　最勝今日誰，　　而為超擁護？",
    "T12n0381_002:0981b06_0": "　何故現欣笑？",
    "T12n0381_002:0981b06_1": "　　大雄發遣說。",
    "T12n0381_002:0981b07_0": "　諸聲聞之眾，　　不能蹈斯地，　一切之緣覺，　　莫敢逮此道；　是諸佛境界，　　其德如大海。",
    "T12n0381_002:0981b10_0": "　何感而欣笑？",
    "T12n0381_002:0981b10_1": "　　世勝哀說之。」",
    "T12n0381_002:0981b11_0": "佛告阿難：「爾為寧見離垢威，踊在虛空去地四丈九尺乎？」",
    "T12n0381_002:0981b12_1": "對曰：「已見。",
    "T12n0381_002:0981b12_2": "天中天！」",
    "T12n0381_002:0981b12_3": "佛言：「離垢威力士菩薩，過三百不可計會劫，當逮得無上正真，為最正覺，號力嚴淨王如來、正真、等正覺、明行成為、善逝、世間解、無上士、道法御、天人師，為佛、眾祐，在于東方世界名清淨，劫名淨歎。",
    "T12n0381_002:0981b17_4": "力嚴淨王如來清淨世界，富樂熾盛，人民安隱，米穀平賤，快樂難及，諸天人播殖無數。",
    "T12n0381_002:0981b19_0": "彼國人民被服、飲食、居止、舍宅，譬如第四兜率天上。",
    "T12n0381_002:0981b20_1": "其佛說法無有奇特異種之說，唯但宣暢菩薩篋藏；其佛國土無有聲聞、緣覺之名，皆純菩薩逮得法忍，諸菩薩眾甚多無極。",
    "T12n0381_002:0981b23_0": "其佛壽命無有限量，其土無有八據之難，降伏眾魔抑制怨敵，無有群邪諸外異道。",
    "T12n0381_002:0981b24_1": "其佛世界地紺琉璃，紫磨黃金分錯其間。」",
    "T12n0381_002:0981b25_2": "於是離垢威菩薩，從虛空下，稽首佛足歸命世尊，從佛請求欲得出家。",
    "T12n0381_002:0981b27_3": "爾時鉤鎖菩薩前白佛言：「唯！",
    "T12n0381_002:0981b28_4": "天中天！",
    "T12n0381_002:0981b28_5": "怪未曾有。",
    "T12n0381_002:0981b28_6": "如今大聖講說經典，其有諸天在於虛空，名德高妙皆詣如來；適見如來尋時歡喜，棄捐貢高自大之念，稽首世尊投身自歸。",
    "T12n0381_002:0981c02_7": "大聖乃能開化於此離垢威力士憍高自大，來詣佛所逮得大法，當為無量不可思議眾生之類，演說經法令除慢恣。",
    "T12n0381_002:0981c05_8": "唯然，世尊！",
    "T12n0381_002:0981c05_9": "其離垢威菩薩大士，為從幾佛、如來、至真、等正覺殖眾德本，乃能疾逮如是神通？」",
    "T12n0381_002:0981c07_10": "世尊告曰：「鉤鎖！",
    "T12n0381_002:0981c07_11": "欲知其離垢威力士菩薩，已曾得供養六十二億諸佛大聖，殖眾德本，建立無上正真之道，當復奉事無數諸佛，淨修梵行。」",
    "T12n0381_002:0981c10_12": "鉤鎖又問：「唯然，世尊！",
    "T12n0381_002:0981c10_13": "以何所殖無德之本而忘道意，心懷憍慢自大之性，來詣世尊欲有所試？」",
    "T12n0381_002:0981c12_14": "佛告鉤鎖：「有四事法，為菩薩行而忘道意。",
    "T12n0381_002:0981c13_15": "何謂四？",
    "T12n0381_002:0981c13_16": "心懷憍慢；不恭敬法；輕易善師；從後謗議；是為四。",
    "T12n0381_002:0981c14_17": "復有四法。",
    "T12n0381_002:0981c15_0": "何謂四？",
    "T12n0381_002:0981c15_1": "而復習樂聲聞之眾，與同所歸；志樂下度；誹謗菩薩；忘法師恩；是為四。",
    "T12n0381_002:0981c16_2": "復有四。",
    "T12n0381_002:0981c17_0": "何謂四？",
    "T12n0381_002:0981c17_1": "其行諛諂；於法慢誕；二事自活；求於利養而著奉侍；是為四。",
    "T12n0381_002:0981c18_2": "復有四。",
    "T12n0381_002:0981c18_3": "何謂四？",
    "T12n0381_002:0981c18_4": "不覺魔事；為罪所蓋；纏綿蔽法；志性怯弱。",
    "T12n0381_002:0981c19_5": "鉤鎖！",
    "T12n0381_002:0981c20_6": "是為四法，菩薩忘失道意。",
    "T12n0381_002:0981c20_7": "鉤鎖又聽！",
    "T12n0381_002:0981c20_8": "離垢威用何等故，為菩薩行而忘道意？",
    "T12n0381_002:0981c21_9": "往古世時，此賢劫中初始有佛，號曰拘婁秦如來、至真、等正覺，興出于世。",
    "T12n0381_002:0981c23_10": "於彼世時，有善財大勢貴姓極富梵志。",
    "T12n0381_002:0981c24_11": "時有一子，魔所惑立自發貢高，不欲往詣於如來所長益法，與沙門梵志諸長者俱，鬪諍罵詈多所誹謗，不肯受法，亦不見法，不得法師，亦不恭敬承順其教。",
    "T12n0381_002:0981c27_12": "當爾現世違失五法。",
    "T12n0381_002:0981c28_13": "何謂五？",
    "T12n0381_002:0981c28_14": "則離於佛不復相見不得聞法；不復建立菩薩之業不復諮問；所當行者而復忘失眾德之本；無堅固意在於道心；攝取不善尋時則離於道行心。",
    "T12n0381_002:0982a02_15": "爾時尋離此五法行。」",
    "T12n0381_002:0982a03_16": "佛言：「鉤鎖！",
    "T12n0381_002:0982a03_17": "欲知是時所名善財大勢貴姓梵志子乎？",
    "T12n0381_002:0982a04_18": "豈是異人？",
    "T12n0381_002:0982a04_19": "勿作斯觀。",
    "T12n0381_002:0982a05_0": "所以者何？",
    "T12n0381_002:0982a05_1": "則今離垢威菩薩是也！",
    "T12n0381_002:0982a05_2": "於彼世時心懷自大，尋則忘失所修道意，久復將護宿命德本諸通慧心；又有餘福，不復誹謗於諸通慧，故為力士而有大勢。",
    "T12n0381_002:0982a08_3": "承佛聖旨不為眾惡，聞佛音聲便自發來，自以己力欲比如來。",
    "T12n0381_002:0982a10_0": "又聞世尊說菩薩力，尋即棄捐貢高慢恣，往古所殖眾善之本，則現目前便逮法忍，威神通慧無所想念。」",
    "T12n0381_002:0982a12_1": "爾時力士鉤鎖菩薩謂離垢威：「唯，族姓子！",
    "T12n0381_002:0982a13_2": "興發何法逮得法忍？」",
    "T12n0381_002:0982a13_3": "離垢威答曰：「發起一切凡夫之法。」",
    "T12n0381_002:0982a14_4": "又問：「云何而發？」",
    "T12n0381_002:0982a14_5": "答曰：「所發起者，至後究竟永無所有，亦非不異。",
    "T12n0381_002:0982a16_0": "其所發起，常不復令有所依倚，亦無所證。」",
    "T12n0381_002:0982a17_0": "鉤鎖又問：「族姓子！",
    "T12n0381_002:0982a17_1": "凡夫之法及與佛法，有何差別？",
    "T12n0381_002:0982a18_2": "寧有若干乎？」",
    "T12n0381_002:0982a18_3": "即便答曰：「假號而名，因有若干，其誼無異。」",
    "T12n0381_002:0982a19_4": "又問：「唯，族姓子！",
    "T12n0381_002:0982a19_5": "其凡夫法，以何解誼？」",
    "T12n0381_002:0982a20_6": "答曰：「無常亦無想念，無顛倒誼。」",
    "T12n0381_002:0982a21_7": "又問：「族姓子！",
    "T12n0381_002:0982a21_8": "所謂誼者，何所歸趣？」",
    "T12n0381_002:0982a21_9": "答曰：「鉤鎖！",
    "T12n0381_002:0982a22_10": "其達誼者，亦不蠲除凡夫之法，亦不獲於佛道法。」",
    "T12n0381_002:0982a23_11": "又問：「族姓子！",
    "T12n0381_002:0982a23_12": "何謂法誼？」",
    "T12n0381_002:0982a23_13": "答曰：「無有二誼，為諸法誼。」",
    "T12n0381_002:0982a24_14": "又問：「不曰：『其正見者，有二因緣，從他聞、若思惟，厥行猶具。』」",
    "T12n0381_002:0982a26_0": "鉤鎖又問：「如來不說但歸要誼之故，誼則成要，因此何緣要得誼乎，不取美辭？」",
    "T12n0381_002:0982a28_0": "答曰：「教不但取要誼，終不毀壞，為菩薩美辭乎？",
    "T12n0381_002:0982a29_1": "則無有失，自損毀也。",
    "T12n0381_002:0982a29_2": "假使有得美辭誼者，彼所逮者亦無所獲。",
    "T12n0381_002:0982b01_3": "其菩薩者，不歸於要誼而說法誼，以聰哲故。",
    "T12n0381_002:0982b02_4": "其不逮得、不用誼報，一切諸法猶得自在，為尊、為長、為無等倫。",
    "T12n0381_002:0982b04_0": "所可分別，限時消滅究竟滅度，本末永寂則為相誼。",
    "T12n0381_002:0982b05_1": "世尊所說，以故，鉤鎖！",
    "T12n0381_002:0982b05_2": "其歸命誼則不御法，亦無所念、亦無御者、不捨不御，其無所念則為堅要，其要堅者彼乃謂誼。」",
    "T12n0381_002:0982b07_3": "鉤鎖又問：「唯，族姓子！",
    "T12n0381_002:0982b08_4": "豈有方計，其歸要誼，彼則歸要一切法乎？」",
    "T12n0381_002:0982b09_5": "答曰：「有，族姓子！」",
    "T12n0381_002:0982b09_6": "又問：「以何因緣？」",
    "T12n0381_002:0982b10_0": "答曰：「諸法無本，一切悉空、諸法澹泊，假使歸要於空誼者，要澹泊誼亦復如斯，以是之故，族姓子！",
    "T12n0381_002:0982b12_1": "其歸要誼則為道歸一切諸法。」",
    "T12n0381_002:0982b13_0": "答曰：「族姓子！",
    "T12n0381_002:0982b13_1": "佛不言曰：『了一切諸法，悉歸要御。』」",
    "T12n0381_002:0982b14_2": "答曰：「如斯！",
    "T12n0381_002:0982b14_3": "以是之故，一切諸法推究本誼根原，所歸要者其究竟誼，是等之門則第一誼。",
    "T12n0381_002:0982b16_4": "如云何當求所如所也！",
    "T12n0381_002:0982b16_5": "求如是行者，設無有法亦非法，亦無所起、亦無所滅。",
    "T12n0381_002:0982b17_6": "諸賢聖道無有二道，亦無所作、亦非不作、亦非無造，如是則造菩薩之道。",
    "T12n0381_002:0982b19_7": "道無所造亦不求誼，亦儀不錯亂。」",
    "T12n0381_002:0982b20_8": "離垢威說是語時，五百比丘、八百天子，遠離塵垢得法眼淨。",
    "T12n0381_002:0982b21_9": "離垢威菩薩謂鉤鎖曰：「族姓子！",
    "T12n0381_002:0982b22_10": "如來所說但歸要誼不取美辭。",
    "T12n0381_002:0982b23_0": "計此誼者無有二行，究竟其誼亦無所生，是故如來說此誼耳！",
    "T12n0381_002:0982b24_1": "但歸要誼不取美辭。",
    "T12n0381_002:0982b24_2": "其歸要誼并及美辭，本淨平等志性自然無所超越。",
    "T12n0381_002:0982b26_3": "如來故曰：『但歸要誼不取美辭。』",
    "T12n0381_002:0982b27_0": "「復次，族姓子！",
    "T12n0381_002:0982b27_1": "如來所以說此言者，何以二事故興於正見。",
    "T12n0381_002:0982b28_2": "何等為二？",
    "T12n0381_002:0982b28_3": "聽察他音、緣省思惟。",
    "T12n0381_002:0982b29_0": "其不博聞於法律者，順以三昧在於終始墮于貢高，類斯之故。",
    "T12n0381_002:0982c01_1": "世尊告曰：『聽省法律乃為博聞多所勸助。』",
    "T12n0381_002:0982c02_2": "以聽經法悉以奉行，淨於所療至賢聖道。」",
    "T12n0381_002:0982c03_3": "又問：「云何比丘思惟療行？」",
    "T12n0381_002:0982c03_4": "答曰：「以法療行亦無所行，是為思惟要事有療行。",
    "T12n0381_002:0982c05_5": "族姓子！",
    "T12n0381_002:0982c05_6": "是為療行之所謂者。",
    "T12n0381_002:0982c05_7": "復次，族姓子！",
    "T12n0381_002:0982c06_8": "假使菩薩療行，不發音聲不起吾我，有所講說諸行處者，若說去者若說還者，一切皆亦無住、亦無所得，亦無過去、亦無當來、亦不現在修此諸事，是謂思惟要者而以療行。",
    "T12n0381_002:0982c09_9": "設見諸法一切自然悉歸滅盡，設受諸法思觀要淨，假令察見一切諸法本淨同像，亦覩要淨。",
    "T12n0381_002:0982c12_10": "設見一切諸法，諸法自然從本淨起，亦觀要淨。",
    "T12n0381_002:0982c13_11": "設使觀見一切諸法本末不生，究竟無起究竟無滅，亦觀要淨。",
    "T12n0381_002:0982c14_12": "設使觀見一切諸法本淨滅度，亦觀要淨，亦不寂然亦無所觀，是謂為觀。",
    "T12n0381_002:0982c16_13": "是所觀者，亦無所觀亦無所見，假使無見無所觀者，所見如是亦不見，則不名曰有所見也。」",
    "T12n0381_002:0982c18_14": "於是世尊讚離垢威菩薩曰：「善哉，善哉！",
    "T12n0381_002:0982c19_15": "族姓子！",
    "T12n0381_002:0982c19_16": "有所說者，當如仁說。",
    "T12n0381_002:0982c19_17": "其思要淨為菩薩者，法不虛妄。",
    "T12n0381_002:0982c20_18": "其思要淨為菩薩者，法無陰蓋。",
    "T12n0381_002:0982c21_19": "其思要淨為菩薩者，無有此法亦無脫門。",
    "T12n0381_002:0982c22_20": "其思要淨為菩薩者，所行法者亦無所除、亦無所行、亦無去來，是則等觀為正見也。",
    "T12n0381_002:0982c24_21": "見一切法以平等故，亦不不等如有所見。」",
    "T12n0381_002:0982c25_22": "又問：「云何一切諸法而不等，如有所見、如無所見？」",
    "T12n0381_002:0982c26_23": "「又，族姓子！",
    "T12n0381_002:0982c26_24": "此諸法者，亦無欣見、亦無不見，本末平等亦無所生，此之謂也！",
    "T12n0381_002:0982c27_25": "亦無所生、亦無所有，不越所見、不入寂然，此謂平等。",
    "T12n0381_002:0982c29_0": "亦不不有、亦無所有，亦非自然、非不自然，是謂平等。",
    "T12n0381_002:0983a01_1": "是所言者亦無所說，行無所生，亦無有見、亦無越度，平等寂然，斯謂等觀，以能入于平等故也。」",
    "T12n0381_002:0983a03_2": "又復重問：「何故名曰平等入寂然乎？」",
    "T12n0381_002:0983a04_3": "答曰：「等於吾我、亦等非我，一切諸法亦無形像亦無毀呰，是謂平等入于寂然。」",
    "T12n0381_002:0983a05_4": "於是鉤鎖菩薩白佛言：「唯然，世尊！",
    "T12n0381_002:0983a06_5": "至未曾有正入寂然，所由相者本淨滅度，菩薩皆知如是諸法。",
    "T12n0381_002:0983a08_6": "若復聞者乃能信解，有所遊居亦不中半而取滅度。」",
    "T12n0381_002:0983a09_7": "佛告鉤鎖：「以故菩薩善權方便而以為樂，以權方便修具足行，發一切心歸於遊處四法。",
    "T12n0381_002:0983a11_8": "何等四？",
    "T12n0381_002:0983a11_9": "行大慈；無極哀；為諸通慧；不斷佛教；是為四。",
    "T12n0381_002:0983a12_10": "假使能奉宣修此法，則入寂然所趣之相，一切本淨悉為滅度，以至寂寞諸法之行，這聞此已則便信樂，所可遊居亦不中半而取滅度。",
    "T12n0381_002:0983a15_11": "是故分別諸法之原，彼則寂寞亦無澹泊、亦不墮落。",
    "T12n0381_002:0983a16_12": "所以者何？",
    "T12n0381_002:0983a17_13": "不欲棄捨一切眾生。」",
    "T12n0381_002:0983a17_14": "離垢威菩薩白佛言：「何所菩薩純淑，如佛所言不墮寂滅？」",
    "T12n0381_002:0983a18_15": "世尊告曰：「族姓子！",
    "T12n0381_002:0983a19_16": "假使菩薩無有諸見亦無想念，是為純淑。",
    "T12n0381_002:0983a20_17": "於諸聲聞一切眾生，不修平等離佛法教，亦不勸樂大乘之行；疑諸通慧離於無願，亦不滅度入於寂滅，則於其中證菩薩心，志在聲聞、緣覺而入滅度。",
    "T12n0381_002:0983a23_18": "又族姓子！",
    "T12n0381_002:0983a23_19": "菩薩若能入於寂然相者，皆能分別一切諸法，有所興發悉為一切。",
    "T12n0381_002:0983a25_20": "順佛法眾，遵修大乘，為諸通慧之所興居，愍傷一切群萌之類，普見一切與志願俱，未曾斷絕他人所僥。",
    "T12n0381_002:0983a27_21": "以是之故，族姓子！",
    "T12n0381_002:0983a28_22": "當作斯觀，計於菩薩而皆純淑遊於寂然。」",
    "T12n0381_002:0983a29_23": "離垢威白佛言：「未曾有。",
    "T12n0381_002:0983a29_24": "世尊！",
    "T12n0381_002:0983a29_25": "菩薩所行而有差特，悉非聲聞、緣覺之地所能及也。」",
    "T12n0381_002:0983b02_0": "於是鉤鎖菩薩白佛言：「今此溥首童真者，在是會中靜然而坐，亦不講說於此三昧。」",
    "T12n0381_002:0983b04_0": "世尊尋見文殊師利心之所念，以心請觀溥首童真。",
    "T12n0381_002:0983b05_1": "溥首童真謂鉤鎖菩薩：「菩薩所行，不以功德遵修佛道，不以利養、不以生天，不以財業、不以名聞，嗟歎德稱宣暢其績；不以衣食、床臥、病瘦、醫藥，生活之業，不以國王大臣賞賜故。」",
    "T12n0381_002:0983b09_2": "鉤鎖又問溥首菩薩：「以何等故行菩薩道？」",
    "T12n0381_002:0983b10_3": "溥首答曰：「為眾生故，如愍傷之，故以法之誼開化群黎；志大乘故，除於虛妄諸勤勞患；生寂然故已忍勞苦，欲安眾生令得所願；無所狐疑無悕望故，則無所著亦無所倚，亦無所受、亦不專處，亦不究竟無有善哉！",
    "T12n0381_002:0983b15_4": "亦不吾我無有斯念，亦不退轉、亦不還反，設使諸法無所動轉，亦不肅震無有將往，無所危害無有歡喜，亦不愁慼己獨勇猛，無能勝者、無能伏者，莫能踰者、亦不憔悴。",
    "T12n0381_002:0983b18_5": "無所畏難、不恐不懼，不卒不暴、無有自大，亦無心意常處寂寞，常住無念同誼一乘，一教同像常作等行，悉欲救度眾生之故。」",
    "T12n0381_002:0983b21_6": "溥首言：「族姓子！",
    "T12n0381_002:0983b22_7": "菩薩所行如斯比類，是故造行。」",
    "T12n0381_002:0983b22_8": "鉤鎖又問溥首：「何所施造為菩薩行？」",
    "T12n0381_002:0983b23_9": "溥首答曰：「設族姓子！",
    "T12n0381_002:0983b24_10": "其為菩薩不行於盡，亦無所起亦無不起，究竟諸盡盡所當盡，不念諸本末無起亦無所生，亦無聰明造行，如是為菩薩行，乃應道行。",
    "T12n0381_002:0983b27_11": "復次，鉤鎖！",
    "T12n0381_002:0983b27_12": "菩薩大士，不行盡過去意，於當來意無所起行，於現在意而無所住，亦無所行，心亦不著去、來、今也。",
    "T12n0381_002:0983b29_13": "遵修如是為菩薩行，乃應道行。",
    "T12n0381_002:0983c01_14": "復次，鉤鎖！",
    "T12n0381_002:0983c01_15": "布施道心眾生如來則無有二，持戒、忍辱、精進、一心、智慧，道及眾生至于如來則無有二。",
    "T12n0381_002:0983c03_16": "假使菩薩常遵此六度無極有所行者，所行之相不憂終始，遵修如此為菩薩行，乃應道行。",
    "T12n0381_002:0983c06_0": "等集眾德三昧經卷中"
}