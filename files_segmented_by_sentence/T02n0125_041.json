{
    "T02n0125_041:0769b11_0": "增壹阿含經卷第四十一",
    "T02n0125_041:0769b13_0": "東晉罽賓三藏瞿曇僧伽提婆譯",
    "T02n0125_041:0769b14_0": "馬王品第四十五",
    "T02n0125_041:0769b15_0": "（一）聞如是：一時，佛在羅閱城迦蘭陀竹園所，與大比丘眾五百人俱。",
    "T02n0125_041:0769b16_1": "爾時，彼城中有婆羅門，名曰摩醯提利，善明外道經術，天文、地術靡不貫練，世間所可周旋之法，悉皆明了。",
    "T02n0125_041:0769b19_2": "彼婆羅門女，名曰意愛，極為聰朗，顏貌端正，世之希有。",
    "T02n0125_041:0769b20_3": "是時，婆羅門經籍有是語：「有二人出世甚為難遇，實不可值。",
    "T02n0125_041:0769b22_0": "云何為二人？",
    "T02n0125_041:0769b22_1": "所謂如來、至真、等正覺，轉輪聖王。」",
    "T02n0125_041:0769b23_2": "「若轉輪聖王出世之時，便有七寶自然嚮應。",
    "T02n0125_041:0769b24_3": "我今有此女寶，顏貌殊妙，玉女中最第一。",
    "T02n0125_041:0769b25_4": "如今無有轉輪聖王，又我聞：『真淨王子名曰悉達，出家學道，有三十二大人之相、八十種好，彼若當在家者，便當為轉輪聖王；若出家學道者，便成佛道。』",
    "T02n0125_041:0769b28_5": "我今可將此女與彼沙門。」",
    "T02n0125_041:0769b29_6": "是時，婆羅門即將此女，至世尊所，前白佛言：「唯願沙門受此玉女。」",
    "T02n0125_041:0769c01_7": "佛告婆羅門曰：「止！",
    "T02n0125_041:0769c02_8": "止！",
    "T02n0125_041:0769c02_9": "梵志！",
    "T02n0125_041:0769c02_10": "吾不須此著欲之人。」",
    "T02n0125_041:0769c02_11": "時，婆羅門復再三白佛言：「沙門！",
    "T02n0125_041:0769c03_12": "受此玉女，方比世界，此女無比。」",
    "T02n0125_041:0769c04_13": "佛告梵志：「已受汝意，但吾已離家，不復習欲。」",
    "T02n0125_041:0769c05_14": "爾時，有長老比丘在如來後，執扇扇佛。",
    "T02n0125_041:0769c06_15": "是時，長老比丘白世尊言：「唯願如來受此女人，若如來不須者，給我等使令。」",
    "T02n0125_041:0769c08_16": "是時，世尊告長老比丘：「汝為愚惑，乃能在如來前吐此惡意。",
    "T02n0125_041:0769c09_17": "汝云何轉繫意在此女人所？",
    "T02n0125_041:0769c10_18": "夫為女人有九惡法。",
    "T02n0125_041:0769c11_19": "云何為九？",
    "T02n0125_041:0769c11_20": "一者女人臭穢不淨，二者女人惡口，三者女人無反復，四者女人嫉妬，五者女人慳嫉，六者女人多喜遊行，七者女人多瞋恚，八者女人多妄語，九者女人所言輕舉。",
    "T02n0125_041:0769c15_21": "是諸，比丘！",
    "T02n0125_041:0769c15_22": "女人有此九法弊惡之行。」",
    "T02n0125_041:0769c15_23": "爾時，世尊便說此偈：「常喜笑啼哭，　　現親實不親，　當求他方便，　　汝勿興亂念。」",
    "T02n0125_041:0769c19_0": "是時，長老比丘白世尊言：「女人雖有此九弊惡之法，然我今日觀察此女無有瑕疵。」",
    "T02n0125_041:0769c20_1": "佛告比丘：「汝今愚人，不信如來神口所說乎？",
    "T02n0125_041:0769c22_0": "吾今當說。",
    "T02n0125_041:0769c22_1": "過去久遠婆羅[木*奈]城中有商客名曰普富，將五百商人入海採寶。",
    "T02n0125_041:0769c23_2": "然彼大海側有羅剎所居之處，恒食噉人民。",
    "T02n0125_041:0769c25_0": "是時，海中風起吹此船筏，墮彼羅剎部中。",
    "T02n0125_041:0769c26_0": "是時，羅剎遙見商客來，歡喜無量，即隱羅剎之形，化作女人，端正無比，語諸商人曰：『善來，諸賢！",
    "T02n0125_041:0769c28_1": "此寶渚之上，與彼天宮不異，多諸珍寶，數千百種饒諸飯食。",
    "T02n0125_041:0769c29_2": "又有好女皆無夫主，可與我等共相娛樂。』",
    "T02n0125_041:0770a01_3": "「比丘當知，彼商客眾中，其愚惑者，見女人已，便起想著之念。",
    "T02n0125_041:0770a03_4": "是時，普富商主便作是念：『此大海之中非人所居之處，那得有此女人止住？",
    "T02n0125_041:0770a05_5": "此必是羅剎，勿足狐疑。』",
    "T02n0125_041:0770a05_6": "是時，商主語女人言：『止！",
    "T02n0125_041:0770a06_7": "止！",
    "T02n0125_041:0770a06_8": "諸妹！",
    "T02n0125_041:0770a06_9": "我等不貪女色。』",
    "T02n0125_041:0770a06_10": "「是時，月八日、十四日、十五日，馬王在虛空周旋，作此告勅：『誰欲渡大海之難，我能負度。』",
    "T02n0125_041:0770a08_11": "比丘當知，當爾之時，彼商主上高樹上，遙見馬王，聞音響之聲，歡喜踊躍，不能自勝，往趣馬王所。",
    "T02n0125_041:0770a11_12": "到已，語馬王曰：『我等五百商人為風所吹，今來墮此極難之處，欲得渡海，唯願渡之。』",
    "T02n0125_041:0770a13_13": "是時，馬王語彼商人曰：『汝等悉來，吾當渡至海際。』",
    "T02n0125_041:0770a14_14": "「是時，普富長者語眾商人曰：『今馬王近在，悉來就彼共渡海難。』",
    "T02n0125_041:0770a16_15": "「是時，人眾報曰：『止！",
    "T02n0125_041:0770a16_16": "止！",
    "T02n0125_041:0770a16_17": "大主！",
    "T02n0125_041:0770a16_18": "我等且在此間自相娛樂，所以在閻浮提勤苦者，欲求於快樂之處；珍奇、寶物及於玉女，此間悉備，便可此間五欲自娛樂。",
    "T02n0125_041:0770a19_19": "後日漸漸合集財貨，當共度難。』",
    "T02n0125_041:0770a20_20": "「時，彼大商主告諸人曰：『止！",
    "T02n0125_041:0770a20_21": "止！",
    "T02n0125_041:0770a20_22": "愚人！",
    "T02n0125_041:0770a21_23": "此間無有女人；大海之中云何有人居處？』",
    "T02n0125_041:0770a22_24": "諸商人報曰：『且止！",
    "T02n0125_041:0770a22_25": "大主！",
    "T02n0125_041:0770a22_26": "我等不能捨此而去。』",
    "T02n0125_041:0770a23_27": "「是時，普富商主便說偈言：「『我等墮此難，　　無男無女想，　　斯是羅剎種，　　漸當食我等。",
    "T02n0125_041:0770a26_0": "「『設當汝等不與我共去者，各自將護。",
    "T02n0125_041:0770a26_1": "設我身、口、意所犯者，悉皆原捨，莫經心意。』",
    "T02n0125_041:0770a27_2": "「是時，諸商人與說共別之偈：「『與我問訊彼，　　閻浮親里輩，　　在此而娛樂，　　不得時還家。』",
    "T02n0125_041:0770b02_0": "「是時，商主復以偈報曰：「『汝等實遭厄，　　惑此不肯歸，　　如此不復久，　　盡為鬼所食。』",
    "T02n0125_041:0770b05_0": "「說此偈已，便捨而去。",
    "T02n0125_041:0770b05_1": "往至馬王所，頭面禮足，即乘而去。",
    "T02n0125_041:0770b06_2": "是時，諸人遙見其主已乘馬王，其中或有喚呼，或復有不稱怨者。",
    "T02n0125_041:0770b07_3": "「是時，最大羅剎之主，復向諸羅剎而說此偈：「『已墮師子口，　　出外甚為難，　　何況入我渚，　　欲出實為難。』",
    "T02n0125_041:0770b11_0": "「是時，羅剎之主，即化作女人之形，極為端正，又以兩手指胸說曰：『設不食汝等，終不為羅剎也。』",
    "T02n0125_041:0770b13_1": "「是時，馬王即負商主，度至海岸。",
    "T02n0125_041:0770b14_2": "泰爾，餘五百商人盡受其困。",
    "T02n0125_041:0770b14_3": "「爾時，波羅[木*奈]城中有王名梵摩達，治化人民。",
    "T02n0125_041:0770b15_4": "是時，羅剎尋從大商主後：『咄！",
    "T02n0125_041:0770b16_5": "失我夫主！』",
    "T02n0125_041:0770b16_6": "是時，賈主即還詣家。",
    "T02n0125_041:0770b17_7": "是時，羅剎化抱男兒，至梵摩達王所，前白王言：『世間極有災怪，盡當滅壞。』",
    "T02n0125_041:0770b19_8": "王告之曰：『世間有何災怪，盡當滅壞耶？』",
    "T02n0125_041:0770b20_9": "羅剎白王：『為夫所棄，有我無過於夫主。』",
    "T02n0125_041:0770b21_10": "是時，梵摩達王見此女人極為殊妙，興起想著，語女人曰：『汝夫主者，乃無人義而捨汝去。』",
    "T02n0125_041:0770b23_11": "是時，梵摩達王遣人呼其夫曰：『汝實棄此好婦乎？』",
    "T02n0125_041:0770b24_12": "商主報曰：『此是羅剎，非女人也。』",
    "T02n0125_041:0770b25_13": "羅剎女復白王言：『此人無夫主之義，今日見棄，復罵我言云是羅剎。』",
    "T02n0125_041:0770b26_14": "王問之曰：『汝實不用者，吾當攝之。』",
    "T02n0125_041:0770b27_15": "商主白王：『此是羅剎，隨王聖意。』",
    "T02n0125_041:0770b28_16": "「是時，梵摩達王即將此女內著深宮，隨時接納，不令有怨。",
    "T02n0125_041:0770b29_17": "是時，羅剎非人時取王食噉，唯有骨存，便捨而去。",
    "T02n0125_041:0770c02_0": "「比丘！",
    "T02n0125_041:0770c02_1": "勿作斯觀。",
    "T02n0125_041:0770c02_2": "爾時商主者，舍利弗比丘是也。",
    "T02n0125_041:0770c03_3": "爾時羅剎者，今此女人是也。",
    "T02n0125_041:0770c03_4": "爾時梵摩達王者，今長老比丘是也。",
    "T02n0125_041:0770c04_5": "是時馬王者，今我身是。",
    "T02n0125_041:0770c05_6": "爾時五百商人者，今五百比丘是。",
    "T02n0125_041:0770c06_0": "以此方便，知欲為不淨想，今故興意起於想著乎？」",
    "T02n0125_041:0770c07_1": "爾時，彼比丘即禮佛足，白佛世尊言：「唯願受悔，恕其重過，自今已後更不復犯。」",
    "T02n0125_041:0770c09_2": "是時，彼比丘受如來教已，即在閑靜之處，尅己自修，所以族姓子，勤修梵行者，欲得修無上梵行。",
    "T02n0125_041:0770c11_3": "是時，彼比丘便成阿羅漢。",
    "T02n0125_041:0770c12_4": "爾時，諸比丘聞佛所說，歡喜奉行。",
    "T02n0125_041:0770c13_0": "（二）聞如是：一時，佛在釋翅闇婆梨果園，與大比丘眾五百人俱。",
    "T02n0125_041:0770c14_1": "是時，尊者舍利弗、尊者目乾連於彼夏坐已，將五百比丘在人間遊化，漸漸來至釋翅村中。",
    "T02n0125_041:0770c16_2": "爾時，行來比丘及住比丘各各自相謂言，共相問訊，又且聲音高大。",
    "T02n0125_041:0770c18_3": "爾時，世尊聞諸比丘音響高大，即告阿難曰：「今此園中是誰音響，聲大乃爾，如似破木石之聲。」",
    "T02n0125_041:0770c20_4": "阿難白佛言：「今舍利弗及目連將五百比丘來在此，行來比丘、久住比丘共相問訊，故有此聲耳。」",
    "T02n0125_041:0770c22_5": "佛告阿難曰：「汝速遣舍利弗、目乾連比丘，不須住此。」",
    "T02n0125_041:0770c24_6": "是時，阿難受教已，即往至舍利弗、目乾連比丘所，即語之曰：「世尊有教，速離此去，不須住此。」",
    "T02n0125_041:0770c26_7": "舍利弗報曰：「唯然受教。」",
    "T02n0125_041:0770c26_8": "爾時，舍利弗、目乾連即出彼園中，將五百比丘涉道而去。",
    "T02n0125_041:0770c28_9": "爾時，諸釋聞舍利弗、目乾連比丘為世尊所遣，即往至舍利弗、目乾連比丘所，頭面禮足，白舍利弗曰：「諸賢！",
    "T02n0125_041:0771a01_10": "欲何所趣向？」",
    "T02n0125_041:0771a02_11": "舍利弗報曰：「我等為如來所遣，各求安處。」",
    "T02n0125_041:0771a03_12": "是時，諸釋白舍利弗言：「諸賢！",
    "T02n0125_041:0771a03_13": "小留意，我等當向如來懺悔。」",
    "T02n0125_041:0771a04_14": "是時，諸釋即往至世尊所，頭面禮足，在一面坐。",
    "T02n0125_041:0771a05_15": "白世尊言：「唯願世尊原捨遠來比丘過咎，唯願世尊以時教誨。",
    "T02n0125_041:0771a07_16": "其中遠來比丘初學道者，新來入法中，未覲尊顏，備有變悔之心，猶如茂苗不遇潤澤，便不成就。",
    "T02n0125_041:0771a09_17": "今此比丘亦復如是，不覲如來而去者，恐能有變悔之心。」",
    "T02n0125_041:0771a10_18": "是時，梵天王知如來心中所念，猶如力士屈伸臂頃，從梵天沒，來至如來所，頭面禮足，在一面立。",
    "T02n0125_041:0771a13_19": "爾時，梵天王白世尊言：「唯願世尊原捨遠來比丘所作愆過，以時教誨！",
    "T02n0125_041:0771a14_20": "其中或有比丘未究竟者，便懷變悔之心。",
    "T02n0125_041:0771a15_21": "彼人不覩如來顏像，便有變意，還就本業。",
    "T02n0125_041:0771a16_22": "亦如新生犢子，生失其母，憂愁不食。",
    "T02n0125_041:0771a17_23": "此亦如是，若新學比丘不得覩如來者，便當遠離此正法。」",
    "T02n0125_041:0771a19_24": "爾時，世尊便受釋種之諫，及梵天王犢子之喻。",
    "T02n0125_041:0771a20_25": "是時，世尊顧盻，阿難便生斯念：「如來以受諸人民及天人之諫。」",
    "T02n0125_041:0771a21_26": "是時，阿難即往至舍利弗、目乾連比丘所，而語之曰：「如來欲得與眾僧相見，天及人民皆陳啟此理。」",
    "T02n0125_041:0771a24_27": "爾時，舍利弗告諸比丘曰：「汝等各收攝衣鉢，共往世尊所，然如來已受我等懺悔。」",
    "T02n0125_041:0771a26_28": "是時，舍利弗、目揵連將五百比丘至世尊所，頭面禮足，在一面坐。",
    "T02n0125_041:0771a27_29": "是時，佛問舍利弗曰：「吾向者遣諸比丘僧，於汝意云何？」",
    "T02n0125_041:0771a29_30": "舍利弗言：「向者如來遣諸眾僧，我便作是念：『如來好遊閑靜，獨處無為，不樂在閙，是故遣諸聖眾耳。』」",
    "T02n0125_041:0771b02_31": "佛告舍利弗曰：「汝後復生何念？",
    "T02n0125_041:0771b03_32": "聖眾是時誰之累？」",
    "T02n0125_041:0771b03_33": "舍利弗白佛言：「時我，世尊！",
    "T02n0125_041:0771b04_34": "復生此念：『我亦當在閑靜獨遊，不處市閙中。』」",
    "T02n0125_041:0771b05_35": "佛告舍利弗曰：「勿作是語，亦莫生此念，云我當在閑靜之處也。",
    "T02n0125_041:0771b07_36": "如今聖眾之累，豈非依舍利弗、目乾連比丘乎？」",
    "T02n0125_041:0771b08_37": "爾時，世尊告大目乾連曰：「我遣諸眾僧，汝有何念？」",
    "T02n0125_041:0771b09_38": "目乾連白佛言：「如來遣眾僧，我便生斯念：『如來欲得獨處無為，故遣聖眾耳。』」",
    "T02n0125_041:0771b11_39": "佛告目乾連：「汝後復生何念？」",
    "T02n0125_041:0771b12_40": "目乾連白佛言：「然今如來遣諸聖眾，我等宜還收集之，令不分散。」",
    "T02n0125_041:0771b13_41": "佛告目乾連：「善哉！",
    "T02n0125_041:0771b14_42": "目連！",
    "T02n0125_041:0771b14_43": "如汝所說，眾中之標首，唯吾與汝二人耳。",
    "T02n0125_041:0771b15_44": "自今已往，目乾連當教誨諸後學比丘，使長夜之中永處安隱之處，無令中退，墮落生死。",
    "T02n0125_041:0771b17_45": "若有比丘成就九法者，於現法中不得長大。",
    "T02n0125_041:0771b18_46": "云何為九？",
    "T02n0125_041:0771b19_47": "與惡知識從事親近，非事恒喜遊行，恒抱長患，好畜財貨，貪著衣鉢，多虛乾妄亂意非定，無有慧明，不解義趣，不隨時受誨。",
    "T02n0125_041:0771b22_48": "是謂，目連！",
    "T02n0125_041:0771b22_49": "若比丘成就此九者，於現法中不得長大有所潤及。",
    "T02n0125_041:0771b23_50": "「設有比丘能成就九者便有所成辦。",
    "T02n0125_041:0771b24_51": "云何為九？",
    "T02n0125_041:0771b24_52": "與善知識從事，修行正法不著邪業，恒遊獨處不樂人間，少病無患，亦復不多畜諸財寶，不貪著衣鉢，勤行精進無有亂心，聞義便解更不中受，隨時聽法無有厭足。",
    "T02n0125_041:0771b29_0": "是謂，目連！",
    "T02n0125_041:0771b29_1": "若有比丘成就此九法者，於現法中多所饒益。",
    "T02n0125_041:0771c01_2": "是故，目連，當念勤加往誨諸比丘，使長夜之中致無為之處。」",
    "T02n0125_041:0771c02_3": "爾時，世尊便說此偈：「常念自覺悟，　　勿著於非法，　所修應正行，　　得度生死難。",
    "T02n0125_041:0771c06_0": "　作是而獲是，　　作此獲此福，　眾生流浪久，　　斷於老病死。",
    "T02n0125_041:0771c08_0": "　以辦更不習，　　復更造非行，　如此放逸人，　　成於有漏行。",
    "T02n0125_041:0771c10_0": "　設有勤加心，　　恒在心首者，　展轉相教誡，　　便成無漏人。",
    "T02n0125_041:0771c12_0": "「是故，目乾連！",
    "T02n0125_041:0771c12_1": "當與諸比丘而作是誨，當念作是學。」",
    "T02n0125_041:0771c13_2": "是時，世尊與諸比丘說極妙之法，令發歡喜之心。",
    "T02n0125_041:0771c14_3": "是時，諸比丘聞法已，於彼眾中六十餘比丘漏盡意解。",
    "T02n0125_041:0771c15_4": "爾時，諸比丘聞佛所說，歡喜奉行。",
    "T02n0125_041:0771c17_0": "（三）聞如是：一時，佛在舍衛國祇樹給孤獨園。",
    "T02n0125_041:0771c18_1": "爾時，世尊告諸比丘：「若有比丘依村落住，善法消滅，惡法遂增。",
    "T02n0125_041:0771c19_2": "彼比丘當作是學：『我今在村落居止，惡法遂增，善法漸減，念不專一，不得盡有漏，不至無為安隱之處。",
    "T02n0125_041:0771c22_3": "我所得衣被、飲食、床臥具、病瘦醫藥，勞苦乃獲。』",
    "T02n0125_041:0771c23_4": "彼比丘當作是學：『吾今住此村落之中，惡法遂增，善法消滅，我亦不以衣被、飲食、床臥具、醫藥，故來作沙門！",
    "T02n0125_041:0771c25_5": "吾所求願者，今不獲果。』",
    "T02n0125_041:0771c26_6": "又彼比丘當遠離村落去。",
    "T02n0125_041:0771c26_7": "「若復有比丘依村落住，善法增益，惡法消滅，所得衣裳、飲食、床臥具，勤勞乃獲，彼比丘當作是學：『我今依此村落住，善法增益，惡法消滅，所得供養之具，勤勞乃得。",
    "T02n0125_041:0772a01_8": "有我不以衣被故出家學道，修於梵行。",
    "T02n0125_041:0772a02_9": "我所學道求願者必成其法，應當盡形壽承事供養。』」",
    "T02n0125_041:0772a04_0": "爾時，世尊便說偈曰：「衣被及飲食，　　床臥及所安，　不應貪著想，　　亦莫來此世。",
    "T02n0125_041:0772a07_0": "　不以衣被故，　　出家而學道，　所以學道者，　　必果其所願。",
    "T02n0125_041:0772a09_0": "　比丘尋應時，　　盡形住彼村，　於彼般涅槃，　　盡其命根本。",
    "T02n0125_041:0772a11_0": "「是時，彼比丘若在人間靜處所遊之村，善法增益，惡法自滅，彼比丘盡形壽住彼村中，不應遠遊。」",
    "T02n0125_041:0772a13_1": "是時，阿難白世尊言：「如來常不說四大依食得存，亦依於心所念法？",
    "T02n0125_041:0772a15_0": "諸善之法依心而生？",
    "T02n0125_041:0772a15_1": "又彼比丘依村落住，勞苦精神乃求衣食。",
    "T02n0125_041:0772a16_2": "彼云何生善法，住彼村落而不遠遊？」",
    "T02n0125_041:0772a17_3": "佛告阿難：「衣被、飯食、床臥具、病瘦醫藥有三種。",
    "T02n0125_041:0772a18_4": "若復比丘專念四事供養，所欲不果，此依是苦。",
    "T02n0125_041:0772a19_5": "若復興知足之心，不起想著，諸天、人民代其歡喜。",
    "T02n0125_041:0772a20_6": "又比丘！",
    "T02n0125_041:0772a21_7": "當作是學。",
    "T02n0125_041:0772a21_8": "我由此故而說此義。",
    "T02n0125_041:0772a21_9": "是故，阿難！",
    "T02n0125_041:0772a22_10": "比丘當念少欲知足。」",
    "T02n0125_041:0772a22_11": "如是，阿難聞佛所說，歡喜奉行。",
    "T02n0125_041:0772a24_0": "（四）聞如是：一時，佛在婆羅園中。",
    "T02n0125_041:0772a24_1": "爾時，世尊時到，著衣持鉢，入婆羅村乞食。",
    "T02n0125_041:0772a25_2": "是時，弊魔波旬便作是念：「今此沙門欲入村乞食，我今當以方宜教諸男女不令與食。」",
    "T02n0125_041:0772a27_3": "是時，弊魔波旬尋告國界人民之類：「無令施彼沙門瞿曇之食。」",
    "T02n0125_041:0772a29_4": "爾時，世尊入村乞食，人民之類皆不與如來共言談者，亦無有來承事供養者，如來乞食竟不得，便還出村。",
    "T02n0125_041:0772b02_5": "是時，弊魔波旬至如來所問佛言：「沙門！",
    "T02n0125_041:0772b03_6": "乞食竟不得乎？」",
    "T02n0125_041:0772b04_7": "世尊告曰：「由魔所為，使吾不得食，汝亦不久當受其報。",
    "T02n0125_041:0772b05_8": "魔！",
    "T02n0125_041:0772b05_9": "今聽吾說，賢劫之中有佛名拘樓孫如來、至真、等正覺、明行成為、善逝、世間解、無上士、道法御、天人師，號佛、眾祐，出現於世。",
    "T02n0125_041:0772b08_10": "是時，彼亦依此村居止，將四十萬眾。",
    "T02n0125_041:0772b09_11": "爾時，弊魔波旬便作是念：『吾今求此沙門方便，終不果獲。』",
    "T02n0125_041:0772b10_12": "時，魔復作是念：『吾今當約勅婆羅村中人民之類，使不施沙門之食。』",
    "T02n0125_041:0772b12_13": "是時，諸聖眾著衣持鉢，入村乞食。",
    "T02n0125_041:0772b12_14": "爾時諸比丘竟不得食，即還出村。",
    "T02n0125_041:0772b13_15": "「爾時，彼佛告諸比丘，說如此妙法：『夫觀食有九事：四種人間食，五種出人間食。",
    "T02n0125_041:0772b15_16": "云何四種是人間食？",
    "T02n0125_041:0772b16_17": "一者揣食，二者更樂食，三者念食，四者識食，是謂世間有四種之食。",
    "T02n0125_041:0772b17_18": "彼云何名為五種之食，出世間之表？",
    "T02n0125_041:0772b18_19": "一者禪食，二者願食，三者念食，四者八解脫食，五者喜食，是謂名為五種之食。",
    "T02n0125_041:0772b20_20": "如是，比丘！",
    "T02n0125_041:0772b20_21": "九種之食，出世間之表，當共專念，捨除四種之食，求於方便辦五種之食。",
    "T02n0125_041:0772b22_22": "如是，比丘！",
    "T02n0125_041:0772b22_23": "當作是學。』",
    "T02n0125_041:0772b22_24": "爾時，諸比丘受彼佛教已，即自剋己，成辦五種之食。",
    "T02n0125_041:0772b24_25": "是時，彼魔波旬不能得其便。",
    "T02n0125_041:0772b24_26": "「是時，波旬便作是念：『吾今不能得此沙門方便，今當求眼、耳、鼻、口、身、意之便。",
    "T02n0125_041:0772b26_27": "吾今當住村中，教諸人民，使沙門眾等求得利養，使令得之，以辦利養倍增多也；使彼比丘貪著利養，不能暫捨，復欲從眼、耳、鼻、口、身、意得方便乎。』",
    "T02n0125_041:0772c01_28": "「是時，彼佛、聲聞到時，著衣持鉢，入村乞食。",
    "T02n0125_041:0772c02_29": "是時，婆羅門村人民供給比丘衣被、飯食、床臥具、病瘦醫藥，不令有乏，皆前捉僧伽梨，以物強施。",
    "T02n0125_041:0772c04_30": "是時，彼佛與眾聲聞說如此之法：『夫利養者，墮人惡趣，不令至無為之處。",
    "T02n0125_041:0772c06_31": "汝等，比丘！",
    "T02n0125_041:0772c06_32": "莫趣想著之心，向於利養，當念捨離；其有比丘著利養者，不成五分法身，不具戒德。』",
    "T02n0125_041:0772c08_33": "「是故，比丘！",
    "T02n0125_041:0772c09_34": "未生利養之心，當使不生；已生利養之心，時速滅之。",
    "T02n0125_041:0772c10_35": "如是。",
    "T02n0125_041:0772c10_36": "比丘！",
    "T02n0125_041:0772c10_37": "當作是學。」",
    "T02n0125_041:0772c11_0": "時，魔波旬即隱形去。",
    "T02n0125_041:0772c11_1": "爾時，諸比丘聞佛所說，歡喜奉行。",
    "T02n0125_041:0772c13_0": "（五）聞如是：一時，佛在舍衛國祇樹給孤獨園。",
    "T02n0125_041:0772c14_1": "爾時，世尊告諸比丘：「當行慈心，廣布慈心；以行慈心，所有瞋恚之心，自當消除。",
    "T02n0125_041:0772c15_2": "所以然者，比丘當知；昔日有鬼極為弊暴，來在釋提桓因座上而坐。",
    "T02n0125_041:0772c17_3": "是時，三十三天極為瞋恚：『云何此鬼在我主床上坐乎？』",
    "T02n0125_041:0772c18_4": "是時，諸天適興恚心，彼鬼遂轉端正，顏貌殊常。",
    "T02n0125_041:0772c20_0": "爾時，釋提桓因在普集講堂上坐，與玉女共相娛樂。",
    "T02n0125_041:0772c21_1": "是時，有天子往至釋提桓因所，白帝釋言：『瞿翼當知，今有惡鬼在尊座上坐，今三十三天極懷恚怒，諸天適興恚怒，彼鬼遂轉端正，顏貌勝常。』",
    "T02n0125_041:0772c24_2": "是時，釋提桓因便作是念：『此鬼必是神妙之鬼。』",
    "T02n0125_041:0772c25_3": "「是時，釋提桓因往至彼鬼所，相去不遠，自稱姓名：『吾是釋提桓因，諸天之主。』",
    "T02n0125_041:0772c27_4": "時，釋提桓因自稱姓名時，彼惡鬼轉成醜形，顏貌可惡，是彼惡鬼即時消滅。",
    "T02n0125_041:0772c29_5": "比丘！",
    "T02n0125_041:0772c29_6": "當以此方便，知其行慈心而不捨離，其德如是。",
    "T02n0125_041:0773a01_7": "「又且，比丘！",
    "T02n0125_041:0773a01_8": "吾昔日時，七歲之中恒修慈心，經歷七成劫、敗劫，不往來生死，劫欲壞時，便生光音天，劫欲成時，便生無想天上，或作梵天，統領諸天，領十千世界，又復三十七變為釋提桓因，又無數變為轉輪聖王。",
    "T02n0125_041:0773a06_9": "比丘！",
    "T02n0125_041:0773a06_10": "以此方便，知其行慈心，其德如是。",
    "T02n0125_041:0773a07_11": "「復次，行慈心者，身壞命終，生梵天上，離三惡道，去離八難。",
    "T02n0125_041:0773a09_12": "復次，其行慈者，生中正之國。",
    "T02n0125_041:0773a09_13": "復次，行慈者，顏貌端正，諸根不缺，形體完具。",
    "T02n0125_041:0773a10_14": "復次，其行慈心者，躬自見如來，承事諸佛，不樂在家，欲得出家學道者，著三法衣，剃除鬚髮，修沙門之法，修無上梵行。",
    "T02n0125_041:0773a13_15": "「比丘當知，猶如金剛，人取食之，終不消化，要當下過。",
    "T02n0125_041:0773a15_0": "其行慈心之人，亦復如是，若如來出世，要當作道，修無上梵行；生死已盡，梵行已立，所作已辦，更不復受有，如實知之。」",
    "T02n0125_041:0773a17_1": "是時，尊者阿難白佛言：「世尊！",
    "T02n0125_041:0773a18_2": "設如來不出世時，彼善男子不樂在家，當何所趣向？」",
    "T02n0125_041:0773a19_3": "佛告阿難曰：「若如來不出時，然善男子不樂在家，自剃鬚髮，在閑靜之處，剋己自修，即於彼處，盡諸有漏，成無漏行。」",
    "T02n0125_041:0773a22_4": "是時，阿難白佛言：「云何，世尊！",
    "T02n0125_041:0773a23_5": "彼人自修梵行、三乘之行，彼人何所趣向？」",
    "T02n0125_041:0773a24_6": "佛告阿難：「如汝所言，吾恒說三乘之行。",
    "T02n0125_041:0773a25_7": "過去、將來三世諸佛，盡當說三乘之法。",
    "T02n0125_041:0773a26_8": "阿難當知，或有是時，眾生之類顏貌壽命，轉轉減少，形器瘦弱，無復威神，多諸瞋怒、嫉妬、恚癡、姦偽、幻惑，所行不真。",
    "T02n0125_041:0773a28_9": "或復有利根捷疾，展轉諍競，共相鬪訟；或以手拳、瓦石、刀杖，共相傷害。",
    "T02n0125_041:0773b01_10": "是時，眾生之類執草便成刀劍，斷斯命根。",
    "T02n0125_041:0773b02_11": "其中眾生，行慈心者無有瞋怒，見此變怪，皆懷恐懼，悉共馳走，離此惡處，在山野之中，自然剃除鬚髮，著三法衣，修無上梵行，剋己自修，盡有漏心而得解脫，便入無漏境，各各自相謂言：『我等已勝怨家。』",
    "T02n0125_041:0773b07_12": "阿難當知，彼名為最勝。」",
    "T02n0125_041:0773b08_13": "是時，阿難復白佛言：「彼人為在何部？",
    "T02n0125_041:0773b09_0": "聲聞部，辟支部，為佛部耶？」",
    "T02n0125_041:0773b09_1": "佛告阿難：「彼人當名正在辟支部。",
    "T02n0125_041:0773b10_2": "所以然者，此人皆由造諸功德，行眾善本，修清淨四諦，分別諸法。",
    "T02n0125_041:0773b12_3": "夫行善法者，即慈心是也。",
    "T02n0125_041:0773b12_4": "所以然者，履仁行慈，此德廣大。",
    "T02n0125_041:0773b13_5": "吾昔著此慈仁之鎧，降伏魔官屬，坐樹王下，成無上道，以此方便，知慈最第一，慈者最勝之法也。",
    "T02n0125_041:0773b15_6": "阿難當知，故名為最勝。",
    "T02n0125_041:0773b16_7": "行慈心者，其德如是，不可稱計。",
    "T02n0125_041:0773b17_8": "當求方便，修行慈心。",
    "T02n0125_041:0773b17_9": "如是，阿難！",
    "T02n0125_041:0773b18_10": "當作是學。」",
    "T02n0125_041:0773b18_11": "爾時，阿難聞佛所說，歡喜奉行。",
    "T02n0125_041:0773b20_0": "（六）聞如是：一時，佛在舍衛國祇樹給孤獨園。",
    "T02n0125_041:0773b21_1": "爾時，尊者舍利弗清旦從靜室起至世尊所，頭面禮足，在一面坐。",
    "T02n0125_041:0773b22_2": "爾時，佛告舍利弗曰：「汝今諸根清淨，顏貌與人有異，汝今遊何三昧？」",
    "T02n0125_041:0773b24_3": "舍利弗白佛言：「唯然，世尊！",
    "T02n0125_041:0773b24_4": "我恒遊空三昧。」",
    "T02n0125_041:0773b25_5": "佛告舍利弗言：「善哉！",
    "T02n0125_041:0773b25_6": "善哉！",
    "T02n0125_041:0773b25_7": "舍利弗！",
    "T02n0125_041:0773b26_8": "乃能遊於空三昧。",
    "T02n0125_041:0773b26_9": "所以然者，諸虛空三昧者最為第一，其有比丘遊虛空三昧，計無吾我、人、壽命，亦不見有眾生；亦復不見諸行本末，已不見，亦不造行本；已無行，更不受有；已無受有，不復受苦樂之報。",
    "T02n0125_041:0773c02_10": "「舍利弗當知，我昔未成佛道，坐樹王下，便作是念：『此眾生類為不剋獲何法，流轉生死不得解脫？』",
    "T02n0125_041:0773c04_11": "時，我復作是念：『無有空三昧者，便流浪生死，不得至竟解脫。",
    "T02n0125_041:0773c06_0": "有此空三昧，但眾生未剋，使眾生起想著之念，以起世間之想，便受生死之分。",
    "T02n0125_041:0773c07_1": "若得是空三昧，亦無所願，便得無願三昧；以得無願三昧，不求死此生彼，都無想念時，彼行者復有無想三昧可得娛樂。",
    "T02n0125_041:0773c10_2": "此眾生類皆由不得三昧故，流浪生死。』",
    "T02n0125_041:0773c11_3": "觀察諸法已，便得空三昧，已得空三昧，便成阿耨多羅三藐三菩提。",
    "T02n0125_041:0773c13_4": "當我爾時，以得空三昧，七日七夜觀視道樹，目未曾眴。",
    "T02n0125_041:0773c14_5": "舍利弗，以此方便，知空三昧者，於諸三昧最為第一三昧，王三昧者，空三昧是也。",
    "T02n0125_041:0773c16_6": "是故，舍利弗！",
    "T02n0125_041:0773c17_7": "當求方便，辦空三昧。",
    "T02n0125_041:0773c17_8": "如是，舍利弗！",
    "T02n0125_041:0773c18_0": "當作是學。」",
    "T02n0125_041:0773c18_1": "爾時，舍利弗聞佛所說，歡喜奉行。",
    "T02n0125_041:0773c20_0": "（七）聞如是：一時，佛在羅閱城迦蘭陀竹園所，與大比丘眾千二百五十人俱。",
    "T02n0125_041:0773c21_1": "爾時，羅閱城中有長者名曰尸利掘，饒財多寶，金銀、珍寶、車璩、馬腦，不可稱計；又且踈薄佛法，但事外道尼乾子。",
    "T02n0125_041:0773c24_2": "國王、大臣皆悉識知。",
    "T02n0125_041:0773c24_3": "是時，外道梵志及尼乾子，在家、出家者自誹謗，言有我，言有我身，并六師輩皆悉運集，共作此論：「今沙門瞿曇靡事不知，有一切智，然我等不得利養，今此沙門多得利養，要當作方宜，使不得利養。",
    "T02n0125_041:0773c29_4": "我等當往至尸利掘舍，教彼長者而作權宜。」",
    "T02n0125_041:0774a01_5": "是時，外道梵志尼乾子及彼六師往至尸利掘長者家，語長者曰：「大姓當知，汝是梵天所生，是梵天子，多所饒益。",
    "T02n0125_041:0774a04_6": "汝今可往至沙門瞿曇所，愍我等故，請沙門及比丘眾來在家祠之。",
    "T02n0125_041:0774a05_7": "又勅屋中作大火坑，極燃熾火，食皆著毒，請使來食。",
    "T02n0125_041:0774a07_8": "若沙門瞿曇有一切智，知三世事者，則不受請；設無一切智，便當受請，將諸弟子，盡為火所燒，天、人得安，無有火害。」",
    "T02n0125_041:0774a10_0": "是時，尸利掘默然，隨六師語，即出城至世尊所，頭面禮足，持雜毒之心，白如來言：「唯願世尊及比丘僧當受我請。」",
    "T02n0125_041:0774a12_1": "爾時，世尊知彼心中所念，默然受請。",
    "T02n0125_041:0774a13_2": "是時，尸利掘以見如來默然受請，便從坐起，頭面禮足，便退而去。",
    "T02n0125_041:0774a15_3": "中道便作是念：「今我六師所說審諦，然沙門不知我心中所念，必當為大火所燒。」",
    "T02n0125_041:0774a16_4": "是時，尸利掘即還家勅作大坑，燃大燒火，復約勅辦種種飯食，皆悉著毒，復於門外作大火坑，燃大火，又於火上施設敷床，皆以惡毒著食中，而白：「時至。」",
    "T02n0125_041:0774a20_5": "爾時，世尊以知時至，著衣持鉢，將諸比丘眾，前後圍繞，往至彼家，又勅諸比丘僧：「諸人皆不得先吾前行；亦不得先吾前坐；亦復不得先吾前食。」",
    "T02n0125_041:0774a24_6": "是時，羅閱城中人民之類，聞尸利掘作大火坑，又作毒食，請佛及比丘僧。",
    "T02n0125_041:0774a26_7": "四部之眾悉皆涕泣：「將非害如來及比丘僧乎？」",
    "T02n0125_041:0774a27_8": "或復有至世尊所，頭面禮足，白佛言：「願世尊莫至彼長者家，又彼人作大火坑，兼作毒食。」",
    "T02n0125_041:0774a29_9": "佛告之曰：「諸人勿懷恐怖，如來終不為他所害。",
    "T02n0125_041:0774b01_10": "正使閻浮里內火至梵天，猶不能燒吾，何況此小火欲害如來，終無此理。",
    "T02n0125_041:0774b03_11": "優婆塞知，吾無復害心。」",
    "T02n0125_041:0774b03_12": "爾時世尊，比丘僧前後圍遶，入羅閱城，至長者家。",
    "T02n0125_041:0774b05_0": "爾時，世尊告諸比丘：「汝等勿先入長者家，亦莫先食；要須如來食，然後乃食。」",
    "T02n0125_041:0774b06_1": "爾時，世尊適舉足門閾上，爾時火坑自然化作浴池，極為清涼；眾華滿其中，亦生蓮花，大如車輪，七寶為莖，亦生餘蓮華，蜜蜂王遊戲其中。",
    "T02n0125_041:0774b10_2": "爾時，釋提桓因、梵天王及四天王，及乾沓和、阿須輪，及諸閱叉、鬼神等，見火坑中生此蓮華，各各稱慶！",
    "T02n0125_041:0774b12_3": "異音同聲，各各說曰：「便為如來勝中第一。」",
    "T02n0125_041:0774b13_4": "爾時，彼長者家有種種外道異學，集在其家。",
    "T02n0125_041:0774b14_5": "爾時，優婆塞、優婆夷見如來變化已，歡喜踊躍，不能自勝。",
    "T02n0125_041:0774b15_6": "外道異學見如來變化已，甚懷愁憂。",
    "T02n0125_041:0774b16_7": "上虛空中諸尊神天，散種種名華於如來身上。",
    "T02n0125_041:0774b17_8": "爾時，世尊履虛去地四寸，至長者家。",
    "T02n0125_041:0774b18_9": "如來舉足之處，便生蓮華，大如車輪。",
    "T02n0125_041:0774b19_10": "爾時，世尊右迴告諸比丘：「汝等，悉皆蹈此蓮花上。」",
    "T02n0125_041:0774b20_11": "時，諸聲聞皆從蓮華上至長者家。",
    "T02n0125_041:0774b21_12": "爾時，世尊便說古昔之喻說：「我過去來，供養恒沙諸佛，承事、禮敬，未失聖意，持是至誠之誓，使此諸坐，皆悉牢固。」",
    "T02n0125_041:0774b24_13": "爾時，世尊告諸比丘：「我今聽諸比丘，先以手馮座，然後乃坐，此是我之教也。」",
    "T02n0125_041:0774b25_14": "爾時，世尊及諸比丘僧皆悉就座，是座下皆生蓮華，極為芬香。",
    "T02n0125_041:0774b27_15": "是時，尸利掘見如來如斯變化，便生斯念：「吾為外道異學所誤，失我人中之行，永失天路；心意憒然，如飲雜毒，必當趣此三惡道中。",
    "T02n0125_041:0774c01_16": "實是如來出世難遇。」",
    "T02n0125_041:0774c02_17": "覺知此已，即時涕零，頭面禮足，白佛言：「唯願如來聽我悔過，改往修來。",
    "T02n0125_041:0774c04_0": "自知有罪，觸嬈如來。",
    "T02n0125_041:0774c04_1": "唯願世尊受我悔過，更不犯之。」",
    "T02n0125_041:0774c05_2": "佛告言：「長者！",
    "T02n0125_041:0774c05_3": "改過捐捨本意，乃能自知觸犯如來。",
    "T02n0125_041:0774c06_4": "賢聖法中甚為曠大，聽汝改過，隨法而捨；我今受汝改悔，後更莫犯。」",
    "T02n0125_041:0774c08_5": "如是再三。",
    "T02n0125_041:0774c08_6": "爾時，阿闍世王聞尸利掘長者施大火坑，及雜毒食，欲害如來。",
    "T02n0125_041:0774c09_7": "聞已，瞋恚熾盛，告群臣曰：「要當消滅閻浮里地與此人同尸利掘名字者。」",
    "T02n0125_041:0774c11_8": "又復阿闍世憶如來功德已，悲泣涕零，脫天冠已，告群臣曰：「吾今復用活為？",
    "T02n0125_041:0774c13_9": "乃使如來為火所燒，及比丘僧皆當被燒。",
    "T02n0125_041:0774c14_10": "汝等速來至長者家，觀視如來。」",
    "T02n0125_041:0774c15_11": "爾時，耆婆伽王子白阿闍世王：「大王！",
    "T02n0125_041:0774c16_12": "勿懷愁憂，亦莫興惡想。",
    "T02n0125_041:0774c16_13": "所以然者，如來終不為他所害。",
    "T02n0125_041:0774c17_14": "今日尸利掘長者當為如來弟子。",
    "T02n0125_041:0774c18_15": "唯願大王當往觀變化。」",
    "T02n0125_041:0774c19_16": "時，阿闍世為耆婆伽所誨喻，乘雪山大象，尋時至尸利掘長者家，下象即至尸利掘舍內。",
    "T02n0125_041:0774c21_17": "爾時，眾人普集門外，有八萬四千人。",
    "T02n0125_041:0774c22_18": "爾時，阿闍世王見蓮華大如車輪，歡喜踊躍，不能自勝，並作是說：「使如來恒勝眾魔。」",
    "T02n0125_041:0774c24_19": "告耆婆伽王子曰：「善哉！",
    "T02n0125_041:0774c24_20": "耆婆伽！",
    "T02n0125_041:0774c24_21": "乃信如來如斯之要。」",
    "T02n0125_041:0774c25_22": "時，阿闍世王至世尊所，頭面禮足，在一面坐。",
    "T02n0125_041:0774c26_23": "爾時，阿闍世王見如來口出光明，亦復遍見如來顏色殊特，極懷歡喜，不能自勝。",
    "T02n0125_041:0774c28_24": "爾時，尸利掘長者白世尊言：「我所設食皆悉有毒，唯願世尊小停，今當更施食。",
    "T02n0125_041:0775a01_25": "所以然者，無令如來體有增損。」",
    "T02n0125_041:0775a02_0": "佛告長者：「如來及弟子終不為他所害，但長者食已辦者，隨時供設。」",
    "T02n0125_041:0775a03_1": "爾時，長者手自斟酌，行種種飯食。",
    "T02n0125_041:0775a04_2": "爾時，世尊便說斯偈：「至誠佛法眾，　　害毒無遺餘，　諸佛無有毒，　　至誠佛害毒。",
    "T02n0125_041:0775a07_0": "　至誠佛法眾，　　害毒無遺餘，　諸佛無有毒，　　至誠法害毒。",
    "T02n0125_041:0775a09_0": "　至誠佛法眾，　　害毒無遺餘，　諸佛無有毒，　　至誠僧害毒。",
    "T02n0125_041:0775a11_0": "　貪欲瞋恚毒，　　世間有三毒，　如來永無毒，　　至誠佛害毒。",
    "T02n0125_041:0775a13_0": "　欲怒瞋恚毒，　　此三世間毒，　如來法無毒，　　至誠法害毒。",
    "T02n0125_041:0775a15_0": "　欲怒瞋恚毒，　　世間有三毒，　如來僧無毒，　　至誠僧害毒。」",
    "T02n0125_041:0775a17_0": "爾時，世尊說此語已，便食雜毒之食。",
    "T02n0125_041:0775a17_1": "爾時，世尊告諸比丘：「汝等，皆莫先食，要須如來食已，然後乃食。」",
    "T02n0125_041:0775a19_2": "爾時，長者手自斟酌，行種種飲食，供養佛及比丘僧。",
    "T02n0125_041:0775a20_3": "爾時，尸利掘長者見如來食訖，除去鉢器，更取小座，在如來前坐。",
    "T02n0125_041:0775a22_4": "爾時，世尊與長者及八萬四千眾說微妙之論，所謂論者：施論、戒論、生天之論，欲不淨想，淫泆大患，出要為樂。",
    "T02n0125_041:0775a24_5": "如來觀彼長者心意及八萬四千眾心開意解，無復塵垢，諸佛世尊常所說法，苦、習、盡、道，盡與八萬四千眾說，廣分別其行。",
    "T02n0125_041:0775a27_6": "爾時，眾人即於座上，諸塵垢盡，得法眼淨，猶如新衣易染為色。",
    "T02n0125_041:0775a29_7": "爾時，庶人亦復如是，各於坐上，以見道跡，以見法得法，分別諸法，度諸狐疑，得無所畏，更不事餘師，自歸佛、法、僧而受五戒。",
    "T02n0125_041:0775b03_8": "爾時，尸利掘長者自知得道跡，前白佛言：「寧施如來毒，獲大果報，不與餘外道異學甘露，更受其罪。",
    "T02n0125_041:0775b05_9": "所以然者，我今以毒食請佛及比丘僧，於現法中得此證驗。",
    "T02n0125_041:0775b07_10": "長夜為此外道所惑，乃興斯心於如來所，其有事外道異學者，皆墮邊際。」",
    "T02n0125_041:0775b08_11": "佛告長者：「如汝所言而無有異，皆為他所誑。」",
    "T02n0125_041:0775b09_12": "爾時，尸利掘白佛言：「自今已後，不復信此外道異學，不聽諸四部之眾在家供養。」",
    "T02n0125_041:0775b11_13": "佛告長者：「勿作是說。",
    "T02n0125_041:0775b12_14": "所以然者，汝今恒供養斯諸外士，施諸畜生，其福難量，況復人乎？",
    "T02n0125_041:0775b14_15": "若有外道異學問曰：『尸利掘是誰弟子？』",
    "T02n0125_041:0775b15_16": "汝等云何報之？」",
    "T02n0125_041:0775b15_17": "爾時，尸利掘即從坐起，長跪叉手，白世尊言：「勇猛而解脫，今受此人身，是第七仙人，是釋迦文弟子。」",
    "T02n0125_041:0775b17_18": "世尊告曰：「善哉！",
    "T02n0125_041:0775b18_19": "長者！",
    "T02n0125_041:0775b18_20": "乃能說此微妙之歎。」",
    "T02n0125_041:0775b18_21": "爾時，世尊重與長者說甚深之法，即時便說斯嚫：「祠祀火為上，　　詩書頌為最，　人中王為尊，　　眾流海為原，　星中月為明，　　光明日為上。",
    "T02n0125_041:0775b24_0": "　上下及四方，　　一切有形類，　諸天及世間，　　佛為最第一，　欲求其福者，　　當供養三佛。」",
    "T02n0125_041:0775b27_0": "爾時，世尊說此偈已，即從坐起。",
    "T02n0125_041:0775b27_1": "爾時，尸利掘及諸來會聞佛所說，歡喜奉行。",
    "T02n0125_041:0775b29_0": "增壹阿含經卷第四十一"
}