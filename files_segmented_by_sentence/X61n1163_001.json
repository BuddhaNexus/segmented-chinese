{
    "X61n1163_001:0624b06_0": "刊西方直指敘",
    "X61n1163_001:0624b08_0": "西方直指淥田一念居士所撰也其意謂為未聞西方者告焉而其書具道事相而不外心性讀者信而解之解而行之則豈惟感西方淨土抑亦顯寂光淨土歟因今表出之於本山藏中命諸剞劂氏以廣其傳葢竊(余)志永存于不朽云。",
    "X61n1163_001:0624b13_0": "元祿辛未秋八月朔旦",
    "X61n1163_001:0624b14_0-0": "天台山沙門大雲(亮潤)識於東谿西樂院西方直指序袁居士撰西方合論為參禪未悟者告而余又撰西方直指為未聞西方者告或曰汝儒流也可宗禪乎余曰余闢禪非宗禪也葢禪儒各立門戶原無干涉自世教不明人起見刺于是有排禪者有右禪者有合儒禪者有析儒禪者議論紛紛漫無著落致令邪士狂徒乘機冐詐逃匿其中匪惟累儒且累禪矣然則欲為闢禪計者請毋闢其名但攻其病使業禪者知如何始為禪不容以禪病而病禪使業儒者知如是且非禪豈容以禪病而病儒如食穀者不種麥然能識麥故不聞闢麥而終不以麥勝穀食麥者不種穀然能識穀故不聞闢穀而終不以穀勝麥此無他以穀麥較若黑白無所容其闢而實不必于闢也是故孔子稱老而不為老混者以孔子能知老耳韓子闢佛而為佛屈者以韓子不知佛耳今不知其病而攻之但從其門而闢之不惟禪者拒之即儒者亦疑之矣即闢禪者亦自疑矣故陰疑之不若陽辨之能辨之則禪不礙儒儒不礙禪何煩闢辭或曰方今禪毒大發波及吾儒汝不衛儒直[打-丁+鳥]禪巢誠急則治標之奇策也但禪門一切皆空淨穢兩忘今子偏執西方豈不乖理余曰眾生錯認祖機正病此見而子猶然執病為藥豈非迷中倍人須知禪者淨土之禪淨土者禪之淨土原無許多分別知見子如不能見月忘指則謂西方為有非西方也謂西方為無非西方也謂西方為亦有亦無為非有非無亦非西方也謂禪即淨土淨土即禪總皆戲論吾于汝何哉雖然他道修行如蟻子上于高山念佛往生似風帆張于順水先哲言之諄諄奚俟愚嚽。",
    "X61n1163_001:0625a04_0": "西方直指目錄",
    "X61n1163_001:0625a06_0": "上卷",
    "X61n1163_001:0625a07_0": "淨土因地淨土功果淨土儀式",
    "X61n1163_001:0625a08_0": "淨土願文淨土辨疑",
    "X61n1163_001:0625a09_0": "中卷",
    "X61n1163_001:0625a10_0": "經論指歸祖師指歸",
    "X61n1163_001:0625a11_0": "下卷",
    "X61n1163_001:0625a12_0": "往生證驗往生持戒",
    "X61n1163_001:0625a18_0": "西方直指卷之上",
    "X61n1163_001:0625a20_0": "淥田　一念居士　編",
    "X61n1163_001:0625a21_0": "淨土因地",
    "X61n1163_001:0625a22_0": "經云過去久遠劫中有國王名憍尸迦彼時有佛名世自在王如來王聞法捨位出家號法藏比丘於彼佛前發四十八願有一願云我作佛時十方眾生至心信樂欲生我國十聲念我名號而不生者我不作佛乃歷劫勤修得成正覺號阿彌陀國號極樂世界從是西方過十萬億佛剎今現在說法觀音勢至二大菩薩為之贊化梵語阿彌陀此云無量以佛光明無量照十方國故以佛壽命及其人民經無量劫故其國黃金為地無陵谷坑坎寶池寶樹種種莊嚴水鳥風林俱宣妙法無晝夜寒暑無地獄餓鬼畜生無有女人衣食宮器隨念而至無有眾苦但受諸樂故名極樂一名安養一名清泰一名淨土。",
    "X61n1163_001:0625b10_0": "淨土功果",
    "X61n1163_001:0625b11_0": "經云欲生極樂國者當修三福一者孝養父母奉事師長慈心不殺修十善業二者受持三歸具足眾戒不犯威儀三者發菩提心深信因果讀誦大乘勸進行者如此三事名為淨業正因根熟則全持根生則分受又云若有人深信發願念阿彌陀佛者是人現世消災增壽西方七寶池中即生蓮華一孕標其姓名念佛精專華日敷茂臨終命時佛不捨願力親垂接引是人心不顛倒一剎那頃往蓮胎化生隨其淨業深淺有上中下九品皆得見佛聞法心無退轉證無生忍永不輪迴。",
    "X61n1163_001:0625b21_0": "淨土儀式",
    "X61n1163_001:0625b22_0": "行者每日清晨服飾已勿茹葷酒即焚香供佛屏除雜念至心專想如對金容如子憶母如遭水火狴窂者之求救合掌向西禮拜畢即念南無阿彌陀佛　南無觀世音菩薩　南無大勢至菩薩　南無一切菩薩聲聞諸上善人各十聲每聲以一氣為度不高不低念畢又念大慈菩薩發願偈一遍云十方三世佛阿彌陀第一九品度眾生威德無窮極我今大皈依懺悔三業罪凡有諸福善至心用回向願同念佛人感應隨時現臨終西方境分明在目前見聞皆精進共生極樂國見佛了生死如佛度一切念畢頂禮而退更有身心稍閑者念彌陀經并往生呪及西方願文為主其餘二時三時功課或念佛千聲萬聲悉隨力量而行每日立定成規不可一日間斷。",
    "X61n1163_001:0625c11_0": "淨土願文(沉蓮池撰)",
    "X61n1163_001:0625c12_0-0": "　稽首西方安樂國　　接引眾生大導師　我今發願願往生　　惟願慈悲哀攝受弟子(某甲眾等)普為四恩三有法界眾生求于諸佛一乘無上菩提道故專心持念阿彌陀佛萬德洪名期生淨土又以業重福輕障深慧淺染心易熾淨德難成今于佛前翹勤五體披瀝一心投誠懺悔我及眾生曠劫至今迷本淨心縱貪嗔癡染穢三業無量無邊所作罪垢無量無邊所結冤業願悉消滅從于今日立深誓願遠離惡法誓不更造勤修聖道誓不退惰誓成正覺誓度眾生阿彌陀佛以慈悲願力當證知我當哀憫我當加被我願禪觀之中夢寐之際得見阿彌陀佛金色之身得歷阿彌陀佛寶嚴之土得蒙阿彌陀佛甘露灌頂光明照身手摩我頭衣覆我體使我宿障自除善根增長疾空煩惱頓破無明圓覺妙心廓然開悟寂光真境常得現前至于臨欲命終預知時至身無一切病苦厄難心無一切貪戀迷惑諸根悅豫正念分明捨報安詳如入禪定阿彌陀佛與觀音勢至諸聖賢眾放光接引垂手提携樓閣幢幡異香天樂西方聖境昭示目前令諸眾生見者聞者歡喜感嘆發菩提心我于爾時乘金剛臺隨從佛後如彈指頃生極樂國七寶池內勝蓮華中華開見佛見諸菩薩聞妙法音獲無生忍于須臾間承事諸佛親蒙授記得授記已三身四智五眼六通無量百千陀羅尼門一切功德皆悉成就然後不違安養回入娑婆分身無數徧十方剎以不可思議自在神力種種方便度脫眾生咸令離染還得淨心同生西方入不退地如是大願世界無盡眾生無盡業及煩惱一切無盡我願無盡願今禮佛發願修持功德回施有情四恩總報三有齊資法界眾生同圓種智。",
    "X61n1163_001:0626a17_0": "淨土辨疑",
    "X61n1163_001:0626a18_0": "歸元直指選",
    "X61n1163_001:0626a19_0": "宗本問弟子欲脫生死不知依何法修。",
    "X61n1163_001:0626a19_1": "禪師讚嘆曰年紀幼而發心高聽吾所說徑路修行但念阿彌陀佛。",
    "X61n1163_001:0626a21_2": "宗本曰凡夫罪業甚多云何一世念佛便得往生淨土。",
    "X61n1163_001:0626a22_3": "答十六觀經云至心念南無阿彌陀佛一聲滅八十億劫生死重罪有人平生造五逆十惡臨終十念阿彌陀佛尚得往生況一世齊戒念佛乎。",
    "X61n1163_001:0626b01_0": "問阿彌陀佛何故有如是廣大功德廣大行願。",
    "X61n1163_001:0626b01_1": "答大阿彌陀經云我至成佛時名聲超十方人天欣得聞俱來生我剎地獄鬼畜生亦生我剎中是則凡在三界六道輪迴之內者無所不度可知矣阿彌陀佛現在西方極樂世界又在十方世界教化無數天人以至蜎飛蝡動之類(蜎飛者謂微細飛蟲也蝡動者謂微細蛆蟲也)若此者佛尚化度況于人乎阿彌陀佛又有願云若稱我名必生我國若不爾者誓不作佛是以廣度眾生無有窮極而人一念皈依遂生其國由此推之念佛功德實不可思議也又云若有眾生欲生我國上品者須用慈心不殺愛護含靈具諸戒行讀誦大乘解第一義諦理深明供養三寶孝敬雙親悲憐貧苦教化有情若能如是念佛者決定上品上生直至成佛其或力量未充且自堅持齊戒一心念佛若能念佛無間亦不在下品生矣況此法門不揀賢愚不擇貴賤不在貧富不分男女不問老幼不拘僧俗不論久近皆可以念佛念佛軌則亦不拘或高聲念低聲念流水念頂禮念參究念觀想念攝心念輪珠念行道念住立念靜坐念側臥念默念明念千念萬念皆同一念唯要決定信心求生淨土果能如是行持何用別尋知識可謂行船盡在把梢人達者同登安養國。",
    "X61n1163_001:0626b21_2": "問世間之人多說家緣縈絆世務纏身且待老來然後念佛。",
    "X61n1163_001:0626b23_3": "答曰苦哉苦哉豈不見死心禪師云世間之人財寶如山妻妾滿室日夜歡樂他豈不要長生在世爭奈前程有限暗裡相催符到便行不容遲滯閻羅老子不順人情無常鬼王有何面目且據諸人眼裡親見耳裡親聞前街後巷親戚眷屬朋友兄弟強壯後生死却多少豈不聞古人云莫待老來方學道孤墳盡是少年人又曰自從早年索妻養子經營家計受盡千辛萬苦忽然三寸氣斷未免一旦皆休若是孝順兒孫齊得幾僧看得部經燒得陌紙春三秋九做得碗飯哭得樹聲猶是記憶爹娘的若是不肖之子父母方死骨頭未冷作撻財產出賣田園恣意作樂以此較之著甚麼急兒孫自有兒孫福莫與兒孫作馬牛復引古德云冷笑富家翁營生忙似箭囤圓米生蟲庫中錢爛貫日裡把稈稱夜裡點燈算形骸如傀儡莫教繩索斷死心如此苦口勸人曾許你且做世間事待老來念佛乎當思人生在世能有幾時石火電光眨眼便過趂此未老未病之前抖擻身心撥棄塵事得一日光景念一日佛名得一時工夫修一時淨業由他臨命終時好死惡死我之盤纏預辨了也我之前程穩穩當當了也若不如此後悔何追思之思之。",
    "X61n1163_001:0626c20_0": "天台智者十疑論",
    "X61n1163_001:0626c21_0": "淨土指歸選",
    "X61n1163_001:0626c22_0": "世或以念佛往生為難乎使愚夫愚婦執持聖號諦信而不疑無不得生者或以為易乎非夫宿植深厚洞達玄旨不滯于偏小者莫窺其閫奧大本經說疑心修善不了佛智生彼胎宮壽五百歲不見三寶而上品生因實枉乎解第一義故知明宗得旨乃萬行之前導修淨業者其可緩哉。",
    "X61n1163_001:0627a04_0": "十六妙觀",
    "X61n1163_001:0627a05_0": "觀無量壽佛經云如來今者教韋提希及未來世一切眾生觀于西方極樂世界以佛力故當得見彼清淨國土如執明鏡自見面像見彼國土極妙樂事心歡喜故應時即得無生法忍。",
    "X61n1163_001:0627a09_0": "一心三觀",
    "X61n1163_001:0627a10_0": "四明尊者云三觀者一念即空即假即中也所謂空者一切皆空三觀悉彰蕩相之用也假者一切皆假三觀悉明立法之功也中者一切皆中三觀悉是絕待之體也是則終日蕩相而諸法皆成終日立法而纖塵必盡終日絕待而二諦熾然此不可思議之妙觀也。",
    "X61n1163_001:0627a16_0": "心觀為宗",
    "X61n1163_001:0627a17_0": "四明尊者妙宗鈔釋曰經以觀佛而為題目疏今乃以心觀為宗此二無殊方是今觀良以圓解全異小乘小昧唯心佛從外有大乘行人知我一心具諸佛性託境修觀佛相乃彰今觀彌陀依正為緣熏乎心性心性所具極樂依正由熏發生心具而生豈離心性全心是佛全佛是心終日觀心終日觀佛是故經目與疏語雖不同其義無別又應須了若觀佛者必須照心若專觀心未必託佛如一行三昧直觀一念不託它佛而為所緣若彼般舟及此觀法發軫即觀安養依正而觀依正不離心性故曰心觀須知此觀不專觀心內外分之此當外觀以由託彼依正觀故是以經題稱為觀佛若論難易今須從易法華玄云佛法大高眾生大廣初心為難心佛眾生三無差別觀心則易今此觀法非但觀佛乃據心觀就下顯高雖修佛觀不名為難是知今經心觀為宗意抂見佛故得二說義匪殊塗又應知法界圓融不思議體作我一念之心亦復舉體作生作佛作依作正作根作境一心一塵至一極微無非法界全體而作既一一法全法界作故趣舉一即是圓融法界全分既全法界有何一物不具諸法以一切法一一皆具一切法故。",
    "X61n1163_001:0627b14_0": "念佛通別",
    "X61n1163_001:0627b15_0": "妙宗云毗盧遮那徧一切處一切諸法皆是佛法所謂眾生性德之佛非自非它非因非果即是圓常大覺之體故起信論云所言覺義者謂心體離念離念相者等虗空界無所不徧法界一相即是如來常住法身依此法身說名本覺故知本佛圓明之體是我凡夫本具性德故一切教所談行法無不為顯此之覺體故四三昧通名念佛但其觀法為門不同如一行三昧直觀三道顯本性佛方等三昧則兼誦呪法華兼誦經觀音兼數息覺意歷三性此等三昧歷事雖異念佛是同俱為顯於大覺體故雖俱念佛而是通塗顯諸佛體若此觀門及般舟三昧託彼安養依正之境用微妙觀專就彌陀顯真佛體雖託彼境須知依正同居一心心性徧周無法不造無法不具若一毫法從心外生則不名為大乘觀也。",
    "X61n1163_001:0627c05_0": "四土",
    "X61n1163_001:0627c06_0": "一曰凡聖同居二曰方便有餘三曰實報無障礙四曰常寂光也一凡聖同居者自分二類初曰同居穢即娑婆之類以居其中者有凡有聖次曰同居淨即如極樂國土雖果報殊勝然亦凡聖同居何以故以生彼土者未必悉是得道之人二方便有餘者二乘菩薩所居修方便道斷四住惑故曰方便無明未盡故曰有餘三實報無障礙土者純諸法身菩薩所居四常寂光土者諸佛如來所居○十六觀經本為韋提希厭同居穢求同居淨故談妙觀良由三觀能破三惑不獨感於同居淨土隨其惑斷淺深之處自然感得有餘等三如病須藥本為安身求得仙方修合服之不但安身能輕骨。",
    "X61n1163_001:0627c18_0": "淨土唯心",
    "X61n1163_001:0627c19_0": "行人一念如在東一燈彌陀淨土如在西一燈以其光徧滿故一即一切一切即一心外無土土外無心此即事之里唯心淨土也以無壞無雜故此燈彼燈不相混亂心自是心佛自是佛淨土自是淨土即此土眾生念彼土之佛而求往生此即理之事西方淨土也雖分事理實非兩途若局於西方而不達唯心則得事失理雖未能稱理佛神力故亦得往生雖居下品亦無退轉若局自心而不求西方則事理俱失以不求生故不得往生此失事也以不知心外無法故定執方寸為心昧心法圓融之旨此失理也。",
    "X61n1163_001:0628a05_0": "以理奪事",
    "X61n1163_001:0628a06_0": "六祖云東方人造罪作業求生西方若西方(此西方非佛說西方乃對震旦國言耳)人造罪作業求生何處又誌公云智者知心是佛愚人願往西方二師所言皆以理奪事亦應病之藥也若隨語生解則執藥成病矣若直就理說則一法不可得有何淨土可生不獨無淨土而自心亦不可得此不可得亦不可得若然者則所謂自心有西方與即心是佛者皆成疣贅矣。",
    "X61n1163_001:0628a13_0": "般舟三力",
    "X61n1163_001:0628a14_0": "圓通梵法師會宗集引般舟三昧經言念佛往生有三種力一者本有佛性力言煩惱心中有如來藏也二者慈光攝取力言彌陀光明無量念佛眾生攝取不捨也三者念佛三昧力言憶佛念佛現前當來必定見佛也此三種力如三股繩合為一大索能牽重物又如水火鏡子若將對日以艾取之即可得火若將對月以珠取之即可得水今以鏡具水火之性喻眾生本具佛性之力也須假日月光來照者喻彌陀慈光攝取之力也以珠艾能引水火者喻信心念佛之力也此三種佛缺一不可三事和合水火方生三力相資必生淨土。",
    "X61n1163_001:0628b01_0": "水澄月現",
    "X61n1163_001:0628b02_0": "無為楊居士曰大願聖人從淨土來來實無來深心凡夫往淨土去去實無去彼不來此此不往彼而凡聖會遇兩得交際者何耶彌陀光明如淨滿月徧照十方水清而靜則月現全體月非取水而遽來水濁而動則月無定光月非舍水而遽去。",
    "X61n1163_001:0628b07_0": "天依懷禪師問學者云若言舍穢取淨則屬妄想若言無淨土則違佛語修淨土者宜如何修眾無語復自答云生則決定生去則實不去又云譬如鴈過長空影沉寒水鴈絕遺踪之意水無留影之心。",
    "X61n1163_001:0628b11_0": "廣狹自在",
    "X61n1163_001:0628b12_0": "以十方法界不離一微塵故一塵至微量同法界佛剎雖廣不離一塵十萬遐程不逾方寸。",
    "X61n1163_001:0628b14_0": "古今無間",
    "X61n1163_001:0628b15_0": "以三際不離一念故三際俱不可得以世相遷流本常住故經云觀彼久遠猶若今日經須臾間歷事諸佛徧十方界。",
    "X61n1163_001:0628b18_0": "一心不亂",
    "X61n1163_001:0628b19_0": "真歇云念佛法門徑路修行接上上根器旁引中下之機故一心不亂之說兼含二意曰理一心曰事一心若事一心人皆可以行之只一憶念如龍得水似虎靠山即楞嚴經憶佛念佛現前當來必定見佛不假方便自得心開若理一心亦非它法直將阿彌陀佛四字做個話頭二六時中自晨朝十念之頃直下提撕不以有心念不以無心念不以亦有亦無心念不以非有非無心念前後際斷一念不生不涉階梯頓超佛地得非淨土之見佛簡易於宗門乎信知乃佛乃祖在教在禪皆修淨業同歸一願入得此門無量法門悉皆能入。",
    "X61n1163_001:0628c06_0": "日用繫緣",
    "X61n1163_001:0628c07_0": "慈雲云凡歷涉緣務而內心不忘於佛及憶淨土譬如世人切事繫心雖經歷言語去來坐臥種種作務而不妨密憶前事宛然念佛之心亦應如是或若失念數數攝還久久成性任運常憶又復覺心微起惡念即便憶佛以佛力故惡念自息若見它人受苦以念佛心怜愍於彼願其離苦普賢行願云欲行惡法皆悉不成所修善業皆速成就如是相續念佛繫心能辦一切淨因功德　龍舒云凡聞惡聲則念阿彌陀佛以消禳之願一切人不為惡行凡見善事則念阿彌陀佛以贊助之願一切人皆為善行無事則默念阿彌陀佛常抂目前使念念不忘能如此者其於淨土決定往生。",
    "X61n1163_001:0628c19_0": "睡時入觀",
    "X61n1163_001:0628c20_0": "大藏集諸經禮懺儀云修淨土者凡入觀與睡時應□先起立合掌一心向西十稱阿彌陀佛觀音勢至清淨海眾畢即發願言弟子現是凡夫罪業深重輪迴六道不能出離今遇善知識得聞彌陀功德名號一心稱念願生淨土願佛哀憫垂手接引弟子不識彌陀世尊身相光明願佛菩薩示現身相及國土莊嚴等事說是語已一心正念即便入觀及睡或於正發願時見諸瑞相或於觀中得見或於睡夢得見此法近來大有靈驗不能具述精進行之方信不虗。",
    "X61n1163_001:0629a05_0": "撥無因果",
    "X61n1163_001:0629a06_0": "圓頓行人語默動靜皆遵聖教盡合佛心若以念佛生心動念成妄想者則息心無念亦成妄想首楞嚴經云縱滅一切見聞覺知內守幽間猶為法塵分別影事若以念佛著有為患則執空之人其患尤甚永嘉云豁達空撥因果漭漭蕩蕩招殃禍棄有著空病亦然還如避溺而投火若以外求他佛為未達則內執己心不達尤甚長沙云學道之人不識真只為從來認識神無量劫來生死本癡人喚作本來人若以別求淨土為偏見則執目前為淨土者其失尤甚楞嚴經說落魔道者都指現前即為佛國無別淨居及金色相口中好言眼耳鼻舌皆為淨土男女二根即是菩提弟子與師俱陷王難迷惑無知墮無間獄若以執有修證為權說者執無修證墮落外道其禍尤甚楞嚴云其人初不覺知魔著亦言自得無上涅槃謂三僧祇一念能越心中尚輕十方如來何況下位聲聞緣覺不禮塔廟摧毀經像謂言此是金銅土木肉身真常不自恭敬却崇土木實為顛倒其深信者從其毀碎埋棄地中疑悞眾生入無間獄佛言諄諄可不信乎。",
    "X61n1163_001:0629b01_0": "涅槃經云佛去世後五百歲中魔道漸興壞亂佛法然火就燥水就濕邪魔辨正一生之中以淳淨心堅固諦信至誠禮誦悔過發願吾知此人若身若心則與彌陀氣類交接智論云如風吹樹勢向西傾及其倒時必從西偃。",
    "X61n1163_001:0629b06_0": "壽禪師無我論(此非為淨土而發然修淨業者不可不知)問非惟外道修善不得解脫依內教修亦有不得道者何耶。",
    "X61n1163_001:0629b08_1": "答皆為有我故不得斷結凡作之時皆云我能作隨境所得住著因果若了二無我理證解一心不動塵勞當處解脫。",
    "X61n1163_001:0629b11_0": "問正作之時云何了無我。",
    "X61n1163_001:0629b11_1": "答所作之時從緣而起以有施為而無主宰所出音聲猶如風鐸隨機轉動惟似木人但依業力所為而無我性可得四大聚散生滅隨緣乃至六趣受身亦復如是實無有人而能來往華嚴經云如機關木人能出種種聲彼無我非我業性亦如是論云因緣故生天堂因緣故墮地獄若言是我非因緣者作惡何不生天乃墮地獄耶我豈愛彼地獄受苦耶我既作惡而不受樂者故知善惡感報惟是因緣非是我也而眾生於無我無作之中妄認我作強為其主不知是識所為決定無有作者外道皆稱執作悉有神我若無神我誰為所作智論破云心是識想故自能使身不待神也如火性能燒物不假於人唯識論云諸所執實有我體為有思慮為無思慮有思慮應是無常非一切時有思慮故無思慮如虗空不能作業亦不受果故所執我理俱不成由此故知定無實我但有諸識無始時來前滅後生因果相續由妄熏習似我相現愚者於中妄執為我又無我者即是無性性即是體體是主質義凡有一法皆從眾緣所成實無本體以無體故空是以眾生於性空中執為實有內則為我所覊外則為塵所局所以修行不出心境及至得果不離所因昇降雖殊常繫諸有互為高下終始輪迴眾患所生我為其本。",
    "X61n1163_001:0629c10_0": "問既萬法無體本來自空云何復有諸法建立。",
    "X61n1163_001:0629c10_1": "答秪為空無體性而從緣生若有自體即不假緣生既不從緣生即萬法有其定體若立定相即成常過善惡不可改移因果遂成錯亂為惡應生天為善應沉淵以無因故作善應無福作惡應無罪以無果故是以萬法無體無定但從緣現以緣生故無性諸法皆空以無性故緣生諸法建立故華嚴經明菩薩於無自性中建立一切佛事是以因空立有有無自名從有辨空空無自體。",
    "X61n1163_001:0629c19_0": "問現見諸法發生云何無性。",
    "X61n1163_001:0629c19_1": "答即生無生所以無性若云有生為復自生為他生為共生為無因生若云自生譬如自身若非父母云何得生故云此身即父母之遺體以過去業為內因託父母體為外緣內外因緣和合而有即非自生或云他生者若無宿業自因終不託胎皆從自業而有譬如外具水土若無種子決定不生若共生者因假緣成何有自體之用緣從因起而無外助之能因緣各無和合豈有如一沙無油合眾池而非有一盲不見聚羣盲而豈觀若無因生者即石女生兒龜毛作拂有因尚無無因豈有又從有因而立無因有因既無無因亦絕但了自他兩句無生則四句皆破既無自他將誰作和合及以無因有四句自然宴寂是知無生之生幻相宛爾生之無生真性湛然故金剛三昧經云因緣所生義是義滅非生滅諸生滅義是義生非滅。",
    "X61n1163_001:0630a10_0": "問既一切諸法無性無生云何眾生執著境緣而受實報。",
    "X61n1163_001:0630a11_1": "答秖為不了無性迷為實有所以受其實報如達其性空即不生貪著既不躭著任運施為不住其因終不受果故經云心生種種法生又云一切惟心造若心不起外境常虗了境性空其心自寂妄心既寂幻相何生心境俱冥自然合道華嚴經云眼耳鼻舌身心意諸情根一切空無性妄心分別有又云世間一切法但以心為主隨解取眾相顛倒不如實。",
    "X61n1163_001:0630a18_0": "問既受實報云何言一切空。",
    "X61n1163_001:0630a18_1": "答分明云眾生自妄認為實其性常空雖受苦樂厭愛情生人法俱空一無所得猶如夢見好惡欣慼盈懷及至覺來豁然無事覺來非有夢裏非無既習顛倒之因不無虗妄之果。",
    "X61n1163_001:0630a23_0": "問忘心幻境為復本無從今日無。",
    "X61n1163_001:0630a23_1": "答心境本無。",
    "X61n1163_001:0630a24_0": "問既是本無眾生云何不得解脫。",
    "X61n1163_001:0630a24_1": "答本來無縛云何稱解秪為不達本無妄生今有從無始際熏習之力不覺不知隨業而轉雖在業拘性常清淨。",
    "X61n1163_001:0630b03_0": "問如何得究竟清淨。",
    "X61n1163_001:0630b03_1": "答此有二義一者了其本無得自性清淨二者淨其妄染得離垢清淨本性既淨妄念不生二障雙消三輪廓徹契本明源種現俱寂。",
    "X61n1163_001:0630b07_0": "西方直指卷之上"
}