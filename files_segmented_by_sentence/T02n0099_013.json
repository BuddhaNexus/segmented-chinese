{
    "T02n0099_013:0086c20_0": "雜阿含經卷第十三",
    "T02n0099_013:0086c22_0": "宋天竺三藏求那跋陀羅譯",
    "T02n0099_013:0086c23_0": "（三〇四）如是我聞：一時，佛住拘留搜調牛聚落。",
    "T02n0099_013:0086c24_1": "爾時，世尊告諸比丘：「我今當為汝等說法，初、中、後善，善義善味，純一滿淨，梵行清白。",
    "T02n0099_013:0086c26_2": "諦聽，善思，有六六法。",
    "T02n0099_013:0086c26_3": "何等為六六法？",
    "T02n0099_013:0086c27_0": "謂六內入處、六外入處、六識身、六觸身、六受身、六愛身。",
    "T02n0099_013:0086c28_1": "「何等為六內入處？",
    "T02n0099_013:0086c28_2": "謂眼入處、耳入處、鼻入處、舌入處、身入處、意入處。",
    "T02n0099_013:0086c29_3": "何等為六外入處，色入處、聲入處、香入處、味入處、觸入處、法入處。",
    "T02n0099_013:0087a02_4": "云何六識身？",
    "T02n0099_013:0087a02_5": "謂眼識身、耳識身、鼻識身、舌識身、身識身、意識身。",
    "T02n0099_013:0087a03_6": "云何六觸身？",
    "T02n0099_013:0087a03_7": "謂眼觸、耳觸、鼻觸、舌觸、身觸、意觸。",
    "T02n0099_013:0087a04_8": "云何六受身？",
    "T02n0099_013:0087a05_0": "謂眼觸生受、耳觸生受、鼻觸生受、舌觸生受、身觸生受、意觸生受。",
    "T02n0099_013:0087a06_1": "云何六愛身？",
    "T02n0099_013:0087a06_2": "謂眼觸生愛、耳觸生愛、鼻觸生愛、舌觸生愛、身觸生愛、意觸生愛。",
    "T02n0099_013:0087a08_3": "「若有說言眼是我，是則不然。",
    "T02n0099_013:0087a08_4": "所以者何？",
    "T02n0099_013:0087a09_5": "眼生滅故，若眼是我者，我應受生死，是故說眼是我者，是則不然。",
    "T02n0099_013:0087a10_6": "如是若色、若眼識、眼觸、眼觸生受若是我者，是則不然。",
    "T02n0099_013:0087a12_0": "所以者何？",
    "T02n0099_013:0087a12_1": "眼觸生受是生滅法，若眼觸生受是我者，我復應受生死，是故說眼觸生受是我者，是則不然，是故眼觸生受非我。",
    "T02n0099_013:0087a15_0": "如是耳、鼻、舌、身、意觸生受非我。",
    "T02n0099_013:0087a15_1": "所以者何？",
    "T02n0099_013:0087a16_0": "意觸生受是生滅法，若是我者，我復應受生死，是故意觸生受是我者，是則不然，是故意觸生受非我。",
    "T02n0099_013:0087a18_1": "「如是，比丘！",
    "T02n0099_013:0087a18_2": "當如實知眼所作、智所作、寂滅所作，開發神通，正向涅槃。",
    "T02n0099_013:0087a20_3": "云何如實知見眼所作，乃至正向涅槃？",
    "T02n0099_013:0087a21_0": "如是。",
    "T02n0099_013:0087a21_1": "比丘！",
    "T02n0099_013:0087a21_2": "眼非我，若色、眼識、眼觸、眼觸因緣生受，內覺若苦、若樂、不苦不樂，彼亦觀察非我。",
    "T02n0099_013:0087a23_3": "耳、鼻、舌、身、意亦如是說，是名如實知見眼所作，乃至正向涅槃，是名六六法經。」",
    "T02n0099_013:0087a25_4": "佛說此經已，諸比丘聞佛所說，歡喜奉行。",
    "T02n0099_013:0087a27_0": "（三〇五）如是我聞：一時，佛住拘留搜調牛聚落。",
    "T02n0099_013:0087a28_1": "爾時，世尊告諸比丘：「我今當為汝等說法，初、中、後善，善義善味，純一滿淨，梵行清白，所謂六分別六入處經。",
    "T02n0099_013:0087b01_2": "諦聽，善思，當為汝說。",
    "T02n0099_013:0087b02_3": "「何等為六分別六入處經？",
    "T02n0099_013:0087b02_4": "謂於眼入處不如實知見者，色、眼識、眼觸、眼觸因緣生受，內覺若苦、若樂、不苦不樂，不如實知見；不如實知見故，於眼染著，若色、眼識、眼觸、眼觸因緣生受，內覺若苦、若樂、不苦不樂，皆生染著。",
    "T02n0099_013:0087b07_5": "如是耳、鼻、舌、身、意，若法、意識、意觸、意觸因緣生受，內覺若苦、若樂、不苦不樂，不如實知見；不如實知見故，生染著。",
    "T02n0099_013:0087b09_6": "如是染著相應、愚闇、顧念、結縛其心，長養五受陰，及當來有受、貪、喜悉皆增長，身心疲惡，身心壞燒然，身心熾然，身心狂亂，身生苦覺；彼身生苦覺故，於未來世生、老、病、死、憂、悲、惱、苦悉皆增長，是名純一大苦陰聚集。",
    "T02n0099_013:0087b14_7": "「諸比丘！",
    "T02n0099_013:0087b15_0": "若於眼如實知見，若色、眼識、眼觸、眼觸因緣生受，內覺若苦、若樂、不苦不樂，如實知見；見已於眼不染著，若色、眼識、眼觸、眼觸因緣生受，內覺若苦、若樂、不苦不樂，不染著。",
    "T02n0099_013:0087b18_1": "如是耳、鼻、舌、身、意法如實知見，若法、意識、意觸、意觸因緣生受，內覺若苦、若樂、不苦不樂，如實知見；如實知見故，於意不染著。",
    "T02n0099_013:0087b21_2": "若法、意識、意觸、意觸因緣生受，內覺若苦、若樂、不苦不樂，不染；不染著故，不相雜、不愚闇、不顧念、不繫縛，損減五受陰，當來有愛，貪、喜，彼彼染著悉皆消滅，身不疲苦，心不疲苦，身不燒，心不燒，身不熾然，心不熾然，身覺樂，心覺樂；身心覺樂故，於未來世生、老、病、死、憂、悲、惱、苦悉皆消滅，如是純大苦聚陰滅。",
    "T02n0099_013:0087b29_3": "「作如是知、如是見者，名為正見修習滿足，正志、正方便、正念、正定，前說正語、正業、正命清淨修習滿足，是名修習八聖道清淨滿足。",
    "T02n0099_013:0087c03_4": "八聖道修習滿足已，四念處修習滿足，四正勤、四如意足、五根、五力、七覺分修習滿足。",
    "T02n0099_013:0087c05_5": "「若法應知、應了者，悉知、悉了。",
    "T02n0099_013:0087c05_6": "若法應知、應斷者，悉知、悉斷。",
    "T02n0099_013:0087c06_7": "若法應知、應作證者，悉皆作證。",
    "T02n0099_013:0087c07_8": "若法應知、應修習者，悉已修習。",
    "T02n0099_013:0087c08_9": "何等法應知、應了，悉知、悉了？",
    "T02n0099_013:0087c08_10": "所謂名色。",
    "T02n0099_013:0087c09_0": "何等法應知、應斷？",
    "T02n0099_013:0087c09_1": "所謂無明及有愛。",
    "T02n0099_013:0087c09_2": "何等法應知、應證？",
    "T02n0099_013:0087c10_3": "所謂明、解脫。",
    "T02n0099_013:0087c10_4": "何等法應知、應修？",
    "T02n0099_013:0087c11_5": "所謂止、觀。",
    "T02n0099_013:0087c11_6": "若比丘於此法應知、應了，悉知、悉了。",
    "T02n0099_013:0087c12_7": "若法應知、應斷者，悉知、悉斷。",
    "T02n0099_013:0087c13_8": "若法應知、應作證者，悉知、悉證。",
    "T02n0099_013:0087c13_9": "若法應知、應修者，悉知、悉修，是名比丘斷愛結縛，正無間等，究竟苦邊。",
    "T02n0099_013:0087c15_10": "諸比丘！",
    "T02n0099_013:0087c15_11": "是名六分別六入處經。」",
    "T02n0099_013:0087c16_12": "佛說此經已，諸比丘聞佛所說，歡喜奉行。",
    "T02n0099_013:0087c18_0": "（三〇六）如是我聞：一時，佛住舍衛國祇樹給孤獨園。",
    "T02n0099_013:0087c19_1": "時，有異比丘獨一靜處，專精思惟，作是念：「比丘云何知、云何見而得見法？」",
    "T02n0099_013:0087c20_2": "作是思惟已，從禪起，往詣佛所，稽首禮足，退坐一面，白佛言：「世尊！",
    "T02n0099_013:0087c22_3": "我獨一靜處，專精思惟，作是念：『比丘云何知、云何見而得見法？』」",
    "T02n0099_013:0087c23_4": "爾時，世尊告彼比丘：「諦聽，善思，當為汝說。",
    "T02n0099_013:0087c24_5": "有二法。",
    "T02n0099_013:0087c25_6": "何等為二？",
    "T02n0099_013:0087c25_7": "眼、色為二……」如是廣說，乃至「非其境界故。",
    "T02n0099_013:0087c26_8": "所以者何？",
    "T02n0099_013:0087c26_9": "眼、色緣生眼識，三事和合觸，觸俱生受、想、思，此四無色陰、眼、色，此等法名為人，於斯等法作人想、眾生、那羅、摩[少/兔]闍、摩那婆、士夫、福伽羅、耆婆、禪頭。",
    "T02n0099_013:0087c29_10": "「又如是說：『我眼見色，我耳聞聲，我鼻嗅香，我舌甞味，我身覺觸，我意識法。』",
    "T02n0099_013:0088a02_11": "彼施設又如是言說：『是尊者如是名、如是生、如是姓、如是食、如是受苦樂、如是長壽、如是久住、如是壽分齊。』",
    "T02n0099_013:0088a05_12": "比丘！",
    "T02n0099_013:0088a05_13": "是則為想，是則為誌，是則言說，此諸法皆悉無常、有為、思願緣生；若無常、有為、思願緣生者，彼則是苦。",
    "T02n0099_013:0088a07_14": "又復彼苦生，亦苦住，亦苦滅，亦苦數數出生，一切皆苦。",
    "T02n0099_013:0088a09_15": "若復彼苦無餘斷、吐、盡、離欲、滅、息、沒，餘苦更不相續，不出生，是則寂滅，是則勝妙。",
    "T02n0099_013:0088a11_0": "所謂捨一切有餘、一切愛盡、無欲、滅盡、涅槃。",
    "T02n0099_013:0088a12_1": "耳、鼻、舌，身觸緣，生身識，三事和合觸，觸俱生受、想、思，此四是無色陰，身根是色陰，此名為人……」如上說，乃至「滅盡，涅槃。",
    "T02n0099_013:0088a14_2": "緣意，法生意識、三事和合觸，觸俱生受，想、思，此四無色陰、四大，士夫所依，此等法名為人……」如上廣說，乃至「滅盡、涅槃。",
    "T02n0099_013:0088a17_3": "若有於此諸法，心隨入，住解脫不退轉，於彼所起繫著，無有我。",
    "T02n0099_013:0088a18_4": "比丘！",
    "T02n0099_013:0088a19_5": "如是知、如是見，則為見法。」",
    "T02n0099_013:0088a19_6": "佛說此經已，諸比丘聞佛所說，歡喜奉行。",
    "T02n0099_013:0088a21_0": "（三〇七）如是我聞：一時，佛住舍衛國祇樹給孤獨園。",
    "T02n0099_013:0088a22_1": "時，有異比丘獨一靜處，專精思惟，作是念：「云何知、云何見，名為見法？」",
    "T02n0099_013:0088a23_2": "思惟已，從禪起，往詣佛所，稽首禮足，退坐一面，白佛言：「世尊！",
    "T02n0099_013:0088a25_3": "我獨一靜處，專精思惟，作是念：『比丘云何知、云何見，名為見法？』",
    "T02n0099_013:0088a26_4": "今問世尊，唯願解說。」",
    "T02n0099_013:0088a27_5": "佛告比丘：「諦聽，善思，當為汝說。",
    "T02n0099_013:0088a27_6": "有二法，眼、色，緣生眼識……」如上廣說。",
    "T02n0099_013:0088a28_7": "「尊者！",
    "T02n0099_013:0088a28_8": "如所說偈：「眼色二種緣，　　生於心心法，　識觸及俱生，　　受想等有因，　非我非我所，　　亦非福伽羅，　亦非摩[少/兔]闍，　　亦非摩那婆，　是則為生滅，　　苦陰變易法，　於斯等作想，　　施設於眾生。",
    "T02n0099_013:0088b07_0": "　那羅摩[少/兔]闍，　　及與摩那婆，　亦餘眾多想，　　皆因苦陰生。",
    "T02n0099_013:0088b09_0": "　諸業愛無明，　　因積他世陰，　餘沙門異道，　　異說二法者。",
    "T02n0099_013:0088b11_0": "　彼但有言說，　　聞已增癡惑，　貪愛息無餘，　　無明沒永滅。",
    "T02n0099_013:0088b13_0": "　愛盡眾苦息，　　無上佛眼說。」",
    "T02n0099_013:0088b14_0": "佛說此經已，諸比丘聞佛所說，歡喜奉行。",
    "T02n0099_013:0088b15_0": "（三〇八）如是我聞：一時，佛住舍衛國祇樹給孤獨園。",
    "T02n0099_013:0088b16_1": "爾時，世尊告諸比丘：「諸天、世人於色染著愛樂住，彼色若無常、變易、滅盡，彼諸天、人則生大苦；於聲、香、味、觸、法染著愛樂住，彼法變易、無常、滅盡，彼諸天、人得大苦住。",
    "T02n0099_013:0088b20_2": "「如來於色、色集、色滅、色味、色患、色離如實知，如實知已，於色不復染著愛樂住，彼色變易、無常、滅盡，則生樂住；於聲、香、味、觸、法，集、滅、味、患、離如實知，如實知已，不復染著愛樂住，彼色變易、無常、滅盡，則生樂住。",
    "T02n0099_013:0088b24_3": "所以者何？",
    "T02n0099_013:0088b25_4": "眼、色緣生眼識，三事和合觸，觸緣受，若苦、若樂、不苦不樂，此三受集，此受滅、此受患、此受離如實知，於彼色因緣生阨礙，阨礙盡已，名無上安隱涅槃。",
    "T02n0099_013:0088b28_5": "耳、鼻、舌、身、意法緣生意識，三事和合觸，觸緣受，若苦、若樂、不苦不樂，彼受集、受滅、受味、受患、受離如實知，如實知已，彼法因緣生阨礙，阨礙盡已，名無上安隱涅槃。」",
    "T02n0099_013:0088c03_6": "爾時，世尊而說偈言：「於色聲香味，　　觸法六境界，　一向生喜悅，　　愛染深樂著。",
    "T02n0099_013:0088c06_0": "　諸天及世人，　　唯以此為樂，　變易滅盡時，　　彼則生大苦。",
    "T02n0099_013:0088c08_0": "　唯有諸賢聖，　　見其滅為樂，　世間之所樂，　　觀察悉為怨。",
    "T02n0099_013:0088c10_0": "　賢聖見苦者，　　世間以為樂，　世間之所苦，　　於聖則為樂。",
    "T02n0099_013:0088c12_0": "　甚深難解法，　　世間疑惑生，　大闇所昏沒，　　盲冥無所見。",
    "T02n0099_013:0088c14_0": "　唯有智慧者，　　發朦開大明，　如是甚深句，　　非聖孰能知，　不還受身者，　　深達諦明了。」",
    "T02n0099_013:0088c17_0": "佛說此經已，諸比丘聞佛所說，歡喜奉行。",
    "T02n0099_013:0088c18_0": "（三〇九）如是我聞：一時，佛住瞻婆國揭伽池側。",
    "T02n0099_013:0088c19_1": "爾時，尊者鹿紐來詣佛所，稽首禮足，退坐一面，白佛言：「世尊！",
    "T02n0099_013:0088c20_2": "如世尊說，有第二住，有一一住。",
    "T02n0099_013:0088c21_3": "彼云何第二住？",
    "T02n0099_013:0088c21_4": "云何一一住？」",
    "T02n0099_013:0088c21_5": "佛告鹿紐：「善哉！",
    "T02n0099_013:0088c22_6": "善哉！",
    "T02n0099_013:0088c22_7": "鹿紐！",
    "T02n0099_013:0088c22_8": "能問如來如是之義。」",
    "T02n0099_013:0088c23_9": "佛告鹿紐：「若眼識色可愛、樂、念、可意，長養於欲；彼比丘見已，喜樂、讚歎、繫著住，愛樂、讚歎、繫著住已，心轉歡喜，歡喜已深樂，深樂已貪愛，貪愛已阨礙。",
    "T02n0099_013:0088c26_10": "歡喜、深樂、貪愛、阨礙者，是名第二住。",
    "T02n0099_013:0088c27_11": "耳、鼻、舌、身、意亦如是說。",
    "T02n0099_013:0088c27_12": "鹿紐！",
    "T02n0099_013:0088c28_0": "有如是像類比丘，正使空閑獨處，猶名第二住。",
    "T02n0099_013:0088c29_1": "所以者何？",
    "T02n0099_013:0088c29_2": "愛喜不斷不滅故，愛欲不斷、不知者，諸佛如來說第二住。",
    "T02n0099_013:0089a01_3": "「若有比丘，於可愛、樂、念、可意，長養於欲色；彼比丘見已不喜樂、不讚歎、不繫著住，不喜樂、不讚歎、不繫著住已，不歡喜，不歡喜故不深樂，不深樂故不貪愛，不貪愛故不阨礙。",
    "T02n0099_013:0089a05_4": "不歡喜、深樂、貪愛、阨礙者，是名為一一住。",
    "T02n0099_013:0089a06_5": "耳、鼻、舌、身、意亦如是說。",
    "T02n0099_013:0089a07_6": "鹿紐！",
    "T02n0099_013:0089a07_7": "如是像類比丘，正使處於高樓重閣，猶是一一住者。",
    "T02n0099_013:0089a08_8": "所以者何？",
    "T02n0099_013:0089a08_9": "貪愛已盡、已知故，貪愛已盡、已知者，諸佛如來說名一一住。」",
    "T02n0099_013:0089a10_10": "爾時，尊者鹿紐聞佛所說，歡喜隨喜，作禮而去。",
    "T02n0099_013:0089a12_0": "（三一〇）如是我聞：一時，佛住瞻婆國揭伽池側。",
    "T02n0099_013:0089a13_1": "爾時，尊者鹿紐來詣佛所，稽首禮足，退坐一面，白佛言：「善哉！",
    "T02n0099_013:0089a14_2": "世尊！",
    "T02n0099_013:0089a14_3": "為我說法，我聞法已，當獨一靜處，專精思惟，不放逸住，乃至自知不受後有。」",
    "T02n0099_013:0089a16_4": "佛告鹿紐：「善哉！",
    "T02n0099_013:0089a16_5": "善哉！",
    "T02n0099_013:0089a16_6": "鹿紐！",
    "T02n0099_013:0089a17_0": "能問如來如是之義。",
    "T02n0099_013:0089a17_1": "諦聽，善思，當為汝說。」",
    "T02n0099_013:0089a18_0": "佛告鹿紐：「若眼見可愛、樂、可意、可念，長養於欲之色；見已，彼說讚歎、繫著、欣悅，讚歎、繫著已，則歡喜集，歡喜集已則苦集。",
    "T02n0099_013:0089a20_1": "耳、鼻、舌、身、意亦如是說。",
    "T02n0099_013:0089a21_2": "鹿紐！",
    "T02n0099_013:0089a21_3": "若有比丘，眼見可愛、樂、可念、可意，長養於欲之色；見已不欣悅、不讚歎、不繫著，不欣悅、不讚歎、不繫著故，不歡喜集，不歡喜集故則苦滅。",
    "T02n0099_013:0089a24_4": "耳、鼻、舌、身、意法亦如是說。」",
    "T02n0099_013:0089a25_5": "爾時，尊者鹿紐聞佛所說，歡喜隨喜，作禮而去。",
    "T02n0099_013:0089a27_0": "爾時，尊者鹿紐聞佛說法教誡已，獨一靜處，專精思惟，不放逸住，乃至得阿羅漢，心善解脫。",
    "T02n0099_013:0089b01_0": "（三一一）如是我聞：一時，佛住舍衛國祇樹給孤獨園。",
    "T02n0099_013:0089b02_1": "爾時，尊者富樓那來詣佛所，稽首禮足，退住一面，白佛言：「善哉！",
    "T02n0099_013:0089b03_2": "世尊！",
    "T02n0099_013:0089b03_3": "為我說法，我坐獨一靜處，專精思惟，不放逸住，乃至自知不受後有。」",
    "T02n0099_013:0089b05_4": "佛告富樓那：「善哉！",
    "T02n0099_013:0089b05_5": "善哉！",
    "T02n0099_013:0089b06_0": "能問如來如是之義。",
    "T02n0099_013:0089b06_1": "諦聽，善思，當為汝說。",
    "T02n0099_013:0089b07_0": "若有比丘！",
    "T02n0099_013:0089b07_1": "眼見可愛、可樂、可念、可意，長養欲之色；見已欣悅、讚歎、繫著，欣悅、讚歎、繫著已歡喜，歡喜已樂著，樂著已貪愛，貪愛已阨礙。",
    "T02n0099_013:0089b10_2": "歡喜、樂著、貪愛、阨礙故，去涅槃遠。",
    "T02n0099_013:0089b10_3": "耳、鼻、舌、身、意亦如是說。",
    "T02n0099_013:0089b11_4": "「富樓那！",
    "T02n0099_013:0089b11_5": "若比丘，眼見可愛、樂、可念、可意，長養欲之色；見已不欣悅、不讚歎、不繫著，不欣悅、不讚歎、不繫著故不歡喜，不歡喜故不深樂，不深樂故不貪愛，不貪愛故不阨礙。",
    "T02n0099_013:0089b15_6": "不歡喜、不深樂、不貪愛、不阨礙故，漸近涅槃。",
    "T02n0099_013:0089b16_7": "耳、鼻、舌、身、意亦如是說。」",
    "T02n0099_013:0089b17_8": "佛告富樓那：「我已略說法教，汝欲何所住？」",
    "T02n0099_013:0089b18_9": "富樓那白佛言：「世尊！",
    "T02n0099_013:0089b19_0": "我已蒙世尊略說教誡，我欲於西方輸盧那人間遊行。」",
    "T02n0099_013:0089b20_1": "佛告富樓那：「西方輸盧那人兇惡、輕躁、弊暴、好罵。",
    "T02n0099_013:0089b21_2": "富樓那！",
    "T02n0099_013:0089b21_3": "汝若聞彼兇惡、輕躁、弊暴、好罵、毀辱者，當如之何？」",
    "T02n0099_013:0089b22_4": "富樓那白佛言：「世尊！",
    "T02n0099_013:0089b23_5": "若彼西方輸盧那國人，面前兇惡、訶罵、毀辱者。",
    "T02n0099_013:0089b24_6": "我作是念：『彼西方輸盧那人賢善智慧，雖於我前兇惡、弊暴、罵、毀辱我，猶尚不以手、石而見打擲。』」",
    "T02n0099_013:0089b26_7": "佛告富樓那：「彼西方輸盧那人但兇惡、輕躁、弊暴、罵辱，於汝則可脫，復當以手、石打擲者，當如之何？」",
    "T02n0099_013:0089b29_8": "富樓那白佛言：「世尊！",
    "T02n0099_013:0089b29_9": "西方輸盧那人脫以手、石加於我者，我當念言：『輸盧那人賢善智慧，雖以手、石加我，而不用刀杖。』」",
    "T02n0099_013:0089c03_10": "佛告富樓那：「若當彼人脫以刀杖而加汝者，復當云何？」",
    "T02n0099_013:0089c04_11": "富樓那白佛言：「世尊！",
    "T02n0099_013:0089c05_12": "若當彼人脫以刀杖，而加我者，當作是念：『彼輸盧那人賢善智慧，雖以刀杖而加於我，而不見殺。』」",
    "T02n0099_013:0089c07_13": "佛告富樓那：「假使彼人脫殺汝者，當如之何？」",
    "T02n0099_013:0089c08_14": "富樓那白佛言：「世尊！",
    "T02n0099_013:0089c09_15": "若西方輸盧那人脫殺我者，當作是念：『有諸世尊弟子，當厭患身，或以刀自殺，或服毒藥，或以繩自繫，或投深坑；彼西方輸盧那人賢善智慧，於我朽敗之身，以少作方便，便得解脫。』」",
    "T02n0099_013:0089c13_16": "佛言：「善哉！",
    "T02n0099_013:0089c13_17": "富樓那！",
    "T02n0099_013:0089c13_18": "汝善學忍辱，汝今堪能於輸盧那人間住止，汝今宜去度於未度，安於未安，未涅槃者令得涅槃。」",
    "T02n0099_013:0089c16_19": "爾時，富樓那聞佛所說，歡喜隨喜，作禮而去。",
    "T02n0099_013:0089c18_0": "爾時，尊者富樓那夜過晨朝，著衣持鉢，入舍衛城乞食，食已還出，付囑臥具，持衣鉢去，至西方輸盧那人間遊行。",
    "T02n0099_013:0089c20_1": "到已，夏安居，為五百優婆塞說法，建立五百僧伽藍，繩床、臥褥、供養眾具悉皆備足。",
    "T02n0099_013:0089c22_2": "三月過已，具足三明，即於彼處入無餘涅槃。",
    "T02n0099_013:0089c24_0": "（三一二）如是我聞：一時，佛住舍衛國祇樹給孤獨園。",
    "T02n0099_013:0089c25_1": "爾時，摩羅迦舅來詣佛所，稽首禮足，退坐一面，白佛言：「善哉！",
    "T02n0099_013:0089c26_2": "世尊！",
    "T02n0099_013:0089c26_3": "為我說法，我聞法已，獨一靜處，專精思惟，不放逸住，乃至不受後有。」",
    "T02n0099_013:0089c28_4": "爾時，世尊告摩羅迦舅言：「諸年少聰明利根，於我法、律出家未久，於我法、律尚無懈怠，而況汝今日年耆根熟，而欲聞我略說教誡。」",
    "T02n0099_013:0090a02_5": "摩羅迦舅白佛言：「世尊！",
    "T02n0099_013:0090a03_6": "我雖年耆根熟，而尚欲得聞世尊略說教誡。",
    "T02n0099_013:0090a04_7": "唯願世尊為我略說教誡，我聞法已，當獨一靜處，專精思惟，乃至自知不受後有。」",
    "T02n0099_013:0090a06_8": "第二、第三亦如是請。",
    "T02n0099_013:0090a06_9": "佛告摩羅迦舅：「汝今且止！」",
    "T02n0099_013:0090a07_10": "如是再三，亦不為說。",
    "T02n0099_013:0090a07_11": "爾時，世尊告摩羅迦舅：「我今問汝，隨意答我。」",
    "T02n0099_013:0090a08_12": "佛告摩羅迦舅：「若眼未曾見色，汝當欲見，於彼色起欲、起愛、起念、起染著不？」",
    "T02n0099_013:0090a10_13": "答言：「不也，世尊！」",
    "T02n0099_013:0090a11_14": "「耳聲、鼻香、舌味、身觸、意法亦如是說。」",
    "T02n0099_013:0090a11_15": "佛告摩羅迦舅：「善哉！",
    "T02n0099_013:0090a12_16": "善哉！",
    "T02n0099_013:0090a12_17": "摩羅迦舅！",
    "T02n0099_013:0090a12_18": "見以見為量，聞以聞為量，覺以覺為量，識以識為量。」",
    "T02n0099_013:0090a14_19": "而說偈言：「若汝非於彼，　　彼亦復非此，　亦非兩中間，　　是則為苦邊。」",
    "T02n0099_013:0090a17_0": "摩羅迦舅白佛言：「已知。",
    "T02n0099_013:0090a17_1": "世尊！",
    "T02n0099_013:0090a17_2": "已知。",
    "T02n0099_013:0090a17_3": "善逝！」",
    "T02n0099_013:0090a17_4": "佛告摩羅迦舅：「汝云何於我略說法中廣解其義？」",
    "T02n0099_013:0090a19_5": "爾時，摩羅迦舅說偈白佛言：「若眼已見色，　　而失於正念，　則於所見色，　　而取愛念相。",
    "T02n0099_013:0090a22_0": "　取愛樂相者，　　心則常繫著，　起於種種愛，　　無量色集生。",
    "T02n0099_013:0090a24_0": "　貪欲恚害覺，　　令其心退減，　長養於眾苦，　　永離於涅槃。",
    "T02n0099_013:0090a26_0": "　見色不取相，　　其心隨正念，　不染惡心愛，　　亦不生繫著。",
    "T02n0099_013:0090a28_0": "　不起於諸愛，　　無量色集生，　貪欲恚害覺，　　不能壞其心。",
    "T02n0099_013:0090b01_0": "　小長養眾苦，　　漸次近涅槃，　日種尊所說，　　離愛般涅槃。",
    "T02n0099_013:0090b03_0": "　若耳聞諸聲，　　心失於正念，　而取諸聲相，　　執持而不捨。",
    "T02n0099_013:0090b05_0": "　鼻香舌甞味，　　身觸意念法，　忘失於正念，　　取相亦復然。",
    "T02n0099_013:0090b07_0": "　其心生愛樂，　　繫著堅固住，　起種種諸愛，　　無量法集生。",
    "T02n0099_013:0090b09_0": "　貪欲恚害覺，　　退滅壞其心，　長養眾苦聚，　　永離於涅槃。",
    "T02n0099_013:0090b11_0": "　不染於諸法，　　正智正念住，　其心不染污，　　亦復不樂著。",
    "T02n0099_013:0090b13_0": "　不起於諸愛，　　無量法集生，　貪瞋恚害覺，　　不退減其心。",
    "T02n0099_013:0090b15_0": "　眾苦隨損滅，　　漸近般涅槃，　愛盡般涅槃，　　世尊之所說。」",
    "T02n0099_013:0090b17_0": "是名世尊略說法中廣解其義。",
    "T02n0099_013:0090b17_1": "佛告摩羅迦舅：「汝真於我略說法中廣解其義。",
    "T02n0099_013:0090b18_2": "所以者何？",
    "T02n0099_013:0090b19_3": "如汝所說偈：「若眼見眾色，　　忘失於正念，　則於所見色，　　而取愛念相。」",
    "T02n0099_013:0090b22_0": "如前廣說。",
    "T02n0099_013:0090b22_1": "爾時，尊者摩羅迦舅聞佛所說，歡喜隨喜，作禮而去。",
    "T02n0099_013:0090b24_0": "爾時，尊者摩羅迦舅於世尊略說法中廣解其義已，於獨一靜處，專精思惟，不放逸住，乃至成阿羅漢，心得解脫。",
    "T02n0099_013:0090b27_0": "（三一三）如是我聞：一時，佛住舍衛國祇樹給孤獨園。",
    "T02n0099_013:0090b28_1": "爾時，世尊告諸比丘：「有經法，諸比丘崇向，而於經法異信、異欲、異聞、異行思惟、異見審諦忍，正知而說：『我生已盡，梵行已立，所作已作，自知不受後有。』」",
    "T02n0099_013:0090c02_2": "諸比丘白佛言：「世尊是法根、法眼、法依。",
    "T02n0099_013:0090c03_3": "善哉！",
    "T02n0099_013:0090c03_4": "世尊！",
    "T02n0099_013:0090c03_5": "唯願廣說，諸比丘聞已，當受奉行。」",
    "T02n0099_013:0090c04_6": "佛告諸比丘：「諦聽，善思，當為汝說。",
    "T02n0099_013:0090c05_7": "比丘！",
    "T02n0099_013:0090c05_8": "眼見色已，覺知色而不覺色貪，我先眼識於色有貪，而今眼識於色無貪如實知。",
    "T02n0099_013:0090c07_9": "若比丘眼見於色已，覺知色而不起色貪，覺我先眼識有貪，而言今眼識於色無貪如實知者，諸比丘！",
    "T02n0099_013:0090c10_10": "於意云何？",
    "T02n0099_013:0090c10_11": "彼於此為有信、有欲、有聞、有行思惟、有審諦忍不？」",
    "T02n0099_013:0090c11_12": "答言：「如是，世尊！」",
    "T02n0099_013:0090c12_0": "「歸於此法，如實正知所知所見不？」",
    "T02n0099_013:0090c12_1": "答言：「如是，世尊！」",
    "T02n0099_013:0090c13_2": "「耳、鼻、舌、身、意法亦如是說。",
    "T02n0099_013:0090c13_3": "「諸比丘！",
    "T02n0099_013:0090c14_0": "是名有經法，比丘於此經法崇向，異信、異欲、異聞、異行思惟、異見審諦忍，正知而說：『我生已盡，梵行已立，所作已作，自知不受後有。』」",
    "T02n0099_013:0090c17_1": "佛說此經已，諸比丘聞佛所說，歡喜奉行。",
    "T02n0099_013:0090c19_0": "（三一四）如是我聞：一時，佛住舍衛國祇樹給孤獨園。",
    "T02n0099_013:0090c20_1": "爾時，世尊告諸比丘：「當斷欲，斷眼欲已，眼則已斷、已知，斷其根本，如截多羅樹頭，於未來世永不復生。",
    "T02n0099_013:0090c22_2": "耳、鼻、舌、身、意亦如是說。」",
    "T02n0099_013:0090c23_3": "佛說此經已，諸比丘聞佛所說，歡喜奉行。",
    "T02n0099_013:0090c25_0": "（三一五）如是我聞：一時，佛住舍衛國祇樹給孤獨園。",
    "T02n0099_013:0090c26_1": "爾時，世尊告諸比丘：「若眼生、住、轉出，則苦生、病住、老死出。",
    "T02n0099_013:0090c27_2": "耳、鼻、舌、身、意亦如是說。",
    "T02n0099_013:0090c27_3": "若眼滅、息、沒，苦生則滅，病則息，死則沒。",
    "T02n0099_013:0090c28_4": "耳、鼻、舌、身、意亦如是說。」",
    "T02n0099_013:0090c29_5": "佛說此經已，諸比丘聞佛所說，歡喜奉行。",
    "T02n0099_013:0091a02_0": "（三一六）如是我聞：一時，佛住舍衛國祇樹給孤獨園。",
    "T02n0099_013:0091a03_1": "爾時，世尊告諸比丘：「眼無常，若眼是常者，則不應受逼迫苦，亦應說於眼欲令如是、不令如是。",
    "T02n0099_013:0091a05_2": "以眼無常故，是故眼受逼迫苦生，是故不得於眼欲令如是、不令如是。",
    "T02n0099_013:0091a07_3": "耳、鼻、舌、身、意亦如是說。」",
    "T02n0099_013:0091a07_4": "佛說此經已，諸比丘聞佛所說，歡喜奉行。",
    "T02n0099_013:0091a09_0": "（三一七）如是我聞：一時，佛住舍衛國祇樹給孤獨園。",
    "T02n0099_013:0091a10_1": "爾時，世尊告諸比丘：「眼苦，若眼是樂者，不應受逼迫苦，應得於眼欲令如是、不令如是，以眼是苦故，受逼迫苦，不得於眼欲令如是、不令如是。",
    "T02n0099_013:0091a13_2": "耳、鼻、舌、身、意亦如是說。」",
    "T02n0099_013:0091a14_3": "佛說此經已，諸比丘聞佛所說，歡喜奉行。",
    "T02n0099_013:0091a16_0": "（三一八）如是我聞：一時，佛住舍衛國祇樹給孤獨園。",
    "T02n0099_013:0091a17_1": "爾時，世尊告諸比丘：「眼非我，若眼是我者，不應受逼迫苦，應得於眼欲令如是、不令如是，以眼非我故，受逼迫苦，不得於眼欲令如是、不令如是。",
    "T02n0099_013:0091a20_2": "耳、鼻、舌、身、意亦如是說。」",
    "T02n0099_013:0091a21_3": "佛說此經已，諸比丘聞佛所說，歡喜奉行。",
    "T02n0099_013:0091a23_0": "如內六入處三經，外六入處三經，亦如是說。",
    "T02n0099_013:0091a24_0": "（三一九）如是我聞：一時，佛住舍衛國祇樹給孤獨園。",
    "T02n0099_013:0091a25_1": "時，有生聞婆羅門往詣佛所，共相問訊，問訊已，退坐一面，白佛言：「瞿曇！",
    "T02n0099_013:0091a26_2": "所謂一切者，云何名一切？」",
    "T02n0099_013:0091a27_3": "佛告婆羅門：「一切者，謂十二入處，眼色、耳聲、鼻香、舌味、身觸、意法，是名一切。",
    "T02n0099_013:0091a29_4": "若復說言此非一切，沙門瞿曇所說一切，我今捨，別立餘一切者，彼但有言說，問已不知，增其疑惑。",
    "T02n0099_013:0091b02_5": "所以者何？",
    "T02n0099_013:0091b02_6": "非其境界故。」",
    "T02n0099_013:0091b03_0": "時，生聞婆羅門聞佛所說，歡喜隨喜奉行。",
    "T02n0099_013:0091b04_0": "（三二〇）如是我聞：一時，佛住舍衛國祇樹給孤獨園。",
    "T02n0099_013:0091b05_1": "時，有生聞婆羅門往詣佛所，面相問訊已，退坐一面，白佛言：「瞿曇！",
    "T02n0099_013:0091b06_2": "所謂一切有，云何一切有？」",
    "T02n0099_013:0091b07_3": "佛告生聞婆羅門：「我今問汝，隨意答我。",
    "T02n0099_013:0091b08_4": "婆羅門！",
    "T02n0099_013:0091b08_5": "於意云何？",
    "T02n0099_013:0091b08_6": "眼是有不？」",
    "T02n0099_013:0091b08_7": "答言：「是有，沙門瞿曇！」",
    "T02n0099_013:0091b09_8": "「色是有不？」",
    "T02n0099_013:0091b09_9": "答言：「是有，沙門瞿曇！」",
    "T02n0099_013:0091b10_10": "「婆羅門！",
    "T02n0099_013:0091b10_11": "有色、有眼識、有眼觸、有眼觸因緣生受，若苦、若樂、不苦不樂不？」",
    "T02n0099_013:0091b11_12": "答言：「有，沙門瞿曇！」",
    "T02n0099_013:0091b12_13": "「耳、鼻、舌、身、意亦如是說」。",
    "T02n0099_013:0091b12_14": "如是廣說，乃至「非其境界故。」",
    "T02n0099_013:0091b13_15": "佛說此經已，生聞婆羅門聞佛所說，歡喜隨喜，從坐起去。",
    "T02n0099_013:0091b15_0": "（三二一）如是我聞：一時，佛住舍衛國祇樹給孤獨園。",
    "T02n0099_013:0091b16_1": "時，有生聞婆羅門往詣佛所，共相問訊已，退坐一面，白佛言：「沙門瞿曇！",
    "T02n0099_013:0091b17_2": "所謂一切法，云何為一切法？」",
    "T02n0099_013:0091b18_3": "佛告婆羅門：「眼及色、眼識、眼觸、眼觸因緣生受，若苦、若樂、不苦不樂。",
    "T02n0099_013:0091b20_4": "耳、鼻、舌、身、意法、意識、意觸、意觸因緣生受，若苦、若樂、不苦不樂，是名為一切法。",
    "T02n0099_013:0091b21_5": "若復有言此非一切法，沙門瞿曇所說一切法，我今捨，更立一切法者，此但有言數，問已不知，增其癡惑。",
    "T02n0099_013:0091b24_6": "所以者何？",
    "T02n0099_013:0091b24_7": "非其境界故。」",
    "T02n0099_013:0091b24_8": "佛說此經已，生聞婆羅門聞佛說已，歡喜隨喜，從坐起去。",
    "T02n0099_013:0091b27_0": "如生聞婆羅門所問三經，有異比丘所問三經、尊者阿難所問三經、世尊法眼法根法依三經，亦如上說。",
    "T02n0099_013:0091c01_0": "（三二二）如是我聞：一時，佛住舍衛國祇樹給孤獨園。",
    "T02n0099_013:0091c02_1": "時，有異比丘往詣佛所，稽首佛足，退坐一面，白佛言：「世尊！",
    "T02n0099_013:0091c03_2": "如世尊說，眼是內入處，世尊略說，不廣分別。",
    "T02n0099_013:0091c04_3": "云何眼是內入處？」",
    "T02n0099_013:0091c05_0": "佛告彼比丘：「眼是內入處，四大所造淨色，不可見，有對。",
    "T02n0099_013:0091c06_1": "耳、鼻、舌、身內入處亦如是說。」",
    "T02n0099_013:0091c06_2": "復白佛言：「世尊！",
    "T02n0099_013:0091c07_3": "如世尊說，意是內入處，不廣分別。",
    "T02n0099_013:0091c08_4": "云何意是內入處？」",
    "T02n0099_013:0091c08_5": "佛告比丘：「意內入處者，若心、意、識非色，不可見，無對，是名意內入處。」",
    "T02n0099_013:0091c10_6": "復問：「如世尊說，色外入處，世尊略說，不廣分別。",
    "T02n0099_013:0091c11_7": "云何？",
    "T02n0099_013:0091c11_8": "世尊！",
    "T02n0099_013:0091c11_9": "色外入處。」",
    "T02n0099_013:0091c11_10": "佛告比丘：「色外入處，若色四大造，可見，有對，是名色是外入處。」",
    "T02n0099_013:0091c13_11": "復白佛言：「世尊說聲是外入處，不廣分別。",
    "T02n0099_013:0091c14_12": "云何聲是外入處？」",
    "T02n0099_013:0091c14_13": "佛告比丘：「若聲四大造，不可見，有對，如聲，香、味亦如是。」",
    "T02n0099_013:0091c16_0": "復問：「世尊說觸外入處，不廣分別。",
    "T02n0099_013:0091c16_1": "云何觸外入處？」",
    "T02n0099_013:0091c17_2": "佛告比丘：「觸外入處者，謂四大及四大造色，不可見，有對，是名觸外入處。」",
    "T02n0099_013:0091c18_3": "復問：「世尊說法外入處，不廣分別。」",
    "T02n0099_013:0091c19_4": "佛告比丘：「法外入處者，十一入所不攝，不可見，無對，是名法外入處。」",
    "T02n0099_013:0091c21_5": "佛說此經已，諸比丘聞佛所說，歡喜奉行。",
    "T02n0099_013:0091c23_0": "（三二三）如是我聞：一時，佛住舍衛國祇樹給孤獨園。",
    "T02n0099_013:0091c24_1": "爾時，世尊告諸比丘：「有六內入處。",
    "T02n0099_013:0091c24_2": "謂眼內入處，耳、鼻、舌、身、意內入處。」",
    "T02n0099_013:0091c25_3": "佛說此經已，諸比丘聞佛所說，歡喜奉行。",
    "T02n0099_013:0091c27_0": "（三二四）如是我聞：一時，佛住舍衛國祇樹給孤獨園。",
    "T02n0099_013:0091c28_1": "爾時，世尊告諸比丘：「有六外入處。",
    "T02n0099_013:0091c28_2": "云何為六？",
    "T02n0099_013:0091c29_3": "謂色是外入處，聲、香、味、觸、法是外入處，是名六外入處。」",
    "T02n0099_013:0092a01_4": "佛說此經已，諸比丘聞佛所說，歡喜奉行。",
    "T02n0099_013:0092a03_0": "（三二五）如是我聞：一時，佛住舍衛國祇樹給孤獨園。",
    "T02n0099_013:0092a04_1": "爾時，世尊告諸比丘：「有六識身。",
    "T02n0099_013:0092a04_2": "云何為六？",
    "T02n0099_013:0092a05_3": "謂眼識身、耳識身、鼻識身、舌識身、身識身、意識身，是名六識身。」",
    "T02n0099_013:0092a06_4": "佛說此經已，諸比丘聞佛所說，歡喜奉行。",
    "T02n0099_013:0092a08_0": "（三二六）如是我聞：一時，佛住舍衛國祇樹給孤獨園。",
    "T02n0099_013:0092a09_1": "爾時，世尊告諸比丘：「有六觸身。",
    "T02n0099_013:0092a09_2": "云何為六觸身？",
    "T02n0099_013:0092a10_3": "謂眼觸身、耳觸身、鼻觸身、舌觸身、身觸身、意觸身，是名六觸身。」",
    "T02n0099_013:0092a11_4": "佛說此經已，諸比丘聞佛所說，歡喜奉行。",
    "T02n0099_013:0092a13_0": "（三二七）如是我聞：一時，佛住舍衛國祇樹給孤獨園。",
    "T02n0099_013:0092a14_1": "爾時，世尊告諸比丘：「有六受身。",
    "T02n0099_013:0092a14_2": "云何為六？",
    "T02n0099_013:0092a15_3": "眼觸生受，耳、鼻、舌、身、意觸生受，是名六受身。」",
    "T02n0099_013:0092a16_4": "佛說此經已，諸比丘聞佛所說，歡喜奉行。",
    "T02n0099_013:0092a18_0": "（三二八）如是我聞：一時，佛住舍衛國祇樹給孤獨園。",
    "T02n0099_013:0092a19_1": "爾時，世尊告諸比丘：「有六想身。",
    "T02n0099_013:0092a19_2": "云何為六？",
    "T02n0099_013:0092a20_3": "謂眼觸生想，耳、鼻、舌、身、意觸生想，是名六想身。」",
    "T02n0099_013:0092a21_4": "佛說此經已，諸比丘聞佛所說，歡喜奉行。",
    "T02n0099_013:0092a23_0": "（三二九）如是我聞：一時，佛住舍衛國祇樹給孤獨園。",
    "T02n0099_013:0092a24_1": "爾時，世尊告諸比丘：「有六思身。",
    "T02n0099_013:0092a24_2": "云何為六？",
    "T02n0099_013:0092a25_3": "謂眼觸生思，耳、鼻、舌、身、意觸生思，是名六思身。」",
    "T02n0099_013:0092a26_4": "佛說此經已，諸比丘聞佛所說，歡喜奉行。",
    "T02n0099_013:0092a28_0": "（三三〇）如是我聞：一時，佛住舍衛國祇樹給孤獨園。",
    "T02n0099_013:0092a29_1": "爾時，世尊告諸比丘：「有六愛身。",
    "T02n0099_013:0092a29_2": "云何為六愛身？",
    "T02n0099_013:0092b01_3": "謂眼觸生愛，耳、鼻、舌、身、意觸生愛，是名六愛身。」",
    "T02n0099_013:0092b02_4": "佛說此經已，諸比丘聞佛所說，歡喜奉行。",
    "T02n0099_013:0092b04_0": "（三三一）如是我聞：一時，佛住舍衛國祇樹給孤獨園。",
    "T02n0099_013:0092b05_1": "爾時，世尊告諸比丘：「有六顧念。",
    "T02n0099_013:0092b05_2": "云何為六？",
    "T02n0099_013:0092b06_3": "謂色顧念、聲顧念、香顧念、味顧念、觸顧念、法顧念，是名六顧念。」",
    "T02n0099_013:0092b07_4": "佛說此經已，諸比丘聞佛所說，歡喜奉行。",
    "T02n0099_013:0092b09_0": "（三三二）如是我聞：一時，佛住舍衛國祇樹給孤獨園。",
    "T02n0099_013:0092b10_1": "爾時，世尊告諸比丘：「有六覆。",
    "T02n0099_013:0092b10_2": "云何為六？",
    "T02n0099_013:0092b11_3": "謂色有漏、是取，心覆藏；聲、香、味、觸、法有漏、是取，心覆藏。",
    "T02n0099_013:0092b12_4": "是名六覆。」",
    "T02n0099_013:0092b12_5": "佛說此經已，諸比丘聞佛所說，歡喜奉行。",
    "T02n0099_013:0092b14_0": "（三三三）如是我聞：一時，佛住舍衛國祇樹給孤獨園。",
    "T02n0099_013:0092b15_1": "爾時，世尊告諸比丘：「過去、未來眼無常，況現在眼，多聞聖弟子如是觀者，不顧過去眼，不欣未來眼，於現在眼生厭、離欲、滅盡向。",
    "T02n0099_013:0092b18_2": "耳、鼻、舌、身、意亦如是說。」",
    "T02n0099_013:0092b18_3": "如無常。",
    "T02n0099_013:0092b18_4": "如是苦、空、非我，亦如是說。",
    "T02n0099_013:0092b19_5": "如內入處四經、外入處四經，亦如是說。",
    "T02n0099_013:0092b21_0": "（三三四）如是我聞：一時，佛住拘留搜調牛聚落。",
    "T02n0099_013:0092b22_1": "爾時，世尊告諸比丘：「今當為汝說法，初、中、後善，善義善味，純一滿淨，梵行清白。",
    "T02n0099_013:0092b23_2": "諦聽，善思，謂有因、有緣、有縛法經。",
    "T02n0099_013:0092b24_3": "「云何有因、有緣、有縛法經？",
    "T02n0099_013:0092b25_4": "謂眼有因、有緣、有縛。",
    "T02n0099_013:0092b25_5": "何等為眼因、眼緣、眼縛？",
    "T02n0099_013:0092b26_6": "謂眼業因、業緣、業縛，業有因、有緣、有縛。",
    "T02n0099_013:0092b27_7": "何等為業因、業緣、業縛？",
    "T02n0099_013:0092b27_8": "謂業愛因、愛緣、愛縛，愛有因、有緣、有縛。",
    "T02n0099_013:0092b28_9": "何等為愛因、愛緣、愛縛？",
    "T02n0099_013:0092b29_10": "謂愛無明因、無明緣、無明縛，無明有因、有緣、有縛。",
    "T02n0099_013:0092c01_11": "何等無明因、無明緣、無明縛？",
    "T02n0099_013:0092c02_0": "謂無明不正思惟因、不正思惟緣、不正思惟縛，不正思惟有因、有緣、有縛。",
    "T02n0099_013:0092c03_1": "何等不正思惟因、不正思惟緣、不正思惟縛，謂緣眼、色，生不正思惟，生於癡。",
    "T02n0099_013:0092c05_2": "「緣眼、色，生不正思惟，生於癡，彼癡者是無明，癡求欲名為愛，愛所作名為業。",
    "T02n0099_013:0092c07_3": "如是，比丘！",
    "T02n0099_013:0092c07_4": "不正思惟因無明為愛，無明因愛，愛因為業，業因為眼。",
    "T02n0099_013:0092c08_5": "耳、鼻、舌、身、意亦如是說，是名有因緣、有縛法經。」",
    "T02n0099_013:0092c10_6": "佛說此經已，諸比丘聞佛所說，歡喜奉行。",
    "T02n0099_013:0092c12_0": "（三三五）如是我聞：一時，佛住拘留搜調牛聚落。",
    "T02n0099_013:0092c13_1": "爾時，世尊告諸比丘：「我今當為汝等說法，初、中、後善，善義善味，純一滿淨，梵行清白，所謂第一義空經。",
    "T02n0099_013:0092c15_2": "諦聽，善思，當為汝說。",
    "T02n0099_013:0092c16_3": "「云何為第一義空經？",
    "T02n0099_013:0092c16_4": "諸比丘！",
    "T02n0099_013:0092c16_5": "眼生時無有來處，滅時無有去處。",
    "T02n0099_013:0092c17_6": "如是眼不實而生，生已盡滅，有業報而無作者，此陰滅已，異陰相續，除俗數法。",
    "T02n0099_013:0092c19_7": "耳、鼻、舌、身、意亦如是說，除俗數法。",
    "T02n0099_013:0092c20_8": "俗數法者，謂此有故彼有，此起故彼起，如無明緣行，行緣識……」廣說乃至「純大苦聚集起。",
    "T02n0099_013:0092c22_9": "又復，此無故彼無，此滅故彼滅，無明滅故行滅，行滅故識滅……」如是廣說，乃至「純大苦聚滅。",
    "T02n0099_013:0092c24_10": "比丘！",
    "T02n0099_013:0092c24_11": "是名第一義空法經。」",
    "T02n0099_013:0092c25_12": "佛說此經已，諸比丘聞佛所說，歡喜奉行。",
    "T02n0099_013:0092c27_0": "（三三六）如是我聞：一時，佛住舍衛國祇樹給孤獨園。",
    "T02n0099_013:0092c28_1": "爾時，世尊告諸比丘：「有六喜行。",
    "T02n0099_013:0092c28_2": "云何為六？",
    "T02n0099_013:0092c29_3": "如是。",
    "T02n0099_013:0092c29_4": "比丘！",
    "T02n0099_013:0092c29_5": "若眼見色喜，於彼色處行。",
    "T02n0099_013:0093a01_6": "耳聲、鼻香、舌味、身觸、意識法喜，於彼法處行。",
    "T02n0099_013:0093a02_7": "諸比丘！",
    "T02n0099_013:0093a02_8": "是名六喜行。」",
    "T02n0099_013:0093a02_9": "佛說此經已，諸比丘聞佛所說，歡喜奉行。",
    "T02n0099_013:0093a04_0": "（三三七）如是我聞：一時，佛住舍衛國祇樹給孤獨園。",
    "T02n0099_013:0093a05_1": "爾時，世尊告諸比丘：「有六憂行。",
    "T02n0099_013:0093a05_2": "云何為六？",
    "T02n0099_013:0093a06_3": "諸比丘！",
    "T02n0099_013:0093a06_4": "若眼見色憂，於彼色處行。",
    "T02n0099_013:0093a06_5": "耳聲、鼻香、舌味、身觸、意識法憂，於彼法處行。",
    "T02n0099_013:0093a08_0": "諸比丘！",
    "T02n0099_013:0093a08_1": "是名六憂行。」",
    "T02n0099_013:0093a08_2": "佛說此經已，諸比丘聞佛所說，歡喜奉行。",
    "T02n0099_013:0093a10_0": "（三三八）如是我聞：一時，佛住舍衛國祇樹給孤獨園。",
    "T02n0099_013:0093a11_1": "爾時，世尊告諸比丘：「有六捨行。",
    "T02n0099_013:0093a11_2": "云何為六？",
    "T02n0099_013:0093a12_3": "諸比丘！",
    "T02n0099_013:0093a12_4": "謂眼見色捨，於彼色處行。",
    "T02n0099_013:0093a13_0": "耳聲、鼻香、舌味、身觸、意識法捨，於彼法處行，是名比丘六捨行。」",
    "T02n0099_013:0093a14_1": "佛說此經已，諸比丘聞佛所說，歡喜奉行。",
    "T02n0099_013:0093a16_0": "（三三九）如是我聞：一時，佛住舍衛國祇樹給孤獨園。",
    "T02n0099_013:0093a17_1": "爾時，世尊告諸比丘：「有六常行。",
    "T02n0099_013:0093a17_2": "云何為六，若比丘眼見色，不苦、不樂，正念正智捨心住。",
    "T02n0099_013:0093a19_3": "耳聲、鼻香、舌味、身觸、意識法，不苦、不樂，捨心住正念正智，是名比丘六常行。」",
    "T02n0099_013:0093a20_4": "佛說是經已，諸比丘聞佛所說，歡喜奉行。",
    "T02n0099_013:0093a22_0": "（三四〇）如是我聞：一時，佛住舍衛國祇樹給孤獨園。",
    "T02n0099_013:0093a23_1": "爾時，世尊告諸比丘：「有六常行。",
    "T02n0099_013:0093a23_2": "云何為六？",
    "T02n0099_013:0093a24_3": "若比丘眼見色，不苦、不樂，捨心住正念正智。",
    "T02n0099_013:0093a25_4": "耳聲、鼻香、舌味、身觸、意識法，不苦、不樂，捨心住正念正智，若比丘成就此六常行者，世間難得。」",
    "T02n0099_013:0093a27_5": "佛說此經已，諸比丘聞佛所說，歡喜奉行。",
    "T02n0099_013:0093a29_0": "（三四一）如是我聞：一時，佛住舍衛國祇樹給孤獨園。",
    "T02n0099_013:0093b01_1": "爾時，世尊告諸比丘：「有六常行。",
    "T02n0099_013:0093b01_2": "云何為六？",
    "T02n0099_013:0093b02_3": "若比丘眼見色，不苦、不樂，捨心住正念正智。",
    "T02n0099_013:0093b03_4": "耳聲、鼻香、舌味、身觸、意識法，不苦、不樂，捨心住正念正智。",
    "T02n0099_013:0093b04_5": "若比丘成就此六常行者，世間難得，所應承事、恭敬、供養，則為世間無上福田。」",
    "T02n0099_013:0093b06_6": "佛說此經已，諸比丘聞佛所說，歡喜奉行。",
    "T02n0099_013:0093b08_0": "（三四二）如是我聞：一時，佛住舍衛國祇樹給孤獨園。",
    "T02n0099_013:0093b09_1": "爾時，世尊告諸比丘：「有六常行。",
    "T02n0099_013:0093b09_2": "云何為六？",
    "T02n0099_013:0093b10_3": "若比丘眼見色，不苦、不樂，捨心住正念正智。",
    "T02n0099_013:0093b11_4": "耳聲、鼻香、舌味、身觸、意識法，不苦、不樂，捨心住正念正智。",
    "T02n0099_013:0093b12_5": "若比丘成就此六常行者，當知是舍利弗等。",
    "T02n0099_013:0093b13_6": "舍利弗比丘眼見色已，不苦、不樂，捨心住正念正智。",
    "T02n0099_013:0093b14_7": "耳聲、鼻香、舌味、身觸、意識法，不苦、不樂，捨心住正念正智。",
    "T02n0099_013:0093b16_0": "舍利弗比丘成就此六常行故，世間難得，所應承事、恭敬、供養，則為世間無上福田。」",
    "T02n0099_013:0093b18_0": "佛說此經已，諸比丘聞佛所說，歡喜奉行。",
    "T02n0099_013:0093b19_0": "雜阿含經卷第十三"
}