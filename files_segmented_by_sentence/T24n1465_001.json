{
    "T24n1465_001:0899c07_0": "舍利弗問經",
    "T24n1465_001:0899c09_0": "附東晉錄",
    "T24n1465_001:0899c10_0": "如是我聞：一時佛住羅閱祇音樂樹下，與大比丘眾一千二百五十人俱，名聞十方結盡解脫；八部鬼神等願聞法要。",
    "T24n1465_001:0899c13_0": "舍利弗從座而起，前白佛言：「世尊！",
    "T24n1465_001:0899c13_1": "佛是法王，隨眾生欲散說法教，令諸天人恭敬奉持，或聞傳聞、或行不行。",
    "T24n1465_001:0899c15_2": "云何名行法者？",
    "T24n1465_001:0899c15_3": "云何名不行法者。」",
    "T24n1465_001:0899c16_4": "佛言：「善哉，善哉！",
    "T24n1465_001:0899c16_5": "汝能為諸眾生作如是問。",
    "T24n1465_001:0899c17_6": "諦聽諦聽，吾為汝說。",
    "T24n1465_001:0899c17_7": "夫行法者，有聞而持，有傳聞而持，皆名曰僧。",
    "T24n1465_001:0899c18_8": "如寶事比丘，聞佛所說諸行無常，即觀生滅斷諸有漏。",
    "T24n1465_001:0899c19_9": "真吾弟子，是行法者。",
    "T24n1465_001:0899c20_10": "其傳聞者，如觀身比丘，聞汝說、迦留陀夷說，飲酒者開放逸門，於行道者作大留難。",
    "T24n1465_001:0899c22_11": "即入無諍三昧，得見道斷集。",
    "T24n1465_001:0899c22_12": "行我法者不行非法，行非法者是名不行，是非法人、非吾弟子，入邪見稠林。」",
    "T24n1465_001:0900a02_13": "舍利弗白佛言：「云何世尊為諸比丘所說戒律，或開或閉？",
    "T24n1465_001:0900a03_14": "如為忽起長者設供，斷諸比丘不聽朝食；如為社人請，復聽食飯[米*(犮乂+又)]魚肉；如為頻富村人請，復不聽食飯但食薄粥；如為頻婆娑羅王請，復聽飽食飯食；如為闡陀師利請，復聽多家數數食，皆不得飽。",
    "T24n1465_001:0900a08_15": "諸如此語，後世比丘、比丘尼、優婆塞、優婆夷云何奉持？」",
    "T24n1465_001:0900a09_16": "佛言：「如我言者，是名隨時。",
    "T24n1465_001:0900a10_17": "在此時中應行此語，在彼時中應行彼語，以利行故皆應奉持。",
    "T24n1465_001:0900a11_18": "我尋泥洹，大迦葉等當共分別，為比丘、比丘尼作大依止，如我不異。",
    "T24n1465_001:0900a13_19": "迦葉傳付阿難，阿難復付末田地，末田地復付舍那婆私，舍那婆私傳付優波笈多。",
    "T24n1465_001:0900a15_20": "優婆笈多後，有孔雀輸柯王，世弘經律，其孫名曰弗沙蜜多羅，嗣正王位顧問群臣：『云何令我名事不滅？』",
    "T24n1465_001:0900a17_21": "時有臣言：『唯有二事。",
    "T24n1465_001:0900a18_22": "何等為二？",
    "T24n1465_001:0900a18_23": "猶如先王造八萬四千塔，捨傾國物供養三寶。",
    "T24n1465_001:0900a19_24": "此其一也。",
    "T24n1465_001:0900a19_25": "若其不爾，便應反之，毀塔滅法，殘害息心四眾。",
    "T24n1465_001:0900a20_26": "此其二也。",
    "T24n1465_001:0900a20_27": "名雖好惡，俱不朽也。』",
    "T24n1465_001:0900a21_28": "王曰：『我無威德以及先王，當建次業以成名行。』",
    "T24n1465_001:0900a22_29": "即御四兵攻鷄雀寺。",
    "T24n1465_001:0900a22_30": "寺有二石師子，哮吼動地，王大驚怖退走入城，人民看者嗟泣盈路。",
    "T24n1465_001:0900a24_31": "王益忿怒，自不敢入，驅逼兵將乍行死害，督令勤與呼攝七眾。",
    "T24n1465_001:0900a25_32": "比丘、比丘尼、沙彌、沙彌尼、式叉摩尼，出家、出家尼一切集會。",
    "T24n1465_001:0900a27_33": "問曰：『壞塔好不？",
    "T24n1465_001:0900a27_34": "壞房好不？』",
    "T24n1465_001:0900a27_35": "僉曰：『願皆勿壞。",
    "T24n1465_001:0900a28_36": "如不得已，壞房可耳。』",
    "T24n1465_001:0900a28_37": "王大忿厲曰：『云何不可？』",
    "T24n1465_001:0900a29_38": "因遂害之無問少長，血流成川；壞諸寺塔八百餘所。",
    "T24n1465_001:0900b01_39": "諸清信士舉聲號叫悲哭懊惱，王取囚繫加其鞭罰。",
    "T24n1465_001:0900b02_40": "五百羅漢登南山獲免，山谷隱險軍甲不能至故。",
    "T24n1465_001:0900b03_41": "王恐不洗，賞慕諸國，若得一首即償金錢三千。",
    "T24n1465_001:0900b04_42": "君徒鉢歎阿羅漢，及佛所囑累流通人，化作無量人，捉無量比丘、比丘尼頭，處處受金。",
    "T24n1465_001:0900b06_43": "王諸庫藏一切空竭。",
    "T24n1465_001:0900b07_44": "王益忿怒，君徒鉢歎現身入滅盡定，王自加害，定力所持初無傷損。",
    "T24n1465_001:0900b08_45": "次燒經臺，火始就然飇炎及經，彌勒菩薩以神通力接我經律上兜率天。",
    "T24n1465_001:0900b10_46": "次至牙齒塔，塔神曰：『有蟲行神，先索我女，我薄不與。",
    "T24n1465_001:0900b11_47": "今誓令護法，以女與之。』",
    "T24n1465_001:0900b12_48": "使至心伏。",
    "T24n1465_001:0900b12_49": "蟲行神喜，手捧大山用以壓王及四兵眾，一時皆死，王家子孫於斯都盡。",
    "T24n1465_001:0900b14_50": "「其後有王，性甚良善。",
    "T24n1465_001:0900b14_51": "彌勒菩薩化作三百童子下於人間以求佛道，從五百羅漢諮受法教，國土男女復共出家。",
    "T24n1465_001:0900b16_52": "如是比丘、比丘尼還復滋繁。",
    "T24n1465_001:0900b17_53": "羅漢上天接取經律，還於人間。",
    "T24n1465_001:0900b18_0": "時有比丘名曰總聞，諮諸羅漢及與國王，分我經律多立臺館，為求學來難。",
    "T24n1465_001:0900b20_0": "「時有一長老比丘，好於名聞亟立諍論，抄治我律，開張增廣迦葉所結，名曰大眾律，外採綜所遺，誑諸始學，別為群黨互言是非。",
    "T24n1465_001:0900b22_1": "時有比丘求王判決，王集二部行黑白籌，宣令眾曰：『若樂舊律可取黑籌，若樂新律可取白籌。』",
    "T24n1465_001:0900b25_0": "時取黑者乃有萬數，時取白者只有百數。",
    "T24n1465_001:0900b26_0": "王以皆為佛說，好樂不同不得共處。",
    "T24n1465_001:0900b26_1": "學舊者多，從以為名，為摩訶僧祇也。",
    "T24n1465_001:0900b27_2": "學新者少而是上座，從上座為名，為他俾羅也。",
    "T24n1465_001:0900b28_3": "他俾羅部，我去世時三百年中，因於諍故，復起薩婆多部及犢子部。",
    "T24n1465_001:0900c01_4": "於犢子部，復生曇摩尉多別迦部、跋陀羅耶尼部、沙摩帝部、沙那利迦部。",
    "T24n1465_001:0900c02_5": "其薩婆多部，復生彌沙塞部。",
    "T24n1465_001:0900c03_6": "目揵羅優婆提舍，起曇無屈多迦部、蘇婆利師部。",
    "T24n1465_001:0900c04_7": "他俾羅部，復生迦葉維部、修多蘭婆提那部。",
    "T24n1465_001:0900c05_8": "四百年中，更生僧伽蘭提迦部。",
    "T24n1465_001:0900c06_9": "摩訶僧祇部，我滅度時二百年中，因於異論，生起鞞婆訶羅部、盧迦尉多羅部、拘拘羅部、婆收婁多柯部、鉢蠟若帝婆耶那部。",
    "T24n1465_001:0900c09_10": "三百年中，因諸異學，於此五部，復生摩訶提婆部、質多羅部、末多利部。",
    "T24n1465_001:0900c10_11": "如是眾多，久後流傳，若是若非。",
    "T24n1465_001:0900c11_12": "唯餘五部各舉所長，名其服色。",
    "T24n1465_001:0900c12_13": "摩訶僧祇部，勤學眾經宣講真義，以處本居中，應著黃衣。",
    "T24n1465_001:0900c13_14": "曇無屈多迦部，通達理味開導利益，表發殊勝，應著赤衣。",
    "T24n1465_001:0900c14_15": "薩婆多部，博通敏達以導法化，應著皂衣。",
    "T24n1465_001:0900c15_16": "迦葉維部，精勤勇猛攝護眾生，應著木蘭衣。",
    "T24n1465_001:0900c16_17": "彌沙塞部，禪思入微究暢幽密，應著青衣。",
    "T24n1465_001:0900c17_18": "是故羅旬喻比丘分衛，不能得食；後以五種律衣更互而著，便大得食。",
    "T24n1465_001:0900c19_19": "何以故？",
    "T24n1465_001:0900c19_20": "是其前世執性多慳，見沙門來急閉門戶云：『大人不在。』",
    "T24n1465_001:0900c20_21": "見他布施，歡喜攝念，發心願作沙門。",
    "T24n1465_001:0900c21_22": "是故今身雖得出家，窮弊如此。",
    "T24n1465_001:0900c22_23": "我法出家，純服弊帛及死人衣，因羅旬踰故受種種衣也。」",
    "T24n1465_001:0900c23_24": "舍利弗言：「如來正法，云何少時分散如是？",
    "T24n1465_001:0900c24_25": "既失本味，云何奉持？」",
    "T24n1465_001:0900c25_26": "佛言：「摩訶僧祇其味純正，其餘部中如被添甘露。",
    "T24n1465_001:0900c26_27": "諸天飲之，但飲甘露、棄於水去；人間飲之，水露俱進，或時消疾或時結病。",
    "T24n1465_001:0900c27_28": "其讀誦者亦復如是，多智慧人能取能捨；諸愚癡人不能分別。」",
    "T24n1465_001:0900c29_29": "舍利弗言：「如來先云，若寒國土，聽諸比丘身著俗服及覆頭首。",
    "T24n1465_001:0901a01_30": "迦那比丘行大林聚落，值天大寒鳥獸死盡，村人與其俗衣，世尊令其懺悔。",
    "T24n1465_001:0901a03_31": "何耶？」",
    "T24n1465_001:0901a03_32": "佛言：「聽著染色，置在衣裏耳。」",
    "T24n1465_001:0901a04_33": "舍利弗言：「云何世尊常言諸比丘不得以鉢布地，當擎以淨物。",
    "T24n1465_001:0901a05_34": "若無淨物，當以草葉木葉。",
    "T24n1465_001:0901a06_35": "君輸柯比丘，與其眷屬受日難王請，行淨板擎鉢。",
    "T24n1465_001:0901a07_36": "云何世尊而罵之，言：『是惡魔行、非行法者。』」",
    "T24n1465_001:0901a08_37": "「我言，以清淨物，不受染。",
    "T24n1465_001:0901a08_38": "若淨無者，乃用草木之葉，一用即棄。",
    "T24n1465_001:0901a09_39": "不得用木皮木肉，以其體中本有膠故。",
    "T24n1465_001:0901a10_40": "若膠若漆，以受塵故。",
    "T24n1465_001:0901a10_41": "若已枯燥，本是有故，濕熱更流故。」",
    "T24n1465_001:0901a11_42": "舍利弗白佛言：「世尊云何聽諸比丘受施主請食及僧家常食；云何蘭若提比丘受無畏長者請食，如來罵云：『是土木人。",
    "T24n1465_001:0901a14_43": "不應食人食也。』」",
    "T24n1465_001:0901a14_44": "佛言：「以破壞威儀。",
    "T24n1465_001:0901a15_45": "行食之時，但以眼視、不以手受。",
    "T24n1465_001:0901a15_46": "外道梵志尚知受取，況我弟子而不受食？",
    "T24n1465_001:0901a16_47": "何況於食，一切諸物不得不受，唯除生寶及施女人。",
    "T24n1465_001:0901a18_0": "若作法者，猶應授與體上之衣。",
    "T24n1465_001:0901a18_1": "若貯金器，受則判施。」",
    "T24n1465_001:0901a19_2": "舍利弗白佛言：「云何世尊說遮道法，不得飲酒如葶藶子，是名破戒開放逸門。",
    "T24n1465_001:0901a21_0": "云何迦蘭陀竹園精舍，有一比丘疾病經年，危篤將死。",
    "T24n1465_001:0901a22_1": "時優波離問言：『汝須何藥？",
    "T24n1465_001:0901a22_2": "我為汝覓。",
    "T24n1465_001:0901a23_3": "天上人間乃至十方，是所應用我皆為取。』",
    "T24n1465_001:0901a24_4": "答曰：『我所須藥是違毘尼，故我不覓，以至於此。",
    "T24n1465_001:0901a25_5": "寧盡身命無容犯律。』",
    "T24n1465_001:0901a25_6": "優波離言：『汝藥是何？』",
    "T24n1465_001:0901a26_7": "答曰：『師言須酒五升。』",
    "T24n1465_001:0901a26_8": "優波離曰：『若為病開，如來所許。』",
    "T24n1465_001:0901a27_9": "為乞得酒，服已消差。",
    "T24n1465_001:0901a27_10": "差已懷慚，猶謂犯律，往至佛所慇懃悔過。",
    "T24n1465_001:0901a28_11": "佛為說法，聞已歡喜得羅漢道。」",
    "T24n1465_001:0901a29_12": "佛言：「酒有多失，開放逸門。",
    "T24n1465_001:0901b01_0": "飲如葶藶子，犯罪已積。",
    "T24n1465_001:0901b01_1": "若消病、若非先所斷。」",
    "T24n1465_001:0901b02_2": "舍利弗又白佛言：「云何如來常言不得殺眾生乃至蟻子。",
    "T24n1465_001:0901b03_3": "而以臘月八日，於舍衛國長水河邊，與輸麗外道捔術，先逼以神通力令墮負處，其生慚羞投水自盡。",
    "T24n1465_001:0901b05_4": "眼視沈沒而不拯救，不亦殺乎？",
    "T24n1465_001:0901b06_5": "方復告眾言：『輸麗持此惡法惑亂眾生，前世善熟滅此惡身轉生善見，不亦快乎。",
    "T24n1465_001:0901b08_6": "我諸弟子當於此日設清淨浴洗，浣身垢念除倒見身，若清淨心亦清淨。』",
    "T24n1465_001:0901b09_7": "似結使人，無有慈悲。」",
    "T24n1465_001:0901b10_8": "佛言：「大智！",
    "T24n1465_001:0901b10_9": "汝能為諸未通達者問斯誠要。",
    "T24n1465_001:0901b11_10": "輸麗外道於無量世中積習邪見，誓障正法。",
    "T24n1465_001:0901b12_11": "往昔燈明佛時，我行菩薩道。",
    "T24n1465_001:0901b13_0": "遇一村落，人多癘病，死者縱橫。",
    "T24n1465_001:0901b13_1": "我採眾藥隨宜救濟，皆得除愈。",
    "T24n1465_001:0901b14_2": "其中一人名曰不戴(吳音)，是梵志學，自負多能，不肯信服，臨欲終時方復求我。",
    "T24n1465_001:0901b16_3": "我語之云：『汝先可治，與藥不取；今將氣盡，方復有求，如汝即時非藥能治。』",
    "T24n1465_001:0901b17_4": "不戴曰：『我今不能復判優劣，願未來世共決勝負。",
    "T24n1465_001:0901b18_5": "我若負者當殺身，求生為汝弟子。",
    "T24n1465_001:0901b19_6": "汝若不如，為我走使。』",
    "T24n1465_001:0901b20_7": "時我報云：『善哉善哉！』",
    "T24n1465_001:0901b20_8": "故今生此土與我相值，臨終善熟共契所會。",
    "T24n1465_001:0901b21_9": "發言失據恥其眷屬，投水自害。",
    "T24n1465_001:0901b22_10": "身雖死亡，心發善故，生我法中，有勝進故我不救也。」",
    "T24n1465_001:0901b23_11": "舍利弗言：「云何於訓戒中，令弟子偏袒右肩。",
    "T24n1465_001:0901b24_12": "又為迦葉村人說城喻經云：『我諸弟子當正被袈裟，俱覆兩肩勿露肌肉，使上下齊平現福田相，行步庠序。』",
    "T24n1465_001:0901b26_13": "又言：『勿現胸臆。』",
    "T24n1465_001:0901b27_14": "於此二言，云何奉持？」",
    "T24n1465_001:0901b27_15": "佛言：「修供養時應須偏袒，以便作事。",
    "T24n1465_001:0901b28_16": "作福田時應覆兩肩，現田文相。",
    "T24n1465_001:0901b29_17": "云何修供養？",
    "T24n1465_001:0901b29_18": "如見佛時、問訊師僧時，應隨事相，若拂床、若掃地、若卷衣裳、若周正薦席、若泥地作華、若揵高足下、若灑若移種種供養。",
    "T24n1465_001:0901c03_19": "云何作福田時？",
    "T24n1465_001:0901c03_20": "國王請食、入里乞食、坐禪誦經巡行樹下，人見端嚴有可觀也。」",
    "T24n1465_001:0901c05_21": "舍利弗復白佛言：「世尊！",
    "T24n1465_001:0901c05_22": "八部鬼神以何因緣生於惡道而常聞正法？」",
    "T24n1465_001:0901c06_23": "佛言：「以二種業：一以惡故生於惡道，二以善故多受快樂。」",
    "T24n1465_001:0901c08_24": "又問：「善惡二異，可得同耶？」",
    "T24n1465_001:0901c08_25": "佛言：「亦可得耳。",
    "T24n1465_001:0901c09_26": "是以八部鬼神皆曰人非人也。",
    "T24n1465_001:0901c09_27": "天神者，其之先身，以車輿、舍宅、飲食，供養三寶、父母、賢勝之人，猶懷慳儉諂嫉妬者，故受天神身，如普光、淨勝天神等。",
    "T24n1465_001:0901c12_28": "虛空龍神者，修建德本，廣行檀波羅蜜，不依正念，急性好瞋，故受人非人身，如摩尼光龍王等。",
    "T24n1465_001:0901c14_29": "夜叉神者，好大布施，或先損害、後加饒益，隨功勝負，故在天上空中地下。",
    "T24n1465_001:0901c16_30": "乾闥婆者，前生亦少瞋恚，常好布施，以青蓮自嚴、作眾伎樂，今為此神，常為諸天奏諸伎樂。",
    "T24n1465_001:0901c18_31": "阿修羅神者，志強，不隨善友所作淨福，好逐幻偽之人作諸邪福，傍於邪師，甚好布施，又樂觀他鬪訟，故受今身。",
    "T24n1465_001:0901c20_32": "迦婁羅神者，先修大捨，常有高心以倰於物，故受今身。",
    "T24n1465_001:0901c22_33": "緊那羅神者，昔好勸人發菩提心，未正其志，逐諸邪行，故得今身。",
    "T24n1465_001:0901c23_34": "摩睺羅伽神者，布施護法，性好瞋恚，故受今身。",
    "T24n1465_001:0901c24_35": "人非人等，皆由依附邪師、行諂惡道，以邪亂正俱謂是道，以自建立。",
    "T24n1465_001:0901c26_36": "夫出世道者，不雜魔邪諂悅之語；諂悅之語非出生死，是入惡道。",
    "T24n1465_001:0901c27_37": "諂悅邪人所可言說，大觀似道、細則睒鑠。",
    "T24n1465_001:0901c28_38": "當依正法及行正法者，當得佛法僧力解脫無為。",
    "T24n1465_001:0901c29_39": "若依相似法、依行邪導師，繫縛生死永淪惡趣。",
    "T24n1465_001:0902a01_40": "是無知人，非求出世，入邪見網。",
    "T24n1465_001:0902a02_41": "邪導師者，雖讀眾經，以邪事業矯製邪科，出邪諂法誑惑凡人，以求敬仰，非人所知說云：『我知。』",
    "T24n1465_001:0902a04_42": "非人所得說云：『我得。』",
    "T24n1465_001:0902a05_43": "或人難曰：『那知？",
    "T24n1465_001:0902a05_44": "那得？』",
    "T24n1465_001:0902a05_45": "答曰：『空界天神幽中知識密以語我。』",
    "T24n1465_001:0902a06_46": "或云：『某年某月有利有害，逆相開示，應防應救。",
    "T24n1465_001:0902a07_47": "此滅彼興、我得汝失。』",
    "T24n1465_001:0902a07_48": "如是欺誑。",
    "T24n1465_001:0902a08_49": "薄俗之人，不能深思德本，隨逐邪末失其正見，興造邪業，生顧錢帛、死入惡道：拔舌吞銅百千萬歲；後作畜生亦無量歲；復生為鬼，或在山林曠野河海舍宅，益懷諂誑無有休息，或迷謗行人使失道徑，或示語邪巫言，先亡形服恐動百端、甚可惡賤求人飲食，無有終極。",
    "T24n1465_001:0902a14_50": "值我弟子心懷正直不失正念者，聞即呵叱，終敢復為。",
    "T24n1465_001:0902a15_51": "若我弟子心懷怯弱易失心者，從其求免，踰得其便，千端萬緒求索無厭。",
    "T24n1465_001:0902a17_52": "如是之人無丈夫相，為邪所動，死墮惡趣，甚可悲念。」",
    "T24n1465_001:0902a18_53": "舍利弗復白佛言：「八部鬼神，依空為空神、依地為地神耶？」",
    "T24n1465_001:0902a19_54": "佛言：「別有地神，如淨華光等。",
    "T24n1465_001:0902a20_55": "過去世時好修布施，多瞋難滿、嗜酒喜歌舞，故作此神，著純白之衣，潔淨無垢。」",
    "T24n1465_001:0902a22_0": "舍利弗復白佛言：「云何如來告天帝釋及四天大王云：『我不久滅度。",
    "T24n1465_001:0902a23_1": "汝等各於方土護持我法。",
    "T24n1465_001:0902a24_2": "我去世後，摩訶迦葉、賓頭盧、君徒般歎、羅睺羅，四大比丘住不泥洹，流通我法。』」",
    "T24n1465_001:0902a25_3": "佛言：「但像教之時信根微薄，雖發信心不能堅固，不能感致諸佛弟子。",
    "T24n1465_001:0902a27_4": "雖專到累年，不如佛在世時一念之善，其極慊至無復二向。",
    "T24n1465_001:0902a28_5": "汝為證信，隨事厚薄為現佛像僧像，若空中言、若作光明乃至夢想，令其堅固，彌勒下生聽汝泥洹。」",
    "T24n1465_001:0902b02_6": "舍利弗復白佛言：「如來現世二十年前，度諸弟子，無有常施，隨有便施。",
    "T24n1465_001:0902b03_7": "自二十年後，施多定物。",
    "T24n1465_001:0902b04_8": "是義云何？」",
    "T24n1465_001:0902b04_9": "佛言：「有長者子名曰分若多羅，宿有善根，生婆羅門家，樂欲捨家修無上道。",
    "T24n1465_001:0902b06_10": "隨大目犍連，於巴連弗邑天王精舍求受具戒。",
    "T24n1465_001:0902b07_11": "目連語云：『汝可七日七夜悔汝先罪皆使清淨。",
    "T24n1465_001:0902b08_12": "無諸妨障者，我當為汝從僧中乞。』",
    "T24n1465_001:0902b09_13": "分若多羅言：『云何得知妨障已滅？",
    "T24n1465_001:0902b09_14": "云何得知我受得戒？",
    "T24n1465_001:0902b10_15": "仰願諸佛加我威神，令我罪滅得見得戒之相。』",
    "T24n1465_001:0902b11_16": "佛言：『汝但勤誠，誠至自見。』",
    "T24n1465_001:0902b12_0": "分若白佛：『謹奉尊教。』",
    "T24n1465_001:0902b12_1": "懇惻日夜到第五夕，於其室中雨種種物，若巾若帊、若拂若帚、若刀若斧、若錐若鏟，次第分別墮其目前。",
    "T24n1465_001:0902b14_2": "分若多羅生歡喜心、生得果心。",
    "T24n1465_001:0902b15_3": "滿七日已，具白目連。",
    "T24n1465_001:0902b15_4": "目連問我，我語之曰：『是離塵相拂割之物也。",
    "T24n1465_001:0902b16_5": "當以嚫師，師其緣也。』",
    "T24n1465_001:0902b17_6": "夫受戒者，隨其力辦可以為施，不限於此、不必備此。」",
    "T24n1465_001:0902b18_7": "舍利弗復白佛言：「世尊！",
    "T24n1465_001:0902b19_8": "有諸檀越造僧伽藍厚置資給供，來世僧有似出家僧，非時就典食僧索食而食。",
    "T24n1465_001:0902b20_9": "與者、食者得何等罪？",
    "T24n1465_001:0902b21_10": "其本檀越得何等福？」",
    "T24n1465_001:0902b21_11": "佛言：「非時食者，是破戒人、是犯盜人。",
    "T24n1465_001:0902b22_12": "非時與者，亦破戒人，亦犯盜人，盜檀越物是不與取。",
    "T24n1465_001:0902b23_13": "非施主意，施主無福。",
    "T24n1465_001:0902b24_14": "以失物故，猶有發心置立之善。」",
    "T24n1465_001:0902b25_15": "舍利弗言：「時受時食，食不盡者非時復食；或有時受、至非時食。",
    "T24n1465_001:0902b26_16": "復得福不？」",
    "T24n1465_001:0902b26_17": "佛言：「時食淨者，是即福田、是即出家、是即僧伽、是即天人良友、是即天人導師。",
    "T24n1465_001:0902b28_18": "其不淨者，猶為破戒，是大劫盜，是即餓鬼、為罪窟宅。",
    "T24n1465_001:0902b29_19": "非時索者，以時非時非時輒與。",
    "T24n1465_001:0902c01_20": "是典食者，是名退道、是名惡魔、是名三惡道、是名破器、是癩病人，壞善果故，偷乞自活。",
    "T24n1465_001:0902c03_21": "是故諸婆羅門不非時食，外道梵志亦不邪食，況我弟子知法行法而當爾耶？",
    "T24n1465_001:0902c05_22": "凡如此者，非我弟子，是盜我法利著無法人。",
    "T24n1465_001:0902c06_23": "盜名盜食，非法之人。",
    "T24n1465_001:0902c06_24": "盜與、盜受一團一撮片鹽片酢，死墮燋腸地獄，吞熱鐵丸。",
    "T24n1465_001:0902c07_25": "從地獄出生猪狗中，食諸不淨。",
    "T24n1465_001:0902c08_26": "又生惡鳥，人怪其聲。",
    "T24n1465_001:0902c09_27": "後生餓鬼，還伽藍中處，都圊內噉食糞穢，並百千萬歲。",
    "T24n1465_001:0902c10_28": "更生人中，貧窮下賤，人所棄惡，所可言說人不信用。",
    "T24n1465_001:0902c11_29": "不如盜一人物，其罪尚輕。",
    "T24n1465_001:0902c12_30": "割奪多人故、良福田故、斷絕出世道故。」",
    "T24n1465_001:0902c12_31": "舍利弗復白佛言：「如來宗親多有出家，為自發心？",
    "T24n1465_001:0902c14_32": "為佛神力耶？」",
    "T24n1465_001:0902c14_33": "佛言：「諸釋憍慢著樂，何能願樂？",
    "T24n1465_001:0902c15_34": "特是父王宣勒，宗室生二子者，一人隨我。",
    "T24n1465_001:0902c16_35": "阿那律久積善根深樂正法，携率釋子跋提難提、金毘羅、難陀、跋難陀、阿難陀、提婆達多、優波離，澡浴清淨來至我所欲求出家。",
    "T24n1465_001:0902c18_36": "時有上座名毘羅茶，別度阿難、阿難陀。",
    "T24n1465_001:0902c19_37": "次一上座名婆修羅，別度提婆達多、跋難陀。",
    "T24n1465_001:0902c20_38": "唯阿難修不忘禪，宿習總持，於少時中得佛覺三昧，積百萬川水攬以為雨，雨水奔流入于大海。",
    "T24n1465_001:0902c23_0": "阿難手從海中取以分別，色味不雜，還置本源，無有漏失。」",
    "T24n1465_001:0902c24_1": "文殊師利白佛言：「世尊！",
    "T24n1465_001:0902c24_2": "舍利弗者，如來常言，其於聲聞中智慧第一，不謂小心能問要義。」",
    "T24n1465_001:0902c26_3": "佛言：「其久種明悟，發揚我法，以諸慧利利眾生故。」",
    "T24n1465_001:0902c27_4": "「云何如來說父母恩大不可不報，又言師僧之恩不可稱量。",
    "T24n1465_001:0902c28_5": "其誰為最？」",
    "T24n1465_001:0902c29_6": "佛言：「夫在家者，孝事父母在於膝下，莫以報生長與之等，以生育恩深故言大也。",
    "T24n1465_001:0903a02_0": "若從師學開發知見，次恩大也。",
    "T24n1465_001:0903a02_1": "夫出家者，捨其父母生死之家，入法門中受微妙法，師之力也。",
    "T24n1465_001:0903a04_2": "生長法身、出功德財、養智慧命，功莫大也，追其所生乃次之耳。」",
    "T24n1465_001:0903a05_3": "又言：「當何名斯經？」",
    "T24n1465_001:0903a06_0": "佛言：「當名『菩薩問喻』，以廣大故。",
    "T24n1465_001:0903a06_1": "又名『舍利弗問』。」",
    "T24n1465_001:0903a07_2": "爾時四眾聞說是已，五十新學比丘，信根成立、法眼清淨。",
    "T24n1465_001:0903a08_3": "舊德、天人八部等，皆大歡喜，作禮而去。",
    "T24n1465_001:0903a10_0": "舍利弗問經"
}