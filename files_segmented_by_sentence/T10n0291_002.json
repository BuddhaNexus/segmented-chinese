{
    "T10n0291_002:0598b06_0": "佛說如來興顯經卷第二",
    "T10n0291_002:0598b08_0": "西晉月氏三藏竺法護譯",
    "T10n0291_002:0598b09_0": "「◎何謂，佛子！",
    "T10n0291_002:0598b09_1": "諸菩薩眾覲見如來至無限量？",
    "T10n0291_002:0598b10_0": "菩薩設若親近如來則為歸道。",
    "T10n0291_002:0598b10_1": "所以者何？",
    "T10n0291_002:0598b10_2": "無所見者，為見如來；見如來者，則為一法身；以一法身，若一慈心向於一人，則為普及一切群萌，多所將養。",
    "T10n0291_002:0598b13_3": "如虛空界無所不苞、無所不入，或至一切有色、無色，有形、無形，有處、無處，亦無所至、亦無有來，則無有身；以無身故，無所不周。",
    "T10n0291_002:0598b16_4": "佛身如是，普入一切群萌之類，悉於諸法、一切佛土靡所不遍，亦無所去、亦無所從來。",
    "T10n0291_002:0598b18_5": "所以者何？",
    "T10n0291_002:0598b18_6": "用無身故。",
    "T10n0291_002:0598b18_7": "如來身者，欲以開化眾生之故，因現身耳。",
    "T10n0291_002:0598b19_8": "是為，佛子！",
    "T10n0291_002:0598b20_9": "菩薩入於第一之門，歸趣興顯則謂如來。",
    "T10n0291_002:0598b22_0": "「復次，佛子！",
    "T10n0291_002:0598b22_1": "譬如虛空無色、無見、無有形類而不可覩，因分別知眾生之類，其所苞裹廣普彌遠，不以逼迫，空亦無想念。",
    "T10n0291_002:0598b24_2": "如是，若見如來之身普照世間及度世事，因別罪、福，如來不來、亦無所去，無所罣礙、亦不可得。",
    "T10n0291_002:0598b26_3": "所以者何？",
    "T10n0291_002:0598b27_4": "大聖光明蠲除一切八十顛倒，是為第二所入之門。」",
    "T10n0291_002:0598b28_5": "於是頌曰：「因發起馳逸，　　則盡威光焰，　悉見於眾生，　　增損諸因緣。",
    "T10n0291_002:0598c02_0": "　如空無形色，　　如來亦如是，　以一等法身，　　救脫眾生類。",
    "T10n0291_002:0598c04_0": "　最勝適出現，　　化一切冥者，　漸漸觀察誼，　　興盛遇佛道。",
    "T10n0291_002:0598c06_0": "　道德甚弘廣，　　照曜三千界，　度脫生死難，　　心悉無想念。",
    "T10n0291_002:0598c08_0": "　人尊無等倫，　　示現於增損，　若有訓己者，　　逮得于緣覺。",
    "T10n0291_002:0598c10_0": "　一切眾生知，　　親近人中聖，　譬如大梵志，　　自處清明宮。",
    "T10n0291_002:0598c12_0": "「復次，佛子！",
    "T10n0291_002:0598c12_1": "日之光明照閻浮提，眾生之類蒙恩無限而仰得活，輝耀無量。",
    "T10n0291_002:0598c13_2": "猶如流水出於山川，生長百穀、衣服之具，其有窈冥不明之處亦復賴之；蜎蜚蠕動、牛、馬、騾、驢亦復由之；所欲讀說谿谷、樹木及諸藥草悉亦因之；諍訟虛無悉得決了；空中遊行眾生之類悉復怙之；江、河、浴池、泉源、流水亦復恃之；蓮華開披郡國、縣邑、州域、大邦悉得其明，展轉覩見若干形色；遊於田野、草苗之中，陸地之人、水中品類，悉復仰之。",
    "T10n0291_002:0598c21_3": "各各修治生活之業，有所興造便能究竟。",
    "T10n0291_002:0598c22_4": "所以者何？",
    "T10n0291_002:0598c22_5": "日之光明宮殿所照不可限量，饒益眾生道德如日。",
    "T10n0291_002:0598c24_6": "群萌若覲如來身、聞其音聲，致無央數不可稱限方便之緣，而依得安迴惡就善功德之法，蠲除愚戇、滅眾冥事、興隆道慧，巍巍暉曜。",
    "T10n0291_002:0598c27_7": "其大慈者，普護眾生；其大哀者，救脫黎庶。",
    "T10n0291_002:0598c28_8": "歸趣諸法，長育成就三十七品道之力也，殖種信淨，猶如濁水而致清澄。",
    "T10n0291_002:0598c29_9": "所覩不虛、不失報應，有色、無色，生、沒之事悉見覩之，無所傷害，道慧光明令諸眾生不失德本。",
    "T10n0291_002:0599a02_10": "為眾之首菩薩大士猶如蓮華，勸化布施一切諸行因緣之便而為最上。",
    "T10n0291_002:0599a04_11": "所以者何？",
    "T10n0291_002:0599a04_12": "聖之道場而無涯底。",
    "T10n0291_002:0599a05_13": "如來奮震無量慧光，無限聖場亦復若斯，是為第三所入之門。」",
    "T10n0291_002:0599a06_14": "於是頌曰：「譬如日宮殿，　　悉照閻浮提，　於空而垂光，　　除闇無蔽礙。",
    "T10n0291_002:0599a09_0": "　本無無處所，　　因地生蓮華，　眾人而依怙，　　若干之土地；　勝日亦如是，　　眾生悉恃仰。",
    "T10n0291_002:0599a12_0": "　諸天、世人民，　　善修於德本，　降伏於無極，　　逮致法光明，　得見人中聖，　　因成於三乘。",
    "T10n0291_002:0599a15_0": "「復次，佛子！",
    "T10n0291_002:0599a15_1": "譬如彼一日之宮殿照大石帝須彌山王，次復照於諸餘大山、次照黑山、後乃照陵阜、丘垤及地處所——此閻浮提人所遊居。",
    "T10n0291_002:0599a18_0": "光明隨地，其日宮光無有想念言：『當先照於寶山王。』",
    "T10n0291_002:0599a19_1": "又，日演暉等無差別——是其土地處所高卑，非日光明而有殊特——不念先後。",
    "T10n0291_002:0599a20_2": "如來若此，等遊無量忠正法界巍巍道場，則演出於無損光暉，以斯慧明普有所照。",
    "T10n0291_002:0599a22_3": "其前云大帝石山須彌王者而先遇光，則謂趣于諸大正士以法光明而為示現、開化度之，然次乃示聲聞、緣覺之所慕慧，眾生發志建立德本，然後化於不善之黨，稍漸教於一切黎庶長處邪見，悉皆遭蒙如來之光。",
    "T10n0291_002:0599a27_4": "已蒙光明便得受決，於當來世得值如來日之慧暉，令無思想、成諸德本，如其志願逮智慧耀，是為第四所入之門。」",
    "T10n0291_002:0599b01_5": "於是頌曰：「如斯日之曜，　　不離諸有形，　又及諸天眾，　　亦皆得依倚。",
    "T10n0291_002:0599b04_0": "　猶如諸江河，　　饒益於眾人；　安住光如是，　　眾生悉戴仰。",
    "T10n0291_002:0599b06_0": "　其離篤信者，　　不見佛日光，　何所佛差特，　　斯等亦蒙賴？",
    "T10n0291_002:0599b08_0": "　若有聞名者，　　遭遇勝光明，　緣是漸獲進，　　至于成佛道。",
    "T10n0291_002:0599b10_0": "「復次，佛子！",
    "T10n0291_002:0599b10_1": "如日宮殿，其生盲者不見威光。",
    "T10n0291_002:0599b10_2": "雖無眼目、不知晝夜，續因其明得生活業、飲食之具。",
    "T10n0291_002:0599b12_3": "如是，眾生亡失本淨，見佛不信無極道光則謂生盲。",
    "T10n0291_002:0599b13_4": "雖不覩見如來慧光，縱使如此，續當蒙於大聖日照。",
    "T10n0291_002:0599b14_5": "如是比類，微妙弘明、暉曜神通照其身形。",
    "T10n0291_002:0599b15_6": "為設瑞應，於當來蠲除愛欲、塵勞之行，是為第五所入之門。」",
    "T10n0291_002:0599b16_7": "於是頌曰：「如日照天下，　　生盲不能見，　雖不別晝夜，　　續蒙其暉曜。",
    "T10n0291_002:0599b20_0": "　眾生失本淨，　　不信如來慧，　佛恩慈廣大，　　續當蒙得度。」",
    "T10n0291_002:0599b21_1": "◎◎「復次，佛子！",
    "T10n0291_002:0599b22_2": "譬如月殿造立，現四未曾有法。",
    "T10n0291_002:0599b23_0": "何謂四？",
    "T10n0291_002:0599b23_1": "照諸窈冥，在於眾星而常弘明；其亡道者指示處所，普遊天下有所容受；已見月光，眾生戴仰；立隨方面，有所遊出，不懷狐疑，是為四。",
    "T10n0291_002:0599b26_2": "如是，如來之身有四難及，自昔未有，示現叵逮，非人所見。",
    "T10n0291_002:0599b27_3": "何等四？",
    "T10n0291_002:0599b27_4": "普現一切學與不學；緣覺之乘所誓願者，從其信樂如示現之；限礙之事、壽命之節，其損耗者為示長益；如來道場不增、不減，咸見一切諸佛世界、眾生之類所可造念。",
    "T10n0291_002:0599c02_5": "隨力信樂——應為道器、因何光明——則為一切群萌品類而見瞻戴，觀於佛身皆蒙曜暉。",
    "T10n0291_002:0599c04_6": "又，如來身無有想念，便能逮得無所著心，是為第六所入之門。」",
    "T10n0291_002:0599c05_7": "於是頌曰：「其月光明照，　　神圍須彌山，　光乃至諸山，　　然後至丘岸，　次照於高土，　　乃至於平地，　漸曜諸卑下，　　所有諸土地。",
    "T10n0291_002:0599c11_0": "　安住光先照，　　諸菩薩身形，　然後奮暉曜，　　緣覺之所行，　爾乃照自在，　　次照學、不學，　乃照眾無餘，　　佛道無想念。",
    "T10n0291_002:0599c15_0": "「復次，佛子！",
    "T10n0291_002:0599c15_1": "如大梵天名曰三千，悉現身三千世界靡不周遍，亦不分身。",
    "T10n0291_002:0599c16_2": "群生品類敢有形者，隨其色貌皆現其前，無不見像。",
    "T10n0291_002:0599c17_3": "如來、至真亦復如是，未曾分身、無若干體，普諸世界，隨諸黎庶志性、形體、所可信樂而示現之，大聖身心，亦無想念，是為第七所入之門。」",
    "T10n0291_002:0599c21_0": "於是頌曰：「梵天名三千，　　悉遍自現形，　於眾勢各尊，　　自在無不覩。",
    "T10n0291_002:0599c24_0": "　又斯梵天者，　　而不分其體；　諸法之導師，　　自在亦如是。",
    "T10n0291_002:0599c26_0": "　佛身普示現，　　在十方世界，　其像無限量，　　亦不分別體。",
    "T10n0291_002:0599c28_0": "　一切人各念：　　『今現在我前。』",
    "T10n0291_002:0599c29_0": "　悉覩佛面像，　　聞所講說法。",
    "T10n0291_002:0600a01_0": "「復次，佛子！",
    "T10n0291_002:0600a01_1": "如大醫王皆知諸藥，分別好醜、所入分部，曉練群籍、經典、術呪，其閻浮提一切眾藥，人不識知，謂不中用。",
    "T10n0291_002:0600a03_2": "醫藥本德及醫呪力，表示群黎，適見此醫，病皆除愈，悉得安隱。",
    "T10n0291_002:0600a05_0": "又，是其醫，非力所造現在得立，心自念言：『此諸民人將失救護，若沒之後，得無孤焭，鄙寧可設權善方便而為示現。』",
    "T10n0291_002:0600a07_1": "採集眾藥以自塗體，承己術力已合諸藥，示如壽終——其身不壞、亦不枯朽、亦不毀碎，往來周旋、坐起經行皆為變現——醫藥所當而療除眾生之病，聞見其音亦得安隱，終始無異。",
    "T10n0291_002:0600a11_2": "如來亦然，則為無上醫王，曉了療治一切眾生塵勞之病，億百千姟諸劫之數造設醫藥，普歸一切智度無極、方便善學道術法藥——皆是往古為菩薩時所建，奉行智慧、善權、術呪、食藥——威勢之力住當來際。",
    "T10n0291_002:0600a16_3": "如是無限處於眾生，為興救護、療治群萌諸疹疾也。",
    "T10n0291_002:0600a17_4": "斯則無身、無有事業。",
    "T10n0291_002:0600a18_5": "其身清淨，一切眾生適覩見之，愛欲勞病悉為除愈，雖不信者續而得安，一切佛事未曾斷絕，是為第八所入之門。」",
    "T10n0291_002:0600a20_6": "於是頌曰：「猶如假有醫，　　皆學諸方術，　其見此師者，　　眾病悉消除。",
    "T10n0291_002:0600a24_0": "　如人疾困厄，　　齎藥欲往療，　則已塗己體，　　現一切威儀。",
    "T10n0291_002:0600a26_0": "　人中尊如是，　　醫王無限量，　顯揚於聖智，　　善學慧醫術。",
    "T10n0291_002:0600a28_0": "　往本宿所行，　　故現尊聖身，　眾人得覩見，　　除欲病無餘。",
    "T10n0291_002:0600b01_0": "「復次，佛子！",
    "T10n0291_002:0600b01_1": "如巨海中有大寶珠琉璃之藏，名曰等演諸光，其有見此大寶珠曜、若遭斯珠，形像、顏貌皆變如琉璃藏。",
    "T10n0291_002:0600b03_2": "設人覩見大寶珠色，眼即清淨，普獲安隱；乃至大珠光明威神宮殿咸照，群萌蒙光而永無患。",
    "T10n0291_002:0600b05_3": "如大寶珠名曰安眾，所處年歲，若放雨時，眾生即悉而得安隱，休息諸[病丙+(止/(止*止))]。",
    "T10n0291_002:0600b07_4": "如來影曜亦復如是，為大珍寶，一切福會無極慧藏。",
    "T10n0291_002:0600b08_5": "假使眾生遭遇如來聖慧光明，皆獲一類昇于正真道寶形像；若覲如來則逮五眼；值大聖光，一切貧匱則獲法珍，便得豐饒無極之財，乃至道安如來之安。",
    "T10n0291_002:0600b12_6": "佛子！",
    "T10n0291_002:0600b12_7": "且觀正覺威容，無所演說而普化益、開導群黎，是為第九所入之門。」",
    "T10n0291_002:0600b14_0": "於是頌曰：「譬如無琦珍，　　詣海深求寶，　致一切明珠，　　其光照周普。",
    "T10n0291_002:0600b17_0": "　若人遭斯珠，　　便得致自然；　其有目覩者，　　尋獲清淨眼。",
    "T10n0291_002:0600b19_0": "　勝寶亦如是，　　演出慧光明，　若人遭此暉，　　則致佛容貌；　若觀察最勝，　　即獲成五眼，　蠲去諸塵冥，　　便住佛道地。",
    "T10n0291_002:0600b23_0": "「復次，佛子！",
    "T10n0291_002:0600b23_1": "有大寶珠名一切淨念藏王，其大寶珠功德威神，非十、非千而合集致。",
    "T10n0291_002:0600b24_2": "又，彼大珠所可著處，斯處眾生普無諸病、亦無眾患；設令群黎從摩尼寶所念誓願，悉令具足，如意皆獲。",
    "T10n0291_002:0600b27_3": "又，彼寶珠則不照及無德本者。",
    "T10n0291_002:0600b28_4": "一切淨念藏王珠者則謂如來，悅可一切眾生品類。",
    "T10n0291_002:0600b29_5": "至真、正覺所示現身三昧定者，嗟歎稱譽諸聲聞眾，一切眾生在彼生死，於五苦中得越殊特而度終始。",
    "T10n0291_002:0600c02_6": "又，彼，佛子！",
    "T10n0291_002:0600c02_7": "如來之身無前、無後。",
    "T10n0291_002:0600c03_8": "一切世界受形眾生宿有福者，悉為一心而無亂志，遵修正念，純淑諸行，精進至向，於如來尊悉獲法願而皆具足；其罪重者無有德本、不能覩見如來光明，則建立之，使蒙勸化，示其德本，是為第十所入之門。",
    "T10n0291_002:0600c08_9": "為菩薩行至真正覺、入近如來而至無量心之所念，其罔普周一切十方，行無罣礙。",
    "T10n0291_002:0600c10_10": "又，法界者，觀於諸界，不住本際。",
    "T10n0291_002:0600c10_11": "又，如來者，無起、無滅，咸等三世，於一切想而無所想。",
    "T10n0291_002:0600c12_12": "導利群萌當來心際，入於此道令無有餘，周滿一切諸佛世界，具足法身，一切如來悉為一淨。」",
    "T10n0291_002:0600c14_13": "於是頌曰：「譬若如意珠，　　能與一切願，　設有所求者，　　則獲如所志。",
    "T10n0291_002:0600c17_0": "　其無功德者，　　斯等不見寶，　又其尊妙珠，　　永無悋惜想。",
    "T10n0291_002:0600c19_0": "　安住身如此，　　惠施一切願，　若覩有所遊，　　如志悉逮成。",
    "T10n0291_002:0600c21_0": "　其懷凶危心，　　此人不見佛，　如來無悋想，　　亦無有貪嫉。」",
    "T10n0291_002:0600c23_0": "佛告普賢菩薩：「何謂，佛子！",
    "T10n0291_002:0600c23_1": "菩薩順從如來之音而等遊達宣正覺聲？",
    "T10n0291_002:0600c24_2": "不可限量眾響、言辭，則從眾生心意所好而為說法，至令眾會各得所樂。",
    "T10n0291_002:0600c26_3": "如其志操而現化之，從心所念，隨時而入，不失三昧，不終、不沒，不起、不滅。",
    "T10n0291_002:0600c27_4": "又而察之猶若呼響，悉無有主、亦無有我，眾生罪福所積行故。",
    "T10n0291_002:0600c29_5": "違失深妙便有歸趣，遐邈難濟，興不潔淨，分別法界，故隨無斷。",
    "T10n0291_002:0601a01_6": "不捨壞法故，無瞋、無恚，無沒、究竟；所緣住故，亦無有主、亦無不主，亦無教化、亦無不教。",
    "T10n0291_002:0601a03_7": "斯則為隨如來音響。",
    "T10n0291_002:0601a04_8": "所以者何？",
    "T10n0291_002:0601a04_9": "譬如世遭大災變時，即有自然四大音聲，乃得知法而無有主，則無貪業。",
    "T10n0291_002:0601a06_10": "何謂為四？",
    "T10n0291_002:0601a06_11": "世災變起，有一大音自然而出：『諸賢且聽！",
    "T10n0291_002:0601a07_12": "一禪為安。",
    "T10n0291_002:0601a07_13": "第一禪者，離愛恚患，度於欲界，已得超越而致自然。』",
    "T10n0291_002:0601a08_14": "於是，眾生聞斯音聲成第一禪，度於欲界即生梵天。",
    "T10n0291_002:0601a10_15": "適逮法已，聞于二音：『諸賢且聽！",
    "T10n0291_002:0601a10_16": "二禪安隱，則無想行，超度梵天而得自在。』",
    "T10n0291_002:0601a11_17": "於時眾生聞斯二聲則行二禪，無想、無行，其內為寂，心無所著，成第二禪，即得生於光音天上。",
    "T10n0291_002:0601a13_18": "適逮法已，聞于三音：『諸賢且聽！",
    "T10n0291_002:0601a14_19": "三禪最安，離喜所欲，於心寂定，內無所念。",
    "T10n0291_002:0601a15_20": "第三禪者，隨聖所教，度光音天。』",
    "T10n0291_002:0601a16_21": "於時眾生聞斯三聲，超光音天，生離果天。",
    "T10n0291_002:0601a17_22": "這生天上、這逮法已，聞于四音：『諸賢且聽！",
    "T10n0291_002:0601a18_23": "四禪寂然，除苦、去安，憂慼、喜歡，無苦、無樂，清淨具足，為第四禪，度離果天。』",
    "T10n0291_002:0601a19_24": "於時眾生聞斯四聲捨離果天，超生清淨難及天上。",
    "T10n0291_002:0601a21_25": "是為，佛子！",
    "T10n0291_002:0601a21_26": "世災變時聞四大音而致弘典。",
    "T10n0291_002:0601a22_27": "「自然之聲則無部主，大聖之德巍巍無量，自然音聲微妙柔軟，播越遠震。",
    "T10n0291_002:0601a23_28": "如是，無主、亦無所造，無應、不應，無舉、無下。",
    "T10n0291_002:0601a24_29": "若有欲逮如來法者，則有自然四大音聲、四大言教。",
    "T10n0291_002:0601a26_0": "何等四？",
    "T10n0291_002:0601a26_1": "一聲出曰：『不造德者皆為苦患：地獄、餓鬼、畜生三趣，計吾我人、言是我所，貪著所有一切萬物亦復為苦。",
    "T10n0291_002:0601a28_2": "設殖德本，生天人間、受賢聖教、棄八無閑所生艱難、奉行十善，諸厄乃除，常值佛法。』",
    "T10n0291_002:0601b01_3": "二聲出曰：『諸賢且聽！",
    "T10n0291_002:0601b02_0": "萬物皆苦，燒炙然熾，轉相逼迫。",
    "T10n0291_002:0601b02_1": "思想眾患，身則無常。",
    "T10n0291_002:0601b03_2": "別離之法無形寂滅，不志利養便無然熾，尋離眾難。』",
    "T10n0291_002:0601b04_3": "於時眾人聞此聲已，奉持宣行，稍漸精進，得聲聞乘，以忍度岸。",
    "T10n0291_002:0601b05_4": "三聲出曰：『過于羅漢則有微妙所樂之乘，名曰緣覺，無有師主而自覺了。』",
    "T10n0291_002:0601b07_5": "於是，諸人聞斯音已，信樂微進逮緣覺乘。",
    "T10n0291_002:0601b08_6": "四聲出曰：『過於聲聞緣覺之地而有大乘菩薩所行，所苞含桴栰迴御洪舟濟于彼岸，不斷道心，所度無極將護終始；眾生患厭而現有聲聞、緣覺。",
    "T10n0291_002:0601b12_0": "其大乘者，為最尊乘、為極殊特乘、一切眾生所戴仰乘、信樂超絕正真乘者。』",
    "T10n0291_002:0601b13_1": "聞此聲已，斯等諸根明達、往古宿殖德本，如來、至真威神聖旨之所建立，令其志性含弘光大，自在至誠則發道意。",
    "T10n0291_002:0601b16_2": "其音說曰：『諸如來者，無身、無心，亦無所演、無所開化，而令眾生如得蒙安。』",
    "T10n0291_002:0601b18_3": "是為，佛子！",
    "T10n0291_002:0601b18_4": "第一緣事為諸菩薩而得順從如來之音。」",
    "T10n0291_002:0601b19_5": "於是頌曰：「如四無量音，　　普宣於世間，　眾生界清淨，　　本出虛無際；　則有四智慧，　　寂然安隱禪，　眾人聞斯響，　　便棄捐欲界。",
    "T10n0291_002:0601b24_0": "　十力亦如是，　　普周於法界，　為眾生之故，　　暢演無量音。",
    "T10n0291_002:0601b26_0": "　其有致斯印，　　則超有為相，　安住之音響，　　未曾有疑想。",
    "T10n0291_002:0601b28_0": "「復次，佛子！",
    "T10n0291_002:0601b28_1": "譬如深山巖石之間，因對有聲；世假如是，記是方俗，言而無有、身亦無有，見則因呼、對而有聲矣。",
    "T10n0291_002:0601c01_2": "一切音聲、言語所由，皆緣對耳，誠諦計之，永無想念。",
    "T10n0291_002:0601c02_3": "如是，仁者！",
    "T10n0291_002:0601c02_4": "如來音聲無有言教，亦無所處。",
    "T10n0291_002:0601c03_5": "眾生之類心懷念道因緣出意，究理音聲亦無有響、亦不可得，是為，佛子！",
    "T10n0291_002:0601c05_6": "第二緣事為諸菩薩而得順從如來之音。」",
    "T10n0291_002:0601c06_7": "於是頌曰：「猶如深山中，　　因緣而有響，　從眾人所呼，　　尋報一切音。",
    "T10n0291_002:0601c09_0": "　佛勸化群萌，　　以音令開達，　雖有言辭說，　　未曾有疑想。",
    "T10n0291_002:0601c11_0": "　十力之音響，　　法界無著念，　分別開導人，　　制化諸根原。",
    "T10n0291_002:0601c13_0": "　諸微細眾生，　　令其可意悅，　有諸十力者，　　不懷妄想求。",
    "T10n0291_002:0601c15_0": "「復次，佛子！",
    "T10n0291_002:0601c15_1": "如大雷震出音聲時，名曰諸天誠諦之法，假使諸天遊行放逸，應時虛空暢法雷震：『一切愛欲皆歸無常，苦惱誑惑須臾間耳，愚騃所習覺無放逸，勿務馳騁。",
    "T10n0291_002:0601c18_2": "若自放恣，當歸惡趣，無得迷謬。』",
    "T10n0291_002:0601c19_3": "放逸諸天聞斯言教尋則愁慼，各各棄捨愛欲之樂，詣天王宮樂於天王無盡之典，遵奉法行。",
    "T10n0291_002:0601c21_4": "且觀其法雷震之音而可自然，亦無別異，為諸天人眾而興因緣，欲建立眾生之故而有此音。",
    "T10n0291_002:0601c23_5": "如來音聲亦復如此，則不可得，隨人所行而加演暢大法之音，亦無貪愛無業之音、無放逸音、無常苦空非身之音，皆告法界、悉逮無餘、普周眾生，隨其所樂而勸化之便得悅可，導以三乘各令得所，已無有量自在之慧菩薩所行，令咸遊入不可思議。",
    "T10n0291_002:0601c29_6": "又，如來者，慧無財業亦無處所，而以誘引宣告一切。",
    "T10n0291_002:0602a01_7": "聞此聲已，不可計會眾生品類精進奉行，於是德本，或求聲聞、緣覺之乘、或志無上無極大乘。",
    "T10n0291_002:0602a04_0": "又，佛道音普於一切，無所猗著亦無言說，是為第三為諸菩薩而得順從如來之音。」",
    "T10n0291_002:0602a05_1": "於是頌曰：「假使天放逸，　　自然有雷震，　發明於諸法，　　令樂于道義，　則於虛空中，　　宣揚說法音，　諸天聞此聲，　　便改不馳騁。",
    "T10n0291_002:0602a11_0": "　十力亦如是，　　雷震演法雨，　流溢於十方，　　導利諸眾生，　具足勝言說，　　以開化他人，　聞此音響已，　　黎庶成佛道。",
    "T10n0291_002:0602a15_0": "「復次，佛子！",
    "T10n0291_002:0602a15_1": "喻有天子名曰自在，又名善門，所向瞻望，則諸玉女有百千品而來集會，鼓作琴瑟、歌頌應弦，節奏若干，且觀伎樂調發妙曲。",
    "T10n0291_002:0602a18_2": "如來若此，則以一音隨群生心，依本志性情所慕樂，無量之行因其所信各各現教，令得開解，是為第四為諸菩薩而得順從如來之音。」",
    "T10n0291_002:0602a21_3": "於是頌曰：「猶如魔自恣，　　興造天伎樂，　玉女之姿顏，　　節奏互相和。",
    "T10n0291_002:0602a24_0": "　一心而歌頌，　　齊音發妙曲，　具足億百千，　　種種之新聲。",
    "T10n0291_002:0602a26_0": "　諸十力若茲，　　常演一聲詔，　則以權方便，　　音氣暢群萌。",
    "T10n0291_002:0602a28_0": "　黎庶隨信樂，　　若得聞言教，　這聽塵勞斷，　　其音無想念。",
    "T10n0291_002:0602b01_0": "「復次，佛子！",
    "T10n0291_002:0602b01_1": "猶如大梵處於天宮，發意之頃，勅誡之音揚溢于外、眾會之表，令諸梵天梵身天子敬奉音詔。",
    "T10n0291_002:0602b03_2": "如是，仁者！",
    "T10n0291_002:0602b03_3": "如來、正覺演出無上微妙佛音，普告一切眾會，儀默于內，聲達十方，開度群萌，使至道場。",
    "T10n0291_002:0602b05_4": "如來等哀，無悋眾生。",
    "T10n0291_002:0602b06_5": "眾生諸根不純、不寂、見聞法化而不愛者，一切悉得普集道場，各心念言：『今者，如來而獨為我演法音聲。』",
    "T10n0291_002:0602b08_6": "又，如來音聲亦無所御，而造成立所當教化，是為第五為諸菩薩而得順從如來之音。」",
    "T10n0291_002:0602b10_7": "於是頌曰：「假使逮尊處，　　梵天之床座，　則以一言詔，　　悅可梵天心。",
    "T10n0291_002:0602b13_0": "　其梵天之響，　　不超逸於外，　悉知一切心，　　及來眾會意。",
    "T10n0291_002:0602b15_0": "　謂十力之德，　　淨處於佛坐，　則暢一音響，　　普遍于法界。",
    "T10n0291_002:0602b17_0": "　不佹戾眾會、　　亦不懷貪悋，　其不篤信者，　　不聞佛音響。",
    "T10n0291_002:0602b19_0": "「復次，佛子！",
    "T10n0291_002:0602b19_1": "猶計如水，一切同等以為一味，若隨器中為若干變，又分別知諸味各異。",
    "T10n0291_002:0602b21_0": "法教若斯，如來道教為一味者，謂解脫味，眾生之心、志性各異，謂為正覺所說不同，如來音聲無有想念，是為第六為諸菩薩而得順從如來之音。」",
    "T10n0291_002:0602b24_1": "於是頌曰：「猶如計諸水，　　一切雨自然，　味等均清淨，　　無穢八種甘；　諸佛子如是，　　曉了眾生音，　若志念一味，　　得佛自然道。",
    "T10n0291_002:0602b29_0": "　遭遇因緣故、　　隨地各差別、　其器各各異，　　令水永不同；　一切諸群類，　　眾生行各異，　隨心聞佛音，　　所聽故不同。",
    "T10n0291_002:0602c04_0": "「復次，佛子！",
    "T10n0291_002:0602c04_1": "如阿耨達大龍王者，若欲雨時，陰雲普遍於閻浮提，然後降雨，長育百穀、眾藥、樹木、竹蘆、叢林……，皆得茂盛，華實充滿。",
    "T10n0291_002:0602c06_2": "諸河源流悉從無焚龍王身出，令無數物難計眾類致得滋益。",
    "T10n0291_002:0602c08_3": "如是，仁者！",
    "T10n0291_002:0602c08_4": "如來普於一切世界周遍無餘，大哀優渥而澍甘露大法之雨悅可眾生，長茂功德具足備悉十方諸乘。",
    "T10n0291_002:0602c10_5": "如來之音不從內出、亦不從外，如是無量不可計人、群萌品類而荷戴仰，是為第七為諸菩薩而得順從如來之音。」",
    "T10n0291_002:0602c13_6": "於是頌曰：「如眾水流行，　　周於閻浮提，　無所不通徹，　　普潤于大地。",
    "T10n0291_002:0602c16_0": "　山陵、草、眾木、　　五穀依因生，　有察其水者，　　所至無想念。",
    "T10n0291_002:0602c18_0": "　世尊亦如是，　　宣揚諸法界，　布演正法雨，　　眾滿於眾生。",
    "T10n0291_002:0602c20_0": "　長育百千善，　　滅除諸塵勞，　已曉了佛言，　　於外不馳騁。",
    "T10n0291_002:0602c22_0": "「復次，佛子！",
    "T10n0291_002:0602c22_1": "如摩奈斯大龍王，假使興大陰雨時，先貯集雲——遍諸天宮，靡不周接——或不演降雨之一渧，觀察眾人農業普備然後乃雨。",
    "T10n0291_002:0602c25_2": "所以者何？",
    "T10n0291_002:0602c25_3": "不欲煩惱眾生之故。",
    "T10n0291_002:0602c25_4": "心念大龍設而七日徐詳而下，則放微渧咸周土田，多所滋茂。",
    "T10n0291_002:0602c27_5": "如是，仁者！",
    "T10n0291_002:0602c27_6": "如來、至真為大法王，興法重陰開化眾生。",
    "T10n0291_002:0602c28_7": "若有所道，雨甘露味為純淑類，然後乃演無極道化，雨於法澤暢深奧典，不令眾生懷恐懼心。",
    "T10n0291_002:0603a01_8": "宣於無上諸通慧味，多所充滿、使得成就，是為第八為諸菩薩而得順從如來之音。」",
    "T10n0291_002:0603a03_9": "於是頌曰：「猶如有賢龍，　　名曰摩那斯，　則雨周七日，　　徐澤無所傷。",
    "T10n0291_002:0603a06_0": "　斯龍所以來，　　欲成眾生業，　然後設愍傷，　　安隱降澍雨。",
    "T10n0291_002:0603a08_0": "　十力因黎庶，　　雲集布法陰，　欲化眾生故，　　顯示第一義。",
    "T10n0291_002:0603a10_0": "　從其人之器，　　宣奧之法音，　聞詔不恐懅，　　則入於佛慧。",
    "T10n0291_002:0603a12_0": "「復次，佛子！",
    "T10n0291_002:0603a12_1": "譬巨海中有大龍王名大嚴淨，一念之頃便能演出十品之雨，不可計限百千之類莫不沾洽；雨無想念，又其龍王無異想念，雨之自然，百千眾品而令差別。",
    "T10n0291_002:0603a15_2": "如是，仁者！",
    "T10n0291_002:0603a16_0": "如來、至真假使欲演法音雨時，發念之頃分別十法了其所歸，宣法光曜出百種音，或復顯暢八萬四千眾生之行、現八萬四千所入之響、至于無量億百千姟言聲之說，悅於無限眾生之心。",
    "T10n0291_002:0603a20_1": "道教、法音亦無想念，而則裂解一切根原。",
    "T10n0291_002:0603a21_2": "如來之法，若慈無極若干種變，善妙清淨巍巍如是也，是為第九為諸菩薩而得順從如來之音。」",
    "T10n0291_002:0603a23_3": "於是頌曰：「猶如大嚴淨，　　龍王之嫡子，　而先設雲集，　　然後乃降雨。",
    "T10n0291_002:0603a26_0": "　佛道則自然，　　而主有所度，　口出十種音、　　二十或至百、　或復至百千，　　法澤無限量，　所尊無所暢，　　不毀壞法界。",
    "T10n0291_002:0603b01_0": "　自恣之龍王，　　一切龍中尊，　蔭雨且普達，　　周遍四方域，　潤一切有形，　　墮雨若干品，　其海所有水，　　無有若干種。",
    "T10n0291_002:0603b05_0": "　世尊亦如是，　　道教等一品，　行者心各異，　　所獲故不同。",
    "T10n0291_002:0603b07_0": "「復次，佛子！",
    "T10n0291_002:0603b07_1": "海大龍王欲興無極感動變時，必安眾生，令懷欣踊。",
    "T10n0291_002:0603b08_2": "雨四天下，周遍大地，上達自在清明天宮，雲布覆蔭若干品類。",
    "T10n0291_002:0603b09_3": "又，眾雲同現如是像，種種別異，或紫金色、或復黃色、或琉璃色、或白銀色、或水精色、或赤珠色、或瑪瑙光、或車璩光、或首陀光。",
    "T10n0291_002:0603b12_4": "如是雜逮大陰所覆，普遍四嵎及四天下。",
    "T10n0291_002:0603b13_5": "又，其水者無有別異，而雲霧布若干種像。",
    "T10n0291_002:0603b14_6": "變出電已，暢大雷音，從其群萌所欲樂雨，或出玉女倡樂之音、或天琴瑟眾伎簫和、或以若干龍妃樂音、或揵沓惒妃樂音、或阿須倫偶樂音，或以土地所出音、或以海中雷震伎樂音、或以鹿王鳴呦音、或以無壞鳥樂音、或若干種萬舞之伎。",
    "T10n0291_002:0603b20_7": "其巨雲陰之所覆蓋如是色像，時節大悅，自然龍風普有所吹。",
    "T10n0291_002:0603b21_8": "假其風出，雲霧安詳，先放微渧，後散大雨——上達自在清明之天，下遍地上、虛空天宮，靡所不接——雨於大海，莫所破壞。",
    "T10n0291_002:0603b24_9": "又至自在諸天遊居玉女伎名歡樂雨諸舞樂、至其不樂慢天雨諸如意珠、於兜術天雨珠瓔飾、於鹽天上雨若干種華、忉利天上雨軟名香、四天王上雨好衣服、於欝單曰雨微妙華、於大龍王宮雨超等光赤明真珠、為阿須倫雨於兵仗名壞怨敵。",
    "T10n0291_002:0603c01_10": "如是比像周于四方四天下域諸天宮殿，所雨彌漫，不可計會。",
    "T10n0291_002:0603c02_11": "海大龍王無所悋惜，亦無慳嫉。",
    "T10n0291_002:0603c03_12": "又，諸眾生所殖德本，各各別異而不一等，自然變為差特之雨。",
    "T10n0291_002:0603c04_13": "如是，佛子！",
    "T10n0291_002:0603c05_14": "如來、至真以無上慧為大法王，常顯法樂而以自娛，寂然無以普布法界，法身陰雲靡不周遍。",
    "T10n0291_002:0603c07_15": "因其眾生所信樂者而示現之，或為眾生頒宣暢示最正覺身而興法雨、現變化身放法雲雨、現建立身而降法雨、現色像身若干品雨、現功德身而演雲雨、或復示現慧身雲雨、或復隨俗示現其身有十種力、或復現身四無所畏——自然為顯，無所損乏——或現法界而無身形，是為大聖法身陰雨普遍世界。",
    "T10n0291_002:0603c14_16": "隨其音聲之所信樂，而為眾生演其耀光，除諸垢濁。",
    "T10n0291_002:0603c15_17": "斯光名曰平等暉曜、或復名曰無量光明、或名普世、或名佛所建立祕奧之藏、或復名曰光照于世、或復名曰無盡之行入總持門、或復名曰其意不亂、或復名曰其心無侶、或復名曰遊步所入、或復光明名曰悅可眾願。",
    "T10n0291_002:0603c20_18": "如是比像，法雨所聞雷震之響，至于正覺曉了佛道。",
    "T10n0291_002:0603c21_19": "若淨逮聞平等雷震，尋則暢達離垢之印，三昧雷震自然之聲——一切諸法自在三昧、金剛場三昧、須彌幢幡三昧、—日定光三昧、巨海印三昧、可眾庶心三昧、無盡響解脫無瞋三昧、無所志樂三昧、常愍無失三昧——假使揚聲，各令聞此佛法之音。",
    "T10n0291_002:0603c27_20": "「是如來身而演甘露，出於無數法音雲雨，所聞講法遊無等侶、悅可眾生，是為正覺一切智門不可思議。",
    "T10n0291_002:0603c29_21": "悅群萌心，悉得其時，名曰曉了弘慧道場成就往古無垢方便，大慈大悲，究竟無逸，興隆道化，斯則所遵。",
    "T10n0291_002:0604a02_22": "一切菩薩定厥身心，然後乃演大法之雨，是為，佛子！",
    "T10n0291_002:0604a04_23": "若茲色像顯大法雨、愍哀之雨、不可議雨，平等之覺導諸群生、開化身心，如來、至真暢不可暢無極甘露。",
    "T10n0291_002:0604a06_24": "「若詣佛樹道場之時，為諸菩薩宣大法雨，名法界無所破壞，最究興成阿維顏地；又名如來祕藏菩薩所樂大法之雨，成諸菩薩一生補處；有大法雨名嚴淨飾，普令群生無所違失、不廢菩薩。",
    "T10n0291_002:0604a10_25": "「如來之地有大法雨，名曰莊校道自嚴飾合逮法忍，諸菩薩等合集寶慧；有菩薩行名善化，無所斷截而闡法雨；行成菩薩名無慢門，入深奧門，行不懈厭；又有法雨令初發菩薩意者遵無上道，名如來行。",
    "T10n0291_002:0604a15_26": "大慈大哀，將濟群生；興發法雨，化緣覺乘；信樂中行，為眾現說十二因緣之所。",
    "T10n0291_002:0604a17_27": "或超有解脫果，名入普至際諸見事，而演法雨、開聲聞乘，眾生信樂。",
    "T10n0291_002:0604a18_28": "以聖達刀截割一切塵勞之垢，有智慧劍而布法雨，名欣滅諸害，為眾邪見不可了者積累德本而雨諸法聞音，斯名十法暢顯法雨，悉得充滿、周於一切。",
    "T10n0291_002:0604a22_29": "隨其信樂、應得解脫，如來則為演大法雨，普遍法界，靡所不達。",
    "T10n0291_002:0604a23_30": "大聖未曾悋惜於法，從其眾生純熟之行，而因根源精進若干現於法雨，是為，佛子！",
    "T10n0291_002:0604a25_31": "諸菩薩行第十之事。",
    "T10n0291_002:0604a27_0": "「猶如雲霧集，　　四方而風起，　超過以時雨，　　及水之所流。",
    "T10n0291_002:0604a29_0": "　菩薩分別說，　　黎庶之德本，　故今現在世，　　立此三千界。",
    "T10n0291_002:0604b02_0": "　諸十力如是，　　善修慧為風，　因緣澍法雨，　　志性甚清淨。",
    "T10n0291_002:0604b04_0": "　察眾生無等，　　勸助以清淨，　所謂諸十力，　　導師因開化。",
    "T10n0291_002:0604b06_0": "　上於虛空中，　　雲集而降雨，　無有而堪任，　　執持所雨水，　唯世遭災變，　　乃能堪受耳。",
    "T10n0291_002:0604b09_0": "　言辭諦無著，　　身界為廣普，　諸十力如是，　　自然無所有。",
    "T10n0291_002:0604b11_0": "　大聖有所說，　　法界之言辭，　而雨法教化，　　所潤不可限，　無能堪任持，　　唯有法淨志。",
    "T10n0291_002:0604b14_0": "　未曾有斯念，　　去、來之所由，　亦復無所造，　　永無所遭遇。",
    "T10n0291_002:0604b16_0": "　猶如虛空中，　　雲霧而致雨，　但假名法耳，　　自然而無化。",
    "T10n0291_002:0604b18_0": "　諸十力如是，　　法雨無所有，　亦無有來者、　　未曾見往者。",
    "T10n0291_002:0604b20_0": "　盡菩薩威神，　　而興造斯行，　覺了法幻變，　　獲世而放雨。",
    "T10n0291_002:0604b22_0": "　眾生無所行，　　則無有三界，　猶如自然蔭，　　而降隨水渧。",
    "T10n0291_002:0604b24_0": "　唯有尊自在，　　三千之教名，　造立得自由，　　斯本福果報。",
    "T10n0291_002:0604b26_0": "　安行雨若斯，　　遍佛土無餘，　思念及限量，　　無能計數者。",
    "T10n0291_002:0604b28_0": "　其於眾生上，　　一切世間尊，　斯而思惟雨，　　道寶為手掌。",
    "T10n0291_002:0604c01_0": "　寂滅應澹泊，　　自然得解達，　又斷除餘事，　　所起諸陰蓋。",
    "T10n0291_002:0604c03_0": "　棄捐斯眾瑕，　　長益道寶行，　品任三千界，　　悉曉了一切。",
    "T10n0291_002:0604c05_0": "　十力之所由，　　滅盡塵勞欲，　思惟念自然，　　姟德不可量。",
    "T10n0291_002:0604c07_0": "　又復斷絕去，　　一切諸邪見，　分別志性行，　　最勝寶為富。",
    "T10n0291_002:0604c09_0": "　一味而真諦，　　猶空中放雨，　所雨無有際，　　散渧各有處。",
    "T10n0291_002:0604c11_0": "　又計其水者，　　無應、不應想，　眾人懷歡喜，　　猶因生諸法。",
    "T10n0291_002:0604c13_0": "　又復其法者，　　不起一、不多，　其無本味等，　　無應、不應想。",
    "T10n0291_002:0604c15_0": "　至於無邊際，　　成佛及聖眾，　斯等為受持，　　如是之像法。」",
    "T10n0291_002:0604c17_0": "佛言：「以十名德於如來之音入無限量。",
    "T10n0291_002:0604c17_1": "何謂十？",
    "T10n0291_002:0604c18_2": "遊入虛空則無限量；普至諸法一切境界而無限量；遊入無餘，分別曉了眾生之界而無限量；遊入一切，悅黎庶心，罪福所趣而無限量；遊入因緣報應萌類，去塵勞結，慧無限量；遊入究竟寂然、澹泊無生之音而無限量；隨眾所樂而開化之，入於脫心而無限量；順解脫味遊入三界，無有邊際而無限量；處於無底得無境界，遊入慧行而無限量；選諸法要，諸佛境界不復迴還而無限量；入於如來，順法不奏而無限量。",
    "T10n0291_002:0604c27_3": "如是，賢目菩薩！",
    "T10n0291_002:0604c28_4": "為不可計群生言響暢如來音。」",
    "T10n0291_002:0604c28_5": "於是頌曰：「以十德之事，　　入佛無量慧，　至一切諸法，　　境界無齊限。",
    "T10n0291_002:0605a03_0": "　大道亦如是，　　巍巍無能思，　而多所愍傷，　　一切悉蒙度。",
    "T10n0291_002:0605a05_0": "　分別生死際，　　萌類不可極，　化除眾罪福，　　悅心令開解。",
    "T10n0291_002:0605a07_0": "　使不求報應，　　道慧無崖底，　了佛之音聲，　　忽入於寂然。」",
    "T10n0291_002:0605a08_1": "◎佛說如來興顯經卷第二"
}