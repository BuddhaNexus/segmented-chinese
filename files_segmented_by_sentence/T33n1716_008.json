{
    "T33n1716_008:0775a02_0": "妙法蓮華經玄義卷第八上",
    "T33n1716_008:0775a04_0": "天台智者大師說",
    "T33n1716_008:0775a05_0": "第二、釋通名者，「經」一字也，具存胡音，應云「薩達磨分陀利脩多羅」。",
    "T33n1716_008:0775a06_1": "薩達磨，此翻妙法；分陀利，此翻蓮華，已如上釋；脩多羅，或云脩單蘭，或云脩妬路。",
    "T33n1716_008:0775a08_2": "彼方楚夏，此土翻譯不同，或言無翻，或言有翻。",
    "T33n1716_008:0775a09_3": "釋此為五：一、明無翻。",
    "T33n1716_008:0775a10_4": "二、明有翻。",
    "T33n1716_008:0775a10_5": "三、和融有無。",
    "T33n1716_008:0775a10_6": "四、歷法明經。",
    "T33n1716_008:0775a11_0": "五、觀心明經。",
    "T33n1716_008:0775a11_1": "言無翻者，彼語多含，此語單淺，不可以單翻複，應留本音。",
    "T33n1716_008:0775a12_2": "而言「經」者，開善云：非正翻也，但以此代彼耳。",
    "T33n1716_008:0775a13_3": "此間聖說為經，賢說子史；彼聖稱經，菩薩稱論；既不可翻，宜以此代彼，故稱經也。",
    "T33n1716_008:0775a15_4": "既不可翻而含五義：一、法本，亦云出生。",
    "T33n1716_008:0775a16_5": "二云微發，亦云顯示。",
    "T33n1716_008:0775a17_6": "三云涌泉。",
    "T33n1716_008:0775a17_7": "四云繩墨。",
    "T33n1716_008:0775a17_8": "五云結鬘。",
    "T33n1716_008:0775a18_0": "今秖作五義不可翻，今於一中作三，三五十五義：一、教本。",
    "T33n1716_008:0775a19_1": "二、行本。",
    "T33n1716_008:0775a19_2": "三、義本。",
    "T33n1716_008:0775a19_3": "今廣釋之。",
    "T33n1716_008:0775a20_0": "言法本者，一切皆不可說，以四悉檀因緣則有言說：世界悉檀說，則為教本；為人、對治，則為行本；第一義悉檀，則為義本。",
    "T33n1716_008:0775a22_1": "所言教本者，金口所說一言為本，流出無量言教。",
    "T33n1716_008:0775a24_2": "若通、若別，當時被物，聞即得道。",
    "T33n1716_008:0775a24_3": "故經言：一一脩多羅，復有無量脩多羅以為眷屬。",
    "T33n1716_008:0775a26_0": "若後人不解，菩薩以佛教為本，作通論、別論，申通、別經，令佛意不壅，尋者得道，良由其論有本故也。",
    "T33n1716_008:0775a28_1": "諸外道等，雖有所說，不與脩多羅合，戲論無本，不能得道。",
    "T33n1716_008:0775a29_2": "經是行本者，示人無諍法，導達通塞，開明眼目，救治人病，如教脩行，則起通別諸行，從此至彼，入清涼池，至甘露地泥洹真法寶，眾生從種種門入，故知經是行本。",
    "T33n1716_008:0775b04_3": "經是義本者，尋一句詮於一義，尋無量句詮無量義，或尋一句詮於無量義，尋無量句詮於一義，若通、若別尋詮會入，故經是義本。",
    "T33n1716_008:0775b07_4": "束此三種為法門者，教本即是聞慧，行本即是思慧，義本是脩慧，見真法本之義，尚已多含，故不可翻也。",
    "T33n1716_008:0775b10_5": "或言出生，例此可知。",
    "T33n1716_008:0775b10_6": "二、含微發者，佛以四悉檀說，言辭巧妙，次第詮量初、中、後善，圓滿具足，如大海水漸漸轉深。",
    "T33n1716_008:0775b12_7": "聞教之者，初聞世界悉檀，次第領受，分別法相，微有解生，漸漸增長，明練通達。",
    "T33n1716_008:0775b14_8": "又遍讀諸異論，廣知智者意，多聞強識，以至成佛，就此即約教論微發。",
    "T33n1716_008:0775b16_9": "初聞為人、對治，即能起行，始人天小行，次戒定慧入無漏行，見道修道，遂證無學。",
    "T33n1716_008:0775b18_10": "從小入大，終于妙覺，是約行論微發。",
    "T33n1716_008:0775b19_11": "初聞第一義悉檀，展轉增廣，入於聞、思，煗、頂、世第一。",
    "T33n1716_008:0775b20_12": "次、入見諦，得真第一義；次、入脩道至無學，從小入大，見似真中道，起自毫末，終成合抱也。",
    "T33n1716_008:0775b22_13": "束此三發為法門者，依小乘，即三種解脫發；依大乘初住中，有教發是般若，行發即如來藏，理發是實相。",
    "T33n1716_008:0775b25_0": "微發已自多含，故不可翻也。",
    "T33n1716_008:0775b25_1": "三、含涌泉者，從譬為名也。",
    "T33n1716_008:0775b26_2": "佛以四悉檀說法，文義無盡，法流不絕。",
    "T33n1716_008:0775b27_3": "若聞世界，說一句解無量句，月四月至歲，如風於空中，自在無障礙，說初心解，已如涌泉，何況後心！",
    "T33n1716_008:0775b29_4": "何況如來！",
    "T33n1716_008:0775b29_5": "猶如石泉流潤遍益也！",
    "T33n1716_008:0775c01_6": "若聞為人、對治，起無量行，恒沙佛法，種種法門，一行無量行，入善境界，登八正直道。",
    "T33n1716_008:0775c03_7": "若聞第一義，理若虛空，虛空之法，不可格量、遍一切處，是名義涌泉。",
    "T33n1716_008:0775c05_0": "束此為法門者，教泉是法無礙辯，行泉即辭無礙辯，義泉即義無礙辯。",
    "T33n1716_008:0775c06_1": "樂說通三處，涌泉已自多含，故不可翻也。",
    "T33n1716_008:0775c07_2": "四、含繩墨者，佛以四悉檀說。",
    "T33n1716_008:0775c08_3": "初聞世界，裁愛見之邪教，不為邪風倒惑，得入正轍，即教繩墨也。",
    "T33n1716_008:0775c09_4": "若聞為人、對治，遠離非道，入好正濟道品之路，即行繩墨也。",
    "T33n1716_008:0775c11_5": "若聞第一義，裁愛見此岸，得至彼岸，不保生死亦不住無為，即義繩墨。",
    "T33n1716_008:0775c13_6": "束此為法門者，教裁邪即是正語；行裁邪即正業、正精進、正念、正定等；義裁邪即正見、正思惟等。",
    "T33n1716_008:0775c15_7": "繩墨已自多含，故不可翻。",
    "T33n1716_008:0775c16_0": "五、含結鬘者，結教行理，如結華鬘，令不零落。",
    "T33n1716_008:0775c17_1": "世界悉檀結佛言教不零落，為人、對治結眾行不零落，第一義結義理不零落。",
    "T33n1716_008:0775c19_0": "束此為法門者，結教成口無失，結行即身無失，結義即意無失，亦是三種共智慧行，亦是三陀羅尼。",
    "T33n1716_008:0775c21_1": "教不零落是聞持陀羅尼，行不零落行陀羅尼，義不零落即總持陀羅尼。",
    "T33n1716_008:0775c23_2": "若作嚴身釋者，即是約教名智慧莊嚴，約行名福德莊嚴，約義即是所莊嚴。",
    "T33n1716_008:0775c24_3": "所莊嚴即是法身，為定慧莊嚴也。",
    "T33n1716_008:0775c25_4": "一切眾生皆有法身，法身體素，天龍之所忽劣，若修學定慧，莊嚴法身，則一切見敬也。",
    "T33n1716_008:0775c27_5": "舊云：經含五義，今則經含十五義，豈可單漢翻胡，名含之釋如此(云云)。",
    "T33n1716_008:0775c29_6": "訓者訓常，今釋其訓。",
    "T33n1716_008:0775c29_7": "天魔外道不能改壞，名為教常。",
    "T33n1716_008:0776a01_8": "真正無雜，無能踰過，名為行常。",
    "T33n1716_008:0776a02_9": "湛然不動，決無異趣，名為理常。",
    "T33n1716_008:0776a03_10": "又訓法者，法可軌，行可軌，理可軌。",
    "T33n1716_008:0776a03_11": "今直釋訓已含六義，況胡言重複，而可單翻耶？",
    "T33n1716_008:0776a05_0": "二、言有翻者，亦為五：一、翻為經，經由為義，由聖人心口故。",
    "T33n1716_008:0776a06_1": "今亦隨而釋之，謂教由、行由、理由。",
    "T33n1716_008:0776a07_2": "一切脩多羅、一切通別論、一切疏記等，皆由聖人心口，是名教由。",
    "T33n1716_008:0776a08_3": "一切契理行、一切相似行、一切信行法行，皆由聖人心口，故以行為由。",
    "T33n1716_008:0776a10_4": "一切世間義、一切出世義、一切方便義、一切究竟義，皆由聖人心口，故以義為由。",
    "T33n1716_008:0776a12_5": "教由世界，行由為人、對治，義由第一義悉檀。",
    "T33n1716_008:0776a13_6": "又言經者緯義，如世絹經，以緯織之，龍鳳文章成。",
    "T33n1716_008:0776a14_7": "佛以世界悉檀說經，菩薩以世界緯織，經緯合故賢聖文章成。",
    "T33n1716_008:0776a16_8": "又約行論經緯，慧行為經，行行為緯，經緯合故，八正文章成。",
    "T33n1716_008:0776a17_9": "又約理論經緯者，詮真為經，詮俗為緯，經緯合故，二諦文章成。",
    "T33n1716_008:0776a19_10": "二、翻為契者，契緣、契事、契義。",
    "T33n1716_008:0776a19_11": "世界說是契緣；隨宜說是契生善；隨對治說是契破惡，是為契事；隨第一義說，是契義。",
    "T33n1716_008:0776a21_12": "三、翻法本者，即教、行、理本，如前釋(云云)。",
    "T33n1716_008:0776a22_13": "四、翻線者，線貫持教、行、理，令不零落，嚴身等義如前釋。",
    "T33n1716_008:0776a24_14": "又線能縫義，縫教使章句次第，堪可說法。",
    "T33n1716_008:0776a25_15": "如支佛不值十二部線，不能說法，世智辯聰亦不得經線，正語不成。",
    "T33n1716_008:0776a26_16": "又線能縫行，依經則行正，違經則行邪。",
    "T33n1716_008:0776a27_17": "又縫理者，理所不印，墮六十二邪；理所印者，會一究竟道也。",
    "T33n1716_008:0776a29_18": "五、翻善語教，亦是善行教，亦是善理教。",
    "T33n1716_008:0776b01_19": "世界悉檀說即善語教；為人、對治即善行教；第一義說即善理教。",
    "T33n1716_008:0776b02_20": "是名脩多羅有五種翻也。",
    "T33n1716_008:0776b03_21": "三、和融有無者，昔佛法初度，胡漢未明，言無翻者，乃是河西群學所傳。",
    "T33n1716_008:0776b04_22": "晚人承用，加以此代彼，今傳譯煥爛，方言稍通，豈苟執無翻，猶以多含為解？",
    "T33n1716_008:0776b06_23": "若多含者，何局五耶？",
    "T33n1716_008:0776b07_24": "若有翻者，以何為正？",
    "T33n1716_008:0776b07_25": "義寧種種，翻那得多？",
    "T33n1716_008:0776b08_26": "若翻脩多羅為經者，脩多羅有九，謂通別脩多羅藏等，何不見周正十二部中經部，三藏中有經藏耶？",
    "T33n1716_008:0776b10_27": "若翻為契法本等者，亦應改正十二部中有契部、法本部、線部、善語、教部，三藏中應有線等藏，彼諸處皆不從此翻，何獨通脩多羅耶？",
    "T33n1716_008:0776b13_28": "《釋論》云：「般若尊重，智慧輕薄，何得用輕翻重？」",
    "T33n1716_008:0776b14_29": "若爾，即是無翻家證。",
    "T33n1716_008:0776b15_30": "夫實相尊重不可說，遂得作胡言而說。",
    "T33n1716_008:0776b16_31": "何不得作漢語而翻？",
    "T33n1716_008:0776b16_32": "若不可翻，亦不可說，此即有翻家證。",
    "T33n1716_008:0776b17_33": "舊云：涅槃含三德，不可用滅度為翻。",
    "T33n1716_008:0776b18_34": "又梁武云：滅度小乘法，不可用翻大涅槃。",
    "T33n1716_008:0776b19_35": "此未必爾。",
    "T33n1716_008:0776b19_36": "經言有涅槃、大涅槃，亦應有滅度、大滅度。",
    "T33n1716_008:0776b20_37": "此經云：「如來滅度」，豈非大滅度？",
    "T33n1716_008:0776b21_38": "既以小滅度翻小涅槃，何得不以大滅度翻大涅槃？",
    "T33n1716_008:0776b22_39": "若謂滅度偏，不含三德者，今作含釋，滅者即解脫，解脫必有其人，人即法身，法身不直身，必有靈智，靈智即般若。",
    "T33n1716_008:0776b25_40": "又大即法身，滅即解脫，度即般若。",
    "T33n1716_008:0776b26_41": "但標滅度，含三宛然，何得無翻耶？",
    "T33n1716_008:0776b27_42": "若執一言，則彼彼相是非，不達佛意，已如上說。",
    "T33n1716_008:0776b28_43": "今和融有無，虛豁義趣。",
    "T33n1716_008:0776b28_44": "若言無翻，名含五義，於一一義更含三義，彌見其美；若作有翻，於一一翻亦具三義，轉益旨深；任彼有無，何所乖諍？",
    "T33n1716_008:0776c02_45": "《大經》云：「我終不與世間共諍。」",
    "T33n1716_008:0776c03_46": "世智說有，我亦說有；世智說無，我亦說無。",
    "T33n1716_008:0776c04_47": "如此通融，於二家無失，而有理存焉。",
    "T33n1716_008:0776c05_48": "復次，圓義無方，處處通入，乃如上說。",
    "T33n1716_008:0776c06_49": "若正翻名，世諦不得混濫，今且據一名以為正翻，亦不使二家有怨。",
    "T33n1716_008:0776c07_50": "何者？",
    "T33n1716_008:0776c07_51": "從古及今，譯胡為漢，皆題為經。",
    "T33n1716_008:0776c08_52": "若餘翻是正，何不改作契線？",
    "T33n1716_008:0776c09_53": "若傳譯僉然，則經正明矣！",
    "T33n1716_008:0776c09_54": "若等是無翻，何不標微發、涌泉等？",
    "T33n1716_008:0776c10_55": "今正用經，於多含義強，含三法本、三微發、三涌泉、諸繩墨、結鬘等義，亦含契、線、善語教、訓法、訓常等，無不攝在經一字中，餘句亦如是。",
    "T33n1716_008:0776c13_56": "諸大小乘教，皆以經為通名故，不用餘句也。",
    "T33n1716_008:0776c15_0": "四、歷法明經者。",
    "T33n1716_008:0776c15_1": "若以經為正翻，何法是經？",
    "T33n1716_008:0776c16_0": "舊用三種：一用聲為經，如佛在世，金口演說，但有聲音詮辯，聽者得道，故以聲為經。",
    "T33n1716_008:0776c18_0": "《大品》云：「從善知識所聞也。」",
    "T33n1716_008:0776c18_1": "二、用色為經，若佛在世，可以聲為經，今佛去世，紙墨傳持，應用色為經。",
    "T33n1716_008:0776c20_2": "《大品》云：「從經卷中聞。」",
    "T33n1716_008:0776c20_3": "三、用法為經，內自思惟，心與法合，不由他教，亦非紙墨，但心曉悟，即法為經，故云：「脩我法者，證乃自知(云云)。」",
    "T33n1716_008:0776c23_4": "三塵為經，施於此土。",
    "T33n1716_008:0776c23_5": "耳識利者，能於聲塵分別取悟，則聲是其經，於餘非經。",
    "T33n1716_008:0776c25_6": "若意識利者，自能研心思惟取決，法是其經，於餘非經。",
    "T33n1716_008:0776c26_7": "眼識利者，文字詮量而得道理，色是其經，於餘非經。",
    "T33n1716_008:0776c27_8": "此方用三塵而已。",
    "T33n1716_008:0776c28_9": "餘三識鈍：鼻臭紙墨，則無所知；身觸經卷，亦不能解；舌噉文字，寧別是非？",
    "T33n1716_008:0777a01_0": "若他土亦用六塵，亦偏用一塵，如《淨名》曰：「以一食施於一切……於食等者，於法亦等；於法等者，於食亦等。」",
    "T33n1716_008:0777a03_1": "此即偏用舌根所對為經。",
    "T33n1716_008:0777a04_2": "或有國土，以天衣觸身即得道，此偏用觸為經。",
    "T33n1716_008:0777a05_3": "或見佛光明得道，此偏用色為經。",
    "T33n1716_008:0777a06_4": "或寂滅無言，觀心得道，此偏用意為經。",
    "T33n1716_008:0777a07_0": "如眾香土，以香為佛事，此偏用香為經。",
    "T33n1716_008:0777a07_1": "他方六根識利，六塵得為經。",
    "T33n1716_008:0777a08_2": "此土三根識鈍，鼻不及驢狗鹿等，云何於香味觸等能得通達？",
    "T33n1716_008:0777a10_3": "問：根利故於塵是經，鈍者塵則非經耶？",
    "T33n1716_008:0777a11_4": "答：六塵是法界，體自是經，非根利取方乃是經。",
    "T33n1716_008:0777a12_5": "何者？",
    "T33n1716_008:0777a12_6": "《大品》云：「一切法趣色，是趣不過。」",
    "T33n1716_008:0777a13_0": "此色能詮一切法。",
    "T33n1716_008:0777a13_1": "如黑墨色：一畫詮一，二畫詮二，三畫詮三，竪一畫則詮王，足右畫則詮丑，足左畫則詮田，出上詮由，出下詮申，如是迴轉，詮不可盡。",
    "T33n1716_008:0777a16_2": "或一字詮無量法，無量字共詮一法，無量字詮無量法，一字詮一法，於一黑墨小小迴轉，詮量大異，左迴詮惡，右迴詮善，上點詮無漏，下點詮有漏，殺活與奪、毀譽苦樂，皆在墨中，更無一法出此墨外。",
    "T33n1716_008:0777a21_3": "略而言之，黑墨詮無量教、無量行、無量理，黑墨亦是教本、行本、理本。",
    "T33n1716_008:0777a22_4": "黑墨從初一點至無量點，從點至字，從字至句，從句至偈，從偈至卷，從卷至部。",
    "T33n1716_008:0777a24_5": "又從點一字句中，初立小行，後著大行。",
    "T33n1716_008:0777a25_6": "又從點字中，初見淺理，後到深理，是名黑色教、行、義三種微發。",
    "T33n1716_008:0777a27_7": "又從黑色涌出點，出字、句、偈，不可窮盡。",
    "T33n1716_008:0777a28_8": "涌出諸行無盡，涌出義無盡，是名黑色具三涌泉。",
    "T33n1716_008:0777a29_9": "又約黑色裁教、行、義邪。",
    "T33n1716_008:0777b01_10": "又約黑色結教、行、義鬘，又以嚴身。",
    "T33n1716_008:0777b01_11": "又色是由，由色故縛，有六道生死；由色故脫，有四種聖人。",
    "T33n1716_008:0777b03_12": "又色訓法，法色故，能成教、行、理。",
    "T33n1716_008:0777b04_13": "又色是常，色教不可破，色行不可改，色理不可動。",
    "T33n1716_008:0777b05_14": "又色不可翻，色義多含故。",
    "T33n1716_008:0777b05_15": "又色可翻，名色為經。",
    "T33n1716_008:0777b06_16": "故見色經時，知色愛見，知色因緣生法，知色即空即假即中，色即法界，總含諸法。",
    "T33n1716_008:0777b08_17": "法界文字，文字即空，無點、無字、無句、無偈。",
    "T33n1716_008:0777b09_18": "句偈文字，畢竟不可得，是名知字非字，非字亦字。",
    "T33n1716_008:0777b10_19": "墨色是經，為法本者，若於墨字生瞋，斷他壽命；若於墨字起愛，而作盜婬；乃至於墨起癡，而生邪見。",
    "T33n1716_008:0777b13_0": "當知墨字是四趣本。",
    "T33n1716_008:0777b13_1": "若於墨字生慈、生捨，乃至生正見者，當知墨字是人天本。",
    "T33n1716_008:0777b14_2": "若知墨字是果報無記，無記是苦諦；於報色生染，即是集諦；知字因緣所成，苦、空、無我是道諦；既知字非字，不生字倒，諸煩惱滅即滅諦；知字四諦。",
    "T33n1716_008:0777b18_3": "知字四諦，能生煗頂，若向若果，賢聖解脫，當知墨字是聲聞本。",
    "T33n1716_008:0777b19_4": "若於字不了名無明，於字起愛恚是諸行，分別字好醜是識，識於字名名色，字涉於眼名六入，字塵對根名為觸，納領染著即是受，纏綿不捨是愛，竭力推求是取，取則成業名為有，有能牽果是名生老病死，苦輪不息，是則十二因緣本。",
    "T33n1716_008:0777b25_5": "若能知字非字，無明即滅，不至於行，乃至不至老死，無明滅則老死滅，當知此字是辟支佛本。",
    "T33n1716_008:0777b27_6": "若知字即空，非滅已空，字性本空，空中無愛恚，乃至無邪正，字不可得，知字者誰？",
    "T33n1716_008:0777b29_7": "云何眾生妄生取捨？",
    "T33n1716_008:0777c01_8": "起慈悲誓願，行六度，濟眾生，入如實際，亦無眾生得滅度者，當知此字是菩薩本。",
    "T33n1716_008:0777c03_9": "若知字非字，非字非非字，無二邊倒名淨，淨則無業名我，我則無苦名樂，無苦則無生死名常。",
    "T33n1716_008:0777c05_10": "何以故？",
    "T33n1716_008:0777c05_11": "字是俗諦，非字是真諦，非字非非字是一實諦，一諦即三諦、三諦即一諦，是名境本。",
    "T33n1716_008:0777c07_12": "若知墨字，從紙、筆、心、手，和合而成，一一字推不得一字，一一點推亦不得字，則無所不得，心手即不得能，無能無所，知能所誰？",
    "T33n1716_008:0777c10_13": "是一切智本。",
    "T33n1716_008:0777c11_0": "字雖非字，非字而字，從心故有點，從點有字，從字有句，從句有偈，從偈有行，從行有卷，從卷有帙，從帙有部，從部有藏，從藏有種種分別，是道種智本。",
    "T33n1716_008:0777c14_1": "雖非字非非字，而雙照字非字，是為一切種智本。",
    "T33n1716_008:0777c15_2": "雪山為八字，捨所愛身，是為行本。",
    "T33n1716_008:0777c16_3": "我解一句乃至半句，得見佛性，入大涅槃，即是位本。",
    "T33n1716_008:0777c17_4": "我得三菩提，皆由聞經，及稱善哉，字即乘本。",
    "T33n1716_008:0777c19_0": "若忘失句逗，還令通利，與其三昧，及陀羅尼，即感應本。",
    "T33n1716_008:0777c20_1": "依文學通即神通本。",
    "T33n1716_008:0777c20_2": "依字故得語，即說法本。",
    "T33n1716_008:0777c21_3": "說字教他即眷屬本。",
    "T33n1716_008:0777c21_4": "勤學此字，祿在其中，即利益本。",
    "T33n1716_008:0777c22_5": "如此解字，手不執卷，常讀是經；口無言聲，遍誦眾典；佛不說法，恒聞梵音；心不思惟，普照法界；如此學問，豈不大哉？",
    "T33n1716_008:0777c25_6": "當知黑字是諸法本。",
    "T33n1716_008:0777c26_0": "青黃赤白，亦復如是。",
    "T33n1716_008:0777c26_1": "非字非非字，雙照字非字。",
    "T33n1716_008:0777c27_2": "不可說非不可說，不可見非不可見，何所簡擇？",
    "T33n1716_008:0777c28_3": "何所不簡擇？",
    "T33n1716_008:0777c28_4": "何所攝？",
    "T33n1716_008:0777c28_5": "何所不攝？",
    "T33n1716_008:0777c29_6": "何所棄？",
    "T33n1716_008:0777c29_7": "何所不棄？",
    "T33n1716_008:0777c29_8": "是則俱是，非則悉非。",
    "T33n1716_008:0778a01_0": "能於黑色通達一切、非於一切，非通達一切、是通達一切，非非非是，一切法邪、一切法正。",
    "T33n1716_008:0778a03_1": "若於黑色不如是解，則不知字與非字。",
    "T33n1716_008:0778a04_2": "黃、白、赤、青，有對無對，皆不能知。",
    "T33n1716_008:0778a04_3": "若於黑色通達，知餘色亦如是。",
    "T33n1716_008:0778a05_4": "此即《法華經》意，以色為經也。",
    "T33n1716_008:0778a06_5": "聲塵亦如是，或一聲詮一法(云云)。",
    "T33n1716_008:0778a07_6": "耳根利者，即解聲愛見因緣，即空即假即中，知脣舌、牙齒皆不可得。",
    "T33n1716_008:0778a08_7": "聲即非聲，非聲亦聲，非聲非非聲，聲為教、行、義本，種種等義，皆如上說，即是通達聲經。",
    "T33n1716_008:0778a10_8": "香、味、觸等，亦復如是。",
    "T33n1716_008:0778a11_9": "文云：「一切世間治生產業，皆與實相不相違背。」",
    "T33n1716_008:0778a12_10": "即此意也。",
    "T33n1716_008:0778a12_11": "外入皆經，周遍法界者，內入亦如是，內外入亦如是。",
    "T33n1716_008:0778a13_12": "經云：非內觀得解脫，亦不離內觀(云云)。",
    "T33n1716_008:0778a14_13": "是則一塵達一切塵，不見一塵一切塵，通達一塵一切塵；於一識分別一切識，亦不見一識一切識，而通達一識一切識。",
    "T33n1716_008:0778a17_14": "自在無礙，平等大慧，何者是經？",
    "T33n1716_008:0778a18_15": "何者非經？",
    "T33n1716_008:0778a18_16": "若欲細作，於一一塵識例可解，有翻無翻，以三義織之，後用三觀結之(云云)。",
    "T33n1716_008:0778a20_17": "歷諸教分別經者，若言理絕文字，文字是世俗，寄字詮理，理可是經，文字非經，六塵等皆是經詮，非正經也，此即三藏中經耳。",
    "T33n1716_008:0778a23_18": "若無離文字說解脫義，文字性離即是解脫，六塵即實相，無二無別，如上所說者，圓教中經也。",
    "T33n1716_008:0778a25_19": "帶三方便作此說者，方等中經也。",
    "T33n1716_008:0778a26_20": "帶二方便如此說者，般若中經也。",
    "T33n1716_008:0778a27_21": "帶一方便作如此說者，華嚴中經也。",
    "T33n1716_008:0778a28_22": "五明觀心經者，皆類上為四也。",
    "T33n1716_008:0778a29_0": "一類、無翻者，心含善惡諸心數等，當知此心諸法之都，何可定判？",
    "T33n1716_008:0778b01_1": "若惡是心，心不含善及諸心數。",
    "T33n1716_008:0778b02_2": "若善是心，心不含惡及諸心數。",
    "T33n1716_008:0778b03_3": "不知何以目心，以略代總，故知略心能含萬法，況不含五義耶！",
    "T33n1716_008:0778b04_4": "《華嚴》云：「一微塵中有三千大千世界經卷」，即其義也。",
    "T33n1716_008:0778b05_5": "心是法本者，《釋論》云：「一切世間中，無不從心造」，無心無思覺，無思覺無言語，當知心即語本。",
    "T33n1716_008:0778b08_6": "心是行本者，《大集》云：「心行、大行、遍行」。",
    "T33n1716_008:0778b08_7": "心是思數，思數屬行陰，諸行由思心而立，故心為行本。",
    "T33n1716_008:0778b10_8": "心是理本者，若無心，理與誰含？",
    "T33n1716_008:0778b11_0": "以初心研理，恍恍將悟，稍入相似，則證真實，是為理本。",
    "T33n1716_008:0778b12_1": "心含微發者，初剎那心，微微而有；次心若存若亡，次漸增長，後則決定，暢心而發口，是語微發。",
    "T33n1716_008:0778b14_2": "初心習行，行猶微弱，次少樹立，後成大行，即行微發。",
    "T33n1716_008:0778b15_3": "初觀心不見心理，更脩髣髴，乃至相似真實，即理微發。",
    "T33n1716_008:0778b17_4": "心含涌泉者，心具諸法，障故不流，如土石壓泉，去壅涌溜，若不觀心，心闇不明，所說不長。",
    "T33n1716_008:0778b19_5": "若觀心明徹，則宣辯無方，流溢難盡，豈非語涌泉？",
    "T33n1716_008:0778b20_6": "若不觀心，行則有間，以觀心故，念念相續，翻六蔽成六度，六度攝一切行，是行涌泉。",
    "T33n1716_008:0778b22_7": "若能觀心，如利钁斲地，磐石沙鹵，理水清澄，滔滔無竭，即義涌泉。",
    "T33n1716_008:0778b23_8": "心含結鬘者，觀念不謬，得一聞持，穿文無失，觀心得定共力；穿行無失，觀心得道共力；穿義無失，又觀心得定慧，嚴顯法身。",
    "T33n1716_008:0778b26_9": "此皆可解。",
    "T33n1716_008:0778b27_10": "又心是繩墨，若觀心得正語，離邪倒說。",
    "T33n1716_008:0778b28_11": "觀心正則勉邪行，心無見著，則入正理。",
    "T33n1716_008:0778b29_0": "事行如繩，理行如墨，彈愛見木，成正法器也。",
    "T33n1716_008:0778c01_1": "是為心經多含，略示十五義(云云)。",
    "T33n1716_008:0778c01_2": "二類、有翻明觀者，心即是由，三義由心，一切語言由覺觀心，一切諸行由於思心，一切義理由於慧心。",
    "T33n1716_008:0778c04_3": "經云：「諸佛解脫，當於眾生心行中求。」",
    "T33n1716_008:0778c05_4": "心是經緯，以覺為經，以觀為緯，織成言語。",
    "T33n1716_008:0778c06_5": "又慧行心為經，行行心為緯，織成眾行。",
    "T33n1716_008:0778c07_6": "心豎緣理為經，心橫緣理為緯，織成義理(云云)。",
    "T33n1716_008:0778c08_7": "又觀境為經，觀智為緯，觀察迴轉，織成一切文章。",
    "T33n1716_008:0778c09_8": "又心即是契觀，慧契境，是契緣，契樂欲；心為契教，契便宜對治；心為契行，契第一義心，契理。",
    "T33n1716_008:0778c11_9": "心為法本，心為線者，如前(云云)。",
    "T33n1716_008:0778c12_10": "心為善語教者，法之與語，俱通善惡，今以善法善語定之，心之與觀亦通善惡，今以善心善觀定之，即是善語教、善行、善理故，心具三義。",
    "T33n1716_008:0778c15_11": "心是可軌者，若無觀則無規矩，以觀正心王，心王正故心數亦正。",
    "T33n1716_008:0778c17_0": "行、理亦爾，心王契理，數亦契理，故名可軌也。",
    "T33n1716_008:0778c18_1": "心常者，心性常定，猶如虛空，誰能破者？",
    "T33n1716_008:0778c18_2": "又惡覺不能壞善覺，邪行不干正行，邪理不壞正理，故心名常。",
    "T33n1716_008:0778c20_3": "隨諸事釋，一一向心為觀，觀慧彌成，於事無乖，如火益薪，事理無失，即文字無文字，不捨文字而別作觀也。",
    "T33n1716_008:0778c23_0": "三類、和融有無明觀者，可解(云云)。",
    "T33n1716_008:0778c23_1": "四類、歷法為觀者，若小乘明惡中無善、善中無惡，事理亦然。",
    "T33n1716_008:0778c25_2": "此則惡心非經，則無多含之義，隘路不受二人並行。",
    "T33n1716_008:0778c26_3": "若大乘觀心者，觀惡心非惡心，亦即惡而善，亦即非惡非善；觀善心非善心，亦即善而惡，亦非善非惡。",
    "T33n1716_008:0778c28_4": "觀一心即三心，以此三心歷一切心，歷一切法，何心、何法而不一三，一切法趣此心，一切心趣此法。",
    "T33n1716_008:0779a02_5": "如此觀心，為一切語本、行本、理本，有翻五義，無翻五義，一一於心解釋無滯。",
    "T33n1716_008:0779a04_6": "遍一切心無不是經，大意可領，不俟多記也。",
    "T33n1716_008:0779a06_0": "△第二、顯體者，前、釋名總說，文義浩漫；今、頓點要理，正顯經體，直辨真性。",
    "T33n1716_008:0779a07_1": "真性非無二軌，欲令易解，是故直說。",
    "T33n1716_008:0779a08_2": "後顯宗用，非無初軌，偏舉當名耳。",
    "T33n1716_008:0779a09_3": "體者，一部之指歸，眾義之都會也。",
    "T33n1716_008:0779a10_4": "非但會之至難，亦乃說之不易。",
    "T33n1716_008:0779a11_0": "文云：「是法不可示，言辭相寂滅。」",
    "T33n1716_008:0779a11_1": "《大經》云：「不生不生不可說。」",
    "T33n1716_008:0779a12_2": "又云：「有因緣故，亦可得說。」",
    "T33n1716_008:0779a13_0": "今略開七條：一、正顯經體。",
    "T33n1716_008:0779a13_1": "二、廣簡偽。",
    "T33n1716_008:0779a13_2": "三、一法異名。",
    "T33n1716_008:0779a14_3": "四、入體之門。",
    "T33n1716_008:0779a14_4": "五、遍為眾經體。",
    "T33n1716_008:0779a14_5": "六、遍為諸行體。",
    "T33n1716_008:0779a15_6": "七、遍一切法體。",
    "T33n1716_008:0779a15_7": "正顯體，更明四意：一、出舊解。",
    "T33n1716_008:0779a16_8": "二、論體意。",
    "T33n1716_008:0779a16_9": "三、正明體。",
    "T33n1716_008:0779a16_10": "四、引文證。",
    "T33n1716_008:0779a17_11": "北地師用一乘為體，此語奢漫，未為簡要。",
    "T33n1716_008:0779a18_12": "一乘語通，濫於權實，若權一乘，都非經意；若實一乘，義該三軌，顯體不明，故不用。",
    "T33n1716_008:0779a20_0": "又有解言：真諦為體。",
    "T33n1716_008:0779a20_1": "此亦通濫，小、大皆明真諦，小乘真諦，故不俟言；大乘真諦，亦復多種，今以何等真諦為體？",
    "T33n1716_008:0779a22_2": "故不用。",
    "T33n1716_008:0779a22_3": "又有解言：一乘因果為體。",
    "T33n1716_008:0779a23_4": "今亦不用。",
    "T33n1716_008:0779a23_5": "何者？",
    "T33n1716_008:0779a23_6": "一乘語通，已如前說。",
    "T33n1716_008:0779a24_7": "又因果二法，猶未免事，云何是體？",
    "T33n1716_008:0779a25_8": "事無理印，則同魔經。",
    "T33n1716_008:0779a25_9": "云何可用？",
    "T33n1716_008:0779a25_10": "有人解乘體通因果，果以萬德為體，因以萬善為體，引《十二門論》云：「諸佛大人所乘，文殊觀音等所乘。」",
    "T33n1716_008:0779a28_11": "又引此經：「佛自住大乘」，即果也；「諸子乘是寶乘」，是因乘也。",
    "T33n1716_008:0779a29_12": "又引《普賢觀》：「大乘因果皆是實相。」",
    "T33n1716_008:0779b01_13": "私問因果之乘為變？",
    "T33n1716_008:0779b01_14": "為不變？",
    "T33n1716_008:0779b02_0": "若變，誰是能通？",
    "T33n1716_008:0779b02_1": "誰是所通？",
    "T33n1716_008:0779b02_2": "若不變，因果則並，皆無此理。",
    "T33n1716_008:0779b03_3": "若別有法通因果，當知因果非果者，經體也。",
    "T33n1716_008:0779b04_4": "《十二門論》云：「大人佛不行故名乘。」",
    "T33n1716_008:0779b05_5": "豈應以不行證因果乘也？",
    "T33n1716_008:0779b05_6": "《法華》「佛自住大乘」者，此乃乘理以御人，非住果德也。",
    "T33n1716_008:0779b07_7": "《普賢觀》明因果皆指實相，云可將實相證於因果耶？",
    "T33n1716_008:0779b08_8": "今皆不用。",
    "T33n1716_008:0779b08_9": "有人明因乘，以般若為本，五度為末；果乘以薩婆若為本，餘為末。",
    "T33n1716_008:0779b10_10": "又因乘狹，果乘廣。",
    "T33n1716_008:0779b10_11": "又般若相應心是一體乘，不相應心是異體乘。",
    "T33n1716_008:0779b11_12": "又無所得相應行是近乘，低頭舉手有所得是遠乘。",
    "T33n1716_008:0779b13_13": "又六度有世、出世雜是遠乘，三十七品但出世名近乘。",
    "T33n1716_008:0779b14_14": "又四句、度與品悉無得，又度與品俱有得。",
    "T33n1716_008:0779b15_15": "又度雜品不雜，又品雜度不雜(云云)。",
    "T33n1716_008:0779b16_16": "私謂般若為乘本者，於今經是白牛，非經體也。",
    "T33n1716_008:0779b17_17": "薩婆若為乘本者，於今經是道場所成果，亦非乘體。",
    "T33n1716_008:0779b18_18": "因乘狹者是縱義，果乘廣者是橫義，悉非今經乘體。",
    "T33n1716_008:0779b19_19": "般若相應心無所得近遠等，於今經悉是莊校儐從，都非乘體。",
    "T33n1716_008:0779b21_20": "那忽於皮毛枝葉而興諍論耶！",
    "T33n1716_008:0779b21_21": "喧怒如此，誰能別之？",
    "T33n1716_008:0779b22_22": "有人引《釋論》，以六度為乘體，方便運出生死，慈悲運取眾生；於今經般若是牛，五度是莊挍，方便是儐從，慈悲是軒，亦非乘體。",
    "T33n1716_008:0779b25_23": "《中邊分別論》云：乘有五：一、乘本，謂真如佛性。",
    "T33n1716_008:0779b26_24": "二、乘行，謂福慧。",
    "T33n1716_008:0779b26_25": "三、乘攝，謂慈悲。",
    "T33n1716_008:0779b27_26": "四、乘障，謂煩惱，是煩惱障；行、解等是智障。",
    "T33n1716_008:0779b28_27": "五、乘果，謂佛果也。",
    "T33n1716_008:0779b28_28": "《唯識論》云：乘是出載義，由真如佛性出福慧等行，由此行出佛果，由佛果載出眾生。",
    "T33n1716_008:0779c01_29": "《攝大乘論》：乘有三：一、乘因，謂真如佛性。",
    "T33n1716_008:0779c02_30": "二、乘緣，謂萬行。",
    "T33n1716_008:0779c02_31": "三、乘果，謂佛果也。",
    "T33n1716_008:0779c03_32": "《法華論》明乘體，謂「如來平等法身」，又云：如來大般涅槃。",
    "T33n1716_008:0779c04_33": "此兩文似如隱顯耳；發心低頭舉手等名乘緣。",
    "T33n1716_008:0779c05_34": "《十二門論》明乘本，謂諸法實相；乘主，謂般若；乘助，謂一切行資成，乘至至薩婆若。",
    "T33n1716_008:0779c07_35": "此五論明乘體同，而莊挍小異；於今經明乘體，正是實相，不取莊挍也。",
    "T33n1716_008:0779c09_36": "若取莊挍者，則非佛所乘乘也。",
    "T33n1716_008:0779c10_37": "二、論體意者，何意須用此體？",
    "T33n1716_008:0779c10_38": "《釋論》云：諸小乘經，若有無常、無我、涅槃三印印之，即是佛說，修之得道。",
    "T33n1716_008:0779c12_39": "無三法印，即是魔說。",
    "T33n1716_008:0779c12_40": "大乘經，但有一法印，謂諸法實相，名了義經，能得大道。",
    "T33n1716_008:0779c14_41": "若無實相印，是魔所說。",
    "T33n1716_008:0779c14_42": "故身子云：「世尊說實道，波旬無此事。」",
    "T33n1716_008:0779c15_43": "何故小三大一？",
    "T33n1716_008:0779c16_44": "小乘明生死與涅槃異，生死以無常為初印，無我為後印，二印印說生死，涅槃但用一寂滅印，是故須三。",
    "T33n1716_008:0779c18_45": "大乘，生死即涅槃，涅槃即生死，不二不異。",
    "T33n1716_008:0779c19_46": "《淨名》曰：「一切眾生常寂滅相」，即大涅槃。",
    "T33n1716_008:0779c20_47": "又云：「本自不生，今則無滅。」",
    "T33n1716_008:0779c21_48": "本不生者，則非無常無我相，今則無滅者，則非小寂滅相，唯是一實相。",
    "T33n1716_008:0779c22_49": "實相故言常寂滅相即大涅槃，但用一印也。",
    "T33n1716_008:0779c23_50": "此大、小印，印半滿經，外道不能雜，天魔不能破。",
    "T33n1716_008:0779c25_0": "如世文符，得印可信。",
    "T33n1716_008:0779c25_1": "當知諸經畢定須得實相之印，乃得名為了義大乘也。",
    "T33n1716_008:0779c26_2": "三正顯體者，即一實相印也。",
    "T33n1716_008:0779c27_3": "三軌之中，取真性軌。",
    "T33n1716_008:0779c28_4": "十法界中，取佛法界。",
    "T33n1716_008:0779c28_5": "佛界十如是中，取如是體。",
    "T33n1716_008:0779c29_6": "四種十二因緣中，取不思議不生不滅。",
    "T33n1716_008:0780a01_7": "十二支中，取苦道即是法身。",
    "T33n1716_008:0780a01_8": "四種四諦中，取無作四諦。",
    "T33n1716_008:0780a02_9": "於無作中，唯取滅諦。",
    "T33n1716_008:0780a02_10": "七種二諦中，取五種二諦，五二諦中，唯取真諦。",
    "T33n1716_008:0780a03_11": "五三諦中，取五中道第一義諦。",
    "T33n1716_008:0780a04_12": "諸一諦中，取中道一實諦。",
    "T33n1716_008:0780a05_13": "諸無諦中，取中道無諦也。",
    "T33n1716_008:0780a05_14": "若得此意，就智妙中簡，乃至十妙一一簡出正體，例可知也。",
    "T33n1716_008:0780a07_15": "若譬喻明義，如梁柱綱紀一屋，非梁非柱，即屋內之空。",
    "T33n1716_008:0780a08_16": "柱梁譬以因果；非梁非柱譬以實相，實相為體，非梁柱也。",
    "T33n1716_008:0780a10_0": "屋若無空，無所容受，因果無實相，無所成立。",
    "T33n1716_008:0780a11_1": "《釋論》云：若以無此空，一切無所作。",
    "T33n1716_008:0780a11_2": "又譬如日月綱天、公臣輔主，日月可二，太虛空天不可二也；臣將可多，主不可多也。",
    "T33n1716_008:0780a13_3": "為此義故，須簡出正體。",
    "T33n1716_008:0780a14_4": "如三軌成乘，不縱不橫，不即不離，顯示義便，須簡觀照等，唯指真性當名，正意分明，三軌既然，餘法例爾(云云)。",
    "T33n1716_008:0780a17_0": "四、引證者，〈序品〉云：「今佛放光明，助顯實相義。」",
    "T33n1716_008:0780a18_1": "又云：「諸法實相義，已為汝等說。」",
    "T33n1716_008:0780a18_2": "〈方便品〉云：「唯佛與佛，乃能究盡諸法實相。」",
    "T33n1716_008:0780a19_3": "偈中云：「諸佛法久後，要當說真實。」",
    "T33n1716_008:0780a20_4": "又云：「我以相嚴身……為說實相印。」",
    "T33n1716_008:0780a21_5": "身子領解云：「世尊說實道，波旬無此事。」",
    "T33n1716_008:0780a22_6": "又云：「安住實智中，我定當作佛。」",
    "T33n1716_008:0780a23_7": "〈法師品〉云：「開方便門，示真實相。」",
    "T33n1716_008:0780a23_8": "〈安樂行〉云：「觀諸法如實相。」",
    "T33n1716_008:0780a24_9": "〈壽量〉云：「如來如實知見。」",
    "T33n1716_008:0780a25_0": "《普賢觀》云：「昔於靈山，廣說一實之道。」",
    "T33n1716_008:0780a25_1": "又云：「觀於一實境界。」",
    "T33n1716_008:0780a26_2": "故知諸佛為大事因緣出現於世，秖令眾生開佛知見，見此一實非因非果之理耳。",
    "T33n1716_008:0780a28_3": "經文在茲，可為明證也。",
    "T33n1716_008:0780a29_0": "○二、廣簡偽者，夫正體玄絕，一往難知，又邪小之名，亂於正大，譬如魚目混雜明珠，故須簡偽。",
    "T33n1716_008:0780b02_1": "即為六意：一、就凡簡。",
    "T33n1716_008:0780b02_2": "二、就外簡。",
    "T33n1716_008:0780b03_0": "三、就小簡。",
    "T33n1716_008:0780b03_1": "四、就偏簡。",
    "T33n1716_008:0780b03_2": "五、就譬簡。",
    "T33n1716_008:0780b03_3": "六、就悟簡。",
    "T33n1716_008:0780b04_0": "一、就凡簡者，《釋論》云：世典亦稱實者，乃是護國治家稱實也。",
    "T33n1716_008:0780b05_1": "外道亦稱實者，邪智僻解，謂為實也。",
    "T33n1716_008:0780b06_2": "小乘稱實者，厭苦蘇息，以偏真為實也。",
    "T33n1716_008:0780b07_3": "如是等，但有實名，而無其義。",
    "T33n1716_008:0780b07_4": "何者？",
    "T33n1716_008:0780b08_5": "世間妖幻道術亦稱為實，多是鬼神魅法，此法入心，迷醉狂亂，自衒善好，謂勝真實，立異動眾，示奇特相。",
    "T33n1716_008:0780b10_6": "或髑髏盛屎，約多人前張口大咽，或生魚臭肉，增狀餔食，或裸形弊服，誇傲規矩，或直來直去，不問不答，種種譎詭，詃誘無智，令信染惑著。",
    "T33n1716_008:0780b13_7": "著已求脫叵得，內則病害其身，外則誅家滅族，禍延親里，現受眾苦，後受地獄長夜之苦，生生障道，無解脫期。",
    "T33n1716_008:0780b16_8": "此乃世間現見，何實可論，鈍使愛論攝。",
    "T33n1716_008:0780b17_9": "若周孔經籍，治法禮法，兵法醫法，天文地理，八卦五行，世間墳典，孝以治家，忠以治國，各親其親，各子其子，敬上愛下，仁義揖讓，安于百姓，霸立社禝；若失此法，彊者陵弱，天下焦遑，民無聊生，鳥不暇栖，獸不暇伏；若依此法，天下太平，牛馬內向，當知此法，乃是愛民治國，而稱為實。",
    "T33n1716_008:0780b23_10": "《金光明》云：「釋提桓因種種勝論。」",
    "T33n1716_008:0780b24_11": "即其義也。",
    "T33n1716_008:0780b24_12": "蓋十善意耳，修十善上符天心，諸天歡喜，求天然報，此法為勝，故言勝論耳。",
    "T33n1716_008:0780b26_13": "又大梵天王，說出欲論，即是修定出欲淤泥，亦是愛論攝耳。",
    "T33n1716_008:0780b27_14": "世又方術，服藥長生，練形易色，飛仙隱形者，稱此藥方祕要真實，此亦愛論鈍使攝耳。",
    "T33n1716_008:0780b29_15": "二就外簡者，即是外道典籍也。",
    "T33n1716_008:0780c01_16": "若服藥求知，聰利明達，推尋道理，稱此藥方為勝為實者，藥力薄知，不能鑒遠，觸藥則失，藥歇則失，亦非實也。",
    "T33n1716_008:0780c04_17": "若此間莊老，無為無欲，天真虛靜，息諸誇企，棄聖絕智等，直是虛無其抱，尚不出單四見外，何關聖法？",
    "T33n1716_008:0780c06_18": "縱令出單四見外，尚墮複四見中，見網中行，非解脫道。",
    "T33n1716_008:0780c07_19": "若外國論力受梨昌募，撰《五百明難》，其一云：「瞿曇為一究竟道，為眾多究竟道？」",
    "T33n1716_008:0780c09_20": "佛言：「但一究竟道。」",
    "T33n1716_008:0780c10_21": "論力云：「云何諸師各各說究竟道？」",
    "T33n1716_008:0780c10_22": "佛指鹿頭：「汝識其不？」",
    "T33n1716_008:0780c11_23": "論力言：「識，究竟道中，其為第一。」",
    "T33n1716_008:0780c12_24": "佛言：「若其得究竟道，云何自捨其道為我弟子耶？」",
    "T33n1716_008:0780c13_25": "論力即悟，歎佛法中，獨一究竟道。",
    "T33n1716_008:0780c14_26": "又如長爪云：「一切論可破，一切語可轉，觀諸法實相，于久不得一法入心。」",
    "T33n1716_008:0780c16_0": "《釋論》云：「長爪執亦有亦無見。」",
    "T33n1716_008:0780c16_1": "又云：「亦計不可說見。」",
    "T33n1716_008:0780c17_2": "如斯流類，百千萬種，虛妄戲論，為惑流轉，見網浩然，邪智瀾漫，觸境生著。",
    "T33n1716_008:0780c18_3": "或時襵揲，有無為有，無有無無為無，有非有非無為有，無非有非無為無，百千番牒，悉皆見倒，生死諸邊，非真實也。",
    "T33n1716_008:0780c21_4": "《大經》云：「被無明枷，繫生死柱，遶二十五有不能得脫。」",
    "T33n1716_008:0780c22_5": "即此義也。",
    "T33n1716_008:0780c23_6": "三、就小簡者，聲聞法中亦云：「離有離無名聖中道。」",
    "T33n1716_008:0780c24_7": "《大集》云：「拘隣如沙門，最初獲得真實之知見。」",
    "T33n1716_008:0780c25_8": "然小乘不運大悲，不濟眾生，功德力薄，不求作佛，不深窮實相，則智慧劣弱，雖云離有離無名聖中道，乃以斷常二見為二邊，真諦為中道。",
    "T33n1716_008:0780c28_9": "真無漏慧名為見，證涅槃法名為知，雖斷見思，除滅分段，而住草庵，非究竟理。",
    "T33n1716_008:0781a01_10": "對前生死有邊，即是涅槃無邊，二俱可破可壞，非真實道，故不名實相也。",
    "T33n1716_008:0781a03_11": "四、就偏簡者，諸大乘經，共二乘人帶方便說者，名字既同，義須分別。",
    "T33n1716_008:0781a04_12": "如《摩訶衍》中云：「三乘之人，同以無言說道斷煩惱。」",
    "T33n1716_008:0781a06_13": "《中論》云：「諸法實相，三人共得」者，二乘之人雖共稟無言說道，自求出苦，無大悲心，得空則止，鈍根菩薩亦爾。",
    "T33n1716_008:0781a08_14": "利根菩薩大悲為物，深求實相。",
    "T33n1716_008:0781a09_15": "共實相者，智如螢火，是故非實；不共實相，智如日光，是故為實。",
    "T33n1716_008:0781a10_16": "《大經》云：「第一義空名為智慧。」",
    "T33n1716_008:0781a11_17": "二乘但空，空無智慧；菩薩得不但空，即中道慧。",
    "T33n1716_008:0781a12_18": "此慧寂而常照，二乘但得其寂，不得寂照，故非實相。",
    "T33n1716_008:0781a13_19": "菩薩得寂，又得寂照，即是實相。",
    "T33n1716_008:0781a14_20": "見不空者，復有多種：一、見不空，次第斷結，從淺至深，此乃相似之實，非正實也。",
    "T33n1716_008:0781a16_21": "二、見不空，具一切法，初阿字門則解一切義，即中、即假、即空，不一不異，無三無一。",
    "T33n1716_008:0781a18_22": "二乘但一即；別教但二即；圓具三即，三即真實相也。",
    "T33n1716_008:0781a19_23": "《釋論》云：「何等是實相？",
    "T33n1716_008:0781a20_24": "謂菩薩入於一相，知無量相，知無量相又入一相。」",
    "T33n1716_008:0781a21_25": "二乘但入一相，不能知無量相；別教雖入一相，又入無量相，不能更入一相。",
    "T33n1716_008:0781a23_26": "利根菩薩即空故入一相，即假故知無量相，即中故更入一相。",
    "T33n1716_008:0781a24_27": "如此菩薩，深求智度大海，一心即三，是真實相體也。",
    "T33n1716_008:0781a25_28": "華嚴不共二乘，但約菩薩：三智次第，得亦非正實；不次第得者，是正實也。",
    "T33n1716_008:0781a27_29": "若方等中，四人得三智，三人為虛；一人為實。",
    "T33n1716_008:0781a28_30": "大品三慧說三智屬三人，前二不深求，淺而非實；後一人深求一心三智，是故是實。",
    "T33n1716_008:0781b01_31": "此經「汝實我子」，無復四三之人，十方諦求，更無餘乘，但一實相智，決了聲聞法，但說無上道，純是一實體也。",
    "T33n1716_008:0781b04_0": "妙法蓮華經玄義卷第八上",
    "T33n1716_008:0781b06_0": "妙法蓮華經玄義卷第八下",
    "T33n1716_008:0781b08_0": "天台智者大師說",
    "T33n1716_008:0781b09_0": "《大經》云：「一實諦者，則無有二，無有二故名一實諦；又、一實諦名無虛偽；又、一實諦無有顛倒；又、一實諦非魔所說；又、一實諦名常樂我淨。」",
    "T33n1716_008:0781b12_1": "常、樂、我、淨，無空、假、中之異。",
    "T33n1716_008:0781b12_2": "異則為二，二故非一實諦；一實諦即空即假即中，無異無二，故名一實諦。",
    "T33n1716_008:0781b14_3": "若有三異，則為虛偽，虛偽之法，不名一實諦；無三異故，即一實諦。",
    "T33n1716_008:0781b16_4": "若異即是顛倒未破，非一實諦；無三異故無顛倒，無顛倒故名一實諦。",
    "T33n1716_008:0781b17_5": "異者，不名一乘；三法不異，具足圓滿，名為一乘。",
    "T33n1716_008:0781b18_6": "是乘高廣，眾寶莊挍，故名一實諦。",
    "T33n1716_008:0781b19_7": "魔雖不證別異空、假，而能說別異空、假；若空、假、中不異者，魔不能說，魔不能說，名一實諦。",
    "T33n1716_008:0781b21_8": "若空、假、中異者名顛倒，不異者名不顛倒，不顛倒故無煩惱，無煩惱故名為淨；無煩惱則無業，無業故名為我；無業故無報，無報故名樂；無報則無生死，無生死則名常；常樂我淨，名一實諦。",
    "T33n1716_008:0781b26_9": "一實諦者，即是實相；實相者，即經之正體也。",
    "T33n1716_008:0781b27_10": "如是實相，即空、假、中：即空故，破一切凡夫愛論，破一切外道見論；即假故，破三藏四門小實，破三人共見小實；即中故，破次第偏實，無復諸顛倒小偏等因果四諦之法，亦無小偏等三寶之名，唯有實相因果，四諦、三寶，宛然具足。",
    "T33n1716_008:0781c03_11": "亦具諸方便因果、四諦、三寶。",
    "T33n1716_008:0781c04_12": "何以故？",
    "T33n1716_008:0781c04_13": "實相是法界海故，唯此三諦，即是真實相也。",
    "T33n1716_008:0781c05_14": "又、開次第之實，即是圓實，證道是同故。",
    "T33n1716_008:0781c06_15": "又、開三人共得實，深求即到底故。",
    "T33n1716_008:0781c06_16": "又、開三藏之實，決了聲聞法。",
    "T33n1716_008:0781c07_17": "又、開諸見論實，於見不動而修道品故。",
    "T33n1716_008:0781c08_18": "又、開諸愛論實，魔界即佛界故，行於非道，通達佛道。",
    "T33n1716_008:0781c09_19": "一切諸法中，悉有安樂性。",
    "T33n1716_008:0781c10_20": "即絕待明實，是經體也。",
    "T33n1716_008:0781c10_21": "五、譬簡者，今借三喻，正顯偽真，兼明開合破會等意。",
    "T33n1716_008:0781c12_22": "一、譬三獸渡河，同入於水，三獸有強弱，河水有底岸，兔、馬力弱，雖濟彼岸，浮淺不深，又不到底；大象力強，俱得底岸。",
    "T33n1716_008:0781c14_23": "三獸喻三人，水喻即空，底喻不空，二乘智少不能深求，喻如兔馬；菩薩智深，喻如大象；水軟喻空，同見於空，不見不空；底喻實相，菩薩獨到，智者見空，及與不空。",
    "T33n1716_008:0781c18_24": "到又二種：小象但到底泥，大象深到實土，別智雖見不空，歷別非實，圓見不空，窮顯真實。",
    "T33n1716_008:0781c20_25": "如是喻者，非但簡破兔、馬二乘非實，亦簡小象不空非實，乃取大象不空，為此經體也。",
    "T33n1716_008:0781c22_26": "此約空、中，共為真諦，作如此簡也。",
    "T33n1716_008:0781c23_27": "二、譬頗梨、如意，兩珠相似，形類欲同，而頗梨但空，不能雨寶。",
    "T33n1716_008:0781c25_28": "如意珠，亦空亦雨寶。",
    "T33n1716_008:0781c25_29": "頗梨，無寶以喻偏空；如意能雨，以喻中道，此就有無合為俗，簡偽顯真。",
    "T33n1716_008:0781c27_30": "今經體同如意也。",
    "T33n1716_008:0781c27_31": "又、但約一如意珠為譬者，得珠不知力用，唯珠而已。",
    "T33n1716_008:0781c29_0": "智者得之，多有所獲；二乘得空，證空休息；菩薩得空，方便利益，普度一切。",
    "T33n1716_008:0782a01_1": "此就含中真諦，簡其得失也。",
    "T33n1716_008:0782a02_2": "今經如智者得如意珠，以為經體。",
    "T33n1716_008:0782a03_3": "三、譬如黃石中金，愚夫無識，視之謂石，擲在糞穢，都不顧錄；估客得之，融出其金，保重而已；金匠得之，造作種種釵釧鐶鐺；仙客得之，練為金丹，飛天入地，捫摸日月，變通自在。",
    "T33n1716_008:0782a07_4": "野人喻一切凡夫，雖具實相不知修習。",
    "T33n1716_008:0782a08_5": "估客喻二乘，但斷煩惱礦，保即空金，更無所為。",
    "T33n1716_008:0782a09_6": "金匠喻別教菩薩，善巧方便，知空非空，出假化物，莊嚴佛土，成就眾生。",
    "T33n1716_008:0782a11_7": "仙客喻圓教菩薩，即事而真，初發心時，便成正覺，得一身無量身，普應一切。",
    "T33n1716_008:0782a13_0": "今經但取金丹實相，以為經體也。",
    "T33n1716_008:0782a13_1": "就同而為喻，從初至後，同是於金，凡夫、圓教，俱是實相也。",
    "T33n1716_008:0782a15_2": "就異為喻者，初石異金，次金異器，器異丹。",
    "T33n1716_008:0782a16_3": "丹色淨徹，類若清油，柔軟妙好，豈同環釧，狀乖色別，故不一種。",
    "T33n1716_008:0782a17_4": "此就與奪破會，簡其得失。",
    "T33n1716_008:0782a18_5": "引此三喻者，前喻根性。",
    "T33n1716_008:0782a18_6": "根性有淺深，淺得其空，深得其假，又得其中。",
    "T33n1716_008:0782a19_7": "次、喻三情：初、情但出苦，不志求佛道，見真即息。",
    "T33n1716_008:0782a21_0": "次、情歷別，不能圓修。",
    "T33n1716_008:0782a21_1": "後者、廣大遍法界求。",
    "T33n1716_008:0782a22_0": "第三、喻三方便：二乘方便少，守金而住；別教方便弱，止能嚴飾營生；圓教方便深，故能吞雲納漢。",
    "T33n1716_008:0782a24_1": "今明此經實相之體，如大象得底，堅不可壞，以譬體妙；圓珠普雨，譬其用妙；巧智成仙，譬其宗妙。",
    "T33n1716_008:0782a26_2": "如此三譬即是三德，不縱不橫名為大乘。",
    "T33n1716_008:0782a27_3": "於大乘中，別指真性，以為經體。",
    "T33n1716_008:0782a28_4": "六、就悟簡者，夫法相真正，誠如上說，行未會理，豈得名諦？",
    "T33n1716_008:0782a29_5": "徒勞四說，逐悟生迷，聞粖謂軟，聞雪謂冷，聞貝謂硬，聞鵠謂動，終不能見乳之真色。",
    "T33n1716_008:0782b02_6": "情闇夜遊，何能到諦？",
    "T33n1716_008:0782b03_7": "叫喚求食，無有飽理。",
    "T33n1716_008:0782b03_8": "執己為實，餘是妄語。",
    "T33n1716_008:0782b04_9": "此有彼無，是非互起，更益流動，云何名諦？",
    "T33n1716_008:0782b05_10": "若欲見諦，慚愧有羞，苦到懺悔，機感諸佛，禪慧開發，觀心明淨，信解虛融。",
    "T33n1716_008:0782b06_11": "爾時猶名闇中見杌，髣髴不明，人木蟲塵，尚不了了。",
    "T33n1716_008:0782b08_12": "若能安忍，法愛不生，無明豁破，如明鏡不動，淨水無波，魚石色像，任運自明，清淨心常一，如是尊妙人，則能見般若，金錍抉眼，一指、二指、三指分明。",
    "T33n1716_008:0782b11_13": "爾時見色，言有亦是，言無亦是。",
    "T33n1716_008:0782b12_14": "云何有？",
    "T33n1716_008:0782b12_15": "是的的之色，與眼相應，諦諦之理與智相稱，名之為有。",
    "T33n1716_008:0782b13_16": "云何為無？",
    "T33n1716_008:0782b13_17": "無復堅、冷、軟、動之相，名之為無。",
    "T33n1716_008:0782b14_18": "論云：一切實，一切非實，亦實亦不實，非實非不實。",
    "T33n1716_008:0782b15_19": "如是皆名諸法之實相。",
    "T33n1716_008:0782b16_20": "如舍利弗安住實智中：我定當作佛，為天人所敬。",
    "T33n1716_008:0782b17_21": "爾時乃可謂永盡滅無餘，是名真實見體。",
    "T33n1716_008:0782b18_22": "故《涅槃》云：「八千聲聞於法華中見如來性，如秋收冬藏，更無所作。」",
    "T33n1716_008:0782b20_23": "約理明無所作，此是究竟之理也。",
    "T33n1716_008:0782b20_24": "約教無所作，聞此教已，更不他聞也。",
    "T33n1716_008:0782b21_25": "約行無所作者，修此行已，更不改轍。",
    "T33n1716_008:0782b22_26": "如是等種種無所作義(云云)。",
    "T33n1716_008:0782b23_27": "略而言之，隨智妙悟得見經體也。",
    "T33n1716_008:0782b24_28": "當以隨智妙悟意，歷諸諦境中，節節有隨情、智、情智種種分別，簡餘情想，唯取隨智，明見經體也。",
    "T33n1716_008:0782b27_0": "○三、一法異名者，更為四：一、出異名。",
    "T33n1716_008:0782b27_1": "二、解釋。",
    "T33n1716_008:0782b28_2": "三、譬顯。",
    "T33n1716_008:0782b28_3": "四、約四隨。",
    "T33n1716_008:0782b28_4": "一、出異名者，實相之體秖是一法，佛說種種名，亦名妙有、真善妙色、實際、畢竟空、如如、涅槃、虛空佛性、如來藏、中實理心、非有非無中道、第一義諦、微妙寂滅等。",
    "T33n1716_008:0782c03_5": "無量異名悉是實相之別號，實相亦是諸名之異號耳。",
    "T33n1716_008:0782c04_6": "惑者迷滯，執名異解。",
    "T33n1716_008:0782c04_7": "經云：「無智疑悔，則為永失。」",
    "T33n1716_008:0782c05_8": "小乘論師專於名相而起諍競，非法毀人，世代倣斆，為法怨讎。",
    "T33n1716_008:0782c06_9": "大乘學者亦復如是，學妙有者，自稱至極，聞畢竟空而生誹謗，不受其法，不耐其人；學畢竟空者，自類朋聚，引正向己、推邪與他。",
    "T33n1716_008:0782c10_10": "皆不識天主千名，聞釋提桓因而喜，聞舍脂夫而恚，恭敬帝釋，慢辱拘翼，將恐其福不補其失。",
    "T33n1716_008:0782c12_11": "實相亦爾，同是一法，豈可謗一信一耶？",
    "T33n1716_008:0782c13_12": "二、解釋者，小乘名體，由來易簡，置而不論。",
    "T33n1716_008:0782c14_13": "今所分別，但約別、圓八門。",
    "T33n1716_008:0782c15_0": "更為四句：一、名義體同。",
    "T33n1716_008:0782c15_1": "二、名義體異。",
    "T33n1716_008:0782c15_2": "三、名義同而體異。",
    "T33n1716_008:0782c16_3": "四、名義異而體同。",
    "T33n1716_008:0782c16_4": "初句者，妙有為名，真善妙色為義，實際為體。",
    "T33n1716_008:0782c17_5": "次以畢竟空為名，如如為義，涅槃為體。",
    "T33n1716_008:0782c18_6": "次以虛空佛性為名，如來藏為義，中實理心為體。",
    "T33n1716_008:0782c19_7": "次以非有非無中道為名，第一義諦為義，微妙寂滅為體。",
    "T33n1716_008:0782c21_8": "如是等名字，所以理趣雖殊，而同用一門，意無有別，故言名義體同也。",
    "T33n1716_008:0782c22_9": "第二句名義體異者，如妙有是名，畢竟空是義，如來藏為體。",
    "T33n1716_008:0782c24_10": "又、空是名，如來藏為義，中道是體。",
    "T33n1716_008:0782c25_11": "又、如來藏為名，中道為義，妙有為體。",
    "T33n1716_008:0782c26_12": "又、中道是名，妙有為義，空為體。",
    "T33n1716_008:0782c26_13": "如是等四門更互不同，三種皆別，故言名義體異也。",
    "T33n1716_008:0782c28_14": "第三句名義同而體異者，如妙有為名，妙色為義，畢竟空為體，是則二同一別，故言名義同而體異。",
    "T33n1716_008:0783a01_15": "又空為名，如如為義，妙有為體，此亦二同一別。",
    "T33n1716_008:0783a02_16": "餘兩門亦如是，故言名義同而體異也。",
    "T33n1716_008:0783a03_17": "第四句名義異而體同者，如妙有等，名名不同，真善色等，義義有異，而同歸一體，更無二趣，故言名義異而體同。",
    "T33n1716_008:0783a06_18": "三門亦如是。",
    "T33n1716_008:0783a06_19": "前三句名義皆不融，初句尋一名，得一義，得一體，當門圓融，不關餘事。",
    "T33n1716_008:0783a08_20": "第二句尋異名，識異義、異體，體義名最不融，此易可知。",
    "T33n1716_008:0783a09_21": "第三句體既不融，名義雖同，終成不合，皆是別門明義。",
    "T33n1716_008:0783a10_22": "不得意者，諍從此起，或小陵大，或大奪小。",
    "T33n1716_008:0783a11_23": "何者？",
    "T33n1716_008:0783a11_24": "小乘欲斷生死，聞畢竟不但空，順其情欲，謂是但空，執此起諍。",
    "T33n1716_008:0783a13_25": "又小乘欲斷生死，故非有；破執涅槃病，故非無；聞中道非有非無，扶其小情，謂是已典非有非無，故於二門多起諍競。",
    "T33n1716_008:0783a16_26": "若聞中實理心與小相乖，則不起諍。",
    "T33n1716_008:0783a17_27": "何者？",
    "T33n1716_008:0783a17_28": "二乘翫空，而今聞有，二乘灰身滅智，今聞心智，與彼情乖，故不執作諍也。",
    "T33n1716_008:0783a19_29": "是以小陵盜大故諍。",
    "T33n1716_008:0783a19_30": "大奪小者，大乘學者見共三乘人空門，非空非有門，名同二乘不見深意，即推屬誑相不真宗。",
    "T33n1716_008:0783a21_31": "但取妙有、亦空亦有兩門，引是圓常之法，輸二不輸二，此諍少可。",
    "T33n1716_008:0783a23_32": "若知空是不但非有非無是遮二邊者，則四門俱奪，而小苦諍於二門。",
    "T33n1716_008:0783a25_33": "又大乘四門，名義不融，門門各諍，自相吞噬，況爾小乘，野干陵奪師子，寧當不噉爾乎。",
    "T33n1716_008:0783a27_34": "三句生諍，非今經體也。",
    "T33n1716_008:0783a27_35": "第四句名義異而體同，體有眾義，功用甚多。",
    "T33n1716_008:0783a28_36": "四門隨緣，種種異稱，以體融故，圓應眾名，法體既同，異名異義，而不諍也。",
    "T33n1716_008:0783b01_37": "其相云何？",
    "T33n1716_008:0783b01_38": "今當略說。",
    "T33n1716_008:0783b01_39": "《無量義》云：「無量義者，從一法生。",
    "T33n1716_008:0783b02_40": "其一法者所謂實相。」",
    "T33n1716_008:0783b03_41": "實相之相，無相不相，不相無相，名為實相，此從不可破壞真實得名。",
    "T33n1716_008:0783b04_42": "又此實相諸佛得法，故稱妙有。",
    "T33n1716_008:0783b05_43": "妙有雖不可見，諸佛能見，故稱真善妙色。",
    "T33n1716_008:0783b06_44": "實相非二邊之有，故名畢竟空。",
    "T33n1716_008:0783b07_45": "空理湛然，非一非異，故名如如。",
    "T33n1716_008:0783b08_0": "實相寂滅，故名涅槃。",
    "T33n1716_008:0783b08_1": "覺了不改，故名虛空佛性。",
    "T33n1716_008:0783b09_2": "多所含受，故名如來藏。",
    "T33n1716_008:0783b09_3": "寂照靈知，故名中實理心。",
    "T33n1716_008:0783b10_4": "不依於有，亦不附無，故名中道。",
    "T33n1716_008:0783b11_5": "最上無過，故名第一義諦。",
    "T33n1716_008:0783b11_6": "如是等種種異名，俱名實相，種種所以，俱是實相功能，其體既圓，名義無隔，蓋是經之正體也。",
    "T33n1716_008:0783b13_7": "復次，諸法既是實相之異名，而實相當體；又實相亦是諸法之異名，而諸法當體。",
    "T33n1716_008:0783b15_8": "妙有不可破壞，故名實相。",
    "T33n1716_008:0783b16_9": "諸佛能見，故名真善妙色。",
    "T33n1716_008:0783b17_0": "不雜餘物，名畢竟空。",
    "T33n1716_008:0783b17_1": "無二無別，故名如如。",
    "T33n1716_008:0783b18_2": "覺了不變，故名佛性。",
    "T33n1716_008:0783b18_3": "含備諸法，故名如來藏。",
    "T33n1716_008:0783b19_4": "寂滅靈知，故名中實理心。",
    "T33n1716_008:0783b19_5": "遮離諸邊，故名中道。",
    "T33n1716_008:0783b20_6": "無上無過，名第一義諦。",
    "T33n1716_008:0783b20_7": "隨以一法當體，隨用立稱，例此可知。",
    "T33n1716_008:0783b21_8": "《大經》云：「解脫之法多諸名字，百句解脫，秖一解脫。」",
    "T33n1716_008:0783b22_9": "《大論》云：「若如法觀佛，般若與涅槃，是三則一相，其實無有異。」",
    "T33n1716_008:0783b24_10": "若得此意，知種種名，皆名實相，亦名般若，亦名解脫。",
    "T33n1716_008:0783b25_11": "三法亦是諸法名，諸法亦是三法體(云云)。",
    "T33n1716_008:0783b26_12": "三、譬顯者，譬如一人名金師，能鍛金，其體黃，譬初句法也。",
    "T33n1716_008:0783b27_13": "譬如一人名青，而能作漆，其身白淨。",
    "T33n1716_008:0783b28_14": "又、一人名烏，能研朱，其身則紫。",
    "T33n1716_008:0783b29_15": "如是等無量百千，名技身異，譬第二句。",
    "T33n1716_008:0783c01_16": "譬如百人，同姓同名，同解一技，而其身各異，譬第三句。",
    "T33n1716_008:0783c02_17": "譬如一人，遭亂家禍，處處換姓、處處變名，如張儀、范蠡之類，涉多官職，身備眾位。",
    "T33n1716_008:0783c04_18": "若從多技得名，書畫金鐵等師；若從文官，儒林、中散；若從武官，熊渠、次飛。",
    "T33n1716_008:0783c06_19": "隨處換名，譬名異；隨技得稱，譬義異；而體是一，更非異人。",
    "T33n1716_008:0783c07_20": "經言：「王家力士，一人當千」，此人未必力敵於千，直以種種技藝能勝千故，故稱當千。",
    "T33n1716_008:0783c09_21": "工遍眾技，無技不通，仕具眾位，無官不歷。",
    "T33n1716_008:0783c10_22": "是不可壞人，妙技術人，有體氣人，無過患人，遍通達人能破敵人，上族姓人，富財技人，多知人，中庶信直人，頂蓋人，譬第四句法也。",
    "T33n1716_008:0783c13_23": "譬顯冷然，故知前三句屬別意，後一句屬圓意也。",
    "T33n1716_008:0783c14_24": "四、約四隨者。",
    "T33n1716_008:0783c15_25": "問：實相一法，何故名義紛然？",
    "T33n1716_008:0783c15_26": "答：隨彼根機，種種差別，赴欲、赴宜、赴治、赴悟。",
    "T33n1716_008:0783c17_0": "例如世人，學數則捨大，修衍則棄小，習空則惡有，善地則彈中。",
    "T33n1716_008:0783c18_1": "既不欲聞，聞之不悅，無心信受，不滅煩惱，不發道心。",
    "T33n1716_008:0783c19_2": "各於己典，偏習成性，得作未來聞法根緣。",
    "T33n1716_008:0783c20_3": "如來于時，以佛眼觀其信等諸根，以若干言辭隨應方便而為說法。",
    "T33n1716_008:0783c22_4": "為有根性，說妙有、真善妙色，不違不逆，信戒忍進，蕩除空見，即能悟入，契於實相。",
    "T33n1716_008:0783c24_5": "為空根性說畢竟空、如如、涅槃等，諦聽諦受，以善攻惡，無相最上。",
    "T33n1716_008:0783c26_0": "為亦空亦有根性，說虛空佛性、如來藏、中實理心，欣然起善，離非心淨。",
    "T33n1716_008:0783c27_1": "為非空非有根性者，即說非有非無中道，遮於二邊，不來不去，不斷不常，不一不異等。",
    "T33n1716_008:0783c29_2": "欲得聽聞，欣如渴飲，信樂修習，眾善發生，執見皆祛，無惡不盡，第一義理豁然明發。",
    "T33n1716_008:0784a02_3": "隨此四根故四門異說，說異故名異，功別故義異，悟理不殊，體終是一。",
    "T33n1716_008:0784a04_4": "故求那跋摩云：「諸論各異端，修行理無二，偏執有是非，達者無違諍。」",
    "T33n1716_008:0784a05_5": "故四隨殊唱，是一實之異名耳。",
    "T33n1716_008:0784a07_0": "○第四明入實相門者，夫實相幽微，其理淵奧，如登絕壑，必假飛梯，欲契真源，要因教行，故以教行為門。",
    "T33n1716_008:0784a09_1": "下文云：「以佛教門出三界苦。」",
    "T33n1716_008:0784a10_2": "「佛子行道已來，世得作佛。」",
    "T33n1716_008:0784a10_3": "門名能通，此之謂也。",
    "T33n1716_008:0784a11_4": "略為四意：一、略示門相。",
    "T33n1716_008:0784a12_0": "二、示入門觀。",
    "T33n1716_008:0784a12_1": "三、示麁妙。",
    "T33n1716_008:0784a12_2": "四、示開顯。",
    "T33n1716_008:0784a12_3": "示門相者，夫佛法不可宣示，赴緣說者，必以四句詮理，能通行人入真實地。",
    "T33n1716_008:0784a14_4": "《大論》云：「於如是法，說第一義悉檀，所謂一切實，一切不實，一切亦實亦不實，一切非實非不實。」",
    "T33n1716_008:0784a16_5": "如是皆名諸法之實相。",
    "T33n1716_008:0784a17_6": "實相尚非是一，那得言四？",
    "T33n1716_008:0784a18_0": "當知四是「入實相門」耳。",
    "T33n1716_008:0784a18_1": "又云：「四門入清涼池」，是門無礙，非唯利者得入，鈍者亦入。",
    "T33n1716_008:0784a19_2": "非唯定者，散心、專志、精進者，亦得入。",
    "T33n1716_008:0784a20_3": "又云：「般若有四種相，所謂有相、無相、乃至非有、非無相。」",
    "T33n1716_008:0784a22_0": "般若尚非一相，云何四相？",
    "T33n1716_008:0784a22_1": "當知亦是入般若門也。",
    "T33n1716_008:0784a23_2": "又云：「般若波羅蜜譬如大火焰，四邊不可取，邪見火燒故。」",
    "T33n1716_008:0784a24_3": "若不觸火，溫身熟食；若觸火者，火則燒身；身既被燒，溫食無用。",
    "T33n1716_008:0784a26_4": "四門本通般若，除煩惱，辦大事。",
    "T33n1716_008:0784a26_5": "若取著者，則成邪見，燒於法身。",
    "T33n1716_008:0784a27_6": "法身既燒，四門通何等？",
    "T33n1716_008:0784a28_7": "若不觸火，門則能通也。",
    "T33n1716_008:0784a28_8": "若以佛教為門者，教略為四(云云)。",
    "T33n1716_008:0784a29_9": "若於一教，以四句詮理，即是四門，四四合為十六門。",
    "T33n1716_008:0784b01_10": "若以行為門者，稟教修觀，因思得入，即以行為門。",
    "T33n1716_008:0784b03_11": "藉教發真，則以教為門。",
    "T33n1716_008:0784b03_12": "若初聞教，如快馬見鞭影即入正路者，不須修觀。",
    "T33n1716_008:0784b04_13": "若初修觀，如夜見電光即得見道者，不更須教。",
    "T33n1716_008:0784b06_14": "並是往昔善根習熟，今於教門，得通名為信行；於觀門得通，名法行。",
    "T33n1716_008:0784b07_15": "若聞不即悟，應須修觀；於觀悟者，轉成法行。",
    "T33n1716_008:0784b08_16": "若修觀不悟，更須聽法；聽法得悟，轉名信行。",
    "T33n1716_008:0784b09_17": "教即為觀門，觀即為教門。",
    "T33n1716_008:0784b10_18": "聞教而觀，觀教而聞，教觀相資，則通入成門。",
    "T33n1716_008:0784b11_19": "教觀合論，則有三十二門，此語其大數耳。",
    "T33n1716_008:0784b12_20": "細尋於門，實有無量。",
    "T33n1716_008:0784b13_21": "五百身因，三十二不二門，善財遊法界，值無量知識，說無量教門，無量觀行。",
    "T33n1716_008:0784b14_22": "如喜見城，千二百門，實相法城，豈唯一轍？",
    "T33n1716_008:0784b15_23": "經云：「說種種法門，宣示於佛道。」",
    "T33n1716_008:0784b16_24": "今且約四教，明十六門相。",
    "T33n1716_008:0784b17_25": "三藏四門者。",
    "T33n1716_008:0784b17_26": "初、明有門，謂生死法，本非世性、微塵、父母所作，乃是無明正因緣法，出生諸行煩惱、業、苦，三道悉皆是有。",
    "T33n1716_008:0784b19_27": "一切有為，無常、苦、空、無我，能發得煗、頂、世第一法，發真無漏因，用真修道。",
    "T33n1716_008:0784b21_28": "此則道諦，亦是有。",
    "T33n1716_008:0784b22_29": "子果既斷，得有餘、無餘涅槃。",
    "T33n1716_008:0784b22_30": "故《大集》云：「甚深之理不可說，第一實義無聲字，陳如比丘於諸法，獲得真實之知見。」",
    "T33n1716_008:0784b24_31": "此則因滅會真，真亦是有。",
    "T33n1716_008:0784b25_32": "此是諸阿毘曇論之所申，見有得道，即有門也。",
    "T33n1716_008:0784b26_33": "二、空門者，即是彼教析正因緣，無明老死，苦集二諦，三假浮虛，破假實，悉入空平等，發真無漏，因空見真，空即第一義之門也。",
    "T33n1716_008:0784b29_34": "故須菩提在石室，觀生滅無常入空。",
    "T33n1716_008:0784c01_35": "因空得道，見佛法身，恐此是《成實論》之所申也。",
    "T33n1716_008:0784c02_36": "三、明有、空門者，即是彼教明正因緣生滅，亦有亦空。",
    "T33n1716_008:0784c03_37": "若稟此教，能破偏執有無之見，見因緣有空，發真無漏，因有無見真有無，即是第一義之門也。",
    "T33n1716_008:0784c05_38": "此是迦旃延因門入道，故作《昆勒論》，還申此門也。",
    "T33n1716_008:0784c07_0": "四、非有非無門者，即是彼教明正因緣生滅，非有非無之理。",
    "T33n1716_008:0784c08_1": "若稟此教，能破有無邊邪執見，見因緣非有非無，發真無漏，因非有非無，見真非有非無，即第一義之門也。",
    "T33n1716_008:0784c10_2": "惡口車匿，因此入道，未見論來。",
    "T33n1716_008:0784c11_3": "有人言犢子阿毘曇申此意，彼論明我在第五不可說藏中，我非三世，故非有我；非無為，故非無我。",
    "T33n1716_008:0784c14_4": "此恐未可定用也。",
    "T33n1716_008:0784c14_5": "二、明通教四門相者，此是摩訶衍門，通通通別，不可偏取。",
    "T33n1716_008:0784c15_6": "今約通通論四門者，上三藏四門，皆滅色入空，如析實人頭等六分，求人不得，故名為空。",
    "T33n1716_008:0784c18_7": "通教四門皆即色是空，如觀鏡像，六分即空，不待析盡為空。",
    "T33n1716_008:0784c19_8": "《大論》云：「佛告比丘：觀空即疊，觀疊即空。」",
    "T33n1716_008:0784c20_9": "此是體門異析門也。",
    "T33n1716_008:0784c21_10": "三藏觀生空得道，三藏觀生空得道已，又更觀法空，生、法二境不融。",
    "T33n1716_008:0784c22_11": "今通門生空即法空，法空即生空，無二無別。",
    "T33n1716_008:0784c23_12": "《大品》云：色性如我性，我性如色性，此二皆如幻化。",
    "T33n1716_008:0784c25_13": "有人言：三藏破計實性，約實法求我不得，但是觀性空；大乘明相自性是空，不須撿已為空。",
    "T33n1716_008:0784c27_14": "此乃一往之言。",
    "T33n1716_008:0784c27_15": "《大品》云：常性空，無不性空時，曉了諸法，如幻化水月鏡像，豈止相空而已！",
    "T33n1716_008:0784c29_16": "秖約此幻化即判四門。",
    "T33n1716_008:0785a01_17": "論云：「一切實一切不實，一切亦實亦不實，一切非實非不實。」",
    "T33n1716_008:0785a02_18": "佛於此四句，廣說第一義悉檀。",
    "T33n1716_008:0785a03_19": "一切實為有門者，若業若果善惡等法，乃至涅槃皆幻化。",
    "T33n1716_008:0785a04_20": "譬鏡中像，雖無實性，而有幻化頭等六分，為有門也。",
    "T33n1716_008:0785a05_21": "諸法既如幻化，幻化本自無實，無實故空，乃至涅槃亦如幻化，如鏡中像，假有形色，求不可得，是為空門。",
    "T33n1716_008:0785a08_22": "諸法既如幻，故名為有。",
    "T33n1716_008:0785a08_23": "幻不可得，故名為空。",
    "T33n1716_008:0785a09_24": "如鏡中像，見而不可見，不可見而見，是亦空亦有門。",
    "T33n1716_008:0785a10_25": "幻有尚不可得，況復幻空而當可得？",
    "T33n1716_008:0785a11_26": "即是兩捨為門。",
    "T33n1716_008:0785a11_27": "是通教即空之四門也。",
    "T33n1716_008:0785a12_28": "若三乘共稟而根性不同，各於四句入第一義，故此四句皆名為門。",
    "T33n1716_008:0785a13_29": "故青目注論云：「諸法實相有三種。」",
    "T33n1716_008:0785a14_30": "今是三乘人同入此門，見第一義者，是即空之一種也。",
    "T33n1716_008:0785a15_31": "三、明別教四門者，若用《中論》偈：「亦名為假名」也而辨四門者，即如《大論》四句，亦是此四句意。",
    "T33n1716_008:0785a18_32": "所言別者，下異藏通，有七義故別；上異圓教，又歷別入中，故言別。",
    "T33n1716_008:0785a19_33": "此意正出《大經》，但多散說，今約乳等喻，即顯別四門也。",
    "T33n1716_008:0785a21_34": "文云：佛性如乳有酪，石中有金，力士額珠，即是有門。",
    "T33n1716_008:0785a22_35": "若明石無金性，乳無酪性，眾生佛性，猶如虛空。",
    "T33n1716_008:0785a23_36": "大般涅槃空、迦毘羅城空，即是空門。",
    "T33n1716_008:0785a24_37": "又云：佛性亦有亦無。",
    "T33n1716_008:0785a24_38": "云何為有？",
    "T33n1716_008:0785a25_0": "一切眾生悉皆有故。",
    "T33n1716_008:0785a25_1": "云何為無？",
    "T33n1716_008:0785a25_2": "從善方便而得見故。",
    "T33n1716_008:0785a26_3": "又譬乳中亦有酪性，亦無酪性，即是亦有亦無門也。",
    "T33n1716_008:0785a27_4": "若明佛性即是中道，雙非兩遣。",
    "T33n1716_008:0785a28_5": "又譬乳中非有酪性，非無酪性，即是非空非有門。",
    "T33n1716_008:0785a29_6": "別教菩薩，稟此四門之教，因見佛性住大涅槃，故此四句即是別教之四門。",
    "T33n1716_008:0785b02_7": "一往用擬別門經文，或時為圓門，此義在下料簡(云云)。",
    "T33n1716_008:0785b03_8": "圓教四門相者，此門明入佛性第一義，一往與別門名義是同，細尋意趣，別有多途。",
    "T33n1716_008:0785b05_9": "分別同異，在下委論(云云)。",
    "T33n1716_008:0785b05_10": "二、示入門觀，即為二：先、略示入門處。",
    "T33n1716_008:0785b06_11": "二、略示入門觀。",
    "T33n1716_008:0785b07_12": "略示入門處者，能通教門，大為十六，所通之理，但是偏圓兩真，前八門同入偏真，後八門同入圓真。",
    "T33n1716_008:0785b09_13": "何故偏真理一門八耶？",
    "T33n1716_008:0785b10_0": "三藏四門，紆迴隘陋，名為拙度。",
    "T33n1716_008:0785b10_1": "通教四門是摩訶衍，寬直巧度。",
    "T33n1716_008:0785b11_2": "門有巧拙之殊，能通為八，真理無二，所通唯一。",
    "T33n1716_008:0785b12_3": "譬如州城，開四面門。",
    "T33n1716_008:0785b13_4": "四面偏門，以譬三藏；四面直門，以譬通教；偏直既殊，能通為八，使君是一，所通不二也。",
    "T33n1716_008:0785b15_5": "別教四門，偏而未融；圓四門，圓而且融。",
    "T33n1716_008:0785b15_6": "偏圓既殊，能通為八，圓真不二，所通唯一。",
    "T33n1716_008:0785b16_7": "譬如帝城，開四面門，四面偏門，以譬別教；四面直門，以譬圓教，偏直既殊，能通為八，帝尊不二所通唯一(云云)。",
    "T33n1716_008:0785b19_8": "問：小乘一種四門，摩訶衍何故三種四門？",
    "T33n1716_008:0785b20_9": "答：小乘淺近，一生斷結，喻如小家。",
    "T33n1716_008:0785b21_10": "大乘深遠，通處則長，譬如大家，須千門萬戶也，三四何足為多耶？",
    "T33n1716_008:0785b22_11": "問：摩訶衍門那得三人見真？",
    "T33n1716_008:0785b23_12": "答：此門正意通大，傍通於小，譬如王國有通門別門，別門通朝士，通門通朝市，不可以民庶登踐，謂為民門。",
    "T33n1716_008:0785b25_13": "摩訶衍通門亦如是，正通實相，傍通真諦，故三乘灰斷，兼由此門，不可以兼通偏真，而名小乘門也。",
    "T33n1716_008:0785b28_14": "二、略示入門觀者，先、明三藏有門觀，彼有門中，具於信法、信行，聞說即悟，此心疾利，得道方法難可示人。",
    "T33n1716_008:0785c01_15": "且約法行觀門，即為十意：一、識所觀境。",
    "T33n1716_008:0785c02_16": "二、真正發心。",
    "T33n1716_008:0785c02_17": "三、遵修定慧。",
    "T33n1716_008:0785c03_18": "四、能破法遍。",
    "T33n1716_008:0785c03_19": "五、善知通知塞。",
    "T33n1716_008:0785c03_20": "六、善用道品。",
    "T33n1716_008:0785c04_21": "七、善用對治。",
    "T33n1716_008:0785c04_22": "八、善知次位。",
    "T33n1716_008:0785c04_23": "九、善能安忍。",
    "T33n1716_008:0785c05_24": "十者、法愛不生。",
    "T33n1716_008:0785c05_25": "阿毘曇中具此十意，其文間散，論師設欲行道，不知依何而修，如惑岐路，莫識所從。",
    "T33n1716_008:0785c07_26": "今撮其要意，通冠始終，則識有門入道之觀也。",
    "T33n1716_008:0785c08_27": "一、明所觀境者，即是識正無明因緣，生一切法也。",
    "T33n1716_008:0785c09_28": "若謂世間苦樂之法，從毘紐天生，或言從世性生、微塵生，皆邪因緣生。",
    "T33n1716_008:0785c11_29": "若言自然法爾，無誰作者，此無因緣生。",
    "T33n1716_008:0785c12_30": "無因緣生是破因不破果，邪因緣亦是破正因果，是等悉非正因緣境，所不應觀。",
    "T33n1716_008:0785c14_31": "數存隣虛，論破隣虛，此與邪無相濫，殆非正因緣境。",
    "T33n1716_008:0785c15_32": "何者？",
    "T33n1716_008:0785c15_33": "隣虛有無，未免二見，猶是無明顛倒，倒故是集，集故感麁細等色。",
    "T33n1716_008:0785c17_34": "無明顛倒，既其不實，所感苦果報，那得定計有無？",
    "T33n1716_008:0785c18_35": "故《大論》云：「色若麁若細，總而觀之，無常無我。」",
    "T33n1716_008:0785c19_36": "無我故無主，若麁若細，若因若緣，若苦若集，若依若正，皆無常無主，悉是無明顛倒所作。",
    "T33n1716_008:0785c21_37": "如阿毘曇門廣說。",
    "T33n1716_008:0785c22_38": "是名識正因緣所觀之境，不同外道邪無因緣也。",
    "T33n1716_008:0785c23_39": "二、發心真正者，既識無明顛倒，流轉行識，乃至老死，如旋火輪，欲休息結業，正求涅槃，發二乘心，出離見愛，不要名利，但破諸有，不增長苦集，唯志無餘，其心清淨，不雜不偽，此心真正，名正發心，不同外道天魔也。",
    "T33n1716_008:0785c28_40": "三、遵修定慧者，行人既誓求出，有依波羅提木叉住修道，但罪障紛馳，心不得安，道何由剋？",
    "T33n1716_008:0786a01_41": "為修四念處，學五停心，破五種障。",
    "T33n1716_008:0786a02_42": "五停事觀即是定，定生念處即慧，慧定均停，故名安心。",
    "T33n1716_008:0786a03_43": "又定慧調適，故名停心。",
    "T33n1716_008:0786a04_44": "若無定慧，若單定慧，若不均調定慧，皆不名賢人。",
    "T33n1716_008:0786a05_45": "如世間賢人，智德具足，智則靡所不閑，德則美行無缺，許由、巢父，乃可稱賢。",
    "T33n1716_008:0786a07_46": "若多智寡德名狂人，多德寡智名癡人，狂癡皆非賢也。",
    "T33n1716_008:0786a08_47": "賢名賢能，亦名賢善，善故有德，能故有智，智德具足，故稱賢人。",
    "T33n1716_008:0786a10_48": "行者亦爾，修四念處慧，學五停心定，定慧具足。",
    "T33n1716_008:0786a11_49": "云何數息具足定慧？",
    "T33n1716_008:0786a11_50": "制諸覺散，從一至十，知息及數，無常生滅，念念不停。",
    "T33n1716_008:0786a13_0": "又若觀不淨，當深厭穢惡，能觀所觀，無常生滅，速朽虛誑，誑諸眾生，厭觀起恚，須慈定相應，見他得樂，亦知此定，及彼樂相，無常生滅。",
    "T33n1716_008:0786a16_1": "因緣觀時，橫觀四生，悉是因緣生法；竪觀三界，亦是因緣生法。",
    "T33n1716_008:0786a17_2": "從緣生者，悉是無常無我。",
    "T33n1716_008:0786a18_3": "諸障起者，應須念佛，亦如是。",
    "T33n1716_008:0786a18_4": "是名五停具修定慧。",
    "T33n1716_008:0786a19_5": "有定故不狂，有慧故不愚，依此安心，為眾行基址，發生煗頂，入苦忍真明，隣聖為賢，義在於此。",
    "T33n1716_008:0786a21_6": "不同外道，不知鑽搖，漿猶難得，況復酪蘇等也！",
    "T33n1716_008:0786a22_7": "四、破法遍成，見有得道，其安心定慧。",
    "T33n1716_008:0786a23_8": "若五停心後，修共念處時，帶不淨等，遍破諸法，事理悉成。",
    "T33n1716_008:0786a25_9": "若五停心後，單修性念處時，一向理觀，以無常之慧，遍破諸見。",
    "T33n1716_008:0786a26_10": "破見之觀，如《中論》下兩品所明也。",
    "T33n1716_008:0786a27_11": "佛初轉法輪，不說餘法，但明無常，遍破一切外道，若有若無，乃至非有非無，神及世間，常無常等，六十二見，使得清淨。",
    "T33n1716_008:0786b01_12": "今阿毘曇師受他破云：無常是小乘，常是大乘，常得破無常，無常不得破常。",
    "T33n1716_008:0786b03_13": "若得前意，此不應然。",
    "T33n1716_008:0786b03_14": "未得道前，執心所計，常、無常、亦常亦無常、非常非無常等。",
    "T33n1716_008:0786b04_15": "法塵對意根而生諸見，見從緣生，從緣生者，悉是無常。",
    "T33n1716_008:0786b06_16": "云何外道有常、樂、我、淨？",
    "T33n1716_008:0786b06_17": "如是四倒，悉用無常破之。",
    "T33n1716_008:0786b07_18": "故五百比丘語達兜言：「但修無常，可以得道，可以得通。」",
    "T33n1716_008:0786b08_19": "如六群比丘為他說法，純說無常。",
    "T33n1716_008:0786b09_20": "當知見無深淺，悉為無常所破，不同舊醫，純用乳藥也。",
    "T33n1716_008:0786b11_21": "五、知通塞者，前雖遍破諸見之過，未見其德。",
    "T33n1716_008:0786b12_22": "過即是塞，德即是通。",
    "T33n1716_008:0786b12_23": "若有見中八十八使，乃至非有非無不可說見中八十八使，悉從緣生，名之為塞，塞故須破。",
    "T33n1716_008:0786b14_24": "復識其通者，所謂有見中道滅，乃至非有非無不可說見中道滅，如是道滅，從因緣生，名之為通，通何須破？",
    "T33n1716_008:0786b17_25": "若不識諸見，謂是事實、餘妄語，執見成業，愛潤感果，豈非塞耶？",
    "T33n1716_008:0786b18_26": "能於諸見，一一皆知無常顛倒，不生計著，不執則無業，無業則無果。",
    "T33n1716_008:0786b20_27": "如是達者，則有道滅，豈不名通？",
    "T33n1716_008:0786b21_28": "不同外道，如蟲食木，是蟲不知是字非字也。",
    "T33n1716_008:0786b22_29": "六、善修道品者，豈唯識此通塞而已？",
    "T33n1716_008:0786b23_30": "當修道品，進諸法門。",
    "T33n1716_008:0786b23_31": "謂觀此有見，乃至不可說見，皆依於色，污穢不淨，即身念處。",
    "T33n1716_008:0786b25_32": "若受有受，乃至受不可說受，皆依三受，受即是苦，名受念處。",
    "T33n1716_008:0786b26_33": "觀於諸見所起想行，悉是無我，名法念處。",
    "T33n1716_008:0786b27_34": "觀諸見之心，念念無常，名心念處。",
    "T33n1716_008:0786b28_35": "觀此四觀，名有為法中得正憶念，得是念故，四倒則伏，是名念處。",
    "T33n1716_008:0786b29_36": "勤修四觀，名四正勤。",
    "T33n1716_008:0786c01_37": "定心中修，名四如意。",
    "T33n1716_008:0786c01_38": "五善根生，故名五根。",
    "T33n1716_008:0786c02_39": "五根增長，遮諸惡法，故名五力。",
    "T33n1716_008:0786c03_40": "定慧調停，名七覺分。",
    "T33n1716_008:0786c03_41": "安隱道中行，名八正道。",
    "T33n1716_008:0786c04_42": "今非約位道品，但就通脩論三十七耳。",
    "T33n1716_008:0786c05_43": "若一停心門作三十七品，餘停心亦如是。",
    "T33n1716_008:0786c06_44": "阿毘曇道諦中，應廣分別(云云)。",
    "T33n1716_008:0786c06_45": "此三十七品是行道法，將至涅槃城有三門，所謂苦下二行，為空解脫門。",
    "T33n1716_008:0786c08_46": "集道各四，苦下有二，是無作解脫門。",
    "T33n1716_008:0786c09_47": "滅下有四，是無相解脫門。",
    "T33n1716_008:0786c10_48": "若涅槃門開，即得入也。",
    "T33n1716_008:0786c10_49": "故佛於《須跋陀羅經》中，決定師子吼，唯我法中有八正道，外道法中，尚無一道，何況八道耶。",
    "T33n1716_008:0786c12_50": "七、善脩對治者，若利人即入，若不入者當修助道。",
    "T33n1716_008:0786c13_51": "故論云：十二禪等悉是助開門法，正慧既弱，遮障得起，修助道為援。",
    "T33n1716_008:0786c15_52": "論云：「貪欲起，教修不淨，背捨等；緣中不自在，當教勝處；緣中不廣普，當教一切處。",
    "T33n1716_008:0786c17_53": "若少福德，當教無量心；若欲出色，當教四空。」",
    "T33n1716_008:0786c18_54": "如是等悉是助道，助開門法，不同外道，於根本禪，起愛見慢也。",
    "T33n1716_008:0786c20_0": "八、善識次位者，雖修如此正助等法，不得即言我是聖人，叨濫真似，不識賢聖。",
    "T33n1716_008:0786c21_1": "今明識真似階差，自知非聖，增上之慢則不得生。",
    "T33n1716_008:0786c23_2": "不同外道，戒取見取，計生死法，以為涅槃也。",
    "T33n1716_008:0786c24_3": "九、善修安忍。",
    "T33n1716_008:0786c24_4": "別相念處力弱，未甚通泰。",
    "T33n1716_008:0786c25_5": "轉修總相念處，或總一、總二乃至總四，是時應須安忍，使諦觀成就，轉入煗法，似道煙生。",
    "T33n1716_008:0786c27_6": "《大經》云：「煗雖有漏有為，還能破壞有漏有為。」",
    "T33n1716_008:0786c28_7": "「我弟子有，外道則無。」",
    "T33n1716_008:0786c28_8": "又，若安忍即成頂法，頂法成名忍，到傍邊，如其不忍，則退還此邊。",
    "T33n1716_008:0787a01_9": "故云：頂法退為五逆，煗法退為闡提。",
    "T33n1716_008:0787a02_10": "是故此中善須安忍內外諸障，不同外道不能安忍細微遮法也。",
    "T33n1716_008:0787a03_11": "十、法愛不生者，上來既得四善根生，若起法愛，雖不退為五逆、闡提，而不得入見諦。",
    "T33n1716_008:0787a05_12": "是則三番縮觀，進成上忍，世第一法發苦忍真明，十六剎那得成初果，或成超果；或重用觀，斷五下五上，得成無學。",
    "T33n1716_008:0787a08_13": "若利人用觀，節節得入；若鈍用觀，具來至十。",
    "T33n1716_008:0787a09_14": "阿毘曇中雖復廣解，不出十意。",
    "T33n1716_008:0787a10_15": "五百阿羅漢作《毘婆沙》，正申有門得道，云何而言是調心方便？",
    "T33n1716_008:0787a11_16": "四門調適，俱能得道。",
    "T33n1716_008:0787a12_17": "若生取著，俱不得道。",
    "T33n1716_008:0787a12_18": "若但云見有得道，見空不得道，云何異於外人？",
    "T33n1716_008:0787a13_19": "故《大論》云：「若不得般若方便，則墮有無。」",
    "T33n1716_008:0787a14_20": "今以十法為方便，直入真門，永異外道也。",
    "T33n1716_008:0787a15_21": "是為有門入真之觀也。",
    "T33n1716_008:0787a16_22": "餘空門、亦空亦有門、非空非有門，入真之觀始終方便，比於有門，各各不同。",
    "T33n1716_008:0787a18_0": "然俱會偏真，斷三界惑，更無異也。",
    "T33n1716_008:0787a18_1": "其三門準有，例應十觀，大同小異，可以意得，今不能煩記(云云)。",
    "T33n1716_008:0787a20_2": "次、明通教有門觀者，例為十意，列名(云云)。",
    "T33n1716_008:0787a21_3": "體解諸法，皆如幻化。",
    "T33n1716_008:0787a21_4": "三人發心雖同，亦有小異(云云)。",
    "T33n1716_008:0787a22_5": "中論師云：此中是大乘聲聞。",
    "T33n1716_008:0787a23_6": "今言非也。",
    "T33n1716_008:0787a23_7": "經云：「欲得聲聞緣覺，當學般若。」",
    "T33n1716_008:0787a24_8": "論云：「聲聞及緣覺，解脫涅槃道，皆從般若得。」",
    "T33n1716_008:0787a25_9": "經論不云是件，人師謬耳。",
    "T33n1716_008:0787a25_10": "雖知定慧不可得，而安心二法，以幻化之慧，遍破四見、六十二見及一切諸法，知幻化中苦集名為塞，知幻化中道滅名為通。",
    "T33n1716_008:0787a28_11": "以不可得心修三十七品，以無所治學諸對治，識乾慧地乃至佛地，幻化之慧，不為外魔所動，內障所退。",
    "T33n1716_008:0787b02_12": "諸法不生而般若生，亦不愛著，即得入真，若智若斷無生法忍，比前為巧，準作可知，不復委記。",
    "T33n1716_008:0787b04_13": "餘三門十意，大同小異，可以意得，亦不煩記文也。",
    "T33n1716_008:0787b05_14": "次、明別教有門觀，即為十意(云云)。",
    "T33n1716_008:0787b06_15": "一、觀境者，超出凡夫四見四門外，亦非二乘四門法，亦非通教四門法。",
    "T33n1716_008:0787b08_16": "諸四門法為境，不名實相，非生死涅槃；如來藏者，乃名為妙有，有真實法。",
    "T33n1716_008:0787b10_0": "如此妙有為一切法而作依持，從是妙有出生諸法，是為所觀之境也。",
    "T33n1716_008:0787b11_1": "二、明發心者，菩薩深觀實相妙有，不為生死所遷，金藏草穢，額珠鬪沒，貧窮孤露，甚可愍傷。",
    "T33n1716_008:0787b13_2": "菩薩為此起大慈悲，四弘誓願。",
    "T33n1716_008:0787b14_3": "《思益》有三十二大悲。",
    "T33n1716_008:0787b15_4": "《華嚴》云：「不為一人、一國、一界微塵人，乃為法界眾生，發菩提心。」",
    "T33n1716_008:0787b16_5": "如是發心有大勢力，如師子吼。",
    "T33n1716_008:0787b17_6": "既發心已，安心進行，如前所說種種定慧，如是時中，宜應修如是定；如是時中，宜應修如是慧。",
    "T33n1716_008:0787b19_7": "定愛慧策，安心修道，依止二法，不餘依止，是為安心法也。",
    "T33n1716_008:0787b21_8": "還以妙有之慧，遍破生死一切諸見，六十二等，功德黑闇，皆悉不受。",
    "T33n1716_008:0787b22_9": "遍破涅槃，沈空取證，猶如大樹，不宿怨鳥。",
    "T33n1716_008:0787b23_10": "於一一法中，明識通塞，如雪山中，備有毒草，亦有藥王。",
    "T33n1716_008:0787b24_11": "菩薩須知，如此心起，即是六道苦集，名為塞；如是心起，即是二乘道滅，名為通。",
    "T33n1716_008:0787b26_12": "又如是心起是二乘苦集，名為塞；如是心起是菩薩道滅，名為通。",
    "T33n1716_008:0787b28_13": "如是心起，名為菩薩苦集；如是心起，名佛道滅。",
    "T33n1716_008:0787b29_14": "於苦集中，能知非道，通達佛道；能知佛道，起於壅塞，了了無滯，是為識通塞。",
    "T33n1716_008:0787c02_15": "善修道品者，夫三十七品是菩薩寶炬陀羅尼。",
    "T33n1716_008:0787c03_16": "破倒念處，勤行定心，五善根生，能排五惡，定慧調適，安隱道中行。",
    "T33n1716_008:0787c04_17": "離十相故名空三昧。",
    "T33n1716_008:0787c05_18": "亦不見空相，名無相三昧。",
    "T33n1716_008:0787c06_19": "不作願求，名無作三昧。",
    "T33n1716_008:0787c06_20": "是行道法，近涅槃門。",
    "T33n1716_008:0787c07_21": "若修諸法對治之門，所謂常無常，恒非恒，安非安，為無為，斷不斷，涅槃非涅槃，增上非增上，常樂觀察諸對治門，助開實相也。",
    "T33n1716_008:0787c10_0": "從初十信、十住、十行、十迴向、十地、等覺、妙覺，聖位深淺悉知無謬，終不謂我叨極上位，內忍善惡兩覺，違從二賊；外忍八風，以忍力故，不為傾動。",
    "T33n1716_008:0787c13_1": "設證相似之法，法愛不起，不墮菩薩，頂生名法愛，無是愛故，即入菩薩位。",
    "T33n1716_008:0787c15_2": "破無明穢草，顯出妙有金藏，得見佛性，入於實相。",
    "T33n1716_008:0787c16_3": "是為有門修入實觀也。",
    "T33n1716_008:0787c16_4": "餘空門，亦空亦有門，非空非有門，入實之觀，例亦為十。",
    "T33n1716_008:0787c18_5": "諸門方便，雖各不同，俱會圓真，理無差二，三門觀法，準有可知，不復委記(云云)。",
    "T33n1716_008:0787c20_0": "妙法蓮華經玄義卷第八下"
}