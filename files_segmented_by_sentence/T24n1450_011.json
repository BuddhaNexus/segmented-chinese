{
    "T24n1450_011:0153b01_0": "根本說一切有部毘奈耶破僧事",
    "T24n1450_011:0153b02_0": "卷第十一",
    "T24n1450_011:0153b04_0": "大唐三藏法師義淨奉　制譯",
    "T24n1450_011:0153b05_0": "爾時阿瑜率滿鄔波離，請世尊曰：「大德所云：『僧伽破壞。』",
    "T24n1450_011:0153b06_1": "復云：『僧伽和合。』",
    "T24n1450_011:0153b06_2": "未知齊何名為破壞？",
    "T24n1450_011:0153b07_3": "未知齊幾名作和合？」",
    "T24n1450_011:0153b07_4": "世尊告曰：「若復苾芻，於其非法作非法想，現有別住作別住心，作羯磨者，齊此名為破壞羯磨僧伽也。",
    "T24n1450_011:0153b09_5": "若其於法而為法想，於和合眾作和合想，為羯磨者，齊此名為僧伽和合。",
    "T24n1450_011:0153b11_6": "何謂破僧？",
    "T24n1450_011:0153b11_7": "若一苾芻，是亦不能破僧伽也。",
    "T24n1450_011:0153b12_8": "若二、若三乃至於八，亦復不能破和合眾。",
    "T24n1450_011:0153b13_9": "如其至九或復過斯，有兩僧伽，方名破眾，作其羯磨并復行籌。",
    "T24n1450_011:0153b14_10": "何謂羯磨？",
    "T24n1450_011:0153b15_0": "即如提婆達多於諸苾芻告令教誨制其學處：『汝等苾芻！",
    "T24n1450_011:0153b16_1": "須知有其五種禁法。",
    "T24n1450_011:0153b16_2": "何謂為五？",
    "T24n1450_011:0153b17_0": "具壽！",
    "T24n1450_011:0153b17_1": "若有苾芻不居阿蘭若，是則清淨、是則解脫、是正出離超於苦樂，能得勝處。",
    "T24n1450_011:0153b18_2": "如是於樹下坐、常行乞食、但畜三衣、著糞掃服，具壽！",
    "T24n1450_011:0153b20_0": "斯謂苾芻，是則清淨、是則解脫、是正出離超於苦樂，能得勝處。",
    "T24n1450_011:0153b21_1": "若具壽！",
    "T24n1450_011:0153b21_2": "諸苾芻眾忍此五種勝上禁法，是清淨、是解脫是出離者，應可遠彼沙門喬答摩，應可離彼與其別居，不應親附，此是其白。』",
    "T24n1450_011:0153b24_3": "如是羯磨准白應為。",
    "T24n1450_011:0153b24_4": "云何行籌？",
    "T24n1450_011:0153b25_5": "即如提婆達多於諸苾芻告令教誡制諸學處：『具壽！",
    "T24n1450_011:0153b26_6": "有五勝法，是則清淨、是則解脫、是正出離超越苦樂，能得勝處。",
    "T24n1450_011:0153b27_7": "云何為五？",
    "T24n1450_011:0153b27_8": "具壽！",
    "T24n1450_011:0153b28_0": "若有苾芻，不住阿蘭若，是則清淨、是則解脫、是正出離超越苦樂，能得勝處。",
    "T24n1450_011:0153b29_1": "如是於樹下坐、常行乞食、但畜三衣、著糞掃衣。",
    "T24n1450_011:0153c01_2": "具壽！",
    "T24n1450_011:0153c01_3": "苾芻行時，是則清淨、是則解脫、是正出離超越苦樂，能得勝處。",
    "T24n1450_011:0153c03_4": "若具壽諸苾芻忍此五種勝上禁法，是清淨、是解脫是出離者，應可遠彼沙門喬答摩，應可離彼與其別住，不應親附，應可受籌。』",
    "T24n1450_011:0153c06_5": "提婆達多并身第五而受籌者，是名受籌。」",
    "T24n1450_011:0153c07_6": "內頌曰：　非一破僧伽，　　至九方能破，　并作羯磨事，　　行籌說非法。",
    "T24n1450_011:0153c10_0": "具壽鄔波離請世尊曰：「大德！",
    "T24n1450_011:0153c10_1": "且如被捨置人，此人能作破僧伽事，及以隨順捨置之人，乃至隨此隨順之人，為破僧事；非能捨置、非隨順捨置、非隨順隨順，為破僧事耶？",
    "T24n1450_011:0153c13_2": "為當能捨置人為破僧事，及以隨順能捨置人，乃至隨此隨順之人，為破僧事；非被捨置、非隨捨置、亦非隨此隨順之人，為破僧事耶？",
    "T24n1450_011:0153c16_3": "又復為當被捨置人，及以隨順捨置之人，為破僧事；非隨順隨順，非能捨置，亦非隨此能捨置人，乃至亦非隨此隨順，為破僧事耶？",
    "T24n1450_011:0153c19_4": "為當被捨置人，及隨順隨順，為破僧事；非隨捨置，及非能捨置，并非隨能捨置，乃至亦非隨此隨順，為破僧事耶？",
    "T24n1450_011:0153c23_0": "「為當能捨置人，及隨能捨置，為破僧事；非隨此隨順、非被捨置、非隨捨置，及非隨此隨順之人，為破僧事耶？",
    "T24n1450_011:0153c26_0": "「為當能捨置人，及隨順隨順，為破僧事；非隨能捨置及被捨置，非隨捨置非隨順隨順，為破僧事耶？",
    "T24n1450_011:0153c29_0": "「為當隨順被捨置人，及隨順隨順被捨置人，為破僧事；非餘四耶？",
    "T24n1450_011:0154a02_0": "「為當隨順能捨置人，及隨順隨順，為破僧事；非餘四耶？",
    "T24n1450_011:0154a04_0": "「為當被捨置人，及能捨置人，為破僧事；非餘四耶？",
    "T24n1450_011:0154a06_0": "「又復為當被捨置人為破僧事，非餘五耶？",
    "T24n1450_011:0154a07_0": "「為當隨此被捨置人為破僧事，非餘五耶？",
    "T24n1450_011:0154a08_0": "「為當隨此隨順之人為破僧事，非餘五耶？",
    "T24n1450_011:0154a09_0": "「為當能捨置人為破僧事，非餘五耶？",
    "T24n1450_011:0154a10_0": "「為當隨此能捨置人為破僧事，非餘五耶？",
    "T24n1450_011:0154a11_0": "「為當隨此隨順之人為破僧事，非餘五耶？」",
    "T24n1450_011:0154a12_0": "世尊告曰：「鄔波離！",
    "T24n1450_011:0154a12_1": "斯等諸人咸能破壞和合之眾，但唯除彼被捨置人，此一不能破僧伽。」",
    "T24n1450_011:0154a14_0": "故內頌曰：　三二一能破，　　餘非可類知；　破眾三六殊，　　唯除被捨置。",
    "T24n1450_011:0154a17_0": "具壽鄔波離請世尊曰：「大德！",
    "T24n1450_011:0154a17_1": "如世尊說：『若有人破和合眾已，此人定生無間之罪，亦成無間之業者。』",
    "T24n1450_011:0154a19_2": "大德！",
    "T24n1450_011:0154a19_3": "未知苾芻齊何名為破和合眾，生無間罪、成無間業耶？」",
    "T24n1450_011:0154a21_0": "(無間罪者，謂若墮在捺落迦中，受罪之時曾無間隙。",
    "T24n1450_011:0154a21_1": "無間業者，謂從人道更無間隔垂墮泥犁。",
    "T24n1450_011:0154a21_2": "無間之字雖同，其義條然自別，苦無間隙。",
    "T24n1450_011:0154a22_3": "梵云「阿毘止」。",
    "T24n1450_011:0154a22_4": "無間墜墮，梵云「阿難呾利耶」，若取正譯應云「無隙」。",
    "T24n1450_011:0154a22_5": "無隙無間不能異舊，且後俱題無間之字，不云「無隙」。",
    "T24n1450_011:0154a23_6": "事乃分疆無間，即生墮獄中無隙，或餘身方受，有斯差別故致十八不同耳)世尊告曰：「鄔波離！",
    "T24n1450_011:0154a24_7": "若苾芻於非法事作非法想，及正破時為非法想，於諸苾芻教誡令學，定破僧伽。",
    "T24n1450_011:0154a26_8": "鄔波離！",
    "T24n1450_011:0154a26_9": "齊此名為破和合眾，此生無間罪，成無間業。",
    "T24n1450_011:0154a28_0": "「又鄔波離！",
    "T24n1450_011:0154a28_1": "若苾芻於非法事作非法想，及正破時為其法想，於諸苾芻教誡令學，定破僧伽。",
    "T24n1450_011:0154b02_2": "鄔波離！",
    "T24n1450_011:0154b02_3": "齊此名為破和合眾，此生無間罪，不成無間之業。",
    "T24n1450_011:0154b04_0": "「又鄔波離！",
    "T24n1450_011:0154b04_1": "若苾芻於非法事作非法想，及正破時便生猶豫，於諸苾芻教誡令學，定破僧伽。",
    "T24n1450_011:0154b06_2": "鄔波離！",
    "T24n1450_011:0154b06_3": "齊此名為破和合眾，此生無間罪，不成無間業。",
    "T24n1450_011:0154b07_4": "「又鄔波離！",
    "T24n1450_011:0154b07_5": "若苾芻於非法事作法想，及正破時為非法想，於諸苾芻教誡令學，言破僧伽。",
    "T24n1450_011:0154b09_6": "鄔波離！",
    "T24n1450_011:0154b09_7": "齊此名為破和合眾，此生無間罪，亦成無間業。",
    "T24n1450_011:0154b11_0": "「又鄔波離！",
    "T24n1450_011:0154b11_1": "若苾芻於非法事而作法想，及正破時亦為法想，於諸苾芻教誡令學，定破僧伽。",
    "T24n1450_011:0154b13_2": "鄔波離！",
    "T24n1450_011:0154b13_3": "齊此名為破和合眾，此生無間罪，不成無間業。",
    "T24n1450_011:0154b15_0": "「又鄔波離！",
    "T24n1450_011:0154b15_1": "若苾芻於非法事作法想，及正破時便起猶豫，於諸苾芻教誡令學，定破僧伽。",
    "T24n1450_011:0154b17_0": "鄔波離！",
    "T24n1450_011:0154b17_1": "齊此名為破和合眾，此生無間罪，不成無間業。",
    "T24n1450_011:0154b19_0": "「又鄔波離！",
    "T24n1450_011:0154b19_1": "若苾芻於法作非法想，及正破時亦為非法想，於諸苾芻教誡令學，定破僧伽。",
    "T24n1450_011:0154b21_0": "鄔波離！",
    "T24n1450_011:0154b21_1": "齊此名為破和合眾，此生無間罪，亦成無間業。",
    "T24n1450_011:0154b23_0": "「又鄔波離！",
    "T24n1450_011:0154b23_1": "若苾芻於法作非法想，及正破時為其法想，於諸苾芻教誡令學，定破僧伽。",
    "T24n1450_011:0154b24_2": "鄔波離！",
    "T24n1450_011:0154b25_3": "齊此名為破和合眾，此生無間罪，不成無間業。",
    "T24n1450_011:0154b27_0": "「又鄔波離！",
    "T24n1450_011:0154b27_1": "若苾芻於法作非法想，及正破時便生猶豫，於諸苾芻教誡令學，定破僧伽。",
    "T24n1450_011:0154b28_2": "鄔波離！",
    "T24n1450_011:0154b29_3": "齊此名為破和合眾，此生無間罪，不成無間業。",
    "T24n1450_011:0154c02_0": "「又鄔波離！",
    "T24n1450_011:0154c02_1": "若苾芻於法作法想，及正破時為非法想，於諸苾芻教誡令學，定破僧伽。",
    "T24n1450_011:0154c03_2": "鄔波離！",
    "T24n1450_011:0154c04_3": "齊此名為破和合眾，此生無間罪，不成無間業。",
    "T24n1450_011:0154c06_0": "「又鄔波離！",
    "T24n1450_011:0154c06_1": "若苾芻於法作法想，及正破時亦為法想，於諸苾芻教誡令學，定破僧伽。",
    "T24n1450_011:0154c07_2": "鄔波離！",
    "T24n1450_011:0154c08_3": "齊此名為破和合眾，斯乃但生無間罪，不成無間業。",
    "T24n1450_011:0154c10_0": "「又鄔波離！",
    "T24n1450_011:0154c10_1": "若苾芻於法作法想，及正破時便起猶豫，於諸苾芻教誡令學，定破僧伽。",
    "T24n1450_011:0154c11_2": "鄔波離！",
    "T24n1450_011:0154c12_3": "齊此名為破和合眾，此生無間罪，不成無間業。",
    "T24n1450_011:0154c14_0": "「又鄔波離！",
    "T24n1450_011:0154c14_1": "若苾芻於非法生猶豫心，及正破時為非法想，於諸苾芻教誡令學，定破僧伽。",
    "T24n1450_011:0154c16_0": "鄔波離！",
    "T24n1450_011:0154c16_1": "齊此名為破和合眾，此生無間罪，不成無間業。",
    "T24n1450_011:0154c18_0": "「又鄔波離！",
    "T24n1450_011:0154c18_1": "若苾芻於非法生猶豫心，及正破時便為法想，於諸苾芻教誡令學，定破僧伽。",
    "T24n1450_011:0154c20_0": "鄔波離！",
    "T24n1450_011:0154c20_1": "齊此名為破和合眾，此生無間罪，不成無間業。",
    "T24n1450_011:0154c22_0": "「又鄔波離！",
    "T24n1450_011:0154c22_1": "若苾芻於非法作猶豫心，及正破時亦生猶豫，於諸苾芻教誡令學，定破僧伽。",
    "T24n1450_011:0154c24_0": "鄔波離！",
    "T24n1450_011:0154c24_1": "齊此名為破和合眾，此生無間罪，不成無間業。",
    "T24n1450_011:0154c26_0": "「又鄔波離！",
    "T24n1450_011:0154c26_1": "若苾芻於法生猶豫心，及正破時為非法想，於諸苾芻教誡令學，定破僧伽。",
    "T24n1450_011:0154c27_2": "鄔波離！",
    "T24n1450_011:0154c28_3": "齊此名為破和合眾，此生無間罪，不成無間業。",
    "T24n1450_011:0155a01_0": "「又鄔波離！",
    "T24n1450_011:0155a01_1": "若苾芻於法生猶豫心，及正破時便生法想，於諸苾芻教誡令學，定破僧伽。",
    "T24n1450_011:0155a02_2": "鄔波離！",
    "T24n1450_011:0155a03_3": "齊此名為破和合眾，此生無間罪，不成無間業。",
    "T24n1450_011:0155a05_0": "「又鄔波離！",
    "T24n1450_011:0155a05_1": "若苾芻於法生猶豫心，及正破時亦生猶豫，於諸苾芻教誡令學，定破僧伽。",
    "T24n1450_011:0155a06_2": "鄔波離！",
    "T24n1450_011:0155a07_3": "齊此名為破和合眾，此生無間之罪，不成無間業。",
    "T24n1450_011:0155a09_0": "「鄔波離！",
    "T24n1450_011:0155a09_1": "此中總有一十八句，就中六句，由正破時作非法想而為誑說。",
    "T24n1450_011:0155a10_2": "由心重故，遂生無間罪，成無間業。",
    "T24n1450_011:0155a11_3": "餘十二句，由心輕故，不成無間業。」",
    "T24n1450_011:0155a12_4": "攝頌曰：　初六建首皆非法，　　中六初並法應知，　下六初三非法心，　　下三是法應須識。",
    "T24n1450_011:0155a15_0": "　初六中三上非法，　　下三法想理須知，　中六中間與此同，　　下六中間盡猶豫。",
    "T24n1450_011:0155a17_0": "　最初六句後上三，　　非法法想并猶豫，　自餘五處咸同此，　　是故便成十八殊。",
    "T24n1450_011:0155a19_0": "非法非法非法、非法非法法、非法非法疑、非法法非法、非法法法、非法法疑、法非法非法、法非法法、法非法疑、法法非法、法法法、法法疑、非法疑非法、非法疑法、非法疑疑、法疑非法、法疑法、法疑疑。",
    "T24n1450_011:0155a23_0": "(雖有長行及以攝頌，猶疑創學未體區分，輒復更准頌文出其題目，欲使長行易曉，無梗滯於初心，十八分明，冀不疑於後唱；復恐寫人致誤，有舛譯文，故復印以九行，庶無三豕之謬也。",
    "T24n1450_011:0155a24_1": "詳夫律教東流綿歷多代，四部譯匠並勵慇心，或親涉龍河，或傳文龜洛，至於破僧句數多並未詳，致使後人懷疑。",
    "T24n1450_011:0155a25_2": "卒歲尋文者則疑文於節段，逐義者乃惑義於分疆，造疏出釋之家並懷疑於先唱。",
    "T24n1450_011:0155a26_3": "是知輕身殉命振錫鶴林，亡己濟人褰衣鷲嶺，頗得詳談疑滯決擇是非，冀補闕遺永除惶惑。",
    "T24n1450_011:0155a27_4": "望龍華之後會，得法忍於初心，福被無疆俱時啟悟。",
    "T24n1450_011:0155a27_5": ")鄔波離請世尊曰：「大德！",
    "T24n1450_011:0155a28_6": "若是破僧，皆是僧伽擾亂；若是擾亂，即是破僧耶？」",
    "T24n1450_011:0155b01_7": "佛言：「自有破僧而非擾亂，應為四句。",
    "T24n1450_011:0155b02_8": "云何破僧而非擾亂？",
    "T24n1450_011:0155b02_9": "自有僧破而不受行十四種破壞之事。",
    "T24n1450_011:0155b03_10": "云何僧伽擾亂而非破僧？",
    "T24n1450_011:0155b04_11": "自有受行十四種破壞之事，然非破僧。",
    "T24n1450_011:0155b05_12": "云何擾亂而為破僧？",
    "T24n1450_011:0155b05_13": "謂受行十四種事，并為破僧。",
    "T24n1450_011:0155b06_14": "有二俱無，謂除前相，是四句。」",
    "T24n1450_011:0155b08_0": "「大德！",
    "T24n1450_011:0155b08_1": "若有破僧皆別住，但有別住即破僧耶？」",
    "T24n1450_011:0155b09_0": "「應為四句。」",
    "T24n1450_011:0155b10_0": "爾時世尊為阿若憍陳如及八萬天子，以施法味皆令充足。",
    "T24n1450_011:0155b11_1": "爾時苾芻咸皆有疑，請問世尊：「彼憍陳如及諸天子，先作何業令法味具足？」",
    "T24n1450_011:0155b13_2": "佛告諸苾芻：「汝等諦聽！",
    "T24n1450_011:0155b13_3": "我於往昔在不定聚，於大海中而作龜身，於諸龜中而復為王。",
    "T24n1450_011:0155b15_0": "後於異時有五百商人，乘舡入海到於寶所採種種寶。",
    "T24n1450_011:0155b16_1": "既獲寶已而還本國，於其中路遇磨竭魚非理損舡，諸商人等皆悉悲號同聲大叫。",
    "T24n1450_011:0155b18_2": "時彼龜王聞此叫聲從水而出，詣商人所作是言：『汝等勿怖，宜上我背。",
    "T24n1450_011:0155b19_3": "我今載汝令得出海身命得全。』",
    "T24n1450_011:0155b20_4": "於是眾商一時乘龜而發趣岸，人眾既多所載極重，住於精進心不退轉，受大疲苦既已度畢，便於岸上展頭而臥。",
    "T24n1450_011:0155b23_5": "去身不遠有諸蟻城，其中一蟻漸次遊行，聞龜香氣前至龜所，乃見此龜舒頸而臥，身既廣大復不動搖。",
    "T24n1450_011:0155b25_6": "蟻即速行至於本城，呼諸蟻眾其數八萬同時往彼。",
    "T24n1450_011:0155b26_7": "是時彼龜睡重如死，都不覺知，蟻食皮膚困乏未覺。",
    "T24n1450_011:0155b27_8": "漸食精肉方始覺知，乃見諸蟻遍身而食，便作是念：『我若動搖迴轉身者，必當害蟻，乍可棄捨身命，終不損他。』",
    "T24n1450_011:0155c01_9": "作是念已，支節將散要處穿穴，便發願言：『如我今世以身血肉濟諸蟻等令得充足，於當來世證菩提時，此諸蟻等皆以法味令其充足。』」",
    "T24n1450_011:0155c04_10": "佛告諸苾芻等：「勿生異念，往昔龜王者，即我身是。",
    "T24n1450_011:0155c05_11": "彼引導蟻子，即憍陳如是。",
    "T24n1450_011:0155c06_12": "彼八萬蟻，以憍陳如引來食我血肉得使充足，即八萬諸天是。",
    "T24n1450_011:0155c07_13": "我以過去世以血肉充足，今世成佛以法味充足。",
    "T24n1450_011:0155c08_14": "苾芻當知：如常所說黑、雜二業，汝應當捨；白白之業，汝應當修。」",
    "T24n1450_011:0155c11_0": "爾時世尊為五苾芻先說法味，皆令充足，超生死海，將趣勝因究竟涅盤。",
    "T24n1450_011:0155c12_1": "爾時苾芻咸皆有疑，請問世尊：「此五苾芻先作何業，得法味具足？",
    "T24n1450_011:0155c14_2": "大師哀愍，於生死海強拔令出，方便安置究竟涅槃。",
    "T24n1450_011:0155c15_3": "唯願為說。」",
    "T24n1450_011:0155c15_4": "佛告諸苾芻：「此非希有！",
    "T24n1450_011:0155c16_5": "我今於此離貪、瞋、癡，生老病死、憂悲苦惱皆悉解脫，一切智、一切種智、一切智智皆得自在，此五苾芻以法味具足，於生死海強令出離，安置究竟涅槃。",
    "T24n1450_011:0155c19_6": "我於昔時未離貪、瞋、癡、生老病死，未得解脫，尚為此輩，我以身血充足已，令住五戒，此是希有。",
    "T24n1450_011:0155c21_7": "汝等諦聽！",
    "T24n1450_011:0155c21_8": "往昔波羅痆斯城中有一國王名金剛臂，正法化世國土安樂，人民熾盛五穀豐熟。",
    "T24n1450_011:0155c23_9": "其王淳信稟性賢善，樂自利他有慈悲心，具大威德樂行正法，憐愍眾生諸有財物能捨能施，於大捨中而自安住。",
    "T24n1450_011:0155c26_10": "彼王極修習慈悲，晝夜六時入慈悲定，為入定故，所有求者皆不得施。",
    "T24n1450_011:0155c27_11": "王知此事告群臣曰：『於城四門各置施堂用貯財物，若有沙門、婆羅門、貧窮、孤露、遠來求者，皆悉與之。』",
    "T24n1450_011:0156a01_12": "群臣聞勅即奉王命，於波羅痆斯城四門，各置施堂，積貯財物及諸飲食、衣服、臥具、金銀、摩尼、真珠、琉璃、螺石、珊瑚、馬瑙、璧玉、珂貝、赤真珠、右旋螺貝等大物資糧安置其中，為給施充足貧窮故。",
    "T24n1450_011:0156a05_13": "又於異時，多聞藥叉從阿洛迦筏底王城驅出，吸人精氣。",
    "T24n1450_011:0156a06_14": "五藥叉處處遊行，至波羅痆斯城外，乃見牧牛羊及負柴草人，并店肆諸估賣人。",
    "T24n1450_011:0156a08_15": "見已即問諸人：『汝等豈不怖我？』",
    "T24n1450_011:0156a09_16": "諸人報曰：『何故怖汝？』",
    "T24n1450_011:0156a09_17": "藥叉又報：『何故不怖？』",
    "T24n1450_011:0156a10_18": "諸人報曰：『我王性大慈悲，於諸有情利樂意樂，晝夜六時入慈悲定。』",
    "T24n1450_011:0156a11_19": "時彼藥叉即便化身為婆羅門遊四施堂。",
    "T24n1450_011:0156a12_20": "既見知已，時金臂王從定而出，遂整衣服具諸威儀。",
    "T24n1450_011:0156a13_21": "時五藥叉往至王所，舉手讚歎：『唯願大王！",
    "T24n1450_011:0156a14_22": "福壽長遠。』",
    "T24n1450_011:0156a15_23": "白言：『大王！",
    "T24n1450_011:0156a15_24": "我今飢渴，唯願慈悲布施飲食。』",
    "T24n1450_011:0156a16_0": "王告侍臣當施種種上妙飲食。",
    "T24n1450_011:0156a16_1": "時五藥叉即白王言：『我渴飲血，飢唯食肉，不喫餘食。』",
    "T24n1450_011:0156a17_2": "王告侍臣：『勿損眾生，當可求覓自死血肉，施彼令食。』",
    "T24n1450_011:0156a19_3": "時五藥叉復白王言：『我今所食惟熱肉血，而不食彼自死肉血。』",
    "T24n1450_011:0156a20_4": "王既聞已復作是念：『不可損生施彼而食，當以我身熱血熱肉施彼食之。』",
    "T24n1450_011:0156a22_5": "作是念已，即命醫人。",
    "T24n1450_011:0156a22_6": "醫既到已，王尋報言：『當刺我身五處出血，令五藥叉各各飲之。』",
    "T24n1450_011:0156a24_0": "醫便答王：『此五藥叉至極下品，我今不忍刺王出血。』",
    "T24n1450_011:0156a25_1": "王善醫術皆悉明了，遂自以針刺其五處，令血流出令彼飽滿，復為說法令其充足，授與五戒。」",
    "T24n1450_011:0156a27_2": "佛告諸苾芻：「勿生異念！",
    "T24n1450_011:0156a27_3": "彼金臂王即我身是，五藥叉者五苾芻是。",
    "T24n1450_011:0156a28_4": "我於往時施彼血肉及為說法授與五戒。",
    "T24n1450_011:0156a29_5": "我於今時，為說正法令住見諦究竟涅槃。",
    "T24n1450_011:0156b01_6": "汝諸苾芻！",
    "T24n1450_011:0156b01_7": "應如是學。」",
    "T24n1450_011:0156b03_0": "爾時世尊為五苾芻先說法味，皆令充足，超生死海令住見諦，究竟涅槃。",
    "T24n1450_011:0156b04_1": "時諸苾芻以生疑念，為斷疑故白言：「世尊！",
    "T24n1450_011:0156b05_2": "此五苾芻有何因緣？",
    "T24n1450_011:0156b06_3": "世尊以正法味令其充足，於生死海拔之令出，令其安住究竟涅槃。」",
    "T24n1450_011:0156b07_4": "佛告苾芻：「此非希有，我今於此離貪、瞋、癡，生老病死憂悲苦惱皆悉解脫；一切智、一切種智、一切智智皆得自在，令五苾芻法味充足，於生死海拔之令出，究竟涅槃。",
    "T24n1450_011:0156b11_5": "我於往昔，未離貪、瞋、癡，生老病死憂悲苦惱未得解脫，尚為此輩以其身血令其充足，授以五戒，此為希有。",
    "T24n1450_011:0156b13_6": "汝等諦聽！",
    "T24n1450_011:0156b13_7": "往昔波羅痆斯城有大王號為慈力，如法化世人民熾盛，五穀熟成安隱豐樂。",
    "T24n1450_011:0156b15_8": "其王本性有大慈悲，具大威德，於諸有情恒常憐愍。",
    "T24n1450_011:0156b16_9": "後於異時，多聞藥叉從阿洛迦伐底城驅出，吸人精氣。",
    "T24n1450_011:0156b18_10": "時五藥叉處處遊行，至波羅痆斯城，不見諸人設於祭食，心生瞋怒，於其國中多諸疾疫，死者極眾。",
    "T24n1450_011:0156b20_11": "爾時群臣以事白王：『王今國內死者極眾。』",
    "T24n1450_011:0156b21_12": "時王便勅諸臣：『汝等於其城內唱令遍告：「王勅汝等，我於有情為欲利益，專心勤求日夜不斷。",
    "T24n1450_011:0156b23_13": "汝等諸人於諸有情起大慈心，常修此心諸災寂靜。」』",
    "T24n1450_011:0156b24_14": "時諸人等奉王勅已，於諸有情發大慈心，彼五藥叉於其國中不能為害，以諸有情發慈心故。",
    "T24n1450_011:0156b26_15": "時五藥叉，於其城外處處遊行，不能得入不能為害。",
    "T24n1450_011:0156b27_16": "城外乃見牧牛羊人、負柴薪人、并諸店肆估賣之者，見已即問：『汝等不怖於我？』",
    "T24n1450_011:0156b29_17": "彼人答曰：『何故怖汝？』",
    "T24n1450_011:0156c01_18": "藥叉報言：『何故不怖？』",
    "T24n1450_011:0156c01_19": "諸人答曰：『我慈力王每常思惟，我亦思惟。』",
    "T24n1450_011:0156c02_20": "藥叉答曰：『彼慈力王思惟何事？』",
    "T24n1450_011:0156c03_21": "眾人答曰：『於諸有情常修慈心，以是思惟我等亦爾。』",
    "T24n1450_011:0156c04_22": "彼藥叉等聞是語已便作是念：『我等今者，以此諸人修慈悲故，於此城中不能損害。』",
    "T24n1450_011:0156c06_23": "彼諸藥叉城四門外遊行求見彼慈力王，後於異時彼慈力王因出城外，時藥叉等見慈力王，即便變身作婆羅門像，舉手歎王，福壽長遠。",
    "T24n1450_011:0156c09_24": "白言：『大王！",
    "T24n1450_011:0156c09_25": "我今飢渴，唯願慈悲施我飲食。』",
    "T24n1450_011:0156c10_26": "王告侍臣：『當施種種上妙飲食。』",
    "T24n1450_011:0156c11_27": "時五藥叉即白王言：『我渴飲血、飢惟食肉，不喫餘食。』",
    "T24n1450_011:0156c12_28": "王告侍臣：『勿損眾生，當可求覓自死血肉，施彼令食。』",
    "T24n1450_011:0156c13_29": "時五藥叉復白王言：『我今所食惟熱肉血，不食所有自死肉血。』",
    "T24n1450_011:0156c14_30": "王既聞已便作是念：『不可損生施彼而食，當以我身熱肉熱血施彼食之。』",
    "T24n1450_011:0156c16_31": "作是念已即命醫人，醫人到已王尋報言：『當刺我身五處出血，令五藥叉各各飲之。』",
    "T24n1450_011:0156c18_32": "醫人答王：『此五藥叉至極下品，今我不忍刺王出血。』",
    "T24n1450_011:0156c19_33": "時王善巧，一切方便皆悉明了，遂即以針刺其五處，令血流出令彼飽滿，復為說法令其充足，授以五戒。」",
    "T24n1450_011:0156c22_0": "爾時佛告諸苾芻等：「勿生異念，彼慈力王即我身是。",
    "T24n1450_011:0156c23_1": "五藥叉者，即憍陳如等五苾芻是。",
    "T24n1450_011:0156c24_0": "我於往昔施彼血肉，及為說法授與五戒。",
    "T24n1450_011:0156c24_1": "我於今日為說正法，令住見諦究竟涅槃。",
    "T24n1450_011:0156c25_2": "汝諸苾芻！",
    "T24n1450_011:0156c26_3": "應當修學。」",
    "T24n1450_011:0156c27_0": "爾時世尊先六年苦行，然後成無上覺，往詣波羅痆斯城，度憍陳如五苾芻眾、次度耶舍五人、次度賢眾六十人民，是故苾芻其眾漸多。",
    "T24n1450_011:0157a01_1": "時諸苾芻心生疑念，復白佛言：「大德！",
    "T24n1450_011:0157a02_0": "世尊往作何業？",
    "T24n1450_011:0157a02_1": "今受六年苦行異熟。」",
    "T24n1450_011:0157a02_2": "佛告苾芻：「我自作業，還自受報。」",
    "T24n1450_011:0157a04_0": "佛告諸苾芻：「我於往昔人壽二萬歲時，有一聚落名為分析，其聚落中人民熾盛、安隱豐樂、五穀成熟。",
    "T24n1450_011:0157a06_1": "其聚落中有婆羅門，名尼拘陀，多諸眷屬富饒自在。",
    "T24n1450_011:0157a07_2": "於中為主訖栗枳王，以此聚落施尼拘陀。",
    "T24n1450_011:0157a08_3": "彼婆羅門有一弟子名曰最勝，父母清淨氏族高良，乃至七祖並皆殊勝，學諸異論洞徹四明，諸有字書無不通悟，顏貌端正人所樂觀。",
    "T24n1450_011:0157a11_4": "時尼拘陀有五百弟子，常教讀誦。",
    "T24n1450_011:0157a12_5": "其聚落中復有陶師名曰喜護，歸依三寶深信四諦決定無疑，見四諦理證預流果，所有壞生營事之具皆悉棄捨，以鼠壤土用無蟲水及無蟲木造諸瓦器。",
    "T24n1450_011:0157a15_6": "以此器物置於門外，遍告諸人：『施我米豆，將此器去多少隨意。』",
    "T24n1450_011:0157a17_7": "所得米豆養盲父母，或時奉施迦攝如來。",
    "T24n1450_011:0157a18_8": "時彼最勝與其喜護，自少以來共為親友。",
    "T24n1450_011:0157a19_9": "後於異時，喜護往詣迦攝佛所，頭面禮足退坐一面。",
    "T24n1450_011:0157a20_10": "佛以種種微妙之法示教利喜為喜護說，時彼喜護聞法歡喜頂禮而去。",
    "T24n1450_011:0157a22_11": "時彼最勝乘白馬輅，與五百弟子前後圍繞從城而出，於其中路乃逢喜護，見已問言：『賢首！",
    "T24n1450_011:0157a24_12": "汝從何來？』",
    "T24n1450_011:0157a24_13": "喜護答言：『我從迦攝佛所供養禮拜而從彼來，今可共汝往詣佛所禮拜供養。』",
    "T24n1450_011:0157a26_14": "最勝答曰：『賢首！",
    "T24n1450_011:0157a26_15": "何須見佛而修供養。",
    "T24n1450_011:0157a27_0": "何以故？",
    "T24n1450_011:0157a27_1": "作此出家正覺難得。』",
    "T24n1450_011:0157a27_2": "喜護報言：『賢首！",
    "T24n1450_011:0157a28_0": "勿作是言。",
    "T24n1450_011:0157a28_1": "此迦攝佛，出家不久已得正覺，具一切智正法現前。』",
    "T24n1450_011:0157a29_2": "時彼喜護如是三告：『我當與汝共往佛所。』",
    "T24n1450_011:0157b01_3": "時彼最勝亦復三答：『如是出家正覺難得。』",
    "T24n1450_011:0157b02_4": "喜護即便上彼車上，撮彼最勝共往佛所瞻仰禮拜。",
    "T24n1450_011:0157b03_5": "爾時見彼撮已便作是言：『彼迦攝佛，定是最勝無上大師，所有諸法並是殊勝。",
    "T24n1450_011:0157b05_6": "何以故？",
    "T24n1450_011:0157b05_7": "而彼喜護先來賢善，而無卒暴卒爾凶猛，為彼如來而撮於我。』",
    "T24n1450_011:0157b06_8": "作是念已，便告喜護：『汝當放我。』",
    "T24n1450_011:0157b07_9": "喜護答言：『我不放汝，汝若共我往世尊所供養禮拜，我當放汝。』",
    "T24n1450_011:0157b08_10": "如是三告。",
    "T24n1450_011:0157b09_11": "時彼最勝報言：『喜護！",
    "T24n1450_011:0157b09_12": "乘此車輅，我當與汝俱往佛所。』",
    "T24n1450_011:0157b10_13": "可通輅處乘輅而行，不通輅處便即徒步。",
    "T24n1450_011:0157b11_14": "既至佛所頂禮佛足退坐一面。",
    "T24n1450_011:0157b12_0": "爾時喜護從坐而起合掌白佛：『而此最勝不信三寶，唯願世尊為說妙法，令彼最勝信佛法僧。』",
    "T24n1450_011:0157b14_1": "爾時世尊默然受請，即為最勝演說妙法示教利喜，乃至默然而住。",
    "T24n1450_011:0157b15_2": "爾時最勝告喜護言：『汝聞此法何不出家？』",
    "T24n1450_011:0157b16_3": "喜護答言：『最勝！",
    "T24n1450_011:0157b16_4": "汝可不知，我養二盲父母，時復供養迦攝如來。』",
    "T24n1450_011:0157b18_0": "最勝答言：『汝若不出家者，我今決定出家。』",
    "T24n1450_011:0157b18_1": "爾時喜護從坐而起白佛言：『世尊！",
    "T24n1450_011:0157b19_2": "今最勝於佛善說法毘奈耶中欲得出家。",
    "T24n1450_011:0157b20_3": "唯願世尊聽其出家。』",
    "T24n1450_011:0157b21_4": "作是語已禮佛而坐。",
    "T24n1450_011:0157b21_5": "爾時世尊聽其最勝如法出家。",
    "T24n1450_011:0157b22_6": "爾時世尊從分析聚落往波羅痆城遊行人中，漸至彼城仙人墮處施鹿林中。",
    "T24n1450_011:0157b24_7": "爾時訖栗枳王聞佛遊行人間至施鹿林，王從城出往詣佛所。",
    "T24n1450_011:0157b25_8": "到已頂禮迦攝如來雙足退座一面，佛即為訖栗枳王演說妙法示教利喜，乃至默然而住。",
    "T24n1450_011:0157b27_9": "時訖栗枳王從座而起整衣服，而白佛言：『唯然世尊及苾芻眾，明日清旦受我所請，我於宮內施設供具，飯佛及僧。』",
    "T24n1450_011:0157c01_10": "世尊爾時默然受請。",
    "T24n1450_011:0157c01_11": "時訖栗枳王見世尊默然受請已，頂禮佛足從座而起，辭佛還歸。",
    "T24n1450_011:0157c03_12": "時王到已於其夜中，營事種種香美飲食，至晨朝時。",
    "T24n1450_011:0157c04_13": "鋪設勝座辦諸香水，作是事已令使白佛：『日時已至，唯願知時。』",
    "T24n1450_011:0157c05_14": "迦攝佛於日初分，將諸苾芻，執持衣鉢前後圍繞，往至其王設供養處。",
    "T24n1450_011:0157c07_15": "到已佛居眾首，餘苾芻隨次，各敷座而坐。",
    "T24n1450_011:0157c08_16": "時訖栗枳王，以種種飲食，自授世尊及苾芻眾。",
    "T24n1450_011:0157c09_17": "供養已，佛及苾芻各攝鉢器澡手嗽口，王執金瓶滿中盛水，於世尊前[跍*月]跪而作是言：『唯願世尊，我為世尊造立大寺，數滿五百院，是一一院，各置大小諸床敷具及香稻米，供佛世尊及苾芻眾。』",
    "T24n1450_011:0157c13_18": "爾時世尊告訖栗枳王：『汝今能發殊勝大心，此之功德如具受之。』",
    "T24n1450_011:0157c15_19": "訖栗枳王如是三請：『於夏三月，唯願世尊受我種種四事供養，我為世尊造立五百大寺，是一一寺各置大床小床几案毯褥枕，具各有五百，及上妙粳米種種珍奇，供養世尊并苾芻眾。』",
    "T24n1450_011:0157c19_20": "爾時世尊告訖栗枳王：『大王！",
    "T24n1450_011:0157c19_21": "今者能發此心，與辦無異。』",
    "T24n1450_011:0157c20_22": "時訖栗枳王白佛言：『世尊！",
    "T24n1450_011:0157c21_23": "我今無供養世尊，有人已能如我誠心辦供養不？』",
    "T24n1450_011:0157c22_24": "世尊答曰：『大王！",
    "T24n1450_011:0157c22_25": "國內已有如是供養我者。』",
    "T24n1450_011:0157c23_26": "王便問曰：『其供養者名字是誰？』",
    "T24n1450_011:0157c23_27": "世尊報曰：『王之境內有聚落，名微頻持，有陶師名喜護住彼聚落，於佛法僧信心決定歸依三寶，見實諦理證得聖果，所有壞生營事之具，皆悉棄捨。",
    "T24n1450_011:0157c27_28": "以鼠壤土用無蟲水及無蟲木，造諸瓦器，以此器具置於門外，遍告諸人：「施我油麻米豆，將此器去多少隨意。」",
    "T24n1450_011:0157c29_29": "所得米豆等物養盲父母，亦復將來供養於我。』",
    "T24n1450_011:0158a01_30": "佛告王曰：『我於一時遊行城邑，至微頻持聚落食。",
    "T24n1450_011:0158a02_31": "時著衣持鉢次第行乞，至陶師喜護家門已，徐徐打門。",
    "T24n1450_011:0158a04_32": "于時喜護陶師緣事他行，唯盲父母住於家內，聞打門聲來於門所，問言：「是何賢首？",
    "T24n1450_011:0158a06_33": "是何人者來打門耶？」",
    "T24n1450_011:0158a06_34": "佛言：「我迦攝波佛、應、正等覺，為食時故行乞至此。」",
    "T24n1450_011:0158a07_35": "彼即開門請我令入。",
    "T24n1450_011:0158a08_36": "既入其舍，彼盲者曰：「我有熟豆在盆器中，并有熟菜置於筐裏，我今不見。",
    "T24n1450_011:0158a09_37": "唯願世尊，恣意而取。」",
    "T24n1450_011:0158a10_38": "盲者又曰：「彼供養世尊施主，為他事暫出。」』",
    "T24n1450_011:0158a11_39": "爾時世尊告大王曰：『我當以作北俱盧洲法，而自手取食竟而出。",
    "T24n1450_011:0158a12_40": "陶師喜護後便至家，見其豆菜有人取處，問父母曰：「誰食此豆菜？」",
    "T24n1450_011:0158a14_41": "彼盲父母即如上事次第而說。",
    "T24n1450_011:0158a14_42": "喜護聞已甚大歡躍，而作是念：「我已得大利益，迦攝波佛入我舍內自恣取食。」",
    "T24n1450_011:0158a16_43": "由此歡喜心故，跏趺七日入定。",
    "T24n1450_011:0158a17_44": "從定起已，緣是定故，正念不散，滿十五日恒無間斷，於七日中，緣定力故，家內食器飲食恒滿，供給父母而不乏少。』",
    "T24n1450_011:0158a20_0": "「佛告王曰：『我於異時，住微頻持聚落安居三月，於其夏初時經苦雨，我所住處屋宇霖漏，喜護陶師有造作處廠屋，皆用新草而為覆苫。",
    "T24n1450_011:0158a23_1": "我於爾時告侍者苾芻曰：「汝等可共往喜護陶師有造作處，坼取彼廠苫屋新草將覆此屋。」",
    "T24n1450_011:0158a25_2": "彼苾芻等聞我語已，並依其教作所為事。",
    "T24n1450_011:0158a26_3": "于時喜護緣事他行，其喜護父母聞坼屋聲，便即問曰：「是何賢首？",
    "T24n1450_011:0158a27_4": "是何聖者？",
    "T24n1450_011:0158a27_5": "來坼喜護新覆草屋。」",
    "T24n1450_011:0158a28_6": "彼等報曰：「我是迦攝波應正等覺侍者苾芻，緣佛所居屋宇霖漏故，來取此所有新草，為迦攝波應正等覺，覆苫其屋。」",
    "T24n1450_011:0158b01_7": "陶師父母白聖者曰：「我兒不在，任聖者取。」",
    "T24n1450_011:0158b02_8": "諸苾芻等遂坼廠草苫我寺屋。",
    "T24n1450_011:0158b03_9": "喜護後還家，見其作廠坼却新草，便問父母：「誰來坼我作廠新草將去？」",
    "T24n1450_011:0158b05_10": "父母報曰：「汝出不久，我聞坼廠，便問言：『是何聖者？",
    "T24n1450_011:0158b06_11": "是何賢者？",
    "T24n1450_011:0158b06_12": "坼我新草廠屋。』",
    "T24n1450_011:0158b06_13": "彼即答言：『我等苾芻是迦攝波應正等覺侍者苾芻，緣佛所居屋宇霖漏故，來取此所有新草，為迦攝波應正等覺覆苫其屋。』",
    "T24n1450_011:0158b09_14": "便即答言：『我兒不在，任意取將。』」",
    "T24n1450_011:0158b10_15": "時喜護聞父母說已甚大歡喜，便作是念：「我已得大利益，迦攝波佛於我家內自恣無難。」",
    "T24n1450_011:0158b12_16": "心既知已歡喜踊躍，跏趺七日專念相續，無時暫捨，以天福力雖於七日。",
    "T24n1450_011:0158b14_17": "其被坼屋雖大霖雨，一渧不漏。』",
    "T24n1450_011:0158b14_18": "「佛告大王：『莫生異念，我今不受王請三月安居四事供養，猶如喜護新苫於廠。』",
    "T24n1450_011:0158b16_19": "時訖栗枳王白世尊言：『喜護今者獲大利益，迦攝波佛於喜護家受用無難。』",
    "T24n1450_011:0158b18_20": "時王隨喜，便說偈言：「『諸祭祀中火為上，　　圍陀之中神為上；　　世間所尊王為上，　　一切眾流海為上。",
    "T24n1450_011:0158b21_0": "　　諸星宿中月為上，　　諸耀之中日為上；　　上下四維及天等，　　供養世尊最為上。』",
    "T24n1450_011:0158b23_0": "「爾時世尊，為訖栗枳王說其妙法示教利喜已，便即而去。",
    "T24n1450_011:0158b24_1": "時訖栗枳王便以種種諸供養具隨送世尊出聚落已，頂禮雙足遶佛三匝却還本宮。",
    "T24n1450_011:0158b26_2": "命一使者，令送五百乘車各載粳米付與陶師：『當報喜護，此五百車所載粳米，當用供養汝盲父母及迦攝波如來。』",
    "T24n1450_011:0158b28_3": "是時使者既奉王教，將米付與即宣王命：『此五百車所載粳米，當用供養汝盲父母，并時時供養迦攝波佛。』",
    "T24n1450_011:0158c02_4": "時彼喜護見王米來，報使者曰：『王多事務，我不敢受。』」",
    "T24n1450_011:0158c03_5": "佛告諸苾芻：「勿生異念，摩納婆者即我身是。",
    "T24n1450_011:0158c04_6": "由我往昔謗迦攝波佛不得正覺名，要須苦行；彼不勤苦，如何能得正等覺耶？",
    "T24n1450_011:0158c06_7": "由惡謗故，今我報得六年受苦。",
    "T24n1450_011:0158c06_8": "汝等苾芻應知，業報必須自受，廣說如前，乃至如是汝等修學。」",
    "T24n1450_011:0158c09_0": "根本說一切有部毘奈耶破僧事卷第十一"
}