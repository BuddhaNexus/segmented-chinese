{
    "T07n0220_469:0371b22_0": "大般若波羅蜜多經卷第四百六",
    "T07n0220_469:0371b23_0": "十九",
    "T07n0220_469:0371b25_0": "三藏法師玄奘奉　詔譯",
    "T07n0220_469:0371b26_0": "第二分眾德相品第七十六之二",
    "T07n0220_469:0371b27_0": "爾時，具壽善現白佛言：「世尊！",
    "T07n0220_469:0371b27_1": "諸菩薩摩訶薩甚為希有，行深般若波羅蜜多，觀察二空，雖知諸法一切如夢、如響、如像、如光影、如陽焰、如幻、如化，皆非實有，無性為性，自相皆空，而能安立善、非善等諸法差別皆無雜亂。」",
    "T07n0220_469:0371c02_2": "佛告善現：「如是！",
    "T07n0220_469:0371c03_3": "如是！",
    "T07n0220_469:0371c03_4": "如汝所說。",
    "T07n0220_469:0371c03_5": "諸菩薩摩訶薩甚為希有，行深般若波羅蜜多，觀察二空，雖知諸法皆如夢等，都非實有，無性為性，自相皆空，而能安立善、非善等諸法差別不相雜亂。",
    "T07n0220_469:0371c06_6": "汝等若知諸菩薩摩訶薩行深般若波羅蜜多時，所有甚奇希有之法，聲聞、獨覺皆不成就、不能測量，汝等一切聲聞、獨覺於諸菩薩摩訶薩辯尚不能對，況餘有情而能酬答！」",
    "T07n0220_469:0371c10_7": "具壽善現復白佛言：「何等名為諸菩薩摩訶薩行深般若波羅蜜多時，所有甚奇希有之法，聲聞、獨覺皆不成就、不能測量？」",
    "T07n0220_469:0371c13_8": "佛告善現：「諦聽！",
    "T07n0220_469:0371c13_9": "諦聽！",
    "T07n0220_469:0371c14_10": "善思念之，吾當為汝分別解說諸菩薩摩訶薩行深般若波羅蜜多時，所有甚奇希有之法。",
    "T07n0220_469:0371c16_11": "「善現！",
    "T07n0220_469:0371c16_12": "諸菩薩摩訶薩行深般若波羅蜜多時，安住異熟布施波羅蜜多乃至般若波羅蜜多，若五神通，若三十七菩提分法，若陀羅尼，若三摩地，若空、無相、無願解脫門，若四靜慮、四無量、四無色定，若八解脫、八勝處、九次第定、十遍處，若餘無量無邊佛法。",
    "T07n0220_469:0371c21_13": "往十方界，若諸有情應以布施乃至般若而攝受者，則以布施乃至般若而攝受之；應以初靜慮乃至非想非非想處定而攝受者，則以初靜慮乃至非想非非想處定而攝受之；應以慈、悲、喜、捨而攝受者，則以慈、悲、喜、捨而攝受之；應以四念住乃至八聖道支而攝受者，則以四念住乃至八聖道支而攝受之；應以空、無相、無願三摩地而攝受者，則以空、無相、無願三摩地而攝受之；應以諸餘善法而攝受者，則以諸餘善法而攝受之。」",
    "T07n0220_469:0372a02_14": "具壽善現復白佛言：「云何菩薩摩訶薩行深般若波羅蜜多時，安住異熟波羅蜜多、五神通等無量功德，以布施等攝諸有情？」",
    "T07n0220_469:0372a05_15": "佛告善現：「諸菩薩摩訶薩行深般若波羅蜜多時，施諸有情所須之物，謂須飲食施與飲食，若須衣服施與衣服，若須車乘施與車乘，若須華香施與華香，若須臥具施與臥具，若須舍宅施與舍宅，若須燈明施與燈明，若須醫藥施與醫藥，若須諸餘種種資具，悉皆施與令無匱乏；或施聲聞、獨覺、菩薩、諸佛世尊衣服、飲食、臥具、醫藥、房舍、資具、諸妙華香、寶幢、幡蓋、伎樂、燈明及蘇油等諸餘供具。",
    "T07n0220_469:0372a14_16": "如是施時，其心平等無差別想而行布施，如施持戒，犯戒亦爾；如施人趣，非人亦爾；如施內道，外道亦爾；如施諸聖，異生亦爾；如施尊貴，下賤亦爾。",
    "T07n0220_469:0372a17_17": "上從諸佛下至傍生，平等平等無所分別，不觀福田勝劣有異。",
    "T07n0220_469:0372a19_18": "所以者何？",
    "T07n0220_469:0372a19_19": "諸菩薩摩訶薩了達一切自相皆空，空中都無上下差別故，無異想、無所分別而行布施。",
    "T07n0220_469:0372a21_20": "是菩薩摩訶薩由無異想、無所分別而行布施，當得無異、無分別法，謂得圓滿一切相智及餘無量諸佛功德。",
    "T07n0220_469:0372a23_21": "「善現當知！",
    "T07n0220_469:0372a24_0": "若菩薩摩訶薩見傍生等有所求乞，便起是心：『此來乞者，若是如來、應、正等覺真福田故，我應施之。",
    "T07n0220_469:0372a26_1": "若非如來、應、正等覺，是傍生等非福田故，不應施與所須資具。』",
    "T07n0220_469:0372a27_2": "是菩薩摩訶薩起如是心越菩薩法。",
    "T07n0220_469:0372a28_3": "所以者何？",
    "T07n0220_469:0372a28_4": "諸菩薩摩訶薩要淨自心福田方淨。",
    "T07n0220_469:0372a29_5": "見求乞者不應念言：『如是有情有所求乞我應布施，如是有情有所求乞我不應施。』",
    "T07n0220_469:0372b02_6": "若作是念，違本所發大菩提心，謂諸菩薩發菩提心：『我為有情當作依怙、洲渚、舍宅、救護之處。』",
    "T07n0220_469:0372b04_7": "見來乞者應起是心：『今此有情貧窮孤露，我當以施而攝受之。",
    "T07n0220_469:0372b05_8": "彼由此緣不盜他物，少欲喜足，能轉施他，由是因緣離斷生命，廣說乃至離雜穢語，亦能調伏貪恚、邪見，身壞命終乘前福業生剎帝利大族、或婆羅門大族、或長者大族、或居士大族、或餘隨一富貴家生，豐饒財寶修諸善業。",
    "T07n0220_469:0372b11_0": "或因布施攝受因緣，漸依三乘而趣圓寂，謂令趣證聲聞、獨覺及無上乘般涅槃界。』",
    "T07n0220_469:0372b12_1": "「復次，善現！",
    "T07n0220_469:0372b13_2": "若菩薩摩訶薩有諸怨敵或餘有情來至其所，為損害故、或有匱乏求乞身分及諸財物。",
    "T07n0220_469:0372b15_3": "是菩薩摩訶薩終不應起分別異心：『此應施與，此不應施。』",
    "T07n0220_469:0372b16_4": "但應發起平等之心，隨求身分及諸財物悉皆施與。",
    "T07n0220_469:0372b17_5": "所以者何？",
    "T07n0220_469:0372b17_6": "是菩薩摩訶薩普為饒益諸有情故，求趣無上正等菩提，不為利樂自身命故。",
    "T07n0220_469:0372b19_7": "若當發起分別異心：『此應施與，此不應施。』",
    "T07n0220_469:0372b20_8": "便為如來、應、正等覺及諸菩薩、獨覺、聲聞，世間天、人、阿素洛等諸聖賢眾共所呵責：『誰要請汝發菩提心，誓普利樂諸有情類，無歸依者為作歸依，無舍宅者為作舍宅，無洲渚者為作洲渚，無救護者為作救護，不安樂者令其安樂，而今簡別有施、不施？』",
    "T07n0220_469:0372b26_9": "「復次，善現！",
    "T07n0220_469:0372b26_10": "若菩薩摩訶薩行深般若波羅蜜多時，有人、非人來至其所，求乞種種髓腦、支節。",
    "T07n0220_469:0372b28_11": "是菩薩摩訶薩不應發起分別二心為施、不施，唯作是念：『隨彼所求定當施與。』",
    "T07n0220_469:0372c01_0": "所以者何？",
    "T07n0220_469:0372c01_1": "是菩薩摩訶薩常作是念：『我為利樂諸有情故而受此身，諸有來求定當施與，不應不施。』",
    "T07n0220_469:0372c03_2": "故見乞者便起是心：『吾今此身本為他受，彼不來取尚應自送，況來求乞而當不與！』",
    "T07n0220_469:0372c05_3": "作是念已歡喜踊躍，自解支節而授與之，復自慶言：『今獲大利，謂捨雜穢得純淨身。』",
    "T07n0220_469:0372c07_0": "「善現！",
    "T07n0220_469:0372c07_1": "諸菩薩摩訶薩行深般若波羅蜜多應如是學。",
    "T07n0220_469:0372c08_2": "「復次，善現！",
    "T07n0220_469:0372c08_3": "若菩薩摩訶薩見乞求者便起是心：『今於此中誰施？",
    "T07n0220_469:0372c09_4": "誰受？",
    "T07n0220_469:0372c09_5": "所施何物？",
    "T07n0220_469:0372c09_6": "由何而施？",
    "T07n0220_469:0372c10_7": "為何而施？",
    "T07n0220_469:0372c10_8": "云何而施？",
    "T07n0220_469:0372c10_9": "諸法自性皆不可得。",
    "T07n0220_469:0372c11_10": "所以者何？",
    "T07n0220_469:0372c11_11": "如是諸法皆畢竟空，非空法中有與有奪、有施有受。』",
    "T07n0220_469:0372c12_12": "善現！",
    "T07n0220_469:0372c12_13": "諸菩薩摩訶薩行深般若波羅蜜多時，應如是學諸法皆空，所謂或由內空故空，乃至或由無性自性空故空。",
    "T07n0220_469:0372c15_14": "是菩薩摩訶薩安住此空而行布施，恒無間斷圓滿布施波羅蜜多，由此布施波羅蜜多得圓滿故，為他割截、劫奪一切內外物時，其心都無分別瞋恨，但作是念：『有情及法一切皆空，誰割截我？",
    "T07n0220_469:0372c19_15": "誰劫奪我？",
    "T07n0220_469:0372c19_16": "誰復受之？",
    "T07n0220_469:0372c19_17": "誰作是觀？』",
    "T07n0220_469:0372c20_18": "「復次，善現！",
    "T07n0220_469:0372c20_19": "我以佛眼遍觀十方殑伽沙等諸世界中，有菩薩摩訶薩為欲利樂諸有情類，以故思願入大地獄，見諸有情受諸劇苦，見已發起三種示導。",
    "T07n0220_469:0372c23_20": "云何為三？",
    "T07n0220_469:0372c23_21": "一者、神變示導。",
    "T07n0220_469:0372c24_22": "二者、記說示導。",
    "T07n0220_469:0372c24_23": "三者、教誡示導。",
    "T07n0220_469:0372c24_24": "是菩薩摩訶薩以神變示導滅除地獄湯、火、刀等種種苦具，以記說示導記彼有情心之所念而為說法，以教誡示導於彼發起慈、悲、喜、捨而為說法。",
    "T07n0220_469:0372c28_25": "令彼地獄諸有情類，於菩薩所生淨信心，由此因緣從地獄出，得生天上或生人中，漸依三乘盡苦邊際，證涅槃界究竟安樂。",
    "T07n0220_469:0373a02_26": "「復次，善現！",
    "T07n0220_469:0373a02_27": "我以佛眼遍觀十方殑伽沙等諸世界中，有菩薩摩訶薩承事供養諸佛世尊。",
    "T07n0220_469:0373a04_28": "是菩薩摩訶薩承事供養佛世尊時，深心歡喜愛樂恭敬，非不歡喜愛樂恭敬。",
    "T07n0220_469:0373a05_29": "於諸如來、應、正等覺所說正法，恭敬聽聞、受持、讀誦，乃至無上正等菩提終不忘失，隨所聞法，能為有情無倒宣說，令獲殊勝利益安樂。",
    "T07n0220_469:0373a08_30": "「復次，善現！",
    "T07n0220_469:0373a09_31": "我以佛眼遍觀十方殑伽沙等諸世界中，有菩薩摩訶薩為欲饒益傍生趣中諸有情故自捨身命。",
    "T07n0220_469:0373a11_32": "是菩薩摩訶薩見諸傍生飢火所逼欲相殘害，起慈愍心自割身分斷諸支節，散擲十方恣令食噉。",
    "T07n0220_469:0373a13_33": "諸傍生類得此菩薩身肉食者，皆於菩薩深起愛敬慚愧之心，由是因緣脫傍生趣，得生天上或生人中，值遇如來、應、正等覺，聞說正法如實修行，漸依三乘而趣圓寂，謂隨證入無上大乘、獨覺、聲聞般涅槃界。",
    "T07n0220_469:0373a18_34": "如是，善現！",
    "T07n0220_469:0373a18_35": "諸菩薩摩訶薩能為世間作難作事多所饒益，謂為利樂諸有情故，自發無上正等覺心亦令他發，自行種種如實正行亦令他行。",
    "T07n0220_469:0373a21_36": "「復次，善現！",
    "T07n0220_469:0373a21_37": "我以佛眼遍觀十方殑伽沙等諸世界中，有菩薩摩訶薩為欲饒益餓鬼趣中諸有情類，以故思願往彼界中，方便息除飢渴等苦，令諸餓鬼眾苦既息，於此菩薩深起愛敬慚愧之心，復為宣說離慳法要，令彼聞已起惠施心，乘此善根脫餓鬼趣，得生天上或生人中，值遇如來、應、正等覺，供養恭敬聞正法音，漸次修行三乘正行，乃至證入無上大乘、獨覺、聲聞般涅槃界。",
    "T07n0220_469:0373b01_38": "如是，善現！",
    "T07n0220_469:0373b01_39": "諸菩薩摩訶薩於有情類安住大悲，發起無邊方便善巧，令隨證入三乘涅槃。",
    "T07n0220_469:0373b03_40": "「復次，善現！",
    "T07n0220_469:0373b03_41": "我以佛眼遍觀十方殑伽沙等諸世界中，有菩薩摩訶薩方便善巧，或為四大王眾天宣說正法，乃至或為他化自在天宣說正法。",
    "T07n0220_469:0373b06_42": "是諸天眾於菩薩所聞正法已，漸依三乘勤修正行，隨應證入般涅槃界。",
    "T07n0220_469:0373b07_43": "善現當知！",
    "T07n0220_469:0373b08_44": "彼天眾中有諸天子，耽著天上五妙欲樂及所居止眾寶宮殿，是菩薩摩訶薩示現火起，燒其宮殿令生厭怖，因為說法作是言：『諸天子！",
    "T07n0220_469:0373b11_45": "應審觀察諸行無常、苦、空、非我不可保信，誰有智者於斯樂著？』",
    "T07n0220_469:0373b12_46": "時，諸天子聞此法音，於五妙欲深生厭怖，自觀身命虛偽無常，譬如芭蕉、電光、陽焰，觀諸宮殿猶如牢獄。",
    "T07n0220_469:0373b14_47": "作是觀已，漸依三乘勤修正行而趣圓寂，謂漸證入三乘涅槃。",
    "T07n0220_469:0373b16_48": "「復次，善現！",
    "T07n0220_469:0373b16_49": "我以佛眼遍觀十方殑伽沙等諸世界中，有菩薩摩訶薩見諸梵天著諸見趣，方便化導令其厭捨，告言：『天仙！",
    "T07n0220_469:0373b19_50": "汝等何故於空、無相、虛妄、不實諸行聚中，發起如是諸惡見趣？",
    "T07n0220_469:0373b20_51": "當速捨之，信受正法，令汝長夜利益安樂！』",
    "T07n0220_469:0373b21_52": "如是，善現！",
    "T07n0220_469:0373b21_53": "諸菩薩摩訶薩安住大悲，為諸有情宣說法要。",
    "T07n0220_469:0373b22_54": "善現！",
    "T07n0220_469:0373b22_55": "是為菩薩摩訶薩所有甚奇希有之法。",
    "T07n0220_469:0373b24_0": "「復次，善現！",
    "T07n0220_469:0373b24_1": "我以無障清淨佛眼遍觀十方殑伽沙等諸世界中，有菩薩摩訶薩以四攝事攝諸有情。",
    "T07n0220_469:0373b26_2": "云何為四？",
    "T07n0220_469:0373b26_3": "一者、布施。",
    "T07n0220_469:0373b26_4": "二者、愛語。",
    "T07n0220_469:0373b26_5": "三者、利行。",
    "T07n0220_469:0373b27_6": "四者、同事。",
    "T07n0220_469:0373b27_7": "「善現！",
    "T07n0220_469:0373b27_8": "云何菩薩摩訶薩以布施事攝諸有情？",
    "T07n0220_469:0373b28_9": "善現！",
    "T07n0220_469:0373b28_10": "諸菩薩摩訶薩以二種施攝諸有情。",
    "T07n0220_469:0373b29_11": "云何為二？",
    "T07n0220_469:0373b29_12": "一者、財施。",
    "T07n0220_469:0373b29_13": "二者、法施。",
    "T07n0220_469:0373c01_14": "「善現！",
    "T07n0220_469:0373c01_15": "云何菩薩摩訶薩能以財施攝諸有情？",
    "T07n0220_469:0373c02_16": "善現！",
    "T07n0220_469:0373c02_17": "諸菩薩摩訶薩行深般若波羅蜜多時，能以種種飲食、衣服、房舍、臥具、車乘、燈明、伎樂、香華、寶幢、幡蓋及瓔珞等施諸有情，或以金銀、吠瑠璃寶、頗胝迦寶、珂貝、璧玉、帝青、大青、末尼、真珠、石藏、杵藏、紅蓮等寶施諸有情，或以妻妾、男女、大小僮僕、侍衛、象馬、牛羊及醫藥等施諸有情，或以種種財寶、庫藏、城邑、聚落及王位等施諸有情，或以身分、手足、支節、頭目、髓腦施諸有情。",
    "T07n0220_469:0373c10_18": "是菩薩摩訶薩以種種物置四衢道，昇高臺上唱如是言：『一切有情有所須者，恣意來取勿生疑難，如取己物莫作他想，乃至我身手足、支節、頭目、髓腦隨意取之，我於汝等無所悋惜。』",
    "T07n0220_469:0373c14_19": "「是菩薩摩訶薩施諸有情所須物已，復勸歸依佛、法、僧寶，或勸受持五近事戒，或勸受持八近住戒，或勸受持十善業道，或勸修學初靜慮乃至第四靜慮，或勸修學慈無量乃至捨無量，或勸修學空無邊處定乃至非想非非想處定，或勸修學佛隨念乃至天隨念，或勸修學不淨觀、持息念，或勸修學無常想乃至滅想，或勸修學四念住乃至八聖道支，或勸修學空、無相、無願解脫門，或勸修學八解脫乃至十遍處，或勸修學布施波羅蜜多乃至般若波羅蜜多，或勸安住內空乃至無性自性空，或勸安住真如乃至不思議界，或勸安住苦、集、滅、道聖諦，或勸修學一切陀羅尼門、三摩地門，或勸修學淨觀地乃至如來地，或勸修學極喜地乃至法雲地，或勸修學五眼、六神通，或勸修學如來十力乃至十八佛不共法，或勸修學三十二大士相、八十隨好，或勸修學無忘失法、恒住捨性，或勸修學一切智、道相智、一切相智，或勸修學預流果乃至獨覺菩提，或勸修學一切菩薩摩訶薩行，或勸修學諸佛無上正等菩提。",
    "T07n0220_469:0374a06_20": "「如是，善現！",
    "T07n0220_469:0374a06_21": "諸菩薩摩訶薩行深般若波羅蜜多方便善巧，於諸有情行財施已，復善安立諸有情類，令住無上安隱法中，乃至令得一切智智。",
    "T07n0220_469:0374a09_22": "善現！",
    "T07n0220_469:0374a09_23": "是為菩薩摩訶薩行深般若波羅蜜多時所有甚奇希有之法。",
    "T07n0220_469:0374a10_24": "「善現！",
    "T07n0220_469:0374a11_0": "云何菩薩摩訶薩行深般若波羅蜜多時，能以法施攝諸有情？",
    "T07n0220_469:0374a12_1": "善現！",
    "T07n0220_469:0374a12_2": "法施有二種，云何為二？",
    "T07n0220_469:0374a13_3": "一者、世間法施。",
    "T07n0220_469:0374a13_4": "二者、出世法施。",
    "T07n0220_469:0374a13_5": "「云何名為世間法施？",
    "T07n0220_469:0374a14_6": "謂諸菩薩摩訶薩行深般若波羅蜜多時，為諸有情宣說、開示、分別、顯了世間妙法，謂不淨觀、若持息念、若四靜慮、若四無量、若四無色定、若五神通，若餘世間共異生法，如是名為世間法施。",
    "T07n0220_469:0374a18_7": "善現！",
    "T07n0220_469:0374a18_8": "何故此法名為世間？",
    "T07n0220_469:0374a19_9": "謂學此法未能畢竟離世間故名為世間。",
    "T07n0220_469:0374a20_10": "「善現！",
    "T07n0220_469:0374a20_11": "是菩薩摩訶薩行此世間妙法施已，種種方便化導有情，令其遠離世間諸法，種種方便化導有情，令住聖法及聖法果。",
    "T07n0220_469:0374a22_12": "善現！",
    "T07n0220_469:0374a23_0": "云何聖法及聖法果？",
    "T07n0220_469:0374a23_1": "善現！",
    "T07n0220_469:0374a23_2": "言聖法者，謂三十七菩提分法及三解脫門等；聖法果者，謂預流果乃至獨覺菩提等。",
    "T07n0220_469:0374a25_3": "善現！",
    "T07n0220_469:0374a25_4": "何故此法名為出世？",
    "T07n0220_469:0374a26_5": "謂學此法能令畢竟出離世間故名出世。",
    "T07n0220_469:0374a27_6": "「復次，善現！",
    "T07n0220_469:0374a27_7": "諸菩薩摩訶薩聖法者，謂六波羅蜜多，八解脫、八勝處、九次第定、十遍處，陀羅尼門、三摩地門，諸菩薩地，五眼、六神通，如來十力、四無所畏、四無礙解、大慈、大悲、大喜、大捨、十八佛不共法，無忘失法、恒住捨性，一切智、道相智、一切相智等諸無漏法。",
    "T07n0220_469:0374b03_8": "聖法果者，謂佛無上正等菩提大涅槃界。",
    "T07n0220_469:0374b04_9": "「復次，善現！",
    "T07n0220_469:0374b04_10": "諸菩薩摩訶薩聖法者，謂預流果智、一來果智、不還果智、阿羅漢果智、獨覺菩提智、諸佛無上正等菩提智，四念住乃至八聖道支智，空、無相、無願解脫門智，四靜慮、四無量、四無色定智，八解脫、八勝處、九次第定、十遍處智，布施波羅蜜多乃至般若波羅蜜多智，一切陀羅尼門、三摩地門智，苦、集、滅、道聖諦智，內空乃至無性自性空智，真如乃至不思議界智，極喜地乃至法雲地智，五眼、六神通智，淨觀地乃至如來地智，如來十力乃至十八佛不共法智，三十二大士相、八十隨好智，無忘失法、恒住捨性智，一切智、道相智、一切相智智，善法、非善法智，有記法、無記法智，有漏法、無漏法智，世間法、出世間法智，有為法、無為法智，是名聖法。",
    "T07n0220_469:0374b19_11": "聖法果者，謂永斷一切煩惱習氣相續，是名聖法果。」",
    "T07n0220_469:0374b20_12": "具壽善現白言：「世尊！",
    "T07n0220_469:0374b21_13": "諸菩薩摩訶薩為亦能得一切相智？」",
    "T07n0220_469:0374b21_14": "佛告善現：「如是！",
    "T07n0220_469:0374b22_15": "如是！",
    "T07n0220_469:0374b22_16": "諸菩薩摩訶薩亦名能得一切相智。」",
    "T07n0220_469:0374b23_17": "具壽善現復白佛言：「若菩薩摩訶薩亦名能得一切相智，與佛世尊有何差別？」",
    "T07n0220_469:0374b24_18": "佛告善現：「諸菩薩摩訶薩名為隨得一切相智，諸佛世尊名為已得一切相智。",
    "T07n0220_469:0374b26_19": "所以者何？",
    "T07n0220_469:0374b26_20": "非諸菩薩與佛世尊條然有異，謂諸菩薩與佛世尊俱住諸法無差別性，於諸法相求正遍知說名菩薩，若至究竟名佛世尊。",
    "T07n0220_469:0374b29_21": "然佛世尊於一切法自相、共相照了無闇，清淨具足，在因位時名為菩薩，若至果位名佛世尊。",
    "T07n0220_469:0374c02_22": "是謂菩薩與佛世尊，雖俱名得一切相智而有差別。",
    "T07n0220_469:0374c04_23": "「善現！",
    "T07n0220_469:0374c04_24": "是名菩薩摩訶薩世間法施，諸菩薩摩訶薩依因如是世間法施，復能修行出世法施，謂諸菩薩摩訶薩行深般若波羅蜜多時方便善巧，先施有情世間善法，後令厭離世間善法，安住出世無漏聖法，乃至令得一切智智。",
    "T07n0220_469:0374c09_25": "「善現！",
    "T07n0220_469:0374c09_26": "云何名為出世聖法，諸菩薩摩訶薩為諸有情宣說、開示、分別、顯了說名法施？",
    "T07n0220_469:0374c11_27": "善現！",
    "T07n0220_469:0374c11_28": "一切不共異生善法，若正修學令諸有情超出世間安隱而住，謂三十七菩提分法，三解脫門，八解脫，九次第定，四聖諦智，波羅蜜多，諸空等智，菩薩十地，五眼、六神通，如來十力、四無所畏、四無礙解、十八佛不共法、大慈、大悲、大喜、大捨，三十二大士相、八十隨好，一切陀羅尼門、一切三摩地門，諸如是等無漏善法，一切皆名出世聖法。",
    "T07n0220_469:0374c18_29": "若菩薩摩訶薩為諸有情宣說、開示、分別、顯了如是諸法，名為菩薩出世法施。",
    "T07n0220_469:0374c20_30": "「善現！",
    "T07n0220_469:0374c20_31": "此中云何名為三十七種菩提分法？",
    "T07n0220_469:0374c21_32": "謂四念住、四正斷、四神足、五根、五力、七等覺支、八聖道支。",
    "T07n0220_469:0374c22_33": "善現！",
    "T07n0220_469:0374c22_34": "如是名為三十七種菩提分法。",
    "T07n0220_469:0374c23_35": "「善現！",
    "T07n0220_469:0374c23_36": "四念住者，謂菩薩摩訶薩於內身、外身、內外身住循身觀，具足正勤，正知正念，除世貪憂，住身集觀，住身滅觀，由彼於身住循身觀，住身集觀，住身滅觀，無所依止，於諸世間無所執受，是為第一；於受、於心、於法亦爾。",
    "T07n0220_469:0374c28_37": "是名四念住。",
    "T07n0220_469:0374c28_38": "「善現！",
    "T07n0220_469:0374c28_39": "四正斷者，謂菩薩摩訶薩為令未生惡不善法永不生故，為令已生惡不善法永斷滅故，為令未生善法生故，為令已生善法堅住不忘，修滿倍增廣大智作證故，生起樂欲，發勤精進，策心持心，是名四正斷。",
    "T07n0220_469:0375a04_40": "「善現！",
    "T07n0220_469:0375a04_41": "四神足者，謂菩薩摩訶薩欲三摩地斷行成就修習神足，勤三摩地斷行成就修習神足，心三摩地斷行成就修習神足，觀三摩地斷行成就修習神足，依止厭，依止離，依止滅，迴向於捨，是名四神足。",
    "T07n0220_469:0375a09_42": "「善現！",
    "T07n0220_469:0375a09_43": "五根者，謂菩薩摩訶薩信根、精進根、念根、定根、慧根，是名五根。",
    "T07n0220_469:0375a10_44": "「善現！",
    "T07n0220_469:0375a10_45": "五力者，謂菩薩摩訶薩信力、精進力、念力、定力、慧力，是名五力。",
    "T07n0220_469:0375a12_46": "「善現！",
    "T07n0220_469:0375a12_47": "七等覺支者，謂菩薩摩訶薩念等覺支、擇法等覺支、精進等覺支、喜等覺支、輕安等覺支、定等覺支、捨等覺支，是名七等覺支。",
    "T07n0220_469:0375a15_48": "「善現！",
    "T07n0220_469:0375a15_49": "八聖道支者，謂菩薩摩訶薩正見、正思惟、正語、正業、正命、正精進、正念、正定，是名八聖道支。",
    "T07n0220_469:0375a17_50": "「善現！",
    "T07n0220_469:0375a17_51": "三解脫門者，謂菩薩摩訶薩空、無相、無願解脫門。",
    "T07n0220_469:0375a18_52": "云何空解脫門？",
    "T07n0220_469:0375a18_53": "謂菩薩摩訶薩以空、無我行相攝心一趣，是名空解脫門。",
    "T07n0220_469:0375a20_54": "云何無相解脫門？",
    "T07n0220_469:0375a20_55": "謂菩薩摩訶薩以滅、寂靜行相攝心一趣，是名無相解脫門。",
    "T07n0220_469:0375a21_56": "云何無願解脫門？",
    "T07n0220_469:0375a22_57": "謂菩薩摩訶薩以苦、無常行相攝心一趣，是名無願解脫門。",
    "T07n0220_469:0375a23_58": "「善現！",
    "T07n0220_469:0375a23_59": "八解脫者，謂菩薩摩訶薩有色觀諸色，是第一解脫。",
    "T07n0220_469:0375a25_0": "內無色想觀外諸色，是第二解脫。",
    "T07n0220_469:0375a25_1": "淨勝解身作證，是第三解脫。",
    "T07n0220_469:0375a26_2": "超一切色想，滅有對想，不思惟種種想，入無邊空，空無邊處定具足住，是第四解脫。",
    "T07n0220_469:0375a28_3": "超一切空無邊處，入無邊識，識無邊處定具足住，是第五解脫。",
    "T07n0220_469:0375a29_4": "超一切識無邊處，入無少所有，無所有處定具足住，是第六解脫。",
    "T07n0220_469:0375b02_5": "超一切無所有處，入非想非非想處定具足住，是第七解脫。",
    "T07n0220_469:0375b03_6": "超一切非想非非想處，入滅想受定具足住，是第八解脫。",
    "T07n0220_469:0375b04_7": "「善現！",
    "T07n0220_469:0375b04_8": "九次第定者，謂菩薩摩訶薩離欲惡不善法，有尋有伺，離生喜樂，初靜慮具足住，是第一次第定。",
    "T07n0220_469:0375b07_9": "尋伺寂靜，內等淨，心一趣性，無尋無伺，定生喜樂，第二靜慮具足住，是第二次第定。",
    "T07n0220_469:0375b08_10": "離喜住捨，正念正知，身受樂，聖說應捨，具念樂住，第三靜慮具足住，是第三次第定。",
    "T07n0220_469:0375b10_11": "斷樂斷苦，先喜憂沒，不苦不樂，捨念清淨，第四靜慮具足住，是第四次第定。",
    "T07n0220_469:0375b12_12": "超一切色想，滅有對想，不思惟種種想，入無邊空，空無邊處定具足住，是第五次第定。",
    "T07n0220_469:0375b14_13": "如是乃至超一切非想非非想處，入滅想受定具足住，是第九次第定。",
    "T07n0220_469:0375b15_14": "「善現！",
    "T07n0220_469:0375b16_15": "四聖諦智者，謂菩薩摩訶薩苦智、集智、滅智、道智，是名四聖諦智。",
    "T07n0220_469:0375b17_16": "「善現！",
    "T07n0220_469:0375b17_17": "波羅蜜多者，謂菩薩摩訶薩布施、淨戒、安忍、精進、靜慮、般若、方便善巧、妙願、力、智波羅蜜多，是名波羅蜜多。",
    "T07n0220_469:0375b20_0": "「善現！",
    "T07n0220_469:0375b20_1": "諸空等智者，謂菩薩摩訶薩內空乃至無性自性空智，及真如乃至不思議界智，是名諸空等智。",
    "T07n0220_469:0375b22_2": "「善現！",
    "T07n0220_469:0375b22_3": "菩薩十地者，謂菩薩摩訶薩極喜地、離垢地、發光地、焰慧地、極難勝地、現前地、遠行地、不動地、善慧地、法雲地，是名菩薩十地。",
    "T07n0220_469:0375b25_4": "「善現！",
    "T07n0220_469:0375b25_5": "五眼者，謂菩薩摩訶薩所求肉眼、天眼、聖慧眼、法眼、佛眼，是名五眼。",
    "T07n0220_469:0375b26_6": "「善現！",
    "T07n0220_469:0375b27_0": "六神通者，謂菩薩摩訶薩所學神境智證通、天眼智證通、天耳智證通、他心智證通、宿住隨念智證通、漏盡智證通，是名六神通。",
    "T07n0220_469:0375b29_1": "「復次，善現！",
    "T07n0220_469:0375c01_2": "如來十力者，若諸如來、應、正等覺，於是處如實知是處，於非處如實知非處，是第一力。",
    "T07n0220_469:0375c03_3": "若諸如來、應、正等覺，於諸有情過去、未來、現在諸業及諸法受處因異熟皆如實知，是第二力。",
    "T07n0220_469:0375c05_4": "若諸如來、應、正等覺，於諸世間非一種種諸界差別皆如實知，是第三力。",
    "T07n0220_469:0375c06_5": "若諸如來、應、正等覺，於諸世間非一種種勝解差別尋伺有異皆如實知，是第四力。",
    "T07n0220_469:0375c08_6": "若諸如來、應、正等覺，於諸有情補特伽羅諸根勝劣皆如實知，是第五力。",
    "T07n0220_469:0375c10_7": "若諸如來、應、正等覺，於遍趣行皆如實知，是第六力。",
    "T07n0220_469:0375c11_8": "若諸如來、應、正等覺，普於一切靜慮、解脫、等持、等至、雜染、清淨、安立差別皆如實知，是第七力。",
    "T07n0220_469:0375c13_9": "若諸如來、應、正等覺，以淨天眼超過於人，見諸有情死時生時諸善惡事，如是有情因身、語、意三種惡行、因諸邪見、因謗賢聖墮諸惡趣，如是有情因身、語、意三種妙行、因諸正見、因讚賢聖生諸善趣；復以天眼清淨過人，見諸有情死時生時好色惡色，從此復生善趣惡趣，於諸有情隨業勢力生善惡趣皆如實知，是第八力。",
    "T07n0220_469:0375c20_10": "若諸如來、應、正等覺，於諸有情過去無量諸宿住事，或一生、或十生、或百生、或千生、或無量生、或一劫、或十劫、或百劫、或千劫、或無量劫，所有諸行、諸說、諸相皆如實知，是第九力。",
    "T07n0220_469:0375c24_11": "若諸如來、應、正等覺，於諸漏盡無漏心解脫、無漏慧解脫皆如實知，於自漏盡真解脫法，自證通慧具足而住，如實覺受：我生已盡，梵行已立，所作已辦，不受後有，是第十力。",
    "T07n0220_469:0375c28_12": "如是名為如來十力。",
    "T07n0220_469:0375c29_13": "「善現！",
    "T07n0220_469:0375c29_14": "四無所畏者，若諸如來、應、正等覺，自稱我是正等覺者，設有沙門、若婆羅門、若天魔梵、若餘世間依法立難，或令憶念：『佛於是法非正等覺。』",
    "T07n0220_469:0376a03_15": "我於彼難正見無因，以於彼難正見無因，得安隱住無怖無畏，自稱我處大仙尊位，於大眾中正師子吼轉大梵輪，一切沙門、若婆羅門、若天魔梵、若餘世間，定無有能如法轉者，是第一無畏。",
    "T07n0220_469:0376a07_16": "若諸如來、應、正等覺，自稱我已永盡諸漏，設有沙門、若婆羅門、若天魔梵、若餘世間依法立難，或令憶念：『佛於是漏猶未永盡。』",
    "T07n0220_469:0376a10_17": "我於彼難正見無因，以於彼難正見無因，得安隱住無怖無畏，自稱我處大仙尊位，於大眾中正師子吼轉大梵輪，一切沙門、若婆羅門、若天魔梵、若餘世間，定無有能如法轉者，是第二無畏。",
    "T07n0220_469:0376a15_0": "若諸如來、應、正等覺，自稱我為諸弟子眾說能障法染必為障，設有沙門、若婆羅門、若天魔梵、若餘世間依法立難，或令憶念：『有染是法不能為障。』",
    "T07n0220_469:0376a18_1": "我於彼難正見無因，以於彼難正見無因，得安隱住無怖無畏，自稱我處大仙尊位，於大眾中正師子吼轉大梵輪，一切沙門、若婆羅門、若天魔梵、若餘世間，定無有能如法轉者，是第三無畏。",
    "T07n0220_469:0376a22_2": "若諸如來、應、正等覺，自稱我為諸弟子眾說出離道，諸聖修習決定出離，決定通達，正盡眾苦，作苦邊際，設有沙門、若婆羅門、若天魔梵、若餘世間依法立難，或令憶念：『有修此道非正出離、非正通達、非正盡苦、非作苦邊。』",
    "T07n0220_469:0376a27_3": "我於彼難正見無因，以於彼難正見無因，得安隱住無怖無畏，自稱我處大仙尊位，於大眾中正師子吼轉大梵輪，一切沙門、若婆羅門、若天魔梵、若餘世間，定無有能如法轉者，是第四無畏。",
    "T07n0220_469:0376b02_4": "如是名為四無所畏。",
    "T07n0220_469:0376b03_5": "「善現！",
    "T07n0220_469:0376b03_6": "四無礙解者，謂義無礙解、法無礙解、詞無礙解、辯無礙解，如是名為四無礙解。",
    "T07n0220_469:0376b05_7": "善現！",
    "T07n0220_469:0376b05_8": "云何義無礙解？",
    "T07n0220_469:0376b05_9": "謂緣義無礙智。",
    "T07n0220_469:0376b06_10": "云何法無礙解？",
    "T07n0220_469:0376b06_11": "謂緣法無礙智。",
    "T07n0220_469:0376b06_12": "云何詞無礙解？",
    "T07n0220_469:0376b07_13": "謂緣詞無礙智。",
    "T07n0220_469:0376b07_14": "云何辯無礙解？",
    "T07n0220_469:0376b07_15": "謂緣辯無礙智。",
    "T07n0220_469:0376b08_16": "「善現！",
    "T07n0220_469:0376b08_17": "十八佛不共法者，謂諸如來、應、正等覺，常無誤失，無卒暴音，無忘失念，無不定心，無種種想，無不擇捨，志欲無退，精進無退，憶念無退，般若無退，解脫無退，解脫智見無退，若智若見於過去世無著無礙，若智若見於現在世無著無礙，若智若見於未來世無著無礙，一切身業智為前導隨智而轉，一切語業智為前導隨智而轉，一切意業智為前導隨智而轉，是名十八佛不共法。",
    "T07n0220_469:0376b17_0": "「復次，善現！",
    "T07n0220_469:0376b17_1": "三十二大士相者，謂如來足下有平滿相，妙善安住猶如奩底，地雖高下，隨足所蹈皆悉坦然無不等觸，是為第一。",
    "T07n0220_469:0376b19_2": "如來足下千輻輪文，輞轂眾相無不圓滿，是為第二。",
    "T07n0220_469:0376b21_0": "如來手足悉皆柔軟，如覩羅綿勝過一切，是為第三。",
    "T07n0220_469:0376b22_1": "如來手足一一指間，猶如鴈王咸有鞔網，金色交絡文同綺畫，是為第四。",
    "T07n0220_469:0376b23_2": "如來手足所有諸指，圓滿纖長甚可愛樂，是為第五。",
    "T07n0220_469:0376b25_0": "如來足跟廣長圓滿，與趺相稱勝餘有情，是為第六。",
    "T07n0220_469:0376b26_1": "如來足趺脩高充滿，柔軟妙好與跟相稱，是為第七。",
    "T07n0220_469:0376b27_2": "如來雙腨漸次纖圓，如瑿泥耶仙鹿王腨，是為第八。",
    "T07n0220_469:0376b28_3": "如來雙臂修直傭圓，如象王鼻平立摩膝，是為第九。",
    "T07n0220_469:0376b29_4": "如來陰相勢峯藏密，其猶龍馬亦如象王，是為第十。",
    "T07n0220_469:0376c01_5": "如來毛孔各一毛生，柔潤紺青右旋宛轉，是第十一。",
    "T07n0220_469:0376c03_6": "如來髮毛端皆上靡，右旋宛轉柔潤紺青，嚴金色身甚可愛樂，是第十二。",
    "T07n0220_469:0376c04_7": "如來身皮細薄潤滑，塵垢水等皆所不住，是第十三。",
    "T07n0220_469:0376c05_8": "如來身皮皆真金色，光潔晃曜如妙金臺，眾寶莊嚴眾所樂見，是第十四。",
    "T07n0220_469:0376c07_9": "如來兩足、二手掌中、頸及雙肩七處充滿，是第十五。",
    "T07n0220_469:0376c08_10": "如來肩項圓滿殊妙，是第十六。",
    "T07n0220_469:0376c09_11": "如來髆腋悉皆充實，是第十七。",
    "T07n0220_469:0376c10_12": "如來容儀洪滿端直，是第十八。",
    "T07n0220_469:0376c10_13": "如來身相修廣端嚴，是第十九。",
    "T07n0220_469:0376c11_14": "如來體相縱廣量等，周匝圓滿如諾瞿陀，是第二十。",
    "T07n0220_469:0376c12_15": "如來頷臆并身上半，威容廣大如師子王，是二十一。",
    "T07n0220_469:0376c13_16": "如來常光面各一尋，是二十二。",
    "T07n0220_469:0376c14_17": "如來齒相四十齊平，淨密根深白逾珂雪，是二十三。",
    "T07n0220_469:0376c15_18": "如來四牙鮮白鋒利，是二十四。",
    "T07n0220_469:0376c16_19": "如來常得味中上味，是二十五。",
    "T07n0220_469:0376c17_20": "如來舌相薄淨廣長，能覆面輪至耳髮際，是二十六。",
    "T07n0220_469:0376c18_21": "如來梵音詞韻弘雅，隨眾多少無不等聞，其聲洪震猶如天鼓，發言婉約如頻迦音，是二十七。",
    "T07n0220_469:0376c20_22": "如來眼睫猶若牛王，紺青齊整不相雜亂，是二十八。",
    "T07n0220_469:0376c21_23": "如來眼睛紺青鮮白，紅環間飾皎潔分明，是二十九。",
    "T07n0220_469:0376c22_24": "如來面輪其猶滿月，眉相皎淨如天帝弓，是第三十。",
    "T07n0220_469:0376c24_25": "如來眉間有白毫相，右旋柔軟如覩羅綿，鮮白光淨逾珂雪等，是三十一。",
    "T07n0220_469:0376c25_26": "如來頂上烏瑟膩沙，高顯周圓猶如天蓋，是三十二。",
    "T07n0220_469:0376c26_27": "是名三十二大士相。",
    "T07n0220_469:0376c28_0": "大般若波羅蜜多經卷第四百六十九"
}