{
    "T15n0585_004:0026a02_0": "持心梵天所問經卷第四",
    "T15n0585_004:0026a04_0": "西晉月氏三藏竺法護譯",
    "T15n0585_004:0026a05_0": "授現不退轉天子莂品第十五",
    "T15n0585_004:0026a06_0": "爾時，天帝釋白世尊曰：「唯天中天！",
    "T15n0585_004:0026a06_1": "猶摩尼珠所入著處，則於其處人目覩見珠之光明。",
    "T15n0585_004:0026a08_0": "如是，世尊！",
    "T15n0585_004:0026a08_1": "斯諸正士奉行具足無思議法，自在所遊普則悉以法寶光明而自恣照，輒便修習顯曜本際，堪任自由而演辯才，其自恣者則於諸法無所倚著不著彼我。",
    "T15n0585_004:0026a11_2": "自恣辯者則無反耶，亦不顛倒常得自在；自恣辯者淨於往古，不得當來不見現在；自恣辯者信諸不信度諸不脫；自恣辯者攝諸憍慢，開化自大使無異決；自恣辯者至令諸魔不得其便，有所聽省超度魔事；自恣辯者其諸善法未加勸者，則令興發善法，已生進不違忘，塵勞若起使蠲除之，塵勞未興令不得生。",
    "T15n0585_004:0026a18_3": "自恣辯者其諸菩薩未被德鎧使得被之，其以被者則不退轉；自恣辯者不斷正法將護正典。",
    "T15n0585_004:0026a21_4": "以是比例辯才之誼，則能降伏一切異學。",
    "T15n0585_004:0026a22_5": "所以者何？",
    "T15n0585_004:0026a22_6": "計於小獸終不能堪師子之吼，見於師子不能自進，何況入窟遊樹間乎？",
    "T15n0585_004:0026a24_7": "如是，世尊！",
    "T15n0585_004:0026a24_8": "一切異學不能堪任演於無上師子之吼。」",
    "T15n0585_004:0026a25_9": "於是，現不退轉天子問帝釋曰：「向所云師子吼，何謂，拘翼！",
    "T15n0585_004:0026a26_10": "師子吼乎？」",
    "T15n0585_004:0026a26_11": "答曰：「天子！",
    "T15n0585_004:0026a27_12": "其於諸法不可倚著亦無言說，此則名曰見師子吼。",
    "T15n0585_004:0026a28_13": "覩無所倚言乎寂然，其有倚著寂然行者，為師子吼為蟲狐鳴見平等處，有所說故。",
    "T15n0585_004:0026b01_14": "又復，天子！",
    "T15n0585_004:0026b01_15": "爾當復說，何謂所為為師子吼？」",
    "T15n0585_004:0026b02_16": "天子答曰：「拘翼欲知，其不倚著於如來者亦無言說，何況其餘異因緣耶！",
    "T15n0585_004:0026b04_17": "是故名法為師子吼；奉平等教曰師子吼；講說一品曰師子吼；聞有所說而不恐畏曰師子吼；若說經法不起不滅無有自然曰師子吼；處於塵勞而不懷結，無有合會亦不解散，說如斯法曰師子吼。",
    "T15n0585_004:0026b08_18": "所以言曰師子吼者，若能專至不計有人而無吾我，一切諸法假習俗言。",
    "T15n0585_004:0026b10_19": "所以言曰師子吼者，而以專一顯揚空法；所以言曰師子吼者，口有所講護于正法；所以言曰師子吼者，蠲除一切眾生苦患，當成佛道宣暢斯教；所以言曰師子吼者，所念財業清淨之本，而知止足讚揚斯教；所以言曰師子吼者，在於閑居不擇所行。",
    "T15n0585_004:0026b16_20": "布施之本而造元首為師子吼，不捨禁戒為師子吼，等心親友及與怨敵為師子吼，不釋宣遠亦無所近為師子吼，除諸塵勞為師子吼，等觀智慧為師子吼。」",
    "T15n0585_004:0026b19_21": "天子說是師子吼時，三千大千世界六反震動，百千伎樂不鼓自鳴，其大光明普照世間及諸天宮。",
    "T15n0585_004:0026b21_22": "百千天人舉聲歎曰：「吾等為已於閻浮提再見法輪也，用此天子師子吼故。」",
    "T15n0585_004:0026b23_23": "爾時，世尊尋即欣笑，佛正覺法假使笑時，無央數光從佛口出，青黃赤白黑紫紅色，照於無量不可計會諸佛世界靡不周遍，上至梵天悉皆覆蔽日月之明，繞身三匝，還從頂上入[火*霍]然不現。",
    "T15n0585_004:0026b27_24": "持心梵天即從坐起，叉手向佛以偈頌曰：「諸通慧殊特，　　普知一切有，　皆悉分別了，　　三世眾生行，　隨宜所信喜，　　而以慧解脫，　其心有超異，　　一切悉授決。",
    "T15n0585_004:0026c04_0": "　諸聲聞緣覺，　　悉非是其地，　佛慧為若茲，　　無量持無限。",
    "T15n0585_004:0026c06_0": "　曉了眾生心，　　何因說所趣？",
    "T15n0585_004:0026c07_0": "　度脫于眾生，　　殊勝難可當。",
    "T15n0585_004:0026c08_0": "　從意之所樂，　　善拘懷除穢，　其光明適出，　　蔽日月釋梵。",
    "T15n0585_004:0026c10_0": "　通照鐵圍山，　　億姟諸須彌，　願說其旨趣，　　何緣而感欣？",
    "T15n0585_004:0026c12_0": "　瞋厭以永除，　　能仁寂澹泊。",
    "T15n0585_004:0026c13_0": "　慈愍普觀察，　　天上及世間，　視佛無厭足，　　覩體得利安，　所因欣笑者，　　安住說決義，　選擇察諸法，　　自恣如虛空。",
    "T15n0585_004:0026c17_0": "　若雲霧電[火*僉]，　　虛若聚沫幻，　見所有如夢，　　若如水中月。",
    "T15n0585_004:0026c19_0": "　善哉演說意，　　何故而欣笑？",
    "T15n0585_004:0026c20_0": "　除一切想見，　　能仁超度空，　諸通慧消穢，　　常離諸想著，　則無三處願，　　禪定以平等，　所以奮光明，　　唯正分別說，　無文字言辭，　　不著於音響，　安住為說經，　　不慕眾生法，　一一了眾會，　　欲令曉佛慧。",
    "T15n0585_004:0026c27_0": "　知神足根力，　　最勝善哉說，　佛者為醫王，　　蠲除一切苦。",
    "T15n0585_004:0026c29_0": "　勇猛御至安，　　濟愚戇放逸，　力勢超鉤鎖，　　人眾悉歸命，　光說人神尊，　　何因而欣笑？」",
    "T15n0585_004:0027a03_0": "佛告持心梵天：「見現不退轉天子乎？」",
    "T15n0585_004:0027a03_1": "對曰：「以見。",
    "T15n0585_004:0027a04_2": "天中天！」",
    "T15n0585_004:0027a04_3": "佛言：「梵天！",
    "T15n0585_004:0027a04_4": "現不退轉天子三十二不可計阿僧祇劫當得作佛，號曰須彌燈王如來、至真、等正覺、明行成為、善逝、世間解、無上士、道法御、天人師，為佛、世尊，世界名善化，劫名淨歎。",
    "T15n0585_004:0027a08_5": "其佛國土當有二寶，以紺琉璃紫磨金色，淳菩薩眾降伏魔怨，所居室宅衣食被服，當如第六化應聲天。」",
    "T15n0585_004:0027a10_6": "如來殷勤多所開化，於是持心梵天謂現不退轉天子曰：「如來已為授仁者決。」",
    "T15n0585_004:0027a12_7": "答曰：「如來已為見授決矣，猶如無本授無本決及與法界，授我之決亦復如是。」",
    "T15n0585_004:0027a14_8": "報曰：「又以無本及與法界則無有決。」",
    "T15n0585_004:0027a15_9": "答曰：「如來不授於無本法界之決所說授決，一切菩薩亦復如是，不當覩於有所授決。」",
    "T15n0585_004:0027a17_10": "又問：「仁者不從住由正覺，淨修梵行分別曉了如佛授決乎？」",
    "T15n0585_004:0027a18_11": "答曰：「梵天！",
    "T15n0585_004:0027a19_12": "其無所習此等疇類乃修梵行。」",
    "T15n0585_004:0027a19_13": "又問：「何謂其無所習乃修梵行？」",
    "T15n0585_004:0027a20_14": "答曰：「其不習于欲界色界及無色界，此等之倫乃修梵行。",
    "T15n0585_004:0027a22_0": "復次，梵天！",
    "T15n0585_004:0027a22_1": "無所習居不用我居，不習有人不習有壽不習有命，斯等之匹乃修梵行。",
    "T15n0585_004:0027a24_0": "舉要言之，假於諸法不習諸法，是乃名曰淨修梵行。」",
    "T15n0585_004:0027a25_1": "又問：「所言淨修梵行為何謂乎？」",
    "T15n0585_004:0027a25_2": "答曰：「淨修梵行不住二道，此之謂也。」",
    "T15n0585_004:0027a26_3": "又問：「不住二道為何所立？」",
    "T15n0585_004:0027a27_4": "答曰：「不住二道則為建立一切法言。",
    "T15n0585_004:0027a28_5": "所以者何？",
    "T15n0585_004:0027a28_6": "無所立者，則為賢聖之所遵修而得超度。」",
    "T15n0585_004:0027a29_7": "又問：「遵修何等為道行耶？」",
    "T15n0585_004:0027b01_0": "答曰：「有遵修行者，不墮於行亦不離行，亦復無有行於法者，亦復無有離於法者，是則名曰遵修道行精順如應。」",
    "T15n0585_004:0027b03_1": "又問：「以何等行而為道行？」",
    "T15n0585_004:0027b04_2": "答曰：「無見無聞無念無知，無教無得亦無造證，於一切法而無所行，是則名曰遵修道行。」",
    "T15n0585_004:0027b06_3": "又問：「何謂菩薩堅彊精進？」",
    "T15n0585_004:0027b06_4": "答曰：「假使菩薩而不見法行有一事，亦復不見有若干行，是謂菩薩堅彊精進被戒德鎧。",
    "T15n0585_004:0027b08_5": "設於法界而無所壞，已無所壞則無所近，亦不離法亦無所違，不見塵勞亦無結恨，是為菩薩第一之行，為精進也，不舉不下於一切法奉修精進。",
    "T15n0585_004:0027b12_6": "假使，梵天！",
    "T15n0585_004:0027b12_7": "無身因緣、無口因緣、無心因緣，是為第一精進之行。」",
    "T15n0585_004:0027b13_8": "於是，世尊讚現不退轉天子曰：「善哉！",
    "T15n0585_004:0027b14_9": "善哉！",
    "T15n0585_004:0027b14_10": "如汝所云。」",
    "T15n0585_004:0027b14_11": "復告持心：「如是，梵天！",
    "T15n0585_004:0027b15_12": "如今天子之所說者，是為第一精進之行，其無身行亦無口行亦無心行。」",
    "T15n0585_004:0027b17_13": "佛告梵天：「吾念過去往古久遠世時，一切知節寂寞之德，專修精進恭敬奉事，處在閑居而學博聞，於眾生類而行慈愍，以何等行一切遵修暴露精進？",
    "T15n0585_004:0027b20_14": "如來不見授於無上正真道決。",
    "T15n0585_004:0027b21_15": "所以者何？",
    "T15n0585_004:0027b21_16": "坐以住於身口意故。",
    "T15n0585_004:0027b21_17": "「爾時梵天，如是色像遵修精進此具足行，如今向者天子所言，然於後世見錠光佛所見授決，當於來世而成為佛，號曰能仁如來、至真、等正覺、明行成為、善逝、世間解、無上士、道法御、天人師，號佛、世尊。",
    "T15n0585_004:0027b26_18": "是故，梵天！",
    "T15n0585_004:0027b26_19": "若使菩薩疾欲受決，當以是比遵修精進，曉知諸法而無所行。」",
    "T15n0585_004:0027b28_20": "梵天問曰：「何謂世尊而無所行？」",
    "T15n0585_004:0027b28_21": "世尊告曰：「究竟平等，正均空無而為精進。」",
    "T15n0585_004:0027b29_22": "「何謂究竟平等正均空無而為精進？」",
    "T15n0585_004:0027c01_23": "答曰：「過去心滅，當來未至，現在不住，其滅盡者則不復起。",
    "T15n0585_004:0027c02_24": "設使獲者無有起想，如是住者常無所住，其為法者，設使正法平等興者則無所起，無所起者便無過去當來現在，設使無有去來今者，便為本淨則無所起。",
    "T15n0585_004:0027c06_25": "是為，梵天！",
    "T15n0585_004:0027c06_26": "究竟平等，正均空無而為精進。",
    "T15n0585_004:0027c07_27": "如是菩薩，疾得授決則逮法忍具足眾行。」",
    "T15n0585_004:0027c08_28": "佛謂梵天：「設使菩薩於一切法而無所習則曰布施；而不將護一切法者則曰奉戒；若不思念一切諸法則曰忍辱；而於諸法無所因緣則曰精進；而以平等一切諸法則曰定意；於一切法而無所想，則曰智慧；斯則名曰不造增益，亦不損耗無作不作。",
    "T15n0585_004:0027c14_29": "「常行布施無所悕望，護持禁戒而等同像，遵修忍辱內外清淨，奉行精進具足成就，禪定一心悉無所著，欽尚智慧而無有想。",
    "T15n0585_004:0027c17_30": "如是忍辱具足行者，菩薩備行普現眾行悉無所著，以無所著等於世法，得利不喜無利不慼，諮嗟毀呰獲名失稱遭樂逢苦。",
    "T15n0585_004:0027c19_31": "「設以值此不動不搖，不以增減不喜不慼，已過世間之所有法，不以苦患亦不以惱不以肅震，無念不念則無二事，離諸因緣趣無二法，其墮二見發於大哀，而興己心開化眾生，是為梵天第一精進，用獲無我為忍故也，則向群黎入大悲哀，所生之處攝取救護。」",
    "T15n0585_004:0027c25_32": "佛說是精進行時，八千菩薩得不起法忍。",
    "T15n0585_004:0027c26_33": "佛悉授決當得無上正真之道，皆同一字，名曰堅彊精進如來、至真、等正覺、明行成為、善逝、世間解、無上士、道法御、天人師，為佛、世尊，各各興於異佛世界。",
    "T15n0585_004:0028a01_34": "爾時，大迦葉白世尊曰：「譬諸大龍而欲雨時雨於大海，此諸正士亦復如是。",
    "T15n0585_004:0028a03_0": "天中之天猶如大海，而興是像放大法雨，諸大正士則為巨海，心亦若斯，以真實性而演法雨。」",
    "T15n0585_004:0028a05_1": "佛告迦葉：「如爾所言，此諸大龍不以貪嫉，而不雨於閻浮提也，用閻浮提天下之地，不能堪受大雨之渧。",
    "T15n0585_004:0028a07_2": "設使，迦葉！",
    "T15n0585_004:0028a07_3": "斯諸大龍而出大雨雨天下者，令閻浮提郡國縣邑山陵溪谷，漂沒永盡如漂樹葉。",
    "T15n0585_004:0028a09_4": "以是之故，諸大龍王不放大雨雨閻浮提。",
    "T15n0585_004:0028a10_5": "如是，迦葉！",
    "T15n0585_004:0028a10_6": "斯諸正士不惜法雨，而不為人及眾生類演出法澤。",
    "T15n0585_004:0028a12_7": "「又復，迦葉！",
    "T15n0585_004:0028a12_8": "若器堪任應佛法者，斯諸正士則沒海意覺諸眾生，如其心念演出法雨。",
    "T15n0585_004:0028a14_9": "譬如，迦葉！",
    "T15n0585_004:0028a14_10": "諸龍雨時，墮諸大渧猶如車輪，大海悉受此之大雨，不以為足亦不充滿。",
    "T15n0585_004:0028a16_11": "此諸正士亦復如是，若於一劫、若百千劫聞所說法，又於諸法不增不減不以為滿。",
    "T15n0585_004:0028a18_12": "「譬如，迦葉！",
    "T15n0585_004:0028a18_13": "彼於大海，處處諸水萬川四流，歸於海者會為一味醎苦如鹽。",
    "T15n0585_004:0028a19_14": "斯諸正士若干音聲，各演異教而令聞法，適省聽已悉歸一義，為解脫味趣空無味。",
    "T15n0585_004:0028a21_15": "「譬如，迦葉！",
    "T15n0585_004:0028a21_16": "大海之中，而有清淨無垢之寶淨潔無瑕，則以不受不時之水亦不受穢。",
    "T15n0585_004:0028a23_17": "此諸正士亦復如是，清淨無垢，不受一切結恨懈厭瞋怒之瑕。",
    "T15n0585_004:0028a25_18": "「譬如，迦葉！",
    "T15n0585_004:0028a25_19": "大海之中，而極幽深難得其底邊際難限。",
    "T15n0585_004:0028a26_20": "此諸正士亦復如是，所了聖慧而甚邃遠，心入玄妙幽奧難量，聲聞緣覺所不能及。",
    "T15n0585_004:0028a28_21": "「譬如，迦葉！",
    "T15n0585_004:0028a28_22": "大海之中，稸無央數不可計水。",
    "T15n0585_004:0028a29_23": "此諸正士亦復如是，積聚種殖不可限量，智度無極，合會諸法故喻大海，如是色像則曰正士。",
    "T15n0585_004:0028b02_24": "「譬如，迦葉！",
    "T15n0585_004:0028b02_25": "大海之中，積聚無量若干種寶。",
    "T15n0585_004:0028b03_26": "此諸正士亦復如是，以若干教無量法寶自然充滿。",
    "T15n0585_004:0028b04_27": "「譬如，迦葉！",
    "T15n0585_004:0028b04_28": "大海之中，有三部寶，真身之寶、清水之寶、為財業寶。",
    "T15n0585_004:0028b05_29": "此諸正士亦復如是，說經法時從人根原，心所應脫而令得度，得聲聞乘或緣覺乘或至大乘。",
    "T15n0585_004:0028b08_0": "「譬如，迦葉！",
    "T15n0585_004:0028b08_1": "大海之中，稍稍廣大水漸流入轉成深廣。",
    "T15n0585_004:0028b09_2": "菩薩如是志諸通慧行諸通慧，漸得成就於大聖道。",
    "T15n0585_004:0028b10_3": "「譬如，迦葉！",
    "T15n0585_004:0028b10_4": "大海之中，不受死尸不與同處。",
    "T15n0585_004:0028b11_5": "此諸正士亦復如是，不習聲聞緣覺之心，不與同歸，不與貪嫉毀戒結恨懈廢瞋恚心者而與同歸，不與懈廢亂意惡智所行者而同歸也，不與吾我人壽命見者遊居。",
    "T15n0585_004:0028b15_6": "「譬如，迦葉，若火災變消竭川流，大江淵池悉以枯涸，然後大海乃盡無餘。",
    "T15n0585_004:0028b16_7": "如是，迦葉！",
    "T15n0585_004:0028b17_8": "流布正法普諸土地，先以施行習正法，然後施於海意眾覺，諸正士等正法歸之。",
    "T15n0585_004:0028b18_9": "「又復，迦葉！",
    "T15n0585_004:0028b19_10": "此諸正士寧棄身命不捨正法，諸正士黨流布正法，不當復為造如茲觀。",
    "T15n0585_004:0028b20_11": "譬如大海有如意珠，名曰金剛，諸寶等集踊出七日，上至梵天而悉燒化，及諸世界三千大千佛土悉盡無餘，乃至他方。」",
    "T15n0585_004:0028b23_12": "佛言：「迦葉！",
    "T15n0585_004:0028b23_13": "其如意珠詣異世界當見燒壞，未之有也。",
    "T15n0585_004:0028b24_14": "如是，迦葉！",
    "T15n0585_004:0028b25_0": "此諸正士盡一切法興顯發起，於七正法令世依怙，便復遊至他方佛土。",
    "T15n0585_004:0028b26_1": "何謂為七？",
    "T15n0585_004:0028b26_2": "諸外異道、隨親惡友、墮邪見行、轉相賊害、受墮諸見、壞諸德本、不得等時，是為興顯發起。",
    "T15n0585_004:0028b28_3": "於此七法，斯諸正士為如應器，見眾生本遊彼佛國不離諸佛，常見正覺聽於經典，勸化眾生殖眾德本。",
    "T15n0585_004:0028c02_4": "「譬如，迦葉！",
    "T15n0585_004:0028c02_5": "無央數人含血之類，依於大海遊居其中。",
    "T15n0585_004:0028c03_6": "菩薩如是，無央數人眾庶之類，悉來集會而依倚之，遊居同歸歸於三趣。",
    "T15n0585_004:0028c05_7": "何謂為三？",
    "T15n0585_004:0028c05_8": "生於天上、具足人間、成就滅度。",
    "T15n0585_004:0028c06_9": "「譬如，迦葉，大海之中，龍、阿須倫而得自在。",
    "T15n0585_004:0028c07_10": "此諸正士亦復如是。",
    "T15n0585_004:0028c07_11": "普悉降伏一切魔眾。」",
    "T15n0585_004:0028c08_0": "於是，耆年大迦葉啟問世尊：「唯天中天！",
    "T15n0585_004:0028c08_1": "計於大海尚可測量竭其邊際，此諸正士不可限量得其崖底？」",
    "T15n0585_004:0028c10_2": "世尊報曰：「迦葉！",
    "T15n0585_004:0028c10_3": "欲知三千大千世界之中所有諸塵，尚可數知，斯諸正士至真之行，不可思議究所歸趣。」",
    "T15n0585_004:0028c12_4": "於時世尊說此頌曰：「猶如大海，　　一切之水，　　而悉受之，　不以厭足。",
    "T15n0585_004:0028c15_5": "　　志求法者，　　亦復如是，　好樂正典，　　不以充滿。",
    "T15n0585_004:0028c16_6": "　　猶如大海，　受無量水，　　悉來歸之，　　而不拒逆。",
    "T15n0585_004:0028c18_0": "　聰達之等，　　亦復如是，　　不以智慧，　而為具足。",
    "T15n0585_004:0028c19_1": "　　大海不惡，　　污濁之潦，　其諸清流，　　亦復歸趣。",
    "T15n0585_004:0028c20_2": "　　遵修行者，　亦復如是，　　而不受諸，　　塵勞垢穢。",
    "T15n0585_004:0028c22_0": "　猶若大海，　　不可限量，　　極廣弘遠，　不可卒知。",
    "T15n0585_004:0028c23_1": "　　智慧德海，　　亦復如是，　眾生度人，　　無能解暢。",
    "T15n0585_004:0028c24_2": "　　大海之中，　若干歸趣，　　萬川四流，　　合為一味。",
    "T15n0585_004:0028c26_0": "　若干種人，　　僉來聽法，　　悉歸一乘，　同誼之典。",
    "T15n0585_004:0028c27_1": "　　非一品類，　　號曰為海，　前者成海，　　而得建立。",
    "T15n0585_004:0028c28_2": "　　無所畏者，　志願如茲，　　普為眾生，　　而興道意。",
    "T15n0585_004:0029a01_0": "　譬如大海，　　眾寶積聚，　　則在於彼，　而無所著。",
    "T15n0585_004:0029a02_1": "　　諸菩薩眾，　　亦如積珍，　而以顯發，　　成于三寶。",
    "T15n0585_004:0029a03_2": "　　猶如江海，　而有三寶，　　雖爾其海，　　亦無想念。",
    "T15n0585_004:0029a05_0": "　群聖達士，　　說法如斯，　　則以三乘，　開導眾生。",
    "T15n0585_004:0029a06_1": "　　猶如江海，　　稍益廣大，　眾流悉歸，　　而得充滿。",
    "T15n0585_004:0029a07_2": "　　諸菩薩眾，　志諸通慧，　　用群萌故，　　常遵修行。",
    "T15n0585_004:0029a09_0": "　猶如大海，　　不受死屍，　　其海之法，　則為如斯。",
    "T15n0585_004:0029a10_1": "　　建立菩薩，　　求道如是，　不將慎身，　　不與同歸。",
    "T15n0585_004:0029a11_2": "　　猶若海中，　而生眾寶，　　須彌為妙，　　處立堅固。",
    "T15n0585_004:0029a13_0": "　劫燒起時，　　終不能焚，　　便則超遊，　異佛世界。",
    "T15n0585_004:0029a14_1": "　　正法滅時，　　亦復如是，　強精進者，　　而攬持之。",
    "T15n0585_004:0029a15_2": "　　已觀察見，　無任器者，　　便則往詣，　　他方佛所。",
    "T15n0585_004:0029a17_0": "　谿谷江河，　　泉原枯竭，　　然後海水，　乃為消涸。",
    "T15n0585_004:0029a18_1": "　　劫燒起時，　　則為若茲，　大千世界，　　悉亦崩毀。",
    "T15n0585_004:0029a19_2": "　　凡夫之眾，　行在國土，　　假使正法，　　已沒盡者。",
    "T15n0585_004:0029a21_0": "　勇猛之徒，　　護法如斯，　　朽棄軀體，　不惜壽命。",
    "T15n0585_004:0029a22_1": "　　已覺正法，　　欲消滅盡，　正覺現在，　　若滅度後，　　斯等志性，　清淨如是。",
    "T15n0585_004:0029a24_2": "　　建立法者，　　所當遵修，　如億眾生，　　依怙於海。",
    "T15n0585_004:0029a25_3": "　　非一品故，　而有斯處，　　其大名稱，　　志願如是。",
    "T15n0585_004:0029a27_0": "　一切眾庶，　　心普得解，　　尚可限量。",
    "T15n0585_004:0029a28_0": "　分別知之。",
    "T15n0585_004:0029a28_1": "　　於佛世界，　　諸有大海，　斯等所行，　　不可別知。",
    "T15n0585_004:0029a29_2": "　　緣覺之眾，　及諸聲聞，　　無有等倫，　　況復出表。",
    "T15n0585_004:0029b02_0": "　諸菩薩行，　　堅強精進，　　心如是者，　宜為稽首。",
    "T15n0585_004:0029b03_1": "　　當得佛道，　　開度黎元，　斯為眾寶，　　譬如巨海。",
    "T15n0585_004:0029b04_2": "　　當供養此，　常福德田，　　此為良土，　　上妙醫王。",
    "T15n0585_004:0029b06_0": "　療治一切，　　諸疹疾者，　　便為救濟，　受歸度脫。",
    "T15n0585_004:0029b07_1": "　　將護燈錠，　　為顯光明，　於闇昧世，　　興明徹眼。",
    "T15n0585_004:0029b08_2": "　　其得眼者，　進成甘露，　　則為帝王，　　常曰法王。",
    "T15n0585_004:0029b10_0": "　斯為天帝，　　多思誼利，　　亦為梵皇，　思惟四禪，　　則便轉於，　　正法之輪，　斯則導師，　　開示塗路。",
    "T15n0585_004:0029b12_1": "　　處在諍訟，　為現蹊徑，　　則為勇猛，　　多所降伏。",
    "T15n0585_004:0029b14_0": "　蠲除諸塵，　　為清淨士，　　遵清白法，　如月盛滿。",
    "T15n0585_004:0029b15_1": "　　演放光明，　　猶如日出，　智慧超卓，　　如須彌山。",
    "T15n0585_004:0029b16_2": "　　處於三界，　為雨甘露，　　斯等難當，　　猶如師子。",
    "T15n0585_004:0029b18_0": "　其心調柔，　　譬如賢象，　　若如大地，　載諸山陵。",
    "T15n0585_004:0029b19_1": "　　降伏一切，　　諸外異道，　行常鮮潔，　　譬若如水，　　威曜難當，　其若如火，　　無所罣礙，　　猶若如風，　以離懈廢，　　又若如地，　　斯等棄慢，　拔離瞋恚，　　為如藥樹，　　無有想念。",
    "T15n0585_004:0029b24_0": "　其戒清淨，　　無著蓮華，　　於世八法，　無有依倚。",
    "T15n0585_004:0029b25_1": "　　所行譬如，　　優曇鉢華，　無數億劫，　　音聲難致。",
    "T15n0585_004:0029b26_2": "　　於諸人尊，　則有反復，　　為住佛教，　　不斷正典，　志願堅強，　　為懷愍哀，　　遵固慈心，　憙悅超絕。",
    "T15n0585_004:0029b29_3": "　　則以救護，　　於五色欲，　善求合會，　　最勝財業。",
    "T15n0585_004:0029c01_4": "　　斯等布施，　而有殊特，　　所奉禁戒，　　則無等倫，　以忍辱力，　　秉意勇猛，　　精進解達，　而不厭惓，　　斯等禪定，　　神足通慧，　往至佛土，　　無量億姟，　　得見諸佛。",
    "T15n0585_004:0029c06_0": "　逮聞經典，　　如其所聞，　　則便習持，　則能暢了。",
    "T15n0585_004:0029c07_1": "　　眾人之行，　　隨其所應，　所信諸根，　　安隱諦學，　　善權方便，　則為外道。",
    "T15n0585_004:0029c09_2": "　　顯示證明，　　便能通辯，　一切諸法。",
    "T15n0585_004:0029c10_3": "　　僉然和同，　　分別報應，　而能解了，　　因緣法律。",
    "T15n0585_004:0029c11_4": "　　離吾我見，　常在平等，　　便以觀察，　　如應順法，　則為曾更，　　出家學矣。",
    "T15n0585_004:0029c13_5": "　　過去當來，　一切諸法，　　已住於法，　　綜了法界，　敏識空慧，　　而無有形，　　則能興發，　差特矜哀，　　便能攝護，　　勤苦眾生，　遵修解脫，　　所當行法。",
    "T15n0585_004:0029c17_6": "　　計有吾我，　而有妄想，　　愚騃所行，　　隨邪放逸。",
    "T15n0585_004:0029c19_0": "　斯等曉練，　　虛偽之法，　　而則講說，　蠲除諸見。",
    "T15n0585_004:0029c20_1": "　　無常為常，　　空謂有實，　以苦為樂，　　非身謂身，　　凡夫之士，　攝取顛倒，　　而不分別，　　生死之際。",
    "T15n0585_004:0029c23_0": "　若能政理，　　攝顛倒原，　　則知無人，　無壽無命。",
    "T15n0585_004:0029c24_1": "　　已能淨修，　　平等行者，　則曉非常，　　苦空非身。",
    "T15n0585_004:0029c25_2": "　　迦葉斯等，　名稱功德，　　所趣御之，　　猶若持地。",
    "T15n0585_004:0029c27_0": "　令聞無量，　　慧不可限，　　若能遵修，　菩薩亦然。",
    "T15n0585_004:0029c28_1": "　　設使周滿，　　三千世界，　悉以敬侍，　　建志菩薩，　　供養羅漢，　復倍是數，　　終不能及。",
    "T15n0585_004:0030a01_2": "　　逮菩薩志。",
    "T15n0585_004:0030a02_0": "　吾亦建立，　　斯等之類，　　過去正覺，　當來如是。",
    "T15n0585_004:0030a03_1": "　　又今現在，　　十方聖尊，　為諸建志，　　欲得佛者。」",
    "T15n0585_004:0030a05_0": "建立法品第十六",
    "T15n0585_004:0030a06_0": "於是，持心梵天問普首童真曰：「願勸如來、至真、等正覺，令此經典於後末世五濁俗時建立流演。」",
    "T15n0585_004:0030a08_1": "普首答曰：「於梵天意所趣云何？",
    "T15n0585_004:0030a08_2": "如來豈為班宣申暢於此法乎？",
    "T15n0585_004:0030a09_3": "欲令如來建立法耶？」",
    "T15n0585_004:0030a10_4": "報曰：「不也。」",
    "T15n0585_004:0030a10_5": "「是故，梵天！",
    "T15n0585_004:0030a10_6": "一切諸法無所建立，亦無有念亦無言說，故無流演亦無所護。",
    "T15n0585_004:0030a12_7": "其欲建立斯經典者，則為欲成立虛空矣！",
    "T15n0585_004:0030a13_8": "設使菩薩歸趣斯典非為順法，菩薩普入一切徑路而無諍訟。",
    "T15n0585_004:0030a14_9": "又菩薩者，於諸眾會假現名耳，說經法者則當如茲不為聽經。",
    "T15n0585_004:0030a15_10": "所以者何？",
    "T15n0585_004:0030a16_11": "無所聞者乃為聽經。」",
    "T15n0585_004:0030a16_12": "又問：「普首！",
    "T15n0585_004:0030a16_13": "此為何謂？",
    "T15n0585_004:0030a17_14": "無所聞者為聽經乎？」",
    "T15n0585_004:0030a17_15": "答曰：「眼耳鼻口身意，無所流聞乃為聽經；其有染污於諸入者則無所聞，便在於色聲香味細滑欲法，斯等聽經則為虛妄。」",
    "T15n0585_004:0030a20_16": "時諸會中諸天子眾，三萬二千比丘，五百比丘尼，三百清信士，八百清信女，斯等咸聞普首童真之所說法，應時逮得不起法忍，各各舉聲而歌頌曰：「如是普首，　　誠如所云，　　無所聞者，　乃為聽經。」",
    "T15n0585_004:0030a26_0": "持心梵天問諸得法忍菩薩曰：「卿族姓子！",
    "T15n0585_004:0030a26_1": "豈為得聞此經典乎？」",
    "T15n0585_004:0030a27_2": "答曰：「已聞，梵天！",
    "T15n0585_004:0030a27_3": "無所聞故。」",
    "T15n0585_004:0030a28_4": "又問：「賢者！",
    "T15n0585_004:0030a28_5": "云何曉了斯經典乎？」",
    "T15n0585_004:0030a28_6": "答曰：「如無所知無所不知。」",
    "T15n0585_004:0030a29_7": "又問：「賢者！",
    "T15n0585_004:0030a29_8": "為何所獲逮法忍乎？」",
    "T15n0585_004:0030b01_9": "答曰：「建一切法。」",
    "T15n0585_004:0030b01_10": "又問：「當以何緣歸趣法乎？」",
    "T15n0585_004:0030b02_11": "答曰：「無所至者則歸趣法。」",
    "T15n0585_004:0030b02_12": "又問：「諸賢現在目覩法乎？」",
    "T15n0585_004:0030b03_13": "答曰：「梵天！",
    "T15n0585_004:0030b03_14": "於一切法現在己身眾生志性皆為本淨。」",
    "T15n0585_004:0030b04_15": "時眾會中有一天子，名離垢英，問持心曰：「假使，梵天！",
    "T15n0585_004:0030b05_16": "若得聽聞斯經法者，如來則為授決處乎？」",
    "T15n0585_004:0030b06_17": "答曰：「輒便授決，當得無上正真之道。",
    "T15n0585_004:0030b07_18": "所以者何？",
    "T15n0585_004:0030b07_19": "其法典者則為亡失報應之果，積累一切眾德之法，便降伏魔及與怨讎。",
    "T15n0585_004:0030b09_20": "斯經典者，尋離一切貪欲之諍，多所勸化而令喜悅。",
    "T15n0585_004:0030b10_21": "設有信樂斯經典者，心懷欣豫而諦執持，則獲賢聖平等究竟，而善執持斯經典者，一切諸佛加威護之。",
    "T15n0585_004:0030b13_22": "設天上世間諸天、人民、阿須倫，而專念向斯經典者，得不退轉不見侵欺。",
    "T15n0585_004:0030b14_23": "又斯經典至于道場，惠施真諦誦習佛法，其有不學則為斷絕於正法輪。",
    "T15n0585_004:0030b16_24": "又斯經法決諸狐疑至賢聖路，諦聽經典，至解脫故；諦持經典，欲執御故；諦說經典，用福慶故；善護經典，好法訓故；加施安隱為經典者，歸滅度故；不斷經典，壞魔異學故；當曉歸命於斯經典，眾祐無著故；斯經典者多所悅喜，明達法故；斯經典者多所踊躍，為慧解故；斯經典者御智慧音除一切見，所歸趣故；斯經典者為導慧響，壞愚癡故；斯經典者為善應，順隨其所入故；斯經典者善究竟誠，次第美辭故；斯經典者分別義理，說第一故。",
    "T15n0585_004:0030b26_25": "不捨經義不獲聖慧，斯經典者則為帑藏，給諸虛匱無有熱惱，濟眾盛煮等諸音響平等為食。",
    "T15n0585_004:0030b28_26": "遵修慈心樂為禪定，積累精進為諸懈怠，以禪定意濟諸亂意，則以光耀照諸邪智。」",
    "T15n0585_004:0030c01_27": "「梵天欲知，斯則建立於經典矣，一切諸佛之所將護。」",
    "T15n0585_004:0030c03_28": "時天子說此經典功德所訓時，此三千大千世界六反震動。",
    "T15n0585_004:0030c04_29": "世尊讚彼天子曰：「善哉！",
    "T15n0585_004:0030c05_0": "善哉！",
    "T15n0585_004:0030c05_1": "如汝所言。」",
    "T15n0585_004:0030c05_2": "於是持心梵天白世尊曰：「今此天子本昔曾聞斯經典乎？",
    "T15n0585_004:0030c06_3": "為從過去如來啟受之耶！」",
    "T15n0585_004:0030c07_4": "佛告梵天：「此天子者，從六十四億諸佛所悉得聽聞。」",
    "T15n0585_004:0030c08_5": "又告持心：「離垢英身過四十萬劫當得作佛，號寶[火*僉]如來、至真、等正覺，世界曰寶積，其於中間諸佛世尊所興起者悉供養之，當復得聞於斯經典。",
    "T15n0585_004:0030c11_6": "梵天！",
    "T15n0585_004:0030c12_0": "欲知此諸比丘、比丘尼、清信士、清信女、天、龍、鬼神、揵沓惒，應斯經典逮得法忍者，皆當生彼寶[火*僉]如來佛之國土，而現在於寶積世界。」",
    "T15n0585_004:0030c15_1": "於時，離垢英天子白世尊曰：「今我坦然不遠求道亦不願道，設不欣樂於佛道者，亦無所依亦不得道亦無所想念，何故世尊而授我決？」",
    "T15n0585_004:0030c18_2": "大聖告曰：「天子知之，草木莖節枝葉華實著於火中，若有人來說言，勿燒草木莖節華實，令火不燒，未之有也，不用彼言而不燋燒。",
    "T15n0585_004:0030c21_3": "如是，天子！",
    "T15n0585_004:0030c21_4": "假使菩薩不悅樂道，無所依倚志不建立，亦不願羨一切諸佛，則為授決。",
    "T15n0585_004:0030c23_5": "設使，天子！",
    "T15n0585_004:0030c23_6": "若有菩薩不志樂道，無所依倚無所建立，無所僥願無所得者，斯等菩薩乃為如來所見授決，當得無上正真之道。」",
    "T15n0585_004:0030c26_0": "爾時，會中五百菩薩白世尊曰：「余等不建立道，無所志願亦無所得，無所欣樂無所依倚，無所想念無所想報。」",
    "T15n0585_004:0030c28_1": "時諸菩薩承佛聖旨，察虛空中現於上方八萬四千佛，斯諸如來悉授其決，當成無上正真之道。",
    "T15n0585_004:0031a01_2": "彼菩薩白世尊曰：「至未曾有，天中之天！",
    "T15n0585_004:0031a02_3": "如來善說快乃若茲，其於道法無所欣樂，無所依倚無所建立，無有志願無所得者，乃為如來而見授決。",
    "T15n0585_004:0031a05_4": "唯然，世尊！",
    "T15n0585_004:0031a05_5": "吾等今見上方，去此八萬四千諸佛國土，又斯諸佛授我等決，當成無上正真之道。」",
    "T15n0585_004:0031a08_0": "諸天歎品第十七",
    "T15n0585_004:0031a09_0": "於是，普首童真白世尊曰：「唯願如來建立是法，使於末後五濁之世，流布天下在閻浮利，斯等則為被大德鎧，以三品事致耳聞之。",
    "T15n0585_004:0031a12_0": "若族姓子、族姓女，設使興立魔因緣者，不隨其教，魔及官屬不得其便，以能受此經典要者，不退不轉至於無上正真之道。」",
    "T15n0585_004:0031a14_1": "佛告普首：「善聽思念。",
    "T15n0585_004:0031a15_2": "斯經典者，則當久存，天、龍、鬼神、犍沓惒，又有神呪，名曰選擇，當分別說神呪句義。",
    "T15n0585_004:0031a17_3": "所總持者，其有法師、族姓子、族姓女，則得救護，為天、龍、鬼神、犍沓惒、阿須倫、迦留羅、真陀羅、摩睺勒之所救護。",
    "T15n0585_004:0031a19_4": "若族姓子，若行此徑路，若在閑居，若處室宇，若住房舍經行思惟，若在眾會順義澹泊執持辯才，尋隨方便至於堅強力勢超異，怨家盜賊不得其便，彼輒如是寂然經行，坐起臥寐如斯，普首號曰神呪之句義也。",
    "T15n0585_004:0031a25_0": "「優頭黎頭頭黎　末[目*知]　遮[目*知]　彌離楴離楴　隷彌隷睺樓　睺樓音　睺留伊拔[目*知]　錍拔[目*知]　丘丘離佉羅祇　阿那提　揭提　初往至　摩醯隸摩那夷摩嬭　抱犍提　薩披樓　臈披娑揭提　新頭隷　南無佛檀遮栗提　南無曇　[目*匿]偈　南無僧披醯多善披扇陀　薩披波披　彌多羅彌浮提壽　薩遮尼陀羅　披羅摩那波世多　黎夷波　世多阿致禪提　薩陀浮陀　迦羅呵　南無佛陀悉禪提慢　陀鉢「佛所說呪者吉。」",
    "T15n0585_004:0031b06_1": "佛語普首童真：「是為神呪之句，設有菩薩遵修奉行斯經典者，則為已安祥尋後將護，而不卒暴靡有亂心，其行清淨造次第行，而知止足臥寐寂寞，樂於澹泊不習多事。",
    "T15n0585_004:0031b10_2": "身心寂淨樂于慈哀，樂於法樂建立誠諦，無所侵欺存在獨處，精進說法思惟專精樂于道義。",
    "T15n0585_004:0031b12_3": "棄捐除去非義之念，限節燕處以為娛樂，則以獲致為他人說，向於法門現于終始，親友怨讎等心加之，棄眾想念不惜身命。",
    "T15n0585_004:0031b15_4": "能觀眾業所行具足，樂護禁戒多修忍力而無麁言，面目和悅離於憔悴無惡顏色，先人談言問訊恭恪，棄捐嫉癩樂善柔渜所遊居安，是為普首建立行者。",
    "T15n0585_004:0031b19_0": "「若族姓子諷誦斯呪，其族姓子見法師者，現獲十力。",
    "T15n0585_004:0031b20_1": "何謂為十？",
    "T15n0585_004:0031b20_2": "已逮心力未曾有忘、至於意力曉了所念、所至力者所入經典無不解達、堅固之力行在生死、慚愧之力彼我悉護、博聞之力具足智慧、總持之力所聞悉攬、辯才之力佛所建立而得擁護、深法之力逮得五通、不起法忍力具足通慧。」",
    "T15n0585_004:0031b25_3": "佛語普首菩薩：「若有法師建立是法諷誦奉持，則當逮得此十種力。」",
    "T15n0585_004:0031b27_4": "佛說於此神呪力業所行術時，其四天王驚悸毛竪，與無央數百千鬼神眷屬圍繞，往詣佛所稽首佛足，白世尊曰：「我之枝黨則奉佛教獲通流跡，又我等身若有眷屬，將詣族姓子、族姓女為法師者，若講說法獲斯經典，奉卷受持諷誦讀者，四天當往將護使得澹泊。",
    "T15n0585_004:0031c04_5": "若在縣邑郡國州城大邦，居家出家，我四天王與其眷屬，當擁護此族姓子女供侍奉事，令得安隱無危害者，亦無伺求得其便者。",
    "T15n0585_004:0031c07_6": "若斯經典所可流布國土處所，當令宿衛面四十里，諸天龍神鳩洹眷屬子孫，無得其便。」",
    "T15n0585_004:0031c09_7": "爾時，惟樓勒叉護怨大天王，說此頌曰：「我所有眷屬，　　諸子及宗親，　吾能順堪任，　　供奉此聰達。」",
    "T15n0585_004:0031c13_0": "時惟樓博(無怨)大天王，則說頌曰：「吾為法王子，　　以法而化成，　供養諸佛子，　　奉建道意者。」",
    "T15n0585_004:0031c16_0": "提頭賴(堅郡)大天王，即說頌曰：「則當為將護，　　普周遍十方，　其有持斯典，　　佛正覺所說。」",
    "T15n0585_004:0031c19_0": "惟沙慢(息意)大天王，即說頌曰：「若建立道心，　　供養後學者，　眾生緣供養，　　不任報其恩。」",
    "T15n0585_004:0031c22_0": "於是息意大天王，有太子名曰諦顏，以七寶蓋奉上如來，尋說頌曰：「今我當受斯，　　如來之經典，　輒為他人說，　　人心之志性。",
    "T15n0585_004:0031c26_0": "　世尊知我心，　　曉了宿世行，　如意之所建，　　於世當成佛。",
    "T15n0585_004:0032a02_0": "　今奉正覺蓋，　　莫能覲尊顏，　願我逮如是，　　無見頂相者。",
    "T15n0585_004:0032a04_0": "　正覺唯來眄，　　人尊垂慈心，　清淨目睞察，　　哀眼覩眾庶。",
    "T15n0585_004:0032a06_0": "　世尊則授決，　　智慧度彼岸，　於是壽終後，　　則生兜術天。",
    "T15n0585_004:0032a08_0": "　兜術天上沒，　　見彌勒最勝，　當於二萬歲，　　供養佛乃生。",
    "T15n0585_004:0032a10_0": "　彼則出家已，　　淨修于梵行，　便於賢劫中，　　普見一切佛。",
    "T15n0585_004:0032a12_0": "　皆悉供養已，　　淨修梵行竟，　訖六十億劫，　　當得成正覺。",
    "T15n0585_004:0032a14_0": "　作佛名寶蓋，　　佛土號莊嚴，　淳悉諸菩薩，　　常當講妙法。",
    "T15n0585_004:0032a16_0": "　其命壽一劫，　　佛滅度之後，　愍傷眾生故，　　正法住半劫。」",
    "T15n0585_004:0032a18_0": "於是，釋提桓因與無央數百千天人眷屬圍繞，白世尊曰：「我當擁護於斯法師、持是典者，供養奉事而順其志，其誦說經吾當故往諮受斯法，當令法師勢力強盛，辯才次第演說如流，使無諸礙而不遺漏。」",
    "T15n0585_004:0032a22_1": "爾時，天帝釋太子，名曰翟或，七寶瓔珞奉進如來，說此頌曰：「世尊我目覩，　　如來之所行，　又若已尊修，　　志慕求佛慧。",
    "T15n0585_004:0032a27_0": "　古世之所行，　　所施無所冀，　我當學斯教，　　布慧諸所有。",
    "T15n0585_004:0032a29_0": "　亦為受斯經，　　然從法王得，　數數每講說，　　當報導師恩。",
    "T15n0585_004:0032b02_0": "　平等以時節，　　與此經典俱，　供進飲食饌，　　奉持佛道故。",
    "T15n0585_004:0032b04_0": "　唯聲聞不任，　　將順斯典誥，　我當護正法，　　調御於來世，　唯垂見慰撫，　　決斷諸天疑。",
    "T15n0585_004:0032b07_0": "　吾身當久如，　　得成若能仁，　於時尊授決，　　明達諸通慧，　汝當得正覺，　　如今覩佛身，　行億千劫中，　　若復暨百姟，　當為世光明，　　號曰慧成就。」",
    "T15n0585_004:0032b12_0": "於是梵忍天，白世尊曰：「唯然，大聖！",
    "T15n0585_004:0032b12_1": "捨於禪行則當往詣族姓子女而聽說法。",
    "T15n0585_004:0032b13_2": "若說此經多所降伏，釋梵諸天，我能堪任供養奉事斯族姓子，天上世間諸天人民，悉當加敬而奉事之。」",
    "T15n0585_004:0032b16_3": "時梵忍天說此頌曰：「其執持此經，　　比丘比丘尼，　清信士女等，　　則為普濟世，　若習斯典者，　　歎詠諸至誠，　吾唯能堪任，　　論說於此經。",
    "T15n0585_004:0032b21_0": "　敷華當重疊，　　上至于梵天，　以為座坐上，　　令說斯經法，　于彼磬揚聲，　　善哉！",
    "T15n0585_004:0032b23_1": "所造說。",
    "T15n0585_004:0032b24_0": "　然後於末世，　　若手執此經，　政使億國土，　　令滿其中火，　則當往詣彼，　　求還聞斯典。",
    "T15n0585_004:0032b27_0": "　寶積如須彌，　　以此寶施與，　因得聞是經，　　嚴淨千佛土。」",
    "T15n0585_004:0032b29_0": "囑累品第十八",
    "T15n0585_004:0032c01_0": "爾時，世尊則如其像而出頂光，便現神足，感魔波旬，與諸兵眾往詣佛所，白世尊曰：「吾與眷屬於如來前而自約誓，若斯經典所流布處，諸郡國土而有法師，敷陳經典宣于法會，又吾身誓益當加護，令得暢達不興危害。」",
    "T15n0585_004:0032c06_1": "於是世尊紫金色光普照佛土，告普首曰：「如來以為建立斯典，并及將護持經法者，加以法恩流布天下閻浮利域，至竟正法不為毀滅。」",
    "T15n0585_004:0032c09_2": "于時，眾會普持雜華一切名香散如來上，各歎斯言：「當令此法而得久住，於閻浮利常令弘普靡不周接。」",
    "T15n0585_004:0032c11_3": "爾時，世尊告賢者阿難曰：「當受斯經。」",
    "T15n0585_004:0032c12_4": "應曰：「唯願奉持。」",
    "T15n0585_004:0032c12_5": "佛告阿難：「斯經悉顯至于天上，用受持故，當為眾會而分別說。」",
    "T15n0585_004:0032c14_6": "賢者阿難白世尊曰：「其有受持斯經典者，若諷誦讀為他人說，其福如何？」",
    "T15n0585_004:0032c16_7": "世尊告曰：「假使以七寶普用週遍滿於虛空中以布施者，當知其有案如文句說此經典，則為供養如來、至真及與聖眾一切施安。",
    "T15n0585_004:0032c19_8": "若復有人受此經典，書著竹帛執持供養，其人現在獲得十藏。",
    "T15n0585_004:0032c20_9": "何謂為十？",
    "T15n0585_004:0032c20_10": "見佛之藏逮得天眼、聞法之藏獲致天耳、聖眾之藏得不退轉、菩薩賢聖無盡寶藏逮致寶掌、像色之藏則得具相、眷屬之藏營從不散、無間寶藏逮得總持、志念之藏逮得辯才、無畏之藏攝諸異學、功德之藏眾生稟仰、聖慧之藏普獲一切諸佛之法。」",
    "T15n0585_004:0032c26_11": "佛說此經時，七十二姟天逮得法忍，無量眾人悉起道意，不可限人漏盡意解。",
    "T15n0585_004:0032c28_12": "賢者阿難白世尊曰：「何名斯經？",
    "T15n0585_004:0032c29_0": "云何奉持？」",
    "T15n0585_004:0032c29_1": "佛告阿難：「是經名『等御諸法』，當奉持之，又名『莊嚴佛法』，復名『持心梵天所問普首所暢』，當堅奉持。」",
    "T15n0585_004:0033a02_2": "佛說如是。",
    "T15n0585_004:0033a02_3": "普首童真、持心梵天、普行族姓子、賢者大迦葉、賢者阿難，諸天、人民、阿須倫，聞佛所說莫不歡喜。",
    "T15n0585_004:0033a06_0": "持心梵天所問經卷第四",
    "T15n0585_004:0033a07_0": "「優頭犁　頭頭犁　末知　遮[口*知]　彌離　揥離　揥隷　彌隷睺樓(短音)　睺樓(長音)　睺留(氏音)　吚拔[口*知]　錍拔[口*知]　丘丘離　佉羅祇　阿那提(無有實)　揭提(初往至)　摩醯(無心)　摩奈夷(意所念)　摩嬭(有意)　袍揵提(多香)薩披提(一切音)　臘披婆渴提(離於響)　新頭隷(為師子)　南無佛檀(稽首佛)　遮粟提(所行)　南無曇(稽首法)　[目*匿]偈(害除)　南無僧(稽首聖眾)　披醯多(順御)菩波扇陀(寂然)　薩披披(彼去諸惡)　彌多羅彌浮提儔(修實慈)　薩遮尼陀耶(諦示現)　披羅摩那(淨志)波世多(教化)　利夷(神仙)　波世多(開導)　阿致單提(無現在)　薩陀浮陀伽羅呵(將攝諸魅)　南無佛陀悉蟬提曼陀鉢(稽首)」"
}