{
    "T11n0310_043:0249b02_0": "大寶積經卷第四十三",
    "T11n0310_043:0249b04_0": "大唐三藏法師玄奘奉　詔譯",
    "T11n0310_043:0249b05_0": "菩薩藏會第十二之九尸波羅蜜品第",
    "T11n0310_043:0249b06_0": "七之二",
    "T11n0310_043:0249b07_0": "爾時佛告舍利子：「菩薩摩訶薩行尸羅波羅蜜多時，成就如是善根力故，獲得四種廣勝處法。",
    "T11n0310_043:0249b09_1": "何等為四？",
    "T11n0310_043:0249b09_2": "一者於諸善法速能趣入，二者為說法師之所讚美，三者修行成滿無有毀犯，四者於佛正法堅持不壞。",
    "T11n0310_043:0249b11_3": "舍利子！",
    "T11n0310_043:0249b11_4": "是為菩薩摩訶薩獲得四種廣勝處法。",
    "T11n0310_043:0249b12_5": "又舍利子！",
    "T11n0310_043:0249b13_0": "菩薩摩訶薩由是力故，處在人中復獲四種廣勝處法。",
    "T11n0310_043:0249b14_1": "何等為四？",
    "T11n0310_043:0249b14_2": "一者為多眾生隨逐修學，於諸白法究竟安住；二者於夷坦路營建逆旅極當堅密，速令眾生獲得歡喜；三者於長夜中得法利故，歡泰之心無有退減；四者臨終捨命無惑纏心，往生善趣安樂世界。",
    "T11n0310_043:0249b19_0": "舍利子！",
    "T11n0310_043:0249b19_1": "是為菩薩摩訶薩處在人中獲得四種廣勝處法。",
    "T11n0310_043:0249b20_2": "又舍利子！",
    "T11n0310_043:0249b20_3": "菩薩摩訶薩由是力故，處在天中復獲四種廣勝處法。",
    "T11n0310_043:0249b21_4": "何等為四？",
    "T11n0310_043:0249b22_5": "一者以福感故能攝天眾。",
    "T11n0310_043:0249b22_6": "二者諸天集會瞻仰面門：『菩薩今者將何所演？",
    "T11n0310_043:0249b23_7": "我等聞已當有開悟。』",
    "T11n0310_043:0249b24_8": "三者為天帝釋及餘天子之所參覲請法斷疑，而是菩薩不往其所。",
    "T11n0310_043:0249b25_9": "四者現大宮殿，為於菩薩之所受用。",
    "T11n0310_043:0249b26_10": "舍利子！",
    "T11n0310_043:0249b26_11": "是為菩薩摩訶薩處在天中獲得四種廣勝處法。",
    "T11n0310_043:0249b27_12": "舍利子！",
    "T11n0310_043:0249b28_13": "如是菩薩摩訶薩行尸羅波羅蜜多時，若在天上若生人中，復得無量無邊百千萬億諸妙法門，皆為滿足尸羅波羅蜜多故。」",
    "T11n0310_043:0249c01_14": "爾時世尊欲重宣此義而說頌曰：「菩薩處高座，　　諸天所禮敬，　瞻仰彼尊顏，　　將宣何等法？",
    "T11n0310_043:0249c05_0": "　一切皆恭敬，　　具慧除慳悋，　處歡喜宮殿，　　釋天來請疑。",
    "T11n0310_043:0249c07_0": "　天中命盡已，　　來生於人間，　為轉輪聖王，　　大力無慳悋。",
    "T11n0310_043:0249c09_0": "　若人中命終，　　還復生天上，　曾未更眾苦，　　奉養法師故。",
    "T11n0310_043:0249c11_0": "　恒獲如是等，　　四種廣勝處，　為無下劣心，　　恭敬說法者。",
    "T11n0310_043:0249c13_0": "　若以敬愛心，　　奉施於水器，　則天龍及人，　　所應親供養。",
    "T11n0310_043:0249c15_0": "「復次舍利子！",
    "T11n0310_043:0249c15_1": "是諸菩薩摩訶薩行尸羅波羅蜜多時，成就如是諸善根故，復於天中得四種法。",
    "T11n0310_043:0249c17_2": "何等為四？",
    "T11n0310_043:0249c17_3": "一者了知先世所經造業；二者了知因此善故來生天上，及能了知退失善法；三者了知從此命終當生某處；四者為諸天眾宣說妙法示教讚喜，既利益已便捨天身。",
    "T11n0310_043:0249c21_4": "舍利子！",
    "T11n0310_043:0249c21_5": "是為菩薩摩訶薩生在天中得四種法，皆由尸羅波羅蜜多故。",
    "T11n0310_043:0249c23_0": "「復次舍利子！",
    "T11n0310_043:0249c23_1": "菩薩摩訶薩行尸羅波羅蜜多時，成就如是諸善根故，復得四種圓成勝法。",
    "T11n0310_043:0249c25_0": "舍利子！",
    "T11n0310_043:0249c25_1": "何等為四？",
    "T11n0310_043:0249c25_2": "一者菩薩摩訶薩捨天宮已，還來人趣與戒俱生。",
    "T11n0310_043:0249c26_3": "二者菩薩摩訶薩處在人中，獲得五種成勝生法。",
    "T11n0310_043:0249c27_4": "云何為五？",
    "T11n0310_043:0249c27_5": "所謂得生勝家、得勝妙色、得勝淨戒、得勝眷屬、於諸眾生得修勝慈，如是名為獲得五種成勝生法。",
    "T11n0310_043:0250a01_6": "三者菩薩摩訶薩處在人中，復得五種成不壞法。",
    "T11n0310_043:0250a02_7": "云何為五？",
    "T11n0310_043:0250a02_8": "所謂得善知識不可破壞、所受之身終無中夭、所得財位中無退失、得菩提心無能壞者、於匱法時得自豐足，如是名為獲得五種成不壞法。",
    "T11n0310_043:0250a05_9": "四者菩薩摩訶薩處在人中，又復獲得五種希有圓滿之法。",
    "T11n0310_043:0250a07_0": "云何為五？",
    "T11n0310_043:0250a07_1": "菩薩摩訶薩於舍宅中安設空器，隨菩薩手所及之處，一切眾寶即皆盈滿。",
    "T11n0310_043:0250a08_2": "是名第一獲得希有圓滿之法。",
    "T11n0310_043:0250a09_3": "菩薩摩訶薩若遇渴時，即於其前具八德池自然涌現，是名第二獲得希有圓滿之法。",
    "T11n0310_043:0250a11_4": "菩薩摩訶薩福德持身不為外物之所侵害，所謂若毒若刀、若火若水、吸精氣者，或復藥叉及諸惡鬼，不能損害，是名第三獲得希有圓滿之法。",
    "T11n0310_043:0250a14_5": "菩薩摩訶薩於贍部洲諸災劫起，所謂若刀兵劫、若飢饉劫、若疾病劫、若火劫、若水劫、若風劫、若渴劫、若熱光劫、若藥叉劫。",
    "T11n0310_043:0250a17_6": "舍利子！",
    "T11n0310_043:0250a17_7": "如是別劫興起之時，爾時菩薩不生其中，便處天上受極快樂、受多極樂，是名第四獲得希有圓滿之法。",
    "T11n0310_043:0250a20_8": "菩薩摩訶薩即以如是善根力故，永不復生諸難之處、不生惡趣，若悔纏心即能見知速疾遠離，是名第五獲得希有圓滿之法。",
    "T11n0310_043:0250a23_9": "舍利子！",
    "T11n0310_043:0250a23_10": "是名菩薩摩訶薩行尸羅波羅蜜多故，又復獲得四種希有圓成勝法。",
    "T11n0310_043:0250a26_0": "「復次舍利子！",
    "T11n0310_043:0250a26_1": "菩薩摩訶薩行尸羅波羅蜜多時，成就如是善根力故，常不遠離四種妙法。",
    "T11n0310_043:0250a28_0": "云何為四？",
    "T11n0310_043:0250a28_1": "一者菩薩摩訶薩但見有苦諸眾生時，即便獲得大悲之心；二者菩薩摩訶薩所有男女，皆於菩薩恭敬隨順；三者菩薩摩訶薩能制衰老不為所侵；四者菩薩摩訶薩資生作業百倍獲利，或復過此二倍三倍。",
    "T11n0310_043:0250b03_2": "舍利子！",
    "T11n0310_043:0250b04_3": "是為菩薩摩訶薩行尸羅波羅蜜多時，成就如是四種妙法恒無遠離。",
    "T11n0310_043:0250b06_0": "「復次舍利子！",
    "T11n0310_043:0250b06_1": "菩薩摩訶薩行尸羅波羅蜜多時，成就如是諸善根故，不為三法之所劫奪。",
    "T11n0310_043:0250b08_0": "何等為三？",
    "T11n0310_043:0250b08_1": "一者不為貪欲之所劫奪，二者不為瞋恚之所劫奪，三者不為愚癡之所劫奪。",
    "T11n0310_043:0250b10_0": "舍利子！",
    "T11n0310_043:0250b10_1": "是為菩薩摩訶薩行尸羅波羅蜜多故！",
    "T11n0310_043:0250b11_2": "遠離三種劫奪之法。",
    "T11n0310_043:0250b12_0": "「復次舍利子！",
    "T11n0310_043:0250b12_1": "菩薩摩訶薩行尸羅波羅蜜多時，成就如是諸善根故，獲得四種無病之法。",
    "T11n0310_043:0250b14_2": "何等為四？",
    "T11n0310_043:0250b14_3": "一者菩薩摩訶薩不為長病之所纏逼，二者菩薩摩訶薩支體鮮澤未曾羸顇，三者菩薩摩訶薩資生眾具無有損減，四者菩薩摩訶薩不為國王盜賊惡人及餘眾生所加惱害。",
    "T11n0310_043:0250b18_4": "舍利子！",
    "T11n0310_043:0250b18_5": "是為菩薩摩訶薩行尸羅波羅蜜多故，獲得四種成無病法。",
    "T11n0310_043:0250b20_0": "「復次舍利子！",
    "T11n0310_043:0250b20_1": "菩薩摩訶薩行尸羅波羅蜜多時，成就如是諸善根故，獲得四種尊位之相。",
    "T11n0310_043:0250b22_0": "何等為四？",
    "T11n0310_043:0250b22_1": "一者菩薩摩訶薩為轉輪王，威加四域以法御世名為法王，七寶來應皆悉成就。",
    "T11n0310_043:0250b24_2": "何等為七？",
    "T11n0310_043:0250b24_3": "所謂輪寶、象寶、馬寶、女寶、末尼珠寶、主家藏寶、主兵臣寶。",
    "T11n0310_043:0250b25_4": "千子滿足形貌端嚴，威勢雄猛降伏怨敵。",
    "T11n0310_043:0250b26_5": "是轉輪王為四大洲之所朝宗欽仰歸化，又為宰相群臣守衛，眾會國界人民及諸小王共所遵敬。",
    "T11n0310_043:0250b28_6": "舍利子！",
    "T11n0310_043:0250b29_0": "是為菩薩摩訶薩獲得第一尊位之相。",
    "T11n0310_043:0250b29_1": "又舍利子！",
    "T11n0310_043:0250c01_2": "菩薩摩訶薩於妙五欲不染樂著，所謂眼所識色、耳所識聲、鼻所識香、舌所識味、身所識觸。",
    "T11n0310_043:0250c03_3": "菩薩摩訶薩於是五欲不染著故，以淨信心捨家入道速獲五通，人及非人之所恭敬。",
    "T11n0310_043:0250c05_4": "舍利子！",
    "T11n0310_043:0250c05_5": "是為菩薩摩訶薩獲得第二尊位之相。",
    "T11n0310_043:0250c06_6": "舍利子！",
    "T11n0310_043:0250c06_7": "菩薩摩訶薩在所生處。",
    "T11n0310_043:0250c07_0": "自然常得最上覺、最上慧、最上辯，為諸大王之所尊敬。",
    "T11n0310_043:0250c08_1": "如過去世大烏末荼為王敬重，而是菩薩亦復如是，為王敬重請昇御座，又為宰相群臣守衛，眾會國界人民所共尊仰。",
    "T11n0310_043:0250c10_2": "舍利子！",
    "T11n0310_043:0250c11_3": "是為菩薩摩訶薩獲得第三尊位之相。",
    "T11n0310_043:0250c12_0": "又舍利子！",
    "T11n0310_043:0250c12_1": "菩薩摩訶薩既悟阿耨多羅三藐三菩提已，威德殊勝圓滿第一，為諸天、龍、藥叉、健達縛、阿素洛、揭路荼、緊捺洛、牟呼洛伽、人非人等一切有情同所歸敬。",
    "T11n0310_043:0250c15_2": "何以故？",
    "T11n0310_043:0250c15_3": "由是菩薩成就最勝戒定慧品、解脫解脫智見品，於此法中證得清淨故。",
    "T11n0310_043:0250c17_4": "舍利子！",
    "T11n0310_043:0250c17_5": "是為菩薩摩訶薩獲得第四尊位之相。",
    "T11n0310_043:0250c18_6": "舍利子！",
    "T11n0310_043:0250c18_7": "是名菩薩摩訶薩行尸羅波羅蜜多時，獲得四種尊位之相，皆為成滿尸羅波羅蜜多故。",
    "T11n0310_043:0250c21_0": "「復次舍利子！",
    "T11n0310_043:0250c21_1": "如是菩薩摩訶薩行尸羅波羅蜜多時，具清淨心，以貯水器奉施鄔波柁耶及阿遮利耶二尊師故，獲得如是無量無邊功德妙法。",
    "T11n0310_043:0250c24_2": "所謂菩薩摩訶薩為求法故，去來進止隨順於師，如其所言終不違逆，成就如是善根力故，復獲四種最勝資財。",
    "T11n0310_043:0250c26_3": "何等為四？",
    "T11n0310_043:0250c27_4": "一者菩薩摩訶薩所生之處，獲得大王所用資財，非餘眾生下劣資具。",
    "T11n0310_043:0250c28_5": "二者菩薩摩訶薩所生之處，受離欲法獲得仙財，以淨信心捨家入道，名聖法財。",
    "T11n0310_043:0251a01_6": "三者菩薩摩訶薩所生之處得宿命念，名獲念財。",
    "T11n0310_043:0251a02_7": "由此念故，生生之處終不忘失菩提之心。",
    "T11n0310_043:0251a03_8": "四者菩薩摩訶薩證得阿耨多羅三藐三菩提已，名菩提財，常為四眾、天、龍、藥叉、健達縛、阿素洛、揭路荼、緊捺洛、牟呼洛伽、人非人等前後圍遶。",
    "T11n0310_043:0251a06_9": "舍利子！",
    "T11n0310_043:0251a07_0": "是名菩薩摩訶薩行尸羅波羅蜜多故，證得四種最勝資財。",
    "T11n0310_043:0251a09_0": "「復次舍利子！",
    "T11n0310_043:0251a09_1": "菩薩摩訶薩行尸羅波羅蜜多時，於說法師乃至受持四句頌等，去來進止隨順教命，所謂是善是不善、是有罪是無罪、是應修是不應修。",
    "T11n0310_043:0251a12_2": "又如是教乃至作此事已，於長夜中能感無義無利諸苦惱法。",
    "T11n0310_043:0251a13_3": "若作此已，於長夜中能感有義有利諸安樂法。",
    "T11n0310_043:0251a14_4": "如是等教隨師所命，不作不善、修習善法，無違無逆。",
    "T11n0310_043:0251a16_5": "由是菩薩摩訶薩成就如是善根力故，復獲四種成高勝法。",
    "T11n0310_043:0251a17_6": "何等為四？",
    "T11n0310_043:0251a17_7": "一者菩薩摩訶薩得具尸羅成高勝法，二者菩薩摩訶薩所感形體一切身分悉皆圓滿，三者菩薩摩訶薩獲得大慧、涌慧、高慧、廣慧、捷慧、利慧、速慧、深慧、決擇之慧，四者菩薩摩訶薩身壞命終生於善趣諸天世界。",
    "T11n0310_043:0251a22_8": "舍利子！",
    "T11n0310_043:0251a22_9": "是名菩薩摩訶薩行尸羅波羅蜜多時，獲得四種成高勝法。",
    "T11n0310_043:0251a24_10": "「復次舍利子！",
    "T11n0310_043:0251a24_11": "菩薩摩訶薩行尸羅波羅蜜多時，成就如是善根力故，又獲四種無能觀法。",
    "T11n0310_043:0251a26_12": "何等為四？",
    "T11n0310_043:0251a26_13": "舍利子！",
    "T11n0310_043:0251a26_14": "菩薩摩訶薩成就如是善根力故，所在生處感得隱密陰藏之相，是名第一無能觀法。",
    "T11n0310_043:0251a28_15": "舍利子！",
    "T11n0310_043:0251a28_16": "菩薩摩訶薩成就如是善根力故，從初生已，若母若父、若餘眷屬、若天若龍藥叉羅剎健達縛阿素洛揭路荼緊捺洛牟呼洛伽人非人等，所有眾生若清淨心、若雜染心，皆不能見菩薩之頂，是名第二無能觀法。",
    "T11n0310_043:0251b04_17": "舍利子！",
    "T11n0310_043:0251b04_18": "菩薩摩訶薩成就如是善根力故，從初生已，若母若父乃至人非人等，所有眾生若清淨心、若雜染心，於菩薩面無能修飾。",
    "T11n0310_043:0251b07_19": "瞻覩之者若有起心：『我當瞻飾菩薩面』者，便於兩足而現面像。",
    "T11n0310_043:0251b09_20": "何以故？",
    "T11n0310_043:0251b09_21": "舍利子！",
    "T11n0310_043:0251b09_22": "以是菩薩摩訶薩成就如是希奇法故名善丈夫，又復成就最勝丈夫第一訶辯，是名第三無能觀法。",
    "T11n0310_043:0251b11_23": "舍利子！",
    "T11n0310_043:0251b12_0": "菩薩摩訶薩成就如是善根力故，初生之時，無人扶侍自立于地遍觀四方，即便獲得明利之智。",
    "T11n0310_043:0251b14_1": "何以故？",
    "T11n0310_043:0251b14_2": "由是菩薩摩訶薩於過去世以無諂心求聞法故。",
    "T11n0310_043:0251b15_3": "而是菩薩摩訶薩又復獲得無邪諂眼，由成就是無諂眼故，以淨天眼超勝於人，乃至能觀三千大千世界所有眾生。",
    "T11n0310_043:0251b18_4": "又此菩薩摩訶薩獲得速疾廣大之智，由成就是廣大智故，而能了知一切眾生於三時中所積集心。",
    "T11n0310_043:0251b20_5": "何以故？",
    "T11n0310_043:0251b20_6": "由是菩薩摩訶薩於彼往昔求法之時，作意攝心勤加恭敬，於正法所起良藥想、起珍寶想、起難遭想、起妙善想，如其所念求聞正法，聞已受持。",
    "T11n0310_043:0251b24_7": "菩薩摩訶薩又因是故，復獲捷疾簡擇之智，由成就是簡擇智故，善能稱量諸眾生戒，乃至善能稱量正聞、定、慧、解脫、解脫智見。",
    "T11n0310_043:0251b27_0": "又菩薩摩訶薩善能稱量一切眾生尸羅同性，乃至善能稱量正聞、定、慧、解脫、解脫智見同性。",
    "T11n0310_043:0251b29_1": "又菩薩摩訶薩善能稱量一切眾生戒之等流，乃至善能稱量正聞、定、慧、解脫、解脫智見等流。",
    "T11n0310_043:0251c02_2": "又菩薩摩訶薩善能稱量一切眾生尸羅等流超勝之相，乃至善能稱量正聞、定、慧、解脫、解脫智見等流超勝之相。",
    "T11n0310_043:0251c04_3": "又菩薩摩訶薩善能稱量一切眾生進止威儀修行正行勇猛之相。",
    "T11n0310_043:0251c06_4": "舍利子！",
    "T11n0310_043:0251c06_5": "菩薩摩訶薩如是展轉稱量思惟一切眾生諸功德已，而作是念：『是諸眾生所有戒聞，乃至解脫解脫智見，是諸眾生所有尸羅同性，乃至正聞、定、慧、解脫、解脫智見同性。",
    "T11n0310_043:0251c10_6": "是諸眾生所有尸羅等流，乃至正聞、定、慧、解脫、解脫智見等流。",
    "T11n0310_043:0251c11_7": "是諸眾生所有尸羅等流超勝之相，乃至正聞、定、慧、解脫、解脫智見等流超勝之相。",
    "T11n0310_043:0251c13_8": "是諸眾生所有進止威儀修行正行勇猛之相，如是等相皆是眾生所有功德。",
    "T11n0310_043:0251c15_9": "我今於中稱量觀察，不見與己有平等者。』",
    "T11n0310_043:0251c16_10": "爾時菩薩又更思惟：『一切眾生根本堅住，與己校量，不見一切與我等者。』",
    "T11n0310_043:0251c18_11": "又舍利子！",
    "T11n0310_043:0251c18_12": "菩薩摩訶薩初生之時，於剎那頃能速發起業報妙智。",
    "T11n0310_043:0251c19_13": "由此智故，一彈指頃善能了知一切眾生千種心相。",
    "T11n0310_043:0251c21_0": "是時菩薩摩訶薩以智尋思此一切心，不見與己有平等者。",
    "T11n0310_043:0251c22_1": "菩薩摩訶薩如是正知，我今獨處最上尊位，如師子王安住無畏，如大龍王有大威德。",
    "T11n0310_043:0251c24_2": "足不踐地各行七步，念菩提座微妙業報，住在現前唱如是言：『我於世間最為尊大。",
    "T11n0310_043:0251c26_3": "我於世間最為殊勝。",
    "T11n0310_043:0251c26_4": "我今當證生老死邊。",
    "T11n0310_043:0251c27_5": "我當度脫一切眾生生老病死憂悲苦惱。",
    "T11n0310_043:0251c28_6": "我當為諸眾生宣說廣大微妙最勝無上正法。』",
    "T11n0310_043:0251c29_7": "舍利子！",
    "T11n0310_043:0251c29_8": "菩薩摩訶薩發是語時，中無有間，其聲遍告滿此三千大千佛之世界。",
    "T11n0310_043:0252a02_0": "其中眾生聞是聲已，驚怖毛竪天鼓戰掉數發大聲。",
    "T11n0310_043:0252a03_1": "而此世界皆悉震動，唯有菩薩所住之地，如車輪許嶷然安靜。",
    "T11n0310_043:0252a04_2": "即此地輪下依水聚，亦不為彼大風搖動。",
    "T11n0310_043:0252a05_3": "是菩薩摩訶薩自觀己身，見無量光遍身而住，即證阿耨多羅三藐三菩提已，為諸眾生所共瞻仰，是名第四無能觀法。",
    "T11n0310_043:0252a08_4": "舍利子！",
    "T11n0310_043:0252a08_5": "是名菩薩摩訶薩獲得四種無能觀法。",
    "T11n0310_043:0252a09_6": "何以故？",
    "T11n0310_043:0252a09_7": "皆是菩薩摩訶薩於過去世行尸羅波羅蜜多時，隨順法師去來進止，遵承教命無違逆故。",
    "T11n0310_043:0252a11_8": "「復次舍利子！",
    "T11n0310_043:0252a11_9": "菩薩摩訶薩行尸羅波羅蜜多時，成就如是諸善根已，復獲四種迅速之法。",
    "T11n0310_043:0252a13_10": "何等為四？",
    "T11n0310_043:0252a13_11": "菩薩摩訶薩成佛之時具足如是，諸佛如來所說之法無有缺減，又所說法言無虛設。",
    "T11n0310_043:0252a15_12": "是名第一迅速之法。",
    "T11n0310_043:0252a16_13": "菩薩摩訶薩成佛之時具足如是，諸佛如來若有所命，作如是言：『進來苾芻。』",
    "T11n0310_043:0252a18_14": "爾時眾生便進佛所，髮自斷落、被服袈裟、持鉢多羅。",
    "T11n0310_043:0252a19_15": "是名第二迅速之法。",
    "T11n0310_043:0252a19_16": "菩薩摩訶薩成佛之時具足如是，諸佛如來善知眾生三時之心。",
    "T11n0310_043:0252a21_17": "是名第三迅速之法。",
    "T11n0310_043:0252a21_18": "菩薩摩訶薩成佛之時具足如是，諸佛如來善知眾生應病藥智。",
    "T11n0310_043:0252a23_19": "是名第四迅速之法。",
    "T11n0310_043:0252a23_20": "舍利子！",
    "T11n0310_043:0252a24_0": "是名菩薩摩訶薩獲得四種迅速之法。",
    "T11n0310_043:0252a24_1": "何以故？",
    "T11n0310_043:0252a25_2": "由於往昔行尸羅波羅蜜多時，以清淨心奉施鄔波柁耶及阿遮利耶諸說法師之水器故。",
    "T11n0310_043:0252a27_3": "「復次舍利子！",
    "T11n0310_043:0252a27_4": "菩薩摩訶薩依尸羅波羅蜜多具足如是善根力故，成佛之時復得四種他不害法。",
    "T11n0310_043:0252a29_5": "何等為四？",
    "T11n0310_043:0252a29_6": "舍利子！",
    "T11n0310_043:0252a29_7": "如來身者無依無受。",
    "T11n0310_043:0252b01_8": "何以故？",
    "T11n0310_043:0252b01_9": "如來之身若為火、刀、毒藥、他物能損害者，無有是處。",
    "T11n0310_043:0252b02_10": "舍利子！",
    "T11n0310_043:0252b02_11": "是為菩薩摩訶薩成佛之時，具尸羅故，獲得四種無損害法。",
    "T11n0310_043:0252b05_0": "「復次舍利子！",
    "T11n0310_043:0252b05_1": "菩薩摩訶薩依尸羅波羅蜜多，由具如是善根力故，成佛之時復得四種他無過法。",
    "T11n0310_043:0252b07_2": "何等為四？",
    "T11n0310_043:0252b07_3": "一者諸佛如來無依無受。",
    "T11n0310_043:0252b08_0": "所以者何？",
    "T11n0310_043:0252b08_1": "無有眾生於如來前能發是言：『我為如來說未聞法，乃至一句。』",
    "T11n0310_043:0252b09_2": "若能說者，無有是處。",
    "T11n0310_043:0252b10_3": "二者諸佛如來無依無受。",
    "T11n0310_043:0252b10_4": "所以者何？",
    "T11n0310_043:0252b10_5": "無有眾生於如來前如法立論，乃至一句。",
    "T11n0310_043:0252b11_6": "若立論者，無有是處。",
    "T11n0310_043:0252b12_7": "三者諸佛如來無依無受。",
    "T11n0310_043:0252b12_8": "所以者何？",
    "T11n0310_043:0252b13_9": "無眾生能得如來乃至微分一不定心。",
    "T11n0310_043:0252b14_10": "若能得者，無有是處。",
    "T11n0310_043:0252b14_11": "何以故？",
    "T11n0310_043:0252b14_12": "舍利子！",
    "T11n0310_043:0252b14_13": "諸佛如來心恒在定，謂住慈悲喜捨等故。",
    "T11n0310_043:0252b15_14": "四者諸佛如來無依無受。",
    "T11n0310_043:0252b16_15": "所以者何？",
    "T11n0310_043:0252b16_16": "無有眾生能取如來身色諸相。",
    "T11n0310_043:0252b17_17": "若取相者，無有是處。",
    "T11n0310_043:0252b17_18": "舍利子！",
    "T11n0310_043:0252b18_0": "諸佛如來具尸羅故，獲得四種他無過法。",
    "T11n0310_043:0252b19_0": "「復次舍利子！",
    "T11n0310_043:0252b19_1": "諸佛如來成就如是善根力故，獲得具足五無量法。",
    "T11n0310_043:0252b20_2": "何等為五？",
    "T11n0310_043:0252b20_3": "一者諸佛如來尸羅無量，二者諸佛如來正聞無量，三者諸佛如來正定無量，四者諸佛如來正慧無量，五者諸佛如來解脫解脫智見無量。",
    "T11n0310_043:0252b23_4": "舍利子！",
    "T11n0310_043:0252b24_5": "如是如來五無量法，皆由往昔行尸羅波羅蜜多時，於鄔波柁耶、阿遮利耶諸尊重所隨順師教，去來進止無違逆故。",
    "T11n0310_043:0252b27_0": "「復次舍利子！",
    "T11n0310_043:0252b27_1": "諸佛如來具足尸羅波羅蜜多已，成就如是善根力故，獲得四種無障礙智。",
    "T11n0310_043:0252b29_0": "何等為四？",
    "T11n0310_043:0252b29_1": "所謂諸佛世尊於過去世無障無礙智見轉。",
    "T11n0310_043:0252c01_2": "諸佛世尊於未來世無障無礙智見轉。",
    "T11n0310_043:0252c02_3": "諸佛世尊於現在世無障無礙智見轉。",
    "T11n0310_043:0252c03_0": "諸佛世尊善能發起平等之心，由起如是平等心故，能知三世平等之性。",
    "T11n0310_043:0252c04_1": "舍利子！",
    "T11n0310_043:0252c04_2": "是為如來具尸羅故獲得四種無障礙智。",
    "T11n0310_043:0252c06_0": "「復次舍利子！",
    "T11n0310_043:0252c06_1": "諸佛如來又復善能成就正智，由正智故不依屬他，而能悉知一切諸法。",
    "T11n0310_043:0252c07_2": "諸佛如來又能成就不思議智，由成就此不思議智故，而能了知諸風雨相。",
    "T11n0310_043:0252c09_3": "舍利子！",
    "T11n0310_043:0252c09_4": "如來善知世有大風名烏盧博迦，乃至眾生諸有覺受皆由此風所搖動故。",
    "T11n0310_043:0252c11_5": "此風輪量高三拘盧舍，於此風上虛空之中復有風起，名曰雲風，此風輪量高五拘盧舍。",
    "T11n0310_043:0252c13_6": "於此風上虛空之中復有風起，名瞻薄迦，此風輪量高十踰繕那。",
    "T11n0310_043:0252c15_7": "於此風上虛空之中復有風起，名吠索縛迦，此風輪量高三十踰繕那。",
    "T11n0310_043:0252c16_8": "又此風上虛空之中復有風起，名曰去來，此風輪量高四十踰繕那。",
    "T11n0310_043:0252c18_9": "如是舍利子！",
    "T11n0310_043:0252c18_10": "次第轉上六萬八千拘胝風輪之相，如來、應、正等覺依止大慧悉能了知。",
    "T11n0310_043:0252c20_11": "舍利子！",
    "T11n0310_043:0252c20_12": "最上風輪名為周遍，上界水輪之所依止，其水高量六十八百千踰繕那，為彼大地之所依止。",
    "T11n0310_043:0252c22_13": "其地量高六十八千踰繕那。",
    "T11n0310_043:0252c23_14": "舍利子！",
    "T11n0310_043:0252c23_15": "是地量表有一三千大千世界，其中有佛，號曰弘蘊如來、應、正等覺，今現在彼住世施化。",
    "T11n0310_043:0252c25_16": "其佛壽量三十拘胝歲，聲聞弟子有三十拘胝那庾多，一切皆是大阿羅漢，諸漏已盡無復煩惱，乃至證得諸心自在最上波羅蜜。",
    "T11n0310_043:0252c28_17": "爾時彼佛與如是等大聲聞眾同共集會。",
    "T11n0310_043:0252c29_18": "復有百拘胝等菩薩摩訶薩，皆悉證得菩薩藏法，於諸義理妙善決定，為多聞海為大法師，住空無相及以無願。",
    "T11n0310_043:0253a02_19": "舍利子！",
    "T11n0310_043:0253a03_20": "我涅槃後具滿千歲，彼佛方乃入般涅槃，正法住世滿於千歲，流布舍利遍益世間；亦如我今般涅槃後，舍利流布遍益之相。",
    "T11n0310_043:0253a05_21": "舍利子！",
    "T11n0310_043:0253a06_22": "如來無障礙智又能了知過於彼佛世界之上無量無邊風輪圓相，并諸佛土具足圓相。",
    "T11n0310_043:0253a08_23": "舍利子！",
    "T11n0310_043:0253a08_24": "又過此上有別世界，現無如來，而有百千獨覺所住。",
    "T11n0310_043:0253a09_25": "其中眾生，皆於獨覺而種善根。",
    "T11n0310_043:0253a10_26": "舍利子！",
    "T11n0310_043:0253a10_27": "如來依彼智故，復能了知此世界上，有殑伽沙等諸佛如來出興于世，今現在彼度諸眾生。",
    "T11n0310_043:0253a12_28": "如是十方無量無數不可思議不可稱量諸佛如來、應、正等覺出興于世，今現在彼度諸眾生，如來妙智悉能了知。",
    "T11n0310_043:0253a15_29": "舍利子，如來又能了知如上所說諸佛世界，現燒然等成壞之相無量無邊，如來妙智皆悉明了。」",
    "T11n0310_043:0253a18_0": "爾時世尊說是語已，長老舍利子白佛言：「世尊！",
    "T11n0310_043:0253a19_1": "如來、應、正等覺成就何等諸善根故，而能獲得如是無量不可思議無障礙智？」",
    "T11n0310_043:0253a20_2": "佛告舍利子：「如來由住尸羅波羅蜜多故，妙善自在，於正法所發起恭敬尊重之想、起良藥想、起珍寶想、起難遭想、起善根想、如所應想、生深敬想，又能安住攝正法想。",
    "T11n0310_043:0253a24_3": "舍利子！",
    "T11n0310_043:0253a24_4": "如來由住尸羅波羅蜜多敬重法故，獲得如是明利大智。",
    "T11n0310_043:0253a26_5": "如是大智又能了知無量無數過於前量。",
    "T11n0310_043:0253a27_6": "舍利子！",
    "T11n0310_043:0253a27_7": "諸佛世尊無斷之智，無量無數不可思議不可稱量不可宣說往來之相。",
    "T11n0310_043:0253a29_8": "舍利子！",
    "T11n0310_043:0253a29_9": "諸佛如來具尸羅故，復得如是自在之力。",
    "T11n0310_043:0253b01_10": "是故如來如彈指頃，往殑伽沙等諸佛世界而復旋返還本住處。",
    "T11n0310_043:0253b02_11": "舍利子！",
    "T11n0310_043:0253b02_12": "諸佛如來於是正法尸羅波羅蜜多所以淨信解聽聞受持，由此獲得速疾解脫，由此解脫我善解脫。",
    "T11n0310_043:0253b05_13": "於何法中而得解脫？",
    "T11n0310_043:0253b05_14": "謂於諸苦善得解脫。",
    "T11n0310_043:0253b07_0": "「復次舍利子！",
    "T11n0310_043:0253b07_1": "若有菩薩摩訶薩於此四種恭敬住處，聞斯法已得清淨信，行尸羅波羅蜜多故，發如是心：『我如是住，我於此住。",
    "T11n0310_043:0253b09_2": "由我如是常安住故，我常不離諸佛正法。』",
    "T11n0310_043:0253b10_3": "舍利子！",
    "T11n0310_043:0253b11_0": "菩薩摩訶薩受持是經法門章句，彼由如是善根力故，復獲四種慧所成法。",
    "T11n0310_043:0253b12_1": "何等為四？",
    "T11n0310_043:0253b12_2": "一者由具慧故能發大慧。",
    "T11n0310_043:0253b13_3": "二者由具慧故逢值諸佛親覲承事。",
    "T11n0310_043:0253b14_4": "三者由具慧故以淨信心捨家入道。",
    "T11n0310_043:0253b15_5": "四者由具慧故速證阿耨多羅三藐三菩提。",
    "T11n0310_043:0253b16_6": "舍利子！",
    "T11n0310_043:0253b16_7": "是名菩薩摩訶薩行尸羅波羅蜜多時獲得四種慧所作法。",
    "T11n0310_043:0253b18_0": "「復次舍利子！",
    "T11n0310_043:0253b18_1": "菩薩摩訶薩行尸羅波羅蜜多時，由成就是善根力故，又獲四種多所作法。",
    "T11n0310_043:0253b20_0": "何等為四？",
    "T11n0310_043:0253b20_1": "一者受得人身，名多所作。",
    "T11n0310_043:0253b20_2": "二者值佛出世，名多所作。",
    "T11n0310_043:0253b21_3": "三者以淨信心捨家入道，名多所作。",
    "T11n0310_043:0253b22_4": "四者速證阿耨多羅三藐三菩提，名多所作。",
    "T11n0310_043:0253b23_5": "舍利子！",
    "T11n0310_043:0253b23_6": "是名菩薩摩訶薩行尸羅波羅蜜多時，獲得四種多所作法。",
    "T11n0310_043:0253b24_7": "「復次舍利子！",
    "T11n0310_043:0253b25_8": "菩薩摩訶薩行尸羅波羅蜜多時，由成就是善根力故，復獲四種支分之法。",
    "T11n0310_043:0253b26_9": "何等為四？",
    "T11n0310_043:0253b27_0": "一者菩薩摩訶薩獲轉輪支，謂處人中作轉輪王。",
    "T11n0310_043:0253b28_1": "二者菩薩摩訶薩處於梵世為大梵王。",
    "T11n0310_043:0253b29_2": "三者菩薩摩訶薩處諸天眾而為天帝。",
    "T11n0310_043:0253c01_0": "四者菩薩摩訶薩證得阿耨多羅三藐三菩提已，於一切法具足圓滿，號為法王處世垂化，又復獲得吉祥諸力淨眾生智神通境界，如是諸相皆能了知，為諸世間天人之眼。」",
    "T11n0310_043:0253c04_1": "爾時世尊欲重宣此義而說頌曰：「救世之明眼，　　諸群生最上，　善解諸醫法，　　由斯證寂滅。",
    "T11n0310_043:0253c08_0": "　往返隨師教，　　感報為如是，　未曾受眾苦，　　及不善自在。",
    "T11n0310_043:0253c10_0": "　速往生天上，　　速還返人中，　速奉見諸佛，　　速得離諸難。",
    "T11n0310_043:0253c12_0": "　巨富豐大財，　　目觀諸伏藏，　隨手之所及，　　眾寶皆盈滿。",
    "T11n0310_043:0253c14_0": "　化現妙池沼，　　八德水常盈，　未曾受憂惱，　　為善自在果。",
    "T11n0310_043:0253c16_0": "　手足不繚戾，　　又無醜短相，　支體不乾枯，　　亦復無減少，　不傴不缺目，　　指相無增減，　首異於象頂，　　為善自在果。",
    "T11n0310_043:0253c20_0": "　儀貌皆圓滿，　　質重如金聚，　端嚴眾樂觀，　　容相皆鮮妙。",
    "T11n0310_043:0253c22_0": "　諸天龍鬼神，　　及以世人等，　供養而尊敬，　　為妙自在德。",
    "T11n0310_043:0253c24_0": "　遠離諸惡道，　　往人天善趣，　速悟大菩提，　　為善自在果。",
    "T11n0310_043:0253c26_0": "　若人悉能了，　　一切眾生心，　各行七步已，　　妙音告世界。",
    "T11n0310_043:0253c28_0": "　斯人智最上，　　斯人慧最上，　解脫亦最上，　　眾生中最上。",
    "T11n0310_043:0254a01_0": "　慧令慧清淨，　　慧依智安立，　慧智與解脫，　　皆依諸佛證。",
    "T11n0310_043:0254a03_0": "　由慧自性生，　　所知由智了，　若有具智慧，　　所求無不遂。",
    "T11n0310_043:0254a05_0": "　如是甚深義，　　我為汝略說，　無慧少欲人，　　寧當受此義？",
    "T11n0310_043:0254a07_0": "　彼由癡所癡，　　眾惡所逼迫，　發起於忿恚，　　不恭敬正法。",
    "T11n0310_043:0254a09_0": "　若少欲眾生，　　於如是正法，　不復興恭敬，　　更起諸餘事。",
    "T11n0310_043:0254a11_0": "　不敬法眾生，　　忿恚所迷執，　常懷染污心，　　不應為宣說。",
    "T11n0310_043:0254a13_0": "　諸老熟所及，　　衰邁摩訶羅，　彼臨命終時，　　虛言住後有。",
    "T11n0310_043:0254a15_0": "　諸老熟所及，　　衰邁摩訶羅，　妄吞羅漢供，　　速墮於地獄。",
    "T11n0310_043:0254a17_0": "　具戒尚難得，　　況阿羅漢果，　信者營靈廟，　　復由沈惡趣。",
    "T11n0310_043:0254a19_0": "「復次舍利子！",
    "T11n0310_043:0254a19_1": "菩薩摩訶薩行尸羅波羅蜜多時！",
    "T11n0310_043:0254a20_2": "如是精勤修行戒行！",
    "T11n0310_043:0254a20_3": "為求菩薩藏故！",
    "T11n0310_043:0254a20_4": "以身承事正行諸師！",
    "T11n0310_043:0254a21_5": "獲得如上所說功德！",
    "T11n0310_043:0254a21_6": "又復獲得倍過前數無量無邊不可思議功德利益。",
    "T11n0310_043:0254a23_0": "舍利子！",
    "T11n0310_043:0254a23_1": "當知菩薩摩訶薩安住如是菩薩藏故，行善自在妙清淨戒諸菩薩行。",
    "T11n0310_043:0254a24_2": "舍利子！",
    "T11n0310_043:0254a24_3": "云何名為妙戒清淨？",
    "T11n0310_043:0254a25_4": "舍利子！",
    "T11n0310_043:0254a25_5": "菩薩摩訶薩行尸羅波羅蜜多故，獲得十種清淨尸羅，汝應知之。",
    "T11n0310_043:0254a27_6": "何等為十？",
    "T11n0310_043:0254a27_7": "一者於諸眾生曾無損害。",
    "T11n0310_043:0254a27_8": "二者於他財物不行劫盜。",
    "T11n0310_043:0254a28_9": "三者於他妻妾遠諸染習。",
    "T11n0310_043:0254a29_10": "四者於諸眾生不興欺誑。",
    "T11n0310_043:0254a29_11": "五者和合眷屬無有乖離。",
    "T11n0310_043:0254b01_12": "六者於諸眾生不起麁言，由能堪忍彼惡言故。",
    "T11n0310_043:0254b02_13": "七者遠離綺語，凡有所言諦審說故。",
    "T11n0310_043:0254b03_14": "八者遠離貪著，於他受用無我所故。",
    "T11n0310_043:0254b04_0": "九者遠離瞋恚，善能忍受麁言辱故。",
    "T11n0310_043:0254b04_1": "十者遠離邪見，由不敬事諸餘天仙及神鬼故。",
    "T11n0310_043:0254b05_2": "舍利子！",
    "T11n0310_043:0254b06_3": "是為菩薩摩訶薩行尸羅波羅蜜多時獲得十種清淨尸羅。",
    "T11n0310_043:0254b07_4": "當如是學。",
    "T11n0310_043:0254b08_0": "「復次舍利子！",
    "T11n0310_043:0254b08_1": "菩薩摩訶薩行尸羅波羅蜜多時，復有十種清淨尸羅，汝今當知。",
    "T11n0310_043:0254b09_2": "何等為十？",
    "T11n0310_043:0254b10_0": "一者不缺尸羅，不由無智之所證故。",
    "T11n0310_043:0254b10_1": "二者不穿尸羅，不平等生所遠離故。",
    "T11n0310_043:0254b11_2": "三者不斑尸羅，一切煩惱所不雜故。",
    "T11n0310_043:0254b12_3": "四者不染尸羅，唯為白法所增長故。",
    "T11n0310_043:0254b13_4": "五者應供尸羅，隨其所欲自在行故。",
    "T11n0310_043:0254b14_5": "六者稱讚尸羅，諸聰慧者不訶毀故。",
    "T11n0310_043:0254b14_6": "七者不呰尸羅，一切過惡不容受故。",
    "T11n0310_043:0254b15_7": "八者善護尸羅，善能守護諸根門故。",
    "T11n0310_043:0254b16_8": "九者善守尸羅，自然正智恒現前故。",
    "T11n0310_043:0254b17_9": "十者善趣尸羅，大菩提願為助伴故。",
    "T11n0310_043:0254b18_10": "舍利子！",
    "T11n0310_043:0254b18_11": "是為菩薩摩訶薩行尸羅波羅蜜多時獲得十種清淨尸羅。",
    "T11n0310_043:0254b19_12": "當如是學。",
    "T11n0310_043:0254b20_0": "「復次舍利子！",
    "T11n0310_043:0254b20_1": "菩薩摩訶薩行尸羅波羅蜜多故，復有十種清淨尸羅，汝今當知。",
    "T11n0310_043:0254b21_2": "云何為十？",
    "T11n0310_043:0254b22_0": "一者少欲尸羅，如法清淨善知量故。",
    "T11n0310_043:0254b22_1": "二者知足尸羅，永斷一切諸貪著故。",
    "T11n0310_043:0254b23_2": "三者正行尸羅，能令身心皆遠離故。",
    "T11n0310_043:0254b24_3": "四者住靜尸羅，於諸憒閙皆捨遠故。",
    "T11n0310_043:0254b25_4": "五者杜多功德蠲除嗜欲尸羅，自在善根之所成故。",
    "T11n0310_043:0254b26_5": "六者聖種知足尸羅，不顧他顏無希望故。",
    "T11n0310_043:0254b27_6": "七者如說而行尸羅，幽明奉攝不欺人天故。",
    "T11n0310_043:0254b28_7": "八者自省己過尸羅，常以法鏡照了自心故。",
    "T11n0310_043:0254b29_8": "九者不譏他闕尸羅，將護彼意故。",
    "T11n0310_043:0254c01_9": "十者成熟眾生尸羅，不捨諸攝法故。",
    "T11n0310_043:0254c02_0": "舍利子！",
    "T11n0310_043:0254c02_1": "是為菩薩摩訶薩行尸羅波羅蜜多故獲得十種清淨尸羅。",
    "T11n0310_043:0254c03_2": "當如是學。",
    "T11n0310_043:0254c04_0": "「復次舍利子！",
    "T11n0310_043:0254c04_1": "菩薩摩訶薩行尸羅波羅蜜多時！",
    "T11n0310_043:0254c05_2": "復有十種清淨尸羅！",
    "T11n0310_043:0254c05_3": "汝今當知。",
    "T11n0310_043:0254c05_4": "云何為十？",
    "T11n0310_043:0254c06_0": "一者於佛淨信尸羅，離心栽枿故。",
    "T11n0310_043:0254c06_1": "二者於法淨信尸羅，守護正法故。",
    "T11n0310_043:0254c07_2": "三者於僧淨信尸羅，恭敬聖眾故。",
    "T11n0310_043:0254c08_3": "四者俯屈從事尸羅，不離思惟佛菩提故。",
    "T11n0310_043:0254c09_4": "五者親近善友尸羅，覺分資糧善積集故。",
    "T11n0310_043:0254c10_5": "六者遠離惡友尸羅，棄捨一切不善法故。",
    "T11n0310_043:0254c11_6": "七者大慈波羅蜜多尸羅，成熟一切諸眾生故。",
    "T11n0310_043:0254c12_7": "八者大悲波羅蜜多尸羅，困厄眾生令解脫故。",
    "T11n0310_043:0254c13_8": "九者大喜波羅蜜多尸羅，於彼正法生喜樂故。",
    "T11n0310_043:0254c14_9": "十者大捨波羅蜜多尸羅，於諸愛恚兩俱捨故。",
    "T11n0310_043:0254c15_10": "舍利子！",
    "T11n0310_043:0254c15_11": "是為菩薩摩訶薩行尸羅波羅蜜多故獲得十種清淨尸羅。",
    "T11n0310_043:0254c16_12": "當如是學。",
    "T11n0310_043:0254c17_0": "「復次舍利子！",
    "T11n0310_043:0254c17_1": "菩薩摩訶薩行尸羅波羅蜜多時，復有十種清淨尸羅，汝今當知。",
    "T11n0310_043:0254c18_2": "何等為十？",
    "T11n0310_043:0254c19_0": "一者柁那波羅蜜多尸羅，為善成熟諸眾生故。",
    "T11n0310_043:0254c20_1": "二者羼底波羅蜜多尸羅，善護一切眾生心故。",
    "T11n0310_043:0254c21_2": "三者毘利耶波羅蜜多尸羅，於諸正行不退轉故。",
    "T11n0310_043:0254c22_3": "四者靜慮波羅蜜多尸羅，靜慮資糧善滿足故。",
    "T11n0310_043:0254c23_4": "五者般若波羅蜜多尸羅，聽聞根本無厭足故。",
    "T11n0310_043:0254c24_5": "六者樂求聞法尸羅，常樂請求菩薩藏故。",
    "T11n0310_043:0254c25_6": "七者不顧惜身尸羅，以無常想恒觀察故。",
    "T11n0310_043:0254c26_7": "八者不寶重命尸羅，以如幻心常現觀故。",
    "T11n0310_043:0254c27_8": "九者諸意滿足尸羅，從初發心善清淨故。",
    "T11n0310_043:0254c28_9": "十者佛戒和合尸羅，迴向如來一切戒故。",
    "T11n0310_043:0254c29_0": "舍利子！",
    "T11n0310_043:0254c29_1": "是為菩薩摩訶薩行尸羅波羅蜜多故獲得清淨尸羅。",
    "T11n0310_043:0255a01_2": "當如是學。",
    "T11n0310_043:0255a02_0": "「復次舍利子！",
    "T11n0310_043:0255a02_1": "是諸菩薩摩訶薩行尸羅波羅蜜多時，具足如是清淨戒故，無有人天諸妙快樂是諸菩薩而不受者，無有世間工巧業處是諸菩薩所不知者，無有世間諸眾生等所受用具是諸菩薩不獲感者，無有凡夫不互為怨而是菩薩於彼眾生曾無瞋恚，無有世間虛誑妄語菩薩於彼不生信受，無有世間諸眾生等菩薩於彼不起母想，無有世間諸眾生等菩薩於彼不生父想，無有世間諸眾生等菩薩於彼不生保任親附之想，無有一切有為之法菩薩於彼不起無常生滅之想。",
    "T11n0310_043:0255a13_2": "舍利子！",
    "T11n0310_043:0255a13_3": "菩薩摩訶薩了知諸行皆無常已，不顧身命修清淨戒，行諸菩薩所行正行，皆為成滿尸羅波羅蜜多故。」",
    "T11n0310_043:0255a15_4": "爾時世尊欲重宣此義而說頌曰：「妙色妙音聲，　　能濟樂法者，　菩薩未為難，　　住淨尸羅故。",
    "T11n0310_043:0255a19_0": "　面目皆圓淨，　　不生盲跛傴，　諸身分端正，　　皆由淨戒生。",
    "T11n0310_043:0255a21_0": "　具大力大勢，　　赫奕大威光，　復由精進慧，　　令惡魔驚怖。",
    "T11n0310_043:0255a23_0": "　諸王咸供養，　　天龍所尊敬，　善斷諸疑網，　　深心行大慈。",
    "T11n0310_043:0255a25_0": "　安住於戒聚，　　法行大名稱，　苦逼不生畏，　　終不墮惡道。",
    "T11n0310_043:0255a27_0": "　眾生皆惛睡，　　菩薩能覺之，　常無有暫眠，　　遍四方求法。",
    "T11n0310_043:0255a29_0": "　安住於戒聚，　　為求菩提道，　捨最上名珍，　　妻子身肉等，　求最勝法教，　　及無上佛法，　於世間所依，　　應修諸供養。",
    "T11n0310_043:0255b04_0": "　若訶責罵詈，　　惱害興惡行，　加哀及讚美，　　斯由住忍故。",
    "T11n0310_043:0255b06_0": "　如所說修行，　　言常不虛誑，　安坐道場已，　　震動於大地。",
    "T11n0310_043:0255b08_0": "　於佛法無疑，　　捨離邪天眾，　恒事天所尊，　　謂佛薄伽梵。",
    "T11n0310_043:0255b10_0": "　世間諸眾生，　　刀杖等相加，　能令彼和合，　　是為聰敏相。",
    "T11n0310_043:0255b12_0": "　眾生受重苦，　　多百拘胝劫，　雖不來見求，　　若覩常無捨。",
    "T11n0310_043:0255b14_0": "　善友交談論，　　義利由斯獲，　而眾生不求，　　反更相加害。",
    "T11n0310_043:0255b16_0": "　我以贍部洲，　　及諸佛國土，　滿中珍寶聚，　　用資求善友。",
    "T11n0310_043:0255b18_0": "　假使以利刀，　　割斷我支節，　於彼眾生類，　　常行平等心。",
    "T11n0310_043:0255b20_0": "　捨愚夫作業，　　為佛法因緣，　常守淨尸羅，　　安住微妙法。",
    "T11n0310_043:0255b22_0": "　修習法隨法，　　行菩提妙行，　為求佛菩提，　　三明慧甘露。",
    "T11n0310_043:0255b24_0": "　安住於戒聚，　　修學諸佛法，　是為聰慧者，　　天世應修供。",
    "T11n0310_043:0255b26_0": "　一切法無疑，　　善達諸工巧，　深曉眾生意，　　弘揚美妙法。",
    "T11n0310_043:0255b28_0": "　戒聚已清淨，　　安坐菩提樹，　降伏惡魔軍，　　悟無上正覺。",
    "T11n0310_043:0255c01_0": "　揚暉滿世界，　　猶如日月光，　菩薩有情尊，　　能開聖慧眼。",
    "T11n0310_043:0255c03_0": "　授手引群生，　　問道皆開示，　常歡笑先言，　　曾無懷嫉恚。",
    "T11n0310_043:0255c05_0": "　捨無量自身，　　及施多財寶，　未嘗有遠離，　　最上佛菩提。",
    "T11n0310_043:0255c07_0": "　信戒已圓具，　　善住諦實言，　曾無有幻偽，　　安住尸羅聚。",
    "T11n0310_043:0255c09_0": "　諸來菩薩所，　　或設虛妄言，　有聞皆信受，　　而恒依諦語。",
    "T11n0310_043:0255c11_0": "　若有許菩薩，　　假言衣食施，　終無有惠及，　　菩薩無恚心。",
    "T11n0310_043:0255c13_0": "大寶積經卷第四十三"
}