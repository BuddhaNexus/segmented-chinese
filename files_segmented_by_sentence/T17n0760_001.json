{
    "T17n0760_001:0605a03_0": "惟日雜難經一卷",
    "T17n0760_001:0605a05_0": "吳月支優婆塞支謙譯",
    "T17n0760_001:0605a06_0": "初受道遮利菩薩，遮利者為受行轉上至阿惟越致，阿惟越致者為不復轉心；次為菩夷菩薩，一為飛行菩薩；次為作佛菩薩，一名度士，亦為道人。",
    "T17n0760_001:0605a09_1": "菩薩行亦出十二門，斷三惡道故，在十方佛前生，不在第十天上。",
    "T17n0760_001:0605a10_2": "須陀洹亦出十二門，斷三惡道，生第十天上。",
    "T17n0760_001:0605a11_3": "俱出十二門，所以不同處生者，須陀洹十六意，菩薩行三十四意，用是故不同處生。",
    "T17n0760_001:0605a14_0": "菩薩行三十四意，謂四諦十六意、十八行不共，合為三十四意。",
    "T17n0760_001:0605a16_0": "菩薩行三十四意，一切能制；阿羅漢行十六意。",
    "T17n0760_001:0605a17_1": "菩薩力多，悉以制說；須陀洹至阿羅漢，見對乃面斷。",
    "T17n0760_001:0605a18_2": "坐行三十四意已足，便佛十六意，從第一上至十六各自所部；四禪亦爾。",
    "T17n0760_001:0605a20_0": "菩薩精進行二十劫可得佛。",
    "T17n0760_001:0605a20_1": "用有三意故不得佛。",
    "T17n0760_001:0605a21_2": "何等為三？",
    "T17n0760_001:0605a21_3": "有佛意、有辟支佛意、有阿羅漢意，用是三意故不得佛。",
    "T17n0760_001:0605a22_4": "要為隨多得之意，在佛多得佛、在辟支佛多得辟支佛、在阿羅漢多得阿羅漢，如秤隨重者得之。",
    "T17n0760_001:0605a25_0": "人有居家得阿羅漢、阿那含、斯陀含、須陀洹者、亦有得阿惟越致菩薩者。",
    "T17n0760_001:0605a26_1": "所以棄家行入山，有四因緣：一者、恐人言：「菩薩婬妷，何故得道？」",
    "T17n0760_001:0605a28_2": "二者、金輪王亦皆棄國，三者、魔當來嬈菩薩，四者、求佛道不居家。",
    "T17n0760_001:0605a29_3": "得已受莂菩薩，斷新受故，精進行要百劫得佛；其不精進者，久能得不得，期無有限。",
    "T17n0760_001:0605b03_0": "受莂菩薩償故、不起造新，謂從受莂以來償前世亦現世未受戒時所罪，無數劫罪亦皆償之。",
    "T17n0760_001:0605b06_0": "從受莂菩薩下至須陀洹，皆有宿罪。",
    "T17n0760_001:0605b06_1": "有時與故罪相逢，因隨往生，道意便薄。",
    "T17n0760_001:0605b07_2": "若有人說深經意即解罪福，如示意、如不復生。",
    "T17n0760_001:0605b08_3": "謂人不復作罪故即畢，菩薩受莂百劫便得佛。",
    "T17n0760_001:0605b09_4": "釋迦文佛所已九十一劫者，用精進故得九十劫。",
    "T17n0760_001:0605b10_5": "譬喻如人明日當發行千里，今日先行九百里，計其道里同等。",
    "T17n0760_001:0605b12_6": "當百劫人從九十一劫數，阿惟越致菩薩作相乃成，百劫因具不過百劫，未得阿惟越致菩薩行相不成。",
    "T17n0760_001:0605b15_0": "人起一道意，其德勝十萬劫惡。",
    "T17n0760_001:0605b15_1": "何等為道意？",
    "T17n0760_001:0605b16_0": "念在四諦，是為道意。",
    "T17n0760_001:0605b16_1": "惡譬如冥，道意譬如明，如日出，天下冥消滅。",
    "T17n0760_001:0605b17_2": "諸菩薩聞是語皆歡喜大，言南無佛，起一善意得百劫福。",
    "T17n0760_001:0605b18_3": "菩薩持身餧飢虎，不百劫，九十一劫便作佛者，用不覺痛苦滅九劫。",
    "T17n0760_001:0605b20_4": "菩薩已起意，欲為自身咄、亦咄他人身，是為兩咄。",
    "T17n0760_001:0605b21_5": "佛為菩薩時，不為他人咄。",
    "T17n0760_001:0605b22_6": "當為何因緣說為咄？",
    "T17n0760_001:0605b22_7": "他名為念時即自亂，是苦不可意，自受是自咄。",
    "T17n0760_001:0605b23_8": "行殃亡福地，為是故他人復誦說久殃盡善本，是為自咄。",
    "T17n0760_001:0605b25_9": "不知、不見，當那見他人道已，咄他人為意即當身從是因緣為兩咄。",
    "T17n0760_001:0605b26_10": "今現世不安他人亦自身，從是因緣咄。",
    "T17n0760_001:0605b27_11": "道人知如是毒起，可制人在生死，為久殃毒起，為蓋善本。",
    "T17n0760_001:0605b29_0": "菩薩有五法行：一者、早起，二者、待時，三者、不犯人，四者、常念，五者、反覆。",
    "T17n0760_001:0605c01_1": "何等為早起？",
    "T17n0760_001:0605c01_2": "謂精進念道。",
    "T17n0760_001:0605c02_3": "何等為待時？",
    "T17n0760_001:0605c02_4": "謂須有所與者到，若善意來便當與之即行。",
    "T17n0760_001:0605c03_5": "何等為不犯人？",
    "T17n0760_001:0605c03_6": "謂一切能饒人。",
    "T17n0760_001:0605c04_7": "何等為常念？",
    "T17n0760_001:0605c04_8": "謂欲使人得利、有縣官欲使解、有病者欲使愈、貧欲與布施。",
    "T17n0760_001:0605c05_9": "何等為反覆？",
    "T17n0760_001:0605c06_10": "從人受一錢物，欲償百倍、千倍，是為反覆。",
    "T17n0760_001:0605c07_11": "菩薩與生死會，無生死事，有生死意。",
    "T17n0760_001:0605c07_12": "阿羅漢斷世間亦斷意；菩薩斷世間不斷意，所以不斷意，當得佛道度世間人故。",
    "T17n0760_001:0605c09_13": "菩薩畏世間事論，不犯故斷世間事。",
    "T17n0760_001:0605c11_0": "菩薩斷生死意，不斷生死事，謂在世間所作但不作惡耳。",
    "T17n0760_001:0605c13_0": "菩薩但斷五情不斷意。",
    "T17n0760_001:0605c13_1": "何以故？",
    "T17n0760_001:0605c13_2": "菩薩意與生死合，故不斷意，欲度十方人故。",
    "T17n0760_001:0605c14_3": "菩薩所以布施、持戒、出家、智慧、精進、忍辱、至誠、勇、念善、顧望，持是十事得佛智慧。",
    "T17n0760_001:0605c16_4": "菩薩生貧家當持戒、在富家當布施、在豪家當忍辱、在山中當禪。",
    "T17n0760_001:0605c18_0": "菩薩所以四意止七覺意，已得四意止便得七覺意。",
    "T17n0760_001:0605c20_0": "菩薩出行道見四證：一者、見老，二者、見病，三者、見死，四者、見苦。",
    "T17n0760_001:0605c21_1": "見促急故行道，人日趣死，何故不畏臨死時？",
    "T17n0760_001:0605c22_2": "何以故？",
    "T17n0760_001:0605c22_3": "畏期到故。",
    "T17n0760_001:0605c23_0": "菩薩已得佛道便說四諦。",
    "T17n0760_001:0605c23_1": "何以故？",
    "T17n0760_001:0605c23_2": "說四諦有四因緣：一者、用未曾聞故，二者、用禪故，三者、用得眼故，四者、用得慧故。",
    "T17n0760_001:0605c25_3": "用老、病、死、憂不得出大獄，故說四諦。",
    "T17n0760_001:0605c27_0": "菩薩說經有四因緣：一者、國王喜，二者、人所樂，三者、意受，四者、時。",
    "T17n0760_001:0605c28_1": "何等為時？",
    "T17n0760_001:0605c28_2": "謂人喜向時。",
    "T17n0760_001:0605c29_3": "菩薩自校計：「何因緣得苦？」",
    "T17n0760_001:0605c29_4": "思念從生得。",
    "T17n0760_001:0605c29_5": "何緣得生？",
    "T17n0760_001:0606a01_6": "從行得。",
    "T17n0760_001:0606a01_7": "何因緣得行？",
    "T17n0760_001:0606a01_8": "從癡得。",
    "T17n0760_001:0606a01_9": "何因緣得癡？",
    "T17n0760_001:0606a02_10": "從愛得。",
    "T17n0760_001:0606a02_11": "何因緣得愛？",
    "T17n0760_001:0606a02_12": "從受行，不受亦不得。",
    "T17n0760_001:0606a03_13": "菩薩視百劫如一宿。",
    "T17n0760_001:0606a03_14": "何以故？",
    "T17n0760_001:0606a03_15": "世間人不能忍病一日，菩薩耐痛百劫譬如人一日病。",
    "T17n0760_001:0606a05_16": "有時行道一日，其福百劫未盡，故言視百劫如一宿；有時菩薩轉行說經意不在生死，視百劫如一宿。",
    "T17n0760_001:0606a07_17": "菩薩未得佛道用三事：一者、不與善人相逢，二者、欲所作無有因緣亦物，三者、不校計是非；坐是事故未得道。",
    "T17n0760_001:0606a09_18": "菩薩坐三事不得佛道：一者、在世間久不覺故，二者、不得善知識故，三者、亂意不滅盡故。",
    "T17n0760_001:0606a11_19": "菩薩坐三事不得道：一者、不聞，二者、不自意生，三者、無善知識。",
    "T17n0760_001:0606a14_0": "菩薩亦入罪、亦出罪，意隨世間為入罪，意在世間為癡、出世間為慧。",
    "T17n0760_001:0606a16_0": "菩薩有二願：一者、願令我臥安隱，謂不念婬妷，二者、願令我行安隱，謂不念嫉、瞋恚、愚癡，是為二願。",
    "T17n0760_001:0606a19_0": "菩薩在福憎福、在罪守罪，俱有罪福要不可離，但當識。",
    "T17n0760_001:0606a20_1": "菩薩不識宿命不得佛。",
    "T17n0760_001:0606a20_2": "何以故？",
    "T17n0760_001:0606a20_3": "不識罪、犯惡故。",
    "T17n0760_001:0606a22_0": "菩薩不作三惡道行，俱償三惡道罪畢乃得阿惟越致，菩薩能計三惡罪道多少，滿百劫乃得佛。",
    "T17n0760_001:0606a25_0": "菩薩已受莂，九十八結悉有但薄耳。",
    "T17n0760_001:0606a25_1": "何以故？",
    "T17n0760_001:0606a26_0": "悉在菩薩行中，四等心憂念十方五道，欲令解脫，投餧餓虎、肉與鷹、自殞活人，當滿功成相，結未悉除，得佛乃斷。",
    "T17n0760_001:0606a29_0": "菩薩能持妻子、斷頭與人，乃為得何等意？",
    "T17n0760_001:0606b01_0": "有是二因緣：一者、自念我不欲令人瞋恚，二者、與之令其人得定意、不與者令其人亂意。",
    "T17n0760_001:0606b03_0": "貪婬有罪、瞋恚罪重，恐其人瞋恚故，持頭、妻子與之。",
    "T17n0760_001:0606b04_1": "菩薩持身餧餓虎、斷頭與人，有三因緣：一者、計身會當棄捐，持用布施為行福；二者、譬如報怨，怨家死歡喜，菩薩知一切惡從身生、若干苦咄皆從身得，已計如是便不欲見，身如怨家，以是故不愛；三者、欲精進滿功德疾道故。",
    "T17n0760_001:0606b10_0": "菩薩持頭、眼、妻子與人：一者、眼不著色為脫眼；頭與人者，謂惡起便止，是為斷頭；妻與者，為除貪婬、瞋恚、愚癡。",
    "T17n0760_001:0606b12_1": "道行有二事：一、為校，二、為計。",
    "T17n0760_001:0606b13_2": "校為輕重，計為多少。",
    "T17n0760_001:0606b14_0": "菩薩受莂百劫，甞一劫作沙門、九十九劫作白衣。",
    "T17n0760_001:0606b15_1": "菩薩持妻子與人，時見捶之，但計骨肉，不計是我，故與之。",
    "T17n0760_001:0606b17_0": "菩薩求佛，當如佛法行之，當從三十二物得，所行如法，不可敗相不得佛道。",
    "T17n0760_001:0606b18_1": "菩薩有一悲意，勝禪百倍。",
    "T17n0760_001:0606b20_0": "菩薩在世間有三道分，但不墮三道。",
    "T17n0760_001:0606b20_1": "何故人中天上牽多？",
    "T17n0760_001:0606b21_2": "三道不而得故，不復墮三道，身、口、意三事盡，三道亦盡。",
    "T17n0760_001:0606b22_3": "菩薩離五道常有黠福，人死時要有五道分，菩薩復黠分，即知念遠近。",
    "T17n0760_001:0606b24_4": "菩薩知分在須陀洹、斯陀含，分不在阿那含。",
    "T17n0760_001:0606b25_5": "何以故？",
    "T17n0760_001:0606b25_6": "不復還故。",
    "T17n0760_001:0606b25_7": "一佛界有三千大千天地，人生死遍其天地間，無有如髮不在其中，無所不作，獨未作阿惟越致、斯陀含耳，餘悉更無數。",
    "T17n0760_001:0606b29_0": "佛為菩薩時有是意生：「為何等行因緣，現在得福極？」",
    "T17n0760_001:0606c01_1": "如是更得宿命意，為從是三行：布施、從制、從合聚。",
    "T17n0760_001:0606c02_2": "布施有二輩：一、為法施，二、為物施。",
    "T17n0760_001:0606c03_3": "守身、口、識為御，守意為合聚。",
    "T17n0760_001:0606c03_4": "亦從布施因緣得解斷貪，從制為斷瞋恚亂意，從合聚自守為斷癡。",
    "T17n0760_001:0606c05_5": "從布施亦得正意，從制得正語，從合聚得意行安隱。",
    "T17n0760_001:0606c06_6": "從布施見布施福，從制說念福，從合聚說意福。",
    "T17n0760_001:0606c07_7": "菩薩所以布施者，所在五道常饒樂，與凡人有異輒得作王，智慧常有慈心，但畢罪不復更作，雖在罪無作罪。",
    "T17n0760_001:0606c10_0": "人間亦爾，菩薩與妻子共居，年二十五，一日生三十，一月年三十日，百日年五十一歲。",
    "T17n0760_001:0606c11_1": "菩薩但禁惡，不禁家。",
    "T17n0760_001:0606c12_2": "名亂意者，為罪不安隱，遠避去。",
    "T17n0760_001:0606c13_3": "無亂意為福，雖在家譬如在獄中，但當覺罪，不復便所生在樂處，故為菩薩。",
    "T17n0760_001:0606c14_4": "人求道不忍辱、不能耐，便得須陀洹。",
    "T17n0760_001:0606c15_5": "佛前世菩薩言：「佛道難得。」",
    "T17n0760_001:0606c16_6": "一語減四十劫。",
    "T17n0760_001:0606c16_7": "以身餧餓虎，出眾菩薩前九劫，為須大拏受莂，一切精進行道一切得佛。",
    "T17n0760_001:0606c19_0": "有婦不得佛道。",
    "T17n0760_001:0606c19_1": "菩薩在家時有妻。",
    "T17n0760_001:0606c19_2": "何以故？",
    "T17n0760_001:0606c19_3": "得佛用棄妻子六年故乃得佛道。",
    "T17n0760_001:0606c20_4": "菩薩計妻子是怨家。",
    "T17n0760_001:0606c21_5": "何以故？",
    "T17n0760_001:0606c21_6": "與人苦、益人惱、亂人意、增人罪，以隨貪愛便不見道，以是故為怨家。",
    "T17n0760_001:0606c22_7": "見妻子當如見怨家意，莫隨貪愛，意起即覺，是為覺意；所有財物、自身亦爾。",
    "T17n0760_001:0606c24_8": "天上、天下、十方一切有火。",
    "T17n0760_001:0606c25_9": "何以故？",
    "T17n0760_001:0606c25_10": "有火已。",
    "T17n0760_001:0606c26_0": "菩薩娶婦有四因緣：一者、宿命同福，二者、畢罪，三者、應當共生男女，四者、黠人娶婦疾得道，無是四事亦不娶婦。",
    "T17n0760_001:0606c29_0": "為菩薩道，念欲斷十方天下人三毒，是故得佛道；或有行道，但欲自斷三毒，故得阿羅漢。",
    "T17n0760_001:0607a02_0": "菩薩自壞癡，亦復壞十方人癡；阿羅漢自壞癡，不壞餘人癡。",
    "T17n0760_001:0607a03_1": "菩薩多覺，多教人令得行道，是為壞人癡。",
    "T17n0760_001:0607a04_2": "憂念十方天下人，是為行菩薩道；但自憂身，不念十方人，是為阿羅漢道。",
    "T17n0760_001:0607a06_0": "菩薩壞惡，阿羅漢不壞惡。",
    "T17n0760_001:0607a06_1": "菩薩教人經戒，令隨道法，是為壞惡；羅漢自守，故言不壞惡。",
    "T17n0760_001:0607a07_2": "菩薩自斷苦，亦復斷十方人苦，是為得佛道；羅漢自斷苦而不斷人苦，故得羅漢。",
    "T17n0760_001:0607a10_0": "行菩薩道所以轉得羅漢者，意念佛道生死不可數，所作悉當得之，意計是難，轉阿羅漢。",
    "T17n0760_001:0607a12_0": "復計阿羅漢不復償罪、不復生死，直取度世去，用是故轉向阿羅漢。",
    "T17n0760_001:0607a13_1": "無是意、無死轉、不避苦，要當得佛道。",
    "T17n0760_001:0607a15_0": "菩薩、阿羅漢皆從三十七品經行，所以得佛者，持有四意菩薩所常行。",
    "T17n0760_001:0607a16_1": "何等為四？",
    "T17n0760_001:0607a16_2": "一者、幸得佛業值佛識，我身要當如佛治；二者、常持悲意向十方，從悲意盡力未曾離，當脫十方人非人；三者、本上頭願佛、意不轉；四者、願在世間求道護戒，教人增慧待期。",
    "T17n0760_001:0607a20_3": "有是四意故得佛，無是四意故得阿羅漢。",
    "T17n0760_001:0607a21_4": "佛等意故，無有兩道，隨意行得耳。",
    "T17n0760_001:0607a22_5": "隨愛便為在五道不得脫，便有老、病、死、憂，為苦共合。",
    "T17n0760_001:0607a23_6": "意不隨貪愛，為持水滅火；已隨貪愛為持薪增火。",
    "T17n0760_001:0607a24_7": "當諦計，隨諦得道。",
    "T17n0760_001:0607a26_0": "菩薩娶婦有四因緣：一者、恐人言不能得婦故學道，二者、恐人言孤獨無妻子故學道，三者、宿命本根未盡，四者、惡知識勸令娶婦故。",
    "T17n0760_001:0607a29_0": "菩薩亦斷五陰亦不斷。",
    "T17n0760_001:0607a29_1": "何等為斷？",
    "T17n0760_001:0607a29_2": "謂斷五盛陰十二因緣。",
    "T17n0760_001:0607b01_3": "不斷者，菩薩在經行因緣隨道，是為不斷。",
    "T17n0760_001:0607b02_4": "菩薩畢罪、畢得道。",
    "T17n0760_001:0607b03_0": "菩薩有四無所畏：一者、不取人錢，二者、不犯他人婦女，三者、不兩舌，四者、不嫉妬。",
    "T17n0760_001:0607b05_0": "菩薩斷三惡道，尚在但不墮中耳。",
    "T17n0760_001:0607b05_1": "菩薩未起三毒；佛時無有三毒，得因緣乃有三毒。",
    "T17n0760_001:0607b06_2": "菩薩坐禪六年，臨當得道，三毒俱起，婬、怒、癡使意念：「調達得我婦耶？",
    "T17n0760_001:0607b08_3": "為勝我耶？",
    "T17n0760_001:0607b08_4": "當復得我財產？」",
    "T17n0760_001:0607b09_5": "意適生，即時息念：「我從無數劫以來斷是三惡。」",
    "T17n0760_001:0607b10_6": "何以故？",
    "T17n0760_001:0607b10_7": "復念使滅即得道。",
    "T17n0760_001:0607b11_0": "菩薩坐禪六年，日食一米一麻，有四因緣：一者、斷貪，二者、畢罪，三者、見不餓，四者、止飢。",
    "T17n0760_001:0607b12_1": "意了不食，謂人餓得道，恐人自餓死。",
    "T17n0760_001:0607b14_0": "菩薩坐行道六年，日食一米一麻，入水浴躄地而不起，天因按樹枝令低，即攀之而起。",
    "T17n0760_001:0607b16_0": "菩薩坐樹下六年，虫、蠡、蚊、虻不嬈者有四因緣：一者、本從無數世不殺生，二者、行等心，三者、諸天、鬼、神護，四者、道力強，亦為處淨。",
    "T17n0760_001:0607b19_0": "菩薩有四不戢：一者、布施不戢，二者、聞經不戢，三者、清淨不戢，四者、作功德不戢。",
    "T17n0760_001:0607b21_0": "菩薩始出家行學道，諸大人謂菩薩：「今太子居家，何故去？」",
    "T17n0760_001:0607b22_1": "太子報言：「我用三苦故去耳。",
    "T17n0760_001:0607b23_0": "何等為三苦？",
    "T17n0760_001:0607b23_1": "謂老、病、死。」",
    "T17n0760_001:0607b23_2": "大人復言：「老、病、死事常耳，何為去？」",
    "T17n0760_001:0607b24_3": "太子言：「得一病常不喜，當那何常？」",
    "T17n0760_001:0607b26_0": "菩薩生，墮地行七步止住，舉右手言：「我為天上天下師。」",
    "T17n0760_001:0607b27_1": "止不復行。",
    "T17n0760_001:0607b28_0": "菩薩為太子時，行學書到師舍，師問言：「欲學何等？」",
    "T17n0760_001:0607b29_1": "太子言：「我欲學六十種書。」",
    "T17n0760_001:0607b29_2": "師問言：「六十種書皆何等？」",
    "T17n0760_001:0607c01_3": "太子便為師次第說。",
    "T17n0760_001:0607c01_4": "師言：「我但知一種書，不能悉知餘書。」",
    "T17n0760_001:0607c02_5": "太子言：「如師所知教我。」",
    "T17n0760_001:0607c03_6": "已受師教，便言：「是少兩字。」",
    "T17n0760_001:0607c03_7": "師更從受兩字。",
    "T17n0760_001:0607c04_8": "師言：「太子所知乃爾，何為從我學？」",
    "T17n0760_001:0607c04_9": "太子言：「雖爾，當有師法。」",
    "T17n0760_001:0607c06_0": "菩薩始出家行百里，解身上衣被、珍寶，付車匿持歸，白馬健陟淚出舐足。",
    "T17n0760_001:0607c07_1": "車匿言：「莫使有如是人願者。」",
    "T17n0760_001:0607c08_2": "太子報言：「天下癡，無有如汝輩者。",
    "T17n0760_001:0607c09_3": "何以故？",
    "T17n0760_001:0607c09_4": "世間但有老、病、死、憂苦，當願何等？",
    "T17n0760_001:0607c10_5": "如囚在獄中，誰有樂者？",
    "T17n0760_001:0607c10_6": "當尚未離是，而復更願當何時脫？",
    "T17n0760_001:0607c11_7": "譬如獵客網中[少/兔]得脫，寧復念還入網中，不念得脫？",
    "T17n0760_001:0607c12_8": "如[少/兔]脫網，終不還歸。",
    "T17n0760_001:0607c13_9": "我在家時念是日久，亦從無數劫以來有是意，非獨今日所致也。」",
    "T17n0760_001:0607c15_0": "菩薩生已七日其母終者，有四因緣：一者、用懷菩薩故，天來占視、與飯食；二者、如生死法當禮母，以菩薩尊故，母七日終；三者、其母宿命自應爾；四者、譬如人有功當封，便上天生。",
    "T17n0760_001:0607c19_1": "菩薩未得佛道時有五夢：一者、以須彌山作枕；二者、以地為床；三者、以手蓋海水；四者、天下皆有屎，行其上不污足；五者、心前生一樹上至二十七天。",
    "T17n0760_001:0607c22_2": "夢枕須彌者，天上天下尊無過佛者；以地為床者，佛身長能上至二十八天；以手蓋海水者，諸欲說經道無有勝佛者；行屎上不污足者，天下愛欲無能污佛心者；心前生樹者，佛語上聞第二十七天上。",
    "T17n0760_001:0607c27_0": "菩薩隨女人有四因緣：一者、勸女人精進，二者、亦欲使女人隨行，三者、從過去無數世餘罪相逢故，四者、宿命願欲教女人。",
    "T17n0760_001:0608a01_0": "諸天試菩薩有三因緣：一者、當得佛不得有所貪惜；二者、設菩薩起意，便謂言：「卿當得佛道，何故反爾？」",
    "T17n0760_001:0608a03_1": "菩薩從是增精進；三者、得佛當相度，故往試之。",
    "T17n0760_001:0608a04_2": "菩薩行六波羅蜜，阿羅漢亦行是六事，所以相不成者，阿羅漢但有檀，無有波羅蜜。",
    "T17n0760_001:0608a06_3": "檀者謂與布施，波羅為度生死，蜜為無有極。",
    "T17n0760_001:0608a07_4": "阿羅漢但一切布施，不願度十方，故但有檀；菩薩欲度十方人非人，故為有波羅蜜。",
    "T17n0760_001:0608a09_5": "六事皆爾。",
    "T17n0760_001:0608a09_6": "佛為菩薩時，願欲飯佛，以小豆五枚著佛應器中，其一枚墮地，後得作金輪王，八十世所主四天下地者，得四豆福故；其豆不入器中，復得上天生八月。",
    "T17n0760_001:0608a12_7": "以是故有檀波羅蜜。",
    "T17n0760_001:0608a14_0": "菩薩布施法物與人，佛意隨物行念，令受者安隱。",
    "T17n0760_001:0608a15_1": "若意生念欲得福，便念：「飢寒貧窮者當用與，皆令安隱。」",
    "T17n0760_001:0608a16_2": "是為道法布施。",
    "T17n0760_001:0608a16_3": "與一錢物勝十千萬，復不施與少勝多者，用有道意令安隱故。",
    "T17n0760_001:0608a18_4": "若人命欲絕時，意在非常、苦、空、非身，便得阿惟越致為受莂。",
    "T17n0760_001:0608a19_5": "若本求阿羅漢得阿那含，四非常意難致，所以得者，有本世精進行故。",
    "T17n0760_001:0608a21_6": "菩薩在樹下坐禪，有一烏、一鴿、一虺自相問：「何等為苦？」",
    "T17n0760_001:0608a22_7": "烏言：「飢最為苦。",
    "T17n0760_001:0608a22_8": "何以知為苦？",
    "T17n0760_001:0608a23_9": "飢不能行，亦不能有所作，人坐飢餓死，以是知飢為苦。」",
    "T17n0760_001:0608a24_10": "鴿言：「獨色為苦。",
    "T17n0760_001:0608a24_11": "何以故知色為苦？",
    "T17n0760_001:0608a25_12": "人意念色無有終極，人皆坐色死，以是知色為苦。」",
    "T17n0760_001:0608a26_13": "虺言：「獨瞋恚為苦。",
    "T17n0760_001:0608a26_14": "何以故知瞋恚為苦？",
    "T17n0760_001:0608a27_15": "人瞋恚無所避，欲自殺亦欲殺人，故知瞋恚為苦。」",
    "T17n0760_001:0608a28_16": "菩薩言：「我曹各說一事，當復為汝說一事：因言獨不生無有苦耳，有身無有不苦者。」",
    "T17n0760_001:0608b01_17": "是譬在菩薩百八愛行中。",
    "T17n0760_001:0608b02_0": "菩薩未得佛道時有五師：一、為尼健，二、為莫乾，三、為阿夷，四、為羅乾，五、為羅和乾。",
    "T17n0760_001:0608b04_0": "說經法不得受禮，菩薩買一偈五百萬者，買有三輩：一、為第買，二、為反覆買，三、為償賜買。",
    "T17n0760_001:0608b06_1": "菩薩念恩故償賜，受者亦無罪。",
    "T17n0760_001:0608b07_0": "菩薩所行法當呪願十方人民，復言當定意一心者，自意不定，亦不而呪願。",
    "T17n0760_001:0608b08_1": "何以故？",
    "T17n0760_001:0608b08_2": "用意在生死故，自意不定，亦不能意定人意。",
    "T17n0760_001:0608b10_0": "曇摩為法，阿曷為當來，薩為常，波輪為淚出，阿蕪陀為命不可數。",
    "T17n0760_001:0608b12_0": "薩波輪菩薩常悲淚出，有四因緣：一者、不能解經意，二者、從因緣得道人亦不知，三者、念十方人，四者、自念：「欲過度十方，當何時得佛？」",
    "T17n0760_001:0608b15_0": "菩薩語言：「當持黠慧，持意知起滅，道行無為，但當守意行三十七品經。」",
    "T17n0760_001:0608b16_1": "所以復布施、持戒者，菩薩哀人故。",
    "T17n0760_001:0608b17_2": "疾斷生死，亦福未滿，所以布施。",
    "T17n0760_001:0608b18_3": "後世不欲墮貧家，墮貧家無所有，便墮惡因緣；墮富家者，意安隱，不隨奸惡，以是故布施。",
    "T17n0760_001:0608b20_4": "所以持戒者，長壽乃得行道，不長不得行道。",
    "T17n0760_001:0608b21_5": "何以故？",
    "T17n0760_001:0608b21_6": "或壽十歲，未有所知便壽盡，以是故持戒，不殺便得長壽。",
    "T17n0760_001:0608b22_7": "所以不盜者，時念其主覺知當撾打，有是惡意當復得其殃，以是故不盜。",
    "T17n0760_001:0608b24_8": "所以不兩舌者何？",
    "T17n0760_001:0608b24_9": "佛道至誠，兩舌為不隨道，後為眾人所不信，於今可見是為惡，以是故不兩舌。",
    "T17n0760_001:0608b26_10": "所以不婬者何？",
    "T17n0760_001:0608b27_0": "譬如東向，視不見西；意在婬，不隨道，以是故不婬。",
    "T17n0760_001:0608b28_1": "所以不飲酒者何？",
    "T17n0760_001:0608b28_2": "醉便惡口、兩舌、妄作非法，設人善能尚自亂意，以是故不飲酒。",
    "T17n0760_001:0608c02_0": "菩薩辭親，行作沙門。",
    "T17n0760_001:0608c02_1": "父母言：「汝所為顛倒。",
    "T17n0760_001:0608c02_2": "菩薩道當為十方人求願令解脫，今反近令父母得憂，是為何等？」",
    "T17n0760_001:0608c04_3": "菩薩報言：「我有憂故，父母有憂；我得道便無憂，父母亦無憂。",
    "T17n0760_001:0608c05_4": "譬如親屬有憂，身亦憂之。",
    "T17n0760_001:0608c06_5": "復譬如兩人俱行，一人有憂，身亦復憂。",
    "T17n0760_001:0608c07_6": "子憂不解，故令父母憂；子以得道，父母便脫於憂。」",
    "T17n0760_001:0608c09_0": "便維摩羅達達女子告文殊尸利菩薩：「若文殊尸利第一深隨行為菩薩已莂，是為從因緣深深絕，無有人隨因緣行。",
    "T17n0760_001:0608c11_1": "如是因緣亦不來亦不去，亦不眼中可觀、亦不可意觀，亦不可識、亦不可行。",
    "T17n0760_001:0608c13_2": "因緣若深深絕，當為無所有、無所屬。」",
    "T17n0760_001:0608c14_3": "文殊斯利菩薩便報：「本要為深是為深。」",
    "T17n0760_001:0608c15_4": "維摩羅達達復報言：「以無有本為無有要，如是為，文殊斯利！",
    "T17n0760_001:0608c16_5": "為黠？",
    "T17n0760_001:0608c16_6": "不黠？」",
    "T17n0760_001:0608c16_7": "文殊斯利復報言：「是事云那？",
    "T17n0760_001:0608c17_8": "當說何等？」",
    "T17n0760_001:0608c17_9": "維摩羅達達復報言：「有說已過去。」",
    "T17n0760_001:0608c18_10": "文殊斯利復報言：「如來覺行不可生死見。」",
    "T17n0760_001:0608c19_11": "文殊斯利便止不復語。",
    "T17n0760_001:0608c20_12": "女菩薩維摩羅達達——一名為出垢——問舍利曰：「為悲哀我故。」",
    "T17n0760_001:0608c21_13": "舍利曰：「黠、第一黠、卿所黠為有。",
    "T17n0760_001:0608c22_14": "若有者，當為空、為妄。",
    "T17n0760_001:0608c22_15": "為妄，諸若無有，已無有不生；已不生為不共會，若有是。」",
    "T17n0760_001:0608c24_0": "舍利曰：「無有黠。」",
    "T17n0760_001:0608c24_1": "有菩薩字惒須蜜難一阿羅漢經，阿羅漢不而解，便一心生意上問彌勒。",
    "T17n0760_001:0608c26_2": "已問，便報惒須蜜言：「卿所問事次第為解之。」",
    "T17n0760_001:0608c27_3": "惒須蜜覺知便詰阿羅漢：「卿適一心上問彌勒耶？」",
    "T17n0760_001:0608c28_4": "阿羅漢：「實然。",
    "T17n0760_001:0608c28_5": "一心上問有三因緣：一者、意意相知，二者、化身問，三者、先世所行，聞即便解。」",
    "T17n0760_001:0609a02_0": "惒須蜜菩薩事師三諷經四阿含，當持花散師上，語師言：「我已諷《四阿含經》。」",
    "T17n0760_001:0609a03_1": "師忘不能復識。",
    "T17n0760_001:0609a04_2": "惒須蜜復自思惟：「我欲合會是四阿含中要語作一卷經，可於四輩弟子說之。」",
    "T17n0760_001:0609a05_3": "諸道人聞經皆歡喜，大來聽問不而得坐禪。",
    "T17n0760_001:0609a06_4": "諸道人言：「我所聽經者，但用坐行故令我悉以行道，不應復聞經，但當舍去。」",
    "T17n0760_001:0609a08_5": "惒須蜜知其心所念，因以手著火中不燒，言：「是不精進耶？」",
    "T17n0760_001:0609a10_0": "便於大石上坐。",
    "T17n0760_001:0609a10_1": "有行道當於軟坐，惒須蜜言：「我取石跳一石，未墮地便得阿羅漢。」",
    "T17n0760_001:0609a11_2": "已跳石便不肯起，天因於上牽其石不得令墮，言：「卿求菩薩道，我曹悉當從卿得脫，却後二十劫卿當得佛道，莫壞善意。」",
    "T17n0760_001:0609a14_3": "中有未得道沙門言：「是惡人不當令在國中。」",
    "T17n0760_001:0609a15_4": "轉書相告。",
    "T17n0760_001:0609a15_5": "惒須蜜遣人求書，書反言：「此好人而教化開人，意不欲自貢高，但畏惡人墮罪，復欲過度十方人，道意如恒邊沙。",
    "T17n0760_001:0609a18_6": "譬喻佛國如來無有著正覺，我所說當為一切十方菩薩亦不中意，為妄到得，無有過諦，佛得亦所。」",
    "T17n0760_001:0609a20_7": "菩薩行四種從得淨當為疾得。",
    "T17n0760_001:0609a21_8": "何等為四種？",
    "T17n0760_001:0609a21_9": "第一、為人淨，第二、為法淨，第三、為可淨，第四、為意淨。",
    "T17n0760_001:0609a22_10": "在佛國故淨，如是為四淨為疾，淨得亦所。",
    "T17n0760_001:0609a23_11": "「菩薩四多可法當為疾得。",
    "T17n0760_001:0609a24_12": "何等為四？",
    "T17n0760_001:0609a24_13": "愛身、愛口、愛意、愛止，是為四多愛法為疾得。",
    "T17n0760_001:0609a25_14": "亦為四持——向人為疾得深忍辱持、向人為疾得所人知善相持、向人行福知持、向人為疾得，是為四持向人疾得使善弟子。」",
    "T17n0760_001:0609a28_15": "舍利曰：「如佛意中念，為問所欲所念為菩薩淨行，無有異慧。」",
    "T17n0760_001:0609b01_0": "南方有諸菩薩，城周匝萬六千里，中有最尊菩薩字文殊斯利，教授諸已得佛不可勝數，其德十倍曇摩阿偈菩薩，城皆七寶。",
    "T17n0760_001:0609b04_0": "曇摩阿偈菩薩所居城周匝萬六千里，地皆七寶。",
    "T17n0760_001:0609b05_1": "在北方諸菩薩中有一菩薩，字薩惒樓，其德次曇摩阿偈菩薩。",
    "T17n0760_001:0609b07_0": "佛有十八不共者，從初得無上等覺至得度世、無有餘泥洹聞至竟：第一、如來行無有失，第二、如來行無有漏，第三、如來行意不忘意，第四、如來行不離定意，第五、如來行不轉，第六、如來行無盡礙觀，第七、如來行欲意悉成，第八、如來行精進無有減，第九、如來行念不中止，第十、如來行定無有捐，第十一、如來行慧無有等，第十二、如來行度世解脫觀無有餘，第十三、如來行知過去法無有量，第十四、如來行知當來無有極，第十五、如來行知現在無有過，第十六、如來行有遍慧身所轉悉知，第十七、如來行有利慧所說不離識，第十八、如來行有散慧意離覺，是為十八不共。",
    "T17n0760_001:0609b28_0": "惟日雜難經一卷"
}