{
    "T24n1451_029:0345c18_0": "根本說一切有部毘奈耶雜事",
    "T24n1451_029:0345c19_0": "卷第二十九",
    "T24n1451_029:0345c21_0": "三藏法師義淨奉　制譯",
    "T24n1451_029:0345c22_0": "第六門第四子攝之餘明佛從天下等事爾時佛在室羅伐城，既現大神通降伏諸外道，利益無量眾隨類悉歸依，一切人天咸令歡喜，遠近城邑婆羅門等及工巧人，並皆來集室羅伐城，於世尊處而為出家。",
    "T24n1451_029:0345c26_1": "時彼諸人所有眷屬，皆來尋覓至此城中，見已告曰：「仁等捨俗而來出家，欲令我等若為存活？」",
    "T24n1451_029:0345c28_2": "答曰：「汝若愛者，可住於斯當受其法。」",
    "T24n1451_029:0345c29_3": "彼曰：「善哉！",
    "T24n1451_029:0346a01_0": "我當修學。」",
    "T24n1451_029:0346a01_1": "即皆出家。",
    "T24n1451_029:0346a01_2": "時婆羅門等見已譏嫌：「此等工人出家捨俗，我有作務欲使何人？」",
    "T24n1451_029:0346a02_3": "時諸苾芻以緣白佛，佛作是念：「工巧之人來出家後，還畜昔時所有作具，由是因緣致生譏醜。」",
    "T24n1451_029:0346a05_4": "告諸苾芻曰：「既出家後不應更畜工巧之具，若仍畜者得惡作罪。」",
    "T24n1451_029:0346a06_5": "佛制戒後，時有醫人既出家已，隨處遊行至室羅伐。",
    "T24n1451_029:0346a07_6": "有舊苾芻身嬰苦病，見客苾芻來，報言：「具壽！",
    "T24n1451_029:0346a08_7": "可為我治。」",
    "T24n1451_029:0346a09_8": "答曰：「佛不許我先是醫人更畜醫具，欲將何物而療病耶？」",
    "T24n1451_029:0346a10_9": "以緣白佛，佛言：「我今聽許諸苾芻輩，先是醫人得持針刺物，若是書吏得持筆墨，若剃髮人得畜剪刀子。」",
    "T24n1451_029:0346a13_0": "緣處同前，現神變後人天歡悅，佛及苾芻多獲利養。",
    "T24n1451_029:0346a14_1": "爾時世尊為欲斷其利養過故，遂昇三十三天，於玉石殿上三月安居，近圓生樹為母說法，并餘天眾。",
    "T24n1451_029:0346a16_2": "具壽大目連在逝多林而作安居。",
    "T24n1451_029:0346a17_3": "是時四眾既無世尊，咸悉共詣大目連所，頭面禮足在一面坐。",
    "T24n1451_029:0346a18_4": "尊者見來即為說法，隨機演暢示教利喜默然而住。",
    "T24n1451_029:0346a19_5": "是時四眾各從座起，偏袒右肩合掌恭敬，白尊者曰：「大德頗聞，如來大師今於何處而作安居？」",
    "T24n1451_029:0346a21_6": "尊者答曰：「我聞佛往三十三天，於玉石殿上而作安居，近圓生樹為母說法。」",
    "T24n1451_029:0346a23_7": "是時四眾既得聞法，知世尊所在深生歡喜，禮足而去。",
    "T24n1451_029:0346a24_8": "至安居竟四眾還來，禮尊者足在一面坐。",
    "T24n1451_029:0346a25_9": "尊者為說法已，大眾各起禮足白言：「大德！",
    "T24n1451_029:0346a26_10": "諸人久不見佛咸生渴仰，我等願欲奉見世尊。",
    "T24n1451_029:0346a27_11": "善哉大德！",
    "T24n1451_029:0346a28_12": "不憚勞者，願為我等至世尊處，傳我等言頂禮佛足，伏惟大師自一夏來，起居輕利無病少惱安樂住不？",
    "T24n1451_029:0346b01_13": "復更為白贍：『部洲內所有四眾，久違聖顏咸希親奉。",
    "T24n1451_029:0346b02_14": "我等四眾無有神通，能至三十三天禮世尊足親覲供養；然彼天眾得來至此。",
    "T24n1451_029:0346b04_15": "願佛慈悲哀愍我等。』」",
    "T24n1451_029:0346b04_16": "時大目連默許其請，眾知許已禮辭而去。",
    "T24n1451_029:0346b05_17": "尊者觀知大眾去已，即入勝定，猶如壯士屈申臂頃，即於此沒至三十三天現，遙見世尊於玉石殿，為諸天眾無量無邊說微妙法。",
    "T24n1451_029:0346b08_18": "時大目連不覺微笑作如是念：「世尊至此諸天圍繞，猶如贍部四眾無邊。」",
    "T24n1451_029:0346b10_19": "爾時世尊知大目連心之所念，告言：「目連！",
    "T24n1451_029:0346b11_20": "此之大眾非自能來，皆由我力而有來去。」",
    "T24n1451_029:0346b12_21": "是時目連既至佛所，禮雙足已退坐一面，普觀大眾白言：「世尊！",
    "T24n1451_029:0346b13_22": "念此大眾甚奇希有，悉皆雲集。",
    "T24n1451_029:0346b14_23": "由彼前身於佛、法、僧、清淨聖戒生不壞信深心成就，於彼命過來生於此。」",
    "T24n1451_029:0346b16_24": "佛告目連：「如是，如是！",
    "T24n1451_029:0346b16_25": "此諸大眾，由彼前身於佛、法、僧、清淨聖戒起不壞信深心成就，於彼命過得來生此。」",
    "T24n1451_029:0346b18_26": "時天帝釋見佛世尊與大目連有所論說，即於佛前告大目連：「重敘其事，由其敬信三寶、清淨聖戒，廣說乃至得來生此。」",
    "T24n1451_029:0346b21_27": "復有天子告大目連：「重敘其事，廣說乃至來生於此。」",
    "T24n1451_029:0346b23_0": "復有天子從座而起，偏袒右肩合掌恭敬，白佛言：「世尊！",
    "T24n1451_029:0346b24_1": "我由前身於佛深信，於彼命過來生於此。」",
    "T24n1451_029:0346b25_2": "復有餘天作如是語：「我由前身於法、於僧、於清淨聖戒深生淨信具足受持，於彼命過來生於此。」",
    "T24n1451_029:0346b27_3": "時有無量百千天眾，親於佛前悉皆證得預流果，各禮佛足隱而不現。",
    "T24n1451_029:0346b29_0": "爾時目連見眾去已，即從座起偏袒右肩，合掌向佛白言：「世尊！",
    "T24n1451_029:0346c01_1": "贍部洲中所有四眾，各並虔誠來至我所作如是語：『大德！",
    "T24n1451_029:0346c02_2": "我等久不見佛咸生渴仰，我等願欲奉見世尊。",
    "T24n1451_029:0346c03_3": "善哉大德！",
    "T24n1451_029:0346c04_0": "不憚勞者，願為我等至世尊處，傳我等言頂禮佛足，伏惟大師自一夏來，起居輕利無病少惱安樂住不？",
    "T24n1451_029:0346c06_1": "我等四眾無有神通能往三十三天禮世尊足親覲供養，然彼諸天能來至此。』",
    "T24n1451_029:0346c08_2": "善哉世尊！",
    "T24n1451_029:0346c08_3": "慈悲哀愍，從彼天處下贍部洲。」",
    "T24n1451_029:0346c09_4": "作此白已，爾時世尊告目連曰：「汝今可往贍部洲中告諸四眾，滿彼七日已，佛從天處向贍部洲，於僧羯奢城清淨曠野烏曇跋羅樹邊而下。」",
    "T24n1451_029:0346c12_5": "時大目連聞佛語已，頂禮佛足即還入定，猶如壯士屈申臂頃，於三十三天沒贍部洲中出，告諸四眾：「滿此七日已，佛從天處來贍部洲烏曇跋羅樹邊而下。」",
    "T24n1451_029:0346c15_6": "時諸四眾各持香花，往僧羯奢城。",
    "T24n1451_029:0346c16_7": "時彼城中所有人眾，聞佛將至皆大歡喜，淨除諸穢掃飾街衢，灑以香水名花遍布，幢旛繒蓋處處莊嚴，如歡喜園誠可愛樂，於一勝處敷妙高座企想如來。",
    "T24n1451_029:0346c20_8": "是時如來為三十三天眾，說當機法示教利喜已，即於此沒，將諸天眾至夜摩天為說法已，即於此沒，復將天眾至覩史多天為其說法，如是至於化樂、他化、自在、梵眾、梵輔、大梵、少光、無量光、光音、少淨、無量淨、遍淨、無雲、福生、廣果、無煩、無熱、善見、善現，至色究竟天皆為說法示教利喜已，即於此沒至善現天，如是向下乃至三十三天。",
    "T24n1451_029:0346c27_9": "是時帝釋白佛言：「世尊！",
    "T24n1451_029:0346c28_10": "今欲詣贍部洲？」",
    "T24n1451_029:0346c28_11": "答言：「我去。」",
    "T24n1451_029:0346c28_12": "白言：「為作神通？",
    "T24n1451_029:0346c29_13": "為以足步？」",
    "T24n1451_029:0346c29_14": "答言：「足步。」",
    "T24n1451_029:0346c29_15": "帝釋即命巧匠天子曰：「汝應化作三道寶階，黃金、吠琉璃、蘇頗胝迦。」",
    "T24n1451_029:0347a02_16": "答言：「大善！」",
    "T24n1451_029:0347a02_17": "即便化作三種寶階。",
    "T24n1451_029:0347a02_18": "世尊處中躡琉璃道，索訶世界主大梵天王於其右邊蹈黃金道，手執微妙白拂價直百千兩金，并色界諸天而為侍從。",
    "T24n1451_029:0347a05_19": "天帝釋於其左邊蹈頗胝迦道，手擎百支傘蓋價直百千兩金而覆世尊，并欲界諸天而為侍從。",
    "T24n1451_029:0347a07_20": "佛作是念：「我但步去者，恐外道見議：『沙門喬答摩以神通力往三十三天，見彼妙色心生愛著，神通即失足步而還。』",
    "T24n1451_029:0347a10_21": "若以神通徒煩天匠。",
    "T24n1451_029:0347a10_22": "我今宜可半以神通半為足步往贍部洲。」",
    "T24n1451_029:0347a11_23": "爾時世尊循寶階下，去此十二踰善那，人氣上薰如死屍臭，令彼諸天不能鼻嗅。",
    "T24n1451_029:0347a13_24": "世尊知已化作牛頭旃檀香林，令氣芬馥聞者歡喜。",
    "T24n1451_029:0347a14_25": "佛作是念：「若贍部洲男見天女、女見天男，情生愛染，由婬欲心極熾盛故，便毆熱血悶絕命終。",
    "T24n1451_029:0347a16_26": "我今宜可以神通力令男見天男、女觀天女。",
    "T24n1451_029:0347a17_27": "如是作已，不令染愛擾嬈其心。」",
    "T24n1451_029:0347a19_0": "爾時具壽須菩提，在一樹下晝日閑居，遙見世尊諸天大眾恭敬圍遶，威德尊重從三十三天而來至此，便作是念：「所有此等大德諸天，悉皆辭佛當往天處，此諸人眾百年之中，並皆身死。",
    "T24n1451_029:0347a23_1": "佛化緣盡亦復涅槃，斯等威嚴無不磨滅。",
    "T24n1451_029:0347a24_2": "善哉世尊！",
    "T24n1451_029:0347a24_3": "處處慇懃作如是語：『諸行無常，體恒變易。",
    "T24n1451_029:0347a25_4": "生滅之法是可惡事。』",
    "T24n1451_029:0347a25_5": "我今於此深起厭心，於五取蘊觀察無常苦空無我。」",
    "T24n1451_029:0347a27_0": "如是知已，以智金剛杵摧二十種有身見山，獲預流果得不壞信，即便速疾捨加趺坐，右膝著地合掌恭敬，遙禮世尊瞻仰而住。",
    "T24n1451_029:0347b01_0": "爾時嗢鉢羅苾芻尼作如是念：「佛從天上下贍部洲，作何方便我得最初禮世尊足？",
    "T24n1451_029:0347b02_1": "大眾皆集無地旋踵，若其直爾作苾芻尼形者，人皆見輕莫由進路，我今宜可現大神通。」",
    "T24n1451_029:0347b04_2": "即以自身化為輪王，七寶前導，九十九億軍眾圍遶，千子具足，微妙莊嚴如半月形，詣世尊處。",
    "T24n1451_029:0347b07_0": "時有無量億眾沙門婆羅門外道內道無邊四眾，悉皆影附，歎未曾有。",
    "T24n1451_029:0347b08_1": "上持白蓋翊從雲奔，猶如白日放千光明，朗月澄輝出於星漢。",
    "T24n1451_029:0347b10_0": "如是嚴飾壯麗難思至世尊所，大眾見已皆生希有，瞻仰忘疲各生異念：「何處得有如是國王軍容可愛，多是他方輪王帝主？」",
    "T24n1451_029:0347b12_1": "既見是已各生求願：「如何令我得受斯樂？」",
    "T24n1451_029:0347b13_2": "大眾開路令彼近前。",
    "T24n1451_029:0347b14_3": "爾時鄔陀夷苾芻在斯眾會，告諸人曰：「此非輪王，乃是嗢鉢羅苾芻尼，自現神通來禮佛足。」",
    "T24n1451_029:0347b16_4": "時眾問曰：「大德！",
    "T24n1451_029:0347b16_5": "云何知是嗢鉢羅尼耶？」",
    "T24n1451_029:0347b17_6": "答曰：「嗢鉢羅花香氣芬馥，嗢鉢羅色舉眾同然，故知是彼現斯神變。」",
    "T24n1451_029:0347b18_7": "時苾芻尼既至佛所便攝神通，前禮佛足在一面住。",
    "T24n1451_029:0347b20_0": "爾時世尊既安坐已，告嗢鉢羅尼曰：「汝今可去！",
    "T24n1451_029:0347b21_1": "勿苾芻尼當我前立。",
    "T24n1451_029:0347b21_2": "尼對大師現神通者是非理事。」",
    "T24n1451_029:0347b22_3": "被佛訶已便詣一邊。",
    "T24n1451_029:0347b22_4": "佛作是念：「尼對佛前現神通者，有如是過。",
    "T24n1451_029:0347b23_5": "彼制諸尼於大師前不現神力。」",
    "T24n1451_029:0347b24_6": "告諸苾芻曰：「從今已後諸苾芻尼，不應於大師前而現神通，作者得越法罪。」",
    "T24n1451_029:0347b27_0": "爾時大眾見此輪王有大威勢，心生願樂求生人道；或見諸天光明可愛，皆生願樂求往天中。",
    "T24n1451_029:0347b29_1": "爾時世尊見斯事已，為欲遮其人天願故，隨彼機緣為說妙法，彼聞法已得豫流果，或一來果及不還果，或有出家斷諸煩惱獲阿羅漢果，或發聲聞菩提心者，或發獨覺菩提心者，或發無上大菩提心者，或發煗頂所有善根，或發中下忍心，皆令大眾歸信三寶。",
    "T24n1451_029:0347c06_0": "爾時世尊即以此緣而說頌曰：「設作轉輪王，　　或復生天上，　雖得於勝定，　　不如預流果。」",
    "T24n1451_029:0347c09_0": "爾時世尊為諸大眾示教利喜說妙法已，時諸苾芻咸皆有疑，請世尊曰：「何意具壽鄔陀夷聞嗢鉢羅香氣知是彼尼？」",
    "T24n1451_029:0347c11_1": "佛告諸苾芻：「非但今日聞香得知，於過去時亦曾聞香而知其事。",
    "T24n1451_029:0347c13_2": "汝等應聽。",
    "T24n1451_029:0347c13_3": "於過去世婆羅痆斯城有一商主，娶妻未久便即有娠。",
    "T24n1451_029:0347c14_4": "是時商主欲入大海求覓珍寶，告其妻曰：『賢首！",
    "T24n1451_029:0347c15_5": "我向他方求妙寶貨，汝看家室宜可用心。』",
    "T24n1451_029:0347c16_6": "答曰：『聖子！",
    "T24n1451_029:0347c16_7": "若如是者我亦隨去。』",
    "T24n1451_029:0347c17_8": "答曰：『誰當與汝共相供給？』",
    "T24n1451_029:0347c17_9": "彼便啼泣。",
    "T24n1451_029:0347c18_10": "徒伴見悲，問言：『何故？』",
    "T24n1451_029:0347c18_11": "答曰：『欲得共我一處同行，我不見隨為此渧淚。』",
    "T24n1451_029:0347c19_12": "伴曰：『彼意欲去，何不隨之？』",
    "T24n1451_029:0347c20_13": "答曰：『誰相供給？』",
    "T24n1451_029:0347c20_14": "伴曰：『但令共去，我為相供。』",
    "T24n1451_029:0347c21_15": "即便將去。",
    "T24n1451_029:0347c21_16": "既入大海，被摩竭魚破其船舶。",
    "T24n1451_029:0347c22_17": "是時商主因此命終，餘人亦死，其婦伶俜，遇得一版，幸因風便飄至海洲。",
    "T24n1451_029:0347c23_18": "有金翅鳥王於此居住，遂將此女以充妻室。",
    "T24n1451_029:0347c24_19": "未久之間昔所懷娠，誕生一子顏貌端正。",
    "T24n1451_029:0347c25_20": "後於異時復生鳥子，形如金翅，其父遂亡。",
    "T24n1451_029:0347c26_21": "是時眾鳥立子為王，母告子曰：『汝承父族身得為王。",
    "T24n1451_029:0347c28_22": "此是汝兄，今可將去向婆羅痆斯，於眾人中立為國主。』",
    "T24n1451_029:0347c29_23": "答言：『國母！",
    "T24n1451_029:0347c29_24": "我當為立。』",
    "T24n1451_029:0347c29_25": "時婆羅痆斯城現有國王名曰梵授，以法化世安隱豐樂，廣如餘說。",
    "T24n1451_029:0348a02_26": "王於朝集在眾中坐，時金翅鳥王以雙足爪，擒其兩臂棄於大海，諸妙瓔珞莊嚴其兄，將至王城置師子座上。",
    "T24n1451_029:0348a04_27": "告諸臣曰：『此是汝王，好當伏事，如有相違，還令汝等俱淪大海。』",
    "T24n1451_029:0348a06_28": "人皆畏懼奉教而行，臣亦不敢告令斯事，眾人皆謂是梵授王。",
    "T24n1451_029:0348a07_29": "時王報金翅鳥曰：『於時時間，與我相見。』",
    "T24n1451_029:0348a08_30": "答言：『我來！』",
    "T24n1451_029:0348a08_31": "後於異時，王有母象月滿生兒，但現其頭身不能出，臣白王知，王曰：『牽入後宮，令諸宮人作實語盟，要使其速出應如是呪：「若除王外無男子者，宜令象子安隱生出。」』",
    "T24n1451_029:0348a12_32": "即便牽入。",
    "T24n1451_029:0348a12_33": "時諸內人皆作盟誓：『若我除王更無人者，象子宜出。』",
    "T24n1451_029:0348a13_34": "雖作此誓象極辛苦兒不能生，人皆大叫不知如何？",
    "T24n1451_029:0348a15_35": "時有牧牛女宅去斯不遠，聞人叫聲問其所以：『何故宮內有大叫聲？』",
    "T24n1451_029:0348a16_36": "諸人具告，牧牛女曰：『我為盟要能使象兒安隱得出。』",
    "T24n1451_029:0348a17_37": "諸人聞已具告大臣，大臣白王遂喚入內，女即便以實語象前為要：『我從生來除一夫外無別男子，此事實者即願象子安隱產生。』",
    "T24n1451_029:0348a20_38": "作是語已象便生子而尾不出，女見微笑作如是語：『此之小過亦不相容。』",
    "T24n1451_029:0348a22_39": "內人問曰：『爾有何過？』",
    "T24n1451_029:0348a22_40": "答曰：『我於先時抱他孩子，其兒失尿流入我陰，當爾之時似如受樂，緣此小過尾不隨身。』",
    "T24n1451_029:0348a24_41": "由斯實語尾亦隨出。",
    "T24n1451_029:0348a25_42": "臣報王曰：『象子已生。』",
    "T24n1451_029:0348a25_43": "王曰：『誰能令出？』",
    "T24n1451_029:0348a26_44": "于時大臣以事具白。",
    "T24n1451_029:0348a26_45": "王遂傷曰：『我之宮女咸不貞良，唯牧牛人獨見清白。』",
    "T24n1451_029:0348a27_46": "王曰：『喚牛女來我須自問。』",
    "T24n1451_029:0348a28_47": "女至，王問：『汝以實言令象生子耶？』",
    "T24n1451_029:0348a29_48": "答曰：『如是。』",
    "T24n1451_029:0348a29_49": "王作是念：『母既賢善，女亦應然。",
    "T24n1451_029:0348b01_50": "我試問之。』",
    "T24n1451_029:0348b01_51": "『汝有女不？』",
    "T24n1451_029:0348b01_52": "答王言：『有。』",
    "T24n1451_029:0348b01_53": "『其字如何？』",
    "T24n1451_029:0348b02_54": "答名：『妙容。』",
    "T24n1451_029:0348b02_55": "『曾與人未？』",
    "T24n1451_029:0348b02_56": "答：『未曾與。』",
    "T24n1451_029:0348b02_57": "『阿母！",
    "T24n1451_029:0348b02_58": "若如是者，當可與我。』",
    "T24n1451_029:0348b03_59": "答：『隨王意。』",
    "T24n1451_029:0348b03_60": "即辦儀禮娶入宮中。",
    "T24n1451_029:0348b04_61": "王復念曰：『宮女非貞已虧盟誓，若令住此必行非法。』",
    "T24n1451_029:0348b05_62": "後因金翅鳥來，王即具告其事：『弟宜晝日將我婦去安海洲上，夜可持來。』",
    "T24n1451_029:0348b06_63": "答言：『善好。』",
    "T24n1451_029:0348b07_64": "遂便以婦付與金翅，如其言契晝去夜來。",
    "T24n1451_029:0348b08_65": "「時彼海洲有好香花名曰去醫，婦便日日結此花鬘送與梵授。",
    "T24n1451_029:0348b09_66": "時婆羅痆斯有婆羅門子，因取樵木須往山林，見緊那羅神女，遂將婆羅門子入石龕中，便與交通共相得意。",
    "T24n1451_029:0348b12_0": "其女若出求花果時，自既出已便將大石掩閉其門，人不能動。",
    "T24n1451_029:0348b13_1": "後經多時誕生一子，其子行時身形速疾，遂與立字名為速疾。",
    "T24n1451_029:0348b14_2": "父於子前每常歎說：『婆羅痆斯是好住處，汝今應知。』",
    "T24n1451_029:0348b16_0": "子問父曰：『父何處生？』",
    "T24n1451_029:0348b16_1": "答曰：『婆羅痆斯是本生處。』",
    "T24n1451_029:0348b17_2": "答曰：『若爾，何不還鄉？』",
    "T24n1451_029:0348b17_3": "父曰：『汝母若出求花果時，必將大石掩其穴口，我不能動，欲逃無路。』",
    "T24n1451_029:0348b19_4": "答曰：『我當為開。』",
    "T24n1451_029:0348b19_5": "父言：『大善！』",
    "T24n1451_029:0348b19_6": "子便數數取石試之，乃至力成能排大石，報其父曰：『戶既得開共父逃走。』",
    "T24n1451_029:0348b21_7": "父曰：『汝母暫為花果須出，急即還來無由得去。",
    "T24n1451_029:0348b22_8": "若其於路逢見我者必定相害。』",
    "T24n1451_029:0348b23_9": "答曰：『我作方便令彼遲來。』",
    "T24n1451_029:0348b23_10": "父言：『好事。』",
    "T24n1451_029:0348b23_11": "母持果至，子便取噉嚼而吐出，母曰：『何意如是，豈不美耶？』",
    "T24n1451_029:0348b25_12": "答曰：『母懶遠去近覓苦果，誰復能飡？",
    "T24n1451_029:0348b26_13": "故須棄却。』",
    "T24n1451_029:0348b26_14": "母曰：『若爾，我當遠去覓好果來。』",
    "T24n1451_029:0348b27_15": "答曰：『善哉！』",
    "T24n1451_029:0348b27_16": "為覓好者，母至明日即便遠去，子報父曰：『今是走時，無宜更晚。』",
    "T24n1451_029:0348b28_17": "遂去其石父子俱逃，至婆羅痆斯父生之處。",
    "T24n1451_029:0348b29_18": "其母來至見石室空虛，椎胸大哭。",
    "T24n1451_029:0348c01_19": "隣人問曰：『何意啼耶？』",
    "T24n1451_029:0348c02_0": "即以事具答。",
    "T24n1451_029:0348c02_1": "隣人曰：『彼是人類走向人間，亦何事憂苦？』",
    "T24n1451_029:0348c03_2": "母曰：『我不憂此相與別離，但恨未曾教其一伎令得活命。』",
    "T24n1451_029:0348c04_3": "彼便答曰：『我亦數向婆羅痆斯，若有活緣汝可與我，我若見時轉授於子。』",
    "T24n1451_029:0348c06_4": "其母即以箜篌授之，報言：『姊妹！",
    "T24n1451_029:0348c07_0": "若見我兒面親付與。",
    "T24n1451_029:0348c07_1": "語言：「汝可彈此箜篌以自活命，其第一絃指不應觸，若觸著者必有損害。」』",
    "T24n1451_029:0348c09_2": "彼即持去。",
    "T24n1451_029:0348c09_3": "時婆羅門將兒速疾付師受學，師即教詔。",
    "T24n1451_029:0348c10_4": "兒因暇日即疾入山採取薪木，遇見隣人，問速疾曰：『汝比何如？』",
    "T24n1451_029:0348c11_5": "答曰：『常受飢苦，知欲如何？』",
    "T24n1451_029:0348c12_6": "報曰：『汝母相憶泣涕恒流，何不往彼？』",
    "T24n1451_029:0348c13_7": "答曰：『彼是藥叉，誰能共住？』",
    "T24n1451_029:0348c13_8": "答曰：『若不能去，我今與汝活命之物，不得與他。』",
    "T24n1451_029:0348c14_9": "答言：『不與。』",
    "T24n1451_029:0348c15_10": "即授箜篌，報言：『彈此而為活命，其第一絃指不應觸，若觸著者必有損害。』",
    "T24n1451_029:0348c16_11": "答曰：『善哉！",
    "T24n1451_029:0348c17_12": "我如是作。』",
    "T24n1451_029:0348c17_13": "即持箜篌至學堂處見諸同侶，彼便問曰：『汝來何遲？』",
    "T24n1451_029:0348c18_14": "答曰：『見我母友授此箜篌。』",
    "T24n1451_029:0348c19_15": "諸人問曰：『汝能彈不？』",
    "T24n1451_029:0348c19_16": "答言：『我能。』",
    "T24n1451_029:0348c19_17": "『汝可為彈，我等共聽。』",
    "T24n1451_029:0348c20_18": "彼即為彈，初絃不觸，彼言：『何故不觸初絃？』",
    "T24n1451_029:0348c21_19": "答言：『觸者必生過患。』",
    "T24n1451_029:0348c21_20": "『汝今但觸，何過之有？』",
    "T24n1451_029:0348c22_21": "即便指觸，時諸學生不能自持，悉皆起舞，緣斯日晚至先生處。",
    "T24n1451_029:0348c23_22": "問曰：『何遲？』",
    "T24n1451_029:0348c23_23": "彼即具答，先生問曰：『汝能彈不？』",
    "T24n1451_029:0348c24_24": "答曰：『我能。』",
    "T24n1451_029:0348c24_25": "『若爾，為彈一曲。』",
    "T24n1451_029:0348c25_26": "彼即為彈，初絃不觸，先生曰：『何意初絃不以指觸？』",
    "T24n1451_029:0348c26_27": "答言：『若觸恐有過生。』",
    "T24n1451_029:0348c26_28": "『汝但指觸，斯有何過？』",
    "T24n1451_029:0348c27_29": "即便彈觸，先生及婦悉皆起舞不能自持，所居屋舍悉皆崩倒，瓮器之屬盡破無遺。",
    "T24n1451_029:0348c29_30": "先生大瞋，即扼其項驅出村外。",
    "T24n1451_029:0349a01_0": "既被斥逐隨處孤遊，唯彈箜篌而自活命。",
    "T24n1451_029:0349a02_0": "「時有五百商人齎持貨物欲入大海，諸人議曰：『眾事皆有，但無音樂，何以自娛？",
    "T24n1451_029:0349a03_1": "至大海中誰解憂悶？』",
    "T24n1451_029:0349a04_2": "一人報曰：『速疾婆羅門子解擘箜篌，可相隨去。』",
    "T24n1451_029:0349a05_3": "即將速疾共至舶中。",
    "T24n1451_029:0349a05_4": "於大海內諸人告曰：『汝擘箜篌，共相娛樂。』",
    "T24n1451_029:0349a06_5": "即便為彈初弦不觸，諸人問曰：『何不觸弦。』",
    "T24n1451_029:0349a07_6": "答曰：『若觸有過。』",
    "T24n1451_029:0349a08_7": "彼言：『但觸，能作何過？』",
    "T24n1451_029:0349a08_8": "即為彈觸，其時船舶跳躑海中遂便破碎，所有商人悉皆漂沒同時命過。",
    "T24n1451_029:0349a10_9": "唯有速疾一人得存，遇版逢風天緣命活，遂便吹至金翅鳥洲。",
    "T24n1451_029:0349a11_10": "於一園中更無男子，唯見梵授王婦妙容女人，因與言交共行綢密。",
    "T24n1451_029:0349a13_11": "晝日相見夜即別離。",
    "T24n1451_029:0349a13_12": "問言：『汝每於夜何處去來？』",
    "T24n1451_029:0349a14_13": "彼既通懷悉皆具告，答言：『賢首！",
    "T24n1451_029:0349a14_14": "若如是者，何不將我共至波羅痆斯？』",
    "T24n1451_029:0349a15_15": "女答言：『好！",
    "T24n1451_029:0349a16_16": "共汝俱行。』",
    "T24n1451_029:0349a16_17": "問男：『何字？』",
    "T24n1451_029:0349a16_18": "『我名速疾。",
    "T24n1451_029:0349a16_19": "汝復何名？』",
    "T24n1451_029:0349a17_0": "『我字妙容。』",
    "T24n1451_029:0349a17_1": "其女即便漸持小石，乃至與人輕重相似，斟酌得去即喚速疾，同乘金翅向婆羅痆斯。",
    "T24n1451_029:0349a19_2": "女曰：『爾可合眼，開即損睛。』",
    "T24n1451_029:0349a19_3": "欲至城邊聞人叫嚮，遂作是念：『髣髴欲至。』",
    "T24n1451_029:0349a20_4": "開眼瞻望，鳥急[夌*欠]風兩目便瞎。",
    "T24n1451_029:0349a21_5": "于時妙容置之園內，自向王邊。",
    "T24n1451_029:0349a22_6": "後至春時名花盡發眾鳥哀鳴，王與宮人入園遊觀。",
    "T24n1451_029:0349a23_7": "時妙容女亦在其中，速疾聞彼去醫花香，即為頌曰：「『風吹去醫花，　　芳香真可愛；　　猶如海洲上，　　與妙容同居。』",
    "T24n1451_029:0349a27_0": "「時梵授王聞此頌聲，勅內人曰：『遍可觀察誰作此聲？』",
    "T24n1451_029:0349a28_1": "諸人答曰：『有患眼人作斯聲嚮。』",
    "T24n1451_029:0349a28_2": "王便喚至問曰：『汝作頌聲？』",
    "T24n1451_029:0349a29_3": "答言：『我作。』",
    "T24n1451_029:0349a29_4": "『汝應更作，我試聽之。』",
    "T24n1451_029:0349b01_5": "便作是念：『豈非雅頌王樂聽聞，我為作之或容賞賜。』",
    "T24n1451_029:0349b02_6": "即還說頌「『風吹去醫花，　　芳香真可愛；　　猶如海洲上，　　與妙容同居。』",
    "T24n1451_029:0349b05_0": "「時王問曰：『言海洲者，去斯遠近？』",
    "T24n1451_029:0349b05_1": "以頌答曰：「『妙容所居處，　　去斯有百驛，　　超過於大海，　　有洲真可愛。』",
    "T24n1451_029:0349b08_0": "「王既聞已，以頌答曰：「『汝頗曾聞見，　　我所愛樂者，　　若是妙容身，　　汝可說其相。』",
    "T24n1451_029:0349b11_0": "「是時盲人以頌答曰：「『腰間有萬字，　　胸前有一旋，　　常結去醫花，　　寄來與人主。』",
    "T24n1451_029:0349b14_0": "「王聞語已便作是念：『此人惡行，雖安海島亦復通私，既無所用，宜應與此忿恨居懷。』",
    "T24n1451_029:0349b15_1": "乃為頌曰：「『妙容具瓔珞，　　付與此盲人，　　宜可遣乘驢，　　驅之出城郭。』",
    "T24n1451_029:0349b19_0": "「于時二人被王擯出，盲人將婦隨處棲遑，至日暮時投大聚落，於空天廟權且居停。",
    "T24n1451_029:0349b20_1": "時有群賊五百夜入此村，諸人覺知悉皆除剪，唯有賊帥一人，走入天廟反閉其戶。",
    "T24n1451_029:0349b22_2": "村人來問：『廟中者誰？』",
    "T24n1451_029:0349b23_3": "盲人答曰：『我是客人，非關賊類。』",
    "T24n1451_029:0349b24_0": "諸人告曰：『若有賊者即宜遣出。』",
    "T24n1451_029:0349b24_1": "是時賊帥報妙容曰：『汝何用此盲瞎人乎？",
    "T24n1451_029:0349b25_2": "宜可出之與我同活。』",
    "T24n1451_029:0349b26_3": "妙容便許，推出盲人。",
    "T24n1451_029:0349b26_4": "村人見之，遂斬其首。",
    "T24n1451_029:0349b27_5": "既至天曉，賊帥便將妙容而去，至一河邊無有船栰不能得渡。",
    "T24n1451_029:0349b28_6": "賊報婦曰：『賢首！",
    "T24n1451_029:0349b28_7": "河既汎漲無由共過。",
    "T24n1451_029:0349b29_8": "汝且住此洗浴身體，所有瓔珞我先將過，安彼岸已還來相取。』",
    "T24n1451_029:0349c01_9": "婦言：『隨意。』",
    "T24n1451_029:0349c02_10": "便脫衣裳及諸瓔珞與其賊帥，入水而坐，即作是念：『豈不此人將我物走？』",
    "T24n1451_029:0349c03_11": "遙告彼曰：「『大河今汎漲，　　瓔珞汝持將；　　我生如是心，　　恐汝今偷去。』",
    "T24n1451_029:0349c06_0": "「賊帥聞已以頌遙報「『汝夫無過令他殺，　　誰信於我有親心？",
    "T24n1451_029:0349c08_0": "　　所有瓔珞我持行，　　恐汝得便還傷我。』",
    "T24n1451_029:0349c09_0": "「是時賊帥即便將物棄婦而行，其女遂即露體出河入草而住。",
    "T24n1451_029:0349c10_1": "去此不遠有老野干，口銜肉臠循河而去。",
    "T24n1451_029:0349c11_2": "時有一魚從水踊出擲身岸上，野干見已棄所銜肉欲取其魚，魚入水中肉被鵄撥，兩事俱失垂耳而愁。",
    "T24n1451_029:0349c13_3": "于時妙容於草叢內，遙見野干即說頌曰：「『肉被鵄將去，　　魚復入河中；　　兩事並皆亡，　　愁苦知何益？』",
    "T24n1451_029:0349c17_0": "「是時野干聞頌聲已，四顧而望不見一人，乃為頌曰：「『我不為歡笑，　　亦不作歌舞；　　誰在草叢中，　　以言相調戲？』",
    "T24n1451_029:0349c21_0": "「妙容聞已，在草叢中報野干曰：『我是妙容。』",
    "T24n1451_029:0349c21_1": "野干聞聲即瞋罵曰：『汝罪過物，不自羞恥及來相調。』",
    "T24n1451_029:0349c23_2": "以頌答曰：「『舊聟已殺却，　　新夫將物行；　　彼此無歸伏，　　愁怨草中鳴。』",
    "T24n1451_029:0349c26_0": "「妙容聞已即以頌答：「『我今還本舍，　　貞心事一夫；　　恐損於宗族，　　不復作狂愚。』",
    "T24n1451_029:0349c29_0": "「是時野干亦以頌答：「『假使弶伽水，　　逆流烏鳥白；　　贍部生多羅，　　汝能專守一。",
    "T24n1451_029:0350a03_0": "　　烏與鵂鶹鳥，　　同共一樹棲；　　彼此相順從，　　汝能專守一。",
    "T24n1451_029:0350a05_0": "　　假使蛇鼠狼，　　共在一穴遊；　　二物情相愛，　　汝能專守一。",
    "T24n1451_029:0350a07_0": "　　假使用龜毛，　　織成上妙服，　　寒時可披著，　　汝乃有貞一。",
    "T24n1451_029:0350a09_0": "　　假使蚊蚋足，　　可使成樓觀，　　堅固不搖動，　　汝能專守一。",
    "T24n1451_029:0350a11_0": "　　假使蓮花莖，　　作橋令眾渡，　　大象亦能過，　　汝能專守一。",
    "T24n1451_029:0350a13_0": "　　假使大海中，　　水中生火聚；　　諸人皆共向，　　汝能專守一。』",
    "T24n1451_029:0350a15_0": "「是時野干說是頌已告妙容曰：『我且作斯戲調之語，我能令汝還得依舊為國夫人，將何酬報？』",
    "T24n1451_029:0350a17_1": "答曰：『知識若能令我還如昔者，我當日日供給肉食不使乏少。』",
    "T24n1451_029:0350a18_2": "野干曰：『若如是者當用我言，應入弶伽河內令水至咽，合掌向日念天而住，我為報王。』",
    "T24n1451_029:0350a20_3": "野干便去，至王聞處出大叫聲，作如是語：『妙容今在弶伽河中洗心練行，宜疾喚取還入後宮。』",
    "T24n1451_029:0350a22_4": "王先曾學野干之語，既聞其事告大臣曰：『卿今宜往弶伽河邊，我聞妙容在彼勤苦改心易操，即可將來與我相見。』",
    "T24n1451_029:0350a25_5": "時諸大臣既見妙容，即以瓔珞衣服嚴身，將至王所。",
    "T24n1451_029:0350a26_6": "王見歡悅，還依昔日為大夫人，遂日日中常以好肉供給野干，後便即絕。",
    "T24n1451_029:0350a28_7": "是時野干還伺王宮相近之處，叫聲告曰：『妙容！",
    "T24n1451_029:0350a29_8": "汝不以肉共相供者，我當令王熟打於汝與舊不殊。』",
    "T24n1451_029:0350b01_9": "夫人聞怖，即還給與野干之肉。",
    "T24n1451_029:0350b02_10": "汝等苾芻！",
    "T24n1451_029:0350b02_11": "勿作餘念。",
    "T24n1451_029:0350b02_12": "往時妙容者即嗢鉢羅苾芻尼是，彼時速疾者即鄔陀夷是。",
    "T24n1451_029:0350b03_13": "往時聞去醫花香氣知是妙容，今聞嗢鉢花香知是彼尼。",
    "T24n1451_029:0350b05_14": "汝等苾芻如是應知，一切事業皆是串習以為因緣。」",
    "T24n1451_029:0350b06_15": "大眾聞已歡喜奉行。",
    "T24n1451_029:0350b07_0": "第六門第五子攝頌曰：　度尼八敬法，　　尼欲依次坐；　二部事各殊，　　還俗尼不度。",
    "T24n1451_029:0350b10_0": "佛在劫比羅城多根樹園。",
    "T24n1451_029:0350b10_1": "時大世主與五百釋女往詣佛所，禮雙足已退坐一面，佛即為說種種妙法示教利喜。",
    "T24n1451_029:0350b12_2": "爾時大世主既聞法已，深心歡慶從座而起，合掌向佛白言：「世尊！",
    "T24n1451_029:0350b14_3": "頗有女人於佛法中出家近圓成苾芻尼性，堅修梵行得第四沙門果不？」",
    "T24n1451_029:0350b15_4": "佛言：「大世主！",
    "T24n1451_029:0350b16_5": "汝應在家著白衣服，修諸梵行純一圓滿清淨無染，此能獲得長夜安隱利益快樂。」",
    "T24n1451_029:0350b17_6": "如是三請佛皆不許，頂禮佛足奉辭而去。",
    "T24n1451_029:0350b19_0": "爾時世尊著衣持鉢，出劫比羅城往販葦聚落。",
    "T24n1451_029:0350b20_1": "時大世主聞佛去已，與五百釋女自剃頭髮，皆著赤色僧伽胝衣，常隨佛後隔宿而去。",
    "T24n1451_029:0350b22_0": "世尊到彼住相思林中，時大世主涉路疲極塵土蒙身，便詣佛所禮佛足已退坐一面。",
    "T24n1451_029:0350b23_1": "爾時世尊為說妙法示教利喜。",
    "T24n1451_029:0350b24_2": "時大世主既聞法已，從座而起合掌白言：「世尊！",
    "T24n1451_029:0350b25_3": "頗有女人於佛善說法律之中出家受近圓成苾芻尼性，堅修梵行證得第四沙門果不？」",
    "T24n1451_029:0350b27_4": "佛言：「大世主！",
    "T24n1451_029:0350b28_0": "宜應剃髮著縵條衣，乃至盡形堅修梵行，純一圓滿清淨無染，此能獲得長夜安隱利益快樂。」",
    "T24n1451_029:0350c01_1": "如是三請佛皆不許。",
    "T24n1451_029:0350c01_2": "時大世主知佛世尊頻請不許，遂於門外啼淚而立。",
    "T24n1451_029:0350c02_3": "時具壽阿難陀見已問言：「喬答彌！",
    "T24n1451_029:0350c03_4": "因何啼泣而立？」",
    "T24n1451_029:0350c03_5": "答言：「尊者！",
    "T24n1451_029:0350c04_6": "我等女人，世尊不許出家作苾芻尼，是故啼泣。」",
    "T24n1451_029:0350c05_7": "阿難陀報言：「喬答彌！",
    "T24n1451_029:0350c05_8": "可住於此，我問如來。」",
    "T24n1451_029:0350c06_9": "爾時阿難陀詣世尊所，頂禮足已在一面立，白佛言：「世尊！",
    "T24n1451_029:0350c07_10": "頗有女人於佛善說法律中出家近圓成苾芻尼，堅修梵行證得第四沙門果不？」",
    "T24n1451_029:0350c09_11": "佛言：「得有。」",
    "T24n1451_029:0350c09_12": "「若如是者，願許女人出家。」",
    "T24n1451_029:0350c10_13": "佛言：「阿難陀！",
    "T24n1451_029:0350c10_14": "汝今勿請女人於我善說法律之中出家近圓成苾芻尼性。",
    "T24n1451_029:0350c11_15": "何以故？",
    "T24n1451_029:0350c12_16": "若許女人為出家者，佛法不久住。",
    "T24n1451_029:0350c12_17": "譬如人家男少女多，即被惡賊破其家宅。",
    "T24n1451_029:0350c13_18": "女人出家破壞正法，亦復如是。",
    "T24n1451_029:0350c14_19": "又復阿難陀！",
    "T24n1451_029:0350c14_20": "如作田家苗稼成熟，忽被風雨霜雹所損。",
    "T24n1451_029:0350c15_21": "女人出家損壞正法，亦復如是。",
    "T24n1451_029:0350c16_22": "又復阿難陀！",
    "T24n1451_029:0350c16_23": "如甘蔗田成熟之時，遭赤節病便被損壞無有遺餘。",
    "T24n1451_029:0350c17_24": "若聽女人出家，損壞正法不得久住速當滅盡，亦復如是。」",
    "T24n1451_029:0350c19_25": "具壽阿難陀復白佛言：「是大世主於世尊處誠有大恩，佛母命終乳養至大，豈不世尊慈悲攝受？」",
    "T24n1451_029:0350c21_26": "佛告阿難陀：「實有斯事，於我有恩我已報訖，由因我故得知三寶，歸佛法僧受五學處，於四諦理無復疑惑，得預流果當盡苦際證會無生。",
    "T24n1451_029:0350c24_27": "如是之恩更為難報，非衣食等可相比喻。」",
    "T24n1451_029:0350c25_28": "爾時世尊告阿難陀曰：「汝為女人，求請出家成苾芻尼者，我今為制八尊敬法，盡壽修行不得違越。",
    "T24n1451_029:0350c27_29": "我此所制如種田人，夏末秋初河渠之處，堅修隄堰不使水流，溉灌田苗隨處充足，八尊敬法亦復如是。",
    "T24n1451_029:0351a01_0": "云何為八？",
    "T24n1451_029:0351a01_1": "阿難陀！",
    "T24n1451_029:0351a01_2": "諸苾芻尼，當從苾芻求出家受近圓成苾芻尼性，此是最初敬法。",
    "T24n1451_029:0351a02_3": "事不應違，乃至盡形諸苾芻尼當勤修學。",
    "T24n1451_029:0351a04_0": "「阿難陀！",
    "T24n1451_029:0351a04_1": "半月半月當從苾芻求請教授，此是第二敬法。",
    "T24n1451_029:0351a05_2": "事不應違，乃至盡形當勤修學。",
    "T24n1451_029:0351a05_3": "「阿難陀！",
    "T24n1451_029:0351a06_4": "無苾芻處不得安居，此是第三敬法。",
    "T24n1451_029:0351a06_5": "事不應違，乃至盡形當勤修學。",
    "T24n1451_029:0351a08_0": "「阿難陀！",
    "T24n1451_029:0351a08_1": "苾芻尼不得詰問苾芻，憶念苾芻所有過失，謂毀戒、見、威儀、正命。",
    "T24n1451_029:0351a09_2": "阿難陀！",
    "T24n1451_029:0351a09_3": "若苾芻尼見苾芻戒見儀命有毀犯處，不應詰責，苾芻見尼有毀犯處應為詰責。",
    "T24n1451_029:0351a11_4": "阿難陀！",
    "T24n1451_029:0351a11_5": "此是第四敬法。",
    "T24n1451_029:0351a12_6": "事不應違，乃至盡形當勤修學。",
    "T24n1451_029:0351a12_7": "「阿難陀！",
    "T24n1451_029:0351a13_8": "苾芻尼不得罵詈瞋恚訶責苾芻，苾芻於尼得為此事，此是第五敬法。",
    "T24n1451_029:0351a14_9": "事不應違，乃至盡形當勤修學。",
    "T24n1451_029:0351a16_0": "「阿難陀！",
    "T24n1451_029:0351a16_1": "若苾芻尼，雖受近圓已經百歲，若見新受近圓苾芻，應當尊重合掌迎接恭敬頂禮，此是第六敬法。",
    "T24n1451_029:0351a18_2": "事不應違，乃至盡形當勤修學。",
    "T24n1451_029:0351a20_0": "「阿難陀！",
    "T24n1451_029:0351a20_1": "苾芻尼若犯眾教法者，應二眾中半月行摩那[卑*也]，此是第七敬法。",
    "T24n1451_029:0351a21_2": "事不應違，乃至盡形當勤修學。",
    "T24n1451_029:0351a23_0": "「阿難陀！",
    "T24n1451_029:0351a23_1": "若苾芻尼夏安居已，於二眾中以三事見聞疑作隨意事，此是第八敬法。",
    "T24n1451_029:0351a24_2": "事不應違，乃至盡形當勤修學。」",
    "T24n1451_029:0351a26_0": "根本說一切有部毘奈耶雜事卷第二十九"
}