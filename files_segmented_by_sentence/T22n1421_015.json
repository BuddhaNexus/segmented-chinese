{
    "T22n1421_015:0101a08_0": "五分律卷第十五(彌沙塞)",
    "T22n1421_015:0101a10_0": "宋罽賓三藏佛陀什",
    "T22n1421_015:0101a11_0": "共竺道生等譯",
    "T22n1421_015:0101a12_0": "第三分初受戒法上",
    "T22n1421_015:0101a13_0": "佛在王舍城，告諸比丘：「過去有王名曰欝摩，有四庶子：一名照目、二名聰目、三名調伏象、四名尼樓；聰明遠達，並有威德。",
    "T22n1421_015:0101a15_1": "第一夫人有子，名曰長生，頑薄醜陋，眾人所賤。",
    "T22n1421_015:0101a16_2": "夫人念言：『我子雖長，才不及物；而彼四子並有威德，國祚所歸，必鍾此等。",
    "T22n1421_015:0101a18_3": "當設何計，固子基業？』",
    "T22n1421_015:0101a18_4": "復作是念：『王見信愛，兼餘夫人！",
    "T22n1421_015:0101a19_5": "正當先以情求，次以理成耳！』",
    "T22n1421_015:0101a20_6": "即如其念，便自嚴飾，於王入時，倍如承敬。",
    "T22n1421_015:0101a21_7": "王欲親近，即便啼泣，王問其故，夫人答言：『微願不遂，於是盡矣！』",
    "T22n1421_015:0101a22_8": "王言：『汝願理苟可從，誓不相違！』",
    "T22n1421_015:0101a23_9": "便白王言：『王之四子並有威德，我子雖長，才不及物，承係大業必為倰奪！",
    "T22n1421_015:0101a25_10": "若王擯斥四子，我情乃安！』",
    "T22n1421_015:0101a25_11": "王言：『四子孝友，於國無愆。",
    "T22n1421_015:0101a26_12": "我今云何而得擯黜？』",
    "T22n1421_015:0101a26_13": "夫人又言：『我心劬勞，實兼家國！",
    "T22n1421_015:0101a27_14": "王此四子並有威德，民各懷附已；一旦競逐，必相殄滅，大國之祚何必王後？』",
    "T22n1421_015:0101a29_15": "王言：『止，止！",
    "T22n1421_015:0101a29_16": "勿復有言！』",
    "T22n1421_015:0101a29_17": "即呼四子勅令出國。",
    "T22n1421_015:0101b01_18": "四子奉命，即便裝嚴。",
    "T22n1421_015:0101b01_19": "時四子母及同生姊妹，咸求同去；又諸力士、百工、婆羅門、長者、居士、一切人民，多樂隨從，王悉聽之。",
    "T22n1421_015:0101b04_20": "於是四子拜辭而去，渡傍耆羅河，到雪山北，土地平廣，四望清淨，又多名果、異類禽獸。",
    "T22n1421_015:0101b06_21": "四子見之，呼婆羅門、長者、居士住，共議言：『所經諸處，無勝此者！",
    "T22n1421_015:0101b07_22": "可以居乎？』",
    "T22n1421_015:0101b07_23": "咸無異議。",
    "T22n1421_015:0101b08_24": "即便頓止，營建城邑。",
    "T22n1421_015:0101b08_25": "數年之中歸者如市，漸漸熾盛，遂成大國。",
    "T22n1421_015:0101b09_26": "「去後數年，父王思子，問群臣言：『我四子者，今在何許？』",
    "T22n1421_015:0101b10_27": "答言：『在雪山北，近舍夷林，築城營邑，人民熾盛，地沃野豐，衣食無乏。』",
    "T22n1421_015:0101b12_28": "王聞三歎：『我子有能！』",
    "T22n1421_015:0101b12_29": "如是三歎。",
    "T22n1421_015:0101b13_30": "從是遂號為釋迦種也。",
    "T22n1421_015:0101b13_31": "「尼樓有子，名象頭羅。",
    "T22n1421_015:0101b14_32": "象頭羅子，名瞿頭羅。",
    "T22n1421_015:0101b14_33": "瞿頭羅子，名尼休羅。",
    "T22n1421_015:0101b15_34": "尼休羅有四子：一名淨飯、二名白飯、三名斛飯、四名甘露飯。",
    "T22n1421_015:0101b16_35": "淨飯王有二子：一名菩薩、二名難陀。",
    "T22n1421_015:0101b17_36": "白飯有二子：一名阿難陀、二名調達。",
    "T22n1421_015:0101b18_37": "斛飯有二子：一名摩訶男、二名阿那律。",
    "T22n1421_015:0101b18_38": "甘露飯有二子：一名婆婆、二名拔提。",
    "T22n1421_015:0101b19_39": "菩薩有子，名羅睺羅。",
    "T22n1421_015:0101b20_40": "「菩薩少有出家志，父王恐其學道，常以五欲而娛樂之。",
    "T22n1421_015:0101b21_41": "至年十四，嚴駕遊觀，出東城門，逢見老人，頭白背僂，拄杖羸步。",
    "T22n1421_015:0101b22_42": "問御者曰：『此為何人？』",
    "T22n1421_015:0101b23_43": "答曰：『老人也！』",
    "T22n1421_015:0101b23_44": "又問：『何謂為老？』",
    "T22n1421_015:0101b24_45": "答曰：『年耆根熟，形變色衰，坐起苦極，餘命無幾，故謂之老。』",
    "T22n1421_015:0101b25_46": "菩薩曰：『吾免之乎？』",
    "T22n1421_015:0101b25_47": "答曰：『未也！』",
    "T22n1421_015:0101b26_0": "便迴駕還宮，自念未離老法，愁憂不樂。",
    "T22n1421_015:0101b26_1": "王問御者：『太子出為樂不？』",
    "T22n1421_015:0101b27_2": "答言：『不樂！』",
    "T22n1421_015:0101b27_3": "又問：『何故？』",
    "T22n1421_015:0101b28_0": "答曰：『逢見老人，是故不樂。』",
    "T22n1421_015:0101b28_1": "王恐相師言實，出家不久，復增五欲以娛樂之。",
    "T22n1421_015:0101b29_2": "「菩薩久後復勅御者嚴駕遊觀，出南城門，逢見病人，形體羸瘦，倚門喘息，問御者曰：『此為何人？』",
    "T22n1421_015:0101c03_0": "答曰：『病人也！』",
    "T22n1421_015:0101c03_1": "又問：『何謂為病？』",
    "T22n1421_015:0101c03_2": "答曰：『四大增損，飲食不能，氣息羸微，命在漏刻，故謂之病。』",
    "T22n1421_015:0101c05_0": "又問：『吾免之乎？』",
    "T22n1421_015:0101c05_1": "答曰：『未也！』",
    "T22n1421_015:0101c05_2": "便迴駕還宮，自念未離老病，更增愁憂。",
    "T22n1421_015:0101c06_3": "王復問御者：『太子此出樂不？』",
    "T22n1421_015:0101c07_4": "答言：『逾更不樂。』",
    "T22n1421_015:0101c07_5": "又問：『何故？』",
    "T22n1421_015:0101c07_6": "答曰：『逢見病人，是故不樂。』",
    "T22n1421_015:0101c08_7": "王恐出家不久，復增五欲，晝夜娛樂。",
    "T22n1421_015:0101c09_8": "「菩薩久後復勅御者，嚴駕遊觀，出西城門，逢見死人，舁屍在前，室家男女哀號隨後。",
    "T22n1421_015:0101c11_9": "問御者曰：『此為何人？』",
    "T22n1421_015:0101c11_10": "答曰：『死人也！』",
    "T22n1421_015:0101c11_11": "又問：『何謂為死？』",
    "T22n1421_015:0101c12_12": "答曰：『氣絕神逝，無所復知，棄之空野，長離親戚，故謂之死。』",
    "T22n1421_015:0101c13_13": "又問：『吾免之乎？』",
    "T22n1421_015:0101c13_14": "答曰：『未也！』",
    "T22n1421_015:0101c14_15": "菩薩自念，未離老病死法，更增愁憂，即迴車還，逢見一人，剃除鬚髮，法服擎鉢，視地而行。",
    "T22n1421_015:0101c16_16": "問御者曰：『此為何人？",
    "T22n1421_015:0101c16_17": "衣服異世。』",
    "T22n1421_015:0101c16_18": "答曰：『出家人也！』",
    "T22n1421_015:0101c17_19": "又問：『何謂出家？』",
    "T22n1421_015:0101c17_20": "答曰：『善自調伏，具諸威儀，常行忍辱，憐愍眾生，故謂出家。』",
    "T22n1421_015:0101c18_21": "菩薩聞已，三稱：『善哉，惟是為快！』",
    "T22n1421_015:0101c19_22": "至便下車，恭敬而問：『何故形服與世絕異？』",
    "T22n1421_015:0101c20_23": "答亦如上。",
    "T22n1421_015:0101c20_24": "菩薩復三稱：『善哉，惟是為快！』",
    "T22n1421_015:0102a01_25": "登車向宮。",
    "T22n1421_015:0102a01_26": "有一女人遙見菩薩，生欲愛心，即說偈言：「『母有此子樂，　　其父亦甚歡；　　女人有此婿，　　樂過於泥洹。』",
    "T22n1421_015:0102a05_0": "「菩薩聞說泥洹聲，歡喜踊躍，自念：『我何當得此無上泥洹？』",
    "T22n1421_015:0102a06_1": "還宮思惟，未離生老病死之法。",
    "T22n1421_015:0102a07_0": "王問御者：『太子今出樂不？』",
    "T22n1421_015:0102a07_1": "答言：『始出不悅，還時甚樂！』",
    "T22n1421_015:0102a08_2": "又問：『何故？』",
    "T22n1421_015:0102a08_3": "答曰：『出逢死人，是故不悅。",
    "T22n1421_015:0102a09_0": "還見比丘，是故歡樂。』",
    "T22n1421_015:0102a09_1": "王復念曰：『相師言實，出家必矣！』",
    "T22n1421_015:0102a10_2": "復增五欲晝夜娛樂。",
    "T22n1421_015:0102a10_3": "菩薩為諸妓女所娛樂已，便得暫眠，眾妓女輩皆淳惛而寐。",
    "T22n1421_015:0102a12_4": "菩薩尋覺，觀諸妓直更相荷枕，或露形體如木人狀，鼻涕，目淚，口中流涎，琴瑟箏笛縱橫在地；又見宮殿，猶如丘墓。",
    "T22n1421_015:0102a14_5": "菩薩見已，三反稱言：『禍哉，禍哉！』",
    "T22n1421_015:0102a15_6": "走視父王所住宮殿，宮殿變狀，亦復如是。",
    "T22n1421_015:0102a16_7": "復稱：『禍哉！』",
    "T22n1421_015:0102a16_8": "深生厭離。",
    "T22n1421_015:0102a16_9": "於是菩薩勅奴闡陀：『汝起被馬，勿令人聞！』",
    "T22n1421_015:0102a17_10": "闡陀白言：『夜非行時，不應遊觀，又無怨敵，逼於上宮。",
    "T22n1421_015:0102a18_11": "不審何故夜勅被馬？』",
    "T22n1421_015:0102a19_12": "太子答言：『有大怨敵，汝不知耶？",
    "T22n1421_015:0102a20_13": "老病死怨，怨之大者！",
    "T22n1421_015:0102a20_14": "汝速被馬，勿得稽留！』",
    "T22n1421_015:0102a21_15": "即被白馬，牽至中庭，白言：『馬已來此！』",
    "T22n1421_015:0102a22_0": "菩薩便到馬所，將欲跨之，馬大悲鳴，天神恐有留難，即散馬聲，令人不聞。",
    "T22n1421_015:0102a23_1": "菩薩跨馬向閤，閤即自開；復向城門，門亦自開，既出門已，向阿[少/兔]耶林，去城不遠，便下馬脫寶衣，語闡陀言：『汝可牽馬，并持寶衣還宮，道吾拜白父母：「今辭學道，不久當還，願不垂憂！」』",
    "T22n1421_015:0102a27_2": "闡陀涕泣長跪，白言：『相師昔記太子，當為轉輪聖王，七寶千子，王四天下，正法御世，不用兵杖，自然太平；而今云何棄此王位，脫身寶衣，受苦山野？』",
    "T22n1421_015:0102b02_3": "菩薩反問：『相師爾時，復何所記？』",
    "T22n1421_015:0102b02_4": "答言：『若不樂天下，出家學道，當成無上等正覺道。』",
    "T22n1421_015:0102b03_5": "菩薩語言：『汝聞此語，今何為憂？",
    "T22n1421_015:0102b04_6": "但速還歸，啟白父母：「設我骸骨枯腐，不盡生老病死之原，終不還反！」』",
    "T22n1421_015:0102b06_7": "於是闡陀悲泣前禮，右繞三匝，牽馬持寶衣還宮。",
    "T22n1421_015:0102b08_0": "「菩薩前行，見一獵人著袈裟衣，往至其所，以所著衣價直百千，用以貿之，得著而去。",
    "T22n1421_015:0102b09_1": "菩薩復前向須摩那樹，樹下有剃頭師，求令除髮，即為剃之。",
    "T22n1421_015:0102b11_2": "釋提桓因如屈伸臂頃至菩薩前，以衣承髮，持還天宮。",
    "T22n1421_015:0102b12_3": "剃已，作是念：『我今已為出家，自然具戒。』",
    "T22n1421_015:0102b13_4": "於是漸漸遊行，到王舍城。",
    "T22n1421_015:0102b14_0": "瓶沙王少有五願：一者、父王登遐，我當紹位；二者、願為王時，遇佛出世；三者、願身見佛，親近供養；四者、願發喜心，得聞正法；五者、願聞法已，即得信解。",
    "T22n1421_015:0102b17_1": "菩薩入城乞食，威儀庠序，視地而行，時未有鉢，持蓮華葉展轉道路，葉不離根。",
    "T22n1421_015:0102b19_2": "時王與諸群臣於高樓上，遙見菩薩以為奇雅，顧語眾臣：『未曾見聞若斯人比，必是神聖！』",
    "T22n1421_015:0102b21_3": "咸皆白言：『昔聞雪山北，迦維羅衛城王名淨飯，生子名菩薩；相師相之，若在家者，當為轉輪聖王，主四天下七寶自至，所謂輪寶、象寶、馬寶、珠寶、女寶、臣寶、主兵寶；王有千子勇健多力，以法御世，兵杖不用自然太平。",
    "T22n1421_015:0102b26_4": "若不樂世間，出家學道，道成號佛，度人生死。",
    "T22n1421_015:0102b27_5": "聞已出家，此人必是！』",
    "T22n1421_015:0102b27_6": "王聞是語，便大歡喜言：『吾昔五願一願已果，餘有四願，今必獲矣！』",
    "T22n1421_015:0102b29_7": "即勅二人：『往視菩薩於何憩止？",
    "T22n1421_015:0102b29_8": "吾當出詣。』",
    "T22n1421_015:0102c01_0": "受教馳往，見菩薩乞食畢，還波羅[木*柰]山，向波旬國結跏趺坐，一人往視，一人還白。",
    "T22n1421_015:0102c02_1": "王即嚴駕，出詣菩薩止頓山下，王步上山，至菩薩所。",
    "T22n1421_015:0102c04_0": "菩薩言：『善來，大王！",
    "T22n1421_015:0102c04_1": "得無疲極？』",
    "T22n1421_015:0102c04_2": "王即稽首禮足，却坐一面，白菩薩言：『本生何國？",
    "T22n1421_015:0102c05_3": "何姓出家？』",
    "T22n1421_015:0102c05_4": "菩薩答曰：『生雪山北，舍夷國迦維羅衛城，父名淨飯，姓曰瞿曇。』",
    "T22n1421_015:0102c07_5": "王欲試菩薩，語言：『比丘族姓尊貴，世為王胄，聖德自然，應君四海。",
    "T22n1421_015:0102c08_6": "四海顒顒莫不企仰，若能降志，亦當稱蕃北面相事。』",
    "T22n1421_015:0102c10_7": "菩薩答曰：『位莫尊轉輪王，吾已棄之，況四海乎！",
    "T22n1421_015:0102c11_8": "所以出家求道，欲度一切生死大苦！",
    "T22n1421_015:0102c11_9": "何不請我道成先度，乃反區區以此相要？』",
    "T22n1421_015:0102c12_10": "王言：『善哉，斯語甚快！",
    "T22n1421_015:0102c13_11": "道成之日，願先度我及此國人！』",
    "T22n1421_015:0102c14_12": "菩薩許之，王大歡喜，禮足辭退。",
    "T22n1421_015:0102c14_13": "「王去後，菩薩便向菩提樹，去樹不遠見一人刈草名曰吉安，從乞少草持至樹下，敷已結跏趺坐，直身正意，繫念在前，即除五蓋，離欲惡不善法，乃至得第四禪，遊戲其中，通三十七道品之行；以此淨心，三明洞照，所謂：宿命明、他心明、漏盡明，如《瑞應本起》中說。",
    "T22n1421_015:0102c20_14": "於是起，到欝鞞羅聚落。",
    "T22n1421_015:0102c21_15": "始得佛道，坐林樹下，初夜逆順觀十二因緣：緣是，故有是；緣滅，則是滅。",
    "T22n1421_015:0102c22_16": "所謂：無明緣行，行緣識，識緣名色，名色緣六入，六入緣觸，觸緣受，受緣愛，愛緣取，取緣有，有緣生，生緣老死憂悲苦惱；若無明滅則行滅，行滅則識滅，識滅則名色滅，名色滅則六入滅，六入滅則觸滅，觸滅則受滅，受滅則愛滅，愛滅則取滅，取滅則有滅，有滅則生滅，生滅則老死憂悲苦惱皆滅。",
    "T22n1421_015:0102c29_17": "見此義已，即說偈言：「『生緣法皆爾，　　梵志初始禪，　　既知此緣法，　　能除一切疑；　　生緣法皆爾，　　梵志初始禪，　　既知此緣法，　　能除一切苦；　　生緣法皆爾，　　梵志初始禪，　　破魔之闇冥，　　如日昇虛空。』",
    "T22n1421_015:0103a08_0": "「爾時世尊身有風患，摩修羅山神即取訶梨勒果奉佛：『願佛食之，以除風患！』",
    "T22n1421_015:0103a09_1": "佛受為食，風患即除，結跏趺坐，七日受解脫樂。",
    "T22n1421_015:0103a10_2": "過七日已，從三昧起，遊行人間。",
    "T22n1421_015:0103a11_3": "「時有五百賈客，乘五百乘車，中有二大人：一名離謂、二名波利。",
    "T22n1421_015:0103a12_4": "二人昔善知識，死為善神，恒隨逐之，作是念：『今佛始成大道，未有獻食者，我今當令二人飯佛，使長夜獲安！』",
    "T22n1421_015:0103a15_5": "即以神力，車牛皆躓，眾人怖懼，四向求神。",
    "T22n1421_015:0103a16_6": "彼神於空中，語言：『汝等莫怖，汝等莫怖！",
    "T22n1421_015:0103a17_7": "今佛世尊初成大道，靜坐七日，從定起遊行，坐彼樹下，未有獻食者。",
    "T22n1421_015:0103a18_8": "汝奉上麨蜜，長夜獲安！』",
    "T22n1421_015:0103a19_9": "眾人歡喜，即和麨蜜，俱詣樹下，遙見世尊，姿容挺特，諸根寂定，有三十二大人之相，圓光一尋，猶若金山；前禮佛足，奉上麨蜜。",
    "T22n1421_015:0103a22_0": "世尊作是念：『過去諸佛皆以鉢受，當來諸佛亦復如是，我今亦應用鉢受施。』",
    "T22n1421_015:0103a23_1": "四天王知佛意，各取一自然香淨石鉢，以奉世尊，白言：『惟願哀納我等此器，受賈人施！』",
    "T22n1421_015:0103a25_2": "佛復惟念：『若取一王鉢，不可餘王意！』",
    "T22n1421_015:0103a26_3": "便悉受四鉢，累左手中，右手按之，合成一鉢，以用受施。",
    "T22n1421_015:0103a27_4": "受已，語言：『汝等當歸依佛，歸依法！』",
    "T22n1421_015:0103a28_5": "即受二自歸，是為人中二賈客，最初受二自歸。",
    "T22n1421_015:0103a29_6": "便為說隨喜呪願之偈：「『二足汝安隱，　　四足亦安隱，　　去亦得安隱，　　還亦得安隱。",
    "T22n1421_015:0103b04_0": "　　如耕田有望，　　下種亦有望，　　汝今入海望，　　獲果亦如彼。』",
    "T22n1421_015:0103b06_0": "「爾時世尊說此偈已，更為賈人說種種妙法，示教利喜已，復至一樹下食麨蜜。",
    "T22n1421_015:0103b07_1": "食麨蜜已，復結跏趺坐，入定七日，受解脫樂。",
    "T22n1421_015:0103b08_2": "過七日已，到文鱗龍所，坐一樹下。",
    "T22n1421_015:0103b09_3": "龍從水出，以非人食奉上世尊。",
    "T22n1421_015:0103b10_4": "佛受食已，復入定七日，受解脫樂。",
    "T22n1421_015:0103b11_0": "時雨七日，其雲甚黑，使人毛竪，龍作是念：『今雨可畏，我寧可化作大身，繞佛七匝，頭覆佛上，勿使風雨、蚊虻，惱亂世尊！』",
    "T22n1421_015:0103b13_1": "即便作之。",
    "T22n1421_015:0103b13_2": "世尊過七日已，從三昧起。",
    "T22n1421_015:0103b14_3": "龍見雨止，空中清明，捨其本形，化作年少，稽首白佛：『我化大身圍繞七匝，頭覆佛上，欲以障蔽風雨、蚊虻，不為觸惱！』",
    "T22n1421_015:0103b17_4": "「佛以此義，便說偈言：「『靜處遠離樂，　　聞法見法樂，　　不惱世間樂，　　能慈眾生樂，　　世間離欲樂，　　等度恩愛樂，　　能伏我慢者，　　是為最上樂。』",
    "T22n1421_015:0103b22_0": "「佛說偈已，起到欝鞞羅斯那聚落，入村乞食；次到斯那婆羅門舍，於門外默然立。",
    "T22n1421_015:0103b23_1": "彼女須闍陀，見佛威相殊妙，前取佛鉢盛滿美食，以奉世尊。",
    "T22n1421_015:0103b25_2": "佛受食已，語言：『汝可歸依佛，歸依法！』",
    "T22n1421_015:0103b26_0": "即受二自歸，是為女人中須闍陀最初受二自歸為優婆夷。",
    "T22n1421_015:0103b27_1": "佛食已，復還菩提樹下，結跏趺坐，三昧七日，受解脫樂。",
    "T22n1421_015:0103b28_2": "過七日已，從三昧起，著衣持鉢，復到其舍。",
    "T22n1421_015:0103b29_3": "斯那奉食，受二自歸，亦如上說。",
    "T22n1421_015:0103c01_4": "佛後復往其舍，其婦見佛奉食，受二自歸，亦如上說。",
    "T22n1421_015:0103c02_5": "佛後復往其舍，彼姊妹四人，見佛奉食，受二自歸，亦如上說。",
    "T22n1421_015:0103c03_6": "佛食已，復還菩提樹下，三昧七日起，向阿豫波羅尼拘類樹，中路見一女人鑽酪作酥，便從乞食。",
    "T22n1421_015:0103c05_7": "彼女取鉢，盛滿酪奉佛，受二自歸，亦如上說。",
    "T22n1421_015:0103c06_8": "佛食已，前到樹下三昧七日。",
    "T22n1421_015:0103c07_9": "過七日已，從三昧起，作是念：『我所得法，甚深微妙，難解難見，寂寞無為，智者所知，非愚所及！",
    "T22n1421_015:0103c09_10": "眾生樂著三界窟宅，集此諸業，何緣能悟十二因緣，甚深微妙難見之法？",
    "T22n1421_015:0103c11_11": "又復息一切行，截斷諸流，盡恩愛源，無餘泥洹，益復甚難。",
    "T22n1421_015:0103c12_12": "若我說者，徒自疲勞，唐自枯苦！』",
    "T22n1421_015:0103c13_13": "「爾時世尊欲重明不可說義，而說偈言：「『我所成道難，　　若為窟宅說，　　逆流迴生死，　　深妙甚難解，　　染欲之所覆，　　黑闇無所見，　　貪恚愚癡者，　　不能入此法。』",
    "T22n1421_015:0103c19_0": "「爾時世尊以此默然，而不說法。",
    "T22n1421_015:0103c19_1": "時梵天王於梵天上，遙知佛意，作是念：『今佛正覺，興出于世，不為眾生說所悟法，世間長衰，永處盲冥，死即當復墮三惡道！』",
    "T22n1421_015:0103c22_2": "念已，如力士屈伸臂頃，於梵天沒涌出佛前，頭面禮足，却住一面，白佛言：『惟願世尊，哀愍眾生，時為說法！",
    "T22n1421_015:0103c24_3": "自有眾生能受佛教，若不聞者便當退落！』",
    "T22n1421_015:0103c25_4": "如是三返。",
    "T22n1421_015:0103c26_5": "復以此義說偈請佛：「『先此摩竭界，　　常說雜穢法。",
    "T22n1421_015:0103c28_0": "　　願開甘露門，　　為演純淨義！",
    "T22n1421_015:0103c29_0": "　　自我在梵宮，　　皆見古佛說，　　惟願今普眼，　　亦敷法堂教！",
    "T22n1421_015:0104a02_0": "　　眾生沒憂惱，　　不離生老死，　　然多樂善者，　　願說戰勝法！』",
    "T22n1421_015:0104a04_0": "「爾時世尊默然受之，即以佛眼普觀世間，見諸眾生根有利鈍：有畏後世三惡道者；有能受法，如大海者，有若蓮華萌芽在泥，出水、未出水不污染者，而說偈言：「『先恐徒疲勞，　　不說甚深義，　　甘露今當開，　　一切皆應聞。』",
    "T22n1421_015:0104a10_0": "「爾時梵天聞此偈已，歡喜踊躍，前禮佛足，右繞三匝，忽然不現，還於天宮。",
    "T22n1421_015:0104a11_1": "佛作是念：『甘露當開，誰應先聞？",
    "T22n1421_015:0104a12_2": "欝頭藍弗聰明易悟，此人應先！』",
    "T22n1421_015:0104a13_3": "念已欲行，天於空中白言：『欝頭藍弗亡來七日。』",
    "T22n1421_015:0104a14_4": "佛言：『苦哉！",
    "T22n1421_015:0104a14_5": "彼為長衰，甘露法鼓如何不聞？』",
    "T22n1421_015:0104a15_6": "復更惟曰：『甘露當開，誰應次聞？",
    "T22n1421_015:0104a15_7": "阿蘭迦蘭聰明易悟，次應得聞！』",
    "T22n1421_015:0104a16_8": "適起欲行，天復白言：『阿蘭迦蘭昨夜命終。』",
    "T22n1421_015:0104a17_9": "佛言：『苦哉！",
    "T22n1421_015:0104a17_10": "甘露法鼓而不得聞，生死往來，何由得息？』",
    "T22n1421_015:0104a18_11": "復更惟曰：『甘露當開，誰應次聞？",
    "T22n1421_015:0104a19_12": "父王昔遣五人，隨侍勞苦，此功應報！",
    "T22n1421_015:0104a20_13": "今此五人，在波羅[木*奈]國，仙人鹿苑中。』",
    "T22n1421_015:0104a21_14": "念已便行，未至中間，道逢梵志，名優婆耆婆，遙見世尊姿容挺特，諸根寂定，圓光一尋，猶若金山，便問曰：『本事何師？",
    "T22n1421_015:0104a23_15": "行何道法？",
    "T22n1421_015:0104a23_16": "以致斯尊！』",
    "T22n1421_015:0104a24_17": "「爾時世尊以偈答曰：「『一切智為最，　　無累無所染，　　我行不由師，　　自然通聖道，　　唯一無有等，　　能令世安隱；　　當於波羅[木*奈]，　　擊甘露法鼓。』",
    "T22n1421_015:0104a29_0": "「梵志復問：『自說最勝，願聞其義！』",
    "T22n1421_015:0104a29_1": "「佛復以偈答曰：「『能除一切結，　　滅盡三界漏，　　摧破諸惡法，　　是故我為勝！』",
    "T22n1421_015:0104b04_0": "「梵志不受，拍髀而去。",
    "T22n1421_015:0104b04_1": "彼梵志宿世善神，即於空中為說偈言：「『佛始出世間，　　天上天下尊。",
    "T22n1421_015:0104b07_0": "　　如何汝遇之，　　而反棄捨去？』",
    "T22n1421_015:0104b08_0": "「梵志雖聞此偈，猶去不顧。",
    "T22n1421_015:0104b08_1": "「於是世尊之波羅[木*柰]趣五人所。",
    "T22n1421_015:0104b09_2": "五人遙見佛來，共作要言：『瞿曇沙門昔日食一麻、一米，尚不得道；今既多欲，去道遠矣！",
    "T22n1421_015:0104b11_3": "但為敷一小座，慎莫起迎，禮拜問訊！』",
    "T22n1421_015:0104b12_4": "世尊既到，五人不覺起禮，為捉衣鉢，更敷好座，以水洗足；然猶輕如來，面呼姓名：『某甲可就此坐！』",
    "T22n1421_015:0104b14_5": "佛告五人：『汝等愚癡立要，云何而不牢固？",
    "T22n1421_015:0104b15_6": "汝莫輕於佛，面稱姓名，自使長夜受大苦報！",
    "T22n1421_015:0104b16_7": "吾今已成無上正覺，應共一心聽受教誡，汝若隨順無違無逆，不久當得族姓出家，淨修梵行，現證道果！",
    "T22n1421_015:0104b18_8": "生死已盡，梵行已立，所作已作，解了五陰，止宿泥洹。』",
    "T22n1421_015:0104b19_9": "五人復言：『卿先如是難行苦行，尚不得過人法，聖利滿足！",
    "T22n1421_015:0104b21_10": "況今失道，放恣多欲，過人之法，其可得乎！』",
    "T22n1421_015:0104b22_11": "佛復告曰：『汝等莫輕如來無上正覺，佛不失道，亦不多欲！』",
    "T22n1421_015:0104b23_12": "五人聞已，乃捨本心。",
    "T22n1421_015:0104b23_13": "佛復告曰：『世有二邊，不應親近：一者、貪著愛欲，說欲無過；二者、邪見苦形，無有道迹。",
    "T22n1421_015:0104b25_14": "捨此二邊，便得中道，生眼智明覺，向於泥洹。",
    "T22n1421_015:0104b26_15": "何謂中道？",
    "T22n1421_015:0104b27_0": "所謂八正：正見、正思、正語、正業、正命、正方便、正念、正定，是為中道。",
    "T22n1421_015:0104b28_1": "復有四聖諦：苦聖諦、苦集聖諦、苦滅聖諦、苦滅道聖諦。",
    "T22n1421_015:0104b29_2": "何謂苦聖諦？",
    "T22n1421_015:0104c01_3": "所謂生苦、老苦、病苦、死苦、憂悲惱苦、怨憎會苦、愛別離苦、所求失苦。",
    "T22n1421_015:0104c02_4": "以要言之，五盛陰苦，是謂苦聖諦。",
    "T22n1421_015:0104c03_5": "何謂苦集聖諦？",
    "T22n1421_015:0104c03_6": "所謂有愛，及俱生煩惱，處處樂著，是謂苦集聖諦。",
    "T22n1421_015:0104c04_7": "何謂苦滅聖諦？",
    "T22n1421_015:0104c05_8": "所謂愛斷無餘，滅盡泥洹，是謂苦滅聖諦。",
    "T22n1421_015:0104c06_9": "何謂苦滅道聖諦？",
    "T22n1421_015:0104c06_10": "所謂八正道，是謂苦滅道聖諦。",
    "T22n1421_015:0104c07_11": "是法我先未聞：眼生、智生、明生、覺生、通生、慧生，是法應知；我先未聞：眼生乃至慧生，是法已知；我先未聞：眼生乃至慧生，是苦聖諦，是苦聖諦應知，是苦聖諦已知。",
    "T22n1421_015:0104c10_12": "我先未聞：眼生乃至慧生，是苦集聖諦，是苦集聖諦應斷，是苦集聖諦已斷。",
    "T22n1421_015:0104c12_13": "我先未聞：眼生乃至慧生，是苦滅聖諦，是苦滅聖諦應證，是苦滅聖諦已證。",
    "T22n1421_015:0104c14_14": "我先未聞：眼生乃至慧生，是苦滅道聖諦，是苦滅道聖諦應修，是苦滅道聖諦已修。",
    "T22n1421_015:0104c16_15": "我先未聞：眼生乃至慧生，我已如實知。",
    "T22n1421_015:0104c17_16": "是三轉十二行法輪，得成無上正覺。』",
    "T22n1421_015:0104c17_17": "說是法時，地為六返震動。",
    "T22n1421_015:0104c18_18": "「憍陳如遠塵離垢，於諸法中得法眼淨。",
    "T22n1421_015:0104c19_19": "佛問：『憍陳如！",
    "T22n1421_015:0104c19_20": "解未？",
    "T22n1421_015:0104c19_21": "憍陳如！",
    "T22n1421_015:0104c20_22": "解未？』",
    "T22n1421_015:0104c20_23": "憍陳如答言：『已解，世尊！』",
    "T22n1421_015:0104c20_24": "地神聞已，告虛空神，虛空神告四天王天，四天王天告忉利天，如是展轉至於梵天，言：『佛今於波羅[木*柰]轉無上法輪，先所未轉！",
    "T22n1421_015:0104c23_25": "若沙門、婆羅門、若天、若魔、若梵，一切世間所未曾轉！』",
    "T22n1421_015:0104c24_26": "諸天歡喜，雨種種花，皆有光明，如星墜地；於虛空中作天伎樂。",
    "T22n1421_015:0105a02_27": "於是憍陳如從坐起，頂禮佛足，白佛言：『世尊！",
    "T22n1421_015:0105a03_28": "願與我出家受具足戒！』",
    "T22n1421_015:0105a03_29": "佛言：『善來，比丘！",
    "T22n1421_015:0105a04_30": "受具足戒，於我善說法律，能盡一切苦，淨修梵行。』",
    "T22n1421_015:0105a05_31": "憍陳如鬚髮自墮，袈裟著身，鉢盂在手，是為憍陳如已得出家受具足戒。",
    "T22n1421_015:0105a06_32": "自是已後，名為阿若憍陳如。",
    "T22n1421_015:0105a07_33": "佛便為四人說法教誡，跋提、婆頗二人得法眼淨，見法得果。",
    "T22n1421_015:0105a09_0": "見法得果已，從坐起頂禮佛足，白佛言：『世尊！",
    "T22n1421_015:0105a10_1": "願與我出家受具足戒！』",
    "T22n1421_015:0105a10_2": "佛言：『善來，比丘！』",
    "T22n1421_015:0105a11_0": "乃至鉢盂在手，亦如上說。",
    "T22n1421_015:0105a11_1": "復為二人說法教誡，頞鞞、摩訶納得法眼淨，見法得果。",
    "T22n1421_015:0105a12_2": "見法得果已，從坐起頂禮佛足，白佛言：『世尊！",
    "T22n1421_015:0105a13_3": "願與我出家受具足戒！』",
    "T22n1421_015:0105a14_4": "佛言：『善來，比丘！』",
    "T22n1421_015:0105a14_5": "乃至鉢盂在手，亦如上說。",
    "T22n1421_015:0105a15_6": "「佛告五比丘：『汝等一心求正斷煩惱，我先亦一心求正斷煩惱，故得成無上正覺！",
    "T22n1421_015:0105a17_7": "於意云何？",
    "T22n1421_015:0105a17_8": "色為是常，為無常乎？』",
    "T22n1421_015:0105a18_0": "答言：『無常！』",
    "T22n1421_015:0105a18_1": "又問：『若無常者，為苦？",
    "T22n1421_015:0105a18_2": "為樂？』",
    "T22n1421_015:0105a18_3": "答言：『苦！』",
    "T22n1421_015:0105a19_4": "又問：『若苦，為我？",
    "T22n1421_015:0105a19_5": "為非我？』",
    "T22n1421_015:0105a19_6": "答言：『非我！』",
    "T22n1421_015:0105a19_7": "受想行識亦如是，問答亦如上。",
    "T22n1421_015:0105a20_8": "『是故諸比丘！",
    "T22n1421_015:0105a20_9": "色若內、若外，若過去、未來、現在，皆應如實見於非我，受想行識亦如是！",
    "T22n1421_015:0105a22_10": "夫為聖弟子，應作是觀，厭離、無染，便得解脫；得解脫智，梵行已立，所作已作！』",
    "T22n1421_015:0105a24_11": "說是法時，五比丘一切漏盡，得阿羅漢道。",
    "T22n1421_015:0105a25_12": "爾時世間有六阿羅漢。",
    "T22n1421_015:0105a25_13": "「復有長者子，名曰耶舍，本性賢善，厭離世間，喜樂聞法。",
    "T22n1421_015:0105a26_14": "世尊作是念：『彼耶舍長者子，當以信出家！』",
    "T22n1421_015:0105a27_15": "便往婆羅水邊，敷草坐宿。",
    "T22n1421_015:0105a28_16": "時彼長者子五欲自娛已，便得暫眠，一切伎直悉皆眠臥。",
    "T22n1421_015:0105a29_17": "長者子須臾便覺，視己屋舍猶若丘塚，觀諸伎直皆如木人，更相荷枕，鼻涕，目淚，口中流涎，琴瑟箏笛樂器縱橫，甚大驚怖，生厭離心；走向父所住處，見亦如是，益生厭離，即便向閤，閤忽自開；向門及大城門，皆自然開，逕趣婆羅水邊高聲大唱：『我今憂厄，無所歸趣！』",
    "T22n1421_015:0105b07_0": "「爾時世尊伸金色臂，招言：『童子來此！",
    "T22n1421_015:0105b07_1": "此處無為，無有憂厄！』",
    "T22n1421_015:0105b08_2": "耶舍聞佛語聲，一切憂厄，豁然消除，即脫琉璃屐著於岸邊，渡水詣佛，遙見世尊姿容殊特，猶若金山，生歡喜心。",
    "T22n1421_015:0105b10_3": "到已，頭面禮足，却坐一面。",
    "T22n1421_015:0105b11_4": "佛為說種種妙法，示教利喜，次說四諦苦集滅道，即於坐上遠塵離垢，得法眼淨。",
    "T22n1421_015:0105b13_5": "後伎直覺，共求耶舍，不知所在，白其父母。",
    "T22n1421_015:0105b14_6": "父母四向推求，絡繹而追，兼募人言：『若知我子所在，即以其身所著寶衣與之！』",
    "T22n1421_015:0105b16_0": "其父夜至城門，待開出城，見其屐跡，尋跡追之；既到水邊，見琉璃屐在岸上，乍喜、乍悲，即捨屐渡水。",
    "T22n1421_015:0105b18_1": "佛遙見之，恐壞子善心，化令有障，使子見父，而父不見子。",
    "T22n1421_015:0105b19_2": "父問佛言：『沙門見我子不？』",
    "T22n1421_015:0105b20_3": "佛言：『且坐！",
    "T22n1421_015:0105b20_4": "若在此者，何憂不見？』",
    "T22n1421_015:0105b20_5": "聞此語已，念言：『沙門必不妄語！』",
    "T22n1421_015:0105b21_6": "便前禮佛足，却坐一面。",
    "T22n1421_015:0105b22_7": "佛為說種種妙法，示教利喜，所謂：施論、戒論、生天之論；五欲過患，出生諸漏，在家染累，出家無著。",
    "T22n1421_015:0105b24_8": "說如是種種助菩提法，然後更說諸佛常所說法，所謂：苦集盡道。",
    "T22n1421_015:0105b25_9": "彼即於坐上遠塵離垢，得法眼淨，見法得果。",
    "T22n1421_015:0105b26_10": "見法得果已，受三自歸，次受五戒，是為諸優婆塞於人中，耶舍父最初受三歸五戒。",
    "T22n1421_015:0105b28_11": "耶舍聞佛為父說四真諦法，漏盡意解。",
    "T22n1421_015:0105b29_12": "然後令其父子兩得相見，父語子言：『汝起還家！",
    "T22n1421_015:0105c01_13": "汝母失汝，憂愁殆死！』",
    "T22n1421_015:0105c02_14": "佛語其父言：『若人解脫於漏，寧能還受欲不？』",
    "T22n1421_015:0105c03_15": "答言：『不能！』",
    "T22n1421_015:0105c03_16": "佛言：『我為汝說法時，耶舍觀諸法漏盡，心得解脫！』",
    "T22n1421_015:0105c04_17": "其父白佛言：『佛為我說法，而使耶舍快得善利！』",
    "T22n1421_015:0105c05_18": "於是耶舍從坐起，白佛言：『世尊！",
    "T22n1421_015:0105c06_19": "願與我出家受具足戒！』",
    "T22n1421_015:0105c06_20": "佛言：『善來，比丘！』",
    "T22n1421_015:0105c07_21": "乃至鉢盂在手，亦如上說。",
    "T22n1421_015:0105c07_22": "爾時世間有七阿羅漢。",
    "T22n1421_015:0105c09_0": "「時耶舍父從坐起頂禮佛足，白佛言：『惟願世尊與耶舍，受我明日食！』",
    "T22n1421_015:0105c10_1": "佛默然受之。",
    "T22n1421_015:0105c10_2": "更頂禮足，繞三匝而去；還家辦種種多美飲食。",
    "T22n1421_015:0105c11_3": "佛至時將耶舍，著衣持鉢，往到其家，就座而坐。",
    "T22n1421_015:0105c12_4": "長者夫婦，手自下食。",
    "T22n1421_015:0105c13_5": "食已，行澡水畢，婦取小床於佛前坐。",
    "T22n1421_015:0105c14_6": "佛言：『姊妹！",
    "T22n1421_015:0105c14_7": "汝歸依佛、歸依法、歸依比丘僧！』",
    "T22n1421_015:0105c15_8": "即受三歸，次受五戒，是為耶舍母初受三自歸五戒。",
    "T22n1421_015:0105c16_9": "爾時世尊為耶舍母舉家大小，說種種妙法，示教利喜，皆遠塵離垢，得法眼淨，見法得果。",
    "T22n1421_015:0105c18_10": "見法得果已，皆受三自歸，次受五戒。",
    "T22n1421_015:0105c19_11": "「爾時耶舍有四友人：一名、滿足，二名、善博，三名、離垢，四名、牛主，聞耶舍於沙門瞿曇所，出家修梵行，共議言：『其道必勝！",
    "T22n1421_015:0105c22_0": "乃使豪族，不顧世榮。",
    "T22n1421_015:0105c22_1": "我等可共到大沙門所，淨修梵行！』",
    "T22n1421_015:0105c23_2": "四人欣悅，慕道於心，便往耶舍所，問言：『汝所修梵行，豈能具足為最勝乎？』",
    "T22n1421_015:0105c24_3": "答言：『此道無量，為最勝也！』",
    "T22n1421_015:0105c25_4": "便將四人往到佛所，頂禮佛足，却住一面。",
    "T22n1421_015:0105c26_5": "佛為說種種妙法，示教利喜，皆於坐上遠塵離垢，得法眼淨，見法得果。",
    "T22n1421_015:0105c27_6": "見法得果已，頂禮佛足，白佛言：『世尊！",
    "T22n1421_015:0105c28_7": "願與我出家受具足戒！』",
    "T22n1421_015:0105c29_8": "佛言：『善來，比丘！』",
    "T22n1421_015:0105c29_9": "乃至鉢盂在手，亦如上說。",
    "T22n1421_015:0106a01_10": "受戒未久，懃修不懈，得阿羅漢。",
    "T22n1421_015:0106a01_11": "爾時世間有十一阿羅漢。",
    "T22n1421_015:0106a02_12": "「耶舍昔所交遊，復有五十人，聞耶舍於瞿曇所，修行梵行，共議出家乃至得阿羅漢，皆如上說。",
    "T22n1421_015:0106a04_13": "爾時世間有六十一阿羅漢。",
    "T22n1421_015:0106a06_0": "「相師阿夷知菩薩成佛，當在波羅[木*奈]國，仙人鹿苑中，轉于法輪，又念：『我命過後，諸弟子中那羅摩納，當紹繼我。",
    "T22n1421_015:0106a08_1": "我之供養悉當屬彼，彼必貪著，無復憶佛出興世意。",
    "T22n1421_015:0106a09_2": "我今寧可於鹿苑邊，為立舍宅，教令日日三念：「佛當出世！",
    "T22n1421_015:0106a10_3": "若出世時，汝當於彼淨修梵行！」』",
    "T22n1421_015:0106a11_4": "念已，即為立宅，如念教之。",
    "T22n1421_015:0106a12_5": "阿夷不久便命過，那羅果得供養，貪著心深，都不復憶佛當出世。",
    "T22n1421_015:0106a14_0": "「時伊羅鉢龍王，作是念：『昔迦葉佛記我：「於當來過百千萬億歲，釋迦牟尼佛出現於世，佛當記汝脫龍身時。」",
    "T22n1421_015:0106a16_1": "時今應至，當往見佛。』",
    "T22n1421_015:0106a16_2": "彼龍為見佛故，於六齋日在恒水中，用金鉢盛銀粟，銀鉢盛金粟，又莊嚴二女，而說偈言：「『何者王中上？",
    "T22n1421_015:0106a19_3": "　　染與非染等，　　云何得無垢？",
    "T22n1421_015:0106a20_4": "　　何者名為愚？",
    "T22n1421_015:0106a21_0": "　　何者流所漂？",
    "T22n1421_015:0106a21_1": "　　得何名為智？",
    "T22n1421_015:0106a22_0": "　　云何流不流，　　而名為解脫？』",
    "T22n1421_015:0106a23_0": "「龍王說此偈已，念言：『若人有能解此偈者，即是佛！",
    "T22n1421_015:0106a24_1": "若從佛聞，必示我佛處！",
    "T22n1421_015:0106a24_2": "我今不見餘沙門、婆羅門、諸天魔梵、一切世間有能解此偈者。』",
    "T22n1421_015:0106a26_3": "念已唱言：『若有能解此偈，我當與金銀鉢滿金銀粟，及此二女。』",
    "T22n1421_015:0106a27_4": "爾時眾多餘沙門、婆羅門、長者、居士競欲為龍解此偈義，龍王為說，皆不能解。",
    "T22n1421_015:0106a29_5": "爾時那羅摩納，為摩竭國人所共宗敬，皆言：『此摩納有大知見，必能解之！』",
    "T22n1421_015:0106b01_6": "便共往請。",
    "T22n1421_015:0106b02_7": "摩納念言：『我為一國所宗，若言不能，便當為彼眾人所棄；我雖未解，當作方便，保全此譽！』",
    "T22n1421_015:0106b04_8": "便語眾人：『汝皆共我往到龍所，我當解之！』",
    "T22n1421_015:0106b05_9": "於是眾人與摩納俱，恭敬圍繞，往到龍所，語龍言：『可說汝偈，我當敷演！』",
    "T22n1421_015:0106b06_10": "龍即說偈，摩納言：『此甚易解！",
    "T22n1421_015:0106b07_11": "我七日後，當來解之。』",
    "T22n1421_015:0106b07_12": "即誦其偈，先問餘沙門、婆羅門、不蘭迦葉六師等；悉不能解，皆詭瞋罵，咸言：『無義！』",
    "T22n1421_015:0106b09_13": "欲以掩藏不解之短。",
    "T22n1421_015:0106b10_14": "摩納復念言：『師昔告我，佛當出世，於彼淨修梵行。",
    "T22n1421_015:0106b11_15": "今沙門瞿曇在鹿苑中，必能解之，我當往問。』",
    "T22n1421_015:0106b12_16": "復作是念：『此六師等年耆博見，尚不能解！",
    "T22n1421_015:0106b13_17": "況沙門瞿曇既自年少，出家始爾，而能解乎！』",
    "T22n1421_015:0106b14_18": "復念：『明闇自然，不可以先後相挌！",
    "T22n1421_015:0106b15_0": "瞿曇雖少，不可輕也！』",
    "T22n1421_015:0106b15_1": "念已，便到佛所，頂禮佛足，却住一面，說龍王偈，以問於佛。",
    "T22n1421_015:0106b16_2": "佛即為說：「『第六王為上，　　染者與染等，　　不染則無垢，　　染者謂之愚，　　愚者流所漂，　　能滅者為智，　　捨流不復流，　　是名為解脫。』",
    "T22n1421_015:0106b21_0": "「摩納聞說偈已，深知是佛，誦習受持，至第七日往到龍所；時八萬四千人在恒水兩岸，欲聽摩納解說偈義。",
    "T22n1421_015:0106b23_1": "摩納更語龍言：『說汝先偈。』",
    "T22n1421_015:0106b24_0": "龍王便說，摩納即說佛所說偈，而為解之。",
    "T22n1421_015:0106b24_1": "龍王聞偈，歡喜踊躍，念言：『佛已出世！",
    "T22n1421_015:0106b25_2": "我今便為已得見佛！",
    "T22n1421_015:0106b26_3": "所以者何？",
    "T22n1421_015:0106b26_4": "我不見餘沙門、婆羅門、諸天魔梵、一切世間有能解此義者。』",
    "T22n1421_015:0106b27_5": "念已，問摩納言：『汝實語我！",
    "T22n1421_015:0106b28_6": "汝所說偈，為從誰聞？",
    "T22n1421_015:0106b28_7": "我今不見諸餘沙門、婆羅門、一切世間有能說此偈者。",
    "T22n1421_015:0106c01_8": "唯除佛，若從佛聞！』",
    "T22n1421_015:0106c01_9": "答言：『我實語汝，佛已出世，我從其聞！』",
    "T22n1421_015:0106c02_10": "龍王歡喜問言：『佛今在何處？",
    "T22n1421_015:0106c02_11": "我欲見之！』",
    "T22n1421_015:0106c03_12": "摩納胡跪，舒右手指佛處方，言：『佛今在彼！』",
    "T22n1421_015:0106c04_13": "龍王益復歡喜，三返稱：『南無如來、應供、等正覺！』",
    "T22n1421_015:0106c05_14": "便語摩納言：『汝可送我往至佛所，問訊世尊！』",
    "T22n1421_015:0106c06_15": "答言：『可爾！』",
    "T22n1421_015:0106c06_16": "龍王即自復身，身體長大，眼如大鉢，喘息如雷，口出火光，水中逆上，八萬四千人皆亦隨從。",
    "T22n1421_015:0106c08_17": "既達渚，次化作轉輪聖王，上岸詣佛；遙見世尊姿容殊特，猶若金山，龍王歡喜，加敬無量。",
    "T22n1421_015:0106c10_18": "佛見龍王稱其名曰：『善來，伊羅鉢龍王！』",
    "T22n1421_015:0106c11_19": "龍王聞已，復加喜敬：『世尊知我名，修伽陀識我名！』",
    "T22n1421_015:0106c12_20": "前頂禮足，却住一面，更說本偈，以問於佛，佛為說摩納所受之偈。",
    "T22n1421_015:0106c13_21": "龍王聞已，先大歡喜，然後悲泣。",
    "T22n1421_015:0106c14_22": "佛問龍王：『何故須臾乍喜、乍悲？』",
    "T22n1421_015:0106c15_23": "答言：『世尊！",
    "T22n1421_015:0106c15_24": "我憶過去迦葉佛所，淨修梵行。",
    "T22n1421_015:0106c16_25": "於後時，捉紫華莖，往到佛所問言：「世尊！",
    "T22n1421_015:0106c17_26": "若比丘殺此草，得何等罪？」",
    "T22n1421_015:0106c17_27": "佛答我言：「以此因緣，或有墮最苦地獄者！」",
    "T22n1421_015:0106c18_28": "我聞此語不信不敬，便故刺伊羅樹葉，作是念：「試看有何果報？」",
    "T22n1421_015:0106c20_29": "竟不捨此見，亦不悔過。",
    "T22n1421_015:0106c20_30": "命終之後，今生長壽龍中，因是業故，名我為伊羅鉢龍。",
    "T22n1421_015:0106c22_0": "既受身已，復往佛所問言：「我何時當得脫此龍身？」",
    "T22n1421_015:0106c23_1": "佛答我言：「當來過於百千億萬歲，有釋迦牟尼佛出現於世，彼佛當記汝得解脫時！」",
    "T22n1421_015:0106c25_0": "我今既見世尊生希有心，始知諸佛言無虛妄，是以欣笑。",
    "T22n1421_015:0106c26_1": "又念昔違佛教，今復不能受佛明戒，是以悲泣。』",
    "T22n1421_015:0106c27_2": "復白佛言：『願記我何時當得脫此龍身！』",
    "T22n1421_015:0106c28_3": "佛言：『當來過百千億萬歲，有彌勒佛出現於世，汝於爾時得脫龍身，出家受戒，廣修梵行，得盡苦源！』",
    "T22n1421_015:0107a01_4": "佛便為龍受三自歸，為優婆塞；復為八萬四千人說種種妙法，示教利喜，所謂：施論乃至出要為樂。",
    "T22n1421_015:0107a03_5": "皆歡喜已，更為說諸佛常所說法，苦集盡道。",
    "T22n1421_015:0107a04_6": "八萬四千人即於坐上，遠塵離垢，得法眼淨，見法得果。",
    "T22n1421_015:0107a05_7": "見法得果已，受三自歸，次受五戒。",
    "T22n1421_015:0107a06_8": "於是龍王語摩納言：『汝今何為須此龍女？",
    "T22n1421_015:0107a07_9": "龍女多恚，或以毒火共相傷害！",
    "T22n1421_015:0107a08_10": "隨汝所須金銀寶物，盡當相與！』",
    "T22n1421_015:0107a09_0": "答言：『止，止！",
    "T22n1421_015:0107a09_1": "龍王！",
    "T22n1421_015:0107a09_2": "我不須龍女，亦不須金銀！",
    "T22n1421_015:0107a09_3": "我聞佛最後說偈，得離欲界欲故。』",
    "T22n1421_015:0107a10_4": "佛說法已，語龍王言：『汝可還歸所住！』",
    "T22n1421_015:0107a11_5": "龍王受教，頂禮而退。",
    "T22n1421_015:0107a12_0": "龍王去後，摩納前禮佛足，白佛言：『世尊！",
    "T22n1421_015:0107a12_1": "願與我出家受具足戒！』",
    "T22n1421_015:0107a13_2": "佛言：『善來，比丘！』",
    "T22n1421_015:0107a13_3": "乃至鉢盂在手，亦如上說。",
    "T22n1421_015:0107a14_4": "出家未久，懃行不懈，得阿羅漢。",
    "T22n1421_015:0107a15_5": "爾時世間有六十二阿羅漢。",
    "T22n1421_015:0107a15_6": "「於是世尊從鹿苑，漸漸遊行到娑羅林，在樹下坐。",
    "T22n1421_015:0107a16_7": "去林不遠有一園觀，時有同友三十人，各將其婦於中遊戲。",
    "T22n1421_015:0107a18_8": "一人無婦，雇一婬女假好衣服，共遊此園，方欲極情肆樂，而彼婬女著其好衣忽然叛去，相助追覓至娑羅林，遙見世尊姿容挺特，猶若金山，見已生希有心，皆到佛所，頂禮佛足，却坐一面，問佛言：『大沙門！",
    "T22n1421_015:0107a22_9": "見有一女人來不？』",
    "T22n1421_015:0107a23_10": "佛言：『寧欲自求，為欲求他？』",
    "T22n1421_015:0107a23_11": "答言：『我寧自求，不求婦女！』",
    "T22n1421_015:0107a24_12": "佛言：『且坐！",
    "T22n1421_015:0107a24_13": "為汝說法！』",
    "T22n1421_015:0107a24_14": "皆受教，更禮而坐。",
    "T22n1421_015:0107a25_15": "佛為說種種妙法，示教利喜，乃至苦集盡道。",
    "T22n1421_015:0107a26_16": "三十人皆遠塵離垢，得法眼淨，見法得果。",
    "T22n1421_015:0107a27_17": "見法得果已，白佛言：『願與我出家受具足戒！』",
    "T22n1421_015:0107a28_18": "佛言：『善來，比丘！』",
    "T22n1421_015:0107a28_19": "乃至得阿羅漢亦如上說。",
    "T22n1421_015:0107a29_20": "爾時世間有九十二阿羅漢。",
    "T22n1421_015:0107a29_21": "「時復有六十人為婚姻事，行過娑羅林，遙見世尊姿容挺特，猶若金山，皆前到佛所，頂禮佛足。",
    "T22n1421_015:0107b02_22": "佛為說法，乃至得阿羅漢皆如上說。",
    "T22n1421_015:0107b03_23": "爾時世間有百五十二阿羅漢。",
    "T22n1421_015:0107b05_0": "五分律卷第十五"
}