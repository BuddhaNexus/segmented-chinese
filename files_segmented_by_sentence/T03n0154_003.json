{
    "T03n0154_003:0085c21_0": "生經卷第三",
    "T03n0154_003:0085c23_0": "西晉三藏竺法護譯",
    "T03n0154_003:0085c24_0": "佛說總持經第二十二",
    "T03n0154_003:0085c25_0": "聞如是：一時世尊遊於摩竭，在法閑居佛之道樹初成道時，與萬菩薩俱。",
    "T03n0154_003:0085c26_1": "一切成就普賢菩薩，行於無願，其行無餘，及空無菩薩、蓮花藏菩薩、寶藏菩薩、行藏菩薩、妙曜菩薩、金剛藏菩薩、力士藏菩薩、無垢藏菩薩、調定藏菩薩，與一萬菩薩俱，與一佛世界三千大千塵數菩薩俱，各各從異佛國而來會此所。",
    "T03n0154_003:0086a03_2": "從方來化師子座，稽首佛足，在於佛前，坐師子座。",
    "T03n0154_003:0086a04_3": "於時此等菩薩大士，不計吾我，清淨無瑕，各心念言：「於此何因不可思議？",
    "T03n0154_003:0086a06_4": "諸佛世尊所有境界，無能稱量。",
    "T03n0154_003:0086a07_5": "諸佛世尊，本之所願，而有殊特。",
    "T03n0154_003:0086a07_6": "何因諸佛如來感動？",
    "T03n0154_003:0086a08_7": "何謂所為不可思議無罣礙行？",
    "T03n0154_003:0086a09_0": "云何世尊，無念無想，致此殊特？」",
    "T03n0154_003:0086a09_1": "於時世尊，尋知此等諸菩薩心之所念，諸坐菩薩諸佛無處亦無不住，欲問如來。",
    "T03n0154_003:0086a11_2": "「諸佛威神一切光明，佛威神德，精進無踰，而得皆立，皆入諸佛諸總持法，廣大聖覺。",
    "T03n0154_003:0086a13_3": "是等所入，殊特如此，無所罣礙，身之所入亦皆如此。",
    "T03n0154_003:0086a14_4": "諸佛眷屬，棄捐諸瑕，諸佛之法，而不可獲，而常安隱。」",
    "T03n0154_003:0086a16_5": "於時蓮華藏菩薩，入諸法所趣之心，無所罣礙，所念法門無諸弊礙。",
    "T03n0154_003:0086a17_6": "諸菩薩行為普賢願，合集等行，正住於願，入諸佛法，見十方佛，加於大哀，度於無極，降伏眾生，休息惡趣。",
    "T03n0154_003:0086a20_7": "一切菩薩諸三昧定，覩了本際，諸佛之慧，所行無盡，莫不歸伏，趣諸道慧，皆照總持分別諸度蓮花之藏。",
    "T03n0154_003:0086a22_8": "其諸菩薩，承佛聖旨，各自說言：「諸佛盡聽！",
    "T03n0154_003:0086a23_9": "諸佛世尊，所行無量，極大變化，隨其本相，曉了諸法，一切皆知，諸佛超異，都無陰蓋。",
    "T03n0154_003:0086a25_10": "諸佛世尊，普逮法界，入于法界，諸佛世界，有無處所，無所罣礙。",
    "T03n0154_003:0086a27_11": "何為十？",
    "T03n0154_003:0086a27_12": "在兜術天，現盡壽命忽沒，無能禁制亦無有處。",
    "T03n0154_003:0086a28_13": "入母腹中十月而生。",
    "T03n0154_003:0086a29_14": "又棄捐家，而樂出外，心常欣悅。",
    "T03n0154_003:0086b01_0": "坐佛樹下，積累一切諸佛之法。",
    "T03n0154_003:0086b01_1": "一時之頃，普諸佛土，示現如來感動瑞應。",
    "T03n0154_003:0086b02_2": "常轉法輪，悉殖德本，分別解說。",
    "T03n0154_003:0086b03_3": "當得佛時，具成菩薩，而以法成。",
    "T03n0154_003:0086b04_4": "諸佛世尊，永無住處，在在智慧而建立之。",
    "T03n0154_003:0086b05_5": "是為佛子，無有處所，亦無所住。",
    "T03n0154_003:0086b06_6": "「復次，佛子！",
    "T03n0154_003:0086b06_7": "諸世尊有十教目。",
    "T03n0154_003:0086b06_8": "何等十？",
    "T03n0154_003:0086b06_9": "教化一切，諸度無極，皆除一切諸無智法，常修大哀。",
    "T03n0154_003:0086b08_10": "有十種力，普轉法輪、教化群黎、禁制眾生、成平等覺、開通萌類、令無所住、於此無行相法自歸、已得寂然亦教他人至覺滅度，是為十。",
    "T03n0154_003:0086b11_11": "「復次，佛子！",
    "T03n0154_003:0086b11_12": "復有十事，疾見如來。",
    "T03n0154_003:0086b12_13": "何等十？",
    "T03n0154_003:0086b12_14": "適見諸佛，則覩眾生，便棄一切，諸所歸趣。",
    "T03n0154_003:0086b13_15": "取要言之，速疾具足福德眷屬，速受諸德之本，即得清淨。",
    "T03n0154_003:0086b14_16": "無所短乏，便除狐疑，適見諸佛，為眾生等示于大乘，令無所畏，尋得成就，為不退轉。",
    "T03n0154_003:0086b16_17": "適得逮見諸佛世尊，疾求分別眾生之源，而開度之，便逮度世淨眾生根。",
    "T03n0154_003:0086b18_18": "適得逮見諸佛世尊，便無弊礙。",
    "T03n0154_003:0086b19_19": "是為十。」",
    "T03n0154_003:0086b19_20": "佛說如是，諸菩薩聞經歡喜。",
    "T03n0154_003:0086b20_21": "◎◎佛說所欣釋經第二十三聞如是：一時佛遊舍衛祇樹給孤獨園，與大比丘眾千二百五十人俱。",
    "T03n0154_003:0086b23_22": "所欣釋子，多所遊至，出入無節，所詣門族，不可稱計。",
    "T03n0154_003:0086b25_0": "或晨、或冥、或早入冥出。",
    "T03n0154_003:0086b25_1": "於時阿難、優陀、薄拘盧等，合會一處，謂所欣釋子曰：「賢者！",
    "T03n0154_003:0086b27_0": "何為而多行來不知時節，何不時出時入？",
    "T03n0154_003:0086b28_0": "所詣之處，不自節量？」",
    "T03n0154_003:0086b28_1": "所欣釋子尋罵眾賢，出麤獷辭：「卿等無智，擾擾搖動，不能自安，喧呼惡口。",
    "T03n0154_003:0086c01_2": "卿等懈怠，不為眾僧有所興立。",
    "T03n0154_003:0086c02_3": "吾今出入，常為眾僧，嚴辦所當。",
    "T03n0154_003:0086c02_4": "卿等能任如是勞乎？",
    "T03n0154_003:0086c03_5": "為諸眾僧有所辦耶？",
    "T03n0154_003:0086c03_6": "勿得謂吾：『多有事理。』",
    "T03n0154_003:0086c04_7": "諸賢多務，甚於吾身。」",
    "T03n0154_003:0086c04_8": "所欣釋子：「卿等且復有所合辦，知何如吾辦眾僧事？」",
    "T03n0154_003:0086c06_9": "時諸比丘，同共發意。",
    "T03n0154_003:0086c06_10": "彼時三人，言語柔軟：「威德殊妙，依本福行，多所獲致，過踰於彼。」",
    "T03n0154_003:0086c08_11": "所欣釋子：「鈍愚男子以卒暴決，愚騃自用，強有所求，不得如志。」",
    "T03n0154_003:0086c09_12": "有一異天，詣長者家，得滿大甖若干供養。",
    "T03n0154_003:0086c10_13": "賢者阿難，詣他長者，以柔軟辭，宿德堅強，為說經法，令其家人，歡喜踊躍。",
    "T03n0154_003:0086c12_14": "從得分衛，大獲供養，隨意所施，不強不求。",
    "T03n0154_003:0086c13_15": "時諸比丘往啟佛，具說本末。",
    "T03n0154_003:0086c14_16": "佛告諸比丘：「於此四人，不但今世諍功分衛，唯有一人，所獲薄少，餘人得多。",
    "T03n0154_003:0086c16_17": "阿難比丘，眾人勸助，一切所安。",
    "T03n0154_003:0086c16_18": "往古久遠不可計時，於他異土。",
    "T03n0154_003:0086c17_19": "時有四人，以為親厚，相斂聚會，共止一處。",
    "T03n0154_003:0086c18_20": "時有獵師，射獵得鹿，欲來入城。",
    "T03n0154_003:0086c19_21": "各共議言：『吾等設計，從其獵師，當索鹿肉，知誰獲多？』",
    "T03n0154_003:0086c20_22": "俱即發行，一人陳辭，出其䵃言，而高自畜：『咄卿男子，當惠我肉，欲得食之。』",
    "T03n0154_003:0086c22_23": "第二人曰：『唯兄施肉，令弟得食。』",
    "T03n0154_003:0086c23_24": "第三人曰：『仁者可愛，以肉相與，吾思食之。』",
    "T03n0154_003:0086c24_25": "第四人曰：『親厚捐肉，唯見乞施，吾欲食之。』",
    "T03n0154_003:0086c25_26": "俱共飢渴。",
    "T03n0154_003:0086c25_27": "時獵師察四人言辭，各隨所言，以偈報曰：「『卿辭甚麤䵃，　　云何相與肉？",
    "T03n0154_003:0086c28_0": "　　其言如刺人，　　但以角相施。』",
    "T03n0154_003:0086c29_0": "「復以偈報第二人曰：「『此人為善哉！",
    "T03n0154_003:0087a01_1": "　　謂我以為兄，　　其辭如肢體，　　便持一脚與。』",
    "T03n0154_003:0087a03_0": "「復次第三人以偈報曰：「『可愛敬施我，　　而心懷慈哀，　　辭言如腹心，　　便以心肝與。』",
    "T03n0154_003:0087a06_0": "「復次第四人以偈報曰：「『以我為親厚，　　其身得同契，　　此言快善哉！",
    "T03n0154_003:0087a08_1": "　　以肉皆相施。』",
    "T03n0154_003:0087a09_0": "「於時獵師，隨其所志言辭麤細，各與肉分。",
    "T03n0154_003:0087a10_0": "於時天頌曰：「『一切男子辭，　　柔軟歸其身，　　是故莫麤言，　　衰利不離身。』」",
    "T03n0154_003:0087a13_0": "爾時佛告諸比丘：「第一麤辭則所欣釋子、第二人者颰陀和梨、第三黑優陀、第四阿難也！",
    "T03n0154_003:0087a15_0": "天說偈者，則吾身。",
    "T03n0154_003:0087a15_1": "爾時相遇，今亦如是。」",
    "T03n0154_003:0087a16_0": "佛說如是，莫不歡喜。",
    "T03n0154_003:0087a17_0": "佛說國王五人經第二十四",
    "T03n0154_003:0087a18_0": "聞如是：一時佛遊舍衛祇樹給孤獨園，與大比丘眾千二百五十人俱。",
    "T03n0154_003:0087a19_1": "爾時諸尊比丘各發心言：「賢者舍利弗、賢者阿那律、賢者阿難、輸輪及諸弟子五百之眾，本俱一時棄家為道，無所貪慕，不志世榮，悉為沙門。",
    "T03n0154_003:0087a23_0": "時舍利弗，嗟歎智慧最為第一，斷眾狐疑，和解鬪諍，分別道義，無所不通，如冥中有炬火，多所炤曜。",
    "T03n0154_003:0087a25_1": "時阿那律，嗟歎巧便，為眾人匠，多所成就現若干術，令人喜悅，工巧第一。",
    "T03n0154_003:0087a27_2": "於時阿難，歎嗟端正色像第一，顏貌殊妙，見莫不欣，眾人愛重，一切尊敬，歎為佛，有三十二相。",
    "T03n0154_003:0087a29_3": "於時輸輪，既勤修習，未曾有懈，嗟歎精進，世間無倫，又能入海，多所成辦。",
    "T03n0154_003:0087b02_4": "如來世尊，現生釋種，棄國捐王，得成佛道，端正無比，色像第一。",
    "T03n0154_003:0087b04_0": "如星中月，光明超日，體長丈六，三十二相，八十種好，其聲八部，出萬億音，所講說法，天龍鬼神，人物之類，各得開解，皆得其所。",
    "T03n0154_003:0087b07_0": "佛諸兄弟，伯叔之子，雖各自譽皆歸命佛，以為弟子。",
    "T03n0154_003:0087b08_1": "佛之功德，不可稱限，從無數百千億劫，積累功德，自致得佛，為一切人示其道路。」",
    "T03n0154_003:0087b10_2": "俱往詣佛：「問其本末，誰為第一？",
    "T03n0154_003:0087b11_0": "我等聚會，各各自歎己之所長。」",
    "T03n0154_003:0087b11_1": "佛告比丘：「此諸人等，不但今世各自稱譽常歎己身第一無雙，前世亦然，生生所歸，皆伏吾所，吾尊無極。",
    "T03n0154_003:0087b14_2": "所以者何？",
    "T03n0154_003:0087b14_3": "乃往過去無數久遠世時，有一國王名曰大船，國土廣大，群僚大臣普亦具足，其土豐熟，人民熾盛。",
    "T03n0154_003:0087b16_4": "王有五子：第一智慧、第二工巧、第三端正、第四精進、第五福德，各自嗟歎己之所長。",
    "T03n0154_003:0087b18_5": "其智慧者，嗟歎智慧天下第一，以偈頌曰：「『智慧最第一，　　能決眾狐疑，　　分別難解義，　　和解久怨結。",
    "T03n0154_003:0087b22_0": "　　能以權方便，　　令人得其所，　　眾庶覩歡喜，　　悉共等稱譽。』",
    "T03n0154_003:0087b24_0": "「第二者，嗟歎工巧，以偈頌曰：「『工巧有技術，　　多所能成就，　　機關作木人，　　正能似人形。",
    "T03n0154_003:0087b27_0": "　　舉動而屈伸，　　觀者莫不欣，　　皆共歸遺之，　　所技可依因。』",
    "T03n0154_003:0087b29_0": "「第三人，嗟歎端正以偈頌曰：「『端正最第一，　　色像難比倫，　　眾人觀顏貌，　　遠近莫不聞。",
    "T03n0154_003:0087c03_0": "　　皆來尊敬之，　　慎事普慇懃，　　家人奉若天，　　如日出浮雲。』",
    "T03n0154_003:0087c05_0": "「第四人，嗟歎精進，以偈頌曰：「『精進為第一，　　精進入大海，　　能越諸患難，　　多致珍寶財。",
    "T03n0154_003:0087c08_0": "　　勇猛多所能，　　由是無所礙，　　家業皆成辦，　　親里敬欣戴。』",
    "T03n0154_003:0087c10_0": "「第五人，嗟歎福德，以偈頌曰：「『福德為第一，　　所在得自然，　　富樂無有極，　　生生為福田。",
    "T03n0154_003:0087c13_0": "　　福為天帝釋，　　梵天轉輪王，　　亦得成佛道，　　具足道法王。』",
    "T03n0154_003:0087c15_0": "「各各自說己之所長，各謂第一，無能決者。",
    "T03n0154_003:0087c16_0": "各自立意，不相為伏，轉相謂言：『吾等各當自試功德，現丈夫之相，遠遊諸國，詣他土地，爾乃別知殊異之德，誰為第一！』",
    "T03n0154_003:0087c18_1": "時智慧者，入他國土，推問其國人民善惡？",
    "T03n0154_003:0087c19_2": "穀米貴賤？",
    "T03n0154_003:0087c20_3": "豪富下劣？",
    "T03n0154_003:0087c20_4": "聞其國中，有兩長者，豪富難及，舊共親親，中共相失，眾人搆狡，鬪使成怨，積有年歲無能和解者。",
    "T03n0154_003:0087c22_5": "其智慧者設權方便，齎好饋遺百種飲食，詣長者門求索奉現。",
    "T03n0154_003:0087c24_6": "長者即見。",
    "T03n0154_003:0087c24_7": "進其所齎餽遺之具，以其長者名，辭謝問訊：『前者相失，以意不及，眾人搆狡，遂成怨結，積年違曠，不得言會。",
    "T03n0154_003:0087c27_8": "思一侍面敘其辛苦，故遣飲食饋遺之物，唯見納受，無見譏責，亦無父怨母讎，故遣吾來，以相喻意。』",
    "T03n0154_003:0087c29_9": "其長者聞，欣然大悅：『吾欲和解，其日久矣！",
    "T03n0154_003:0088a01_10": "但無親親以相喻意，乃復辱信，枉屈相喻，誠非所望。",
    "T03n0154_003:0088a02_11": "同念厚意，便順來旨，不敢違命。』",
    "T03n0154_003:0088a03_12": "其智慧者，解長者意，[火*霍]然無疑，辭出而退。",
    "T03n0154_003:0088a04_13": "詣第二長者，亦復如是，解喻其意，如前所言，便共尅期，共會其處，聚合眾人，和解仇怨。",
    "T03n0154_003:0088a06_14": "應時醼飲，作諸伎樂，共相娛樂，各各相問本末和解意，乃知此人以善權和解兩怨令親如故，各自念言：『吾久相失，一國中人，不能和解，乃使此人遠來相聞和解，其恩難量，非辭所盡。』",
    "T03n0154_003:0088a11_15": "各出百千兩金，而奉遺之！",
    "T03n0154_003:0088a11_16": "即持此寶，與諸兄弟，以偈頌曰：「『言辭所具足，　　辯能造經典，　　正士能博聞，　　安隱至究竟。",
    "T03n0154_003:0088a15_0": "　　觀我以智慧，　　致此若干寶，　　衣食自具足，　　并及布施人。』",
    "T03n0154_003:0088a17_0": "「時第二工巧者，轉行至他國。",
    "T03n0154_003:0088a17_1": "應時國王，喜諸技術，即以材木，作機關木人，形貌端正，生人無異，衣服顏色，黠慧無比，能工歌舞，舉動如人，辭言：『我子生若干年，國中恭敬，多所餽遺。』",
    "T03n0154_003:0088a21_2": "國王聞之，命使作伎，王及夫人，升閣而觀。",
    "T03n0154_003:0088a22_3": "作伎歌舞若干方便，跪拜進止，勝於生人。",
    "T03n0154_003:0088a23_4": "王及夫人，歡喜無量。",
    "T03n0154_003:0088a24_0": "便角[目*翕]眼，色視夫人。",
    "T03n0154_003:0088a24_1": "王遙見之，心懷忿怒，促勅侍者：『斬其頭來。",
    "T03n0154_003:0088a25_2": "何以[目*翕]眼視吾夫人？",
    "T03n0154_003:0088a26_3": "謂有惡意，色視不疑。』",
    "T03n0154_003:0088a26_4": "其父啼泣，淚出五行，長跪請命：『吾有一子，甚重愛之，坐起進退，以解憂思，愚意不及，有是失耳。",
    "T03n0154_003:0088a29_0": "假使殺者，我共當死，唯以加哀，原其罪舋。』",
    "T03n0154_003:0088b01_1": "時王恚甚，不肯聽之。",
    "T03n0154_003:0088b01_2": "復白王言：『若不活者，願自手殺，勿使餘人。』",
    "T03n0154_003:0088b02_3": "王便可之。",
    "T03n0154_003:0088b02_4": "則拔一肩榍，機關解落，碎散在地。",
    "T03n0154_003:0088b03_5": "王乃驚愕：『吾身云何瞋於材木？",
    "T03n0154_003:0088b04_6": "此人工巧，天下無雙，作此機關，三百六十節，勝於生人！』",
    "T03n0154_003:0088b05_7": "即以賞賜億萬兩金。",
    "T03n0154_003:0088b06_8": "即持金出，與諸兄弟，令飲食之，以偈頌曰：「『觀此工巧者，　　多所而成就，　　機關為木人，　　過踰於生者。",
    "T03n0154_003:0088b10_0": "　　歌舞現伎樂，　　令尊者歡喜，　　得賞若干寶，　　誰為最第一？』",
    "T03n0154_003:0088b12_0": "「第三端正者，轉詣他國。",
    "T03n0154_003:0088b12_1": "人民聞有端正者從遠方來，色像第一，世間希有，人民皆往奉迎，飲食百味，金銀珍寶，用上遺之。",
    "T03n0154_003:0088b14_2": "其人作伎，眾庶益悅，瞻戴光顏，如星中月，驕貴之女，多有財寶，眾藏盈滿，獻致珍異無數億寶。",
    "T03n0154_003:0088b17_3": "得此寶已，與諸兄弟，以偈頌曰：「『善哉色如花，　　端正顏貌足，　　女人所尊敬，　　又得常安隱。",
    "T03n0154_003:0088b20_0": "　　眾人所觀察，　　猶如星中月，　　今致若干寶，　　自食并施人。』",
    "T03n0154_003:0088b22_0": "「第四精進者，轉詣他國。",
    "T03n0154_003:0088b22_1": "到一江邊，見一栴檀樹，隨流來下，脫衣入水，泅截接取。",
    "T03n0154_003:0088b23_2": "國王家急求栴檀，即載送上，金得百萬，所得之寶，不可稱計。",
    "T03n0154_003:0088b25_3": "與諸兄弟，以偈頌曰：「『精進最第一，　　勇猛能入海，　　致於眾珍寶，　　以給家親屬。",
    "T03n0154_003:0088b28_0": "　　賴我浮江水，　　接得妙栴檀，　　致金若干數，　　自食及施人。』",
    "T03n0154_003:0088c01_0": "「第五福德者，轉詣大國。",
    "T03n0154_003:0088c01_1": "時天暑熱，臥于樹下，日時昳中，餘樹蔭移。",
    "T03n0154_003:0088c02_2": "此人所臥，樹蔭不動，威神巍巍，端正姝好，猶如日月。",
    "T03n0154_003:0088c03_3": "彼國王薨，無有太子可嗣立者，眾人議言：『當求賢士以為國主！』",
    "T03n0154_003:0088c05_4": "募人四出，選擇國內可應立者。",
    "T03n0154_003:0088c06_5": "使者按行，見一樹下，有此一人，於世希有，臥於樹下，樹蔭不移，心自念言：『此非凡人，應為國主！』",
    "T03n0154_003:0088c08_6": "尋往遍啟國之大臣，具說本末。",
    "T03n0154_003:0088c09_7": "於時群臣即嚴威儀，導從騎乘，印綬冠幘，車駕衣服，則往奉迎。",
    "T03n0154_003:0088c10_8": "洗沐塗香，衣冠被服，佩帶畢訖，皆拜謁稱臣。",
    "T03n0154_003:0088c11_9": "昇車入宮，南面立詔，國即太平，風雨時節。",
    "T03n0154_003:0088c12_10": "即時勅外：『詔有四人：一者智慧、二者工巧、三者端正、四者精進，召至中閤。』",
    "T03n0154_003:0088c14_11": "一時俱集，令住侍衛。",
    "T03n0154_003:0088c15_12": "時福德王，以偈頌曰：「『有福功德者，　　得為天帝釋，　　帝王轉輪王，　　亦得為梵王。",
    "T03n0154_003:0088c18_0": "　　智慧及工巧，　　端正并精進，　　皆詣福德門，　　侍立為臣僕。』",
    "T03n0154_003:0088c20_0": "「時福德王，遂以高位，署諸兄弟，各令得所。」",
    "T03n0154_003:0088c21_0": "佛告諸比丘：「爾時智慧者，則舍利弗是；工巧者，則阿那律是；端正者，則阿難是；精進者，則輸輪是；福德王者，即吾身是。",
    "T03n0154_003:0088c23_1": "此等爾時各自稱歎己之所長，以為第一，於今亦然。",
    "T03n0154_003:0088c25_0": "昔爾時世皆不如吾，而各自嗟歎。",
    "T03n0154_003:0088c25_1": "吾成佛道，三界之尊，今皆歸吾以為弟子，依佛得度。」",
    "T03n0154_003:0088c27_2": "佛說如是，莫不歡喜。",
    "T03n0154_003:0088c28_0": "佛說蠱狐烏經第二十五",
    "T03n0154_003:0088c29_0": "聞如是：一時佛遊舍衛祇樹給孤獨園，與大比丘眾千二百五十人俱。",
    "T03n0154_003:0089a01_1": "爾時佛告諸比丘：「調達凶危，橫見嗟歎者，不得其理。」",
    "T03n0154_003:0089a02_2": "拘迦利比丘嗟歎調達，調達亦復歎拘迦利比丘。",
    "T03n0154_003:0089a04_3": "其彼二人，橫相嗟歎，無義無理。",
    "T03n0154_003:0089a04_4": "諸比丘聞，往白世尊：「唯然，大聖！",
    "T03n0154_003:0089a05_5": "觀拘迦利比丘，因依正典，緣法律教，以信出家，而為沙門；橫歎調達，以非為是，不得義理。",
    "T03n0154_003:0089a07_6": "又彼調達嗟歎拘迦利比丘，以非為是，以是為非。」",
    "T03n0154_003:0089a09_7": "佛告諸比丘：「今此輩愚騃之等，不但今世橫相嗟歎，以非為是、以是為非，前世亦然。",
    "T03n0154_003:0089a11_8": "乃往過去久遠世時，黃門命過，親里即取棄樗樹間。",
    "T03n0154_003:0089a12_9": "彼時蠱狐烏鳥，來食其肉，時共相嗟歎。",
    "T03n0154_003:0089a13_10": "樹間烏為狐說偈曰：「『君體如師子，　　其頭如仙人，　　脂猶鹿中王，　　善哉如好華。』",
    "T03n0154_003:0089a16_0": "「於時蠱狐即樹間，以偈讚曰：「『誰尊在樹上，　　其慧第一最，　　其明炤十方，　　如積紫磨金。』",
    "T03n0154_003:0089a19_0": "「於時烏以偈報，頌曰：「『君則大師子，　　欲見君故來，　　君脂如鹿王，　　善哉得利義。』",
    "T03n0154_003:0089a22_0": "「蠱狐復以偈報，頌曰：「『誠信實相知，　　俱相歎至誠，　　合積紫磨金，　　所問服食此。』",
    "T03n0154_003:0089a25_0": "「爾時，去彼不遠有大仙人，處於閑居淨修為道。",
    "T03n0154_003:0089a26_1": "聞狐及烏轉共相譽，心自念言：『彼等之類，橫相咨嗟，彼言皆虛，無一誠實。』",
    "T03n0154_003:0089a27_2": "以偈問曰：「『吾久見所興，　　至此俱兩舌，　　自藏於樹間，　　俱食於人肉。』",
    "T03n0154_003:0089b02_0": "「於時烏瞋恚，以偈報仙人：「『師子及孔雀，　　共食於禽肉，　　於彼髠滅頭，　　次第而求活。』",
    "T03n0154_003:0089b05_0": "「仙人以偈答曰：「『樗樹臭下極，　　一切鳥所惡，　　眾鹿所依因，　　棄死黃門身。",
    "T03n0154_003:0089b08_0": "　　汝輩下賤物，　　俱來聚會此，　　食於黃門身，　　自稱為上人。』」",
    "T03n0154_003:0089b10_0": "佛告諸比丘：「欲知，爾時蠱狐者，調達是；烏者，拘迦利是；仙人者，則菩薩是。",
    "T03n0154_003:0089b11_1": "爾時俱共相歎，以非為是、以是為非，於今亦然。」",
    "T03n0154_003:0089b13_0": "佛說比丘疾病經第二十六",
    "T03n0154_003:0089b14_0": "聞如是：一時佛遊舍衛祇樹給孤獨園，與大比丘千二百五十人俱。",
    "T03n0154_003:0089b15_1": "時一比丘，疾病困篤獨自一身，無有等類，無有視者，亦無醫藥衣被飯食，不能起居，惡露自出。",
    "T03n0154_003:0089b17_2": "身臥其上，四向顧視，無來救濟者，便自歎息：「今日吾身，無救無護！」",
    "T03n0154_003:0089b19_3": "時阿難見，往白佛：「唯然大聖！",
    "T03n0154_003:0089b20_4": "吾身今日，得未曾有。",
    "T03n0154_003:0089b20_5": "如來世尊大慈大哀，有苦比丘，當念救濟。",
    "T03n0154_003:0089b21_6": "吾乃往世無數劫時，救此比丘疾病之患，於今世亦然。",
    "T03n0154_003:0089b23_0": "乃往過去久遠世時，於空閑處，多神仙五通學者，在彼獨處，各各相勸，轉相佐助。",
    "T03n0154_003:0089b24_1": "各各取果，以相給足，以作籌筭，設使疾病，轉相瞻療。",
    "T03n0154_003:0089b26_2": "時有摩納學志，有所緩急，常馳走趣。",
    "T03n0154_003:0089b27_3": "有一學志，若有急緩疾病之厄，初不視瞻。",
    "T03n0154_003:0089b28_4": "時彼學志，有急緩時，無有救者，則自獨立，無伴無侶。",
    "T03n0154_003:0089b29_5": "彼於異時，身得疾病，無療瞻者，亦無持果授與食者。",
    "T03n0154_003:0089c01_6": "是時五通仙人見彼和上，見之如是，心自念言：『此人孤獨，無有救護。』",
    "T03n0154_003:0089c03_7": "心慜念之，即往到其所，即問之曰：『摩納學志！",
    "T03n0154_003:0089c04_8": "卿強健時，頗有消息，問訊不寧，有親厚朋友乎？』",
    "T03n0154_003:0089c05_9": "即時報曰：『無也！",
    "T03n0154_003:0089c05_10": "和上亦無親友知識之厚，我之父母，家屬親里，去此大遠。』",
    "T03n0154_003:0089c07_11": "又問曰：『此梵志共頓一處，不與親友結為知識耶？』",
    "T03n0154_003:0089c08_12": "答曰：『無也！』",
    "T03n0154_003:0089c08_13": "和上答曰：『不結親友，無有知識，以何為人？",
    "T03n0154_003:0089c09_14": "卿見餘人，展轉相敬，展轉相事，卿獨不也？",
    "T03n0154_003:0089c10_15": "今日孤獨，無救護。』",
    "T03n0154_003:0089c11_16": "於時仙人，扶接摩納，使之令坐，將詣自所頓處，勸之安心，將詣親厚而以療治，則頌偈曰：「『棄捐于妻子，　　出家無所慕，　　卿和上為父，　　等類則兄弟。",
    "T03n0154_003:0089c16_0": "　　頓與梵志俱，　　而不相供視，　　得疾病困篤，　　孤獨無所依。",
    "T03n0154_003:0089c18_0": "　　察子見此已，　　梵行為親友，　　普行子恭敬，　　展轉相瞻視。』」",
    "T03n0154_003:0089c20_0": "時佛世尊往詣比丘，而問之曰：「今得疾病，有瞻視醫藥床臥具乎？」",
    "T03n0154_003:0089c21_1": "白曰：「孤獨無瞻視者，無醫無藥，去家甚遠，離於父母無有兄弟，親里伴侶，無供侍者。」",
    "T03n0154_003:0089c23_2": "世尊又問：「卿強健時，頗瞻視問訊有疾者不？」",
    "T03n0154_003:0089c24_3": "答曰：「不也！」",
    "T03n0154_003:0089c25_0": "世尊告曰：「卿強健時，不瞻視人，不問訊疾病，誰當瞻視卿乎？",
    "T03n0154_003:0089c26_1": "善惡有對，罪福有報，恩生往反，義絕稀疏。",
    "T03n0154_003:0089c27_2": "佛為一切三界之救，救度五道，當捨卿耶？",
    "T03n0154_003:0089c28_3": "前世救卿，今亦當然。」",
    "T03n0154_003:0089c29_0": "佛扶起之，欲以水洗。",
    "T03n0154_003:0089c29_1": "時天帝聞佛所言，如伸臂頃，忽然來下，欲洗浴之。",
    "T03n0154_003:0090a01_2": "佛言：「拘翼！",
    "T03n0154_003:0090a02_3": "卿在天上香潔之中，安能救洗穢濁臭處？」",
    "T03n0154_003:0090a03_4": "天帝釋答曰：「向者世尊說，此比丘本不瞻人，不視疾病，孤獨無救。",
    "T03n0154_003:0090a04_5": "佛為十方一切之救，功德具足，無所乏少，尚瞻視之；況我罪福未斷，而不興福耶？」",
    "T03n0154_003:0090a06_6": "時佛手洗，天帝水灌，還復臥之，飲其醫藥，即時除愈。",
    "T03n0154_003:0090a07_7": "為說經法，即時得道。",
    "T03n0154_003:0090a08_8": "世尊以偈而讚之曰：「人當瞻疾病，　　問訊諸危厄，　善惡有報應，　　如種果獲實。",
    "T03n0154_003:0090a11_0": "　世尊則為父，　　經法以為母，　同學者兄弟，　　因是而得度。」",
    "T03n0154_003:0090a13_0": "佛說如是，莫不歡喜。",
    "T03n0154_003:0090a14_0": "佛說審裸形子經第二十七",
    "T03n0154_003:0090a15_0": "聞如是：一時佛遊舍衛祇樹給孤獨園，與大比丘眾千二百五十人俱。",
    "T03n0154_003:0090a16_1": "爾時有國王，因梵志女而生一子，名曰至誠。",
    "T03n0154_003:0090a17_2": "外道異學，審裸形子，而為作子。",
    "T03n0154_003:0090a18_3": "其裸形子，智慧聰明，有超異之慧，有所講說，多所降伏，於諸經典無所不博，普為眾人共其國王，博達眾誼，往詣世尊。",
    "T03n0154_003:0090a21_4": "其尼揵有四姉弟，因梵志生，敬樂異學：一名饕餮、二名興貪、三名金誠、四名誠雪。",
    "T03n0154_003:0090a23_5": "時裸形子，遣詣佛所，欲試世尊，皆受法則悉知經誼，具來我說。",
    "T03n0154_003:0090a25_6": "爾時姉弟，各相謂言：「吾等共詣沙門瞿曇所，試其舉動，行步進止，取其長短。」",
    "T03n0154_003:0090a26_7": "便共往詣，棄捐居家，悉為沙門，受具足戒。",
    "T03n0154_003:0090a27_8": "時佛世尊，以往世喻，而開化之，導示本原，諸根所從，功德之本，棄捐貢高，除其憍慢，皆得羅漢。",
    "T03n0154_003:0090b01_9": "時裸形子，問諸姉弟：「所試云何？」",
    "T03n0154_003:0090b01_10": "諸女則以無央數誼，嗟歎世尊，稱譽經典法律之妙，不可勝限。",
    "T03n0154_003:0090b03_11": "時裸形子，不受女言：「汝等以家事往欲試亂道，反為世尊所見攝取迷惑誑詐。",
    "T03n0154_003:0090b05_12": "譬如有人行入水中，洗去垢濁令身淨潔，反溺水死；汝等如是，欲往試佛壞其道意，視其舉動，取其長短，反為瞿曇所見迷惑，沒溺自失不得濟己。",
    "T03n0154_003:0090b09_0": "譬如有人行入果樹，欲採好果，反為禽獸虎狼所食，亡身不還；汝等如是，往試沙門瞿曇，取其法則舉動長短，以來語吾，而反沒溺，為所問瞿曇所惑。",
    "T03n0154_003:0090b12_1": "譬如蛇虺弊蟲兇惡之人，尚可親近，可信可樂，可致吉祥安隱之法。",
    "T03n0154_003:0090b14_2": "世尊瞿曇，求是功德安隱之誼，終不可得。」",
    "T03n0154_003:0090b15_3": "諸女答曰：「世尊道德，去人四虺瑕穢之毒，令人安隱寂然，虛空尚可有瑕，如來世尊未曾有短，男女見之，莫不安隱。",
    "T03n0154_003:0090b18_4": "時為我等，說微妙誼，咨歎道稱，我等歡喜，稽首歸命。」",
    "T03n0154_003:0090b19_5": "時比丘僧，具足啟佛：「唯然世尊，且觀外學裸形子，有異語誹謗佛道，反譏諸女：『汝等何故歸命世尊？",
    "T03n0154_003:0090b21_6": "觀其舉動，當取長短而來語我，反為迷惑沈溺其身，不能自濟。』」",
    "T03n0154_003:0090b23_7": "佛告諸比丘：「裸形子遣四女人，欲來試佛取其長短。",
    "T03n0154_003:0090b24_8": "世尊無瑕，何從取闕？",
    "T03n0154_003:0090b25_9": "佛尋開化，皆令得度，至無著證。",
    "T03n0154_003:0090b25_10": "乃往古久遠世時，有一國王，名曰迦隣，與他國王，結為怨仇，欲往壞之。",
    "T03n0154_003:0090b27_11": "即遣四女，端正殊妙，姿顏無雙，而往試之，取其長短，為內匿賊，詣阿脂王許。",
    "T03n0154_003:0090b29_12": "時阿脂王，有尊太后，端正殊好，無不尊敬，威神巍巍，殊德無量，無有瑕穢，柔和無䵃，名稱遠聞，安詳柔和。",
    "T03n0154_003:0090c02_13": "迦隣王女，嗟歎阿脂王功德：『世之希有，名稱遠聞，八方上下，莫不宣揚！",
    "T03n0154_003:0090c04_14": "我等父王，諱為迦隣，故相遣來，以相給侍，奉在左右。",
    "T03n0154_003:0090c05_15": "我父王辭曰：「其王德殊，微妙難及，無有瑕垢，安詳不暴，忍辱無穢，與人語言，才辯殊異，聞名輙伏。",
    "T03n0154_003:0090c08_0": "我不受言。」』",
    "T03n0154_003:0090c08_1": "其國屬阿脂王，為大國主，又國號曰虛空。",
    "T03n0154_003:0090c09_2": "王所止處，有一大臣，名曰細那，聰明智慧，聖達難及，卒慧尋答，為王輔臣。",
    "T03n0154_003:0090c11_3": "時迦隣王，不隨女言，棄詣大國細那土界，與大眾俱，周匝圍遶。",
    "T03n0154_003:0090c12_4": "王問傍臣：『當奈之何？",
    "T03n0154_003:0090c13_5": "吾自開門而捨去，入此他門？』",
    "T03n0154_003:0090c13_6": "傍臣對曰：『無得恐懼，天王自安，譬如師子處於林間不畏樹木。",
    "T03n0154_003:0090c15_7": "今住於此，亦復如是，城郭則安，得護無患。』",
    "T03n0154_003:0090c16_8": "以偈頌曰：「『以自開其門，　　反入此國界，　　阿蘭之大土，　　如師子林樹。",
    "T03n0154_003:0090c19_0": "　　安護而得護，　　自然無所畏，　　其欣踊國王，　　可以長安隱。』",
    "T03n0154_003:0090c21_0": "「人健論誼，其言流溢，阿脂王聞其迦隣王，以財利故及其名稱、發意所趣，則歎頌曰：「『此事大佳，　　微妙難量，　　名德流布，　　無有眾惡。",
    "T03n0154_003:0090c25_0": "　　能堪住法，　　將無於此，　　有所誑詐。』",
    "T03n0154_003:0090c27_0": "「又問曰：『其此仙人，天帝之神，皆遊迦隣國界，威神廣大。",
    "T03n0154_003:0090c28_1": "彼聞我德，即當得勝。",
    "T03n0154_003:0090c28_2": "其迦隣王，便當破壞而自降伏。』",
    "T03n0154_003:0090c29_3": "時阿脂王，心自念曰：『彼諸仙人，終不妄語。』",
    "T03n0154_003:0091a01_4": "諸仙人曰：『吾當得勝，功德無量所說如此。』",
    "T03n0154_003:0091a02_5": "諸臣報曰：『唯然，大王，仙人至誠，終不虛言。』",
    "T03n0154_003:0091a03_6": "以偈頌曰：「『諸迦隣得勝，　　緣是而降伏，　　阿脂王失計，　　仙人說如是。",
    "T03n0154_003:0091a06_0": "　　善哉言質直，　　所興無所失，　　以何說此言？",
    "T03n0154_003:0091a07_1": "　　自然有聲音。",
    "T03n0154_003:0091a08_0": "　　天王當知之，　　言至誠于斯，　　所行無放逸，　　而當得勝法。』",
    "T03n0154_003:0091a10_0": "「『又言阿脂王，　　而當復得勝。",
    "T03n0154_003:0091a11_0": "　　此云何至誠？",
    "T03n0154_003:0091a11_1": "　　更為我解說。』",
    "T03n0154_003:0091a12_0": "「大臣答曰：『不曾聞乎！",
    "T03n0154_003:0091a12_1": "失聖仙人剛強難化，手執利劍，像貌可畏。",
    "T03n0154_003:0091a13_2": "丈夫男子以人民故，承其德本，而降伏之，不言自歸。",
    "T03n0154_003:0091a14_3": "其阿脂王，為大丈夫，方便校計，亦復如是。",
    "T03n0154_003:0091a15_4": "又其眷屬，和順承教，無有異心，志不離別，所作無上，威德巍巍。",
    "T03n0154_003:0091a17_5": "假使阿脂王不得勝者，今願天王，目自覩之。",
    "T03n0154_003:0091a18_6": "以王勇猛，計策方便，權[捐口+(口/└)]難及，終不破壞，設不相信，且自目見。』",
    "T03n0154_003:0091a19_7": "以偈頌曰：「『方策尊雄計，　　知時強精進，　　勇猛有權略，　　察此則知勝。",
    "T03n0154_003:0091a23_0": "　　阿脂名德忍，　　開化諸瞋恚，　　阿脂王堪任，　　迦隣焉得勝。』",
    "T03n0154_003:0091a25_0": "「時王不用言，興師起兵，往詣阿脂國。",
    "T03n0154_003:0091a25_1": "其欣踊兵，大臣輔佐，聰明智慧，勇猛精進，以無上心，和不離別。",
    "T03n0154_003:0091a27_2": "又阿脂王，身自勇健，其力聖強，應時得勝迦隣王。",
    "T03n0154_003:0091a28_3": "迦隣王伏，自歸謁拜，生捕收攝，尋便放之。",
    "T03n0154_003:0091a29_4": "於是天帝釋以偈頌曰：「『賢聖歎忍辱，　　開化諸瞋恚，　　降伏迦隣王，　　阿脂王獨勝。』」",
    "T03n0154_003:0091b04_0": "佛告諸比丘：「欲知爾時迦隣王者，審裸形子是；阿脂王者，則我身是；欣踊大臣，則舍利弗是；帝釋者，阿難是。",
    "T03n0154_003:0091b06_1": "爾時相隨，以為伴黨，義理相化，上下相承，今亦如是。」",
    "T03n0154_003:0091b07_2": "佛說如是，莫不歡喜。",
    "T03n0154_003:0091b09_0": "佛說腹使經第二十八",
    "T03n0154_003:0091b10_0": "聞如是：一時佛遊舍衛祇樹給孤獨園，與大比丘眾千二百五十人俱。",
    "T03n0154_003:0091b11_1": "爾時其國米穀踊貴，人民飢餓，佛諸比丘，各欲散去流遊諸國以為歲節。",
    "T03n0154_003:0091b13_2": "賢者阿難——博聞多智，於法無厭，辯才無礙，佛所說經，為無數人，護受經典，精進難及——心自念言：「假使世尊，詣於餘國，而造歲節，處於他域，無央數人，失其德本，坐具無所乏少。",
    "T03n0154_003:0091b17_3": "假使如來，止此舍衛，而為歲節，多所安隱，為成德本。」",
    "T03n0154_003:0091b18_4": "於時世尊，愍傷群黎，欲救護之，入舍衛城。",
    "T03n0154_003:0091b20_5": "波斯匿王，傍臣人民，往詣國王。",
    "T03n0154_003:0091b20_6": "阿難自往，說此本末。",
    "T03n0154_003:0091b21_7": "王波斯匿聞阿難言：「請佛三月及比丘眾，若干種饌，飲食具足，病瘦給藥，一切所安，隨其所樂，如是三月，無所乏少。」",
    "T03n0154_003:0091b24_8": "佛比丘眾舍衛歲節，時諸比丘心自念言：「賢者阿難！",
    "T03n0154_003:0091b25_9": "功德難及，得未曾有，行權知時，曉了誼理，勸化國王波斯匿，供養世尊及比丘眾，歲節三月皆令安隱，令比丘眾九十日中無有憂慮，一切施安所供無乏，令比丘眾各自安隱，不復遊馳至於他國。」",
    "T03n0154_003:0091c01_0": "時佛徹聽聞諸比丘共議此事，尋即往到比丘眾所：「汝等向者何所講論？」",
    "T03n0154_003:0091c02_1": "諸比丘眾具足本末啟白如來。",
    "T03n0154_003:0091c03_2": "佛告比丘：「賢者阿難！",
    "T03n0154_003:0091c04_0": "非但今世行權知時，前世亦然，行權方便。",
    "T03n0154_003:0091c05_0": "乃去往古久遠世時波羅奈國，時有王名梵達，王有大德，名稱遠聞。",
    "T03n0154_003:0091c06_1": "時國飢饉，米穀踊貴，人民飢餓，乞者眾多，無以可供。",
    "T03n0154_003:0091c07_2": "王憙施與，四面來乞，集如浮雲，十方皆至，隨力所任而供給之。",
    "T03n0154_003:0091c09_3": "布施如是無有休息，穀米遂貴，天轉旱酷，不復降雨，所種不收，人民飢困，乞者日滋。",
    "T03n0154_003:0091c11_4": "詣王宮門：『倉廩虛竭。』",
    "T03n0154_003:0091c11_5": "時諸臣吏各共議言：『今此國王，敢來乞者，尋即施與，不能逆人。",
    "T03n0154_003:0091c13_6": "天旱不雨，乞者遂甚，米穀踊貴，倉庫虛盡，將欲壞國。』",
    "T03n0154_003:0091c14_7": "時諸大臣欲救護國，往詣王所，具足為王啟說此議：『王所施與，今可省息，於法可依，須後豐有，爾乃復施。』",
    "T03n0154_003:0091c17_8": "王告之曰：『吾所施與，不能懈止。",
    "T03n0154_003:0091c17_9": "寡人有令志願布施，焉違本心？",
    "T03n0154_003:0091c18_10": "又來乞者，何忍逆之？",
    "T03n0154_003:0091c19_11": "其不來者，乃無所施。』",
    "T03n0154_003:0091c19_12": "時諸群臣，各共誼言：『吾等於宜當共作計，令諸窮士不得來乞，爾乃斷耳。』",
    "T03n0154_003:0091c21_13": "於時王施未曾懈廢，心自願言：『令諸倉穀，莫使消減！』",
    "T03n0154_003:0091c22_14": "時諸法明吏，告勅四遠：『不得令往從王乞匃，敢有乞者，皆受誅罰棄命都市。』",
    "T03n0154_003:0091c24_15": "四遠乞者，來詣其國，聞此急教，不敢行乞，不得見王，愁憂懊惱，問諸大臣：『審有是命，又問父母，實有急教，不得乞乎？』",
    "T03n0154_003:0091c27_16": "答曰：『有之！",
    "T03n0154_003:0091c27_17": "不得行乞。』",
    "T03n0154_003:0091c28_0": "乞者又問：『假令遠方有諸使吏，東西南北，皆足廩價穀糧飲食？』",
    "T03n0154_003:0091c29_1": "今此臣吏，獨欲飲食，故出惡教，勅諸四遠：『諸貧窮乞士，不得詣門從王乞匃，假使乞者罪皆應死！",
    "T03n0154_003:0092a02_2": "唯遠方使，得見倉庫。』",
    "T03n0154_003:0092a03_3": "展轉傳語，眾人皆知諸臣所建非王所為。",
    "T03n0154_003:0092a04_4": "「有一梵志，飢窮經日，欲行乞匃，以救其命，遍行求索，給足妻子。",
    "T03n0154_003:0092a06_0": "假使穀賤，乞匃易得，所獲無量，設穀飢貴，乞匃難獲。",
    "T03n0154_003:0092a07_1": "馳走乞匃，無所不至，纔得活命，心懷憂悴，不可復言。",
    "T03n0154_003:0092a08_2": "其婦於時謂梵志言：『汝遭勤苦，乞匃遇患，無所不至，而不能得。",
    "T03n0154_003:0092a10_3": "何不詣王從其乞匃？",
    "T03n0154_003:0092a10_4": "本聞國王，敢有乞者，不逆人意。』",
    "T03n0154_003:0092a11_5": "梵志答婦：『汝不聞耶？",
    "T03n0154_003:0092a12_6": "國王有令，不得令人詣王乞匃，唯遠方使，乃得進見，給其廩價，餘人乞者，皆當見斬。』",
    "T03n0154_003:0092a14_7": "梵志答婦：『我身今日，欲得求安，反見危害，既依仰他，復見毀辱。』",
    "T03n0154_003:0092a15_8": "其婦答曰：『如諸臣吏，告勅四遠，唯遠使得前，不聽餘人。",
    "T03n0154_003:0092a17_9": "卿自應言：「從遠使來，欲見大王，食乃得度。」』",
    "T03n0154_003:0092a18_10": "「於時梵志，即受婦言，執杖奉使，著奉使冠，詣王宮門。",
    "T03n0154_003:0092a19_11": "門吏曰：『子所從來？』",
    "T03n0154_003:0092a20_12": "答曰：『從遠使來。』",
    "T03n0154_003:0092a20_13": "門吏白王，啟其本末。",
    "T03n0154_003:0092a21_14": "即時現之：『子所從來？",
    "T03n0154_003:0092a21_15": "今十六國，穀米飢貴，各自守界，何從自到？",
    "T03n0154_003:0092a22_16": "從何國來？』",
    "T03n0154_003:0092a23_0": "吏具問是已。",
    "T03n0154_003:0092a23_1": "梵志答曰：『聞服王德故被使來。』",
    "T03n0154_003:0092a24_2": "吏又問曰：『於是國界，見彼國耶？",
    "T03n0154_003:0092a24_3": "聚落墟聚，足可達知。",
    "T03n0154_003:0092a25_4": "假使為己，唯願天王，獨為已者，所求易得。』",
    "T03n0154_003:0092a26_5": "『欲見大王，故來求見！』",
    "T03n0154_003:0092a26_6": "門吏問之，其對如是。",
    "T03n0154_003:0092a27_7": "王曰：『現之！』",
    "T03n0154_003:0092a27_8": "梵志即入。",
    "T03n0154_003:0092a27_9": "王問之曰：『為誰使來？』",
    "T03n0154_003:0092a28_10": "梵志對曰：『求不恐懼，唯見聽許，乃敢啟王說所使來。』",
    "T03n0154_003:0092a29_11": "王告之曰：『便具自說，原除恐懼。』",
    "T03n0154_003:0092b01_12": "王又問言：『與誰為使？』",
    "T03n0154_003:0092b02_13": "梵志啟曰：『大王欲知之？",
    "T03n0154_003:0092b02_14": "我腹使來。』",
    "T03n0154_003:0092b02_15": "於時梵志即說頌曰：「『眾人求財利，　　或遇諸怨賊，　　我為腹使來，　　國主唯願恕！",
    "T03n0154_003:0092b06_0": "　　誰為最尊勢？",
    "T03n0154_003:0092b06_1": "　　誰其第一先？",
    "T03n0154_003:0092b07_0": "　　我實為腹使，　　大王勿罪責。",
    "T03n0154_003:0092b08_0": "　　諸佛及緣覺，　　聲聞聖弟子，　　捨置寂然處，　　入城聚落乞。",
    "T03n0154_003:0092b10_0": "　　窮厄無所依，　　生身遭苦患，　　今我為腹使，　　唯人尊見恕。』",
    "T03n0154_003:0092b12_0": "「於時王愍傷之，則以偈報梵志曰：「『梵志當施卿，　　赤牸牛千頭，　　乃與犢子俱，　　焉得不惠使。",
    "T03n0154_003:0092b15_0": "　　吾為諸使者，　　給與所飢乏，　　為使者作使，　　加施無恐懼。』」",
    "T03n0154_003:0092b17_0": "佛告諸比丘：「欲知爾時梵志者，阿難是也；梵達王者，波斯匿王是。",
    "T03n0154_003:0092b18_1": "爾時阿難，開化令悅，戴仰無量。",
    "T03n0154_003:0092b19_2": "於是阿難，今世在國，復化波斯匿王，穀米飢饉，供養世尊及比丘眾，三月之中無所乏少。",
    "T03n0154_003:0092b21_3": "是故比丘，當學善言柔和之辭，當作巧辭方便之語，是諸佛教。」",
    "T03n0154_003:0092b22_4": "佛說如是，莫不歡喜。",
    "T03n0154_003:0092b24_0": "佛說弟子過命經第二十九",
    "T03n0154_003:0092b25_0": "聞如是：一時佛遊舍衛祇樹給孤獨園，與大比丘眾千二百五十人俱。",
    "T03n0154_003:0092b26_1": "爾時，異比丘有弟子，志性溫雅，功德殊異，意行仁賢，至誠安隱。",
    "T03n0154_003:0092b28_2": "身常侍從宿衛和上，恭順良謹，精進難及，順從法教，不違師命。",
    "T03n0154_003:0092b29_3": "於時短命，宿世所鍾，其壽薄少，幼小亡沒，即生天上。",
    "T03n0154_003:0092c01_4": "在忉利宮，適生天上，則觀天上不久堅固，但覩大火。",
    "T03n0154_003:0092c03_5": "「吾本所志，不得如意，不至究竟，與善師友不能相守。",
    "T03n0154_003:0092c04_6": "今捨善師反隨惡友，於是違遠至尊和上，及阿夷梨，眾諸等類修梵行者，四輩弟子、比丘、比丘尼、清信士、清信女。",
    "T03n0154_003:0092c07_7": "有佛世尊，普一切智，其慧遍見，號曰如來、至真、等正覺。",
    "T03n0154_003:0092c08_8": "今悉違遠大聖世尊、和上、師友及諸同學，無央數劫百千之數，難值難見，興于世間，不可得遇。",
    "T03n0154_003:0092c10_9": "講說經典，深妙優奧難限，未曾所念，口不發言，而為安隱，皆開化之，分別智慧，說諸緣起，各各解了。",
    "T03n0154_003:0092c13_10": "所從有因，無央數劫，所未聞見，悉為解決。",
    "T03n0154_003:0092c14_11": "吾本遭遇和上可值此經典法律，棄家為道，得作沙門，不至超異。",
    "T03n0154_003:0092c15_12": "如是等類，所當興立，不得究竟，今反當為放逸行乎？",
    "T03n0154_003:0092c17_13": "今吾寧可先詣世尊諮受經義。」",
    "T03n0154_003:0092c17_14": "則自曉責，感傷己身。",
    "T03n0154_003:0092c18_15": "即以其夜，威神光光，明徹遠照，往詣世尊，稽首足下，却住一面。",
    "T03n0154_003:0092c19_16": "佛見其心真正樂道，純淑在法，為說四諦苦集盡道，即見四諦。",
    "T03n0154_003:0092c21_17": "於是世尊，如其本根，而為分別。",
    "T03n0154_003:0092c22_18": "得至果證，歡喜踊躍，受其嚴戒，稽首佛足，右三遶已，忽然不現。",
    "T03n0154_003:0092c23_19": "於時和上，心念弟子功德性行，愁憂感結，泣涕雨淚，不能自解，等類諫喻，不能究思。",
    "T03n0154_003:0092c25_20": "於時比丘往啟世尊，世尊告曰：「呼比丘來。」",
    "T03n0154_003:0092c26_21": "問之：「比丘！",
    "T03n0154_003:0092c27_22": "何為憂惱，不能自解？」",
    "T03n0154_003:0092c27_23": "比丘白曰：「弟子終沒。」",
    "T03n0154_003:0092c28_24": "佛言：「何故愁憂不能自解？」",
    "T03n0154_003:0092c28_25": "比丘白曰：「唯然。",
    "T03n0154_003:0092c29_26": "世尊！",
    "T03n0154_003:0092c29_27": "我彼弟子，甚大良謹，仁賢溫雅，名德難量，未有究竟，而中夭沒，以故憂悒，不能自寬。」",
    "T03n0154_003:0093a02_28": "佛告比丘：「勿復愁憂。",
    "T03n0154_003:0093a02_29": "所以者何？",
    "T03n0154_003:0093a03_0": "卿之弟子，已至究竟，得生天上。",
    "T03n0154_003:0093a03_1": "今日夜半，至於佛所，威神巍巍，光明遠照，稽首足下，却住一面。",
    "T03n0154_003:0093a05_2": "吾為天子，講說經法，具足廣普分別聖諦。",
    "T03n0154_003:0093a06_3": "於是天子，即於座上，成至聖法。」",
    "T03n0154_003:0093a07_4": "佛為比丘，說此本末。",
    "T03n0154_003:0093a07_5": "即時歡喜，除其愁憂，不復涕泣。",
    "T03n0154_003:0093a09_0": "於時世尊，教彼比丘，除憂惱患。",
    "T03n0154_003:0093a09_1": "時諸比丘，各心念言：「得未曾有，大聖世尊，以無上藥，療此比丘憂惱之患。",
    "T03n0154_003:0093a11_2": "於彼弟子，疾病命過，愁憂懊惱，無能解者；見佛世尊，眾患皆除，真為如來、至真、等正覺，於億千劫，歌頌佛德，不可窮盡。」",
    "T03n0154_003:0093a14_3": "佛時遙聞諸比丘眾共議此事，佛即往詣告諸比丘：「向者共會為何所論？」",
    "T03n0154_003:0093a16_4": "比丘白佛：「唯然。",
    "T03n0154_003:0093a16_5": "世尊！",
    "T03n0154_003:0093a16_6": "向者共會歎佛功德，聖尊無量，度諸未度，濟諸未脫，滅諸未滅，療治一切婬怒癡患，為無上醫，常以法藥，療諸心病。",
    "T03n0154_003:0093a19_7": "向者蠲除比丘憂患，以是踊躍不能自勝。」",
    "T03n0154_003:0093a20_8": "佛告諸比丘：「如汝所云。",
    "T03n0154_003:0093a21_9": "今此比丘，見弟子終，愁憂感結，不能自解，獨佛世尊。",
    "T03n0154_003:0093a22_10": "前世宿命，亦復如是。",
    "T03n0154_003:0093a22_11": "乃去往古久遠世時，有異閑居，一象生子，墮地未久，其母終亡。",
    "T03n0154_003:0093a24_12": "去彼不遠，仙人所處，有上威神功德具足，志懷大哀。",
    "T03n0154_003:0093a25_13": "遙見象子，其母命終，纔能舉足，東西遊佯，不能自活。",
    "T03n0154_003:0093a27_0": "即時扶將詣所止頓，飲之以水，採果飼之。",
    "T03n0154_003:0093a28_1": "彼時象子，仁和賢善，功德殊妙，樂于義理，冀得安隱，無有憂患除諸眾惱。",
    "T03n0154_003:0093a29_2": "於時仙人，臥起同處，身形轉長，衣毛鮮澤，則以水漿，供養仙人。",
    "T03n0154_003:0093b02_3": "其好果蓏，然後自食，往反慇懃，奉侍不懈。",
    "T03n0154_003:0093b03_4": "彼時仙人，愍哀象子，觀其德行，愛之如子，視之無厭，敬之無極。",
    "T03n0154_003:0093b05_0": "「時天帝釋則時發念：『今此仙人志在象子，猗念無厭，今我寧可別令愁慼。』",
    "T03n0154_003:0093b06_1": "時天帝釋，示現試之，化使象子忽然死地而血流離。",
    "T03n0154_003:0093b07_2": "仙人見之，象子死亡，憂愁叵言，涕泣橫流，不能自解。",
    "T03n0154_003:0093b09_3": "餘仙人聞，來諫曉之不能除憂，不復食飲。",
    "T03n0154_003:0093b10_4": "時天帝釋，自以其身，住在虛空，即為仙人，而說偈曰：「『仁者以棄家，　　至此無眷屬，　　諸仙人之法，　　憂死非善哉！",
    "T03n0154_003:0093b14_0": "　　假使悲涕泣，　　能令死者生，　　皆當聚憫泣；　　假啼哭不活，　　已習共頓止。",
    "T03n0154_003:0093b16_1": "　　而與象子俱，　　則有愍恩情，　　不得不愁憂。",
    "T03n0154_003:0093b18_0": "　　死人哭於死，　　其有啼哭者，　　明智不懷憂，　　仙人慧何啼？』",
    "T03n0154_003:0093b20_0": "「時天帝釋，令其仙人懷憂惱已，即令象子使活如故。",
    "T03n0154_003:0093b21_1": "於時仙人見象子活，尋大踊躍，不能自勝不復愁憂。",
    "T03n0154_003:0093b22_2": "時天帝釋，即尋為仙人，而說頌曰：「『以拔卿憂惱，　　心所懷愁慼，　　於今仁無患，　　而除子憂慼。",
    "T03n0154_003:0093b26_0": "　　令人離愁惱，　　及一切親屬，　　如卿今日歡，　　見象子起故。』",
    "T03n0154_003:0093b28_0": "「時天帝釋以偈頌曰：「『吾愍傷卿故，　　欲除諸憂慼，　　故興此因緣，　　增益於塵勞。",
    "T03n0154_003:0093c02_0": "　　明者曉了斯，　　恩愛生苦患，　　則察其內外，　　無得興變化。』」",
    "T03n0154_003:0093c04_0": "佛告諸比丘：「欲知爾時仙人者，則今此和上是；時象子者，死弟子是也；天帝釋者，則我身也。",
    "T03n0154_003:0093c06_1": "爾時相遇，今亦如此。」",
    "T03n0154_003:0093c06_2": "佛說如是，莫不歡喜。",
    "T03n0154_003:0093c08_0": "生經卷第三"
}