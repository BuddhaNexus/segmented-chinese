{
    "T17n0742_001:0548c03_0": "佛說自愛經",
    "T17n0742_001:0548c05_0": "東晉天竺三藏竺曇無蘭譯",
    "T17n0742_001:0548c06_0": "聞如是：一時佛在舍衛國祇樹給孤獨園。",
    "T17n0742_001:0548c06_1": "時國王詣佛所，遙見精舍，下車却蓋，解劍脫履，拱手直進，五體投地，稽首足下，却長跪白：「願以來日於四街道請佛及僧，施設微食！",
    "T17n0742_001:0548c10_0": "普令愚民知佛至尊，覩其儀式，傳世為則。",
    "T17n0742_001:0548c10_1": "願使眾生遠鬼妖蠱，悉奉五戒，以消國患！」",
    "T17n0742_001:0548c11_2": "世尊曰：「善哉，善哉！",
    "T17n0742_001:0548c12_3": "夫為國王，宜有明導，率民以道，請求來福。",
    "T17n0742_001:0548c13_4": "吾昔為王，亦奉諸佛、沙門、梵志，常行四等、六度，勤以致佛，巍巍無上。」",
    "T17n0742_001:0548c15_0": "王曰：「至真誠如佛教，夫不種核無緣獲其果，吾受佛恩生世為人，去女即男，六情完具，景福之會值佛處世，盛明法化在於吾國，積善難量，乞退嚴辦。」",
    "T17n0742_001:0548c18_1": "世尊曰：「善哉，善哉！」",
    "T17n0742_001:0548c18_2": "王即還宮，平治大道，高下齊平；廣設帳幔，竪諸幢幡。",
    "T17n0742_001:0548c20_0": "自彼四衢至精舍門，挾道欄楯，羅燈如星，步有香爐；天樂眾伎，歌佛至尊之靈，諮嗟沙門清貞之德；散華雜寶，紛紛如雨，香湯灑地，却敷綩綖。",
    "T17n0742_001:0549a02_1": "王親通夜，手自為饌，身往奉迎，稽首于地，長跪曰：「願世尊垂大慈，現影則濟眾生！」",
    "T17n0742_001:0549a04_0": "佛起著法服，與諸沙門俱之四衢。",
    "T17n0742_001:0549a04_1": "王及群臣翼從左右，佛至就座。",
    "T17n0742_001:0549a05_2": "夫人、太子皆稽首于地，攘衣跣襪。",
    "T17n0742_001:0549a06_3": "行澡水已，手自斟酌。",
    "T17n0742_001:0549a06_4": "佛飯畢，稽首曰：「今設微食，願天人、鬼、龍、蜎蜚、蚑行、蠕動之類，令世世逢佛、逢法、逢沙門眾，去世穢臊，懷佛正真。」",
    "T17n0742_001:0549a09_5": "佛言：「善哉！",
    "T17n0742_001:0549a09_6": "王為民父母，潤之以慈，導以大明，所願必得！」",
    "T17n0742_001:0549a10_7": "王曰：「普地之民，當別之際，咸曰自愛。",
    "T17n0742_001:0549a11_8": "自愛之義，其有要乎？」",
    "T17n0742_001:0549a12_0": "世尊歎曰：「善哉問也！",
    "T17n0742_001:0549a12_1": "夫人處世，心懷毒念，口施毒言，身行毒業，斯三事出于心、身、口，唱成其惡，以加眾生。",
    "T17n0742_001:0549a14_2": "眾生被毒，即結怨恨，誓心欲報，或現世獲；或身終後，魂靈昇天，即下報之。",
    "T17n0742_001:0549a16_3": "人中、畜生、鬼、神、太山，更相剋賊，皆由宿命，非空生也。",
    "T17n0742_001:0549a17_4": "身三、口四、意三無惡，愚者恣之，不孝其親；敬奉鬼妖，婬亂酒悖，就下賤之濁，以致危身滅族之禍，死入太山湯火之酷，長不獲人身，去佛遠正，不樂沙門之清戒，常與愚會。",
    "T17n0742_001:0549a21_5": "斯謂樂危亡之禍，不自愛者也！」",
    "T17n0742_001:0549a21_6": "王曰：「善，善！",
    "T17n0742_001:0549a22_7": "唯佛教誡，願聞自愛，其則云何？」",
    "T17n0742_001:0549a23_0": "佛言：「自愛之法，先三自歸，以法養親；慈愛人物，悲愍愚惑；見正喜進，平等普護；安濟眾生，施斯四恩；布施窮乏，眾生無怨；諸天祐育，眾橫不加；牢獄、利劍、諸毒消歇；親安族興，生無災患；死得上天，常與明會，斯謂自愛者也！」",
    "T17n0742_001:0549a28_1": "王曰：「善哉，唯佛教誡！」",
    "T17n0742_001:0549a28_2": "「誠高行賢者，清貞守真；穢利、邪樂不以染心；口四不言，三凶遠身；危命全行，諸佛所珍；親安族興，終得上天；常得福會，斯謂自愛者也！」",
    "T17n0742_001:0549b02_3": "王曰：「善哉，唯佛教真！」",
    "T17n0742_001:0549b03_4": "「眾毒橫加，忍默不說；慈惻愍彼，終始濟之；精進不怠，紹心三尊；外靜內寂，殖念道根；深觀聖趣，明化真言；孝親濟已，導眾使然；常與福會，斯謂自愛者也！」",
    "T17n0742_001:0549b06_5": "王曰：「善哉，唯佛教真！」",
    "T17n0742_001:0549b07_6": "觀者無數，時有兩商人，一人念曰：「佛身丈六，華色紫金，頂有肉髻，項有日光，巍巍難言。",
    "T17n0742_001:0549b09_7": "佛如帝王，沙門猶忠臣。",
    "T17n0742_001:0549b09_8": "佛陳明法，沙門誦宣。",
    "T17n0742_001:0549b10_9": "斯王明矣，知佛可尊！」",
    "T17n0742_001:0549b10_10": "佛知其念，熟視之。",
    "T17n0742_001:0549b11_11": "其人心喜，喜如獲寶。",
    "T17n0742_001:0549b11_12": "其一人念曰：「斯王愚惑，爾為國主，將復何求？",
    "T17n0742_001:0549b12_13": "佛者若牛，弟子猶車。",
    "T17n0742_001:0549b13_14": "彼牛牽車，東西南北，佛亦猶然。",
    "T17n0742_001:0549b14_0": "子有何道，屈意奉之乎？」",
    "T17n0742_001:0549b14_1": "佛知其有惡念，必獲其殃，愴然愍之。",
    "T17n0742_001:0549b15_2": "其人心懼，若有所遭。",
    "T17n0742_001:0549b15_3": "二人俱去，三十里停宿，沽酒飲之，共平屬事，訟之紛紛。",
    "T17n0742_001:0549b17_4": "其善念者，四王遣善神護焉；毒心謗佛者，太山鬼令酒入腸，猶火燒身。",
    "T17n0742_001:0549b18_5": "出停路臥，即宛轉落車轍中。",
    "T17n0742_001:0549b19_6": "晨有商人，車五百乘，轢殺之焉。",
    "T17n0742_001:0549b20_7": "伴求而見，其然曰：「吾衰矣！」",
    "T17n0742_001:0549b20_8": "還國見，疑取物去，為不義，遂輕身委財而逝，展轉遠邁，去舍衛數萬里。",
    "T17n0742_001:0549b22_9": "有一國，國王崩無太子，讖書云：「中土有微人，當王斯土。」",
    "T17n0742_001:0549b23_10": "群僚議曰：「國之無君，猶體之無首，難以久立也！",
    "T17n0742_001:0549b24_11": "故王有馬，常為王禮。",
    "T17n0742_001:0549b25_12": "若有任王者，馬必屈膝！」",
    "T17n0742_001:0549b25_13": "僉曰：「大善！」",
    "T17n0742_001:0549b26_0": "即具嚴駕，以王印綬著車上，人馬填路，觀者莫不揮涕，商人亦出觀。",
    "T17n0742_001:0549b27_1": "國太史曰：「彼有黃雲之蓋，斯者氣也！」",
    "T17n0742_001:0549b28_2": "神馬直進，屈膝舐商人足。",
    "T17n0742_001:0549b29_0": "群臣欣豫，香湯澡浴，拜為國王，僉然稱臣。",
    "T17n0742_001:0549b29_1": "王曰：「余本商人，無德於民，不任天位也！」",
    "T17n0742_001:0549c01_2": "群僚曰：「天授有德，神馬屈膝！」",
    "T17n0742_001:0549c02_3": "於是遂處王宮，聽省國政。",
    "T17n0742_001:0549c03_4": "深惟曰：「余無微善，何緣獲此？",
    "T17n0742_001:0549c03_5": "必是佛恩使之然也！」",
    "T17n0742_001:0549c04_6": "晨在御座歎佛無上之聖，率諸群僚，向舍衛稽首曰：「賤人蒙世尊潤，獲為人王。",
    "T17n0742_001:0549c05_7": "斯土傳世，不知有佛；流俗之書，亦無記焉。",
    "T17n0742_001:0549c06_8": "願以大明，開斯國人之聾盲！",
    "T17n0742_001:0549c07_9": "明日願與應真眾垂意，顧斯一時三月！」",
    "T17n0742_001:0549c08_10": "佛告阿難：「勅諸比丘！",
    "T17n0742_001:0549c08_11": "明日彼王請，皆當徐徐變化，現神尊德，令其國民咸共覩焉！」",
    "T17n0742_001:0549c10_12": "諸天聞佛至彼教化，相率導從，作樂歌德，寶帳幢幡，華下紛紛，光色耀人。",
    "T17n0742_001:0549c11_13": "佛及應真皆坐正殿，王案舍衛國王供養明法，身自斟酌畢，以小机於佛前坐，佛廣說法。",
    "T17n0742_001:0549c14_0": "王曰：「吾本微人，素無快德，何緣獲斯？」",
    "T17n0742_001:0549c14_1": "佛告王曰：「昔彼王飯佛，王心念言：『佛如國王，沙門猶臣下。』",
    "T17n0742_001:0549c16_2": "王種斯栽，今自獲其果。",
    "T17n0742_001:0549c16_3": "彼一人云：『佛若牛，弟子如車。』",
    "T17n0742_001:0549c17_4": "彼自種車轢之栽，今在太山為火車所轢，自獲其果也。",
    "T17n0742_001:0549c18_5": "非王勇健所能致矣！",
    "T17n0742_001:0549c19_6": "為善福隨，履惡禍追，響之應聲，善惡如音，非天、龍、鬼、神所為，非先靈所為，造之者心、成身口矣！」",
    "T17n0742_001:0549c21_7": "佛說偈曰：「心為法本，　　心尊心使，　　中心作惡，　即言即行，　　罪苦自追，　　車轢于轍。",
    "T17n0742_001:0549c24_0": "　心為法本，　　心尊心使，　　中心念善，　即言即行，　　福樂自追，　　如影隨形。」",
    "T17n0742_001:0549c26_0": "世尊又告王曰：「眾惡之罪，最重有五。",
    "T17n0742_001:0549c26_1": "不孝不忠，殺親殺君，家滅國亂，重罪一也。",
    "T17n0742_001:0549c27_2": "羅漢之行，得空不願，無想之定，與佛齊意，拯濟眾生，而愚向之，重罪二也。",
    "T17n0742_001:0549c29_3": "佛者，眾罪已畢，景福會成，相好十力，法導眾生，慈悲喜護，心過慈母，而愚惡謗，重罪三也。",
    "T17n0742_001:0550a02_4": "清淨沙門，志清行高；懷抱經法，助佛化愚。",
    "T17n0742_001:0550a03_5": "諸佛相紹繼，眾生得度，皆由眾僧。",
    "T17n0742_001:0550a04_6": "佞讒交搆，以致不調。",
    "T17n0742_001:0550a04_7": "僧不調，政法毀，民狂走。",
    "T17n0742_001:0550a05_8": "政法毀、民狂走者，三道興，惱比丘僧，重罪四也。",
    "T17n0742_001:0550a06_9": "佛之尊廟，寶物水土，眾生赤心以貢三尊，愚人或毀盜之，重罪五也。",
    "T17n0742_001:0550a08_10": "犯斯五者，罪無請。",
    "T17n0742_001:0550a08_11": "謂之自殺身、自滅族、自投太山火矣！",
    "T17n0742_001:0550a09_12": "五罪之重，重於須彌，慎無犯焉！」",
    "T17n0742_001:0550a10_13": "佛說經竟，王及群臣皆得須陀洹，受五戒為清信士。",
    "T17n0742_001:0550a11_14": "國民有作沙門者、守戒為清信士者，遂以五戒、十善為國政，諸天祐護，國遂興矣！",
    "T17n0742_001:0550a13_15": "諸天、龍、神、王、臣、黎民，無不歡喜。",
    "T17n0742_001:0550a14_0": "佛說自愛經"
}