{
    "T01n0025_002:0371b12_0": "起世因本經卷第二",
    "T01n0025_002:0371b14_0": "隋天竺沙門達摩笈多譯",
    "T01n0025_002:0371b15_0": "欝多囉究留品下",
    "T01n0025_002:0371b16_0": "「諸比丘！",
    "T01n0025_002:0371b16_1": "其欝多囉究留人輩，頭髮青色，垂長八指，其人一色一形一像，無有別色可知其異。",
    "T01n0025_002:0371b18_2": "諸比丘！",
    "T01n0025_002:0371b18_3": "欝多囉究留人輩，不全露形，不半露形，無有適莫，齒皆平密，不踈不缺，善好潔白，猶如珂貝，明淨可憙。",
    "T01n0025_002:0371b20_4": "諸比丘！",
    "T01n0025_002:0371b21_5": "欝多囉究留人輩，若有飢渴須食飲時，彼等即取，不曾耕種自然粳米，清淨潔白無有糠糩。",
    "T01n0025_002:0371b23_6": "取已擲置敦持果中，置已即將火珠置底。",
    "T01n0025_002:0371b24_7": "而彼火珠，眾生福力，自然出焰，飯食熟已，焰還即滅。",
    "T01n0025_002:0371b25_8": "彼等人輩，欲食飯者，即坐座上。",
    "T01n0025_002:0371b26_9": "於彼時中，東西南北來欲食者，為彼人等設於飯食，飯終不盡，乃至彼等施飯食人坐而不起，彼之飯食則常盈滿。",
    "T01n0025_002:0371b29_0": "彼等食彼自然粳米成熟之飯，無有糠糩，清淨香美不假羹臛，眾味具足白如花聚，其色猶如天酥陀味。",
    "T01n0025_002:0371c02_1": "彼等人輩，食是食時，身分充盈，無有缺減，無老無變，湛然不動，乃至彼食，資益彼等，色力安樂，辯才具足。",
    "T01n0025_002:0371c05_0": "「諸比丘！",
    "T01n0025_002:0371c05_1": "其欝多囉究留人輩，若有欲於諸婦女邊，生染著心，意相向者，彼即觀看彼之婦女，而彼婦女，即便隨逐彼人而行，至於樹下。",
    "T01n0025_002:0371c08_2": "若彼婦女，是彼人母，或復是姨、是姉妹等，為彼等故，彼之樹林枝不垂下，其葉即時萎黃枯落，各不相覆，亦不出華，亦無床敷；若非是母，亦非是姨，非是姉妹，彼諸樹木即便垂覆，枝葉欝茂，樹枝各各共相蔭映，眾華鮮榮，亦為彼人，出百千種床敷臥具，彼等相將入於彼處，歡娛受樂，隨意所作。",
    "T01n0025_002:0371c16_0": "「諸比丘！",
    "T01n0025_002:0371c16_1": "其欝多囉究留人輩，住胎七日，至第八日，而彼婦人即便產生。",
    "T01n0025_002:0371c17_2": "其產既訖，若男若女，即將彼子安置坐於四衢道中，捨之而去。",
    "T01n0025_002:0371c19_3": "時，彼所有東西南北人輩來者，彼等諸人，為欲養育彼男女故，各將手指，內於彼等男女口中，彼等指頭，出好甘乳，與彼男女，飲已得活。",
    "T01n0025_002:0371c22_4": "如是七日，彼等男女，還成就彼一種身量，如彼人輩等無殊異。",
    "T01n0025_002:0371c23_5": "若是男子，即隨男伴，相逐而行。",
    "T01n0025_002:0371c24_6": "若是女人，即隨婦女，徒伴而去。",
    "T01n0025_002:0371c26_0": "「諸比丘！",
    "T01n0025_002:0371c26_1": "其欝多囉究留人輩，壽命一定，無有中夭，若命終時，即便上生。",
    "T01n0025_002:0371c27_2": "復次於中，何因緣故，其欝多囉究留人輩，得定壽命，命終已後，皆向上者？",
    "T01n0025_002:0371c29_3": "諸比丘！",
    "T01n0025_002:0371c29_4": "世有一人，專作殺生、盜他財物、邪婬、妄語、兩舌、惡口，及綺語等，貪瞋邪見；以是因緣，身壞命終，當墮惡道在地獄中。",
    "T01n0025_002:0372a03_5": "復有一人，不曾殺生、不盜他物、不行邪婬，又不妄語、不兩舌、不綺語、不惡口，不貪不瞋，又不邪見；以是因緣，身壞命終，趣向善道，生人天中。",
    "T01n0025_002:0372a06_6": "復何因緣，向下生者？",
    "T01n0025_002:0372a07_7": "以其殺生及邪見等。",
    "T01n0025_002:0372a07_8": "向上生者，以不殺生及正見等。",
    "T01n0025_002:0372a08_9": "復有一人，作如是念：『我於今者，應行十善。』",
    "T01n0025_002:0372a09_10": "是因緣故，身壞當生欝多囉究留人中。",
    "T01n0025_002:0372a10_11": "彼中生已，住一千年，不增不減。",
    "T01n0025_002:0372a11_12": "彼作如是諸善願已，行十善業，身壞當生欝多囉究留中，彼於彼處，其壽命住滿一千年，不增減也。",
    "T01n0025_002:0372a13_13": "諸比丘！",
    "T01n0025_002:0372a13_14": "此因緣故，其欝多囉究留人，得定壽命。",
    "T01n0025_002:0372a15_0": "「諸比丘！",
    "T01n0025_002:0372a15_1": "何因緣，向於上生？",
    "T01n0025_002:0372a15_2": "諸比丘！",
    "T01n0025_002:0372a15_3": "閻浮洲人，於他邊受十善業已，身壞當生欝多囉究留人中。",
    "T01n0025_002:0372a17_4": "其欝多囉究留人輩，若其舊有具足十善業，如法行已，身壞皆當向上善處諸天中生。",
    "T01n0025_002:0372a19_5": "諸比丘！",
    "T01n0025_002:0372a19_6": "此因此緣，其欝多囉究留人輩，向上勝處。",
    "T01n0025_002:0372a20_7": "諸比丘！",
    "T01n0025_002:0372a20_8": "其欝多囉究留人輩，若其壽命終盡之時，彼無有人憂愁啼哭，唯莊嚴已，棄置四大衢道之中，捨已而去。",
    "T01n0025_002:0372a23_0": "「諸比丘！",
    "T01n0025_002:0372a23_1": "其欝多囉究留人輩，有如是法。",
    "T01n0025_002:0372a23_2": "若彼眾生，壽命盡已，應時即有一鳥飛來，其鳥名曰優禪伽摩(隋言高行)。",
    "T01n0025_002:0372a25_3": "爾時，彼鳥優禪伽摩，從大山谷迅疾飛來，即銜其髮，將彼死屍擲置餘洲。",
    "T01n0025_002:0372a27_4": "何以故？",
    "T01n0025_002:0372a27_5": "以欝多囉究留人輩業清淨故，欲意憙故，不令風吹彼臭穢氣。",
    "T01n0025_002:0372a28_6": "諸比丘！",
    "T01n0025_002:0372a29_0": "其欝多囉究留人輩，若欲大小便利之時，為彼人故，彼地開裂，出已還合。",
    "T01n0025_002:0372b01_1": "何以故？",
    "T01n0025_002:0372b01_2": "其欝多囉究留人輩，欲清淨故，欲意憙故。",
    "T01n0025_002:0372b02_3": "復次，於中有何因緣，說彼名曰欝多囉究留洲？",
    "T01n0025_002:0372b03_4": "諸比丘！",
    "T01n0025_002:0372b04_5": "其欝多囉究留洲，於四天下，比餘三洲，最上最妙最勝，彼故說欝多囉究留洲，為欝多囉究留洲也(欝多囉究留隋言上作)。",
    "T01n0025_002:0372b07_0": "起世經轉輪王品第三",
    "T01n0025_002:0372b08_0": "「諸比丘！",
    "T01n0025_002:0372b08_1": "閻浮洲內，若轉輪王出現世時，此閻浮提，自然而有七寶具足，其轉輪王，復有四種神通德力。",
    "T01n0025_002:0372b10_2": "云何七寶？",
    "T01n0025_002:0372b10_3": "一金輪寶、二白象寶、三紺馬寶、四神珠寶、五玉女寶、六藏主寶、七兵將寶，是為七寶。",
    "T01n0025_002:0372b12_4": "諸比丘！",
    "T01n0025_002:0372b12_5": "云何轉輪聖王輪寶具足？",
    "T01n0025_002:0372b13_6": "諸比丘！",
    "T01n0025_002:0372b13_7": "其轉輪王，出閻浮提，以水灌頂，為察帝利。",
    "T01n0025_002:0372b14_8": "於彼逋沙他(隋言齋日)十五日月圓滿時，洗沐頭髮，著不擣白疊，垂髮下向，飾以摩尼及諸瓔珞，在樓閣上，親屬諸臣，前後圍遶。",
    "T01n0025_002:0372b17_9": "是時，王前自然而有天金輪寶，千輻轂輞，諸相滿足，自然來應，非工匠成，輪徑七肘。",
    "T01n0025_002:0372b19_10": "爾時，灌頂察帝利轉輪王，作如是念：『我昔曾聞如是言說：「若有灌頂察帝利王，於彼逋沙他十五日滿月正圓時，洗沐頭已，身著不擣白疊之衣，服諸瓔珞，在樓閣上，親屬諸臣，前後圍遶。",
    "T01n0025_002:0372b23_11": "是時，王前自然而有天金輪寶，千輻轂輞，諸相滿足，自然來應，非工匠成，皆是金色，輪徑七肘。",
    "T01n0025_002:0372b26_12": "有是瑞時，彼則成就轉輪王德。」",
    "T01n0025_002:0372b26_13": "我今定應是轉輪王。』",
    "T01n0025_002:0372b28_0": "「爾時，灌頂察帝利轉輪王，欲得試彼天輪寶故，即令嚴備四種分力身兵，所謂象身、馬身、車身、步身。",
    "T01n0025_002:0372c01_1": "四種分力身嚴備已，即時詣向天金輪邊，到已偏露右臂，在於金輪前，右膝著地，以右手捫彼天輪寶，作如是言：『謂天輪寶，我今若是轉輪王者，未降伏地為我降伏。』",
    "T01n0025_002:0372c05_2": "其天輪寶，應時便轉，為欲降伏諸未伏故。",
    "T01n0025_002:0372c06_3": "諸比丘。",
    "T01n0025_002:0372c06_4": "是時，灌頂察帝利王，既見彼天輪寶轉已，其轉輪王，即便嚴駕向東方行，彼天輪寶，及四種分象馬身兵，一時皆從。",
    "T01n0025_002:0372c09_0": "諸比丘！",
    "T01n0025_002:0372c09_1": "其輪寶前，復有四大天身而行，其天輪寶所到他方住止之處，其轉輪王及四分力象馬身兵，皆於彼中停住止宿。",
    "T01n0025_002:0372c12_0": "「爾時，東方所有一切諸國王等，各取金器盛滿銀粟，或以銀器盛滿金粟，如是具已，皆前詣向轉輪王所，到已啟白轉輪王言：『大王善來！",
    "T01n0025_002:0372c15_1": "此是天物，東方人民，豐熟安樂，無怖無畏，多有人民，甚可愛樂。",
    "T01n0025_002:0372c16_2": "唯願大天，垂哀受取，憐愍我等微細諸王。",
    "T01n0025_002:0372c17_3": "我等今日，承奉天王，一無有二。』",
    "T01n0025_002:0372c18_4": "時，轉輪王告諸王言：『汝等誠心，若能爾者，汝等各各於自境界如法治化，莫令國土有不如法。",
    "T01n0025_002:0372c20_5": "所以者何？",
    "T01n0025_002:0372c20_6": "汝等若令我之國內有諸非法惡行顯現，我當治汝。",
    "T01n0025_002:0372c22_7": "今教汝等，當斷殺生，教人不殺，不與勿取，邪婬妄語，乃至邪見，皆不應為。",
    "T01n0025_002:0372c23_8": "若汝等輩，斷於殺生，教人不殺，不與勿取，不行邪婬，實語正見者，我即當知，汝等諸王，國土降伏。』",
    "T01n0025_002:0372c27_0": "「爾時，東方諸國王等，聞彼轉輪王如是勅已，一時同受十善業行，受已遵承，各各國土，如法治化。",
    "T01n0025_002:0372c29_1": "是轉輪王，自在力故，所向之處，輪寶隨行。",
    "T01n0025_002:0373a01_2": "時，彼聖王天金輪寶，如是降伏東方國已，達東海岸，周遍而迴。",
    "T01n0025_002:0373a02_3": "次第歷到南方西方乃至北方，依於古昔轉輪王道，引導而行。",
    "T01n0025_002:0373a04_4": "其轉輪王及四兵身，相次行時，而彼在先天輪寶前，復有四大天身而行。",
    "T01n0025_002:0373a05_5": "時，此輪寶所住之處，於彼方面，其轉輪王及四種兵，即便停宿。",
    "T01n0025_002:0373a08_0": "「爾時，北方所有一切諸國王等，亦各齎持天真金器，盛滿銀粟，天真銀器盛滿金粟，俱來詣向轉輪王所，到已長跪，作如是言：『善哉天來！",
    "T01n0025_002:0373a11_1": "善哉天來！",
    "T01n0025_002:0373a11_2": "我等北方，蒙天王故，人民熾盛，豐熟安隱，無諸怖畏，甚可愛樂。",
    "T01n0025_002:0373a12_3": "天留治化，我等隨順。』",
    "T01n0025_002:0373a13_4": "其轉輪王，即便勅言：『若能然者，汝等各各治化自境，一依教令，勿不如法。",
    "T01n0025_002:0373a15_5": "所以者何？",
    "T01n0025_002:0373a15_6": "勿令我境有非法人及惡行者。",
    "T01n0025_002:0373a16_7": "又復汝等，莫作殺生，教人不殺，不與勿取，邪婬妄語，乃至邪見，汝等當斷。",
    "T01n0025_002:0373a17_8": "若離殺生，乃至若當行於正見，能如是者，我即當知，汝等國土，善已降伏。』",
    "T01n0025_002:0373a19_9": "其諸王等，同共啟白轉輪王言：『如天教勅，我當奉行。』",
    "T01n0025_002:0373a21_0": "「爾時，北方諸國王等，聞轉輪王如是勅已，各各遵承，受十善業。",
    "T01n0025_002:0373a22_1": "受已奉行，皆悉如法，依律治化。",
    "T01n0025_002:0373a23_2": "其轉輪王，自在力故，所行之處，其天輪寶，隨逐而行。",
    "T01n0025_002:0373a24_3": "此天金輪，如是次第。",
    "T01n0025_002:0373a25_0": "降北方已，度海北岸，所有土地，周迴其際，遍已還來。",
    "T01n0025_002:0373a26_1": "爾時，始於閻浮提中，選擇最上威德形勝極精妙地，其天輪寶當於彼上，東西經絡，闊七由旬，南北規畵，十二由旬。",
    "T01n0025_002:0373a28_2": "如是度已，爾時諸天即夜下來，自然為彼轉輪聖王，造立宮殿，應時成就。",
    "T01n0025_002:0373b01_3": "既成就已，妙色端嚴，四寶所作，謂天金銀頗梨琉璃。",
    "T01n0025_002:0373b02_4": "是時，彼天真金輪寶，為於聖王，當宮內門上虛空中，嶷然停住，如著軸輪，不搖不動。",
    "T01n0025_002:0373b04_5": "其轉輪王，當于爾時，生大歡喜，踊躍無量，作是念言：『我今已受天輪寶耶！』",
    "T01n0025_002:0373b06_6": "諸比丘！",
    "T01n0025_002:0373b06_7": "彼轉輪王，有如是形，天金輪寶，自然具足。",
    "T01n0025_002:0373b07_8": "「諸比丘！",
    "T01n0025_002:0373b07_9": "其轉輪王，復有何等白色象寶，應當具足？",
    "T01n0025_002:0373b08_10": "諸比丘！",
    "T01n0025_002:0373b09_11": "是轉輪王，於日初分，坐宮觀時，即當王前，出生象寶。",
    "T01n0025_002:0373b10_12": "其象妙色，形體純白，如拘物頭，七支拄地，有大神力，飛騰虛空，其頭赤色，如因陀羅瞿波迦蟲，象有六牙，並皆纖利，其牙微妙，雜色莊嚴，猶如金粟，其象名曰烏逋沙他(隋言受齋)。",
    "T01n0025_002:0373b14_13": "轉輪聖王見象寶已，作如是念：『此象既現，若調伏時，堪受諸事，作賢乘不？』",
    "T01n0025_002:0373b16_14": "時，此象寶，一日之中，即便調伏，堪任駕馭一切諸事，猶如無量百千歲數所調伏來，端嚴賢善，隨順調適。",
    "T01n0025_002:0373b18_15": "如是如是，彼之象寶，於一日中，受諸調伏，堪任眾事，亦復如是。",
    "T01n0025_002:0373b20_16": "時，轉輪王欲試象寶，於其晨朝日初出時，乘彼象寶，周迴巡歷，遍諸海岸，盡大地際；周匝既已，還來至本宮殿之處。",
    "T01n0025_002:0373b23_17": "是轉輪王，便進小食。",
    "T01n0025_002:0373b23_18": "以是因緣，彼王爾時，於其內心，歡喜踊躍，為我故生如此象寶。",
    "T01n0025_002:0373b25_19": "諸比丘！",
    "T01n0025_002:0373b25_20": "彼轉輪王，有於如是白色象寶，自然具足。",
    "T01n0025_002:0373b27_0": "「諸比丘！",
    "T01n0025_002:0373b27_1": "何等是彼轉輪聖王馬寶具足？",
    "T01n0025_002:0373b27_2": "諸比丘！",
    "T01n0025_002:0373b28_3": "是轉輪王，日初分時，坐宮殿上，即於王前，出紺馬寶。",
    "T01n0025_002:0373b29_4": "身青體潤，毛色悅澤，頭黑髲[髟/公/心]，有神通力，飛騰虛空，其馬名曰婆羅囉呵(隋言長毛)。",
    "T01n0025_002:0373c02_5": "是轉輪王，見此馬已，作如是念：『此馬既現，若調伏時，堪受諸事，能得為我作善乘耶？』",
    "T01n0025_002:0373c04_6": "時，彼馬寶一日之中，應時調伏，堪受諸事，猶如無量年歲調來，妙勝賢善。",
    "T01n0025_002:0373c06_7": "彼馬如是如是調時，一日之內，堪受彼等一切諸事。",
    "T01n0025_002:0373c07_8": "時，轉輪王欲試馬寶，於其晨朝日初出時，乘彼馬寶，周歷大地，還來本宮。",
    "T01n0025_002:0373c09_9": "彼轉輪王，乃至進食。",
    "T01n0025_002:0373c09_10": "以是因緣故生歡喜，踊躍無量：『我今已生紺馬之寶。』",
    "T01n0025_002:0373c10_11": "諸比丘！",
    "T01n0025_002:0373c11_0": "是轉輪王，有如是色馬寶具足。",
    "T01n0025_002:0373c12_0": "「諸比丘！",
    "T01n0025_002:0373c12_1": "是轉輪王，何等名為珠寶具足？",
    "T01n0025_002:0373c12_2": "諸比丘！",
    "T01n0025_002:0373c13_3": "彼轉輪王，有摩尼寶，毘琉璃色，妙好八楞，非工匠造，自然出生，清淨明曜。",
    "T01n0025_002:0373c14_4": "其轉輪王，見此珠已，作如是念：『此摩尼寶，眾相滿足，應當懸之置於宮內，令顯光明。』",
    "T01n0025_002:0373c16_5": "時，轉輪王欲試於彼摩尼寶故，嚴備四兵，所謂象兵馬兵車兵步兵，具四兵已，則於夜半重雲黑暗，電光出時天降微雨。",
    "T01n0025_002:0373c19_6": "時，轉輪王取彼珠寶，懸置幢上，出園苑中，意欲遊觀，驗珠德故。",
    "T01n0025_002:0373c21_7": "諸比丘！",
    "T01n0025_002:0373c21_8": "彼摩尼寶，在於幢頭，光明周遍，普照四方，及四兵身，悉皆明了，如日照世。",
    "T01n0025_002:0373c23_9": "爾時，彼地所有一切諸婆羅門，及居士等，在彼住者，悉皆覺起，作諸事業，謂言：『已明，是日出耶？』",
    "T01n0025_002:0373c25_10": "以是因緣，其轉輪王，受大歡喜，踊躍無量，心念此寶，為我生耶。",
    "T01n0025_002:0373c26_11": "諸比丘！",
    "T01n0025_002:0373c27_12": "彼轉輪王，有如是色珠寶具足。",
    "T01n0025_002:0373c28_0": "「諸比丘！",
    "T01n0025_002:0373c28_1": "何等名為轉輪聖王女寶具足？",
    "T01n0025_002:0373c28_2": "諸比丘！",
    "T01n0025_002:0373c29_3": "是轉輪王，出生女寶，不短不長、不麤不細、不白不黑，端正姝妍，甚可愛樂，最勝最妙，色貌備充。",
    "T01n0025_002:0374a02_4": "若天熱時，女寶身涼，寒時身暖。",
    "T01n0025_002:0374a03_5": "彼身體上出栴檀香，口氣恒如青優鉢羅香。",
    "T01n0025_002:0374a04_6": "為轉輪王，晚臥早起，勤奉恭敬，有所作事，無失王心；彼女意尚不生惡念，況其身口。",
    "T01n0025_002:0374a06_7": "以是因緣，轉輪聖王，受大歡喜，踊躍無量，內心念云：『此已為我生女寶耶！』",
    "T01n0025_002:0374a07_8": "諸比丘！",
    "T01n0025_002:0374a08_9": "彼轉輪王，有如是形女寶具足。",
    "T01n0025_002:0374a09_0": "「諸比丘！",
    "T01n0025_002:0374a09_1": "何等名為轉輪聖王主藏臣寶威神具足？",
    "T01n0025_002:0374a10_2": "諸比丘！",
    "T01n0025_002:0374a10_3": "彼轉輪王，生主藏寶，大富饒財，多有功果。",
    "T01n0025_002:0374a11_4": "以業報故，生有天眼，洞見地中，或有主藏、或無主藏，皆為彼眼之所洞視，雖復水陸若遠若近，於中所有，其主藏臣，皆悉為彼如法作護。",
    "T01n0025_002:0374a14_5": "若無主者，即便收取彼中金銀，為轉輪王有所資須，財寶用事，應時辦具。",
    "T01n0025_002:0374a16_6": "時，彼藏臣即便詣向轉輪王所，到已啟白轉輪王言：『大聖天王！",
    "T01n0025_002:0374a17_7": "若天所須財寶用者，願天勿憂，我能為天有所須者，皆悉備具。』",
    "T01n0025_002:0374a19_8": "時，轉輪王欲試於彼主藏寶故，行到水邊，上船上坐，住水中流，告藏臣言：『汝主藏臣，我須財寶，可速備具，可速備具。』",
    "T01n0025_002:0374a22_9": "主藏啟云：『唯願大天，待須臾時，此船至岸，當於彼處，為天取財，以供天用。』",
    "T01n0025_002:0374a23_10": "王告藏臣：『我今不欲岸上取財，但於此處，為我具備。』",
    "T01n0025_002:0374a25_11": "其主藏臣，即白王言：『如天所勅，我不敢違。』",
    "T01n0025_002:0374a26_12": "時，主藏臣聞王勅已，即袒右臂，便以右膝，著船板上，手攬海水，指如螃蟹，多撮金銀，滿諸瓮中，安船板上，奉上轉輪王，而白王言：『此天金銀，天以此寶，供贍於王，為財事用。』",
    "T01n0025_002:0374b01_13": "時，轉輪王告藏臣言：『我不須財，但試汝耳。』",
    "T01n0025_002:0374b02_14": "時，主藏臣聞王此語，還收金銀，置於水內。",
    "T01n0025_002:0374b03_15": "以是因緣，其轉輪王，受大歡喜，踊躍無量，我今已生藏臣寶耶。",
    "T01n0025_002:0374b04_16": "諸比丘！",
    "T01n0025_002:0374b05_17": "彼轉輪王，有如是等藏寶具足。",
    "T01n0025_002:0374b06_0": "「諸比丘！",
    "T01n0025_002:0374b06_1": "何等名為轉輪聖王主兵臣寶威相具足？",
    "T01n0025_002:0374b07_2": "諸比丘！",
    "T01n0025_002:0374b07_3": "是轉輪王，福德力故，自然出生兵將之寶，所謂巧智，多諸策謀，洞識軍機，神慧具足。",
    "T01n0025_002:0374b09_4": "彼轉輪王，若須兵力，即能備具。",
    "T01n0025_002:0374b10_5": "所謂若欲走兵身時，即皆齊走，欲散即散，若欲置立，即能置立。",
    "T01n0025_002:0374b11_6": "時，兵將寶即便詣向轉輪王所，到已啟白轉輪王言：『若王欲須兵眾教習，願王勿慮，我當為王教習兵眾，使令如心調柔隨順。』",
    "T01n0025_002:0374b14_7": "時，轉輪王欲試於彼兵將寶故，即勅備具四種兵身，所謂象寶兵身、馬寶兵身、車兵、步兵，悉皆如是。",
    "T01n0025_002:0374b16_8": "嚴勅備具四兵身已，時王勅彼兵將寶言：『汝兵將主，善好為我備具兵身，教令隨順，善走善行，善集善散，如法勿違。』",
    "T01n0025_002:0374b19_9": "其兵將主，聞轉輪王如是勅已，白言大王：『如天教勅，我不敢違。』",
    "T01n0025_002:0374b21_0": "其四兵身，並備具訖，依王所勅，教走能走，教散能散，乃至若欲置立皆能。",
    "T01n0025_002:0374b22_1": "以是因緣，彼轉輪王，受大歡喜，踊躍無量，我今已生主兵將寶。",
    "T01n0025_002:0374b24_2": "諸比丘！",
    "T01n0025_002:0374b24_3": "彼轉輪王，有如是形主兵將寶威力具足。",
    "T01n0025_002:0374b25_4": "諸比丘！",
    "T01n0025_002:0374b25_5": "若有如是七寶現者，然後得名轉輪聖王。",
    "T01n0025_002:0374b26_6": "「諸比丘！",
    "T01n0025_002:0374b26_7": "何等是彼轉輪聖王四種自在神通具足？",
    "T01n0025_002:0374b27_8": "諸比丘！",
    "T01n0025_002:0374b27_9": "彼轉輪王，年歲壽命，長遠久住，於迦羅時三摩耶時，一切世間無有人生，能得如是安隱久處，如彼轉輪王，長命久住。",
    "T01n0025_002:0374c01_10": "是則名為轉輪聖王第一壽命神通具足。",
    "T01n0025_002:0374c03_0": "「復次，諸比丘！",
    "T01n0025_002:0374c03_1": "彼轉輪王所受身體，無病少惱，眾相具足。",
    "T01n0025_002:0374c04_2": "又復其腹不大不小，寒煖冷熱，隨時節調，進止輕便，食飲消化，安隱快樂。",
    "T01n0025_002:0374c06_3": "於迦羅時三摩耶時，無有餘人世間生者，能爾少病無諸疾惱，如彼聖王。",
    "T01n0025_002:0374c07_4": "是則名為轉輪聖王第二身力神通具足。",
    "T01n0025_002:0374c09_0": "「復次，諸比丘！",
    "T01n0025_002:0374c09_1": "彼轉輪王，報得形容可憙端正，為諸世間常所樂觀，最勝最妙，色身清淨，具足莊嚴。",
    "T01n0025_002:0374c11_2": "於迦羅時三摩耶時，無有人中所受生者，能得如是端正可憙，為於世間願樂觀矚，如彼轉輪王，形相備者。",
    "T01n0025_002:0374c13_3": "是則名為轉輪聖王第三色貌神通具足。",
    "T01n0025_002:0374c15_0": "「復次，諸比丘！",
    "T01n0025_002:0374c15_1": "彼轉輪王業報因緣，大有福德，所謂種種資產豐饒，世間珍奇眾寶具足。",
    "T01n0025_002:0374c17_2": "於迦羅時三摩耶時，無有人中所受生者，有如是富、有如是財，服玩眾多、寶物充溢，得及於彼轉輪王者。",
    "T01n0025_002:0374c19_3": "是則名為轉輪聖王第四果報神通具足。",
    "T01n0025_002:0374c20_4": "諸比丘！",
    "T01n0025_002:0374c20_5": "若有如是四種神通，皆具足者，然後得名轉輪聖王。",
    "T01n0025_002:0374c22_0": "「諸比丘！",
    "T01n0025_002:0374c22_1": "又彼福德轉輪聖王，得諸人民之所愛重，心常喜樂，譬如諸子愛敬其父；又諸人民得轉輪王之所憐愍，意恒慈念，如父愛子。",
    "T01n0025_002:0374c26_0": "「諸比丘！",
    "T01n0025_002:0374c26_1": "其轉輪王坐毘闍耶多(隋言最勝好車)，欲出遊歷觀看園林及諸善地。",
    "T01n0025_002:0374c27_2": "於彼時中，諸人民等得覩於彼轉輪王時，皆大歡喜，各共同告彼馭者言：『汝善馭者，唯願持轡，緩緩徐行，勿過速疾。",
    "T01n0025_002:0375a01_3": "所以者何？",
    "T01n0025_002:0375a01_4": "汝若安步，寬縱車行，願我等輩，多時得見轉輪聖王。』",
    "T01n0025_002:0375a02_5": "其轉輪王，聞此語已，亦復如是，告馭者言：『汝善馭者，徐徐緩行，慎莫速疾。",
    "T01n0025_002:0375a04_6": "何以故？",
    "T01n0025_002:0375a04_7": "汝若安住，善持車行，則令我今多時如是周遍觀矚彼諸人民。』",
    "T01n0025_002:0375a06_8": "諸比丘！",
    "T01n0025_002:0375a06_9": "其諸人民，見輪王已，皆各自持所有珍寶，或以珍寶於前奉獻轉輪聖王，上已白言：『我今奉天，此物屬天，願天受已，隨天所用，但此之物，唯應天用。』",
    "T01n0025_002:0375a10_0": "諸比丘！",
    "T01n0025_002:0375a10_1": "其轉輪王，出現世時，此閻浮洲，清淨平整，無有荊棘及諸稠林丘墟坑坎，并餘廁溷雜穢臭處、礓石瓦礫沙鹵等物，自然金銀七寶具足，不寒不熱時節均調。",
    "T01n0025_002:0375a13_2": "又諸比丘！",
    "T01n0025_002:0375a14_0": "其轉輪王，出現世時，此閻浮洲，自然安置八萬城邑，皆悉快樂，無諸怖畏，甚可愛樂，穀米豐饒，聚落眾多，人民熾盛。",
    "T01n0025_002:0375a16_1": "又諸比丘！",
    "T01n0025_002:0375a17_0": "其轉輪王，出現世時，此閻浮提，村落城邑，王所治處，比屋連甍，雞飛相及，人民快樂，不可思議。",
    "T01n0025_002:0375a19_1": "又諸比丘！",
    "T01n0025_002:0375a19_2": "其轉輪王，出現世時，此閻浮洲，常於夜半，從阿那婆達多池中，起大雲氣，遍閻浮洲及諸山海，即便澍雨，乃至如一[(殼-一)/牛]牛乳頃，其水具足八功德味，水深四指，更不傍流，當於下處即浸入地，皆沒不現；到夜後分，雲悉開除，還從海中，起清涼風，吹彼潤澤，觸諸人民，皆受安樂，又彼甘澤，潤閻浮洲，普使肥鮮。",
    "T01n0025_002:0375a26_3": "譬如世人巧作鬘師、若鬘師弟子，作鬘成已，以水灑上，令其悅澤，華色光鮮，亦復如是。",
    "T01n0025_002:0375a29_0": "「復次，其轉輪王出現世時，此閻浮提土地，恒常沃壤滋茂。",
    "T01n0025_002:0375b01_1": "譬如有人用酥油塗其地，津液肥美膏腴，亦復如是。",
    "T01n0025_002:0375b02_2": "諸比丘！",
    "T01n0025_002:0375b02_3": "彼轉輪王，出現在世，經歷無量久遠年時，雖受人間所有覺觸。",
    "T01n0025_002:0375b04_4": "譬如細軟柔弱體人，食好美食，運動施為，少時疲觸，須臾消化。",
    "T01n0025_002:0375b05_5": "如是如是，彼轉輪王，處世久時，生死覺觸，亦復如是。",
    "T01n0025_002:0375b07_6": "諸比丘！",
    "T01n0025_002:0375b07_7": "彼轉輪王壽終之時，捨身命已，上生天中，與彼三十三天共俱。",
    "T01n0025_002:0375b09_0": "「又諸比丘！",
    "T01n0025_002:0375b09_1": "彼轉輪王當命終時，上虛空中，雨優鉢羅、鉢頭摩、拘物頭、分陀利等種種香華，為轉輪王作供養故，又復更雨天沈水末、多伽羅末、栴檀香末，及天曼陀羅華等，復有天諸微妙樂音，不鼓自鳴，亦有天妙歌歎之聲，為供養彼轉輪王身作福利故。",
    "T01n0025_002:0375b15_0": "「諸比丘。",
    "T01n0025_002:0375b15_1": "時，彼女寶及主藏寶、兵將寶等，取輪王身，即以種種香湯洗之，香汁洗已，最初先用劫波娑纏，然後乃以不擣疊衣持用裹之，次復更以微妙細疊足五百端，就上次第如是纏已，又取金棺，滿盛酥油，持輪王身，安置棺中，安棺中已，更取銀槨，復以金棺，內銀槨中，內銀槨已，以釘釘之，又復集諸一切香木，作於大[卄/積]，然後闍毘。",
    "T01n0025_002:0375b22_2": "既闍毘已，乃於四郊大衢道中，為轉輪王作蘇偷婆(隋言寶塔)，高一由旬，闊半由旬，雜色校飾四寶所成，所謂金銀琉璃頗梨，其塔四院，周圍縱廣五十由旬，七重垣牆、七重欄楯，略說如上，乃至眾鳥，各各自鳴。",
    "T01n0025_002:0375b27_3": "時，彼女寶，并及主藏、主兵寶等，為轉輪王作蘇偷婆成就訖已，然後施設微妙供具，所謂種種諸來求索，須食與食、須飲與飲、須乘與乘、須衣與衣、須財與財、須寶與寶，盡給與之，悉令滿足。",
    "T01n0025_002:0375c04_0": "「諸比丘！",
    "T01n0025_002:0375c04_1": "彼轉輪王命終已後，經於七日，彼金輪寶、象寶、馬寶、摩尼珠寶，一切自然隱沒不現，女寶、主藏及兵將等，皆亦命終。",
    "T01n0025_002:0375c06_2": "彼四寶城，各各改變，為摶土城，彼之人民，亦皆次第隨而減少。",
    "T01n0025_002:0375c08_3": "諸比丘！",
    "T01n0025_002:0375c08_4": "一切諸行，有為無常，如是遷變，無有常住，破壞離散，不得自在，是磨滅法，暫時須臾，非久停住。",
    "T01n0025_002:0375c10_5": "諸比丘！",
    "T01n0025_002:0375c11_0": "乃至應須捨於諸行，應須遠離、應須厭惡，應當速求解脫之道。",
    "T01n0025_002:0375c13_0": "起世經地獄品第四上",
    "T01n0025_002:0375c14_0": "「諸比丘！",
    "T01n0025_002:0375c14_1": "其四大洲及八萬小洲，諸餘大山及須彌山王等外，別有一山，名為輪圓(前代舊譯云鐵圍山)，高六百八十萬由旬，縱廣亦有六百八十萬由旬，彌密牢固，金剛所成，難可破壞。",
    "T01n0025_002:0375c17_2": "諸比丘！",
    "T01n0025_002:0375c18_3": "此輪圓外更有一重大輪圓山，由旬高廣正等如前。",
    "T01n0025_002:0375c19_4": "其兩山間，極大黑闇，無有光明；日月如是有大威神大力大德，不能照彼使見光明。",
    "T01n0025_002:0375c21_5": "諸比丘！",
    "T01n0025_002:0375c21_6": "彼兩山間，有八大地獄。",
    "T01n0025_002:0375c22_7": "何等為八？",
    "T01n0025_002:0375c22_8": "所謂活大地獄、黑大地獄、眾合大地獄、叫喚大地獄、大叫喚地獄、熱惱大地獄、大熱惱地獄、阿毘脂大地獄。",
    "T01n0025_002:0375c25_0": "「諸比丘！",
    "T01n0025_002:0375c25_1": "彼八大地獄，各各復有十六小地獄，周匝圍遶而為眷屬，是十六獄，悉皆縱廣五百由旬。",
    "T01n0025_002:0375c27_2": "何等十六？",
    "T01n0025_002:0375c27_3": "所謂黑雲沙地獄、糞屎泥地獄、五叉地獄、飢地獄、渴地獄、膿血地獄、一銅釜地獄、多銅釜地獄、疊磑地獄、斛量地獄雞地獄、灰河地獄、斫板地獄、刀鍱地獄、狐狼地獄、寒氷地獄。",
    "T01n0025_002:0376a03_0": "「諸比丘！",
    "T01n0025_002:0376a03_1": "何因緣故，名活大地獄？",
    "T01n0025_002:0376a03_2": "諸比丘！",
    "T01n0025_002:0376a03_3": "彼活大地獄諸眾生輩，生者、有者、出現者、轉住者，手指自然自有鐵爪生，纖長尖利，並皆鋒鋩。",
    "T01n0025_002:0376a06_4": "彼等眾生，既相見已，心意濁亂，心既濁亂，各以鐵爪，自爴破身，或自擘身，擘已復擘，或復大擘，裂已復裂，或復大裂，割已復割，或復大割。",
    "T01n0025_002:0376a09_5": "諸比丘！",
    "T01n0025_002:0376a09_6": "彼等眾生，於彼時中，作如是知：『我已被傷，我今已死。』",
    "T01n0025_002:0376a10_7": "然於彼時，以業報故，復生冷風，來吹其身，須臾更生，身體皮肉，筋骨血等，已復還活。",
    "T01n0025_002:0376a12_8": "既得活已，以業力故，復起東西，各相告言：『汝眾生輩，願欲得活，活已勝耶。』",
    "T01n0025_002:0376a14_9": "諸比丘！",
    "T01n0025_002:0376a14_10": "於是中間，少分分別，故名活耳。",
    "T01n0025_002:0376a15_11": "然於彼中，更有別業，極受辛苦，大重諸惱，楚毒難忍。",
    "T01n0025_002:0376a16_12": "而於彼中，命既未終，乃至彼惡不善之業，未盡未滅、未除未轉、未少分現、未全分現，若於先世，起者造者，若人非人身中作者。",
    "T01n0025_002:0376a20_0": "「復次，諸比丘！",
    "T01n0025_002:0376a20_1": "彼活大地獄中，諸眾生輩，生者有者出現者轉住者，手指又復生鐵刀子、半鐵刀子，極長纖利，各各相著，心意惱亂，乃至爴裂擘割破截等死已，冷風來吹須臾還活。",
    "T01n0025_002:0376a24_2": "諸比丘！",
    "T01n0025_002:0376a24_3": "如是少分，略而言之，名為活也。",
    "T01n0025_002:0376a25_4": "諸比丘！",
    "T01n0025_002:0376a25_5": "更復別業，而於彼中，極受苦惱，苦未畢故，求死不得，乃至彼惡不善之業，未盡未滅、未除未離，或復往昔作者造者，若人身作，若非人身作，如是一切，次第具受。",
    "T01n0025_002:0376b01_0": "「又復彼等大活地獄諸眾生輩，無量時中，苦報盡已，從於大活地獄得出，出已復走，更求其餘屋宅之處、救護之處、歸依之處。",
    "T01n0025_002:0376b03_1": "作是念已，以罪業故，即便入於黑雲沙小地獄中，廣五百由旬。",
    "T01n0025_002:0376b05_2": "入彼中已，上虛空中，起大黑雲，雨下如沙，其焰熾然，極大猛熱，墮於彼等地獄眾生身分之上，墮皮燒皮、墮肉燒肉，至筋燒筋、至骨燒骨、至髓燋髓，出烟出焰，洞徹熾然，受極苦惱。",
    "T01n0025_002:0376b09_3": "以其受苦未畢盡故，求死不得，乃至未盡惡不善業，不滅不除、不轉不變、不離不失，若於往昔，人及非人如是作來，次第而受，更無量時。",
    "T01n0025_002:0376b13_0": "「諸比丘！",
    "T01n0025_002:0376b13_1": "彼等眾生，經歷無量久遠長道，從黑雲沙地獄中出，出已復走，求屋求宅、求救求覆、求歸依處。",
    "T01n0025_002:0376b15_2": "作是念已，又復入於糞屎熱泥小地獄中，廣五百由旬。",
    "T01n0025_002:0376b16_3": "彼等入已，從咽已下，生糞屎泥熱沸焰中，入已行焰燒手燒脚，耳鼻身體一時燋然，乃至彼惡不善之業，未盡未滅、未除未轉、不離不失，以於往昔若人非人作重業來。",
    "T01n0025_002:0376b20_4": "復次，諸比丘！",
    "T01n0025_002:0376b20_5": "其糞屎泥小地獄中，有諸鐵蟲，名為針口，住彼獄中，為諸眾生處處鑽身，悉令穿破，先鑽破皮，鑽破皮已次鑽破肉，鑽破肉已次鑽破筋，鑽破筋已然後破骨，既鑽破骨住於髓中，食於彼等眾生脂髓，令彼眾生受嚴劇苦。",
    "T01n0025_002:0376b26_0": "乃至壽命猶未畢終，既未盡彼惡不善業，乃至不滅，如是次第具足而受。",
    "T01n0025_002:0376b28_0": "「諸比丘！",
    "T01n0025_002:0376b28_1": "彼等地獄諸眾生輩，有時多時長道久遠，從糞屎泥小地獄出，出已奔走，求室求宅、求護求洲及歸依處，即入五叉小地獄中，其獄亦廣五百由旬。",
    "T01n0025_002:0376c02_2": "彼等入於五叉獄已，時守獄卒，取彼地獄受罪眾生，撲於熾然熱鐵地上，其焰洞起。",
    "T01n0025_002:0376c04_3": "時諸罪人在中仰臥，如是臥已，於兩脚掌，釘兩鐵釘熱焰熾然，又兩手掌釘兩鐵釘，焰亦熾然，又臍輪中釘一鐵釘，焰又熾然。",
    "T01n0025_002:0376c07_4": "獄卒於是以五叉搩，極受嚴苦，乃至彼處壽命未終，惡業未盡，若往昔造，若人非人身中所造，如是次第彼地獄受。",
    "T01n0025_002:0376c10_0": "「諸比丘！",
    "T01n0025_002:0376c10_1": "彼諸眾生，多時長遠，從於五叉小地獄出，復走求救、求室求洲、求依求覆及守護處，詣向飢餓五百由旬小地獄中。",
    "T01n0025_002:0376c12_2": "入彼處已，時守獄者遙見彼等眾生來已，即前問言：『汝等今者來何所欲？』",
    "T01n0025_002:0376c14_3": "彼等皆共答言：『仁者！",
    "T01n0025_002:0376c15_4": "我等飢餓。』",
    "T01n0025_002:0376c15_5": "時守獄者，即便取彼地獄眾生，撲著熾然熱鐵地上，令其仰臥，便以鐵鉗開張其口，用熱鐵丸擲著口中。",
    "T01n0025_002:0376c17_6": "時彼地獄眾生脣口，應時燒然，燒脣已燒舌，燒舌已燒腭，燒腭已燒咽，燒咽已燒心，燒心已燒胸，燒胸已燒腸，燒腸已燒胃，燒胃已經過小腸，向下而出，其丸尚赤。",
    "T01n0025_002:0376c21_7": "如是彼等地獄眾生，於其時中受嚴極苦，命未終故，略說乃至若人非人先世所作，如是次第，彼地獄中，種種具受。",
    "T01n0025_002:0376c25_0": "「諸比丘！",
    "T01n0025_002:0376c25_1": "彼眾生輩，於無量時久長遠道，從彼飢餓小地獄出，復馳奔走，略說如前，求守護處，詣向燋渴五百由旬小地獄中。",
    "T01n0025_002:0376c27_2": "入彼處已，時守獄者，遙見彼等地獄眾生來，而問言：『汝等今者何所求須？』",
    "T01n0025_002:0376c29_3": "彼等答言：『仁者！",
    "T01n0025_002:0376c29_4": "我今甚渴。』",
    "T01n0025_002:0377a01_5": "時守獄者，即取彼等地獄眾生，撲著熱鐵熾然地上，在猛焰中，仰而臥之，便取鐵鉗開張其口，融赤銅汁灌其口中。",
    "T01n0025_002:0377a03_6": "時彼地獄眾生，脣口即便燋爛，脣口爛已燒舌，燒舌已燒腭，燒腭已燒咽喉，燒咽喉已燒心，燒心已燒胸，燒胸已燒腸，燒腸已燒胃，燒胃已直破小腸，向下而出。",
    "T01n0025_002:0377a07_7": "彼等眾生，各於其中，受嚴重苦，受極痛苦，受異種苦。",
    "T01n0025_002:0377a08_8": "彼等乃至壽命未終，若不盡彼惡不善業，略說如前，乃至若人非人時造，如是次第，具足而受。",
    "T01n0025_002:0377a11_0": "起世因本經卷第二"
}