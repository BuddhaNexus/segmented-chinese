{
    "T01n0025_006:0392b02_0": "起世因本經卷第六",
    "T01n0025_006:0392b04_0": "隋天竺沙門達摩笈多譯",
    "T01n0025_006:0392b05_0": "阿修羅品下",
    "T01n0025_006:0392b06_0": "「諸比丘！",
    "T01n0025_006:0392b06_1": "其阿修羅七頭聚會處所，有二岐道，通為彼王遊戲去來；其鞞摩質多囉阿修囉王宮殿處所，有二岐道，亦復如前；諸小阿修囉王輩宮殿處所，亦二岐道；諸小阿修囉王輩住止處所，亦二岐道；其娑羅園林，亦二岐道；奢摩梨園林，亦二岐道；俱毘陀囉園林，亦二岐道；難陀那園林，亦二岐道；其難陀池，亦二岐道；蘇質多囉波吒囉大樹，亦二岐道；悉皆如前，七頭聚處，相通來往。",
    "T01n0025_006:0392b15_0": "「諸比丘！",
    "T01n0025_006:0392b15_1": "其鞞摩質多囉阿修囉王，意欲向彼娑羅園林，奢摩梨、俱毘陀囉、難陀那園林等，澡浴嬉戲，遊行受樂。",
    "T01n0025_006:0392b17_2": "爾時，心念彼諸小阿修囉王輩，及念諸小阿修囉輩。",
    "T01n0025_006:0392b18_3": "是時，彼諸小阿修囉王輩，并及諸小阿修囉等，即生是心：『鞞摩質多囉阿修囉王意念我等。』",
    "T01n0025_006:0392b20_4": "如是知已，即以種種眾寶瓔珞，莊嚴其身，各嚴飾已，乘種種乘，俱來詣向鞞摩質多囉阿修囉王宮門之外，到已入向鞞摩質多囉阿修囉王殿前而住。",
    "T01n0025_006:0392b25_0": "「爾時，鞞摩質多囉阿修羅王，見彼諸小阿修囉王，及諸小阿修羅眾來，即便自以種種瓔珞莊嚴其身，莊嚴身已，即便騎乘。",
    "T01n0025_006:0392b27_1": "是時，諸小阿修囉王并及諸小阿修囉輩，左右四面周匝圍遶，前後導從，相將詣向娑羅園林，及奢摩梨園林、俱毘陀囉園林、難陀那園林等。",
    "T01n0025_006:0392c02_0": "到彼處已，在於難陀園林前住。",
    "T01n0025_006:0392c02_1": "諸比丘！",
    "T01n0025_006:0392c02_2": "其難陀園林，有三風輪，自然吹動，莊嚴彼園。",
    "T01n0025_006:0392c04_0": "何等為三？",
    "T01n0025_006:0392c04_1": "所謂開者、淨者、吹者。",
    "T01n0025_006:0392c04_2": "何者名開？",
    "T01n0025_006:0392c05_0": "有風輪來，開閉諸門。",
    "T01n0025_006:0392c05_1": "何者為淨？",
    "T01n0025_006:0392c05_2": "有風輪來，掃彼園林，令地清淨。",
    "T01n0025_006:0392c06_3": "何者為吹？",
    "T01n0025_006:0392c06_4": "有風輪來，吹動彼園林樹眾華，飄零四散。",
    "T01n0025_006:0392c07_5": "諸比丘！",
    "T01n0025_006:0392c07_6": "其難陀那園林之中，風散種種微妙眾華，下到於膝，有種種香，其香氛馥，遍滿園林。",
    "T01n0025_006:0392c09_7": "當於彼時，其鞞摩質多囉阿修羅王，及諸小阿修羅王，并諸小阿修囉等輩圍遶，即入彼難陀那園林，入已洗浴，觀看遊戲，隨意而住。",
    "T01n0025_006:0392c12_8": "諸阿修囉等，於彼園林，或復一月二月三月，澡浴遊戲，隨意止住，各隨所欲去處而去。",
    "T01n0025_006:0392c15_0": "「諸比丘！",
    "T01n0025_006:0392c15_1": "其鞞摩質多囉阿修羅王，恒常別有五阿修囉，停住其側，擁護守視諸惡事故。",
    "T01n0025_006:0392c17_0": "云何為五？",
    "T01n0025_006:0392c17_1": "一名隨喜、二者名有、三者名醉、四名牟真隣陀、五名鞞呵多囉。",
    "T01n0025_006:0392c18_2": "諸比丘！",
    "T01n0025_006:0392c18_3": "其鞞摩質多囉阿修囉王，有如是等五阿修羅，恒常在於鞞摩質多囉阿修囉王側，為守護故。",
    "T01n0025_006:0392c21_0": "諸比丘！",
    "T01n0025_006:0392c21_1": "而彼鞞摩質多囉阿修囉王宮殿之上，有萬踰闍那海水而住，其彼水聚自然而有四種風持。",
    "T01n0025_006:0392c23_2": "何等為四？",
    "T01n0025_006:0392c23_3": "所謂一住、二者安住、三者不墮、四名牢固主。",
    "T01n0025_006:0392c24_4": "為此風持，常住不動。",
    "T01n0025_006:0392c26_0": "「諸比丘！",
    "T01n0025_006:0392c26_1": "去須彌留山王南面千踰闍那，在大海下，有踊躍阿修囉王宮殿住處。",
    "T01n0025_006:0392c27_2": "其處縱廣八萬踰闍那，七重垣牆，略說猶如鞞摩質多囉阿修囉王種種所有，此中一一亦如彼說，汝應當知。",
    "T01n0025_006:0393a01_3": "乃至此王宮殿之上，所有水聚，亦為四種風輪住持，一住、二安住、三不墮、四牢固主。",
    "T01n0025_006:0393a04_0": "「諸比丘！",
    "T01n0025_006:0393a04_1": "去須彌留山王西面千踰闍那，大海水下，有奢婆羅(隋言幻化)阿修羅王宮殿住處，其處縱廣八萬踰闍那，七重垣牆，略說猶如鞞摩質多羅阿修羅王種種所有，此中一一亦如彼說，汝應當知。",
    "T01n0025_006:0393a08_2": "乃至此王宮殿之上，所有水聚，亦為四種風輪住持，一住、二安住、三不墮、四牢固主。",
    "T01n0025_006:0393a11_0": "「諸比丘！",
    "T01n0025_006:0393a11_1": "須彌留山王北面，如上相去，大海水下，有羅睺羅阿修羅王宮殿住處，其處縱廣如上所說，彼諸牆壁，及以門樓，臺閣却敵。",
    "T01n0025_006:0393a14_2": "園苑諸池，有種種樹，與種種葉，種種華果，種種香熏，有種種鳥，各各自鳴。",
    "T01n0025_006:0393a15_3": "諸比丘！",
    "T01n0025_006:0393a16_0": "彼之處所，為羅睺羅阿修羅王有城，王住其城，名曰摩婆帝(隋言寂主)，縱廣莊嚴亦如上說。",
    "T01n0025_006:0393a17_1": "牆壁七重，七重欄楯，七重多羅行樹，七重鈴網，周匝圍遶，雜色可觀，七寶所成，乃至車璩馬瑙等寶。",
    "T01n0025_006:0393a20_2": "彼等垣牆高下縱廣，亦如前說。",
    "T01n0025_006:0393a21_3": "彼諸垣牆，亦有諸門。",
    "T01n0025_006:0393a21_4": "彼等諸門高下縱廣一一如前。",
    "T01n0025_006:0393a22_5": "而彼諸門所有層樓，却敵臺閣，園苑諸池，及華沼等，亦有諸樹，與種種葉，種種花果，種種香熏，亦有種種諸雜類鳥，各各自鳴。",
    "T01n0025_006:0393a26_0": "「諸比丘！",
    "T01n0025_006:0393a26_1": "其彼摩婆帝城王所住處，為羅睺羅阿修羅王有聚會處，還名七頭，其處縱廣如上所說，欄楯七重，及諸鈴網，多羅行樹，周匝圍遶，雜色可觀，亦為七寶之所莊嚴，乃至車璩馬瑙等寶。",
    "T01n0025_006:0393b01_2": "普四方面各有諸門，彼等諸門亦有樓櫓，雜色可觀，七寶所成，乃至車璩馬瑙等寶。",
    "T01n0025_006:0393b03_3": "而彼下分以天車璩分布，其地柔軟，觸之猶如迦旃隣提衣。",
    "T01n0025_006:0393b04_4": "而彼處中有一寶柱，高下縱廣如上所說。",
    "T01n0025_006:0393b05_5": "其彼柱下，為羅睺羅阿修羅王置一高座，其座高下縱廣莊挍，一一如前，雜色可觀，七寶所成，乃至車璩馬瑙等寶，柔軟細滑，觸之猶如迦旃隣提衣。",
    "T01n0025_006:0393b09_6": "其座左邊，為十六小阿修羅王亦各別置諸妙高座，雜色可觀，七寶所成，乃至車璩馬瑙等寶。",
    "T01n0025_006:0393b11_7": "右邊亦然，為十六小阿修羅王，有諸高座，亦如上說，柔軟觸之，如迦旃隣提衣。",
    "T01n0025_006:0393b14_0": "「諸比丘！",
    "T01n0025_006:0393b14_1": "彼七頭聚會阿修羅王住處東面，為羅睺羅阿修羅王更置別住宮殿處所。",
    "T01n0025_006:0393b15_2": "其處縱廣一一如前，七重垣牆、七重欄楯、七重鈴網，乃至七重多羅行樹，四面普皆周匝圍遶，雜色可觀，七寶所成，乃至車璩馬瑙等寶。",
    "T01n0025_006:0393b19_3": "四方諸面各有諸門，彼等諸門各有樓臺，却敵重閣。",
    "T01n0025_006:0393b20_4": "園苑諸池，眾華泉沼，有種種樹，與種種葉，種種華果，種種香熏。",
    "T01n0025_006:0393b21_5": "復有種種眾類異鳥，各各自鳴，其音和雅，甚可愛樂。",
    "T01n0025_006:0393b24_0": "「諸比丘！",
    "T01n0025_006:0393b24_1": "彼七頭聚會阿修羅王住處，東西南北，為諸小阿修羅王輩各有宮殿住處，其處縱廣九百踰闍那，或有八百，或有七百，及以六百五四三二，其最小者百踰闍那，皆有七重牆壁欄楯，略說乃至，種種眾鳥，各各自鳴。",
    "T01n0025_006:0393b29_2": "諸比丘！",
    "T01n0025_006:0393b29_3": "彼七頭聚會阿修羅王住處，東西南北，為彼諸小阿修羅輩亦各別有宮殿住處，其處縱廣九十踰闍那，或有八十七十六十五四三二，極最小者猶故縱廣十二踰闍那，七重垣牆，略說乃至，種種眾鳥，各各自鳴。",
    "T01n0025_006:0393c05_4": "諸比丘！",
    "T01n0025_006:0393c05_5": "其阿修羅王七頭聚會處所東面，為羅睺羅阿修羅王有園苑住，名娑羅林，其林縱廣，一一如前，七重垣牆，七重欄楯，乃至馬瑙，七寶所成。",
    "T01n0025_006:0393c08_6": "普四方面各有諸門，彼等諸門皆有樓櫓，雜色可觀，乃至亦為車璩馬瑙七寶所成，甚可愛樂。",
    "T01n0025_006:0393c11_0": "「諸比丘！",
    "T01n0025_006:0393c11_1": "其阿修羅王七頭聚會處所南面，為羅睺羅阿修羅王有園苑住，名奢摩梨林，縱廣莊嚴，皆如上說，七重垣牆，七重多羅行樹，雜色可觀，亦為七寶之所挍成，乃至車璩馬瑙等寶。",
    "T01n0025_006:0393c15_2": "普四方面各有諸門，彼等諸門有諸樓櫓，乃至馬瑙七寶所成。",
    "T01n0025_006:0393c17_0": "「諸比丘！",
    "T01n0025_006:0393c17_1": "其阿修羅王七頭聚會處所西面，為羅睺羅阿修羅王有園苑住，名曰俱毘陀羅林，其林縱廣一一皆如上說，七重垣牆，乃至馬瑙七寶所成。",
    "T01n0025_006:0393c20_2": "普四方面各有諸門，而彼諸門亦有樓櫓，種種挍飾，雜色可觀，乃至車璩馬瑙等寶之所莊嚴，甚可愛樂。",
    "T01n0025_006:0393c23_0": "「諸比丘！",
    "T01n0025_006:0393c23_1": "其阿修羅王七頭聚會處所北面，為羅睺羅阿修羅王有園苑住，名曰難陀那林，其林縱廣如上所說，七重垣牆，乃至馬瑙七寶所成。",
    "T01n0025_006:0393c26_2": "普四方面各有諸門，而彼諸門亦有樓櫓，種種挍飾，雜色可觀，乃至車璩馬瑙等寶之所莊嚴，甚可愛樂。",
    "T01n0025_006:0393c29_0": "「諸比丘！",
    "T01n0025_006:0393c29_1": "其奢摩梨及娑羅林，二處中間，為羅睺羅阿修羅王，有一池水，名曰難陀，其池縱廣如上所說。",
    "T01n0025_006:0394a02_2": "其水涼冷，柔軟輕甜，清淨不濁。",
    "T01n0025_006:0394a03_3": "以七寶塼，七重而砌。",
    "T01n0025_006:0394a03_4": "以七寶版，間錯莊嚴。",
    "T01n0025_006:0394a04_5": "七重欄楯，七重鈴網，亦有七重多羅行樹，周匝圍遶，雜色可觀，乃至馬瑙七寶所成。",
    "T01n0025_006:0394a06_6": "又其四方有諸階道，甚可愛樂，亦為七寶之所挍成。",
    "T01n0025_006:0394a07_7": "又生諸華優鉢羅華、鉢陀摩、究牟頭、奔茶梨迦，其華火色火形火光，略說乃至如上，水色水形水光，明照四方。",
    "T01n0025_006:0394a10_0": "香氣氛氳，普熏一切。",
    "T01n0025_006:0394a10_1": "又有藕根，汁白味甜，食之甘美，如無蠟蜜。",
    "T01n0025_006:0394a12_0": "「諸比丘！",
    "T01n0025_006:0394a12_1": "其俱毘陀羅林及難陀那，二林中間，為彼羅睺羅阿修羅王有一大樹，其樹名曰蘇質多羅波吒羅，其樹縱廣種種莊嚴，皆如上說，乃至七重牆壁欄楯，車璩瑪瑙七寶所成，甚可愛樂，略說乃至，種種眾鳥，各各自鳴，其音和雅，聽者歡喜。",
    "T01n0025_006:0394a18_0": "「諸比丘！",
    "T01n0025_006:0394a18_1": "其阿修羅王七頭聚會處所嚴飾，如上所說，亦有岐道，去來徑路，為彼羅睺羅阿修羅王遊宮殿故。",
    "T01n0025_006:0394a20_2": "又復為諸小阿修羅王，及諸小阿修羅輩，亦有岐道，通往來故。",
    "T01n0025_006:0394a22_0": "向奢摩梨及俱毘陀羅，亦有岐道。",
    "T01n0025_006:0394a22_1": "向難陀那及難陀池、蘇質多羅波吒羅樹等，皆有岐道，通其往來，遊戲樂故。",
    "T01n0025_006:0394a25_0": "「諸比丘！",
    "T01n0025_006:0394a25_1": "其羅睺羅阿修羅王，若欲向彼娑羅林苑及難陀那林等澡浴遊戲出觀看時，爾時心念鞞摩質多羅阿修羅王。",
    "T01n0025_006:0394a27_2": "爾時，鞞摩質多羅阿修羅王，作如是心：『彼羅睺羅阿修羅王，心念於我，欲共遊戲。』",
    "T01n0025_006:0394a29_3": "其時鞞摩質多羅阿修羅王，作是念已，復自念其諸小阿修羅王，及諸小阿修羅眾輩。",
    "T01n0025_006:0394b02_4": "爾時，彼諸小阿修羅王，并諸小阿修羅輩，即生是心：『鞞摩質多羅阿修羅王，念我等輩，我等當往。』",
    "T01n0025_006:0394b04_5": "即以種種眾寶瓔珞莊嚴其身，嚴飾身已，各乘騎乘，詣向鞞摩質多羅阿修羅所，到已在彼宮門之所，齊整而立。",
    "T01n0025_006:0394b07_6": "爾時，鞞摩質多羅阿修羅王，既見諸小阿修羅王并及諸小阿修羅眾皆聚集已，即自嚴身，服諸瓔珞，馭種種乘，共諸小王及阿修羅眾，左右圍遶前後導從，向羅睺羅阿修羅王所，到已而住。",
    "T01n0025_006:0394b12_0": "「爾時，羅睺羅阿修羅王，又復念彼踊躍及奢婆羅二阿修羅王等。",
    "T01n0025_006:0394b13_1": "時，彼踊躍及奢婆羅二阿修羅王亦如是念：『其羅睺羅阿修羅王，今念我等。』",
    "T01n0025_006:0394b15_2": "如是知已，彼等復各念其諸小阿修羅王及諸眾輩，其各知已，又並聚集，嚴飾而來，各向踊躍、奢婆羅等二阿修羅王邊，到已各各嚴身瓔珞乘騎，將從圍遶，來向彼羅睺羅阿修羅邊，到已各各隨所在住。",
    "T01n0025_006:0394b20_0": "「爾時，羅睺羅阿修羅王，見鞞摩質多羅阿修羅王等並雲集已，自念諸小阿修羅王及其眾輩。",
    "T01n0025_006:0394b22_1": "彼等知已，亦各嚴飾服乘而來，到羅睺羅阿修羅王前，儼然住立。",
    "T01n0025_006:0394b23_2": "時，彼羅睺羅阿修羅王，見已自著種種瓔珞，莊嚴其身，駕種種乘，前後圍遶，即共鞞摩質多羅阿修羅王，并及踊躍、奢婆羅等阿修羅王，并諸小王阿修羅眾輩，雲集導從，向娑羅林、奢摩梨林、俱毘陀羅林、難陀那林等，到已在前少時而住。",
    "T01n0025_006:0394c01_0": "「諸比丘！",
    "T01n0025_006:0394c01_1": "其難陀那林苑之中，自然而有三種風輪。",
    "T01n0025_006:0394c02_2": "何等為三？",
    "T01n0025_006:0394c02_3": "所謂開者、淨者、吹者。",
    "T01n0025_006:0394c02_4": "於中開者，所有風輪，開敞諸門；淨者風輪掃除諸地；吹者風輪吹諸華樹。",
    "T01n0025_006:0394c04_5": "諸比丘！",
    "T01n0025_006:0394c04_6": "其難陀那林苑之中，上妙好華遍散滿地，其花香氣普熏園林，莊嚴充足，種種可觀。",
    "T01n0025_006:0394c07_0": "「爾時，羅睺羅阿修羅王，及鞞摩質多羅阿修羅王、踊躍阿修羅王、奢婆羅阿修羅王等，并諸小王，群眾眷屬小阿修羅輩，圍遶而入難陀那園。",
    "T01n0025_006:0394c10_1": "入已澡浴遊戲受樂，種種觀矚，或行或住或臥或坐，隨所欲往，任意而行。",
    "T01n0025_006:0394c12_0": "諸比丘！",
    "T01n0025_006:0394c12_1": "其羅睺羅阿修羅王，亦常有五阿修羅，擁護惡事，名字如前。",
    "T01n0025_006:0394c13_2": "宮上海水，縱廣厚薄，四種風持，令不墮墜，亦如上說。",
    "T01n0025_006:0394c15_0": "起世經四天王品第七",
    "T01n0025_006:0394c16_0": "「諸比丘！",
    "T01n0025_006:0394c16_1": "其須彌留山王，東面半腹，去地四萬二千踰闍那，由乾陀山頂，有提頭賴吒天王城郭住處，城名賢上，縱廣六百踰闍那，七重垣牆、七重欄楯、七重鈴網。",
    "T01n0025_006:0394c19_2": "復有七重多羅行樹，周匝圍遶，雜色可觀，悉以七寶而為莊嚴，所謂金銀鞞琉璃、頗致迦赤真珠、車璩馬瑙等之所成就。",
    "T01n0025_006:0394c22_3": "普四方面各有諸門，而彼諸門有諸樓櫓却敵臺觀、園苑諸池。",
    "T01n0025_006:0394c23_4": "其諸花林有種種樹，與種種葉，種種花果，種種香熏。",
    "T01n0025_006:0394c24_5": "有種種鳥，各各自鳴，其音調和，甚可愛樂。",
    "T01n0025_006:0394c26_0": "「諸比丘！",
    "T01n0025_006:0394c26_1": "其須彌留山王，南面半腹，去地亦四萬二千踰闍那，由乾陀山頂，有毘婁勒迦天王城郭住處，城名善現，縱廣莊嚴一一如前提頭賴吒天王處所，略說乃至，種種諸鳥，各各自鳴。",
    "T01n0025_006:0395a02_0": "「諸比丘！",
    "T01n0025_006:0395a02_1": "其須彌留山王，西面半腹，去地亦四萬二千踰闍那，由乾陀山頂，有毘婁博叉天王城郭住處，城名善觀。",
    "T01n0025_006:0395a04_2": "縱廣莊嚴一一如前提頭賴吒天王處所，略說乃至，種種諸鳥，各各自鳴，其音調和，甚可愛樂。",
    "T01n0025_006:0395a07_0": "「諸比丘！",
    "T01n0025_006:0395a07_1": "其須彌留山王，北面半腹，去地亦四萬二千踰闍那，由乾陀山頂，為毘沙門天王有三城郭，以為住處。",
    "T01n0025_006:0395a09_2": "其三者何？",
    "T01n0025_006:0395a09_3": "第一所謂毘舍羅婆、第二名為伽婆鉢帝、第三名曰阿茶槃多。",
    "T01n0025_006:0395a11_4": "各各縱廣六百踰闍那，七重垣牆，七重欄楯，略說乃至種種眾鳥，各各自鳴。",
    "T01n0025_006:0395a13_0": "諸比丘！",
    "T01n0025_006:0395a13_1": "唯除月天子宮殿、日天子七大宮殿，其間所有自餘貫屬四大天王諸天宮殿，或有縱廣四十踰闍那，或有三十二十十二，其最小者，猶故縱廣六踰闍那，亦各七重垣牆欄楯，略說如前，乃至各各眾鳥自鳴。",
    "T01n0025_006:0395a19_0": "「諸比丘！",
    "T01n0025_006:0395a19_1": "其毘舍羅婆及伽婆鉢帝，二宮殿間，為毘沙門天王有一池水，其池名曰那墀尼，縱廣四十踰闍那。",
    "T01n0025_006:0395a21_2": "其水調和，清涼輕軟，其味甜美，香潔不濁。",
    "T01n0025_006:0395a22_3": "其池四邊七重塼砌，七重寶版，間錯分明，七重欄楯，七重鈴網。",
    "T01n0025_006:0395a24_0": "亦有七重多羅行樹，周匝圍遶，雜色可觀，七寶所成，乃至車璩馬瑙等寶。",
    "T01n0025_006:0395a25_1": "普四方面各有階道，亦為七寶之所莊嚴。",
    "T01n0025_006:0395a26_2": "於其池中，有優鉢羅、鉢陀摩、究牟陀、奔茶梨迦等諸華，自然出生。",
    "T01n0025_006:0395a28_3": "其華火色火形火光，乃至水色水形水光，華開縱廣大如車輪。",
    "T01n0025_006:0395a29_4": "其光明照半踰闍那，其香氣熏一踰闍那。",
    "T01n0025_006:0395b01_5": "有諸藕根，大如車軸，割之汁出，色白如乳，食之甜美，味甘猶蜜。",
    "T01n0025_006:0395b04_0": "「諸比丘！",
    "T01n0025_006:0395b04_1": "其伽婆鉢帝及阿茶槃多，二宮殿間，為毘沙門天王有園苑住，其園名曰迦毘延多，縱廣正等四十踰闍那，七重垣牆、七重欄楯，乃至七重多羅行樹，周匝圍遶，雜色可觀，略說如前，乃至七寶之所成就。",
    "T01n0025_006:0395b08_2": "其提頭賴吒天王，賢上住處，城郭往來，有二岐道；毘婁勒迦天王，善現住處，城郭去來，亦二岐道；毘婁博叉天王，其善觀處，城郭去來，有二岐道；其毘沙門天王，阿茶槃多城郭處所，有二岐道；毘舍羅婆及伽婆鉢帝等城郭處所，亦各俱有二岐之道；其四天王所有眷屬，諸小天眾宮殿處所，亦各往來有二岐道；其那墀尼池，及迦毘延多苑等，亦各往來有二岐道。",
    "T01n0025_006:0395b18_0": "「諸比丘！",
    "T01n0025_006:0395b18_1": "其毘沙門天王，若欲至彼迦毘延多苑中遊戲澡浴之時，內心即念提頭賴吒天王。",
    "T01n0025_006:0395b20_2": "爾時，提頭賴吒天王亦心生念：『毘沙門天王意中念我。』",
    "T01n0025_006:0395b21_3": "如是知已，其即自念其天所屬諸小天王及天眾等。",
    "T01n0025_006:0395b22_4": "是時，東面所屬身天王及眾輩，作如是念：『提頭賴吒天王，心念我等。』",
    "T01n0025_006:0395b24_5": "如是知已，各各嚴身種種瓔珞，乘種種騎，詣向提頭賴吒大天王邊，到已在前，一面而住。",
    "T01n0025_006:0395b26_6": "爾時，提頭賴吒天王，即自莊嚴，服諸瓔珞。",
    "T01n0025_006:0395b27_7": "馭駕乘已，與諸小王天眾眷屬，前後圍遶，相將往詣毘沙門大天王邊，到已在彼毘沙門王面前而住。",
    "T01n0025_006:0395c01_0": "「爾時，毘沙門天王，心念毘婁勒迦、毘婁博叉二大天王。",
    "T01n0025_006:0395c02_1": "時，彼二王心如是念：『毘沙門王，意念我等。』",
    "T01n0025_006:0395c03_2": "如是知已，即各自念己所統領諸小天王并諸天眾。",
    "T01n0025_006:0395c04_3": "時，彼小王及諸天眾亦復心念：『我等大王心念我輩，宜時速往。』",
    "T01n0025_006:0395c06_0": "如是知已，各自嚴飾瓔珞其身，俱共往詣毘婁勒迦及毘婁博叉二天王所，到已而住。",
    "T01n0025_006:0395c08_0": "時，二天王知諸小王及餘天眾聚集來已，各自嚴身，服眾瓔珞，便即騎乘，與眾圍遶，皆共往詣毘沙門宮大天王所，到已在前，俱各停住。",
    "T01n0025_006:0395c12_0": "「爾時，毘沙門天王，知諸二王天眾集已，復自念其所領小天王及諸群眾。",
    "T01n0025_006:0395c13_1": "爾時，北方諸小天王及其天眾，作如是心：『毘沙門天王今念我等。』",
    "T01n0025_006:0395c15_2": "如是知已，各著種種眾寶瓔珞，莊嚴身已，詣毘沙門大天王前，各皆立住。",
    "T01n0025_006:0395c17_0": "「爾時，毘沙門天王，自著種種眾寶瓔珞，莊嚴自身駕種種乘，共提頭賴吒、毘婁勒迦、毘婁博叉等四大天王，各與所屬諸天王眾，前後圍遶，俱皆詣向迦毘延多園所，到已在苑前住。",
    "T01n0025_006:0395c21_1": "諸比丘！",
    "T01n0025_006:0395c21_2": "其迦毘延多苑中，自然而有三風輪來，一開、二淨、三吹。",
    "T01n0025_006:0395c22_3": "開者開彼園門；淨者淨彼園地；吹者吹彼園樹，諸華飄颺。",
    "T01n0025_006:0395c23_4": "諸比丘！",
    "T01n0025_006:0395c24_5": "其迦毘延多苑中眾華，積至于膝，種種香氣周遍普熏。",
    "T01n0025_006:0395c26_0": "「爾時，毘沙門天王、提頭賴吒天王、毘婁勒迦王、毘婁博叉王等，與諸小王通及眷屬圍遶，共入迦毘延多苑中，澡浴遊戲，種種受樂。",
    "T01n0025_006:0395c29_1": "於彼園中，或復一月二月三月。",
    "T01n0025_006:0395c29_2": "澡浴訖已，遊戲受樂，隨欲去處，自恣而行。",
    "T01n0025_006:0396a01_3": "諸比丘！",
    "T01n0025_006:0396a02_0": "其毘沙門，亦有五夜叉神王，恒常隨逐，側近左右，為守護故。",
    "T01n0025_006:0396a03_1": "何等為五？",
    "T01n0025_006:0396a03_2": "一名五丈、二名曠野、三名金山、四名長身、五名針毛。",
    "T01n0025_006:0396a04_3": "諸比丘！",
    "T01n0025_006:0396a05_4": "其毘沙門天王，遊戲去來，常為此等五夜叉神之所守護。",
    "T01n0025_006:0396a07_0": "起世經三十三天品第八上",
    "T01n0025_006:0396a08_0": "「諸比丘！",
    "T01n0025_006:0396a08_1": "其須彌留山王頂上，有三十三天宮殿住處，其處縱廣八萬踰闍那，七重垣牆、七重欄楯、七重鈴網，七重多羅行樹，周匝圍遶，雜色可觀，七寶所成，所謂金銀鞞琉璃，頗致迦赤真珠，車璩馬瑙等。",
    "T01n0025_006:0396a12_2": "其垣牆高四百踰闍那，廣五十踰闍那，彼等垣牆，相去各各五百踰闍那，於其中間有諸門住。",
    "T01n0025_006:0396a14_3": "彼等諸門高三十踰闍那，廣十踰闍那。",
    "T01n0025_006:0396a15_4": "其門兩邊，有諸樓櫓却敵臺閣及輦輿等。",
    "T01n0025_006:0396a16_5": "又有諸池及以花林，有種種樹，種種葉，種種花果，種種香熏，有種種鳥，各各自鳴，其音調和，甚可愛樂。",
    "T01n0025_006:0396a18_6": "又彼諸門，各各常有五百夜叉，為三十三天作守護故。",
    "T01n0025_006:0396a20_7": "諸比丘！",
    "T01n0025_006:0396a20_8": "彼垣牆內，為三十三天王有一城郭，名曰善見，其城縱廣六萬踰闍那，七重垣牆、七重欄楯、七重鈴網，七重多羅行樹，周匝圍遶，雜色可觀，亦為七寶之所莊嚴，乃至車璩馬瑙等寶。",
    "T01n0025_006:0396a24_9": "彼城壁高百踰闍那，其上廣五十踰闍那，彼城垣牆亦各相去五百踰闍那，於其中間有諸門住，其門各高三十踰闍那，廣十踰闍那。",
    "T01n0025_006:0396a27_10": "彼等諸門，亦有樓櫓却敵臺閣，諸池花林，有種種樹，種種葉，種種花果，種種香熏，種種眾鳥，各各自鳴。",
    "T01n0025_006:0396a29_11": "彼等諸門，門別各有五百夜叉，為三十三天而作守護。",
    "T01n0025_006:0396b03_0": "「諸比丘！",
    "T01n0025_006:0396b03_1": "近彼天宮善見城側，為伊羅鉢那大龍象王有宮殿住，其宮殿縱廣六百踰闍那，亦有七重牆壁欄楯，略說乃至種種眾鳥，各各自鳴。",
    "T01n0025_006:0396b06_2": "諸比丘！",
    "T01n0025_006:0396b06_3": "彼善見城大垣牆內，為三十三天有聚會處，名善法堂，其處縱廣五百踰闍那，七重欄楯、七重鈴網、七重多羅行樹，周匝圍遶，雜色可觀，七寶所成，乃至車璩馬瑙等寶。",
    "T01n0025_006:0396b10_4": "普四方面各有諸門，皆有樓櫓却敵臺觀，種種雜色，七寶所成。",
    "T01n0025_006:0396b11_5": "其地純是青琉璃寶，柔軟滑澤，觸之猶如迦旃隣提衣。",
    "T01n0025_006:0396b13_6": "當其中間，有一寶柱，高二十踰闍那。",
    "T01n0025_006:0396b14_0": "於其柱下，為天帝釋置立一座，高一踰闍那，廣半踰闍那，雜色可觀，乃至車璩馬瑙七寶成就，柔軟細滑，觸之如前。",
    "T01n0025_006:0396b16_1": "其座兩邊，各有十六小天王座，而侍衛之，七寶所成，雜色可觀，細滑觸之，如前不異。",
    "T01n0025_006:0396b19_0": "「諸比丘！",
    "T01n0025_006:0396b19_1": "其善法堂諸天集處，為天帝釋更立宮殿，其宮殿廣千踰闍那，七重垣牆，乃至眾鳥，各各自鳴。",
    "T01n0025_006:0396b21_2": "諸比丘！",
    "T01n0025_006:0396b21_3": "其善法堂諸天集處，東西南北，為諸小王有宮殿住，縱廣九百踰闍那者，或八或七六五四三二，其最小者，廣百踰闍那，七重垣牆，乃至眾鳥，各各自鳴。",
    "T01n0025_006:0396b25_0": "其善法堂諸天會處東西南北，為三十三天諸小天宮，縱廣九十踰闍那，八十七十六十五十四十三十二十，其最小者，廣十二踰闍那，七重垣牆，乃至眾鳥，各各自鳴。",
    "T01n0025_006:0396b29_0": "「諸比丘！",
    "T01n0025_006:0396b29_1": "其善法堂諸天聚會處東面，為三十三天王有園苑住，名波婁沙，縱廣千踰闍那，略說乃至七重垣牆，為馬瑙等七寶所成。",
    "T01n0025_006:0396c03_2": "普四方面各有諸門，彼等諸門有諸樓櫓，雜色可觀，乃至馬瑙七寶所成。",
    "T01n0025_006:0396c04_3": "諸比丘！",
    "T01n0025_006:0396c04_4": "其波婁沙園苑之中，有二大石，一名賢、二名善賢。",
    "T01n0025_006:0396c06_5": "為天馬瑙之所成就，各皆縱廣五十踰闍那，柔軟細滑，觸之猶如迦旃隣提衣。",
    "T01n0025_006:0396c08_0": "「諸比丘！",
    "T01n0025_006:0396c08_1": "其善法堂諸天聚集處所南面，為三十三天王有一園苑，名雜色車，其園縱廣千踰闍那，七重垣牆乃至馬瑙之所成就。",
    "T01n0025_006:0396c11_0": "普四方面各有諸門，彼等諸門皆有樓櫓，雜色可觀，乃至馬瑙之所成就。",
    "T01n0025_006:0396c12_1": "其彼園中亦有二石，一名雜色、二名善雜色。",
    "T01n0025_006:0396c13_2": "純以天青琉璃所成，亦各縱廣五十踰闍那，柔軟細滑，觸之猶如迦旃隣提衣。",
    "T01n0025_006:0396c16_0": "「諸比丘！",
    "T01n0025_006:0396c16_1": "其善法堂諸天聚集處所西面，為三十三天王亦有園苑，名為雜穢，其園縱廣千踰闍那，七重垣牆，乃至七寶之所成就。",
    "T01n0025_006:0396c18_2": "四方有門，皆有樓櫓却敵臺閣，俱七寶成。",
    "T01n0025_006:0396c19_3": "彼雜穢園，亦有二石，一名善現、二名小善現。",
    "T01n0025_006:0396c21_0": "以天頗致迦所成，亦各縱廣五十踰闍那，柔軟細滑，觸之猶如迦旃隣提衣。",
    "T01n0025_006:0396c23_0": "「諸比丘！",
    "T01n0025_006:0396c23_1": "其善法堂諸天聚集處所北面，為三十三天王有園苑住，名曰歡喜，其園縱廣千踰闍那，七重垣牆乃至馬瑙七寶所成。",
    "T01n0025_006:0396c26_0": "四方有門，各有樓櫓却敵臺閣，亦為七寶之所莊嚴。",
    "T01n0025_006:0396c27_1": "諸比丘！",
    "T01n0025_006:0396c27_2": "歡喜園中，亦有二石，一名歡喜、二名善歡喜。",
    "T01n0025_006:0396c28_3": "以天銀成，亦各縱廣五十踰闍那，柔軟潤澤，觸之猶如迦旃隣提衣。",
    "T01n0025_006:0397a02_0": "「諸比丘！",
    "T01n0025_006:0397a02_1": "其波婁沙園及雜色車，二園中間，為三十三天王有一池水，名為歡喜，縱廣五百踰闍那。",
    "T01n0025_006:0397a04_2": "其水涼冷，輕軟甘甜，清潔不濁。",
    "T01n0025_006:0397a05_0": "以七寶塼，四面而壘。",
    "T01n0025_006:0397a05_1": "七重寶版，而間錯之。",
    "T01n0025_006:0397a06_0": "七重欄楯，乃至七重多羅行樹，周匝圍遶，雜色可觀。",
    "T01n0025_006:0397a07_1": "又其四方，各有階道，並為七寶之所莊嚴。",
    "T01n0025_006:0397a08_2": "中有諸華，優鉢羅華、鉢陀摩、究牟陀、奔茶梨迦花等。",
    "T01n0025_006:0397a09_3": "其華火色火形火光，乃至水色水形水光，縱廣大小，皆如車輪。",
    "T01n0025_006:0397a11_0": "其光明照一踰闍那，風吹香氣，熏一踰闍那。",
    "T01n0025_006:0397a12_0": "有諸藕根，大如車軸，割之汁流，色白如乳，其味甘甜，如無蠟蜜。",
    "T01n0025_006:0397a14_0": "「諸比丘！",
    "T01n0025_006:0397a14_1": "其雜穢園及歡喜園，二園中間，為三十三天王有一大樹，名波利夜多羅俱毘陀羅，其根周匝七踰闍那，略說乃至，枝葉遍覆，及院縱廣五百踰闍那，七重垣牆，乃至眾鳥，各各自鳴。",
    "T01n0025_006:0397a18_2": "諸比丘！",
    "T01n0025_006:0397a18_3": "其波利夜多羅俱毘陀羅大樹之下，有一大石，其石名曰槃茶甘婆羅，以天金成，縱廣五十踰闍那，柔軟潤澤，如觸迦旃隣提衣。",
    "T01n0025_006:0397a22_0": "「諸比丘！",
    "T01n0025_006:0397a22_1": "於彼中間，何因何緣，其善法堂諸天集會，稱為善法？",
    "T01n0025_006:0397a23_2": "諸比丘！",
    "T01n0025_006:0397a23_3": "其善法堂諸天會處，三十三天王聚集坐已，於中唯論微妙細密諸深義，審諦思惟，稱量觀察，多是世間諸要法事，真實正理，是以天稱為善法堂集會之處。",
    "T01n0025_006:0397a27_4": "又何因緣，名波婁沙迦苑(波婁沙迦隋言麁澁)？",
    "T01n0025_006:0397a28_5": "諸比丘！",
    "T01n0025_006:0397a28_6": "麤澁園中，三十三天王入已，坐賢善賢二石上已，唯論世間麤惡不善語言戲謔，是故稱為波婁沙迦。",
    "T01n0025_006:0397b02_7": "又何因緣，名雜色車苑？",
    "T01n0025_006:0397b02_8": "諸比丘！",
    "T01n0025_006:0397b02_9": "雜色車園中，三十三天王入已，坐於雜色及善雜色二石之上，論說世間種種雜類色相語言，是故稱為雜色車苑。",
    "T01n0025_006:0397b05_10": "又何因緣，名雜亂苑？",
    "T01n0025_006:0397b06_0": "諸比丘！",
    "T01n0025_006:0397b06_1": "雜亂園中，三十三天王，常以月八日十四日十五日，放其宮內一切婇女，向彼園中，令共三十三天眾輩合，雜嬉雜戲不生障隔，恣其歡娛，受天五欲，具足功德，遊行受樂。",
    "T01n0025_006:0397b10_2": "是故彼處諸天眾等，共稱彼園為雜亂苑。",
    "T01n0025_006:0397b12_0": "起世因本經卷第六"
}