{
    "T01n0005_001:0160b05_0": "佛般泥洹經卷上",
    "T01n0005_001:0160b07_0": "西晉河內沙門白法祖譯",
    "T01n0005_001:0160b08_0": "聞如是：一時，佛在王舍國鷂山中，與千二百五十比丘俱。",
    "T01n0005_001:0160b09_1": "時，摩竭國王，號名阿闍世，與越祇國不相得，欲往伐之。",
    "T01n0005_001:0160b10_2": "自與群臣共議：「越祇國富，人民熾盛，多出珍寶，不首伏於我，寧可起兵伐其國？」",
    "T01n0005_001:0160b12_3": "國有賢公，公名雨舍，雨舍公者，逝心種也，公言：「唯命。」",
    "T01n0005_001:0160b13_4": "王告雨舍公言：「佛去是不遠，若持王聲，往至佛所，頭面著足，問佛消息，身體平安不？",
    "T01n0005_001:0160b15_5": "飡食如常不？",
    "T01n0005_001:0160b16_6": "問佛禮竟，自持若意白佛言：『越祇國大輕易王，王欲往伐之，寧能得勝不？』」",
    "T01n0005_001:0160b17_7": "公受王教，即嚴車五百，乘騎二千，步人二千，往到王舍國，得步徑止車下，到佛所見佛前。",
    "T01n0005_001:0160b19_8": "頭面著佛足，佛與机使坐，問國丞相：「從何所來？」",
    "T01n0005_001:0160b21_9": "公言：「王使臣來，稽首佛足，問佛消息，身體平安不？",
    "T01n0005_001:0160b22_10": "飡食如常不？」",
    "T01n0005_001:0160b22_11": "佛即問：「王及國人民，寧安和不？",
    "T01n0005_001:0160b23_12": "穀糴平賤不？」",
    "T01n0005_001:0160b23_13": "公言：「得佛恩，皆自安和，風雨時節，國中豐熟。」",
    "T01n0005_001:0160b24_14": "佛言：「公行道人馬，皆平安不？」",
    "T01n0005_001:0160b25_15": "公言：「得佛恩，行道皆平安無他。」",
    "T01n0005_001:0160b26_16": "公白佛言：「王與越祇國有嫌，欲往伐壞之，於佛意何如？",
    "T01n0005_001:0160b27_17": "可得勝不？」",
    "T01n0005_001:0160b27_18": "佛言：「是越祇國人民，持七法者，王不能得勝，不持七法者可勝。」",
    "T01n0005_001:0160b29_19": "佛言：「我昔嘗往到越祇國，國有急疾神舍，我止頓其中。",
    "T01n0005_001:0160c01_20": "越祇國中諸長老，皆來語我言：『阿闍世王欲來伐我國，我曹謹勅自守國。』」",
    "T01n0005_001:0160c03_21": "佛言：「我即告諸長老，莫愁莫恐；若曹持七法，阿闍世王來者，不能勝汝。」",
    "T01n0005_001:0160c04_22": "雨舍問佛：「七法者何等？」",
    "T01n0005_001:0160c05_23": "時，佛坐，阿難從後扇佛。",
    "T01n0005_001:0160c06_0": "佛告阿難：「汝寧聞越祇國人，數相聚會，講議政事，修備自守不？」",
    "T01n0005_001:0160c07_1": "對曰：「聞其數相聚會，講議政事，修備自守。」",
    "T01n0005_001:0160c08_2": "佛言：「如是，彼為不衰。",
    "T01n0005_001:0160c09_0": "汝聞越祇，君臣常和，所任忠良，轉相承用不？」",
    "T01n0005_001:0160c10_1": "對曰：「聞其君臣常和，所任忠良，轉相承用。」",
    "T01n0005_001:0160c11_2": "「汝聞越祇國，奉法相率，無取無願，不敢有過不？」",
    "T01n0005_001:0160c12_3": "曰：「聞其奉法相率，無取無願，不敢有過。」",
    "T01n0005_001:0160c13_4": "「汝聞越祇，禮化謹敬，男女有別，長幼相事不？」",
    "T01n0005_001:0160c14_5": "曰：「聞其禮化謹敬，男女有別，長幼相事。」",
    "T01n0005_001:0160c15_6": "「汝聞越祇，孝於父母，遜弟師長，受誡教誨不？」",
    "T01n0005_001:0160c16_7": "曰：「聞其孝於父母，遜弟師長，受誡教誨。」",
    "T01n0005_001:0160c17_8": "「汝聞越祇，承天則地，敬畏社稷，奉事四時不？」",
    "T01n0005_001:0160c18_9": "曰：「聞其承天則地，敬畏社稷，奉順四時。」",
    "T01n0005_001:0160c19_10": "「汝聞越祇，尊奉道德，國有沙門應真及方遠來者，供養衣被、牀臥、醫藥不？」",
    "T01n0005_001:0160c20_11": "曰：「聞其尊奉道德，國有沙門應真及方遠來者，供養衣被、牀臥、醫藥。」",
    "T01n0005_001:0160c22_12": "佛言：「夫有國者，行此七法，難可得危。」",
    "T01n0005_001:0160c23_13": "雨舍公對言：「使越祇持一法者，尚不可攻，何況七法？」",
    "T01n0005_001:0160c24_14": "公曰：「國事多故，當還請辭。」",
    "T01n0005_001:0160c25_15": "佛言：「可宜知時！」",
    "T01n0005_001:0160c25_16": "即從坐起禮佛而去。",
    "T01n0005_001:0160c26_0": "去未久，佛呼阿難勅之，往至鷂山中，請諸比丘僧皆聚會，著講堂中。",
    "T01n0005_001:0160c27_1": "阿難即受教詔，至鷂山中，勅諸比丘僧：「佛請諸比丘。」",
    "T01n0005_001:0160c28_2": "比丘悉來，皆為佛作禮，佛即在前，至講堂中，設座已皆坐。",
    "T01n0005_001:0161a01_3": "佛告諸比丘：「若曹當持七戒法。",
    "T01n0005_001:0161a02_0": "何等為七？",
    "T01n0005_001:0161a02_1": "比丘當數相聚會誦經，法可久。",
    "T01n0005_001:0161a03_0": "上下相承用坐起，法可久。",
    "T01n0005_001:0161a03_1": "坐起不得念家室妻子，法可久。",
    "T01n0005_001:0161a04_2": "在山阻間，若在深林樹下塚間，當自思惟五滅，法可久。",
    "T01n0005_001:0161a05_3": "少年奉道，當先問長老比丘，敬畏承用，受教莫厭，法可久。",
    "T01n0005_001:0161a07_4": "心當奉法，敬畏經戒，法可久。",
    "T01n0005_001:0161a07_5": "持二百五十戒，具以得阿羅漢道，欲來學者莫却，入者相承用，來者所有衣被飲食當共用，病瘦當相瞻視。",
    "T01n0005_001:0161a10_6": "比丘持是七法，法可久。",
    "T01n0005_001:0161a11_0": "「復有七法，皆聽。」",
    "T01n0005_001:0161a11_1": "比丘諾：「受教。」",
    "T01n0005_001:0161a11_2": "「比丘不得貪臥，臥者、不得思他事，法可久。",
    "T01n0005_001:0161a12_3": "樂守清淨，不樂有為，法可久。",
    "T01n0005_001:0161a13_4": "樂賢共坐，守忍辱行，慎無諍訟，法可久。",
    "T01n0005_001:0161a14_5": "不得責望人禮敬，為人說經不用作恩德，法可久。",
    "T01n0005_001:0161a15_6": "小得道，頭角莫自憍恣，法可久。",
    "T01n0005_001:0161a16_7": "不思諸情欲，心不投餘行，如此者法可久。",
    "T01n0005_001:0161a17_8": "不貪利養，常樂隱處。",
    "T01n0005_001:0161a17_9": "草蓐為牀。",
    "T01n0005_001:0161a18_0": "比丘持是，法可久。",
    "T01n0005_001:0161a18_1": "「復有七法，皆聽。」",
    "T01n0005_001:0161a18_2": "諸比丘言：「受教。」",
    "T01n0005_001:0161a19_3": "「人有惠彼物，餘人不得有恨意，法可久。",
    "T01n0005_001:0161a20_4": "當知羞慚，法可久。",
    "T01n0005_001:0161a20_5": "不懈於經戒，法可久。",
    "T01n0005_001:0161a21_6": "坐起心不忘經法，法可久。",
    "T01n0005_001:0161a21_7": "坐起不相厭苦，法可久。",
    "T01n0005_001:0161a22_8": "坐起當明經法，法可久。",
    "T01n0005_001:0161a22_9": "學讀經當諷誦惟其深義。",
    "T01n0005_001:0161a23_10": "比丘持是七法，法可久。",
    "T01n0005_001:0161a24_0": "「復有七法。",
    "T01n0005_001:0161a24_1": "佛在世間，為比丘作師。",
    "T01n0005_001:0161a24_2": "比丘敬佛所說戒勅，持受戒法，不慢念師恩，持師戒法，法可久。",
    "T01n0005_001:0161a26_3": "不得下道，當隨佛法約束，法可久。",
    "T01n0005_001:0161a27_4": "敬比丘僧，受其教戒，得當承用無厭，法可久。",
    "T01n0005_001:0161a28_5": "當重持戒能忍辱者，法可久。",
    "T01n0005_001:0161a28_6": "隨經戒心無所貪愛，常念人命非常，法可久。",
    "T01n0005_001:0161a29_7": "晝日不得貪飯食，夜臥不得貪好牀，法可久。",
    "T01n0005_001:0161b01_8": "自勅頓思惟世間擾擾，所念莫懈，莫隨惡心，莫隨邪心，邪心來至，自戒莫隨，當端心，世間人為心所欺，比丘莫隨天下愚人心。",
    "T01n0005_001:0161b04_9": "持是七法，法可久。",
    "T01n0005_001:0161b06_0": "「復有七法。」",
    "T01n0005_001:0161b06_1": "比丘僧言：「受教。」",
    "T01n0005_001:0161b06_2": "「比丘當重經如愚人重珍寶，持經當父母，當用經生活，父母活人一世耳，經度人無數世，令人得泥洹道，用是故，法可久。",
    "T01n0005_001:0161b09_3": "不得貪食嗜味，食不得多，多者病人，少者復飢，趣可而已，不得味飯，法可久。",
    "T01n0005_001:0161b11_4": "當持身比土，日當憂死，不樂在生死中，生者多憂，憂父母、兄弟、妻子、親屬、奴婢、知識、畜生、田宅，是曹憂者，皆愚癡憂耳。",
    "T01n0005_001:0161b14_0": "如人有罪，為吏所取，雖有宗親，不得前附，用是穢故；身當以比土，獨來獨去，當與身競，法可久。",
    "T01n0005_001:0161b16_1": "勤修精進，端身口意行無過失，取道不難，法可久。",
    "T01n0005_001:0161b17_2": "懼降心意，不聽六情，抑婬怒癡，無有邪行，法可久。",
    "T01n0005_001:0161b18_3": "坐眾人中，不羞眾人，為人所敬，心淨端故，不恐不畏；取道不邪，如人為人所讒，為吏所捕，吏雖執之，其人不恐，用無所犯故；清淨持戒，畏佛戒語，坐眾人中不恐，心淨故，法可久。",
    "T01n0005_001:0161b22_4": "敬慎不自憍慢，從慧者受經戒，見癡者當教經戒。",
    "T01n0005_001:0161b24_0": "比丘持是七法，法可久。",
    "T01n0005_001:0161b25_0": "「復有七法。」",
    "T01n0005_001:0161b25_1": "比丘言：「受教。」",
    "T01n0005_001:0161b25_2": "「比丘常當念經，棄貪婬之態，常當念度世之道，自思惟身體，法可久。",
    "T01n0005_001:0161b27_3": "常持佛所說經，用著心中，既著心中，當端其心，棄惡心受好心，如人衣多垢，以淳灰浣之再三，遍垢便去；念佛語當持戒，去惡就善，法可久。",
    "T01n0005_001:0161c01_4": "當與心諍，不當隨心，心欲婬怒癡不得聽，常自戒於心，不得隨心，如人從軍，健者眾人共將踧在軍前鋒，難得復還，意欲悔却，羞其後人，以受淨戒，但當端心正意，在眾人前，莫得在後，可先得道，法可久。",
    "T01n0005_001:0161c06_5": "當知所入法行多少深淺，熟與初頭志，當日勝樂經，不厭苦、不擇食、不擇牀臥，以道自勸樂，法可久。",
    "T01n0005_001:0161c08_6": "當敬同學，當持同學作兄弟，當端外內，外者身口過，內者心過，當思惟是二事，法可久。",
    "T01n0005_001:0161c10_7": "坐自思惟，九孔惡露無所不有，一孔主內，九孔皆出不淨；飢飽寒熱，皆為苦極，身體難得宜適，皆不淨潔；內懷不淨，風寒熱見外，有不淨反自覆，鼻見吐寒熱，心皆不喜，有臭者，亦不惡不喜，比丘當端心內外，法可久。",
    "T01n0005_001:0161c15_8": "視天下人，帝王亦死，貧富貴賤，無有離死者，同死生之道，如人夢見好舍好園豪貴快樂，寤則不見，世間所有貧富貴賤，如人夢耳，自思惟世間，譬如人夢。",
    "T01n0005_001:0161c19_9": "比丘持是七法，思惟莫失，法可久。",
    "T01n0005_001:0161c21_0": "「復有七法。",
    "T01n0005_001:0161c21_1": "比丘僧當有慈心於天下，有慈心於佛，人罵不得應，不得恨，持慈心向天下，如獄中有繫囚，常慈心相向。",
    "T01n0005_001:0161c23_2": "人處世間，亦當慈心轉相愍念，比丘執心人罵無怒，將踧無喜生有是心，可以無憂。",
    "T01n0005_001:0161c25_3": "所以不與世人諍者，譬如牸牛食芻草，出乳乳出酪，酪出酥酥成醍醐，持心當如醍醐，奉佛戒，法可久。",
    "T01n0005_001:0161c28_4": "端舌莫妄語，語莫傷人意，舌當端，舌不端，使人不得道；舌致刀杖或致滅門，為道常當端舌，法可久。",
    "T01n0005_001:0162a01_5": "端心莫念惡，莫思婬，有婬心者，不成阿羅漢道。",
    "T01n0005_001:0162a02_6": "夜臥婬欲態欲來者，當念女人惡露，婬意即解；恨怒心來，當念生在地上不久，法可久。",
    "T01n0005_001:0162a04_7": "若有將請比丘飲食，餘人不得念言：『是比丘獨得，我不得。』",
    "T01n0005_001:0162a06_0": "不得有是。",
    "T01n0005_001:0162a06_1": "曹念比丘病人，儻有義持醫藥來與之，餘人不得念言：『獨視彼，不視我。』",
    "T01n0005_001:0162a07_2": "不得念是。",
    "T01n0005_001:0162a08_3": "人持衣物遺比丘，餘人不得念言：『我獨不得。』",
    "T01n0005_001:0162a09_4": "何以所行乞匃得者？",
    "T01n0005_001:0162a09_5": "以在鉢中，不得言多少，心如是者，法可久。",
    "T01n0005_001:0162a10_6": "持戒法慎戒法，不知者當問知戒比丘。",
    "T01n0005_001:0162a11_7": "念佛念法念比丘僧，莫得休息，展轉相承用；於衣中得虱，當有慈心向之，法可久。",
    "T01n0005_001:0162a13_8": "見死人言：『此人既死，不知經道，舉家啼哭，及知識親屬不知，此人獨如去。』",
    "T01n0005_001:0162a15_9": "比丘以得道，能知死人魂神所趣向，佛經不可不讀，道不可不學，天下徑道眾多王道最大，佛道亦爾，最上道也。",
    "T01n0005_001:0162a17_10": "如數十人，各持弓箭射埻中，有前中者，有後中者，射不休息，必復中埻，行佛經道如此，莫懈莫念。",
    "T01n0005_001:0162a20_11": "前以得道，今我不得道，不得有是恨，如人射不休息會中埻，為比丘不止會得道，法可久。",
    "T01n0005_001:0162a22_12": "坐起當相承用，佛經當讀諷誦，思惟其義，除饉清信士、清信女，如此七，法可久。",
    "T01n0005_001:0162a24_13": "奉是七七四十九法，如天下水，小溪水流入大溪，大溪水流入江，江流入海。",
    "T01n0005_001:0162a25_14": "比丘！",
    "T01n0005_001:0162a26_0": "當如水流入海，為道不止會，當得阿羅漢道。」",
    "T01n0005_001:0162a27_0": "佛從王舍國起，呼阿難：「去至巴隣陬。」",
    "T01n0005_001:0162a27_1": "阿難言：「諾。」",
    "T01n0005_001:0162a28_2": "即從摩竭國行未至巴隣陬。",
    "T01n0005_001:0162a28_3": "中間有為羅致陬，佛至呼比丘僧：「皆聽。」",
    "T01n0005_001:0162a29_4": "比丘諾：「受教。」",
    "T01n0005_001:0162b01_0": "佛言：「天下有四痛，佛所知，人皆不知。",
    "T01n0005_001:0162b01_1": "用人不知故，生死不止，無休息時。",
    "T01n0005_001:0162b02_2": "何等為四？",
    "T01n0005_001:0162b02_3": "生痛、老痛、病痛、死痛，人不思惟是四痛，強力忍之故生死不絕無休止時，佛故發是四痛以告人。",
    "T01n0005_001:0162b05_4": "雖有父母妻子，皆當別離，轉相憂思啼哭不止。",
    "T01n0005_001:0162b06_5": "諸所惡見日在目前，用是故佛出經，當離是四痛，奉八戒，身亦可厭。」",
    "T01n0005_001:0162b07_6": "佛言：「一者受佛語。",
    "T01n0005_001:0162b08_7": "二者當遠離愛欲就道，無所貪諍。",
    "T01n0005_001:0162b08_8": "三者不妄言、綺語、兩舌、惡口，四者不得殺盜犯人婦女。",
    "T01n0005_001:0162b10_9": "五者不得嫉妬瞋恚愚癡。",
    "T01n0005_001:0162b10_10": "六者坐自思惟四痛，著意中。",
    "T01n0005_001:0162b11_11": "七者思念身體皆不淨。",
    "T01n0005_001:0162b11_12": "八者視生死身體皆當作土。",
    "T01n0005_001:0162b12_13": "去佛亦念是四痛，來佛亦念是四痛，去佛亦出是八戒，來佛亦出是八戒，當念佛經深義。",
    "T01n0005_001:0162b14_14": "諸比丘！",
    "T01n0005_001:0162b14_15": "有念於父母妻子，念世間生活者，不得度世道。",
    "T01n0005_001:0162b15_16": "樂世間心不樂道，道從心起，心正者可得道，心小端可得上天，明經者可得作人，當斷地獄、畜生、餓鬼道。",
    "T01n0005_001:0162b18_17": "佛為天下正生死道，諸比丘當思惟之。」",
    "T01n0005_001:0162b20_0": "佛從羅致聚，呼阿難：「去至巴隣聚。」",
    "T01n0005_001:0162b20_1": "阿難言：「諾。」",
    "T01n0005_001:0162b21_2": "即隨佛去。",
    "T01n0005_001:0162b21_3": "時比丘僧，有千二百五十人，佛至巴隣聚，樹下坐。",
    "T01n0005_001:0162b22_4": "巴隣聚鬼神即往告逝心理家，皆出有持席者，持毾[毯炎+登]者，持燈者，皆往至佛所，前為佛作禮，却在一面坐。",
    "T01n0005_001:0162b25_5": "佛告逝心理家：「人在世間，其有貪欲，自放恣者，即有五惡。",
    "T01n0005_001:0162b26_6": "何等為五？",
    "T01n0005_001:0162b26_7": "一者財產日耗減。",
    "T01n0005_001:0162b27_8": "二者不知道意。",
    "T01n0005_001:0162b27_9": "三者眾人所不敬，死時有悔。",
    "T01n0005_001:0162b28_10": "四者醜名惡聲，遠聞天下。",
    "T01n0005_001:0162b28_11": "五者死入地獄三惡道中。",
    "T01n0005_001:0162b29_12": "人能伏心，不自放恣者，即有五善。",
    "T01n0005_001:0162c01_13": "何等為五？",
    "T01n0005_001:0162c01_14": "一者財產日增。",
    "T01n0005_001:0162c01_15": "二者有道行。",
    "T01n0005_001:0162c02_16": "三者眾人所敬，至死無悔。",
    "T01n0005_001:0162c02_17": "四者好名善譽，遠聞天下。",
    "T01n0005_001:0162c03_18": "五者死生上福德之處。",
    "T01n0005_001:0162c04_0": "不自放恣，有是五善，汝等自思惟之。」",
    "T01n0005_001:0162c04_1": "佛為逝心理家說經竟，皆歡喜，為佛作禮而去。",
    "T01n0005_001:0162c06_0": "佛起到阿衛聚，坐一樹下，持道眼見上諸天，使賢善神營護此地。",
    "T01n0005_001:0162c07_1": "佛從宴坐起，出阿衛聚，更坐一處。",
    "T01n0005_001:0162c08_2": "賢者阿難正服從坐起，稽首畢一面住。",
    "T01n0005_001:0162c09_3": "佛問阿難：「誰圖此巴隣聚，起城郭者？」",
    "T01n0005_001:0162c10_4": "對曰：「摩竭大臣雨舍公，圖起此城，欲以遏絕越祇。」",
    "T01n0005_001:0162c11_5": "佛言：「善哉！",
    "T01n0005_001:0162c11_6": "阿難！",
    "T01n0005_001:0162c11_7": "雨舍公之賢，乃知圖此。",
    "T01n0005_001:0162c12_8": "吾見忉利天上諸神妙天，共護此地，其有土地，為天上諸神所護持者，其地必安且貴。",
    "T01n0005_001:0162c14_9": "又此地者，天之中也。",
    "T01n0005_001:0162c14_10": "主此四分野之天，名曰仁意，仁意所護者，其國久而益勝，必多聖賢智謀之人，餘國不及，亦無有能壞者。",
    "T01n0005_001:0162c17_11": "是巴隣城，欲壞時，當以三事：一者大火，二者大水，三者中人與外人謀；乃壞此城。」",
    "T01n0005_001:0162c19_12": "大臣雨舍聞佛與比丘眾，從摩竭國轉遊到此，即乘王威嚴車五百乘，出巴隣聚往到佛所，前為佛作禮，却坐一面，前白佛：「明日寧可與諸比丘俱於舍小食？」",
    "T01n0005_001:0162c22_13": "佛默然不應。",
    "T01n0005_001:0162c23_14": "雨舍公言如是者三。",
    "T01n0005_001:0162c23_15": "佛法默然者，如言：「可。」",
    "T01n0005_001:0162c24_0": "雨舍公即去，嚴舍中，為佛及諸比丘僧，施設牀座，然燈火，飯食具。",
    "T01n0005_001:0162c25_1": "明日，雨舍公往請佛，佛時與比丘僧千二百五十人俱往。",
    "T01n0005_001:0162c26_2": "飯食訖竟，佛即呪願言：「使若得道，莫樂國公位，雖今世不得離於縣官者，若今飯佛及比丘僧，使若後世脫於縣官。",
    "T01n0005_001:0162c29_3": "世有明者，當飯食賢善道人，道人呪願，不棄仕官，求官不可有貪心、酷心、進心、樂心、勸心，去是五心事縣官者，可得無他，死後可得除地獄之罪。",
    "T01n0005_001:0163a03_4": "雨舍公！",
    "T01n0005_001:0163a03_5": "若自思惟。」",
    "T01n0005_001:0163a04_6": "公言：「諾，受教。」",
    "T01n0005_001:0163a04_7": "佛及比丘僧皆起去。",
    "T01n0005_001:0163a05_0": "佛出城門，公即隨佛後，視佛從何城門出，欲名佛所出門為佛城門；所度小溪水，名為佛溪。",
    "T01n0005_001:0163a07_1": "佛至江水邊，時，人民大眾多欲度，中有乘舫舡者、小舡者、竹桴度者，佛坐思念：「我未作佛時，度此曹水，乘桴船度，今我身不復乘桴船度水。」",
    "T01n0005_001:0163a10_2": "佛自念言：「我是度人師，使人得度世道，不復從人受度。」",
    "T01n0005_001:0163a11_3": "念適已，諸比丘皆已度。",
    "T01n0005_001:0163a12_4": "佛呼阿難：「俱至拘隣聚。」",
    "T01n0005_001:0163a12_5": "阿難言：「諾。」",
    "T01n0005_001:0163a13_6": "佛即與千二百五十比丘，悉俱至拘隣聚。",
    "T01n0005_001:0163a14_7": "佛言諸比丘：「皆聽。",
    "T01n0005_001:0163a14_8": "持善心與天下無諍，自思惟當知無常，以慧憂身。",
    "T01n0005_001:0163a15_9": "持善心與天下無諍，自思惟以即明，明者即去貪婬、瞋恚、愚癡之態，三態去，即得度世道，不復生死，心不復走，一心無所著，如國王樂獨思，若干人眾中我獨主。",
    "T01n0005_001:0163a19_10": "得道者，度世者，亦自思心，有若干千萬端，今皆主是心，如國王典主人民。」",
    "T01n0005_001:0163a21_0": "佛復從拘隣聚，呼阿難：「俱至喜豫國。」",
    "T01n0005_001:0163a21_1": "阿難言：「諾。」",
    "T01n0005_001:0163a22_2": "佛與諸比丘俱至喜豫國揵提樹下坐。",
    "T01n0005_001:0163a23_0": "佛遣諸比丘僧於喜豫國分衛，以還，白佛言：「喜豫國多病者，人民多死者，中有優婆塞，名玄鳥、時仙、初動、式賢、淑賢、快賢、伯宗、兼尊、德舉、上淨，等十人，皆優婆塞，持五戒，今皆死。」",
    "T01n0005_001:0163a27_1": "諸比丘俱問佛：「是諸優婆塞，死者皆趣何道？」",
    "T01n0005_001:0163a28_2": "佛言：「玄鳥等十人，死皆在不還道中。」",
    "T01n0005_001:0163a29_3": "佛告諸比丘僧：「若曹但見十人死，佛持天眼見，見優婆塞死者五百人，皆生不還道中。",
    "T01n0005_001:0163b02_4": "復有二百優婆塞，如難提等，生時無婬態、無怒態、無癡態，死皆生忉利天上，得溝港道，當復七死七生便得阿羅漢道。",
    "T01n0005_001:0163b05_0": "玄鳥等五百人，皆得不還道，自於天上得應真道。」",
    "T01n0005_001:0163b06_1": "佛告諸比丘：「若行分衛來還，何為道是十優婆塞？",
    "T01n0005_001:0163b07_2": "若曹故欲擾佛，謂佛不欲聞是惡，佛亦當何所畏難，其有生者皆當死，過去、當來、現在諸佛，皆般泥洹。",
    "T01n0005_001:0163b09_3": "今我作佛，亦當般泥洹，用是身故作佛，若干劫求佛，止生死之道，作佛絕生死之本，知是人本從癡故，從癡為行，從行為識，從識為字色，從字色為六入，從六入為栽，從栽為痛，從痛為愛，從愛為求，從求為有，從有為生，從生為老死，憂悲苦不如意惱，如是合大苦陰墮習。",
    "T01n0005_001:0163b16_0": "佛故思惟生死本，如車有輪，車行無休息時，人從癡故得生死，以去癡便癡滅，以癡滅便行滅，以行滅便識滅，以識滅便字色滅，以字色滅便六入滅，以六入滅便栽滅，以栽滅便痛滅，以痛滅便愛滅，以愛滅便求滅，以求滅便有滅，以有滅便生滅，以生滅便老死滅，以老死滅便憂悲苦不如意惱滅，如是合大陰墮習為盡。",
    "T01n0005_001:0163b23_1": "佛故先為若曹說，癡故有生死，慧者持道，不復生死。」",
    "T01n0005_001:0163b24_2": "佛言：「若曹當念奉佛法聖眾淨戒，相承用教佛經，當思惟端心，不復更生死，無憂哭之患。」",
    "T01n0005_001:0163b27_0": "佛從喜豫聚，呼阿難：「至維耶梨國。」",
    "T01n0005_001:0163b27_1": "阿難言：「諾。」",
    "T01n0005_001:0163b28_0": "佛從喜豫聚，至維耶梨國，未至七里，佛止[木*奈]園中。",
    "T01n0005_001:0163b29_1": "有婬女人，字[木*奈]女，有五百婬女弟子，於城中聞佛以來在[木*奈]園中，皆勅五百婬女弟子，令好莊衣嚴車，從城中出，至佛所欲見佛，為佛跪拜。",
    "T01n0005_001:0163c03_2": "時，佛在[木*奈]園中，與千比丘俱，為諸比丘說經。",
    "T01n0005_001:0163c04_3": "佛見[木*奈]女與五百婬弟子俱，皆好莊衣，佛勅諸比丘：「汝曹見[木*奈]女與五百婬弟子俱，皆低頭，端若心，雖好莊衣來，譬如畫瓶，外有好畫，中但有不淨，封結不可發解，解者不淨臭即至。",
    "T01n0005_001:0163c08_4": "[木*奈]女皆是瓶輩，其有比丘當見力。",
    "T01n0005_001:0163c09_5": "何等為見力？",
    "T01n0005_001:0163c10_0": "去惡就善，不聽婬態，寧自破骨破心燔燒身體，終不隨心作惡，不但力士為多力，能自端心，勝於力士。",
    "T01n0005_001:0163c12_1": "佛與心諍以來，其劫無數，不聽隨心，勤力精進，自致作佛。",
    "T01n0005_001:0163c13_2": "比丘可自齊端其心，心久在不淨中，今亦可自拔擢，自思惟身體五藏，亦可齊止生死之法，視外亦苦，視中亦苦，端若心。」",
    "T01n0005_001:0163c16_3": "[木*奈]女到，下車至佛所，為佛作禮却坐一面，諸比丘皆低頭。",
    "T01n0005_001:0163c18_0": "佛言：「若何緣來？」",
    "T01n0005_001:0163c18_1": "[木*奈]女言：「我數聞佛尊於諸天，故來跪拜。」",
    "T01n0005_001:0163c19_2": "佛言：「[木*奈]女！",
    "T01n0005_001:0163c19_3": "若樂作女人耶？」",
    "T01n0005_001:0163c20_0": "[木*奈]女言：「天使我作女人耳，我不樂也。」",
    "T01n0005_001:0163c20_1": "佛言：「汝不樂作女人者，誰使汝畜五百婬弟子者？」",
    "T01n0005_001:0163c22_0": "[木*奈]女言：「是皆貧民，我養護之。」",
    "T01n0005_001:0163c22_1": "佛言：「不然。",
    "T01n0005_001:0163c23_0": "若不厭女人之病，月期不淨，拘絆捶杖，不得自在，不厭汝身，反更從五百人。」",
    "T01n0005_001:0163c24_1": "[木*奈]女言：「我癡所致，慧者不為是。」",
    "T01n0005_001:0163c25_2": "佛言：「審如是者善。」",
    "T01n0005_001:0163c26_0": "[木*奈]女即長跪白佛：「明日請佛及比丘僧。」",
    "T01n0005_001:0163c26_1": "佛默然不應。",
    "T01n0005_001:0163c27_2": "[木*奈]女大喜，即起為佛作禮而去。",
    "T01n0005_001:0163c27_3": "去未久，維耶離豪姓諸理家，聞佛比丘僧俱來，去城七里，在[木*奈]園中。",
    "T01n0005_001:0163c29_4": "即乘王威，皆嚴駕乘而出，欲覲見供養佛。",
    "T01n0005_001:0164a01_5": "中有乘青馬青車，青衣青蓋，青幢青幡，官屬皆青；中有乘黃馬黃車，黃衣黃蓋，黃幢黃幡，官屬皆黃；中有乘赤馬赤車，赤衣赤蓋，赤幢赤幡，官屬皆赤；中有乘白馬白車，白衣白蓋，白幢白幡，官屬皆白；中有乘黑馬黑車，黑衣黑蓋，黑幢黑幡，官屬皆黑。",
    "T01n0005_001:0164a07_6": "佛遙見車騎數十萬人來，即告諸比丘：「汝欲見忉利天上帝釋苑中侍從出入者，如此諸理家無有異也。」",
    "T01n0005_001:0164a09_7": "諸理家行到道口，皆下車至佛所，前者為佛跪，中央者皆低頭，最後者但叉手皆坐。",
    "T01n0005_001:0164a11_8": "佛問：「若曹所從來？」",
    "T01n0005_001:0164a12_9": "諸理家言：「聞佛在是故，出城跪拜。」",
    "T01n0005_001:0164a13_0": "中有一人字賓自，起至佛前，熟視佛。",
    "T01n0005_001:0164a13_1": "佛問：「若何等視？」",
    "T01n0005_001:0164a14_2": "賓自言：「舉天上天下，皆為佛傾動，我視佛無厭極。」",
    "T01n0005_001:0164a15_3": "佛言：「賓自！",
    "T01n0005_001:0164a15_4": "莊當熟視佛，久遠乃復有佛耳，曼有佛時，當受佛教命。」",
    "T01n0005_001:0164a17_0": "中有四五百理家言：「賓自有大德，與佛共談。」",
    "T01n0005_001:0164a18_0": "賓自言：「我遙聞佛經，我念作是經久，我適今日乃得見耳，我有慈孝心於佛。」",
    "T01n0005_001:0164a19_1": "佛言：「天下人少有如賓自輩，慈孝於師。」",
    "T01n0005_001:0164a20_2": "佛告賓自：「佛出於天下，知天下生死之道，說經開化天上天下及鬼龍，無不傾側者，是佛第一威神。",
    "T01n0005_001:0164a23_0": "其有讀佛經，自端心得道者，是佛第二威神。",
    "T01n0005_001:0164a24_0": "佛於天下說經，賢者無不喜，聞者無不喜，學者轉相教，轉相授導，轉相端心，是佛第三威神。",
    "T01n0005_001:0164a26_1": "其學佛經者皆喜，如愚人得金，上智者得應真道，第二者可得不還，第三者可得頻來，第四者可得溝港，第五持優婆塞五戒者，可得天上，持三戒者，可得作人。",
    "T01n0005_001:0164a29_2": "佛出在天下，因現此道，是佛第四威神。」",
    "T01n0005_001:0164b01_3": "佛告賓自：「若來熟視佛，若說數聞佛名希見佛。",
    "T01n0005_001:0164b03_0": "時坐中有數十萬人，皆不問佛，若獨問，是佛第五威神。」",
    "T01n0005_001:0164b04_1": "佛告賓自：「天下智慧者少，無反復者多，受佛經道，受師好語，持師戒法，諸鬼神龍，無不護視者，吏不敢妄召呼，當慈孝於師，師不從弟子有所求索，在師前當敬師，背後當稱譽師，師死常當憶念，於今賓自者，人中雄善樂法清戒。」",
    "T01n0005_001:0164b09_2": "維耶梨逝心理家，請佛明日旦，寧可與諸比丘入城飯食？",
    "T01n0005_001:0164b11_3": "佛言：「[木*奈]女朝旦來請佛及比丘僧。」",
    "T01n0005_001:0164b11_4": "諸逝心理家，皆俱去。",
    "T01n0005_001:0164b12_5": "[木*奈]女明日旦來至佛所，白佛言：「已設座，飯食具皆已辦，願天尊屈威神。」",
    "T01n0005_001:0164b14_6": "佛言：「若徑去，我今隨後。」",
    "T01n0005_001:0164b14_7": "佛起著衣持鉢，與比丘俱入城。",
    "T01n0005_001:0164b15_8": "城中觀者數十萬人，中有賢善優婆塞，皆言：「佛如明月，弟子如明星，與月相隨。」",
    "T01n0005_001:0164b17_9": "時，佛好如是。",
    "T01n0005_001:0164b17_10": "佛至[木*奈]女家，就坐行澡水，佛及諸比丘僧飯食竟，澡手已畢，[木*奈]女持小机，於佛前坐。",
    "T01n0005_001:0164b19_11": "佛告[木*奈]女：「聖人及天下尊豪富貴，唯尚戒淨，明佛諸經。",
    "T01n0005_001:0164b20_12": "坐中語言，無不好聽，其所行處，無不敬愛者，今在天下作人，不貪財色，奉佛神化，死無不生天上者。」",
    "T01n0005_001:0164b23_13": "佛告[木*奈]女：「善自愛重，持五戒。」",
    "T01n0005_001:0164b23_14": "佛與比丘俱去。",
    "T01n0005_001:0164b25_0": "佛從維耶梨國出，告阿難：「寧可俱至竹芳聚。」",
    "T01n0005_001:0164b26_1": "阿難言：「諾。」",
    "T01n0005_001:0164b26_2": "又聞竹芳聚，米穀大貴，諸比丘求分衛難得。",
    "T01n0005_001:0164b27_3": "佛坐思惟，維耶梨國飢饉，穀糴騰貴，其聚狹小，不能供諸比丘分衛，佛思念，欲遣諸比丘，分布餘國賤米穀處行分衛。",
    "T01n0005_001:0164c01_4": "佛告諸比丘僧：「是竹芳聚，米穀騰貴，求分衛難得；彼間有沙羅提國豐熟。",
    "T01n0005_001:0164c02_5": "是維耶梨四界，米穀皆貴，我自與阿難，俱留此竹芳聚。」",
    "T01n0005_001:0164c04_6": "諸比丘受佛教，皆去至沙羅提國。",
    "T01n0005_001:0164c05_7": "佛與阿難俱，至竹芳聚，身皆大痛，欲般泥洹。",
    "T01n0005_001:0164c06_8": "佛自念：「諸比丘皆去，我獨般泥洹，不事無教戒？」",
    "T01n0005_001:0164c07_9": "阿難從一樹下起至佛所，問佛：「聖體不和寧差不？」",
    "T01n0005_001:0164c08_10": "佛言：「未差大劇，欲般泥洹。」",
    "T01n0005_001:0164c09_11": "阿難言：「且莫般泥洹，須比丘僧聚會。」",
    "T01n0005_001:0164c09_12": "佛告阿難：「我已有經戒，若曹但當案經戒奉行之，我亦在比丘僧中，比丘僧皆已知佛所教勅，事師法皆以付諸弟子，弟子但當持行熟學。",
    "T01n0005_001:0164c13_13": "今我身皆痛，我持佛威神治病，不復持心思病，如小差狀。」",
    "T01n0005_001:0164c14_14": "佛語阿難：「今佛年已尊，且八十，如故車無堅強，我身體如此無堅強，我本不為若曹說，無有墮地不死者，最上有天，名不想入，壽八十億四千萬劫，會當復死，用是故起經於天下，斷生死之根本。",
    "T01n0005_001:0164c19_15": "我般泥洹以後，無得棄是經戒，轉相承用，自思中外，端心正行，當持戒法，中外令如常。",
    "T01n0005_001:0164c21_16": "其有四輩弟子，持戒法者，皆佛弟子，其有學佛經道者，皆是佛弟子。",
    "T01n0005_001:0164c22_17": "佛棄轉輪王，憂天上天下人，亦可自憂疾，去婬態、怒態、癡態。」",
    "T01n0005_001:0164c25_0": "佛從竹芳聚，呼阿難：「且復還至維耶梨國。」",
    "T01n0005_001:0164c26_0": "阿難言：「受教。」",
    "T01n0005_001:0164c26_1": "佛還維耶梨國，入城持鉢行分衛，還止急疾神樹下露坐，思惟生死之事。",
    "T01n0005_001:0164c28_0": "阿難遠在一樹下，思惟陰房之事，起至佛所，為佛作禮已，住白佛言：「何以不般泥洹？」",
    "T01n0005_001:0164c29_1": "佛告阿難：「維耶梨國大樂，越耶國大樂，急疾神地大樂，沙達諍城門大樂，城中街曲大樂，社名浮沸大樂，閻浮利天下大樂，越祇大樂，遮波國大樂，薩城門大樂，摩竭國大樂，滿沸大樂，鬱提大樂，醯連溪出金山大樂，閻浮利內地，所生五色如畫，人在其中生者大樂。」",
    "T01n0005_001:0165a08_0": "佛告阿難：「其有比丘比丘尼，持四法熟思正心不隨心，外亦思善，中亦思善，心亦無所復貪樂，心不驚恐不復走，比丘比丘尼，其有持志意如是四法，名四神足，欲不死一劫可得。」",
    "T01n0005_001:0165a12_1": "魔時入阿難腹中。",
    "T01n0005_001:0165a12_2": "佛復告阿難：「如是尚可。」",
    "T01n0005_001:0165a13_3": "阿難復言：「佛何以不般泥洹？",
    "T01n0005_001:0165a13_4": "時足可般泥洹。」",
    "T01n0005_001:0165a14_5": "佛復言：「閻浮利大樂，其有知是四神足者，當可在天地間一劫有餘。」",
    "T01n0005_001:0165a15_6": "佛告阿難如是者再三，阿難不應四神足事。",
    "T01n0005_001:0165a16_7": "佛告阿難：「若却於樹下自思惟。」",
    "T01n0005_001:0165a17_8": "佛起至醯連溪水邊樹下坐，魔來至佛所言：「何以不般泥洹？」",
    "T01n0005_001:0165a18_9": "佛言：「咄！",
    "T01n0005_001:0165a19_10": "弊魔！",
    "T01n0005_001:0165a19_11": "未可般泥洹，須我四輩弟子黠慧得道，須我天上諸天世間人民逮及鬼神智慧得道，須我經法遍布天下，未可般泥洹。」",
    "T01n0005_001:0165a21_12": "魔知佛當般泥洹，歡喜而去。",
    "T01n0005_001:0165a22_13": "佛坐自思惟：「亦可放棄壽命，意欲放棄壽命。」",
    "T01n0005_001:0165a23_14": "時天地大動，諸鬼神皆驚。",
    "T01n0005_001:0165a24_15": "阿難於樹下，驚起至佛所，前以頭面著佛足，却在一面住，白佛：「我於樹下坐，天地大動，我驚衣毛為起，我生不更是曹地動。」",
    "T01n0005_001:0165a27_16": "佛為阿難說：「天地動有八事。",
    "T01n0005_001:0165a27_17": "何等為八？",
    "T01n0005_001:0165a28_18": "地在水上，水在風上，風持水，如從地上望天，或時風動水，水動地，地因動，是為一動。",
    "T01n0005_001:0165b01_19": "有阿羅漢尊貴，自欲試威神，意欲令地動，因以手兩指案地，天地為大動，是為二動。",
    "T01n0005_001:0165b03_20": "中有天威神大，意欲動地，地即為大動，是為三動。",
    "T01n0005_001:0165b04_21": "佛為菩薩時，從第四兜術天來下，入母腹中，時，天地為大動。",
    "T01n0005_001:0165b05_22": "菩薩從右脇生時，天地為大動。",
    "T01n0005_001:0165b06_23": "菩薩得道為佛時，天地為大動。",
    "T01n0005_001:0165b07_24": "佛起本經時，天地為大動。",
    "T01n0005_001:0165b07_25": "佛放棄壽命，天地為大動。」",
    "T01n0005_001:0165b08_26": "佛告阿難：「今佛却後三月當般泥洹，天地為當復大動，是為八動。」",
    "T01n0005_001:0165b10_27": "阿難聞佛自期三月，即啼而問：「得無以棄壽命？」",
    "T01n0005_001:0165b11_28": "佛告阿難：「是以棄壽命。」",
    "T01n0005_001:0165b11_29": "阿難白佛言：「我從佛聞口受，若比丘有是四法，名四神足，欲不死一劫可得。",
    "T01n0005_001:0165b13_30": "佛德過四神足，何以不止過一劫？」",
    "T01n0005_001:0165b14_31": "佛告阿難：「是若過，是若所作。",
    "T01n0005_001:0165b15_32": "我再三告言，閻浮利內大樂；若徑默然不應。",
    "T01n0005_001:0165b16_33": "我見若頭角，若何以聽魔使得入若腹中？",
    "T01n0005_001:0165b17_34": "我今不得復止，却後三月當般泥洹。」",
    "T01n0005_001:0165b17_35": "阿難即起，語諸比丘僧：「佛却後三月當般泥洹。」",
    "T01n0005_001:0165b19_0": "佛告阿難：「皆聚會諸比丘，著大會堂中。」",
    "T01n0005_001:0165b19_1": "阿難白言：「比丘僧皆在大會堂中。」",
    "T01n0005_001:0165b20_2": "佛即起到大會堂中，諸比丘皆起，為佛作禮。",
    "T01n0005_001:0165b21_3": "佛告諸比丘：「天下無常堅固人，愛樂生死，不求度世道者，皆為癡。",
    "T01n0005_001:0165b23_4": "父母皆當別離，有憂哭之念，人轉相恩愛貪慕悲哀，天下無生不死者。",
    "T01n0005_001:0165b24_5": "我本經說，生者皆當死，死者復生，轉相憂哭，無休息時。",
    "T01n0005_001:0165b26_6": "須彌山尚崩壞，天上諸天亦死，作王者亦死，貧富貴賤下至畜生，無生不死者，莫怪佛却後三月當般泥洹。",
    "T01n0005_001:0165b28_7": "佛去亦當持經戒，在者亦當持經戒，趣至度世，不復生死，無復憂哭。",
    "T01n0005_001:0165c01_8": "佛經當使長久，佛去後天下賢者，當共持經戒，天下人自正心者，天上諸天，皆喜助人得福。",
    "T01n0005_001:0165c03_9": "佛經可讀、可諷、可學、可持、可思、可正心、可端意、可轉相教，有四事：端身、端心、端志、端口。",
    "T01n0005_001:0165c05_10": "復有四事，欲怒者忍，惡念者棄，貪欲者棄，常當憂死。",
    "T01n0005_001:0165c06_11": "復有四事：心欲邪者莫聽，心欲婬者莫聽，思欲惡者莫聽，思欲豪貴莫聽。",
    "T01n0005_001:0165c08_12": "復有四事：心常當憂死，心所欲圖惡者莫聽，當撿心，心當隨人，人莫隨心，心者誤人，心殺身，心取羅漢，心取天，心取人，心取畜生蟲蟻鳥獸，心取地獄，心取餓鬼，作形貌者，皆心所為。",
    "T01n0005_001:0165c12_13": "壽命，三者相隨，心最是師，命隨心，壽隨命，三者相隨，今我作佛，為天上天下所敬，皆心所為，當念生死之痛，與家室別離，當念八事，思惟佛經：一者當棄妻子求度世道，不與世間諍，無貪心。",
    "T01n0005_001:0165c17_14": "二者不得兩舌、惡口、妄言、綺語、吟嘯、歌戲。",
    "T01n0005_001:0165c18_15": "三者不得殺生，盜人財物，思念婬泆。",
    "T01n0005_001:0165c18_16": "四者不得懷怒癡貪。",
    "T01n0005_001:0165c19_17": "五者不得嫉彼慢人。",
    "T01n0005_001:0165c19_18": "六者不得思念作惡加痛於人。",
    "T01n0005_001:0165c20_19": "七者無作恣態，不得懈怠著臥，存味飲食。",
    "T01n0005_001:0165c21_20": "八者當憂身生老病死。",
    "T01n0005_001:0165c22_21": "持是八事，自端心，可與天下無諍，當趣度世道。",
    "T01n0005_001:0165c23_22": "諸比丘當思惟是八事，本四痛，佛經可長久。」",
    "T01n0005_001:0165c25_0": "佛從維耶梨國，呼阿難：「去至拘隣聚。」",
    "T01n0005_001:0165c25_1": "阿難言：「諾。」",
    "T01n0005_001:0165c26_2": "佛從維耶梨國出，迴身視城。",
    "T01n0005_001:0165c26_3": "阿難即前問佛：「佛不妄轉身視城。」",
    "T01n0005_001:0165c27_4": "佛告阿難：「我不妄轉身，夫作佛不得妄還向視。」",
    "T01n0005_001:0165c28_5": "阿難言：「佛還向視者何意？」",
    "T01n0005_001:0165c29_6": "佛言：「我今日壽竟，不復入是城，故還顧耳。」",
    "T01n0005_001:0166a01_7": "隨佛有一比丘，前問佛：「於今不復還入是城中？」",
    "T01n0005_001:0166a02_8": "佛言：「我當般泥洹，不復還見維耶梨國，當至華氏鄉土。」",
    "T01n0005_001:0166a03_9": "佛至拘鄰聚，聚中有園，名尸舍洹。",
    "T01n0005_001:0166a04_10": "佛皆呼諸比丘：「今作心淨潔坐，自思惟，知生中慧者使心端，心端者婬怒癡態三態皆解，其比丘自說以斷生死之根，得羅漢道，一心無所復憂，不復憂生死，雖更苦，得不生死之道。」",
    "T01n0005_001:0166a08_11": "佛從拘隣聚，呼阿難：「去至揵梨聚。」",
    "T01n0005_001:0166a09_12": "阿難言：「諾。」",
    "T01n0005_001:0166a09_13": "佛與比丘僧，俱至揵梨聚。",
    "T01n0005_001:0166a10_14": "從揵梨聚，佛呼阿難：「俱至金聚。」",
    "T01n0005_001:0166a10_15": "與比丘僧俱，佛告諸比丘：「其有比丘，淨心思心智心自思惟，其有智知經者，是慧心本，婬心、怒心、癡心皆滅去，三心清淨，欲得度世道不難。",
    "T01n0005_001:0166a14_16": "以得羅漢道，諸婬、怒、癡皆消滅去，當自說已棄是三事，不復作生死之法。」",
    "T01n0005_001:0166a15_17": "佛從金聚，呼阿難：「且復至授手聚。」",
    "T01n0005_001:0166a16_18": "阿難言：「諾。」",
    "T01n0005_001:0166a16_19": "即與諸比丘俱，至授手聚。",
    "T01n0005_001:0166a17_20": "佛告比丘：「淨心思心智心，有淨心意者，心即生，智心即生，智心即生開解，不念婬，不念怒，不復癡，心乃開解。」",
    "T01n0005_001:0166a20_21": "比丘自說言：「我所求皆得，因見羅漢道。」",
    "T01n0005_001:0166a21_22": "佛從授手聚，呼阿難：「去至掩滿聚。」",
    "T01n0005_001:0166a21_23": "阿難言：「諾。」",
    "T01n0005_001:0166a22_24": "即與諸比丘俱，至掩滿聚。",
    "T01n0005_001:0166a22_25": "佛告諸比丘僧：「淨心之法，思心智心，至無婬怒之態，得淨心之道，思心智心，即生思心之道，淨心智心，即開解智心之道，淨心思心即明。",
    "T01n0005_001:0166a25_26": "人有褺與染者作色，褺布淨潔，作色皆好，是褺淨故。",
    "T01n0005_001:0166a27_27": "比丘有是三心，淨心、思心、智心，淨心為尸大，思心為三摩提，智心為崩慢若。",
    "T01n0005_001:0166a28_28": "尸大心者，不婬、不怒、不貪。",
    "T01n0005_001:0166a29_29": "三摩提者，攝心令不走。",
    "T01n0005_001:0166b01_0": "崩慢若者，心無愛欲，持佛經戒。",
    "T01n0005_001:0166b01_1": "如人有褺布，褺布有垢，人欲染作色，以著染中，色不明。",
    "T01n0005_001:0166b03_2": "比丘不定在淨心、思心、智心，欲得道者難，坐心不解故。",
    "T01n0005_001:0166b04_3": "比丘心自解，坐思即見天上，具知人心所念，亦見地獄、餓鬼、畜生善惡所趣，如清水下有沙石，青黃白黑，水中所有皆現，但水清故；求度世道，如是心清淨。",
    "T01n0005_001:0166b07_4": "譬如溪水，濁，下沙石不見，亦不知水深淺；比丘心不淨，不能得度世道，坐心濁故。」",
    "T01n0005_001:0166b09_5": "佛從掩滿聚，呼阿難：「俱至喜豫聚。」",
    "T01n0005_001:0166b10_6": "阿難言：「諾。」",
    "T01n0005_001:0166b10_7": "即與諸比丘俱，至喜豫聚。",
    "T01n0005_001:0166b11_8": "佛告比丘：「若有淨心思心智心，師所教授，弟子當學，思師同不能入弟子心中，端弟子心，比丘當自淨心，端是心，心端則得度世道，當自說已得度世道，斷生死之根本。」",
    "T01n0005_001:0166b15_9": "佛呼阿難：「至華氏聚。」",
    "T01n0005_001:0166b15_10": "阿難言：「諾。」",
    "T01n0005_001:0166b15_11": "即與諸比丘俱，至華氏聚。",
    "T01n0005_001:0166b16_12": "佛告諸比丘：「心有三垢，婬垢、怒垢、癡垢，持淨心却婬垢，持思心却怒垢，持慧心却癡垢，比丘自說以得度世道，斷是生死啼哭憂思之本。」",
    "T01n0005_001:0166b19_13": "佛復從華氏聚，呼阿難：「俱至夫延城。」",
    "T01n0005_001:0166b20_14": "阿難言：「諾。」",
    "T01n0005_001:0166b20_15": "即與諸比丘俱，至夫延城北樹下坐。",
    "T01n0005_001:0166b21_16": "阿難坐邊樹下，精思內觀，地大動。",
    "T01n0005_001:0166b22_17": "阿難起至佛所，白佛言：「地何以大動？」",
    "T01n0005_001:0166b23_18": "佛言：「地動有四因緣：一動者地在水上，水在風上，下風動搖水，水動搖地，地因動，是為一動。",
    "T01n0005_001:0166b25_19": "其有阿羅漢，欲自試道，以手兩指案地，地為動，是為二動。",
    "T01n0005_001:0166b26_20": "中有天威神大，意欲動地，地即為動，是為三動。",
    "T01n0005_001:0166b27_21": "佛不久當般泥洹，地當復大動，是為四動。」",
    "T01n0005_001:0166b28_22": "阿難言：「佛威神乃如是，佛般泥洹，地為大動。」",
    "T01n0005_001:0166c01_0": "佛告阿難：「佛威神巍巍甚尊，明化無量，若欲知佛威神不？」",
    "T01n0005_001:0166c02_1": "阿難言：「願欲聞知。」",
    "T01n0005_001:0166c02_2": "佛言：「我行遍諸天下，所至郡國中人民，知者來至佛所，佛身自變化，作其國邑衣服語言，我視其人民行何等法，知有何經戒？",
    "T01n0005_001:0166c05_3": "佛即益其經戒。",
    "T01n0005_001:0166c05_4": "其人民皆不知我為誰，亦不知我從天上來地中出，人民大恭敬我。",
    "T01n0005_001:0166c07_5": "我化遍至諸國王所，國王問我言：『卿為何等人？』",
    "T01n0005_001:0166c08_6": "我言：『是國中道人。』",
    "T01n0005_001:0166c08_7": "國王問我：『作何經？』",
    "T01n0005_001:0166c09_8": "我言：『欲問何等經，所問者我皆應答。』",
    "T01n0005_001:0166c10_9": "國王所可喜者，我皆為廣說已。",
    "T01n0005_001:0166c10_10": "我即化沒去，不見國王，從後皆不知我為誰。",
    "T01n0005_001:0166c11_11": "我至諸逝心國，我亦化作逝心衣服語言，我問：『若作何等經戒？』",
    "T01n0005_001:0166c13_12": "我知子曹心，知子曹語言。",
    "T01n0005_001:0166c13_13": "我引經與教誡，便化沒去。",
    "T01n0005_001:0166c14_14": "子曹皆從後思我，自相與語：『是何等人？",
    "T01n0005_001:0166c15_15": "天鬼神乎？』",
    "T01n0005_001:0166c15_16": "子曹皆不知我誰，我亦不道是佛。",
    "T01n0005_001:0166c16_17": "我行一天下授經道遍已，我上第一天上四天王所，我作天上衣服言語，我問天：『若作何等經？』",
    "T01n0005_001:0166c18_18": "天言：『我不知經。』",
    "T01n0005_001:0166c18_19": "我即為說經竟，便化沒去，天亦不知我為誰。",
    "T01n0005_001:0166c19_20": "我復上第二忉利天上，化作忉利天上衣服語言，我問忉利天：『若作何等經？』",
    "T01n0005_001:0166c21_21": "忉利天言：『不知經。』",
    "T01n0005_001:0166c22_0": "我為說經竟，便化沒去，天亦不知我為誰。",
    "T01n0005_001:0166c22_1": "我復上第三鹽天上，化作鹽天上衣服語言，我問鹽天：『若作何等經？』",
    "T01n0005_001:0166c24_2": "天言：『我不知經。』",
    "T01n0005_001:0166c24_3": "我為說經。",
    "T01n0005_001:0166c25_4": "我復上第四兜術天上，化作其天上衣服語言，我問天：『作何等經？』",
    "T01n0005_001:0166c26_5": "其天言：『彌勒為我說經。』",
    "T01n0005_001:0166c27_6": "我重復為說經。",
    "T01n0005_001:0166c27_7": "我復上至第五不憍樂天上，作其天上衣服語言，我問天：『若知經不？』",
    "T01n0005_001:0166c29_8": "其天言：『不知經。』",
    "T01n0005_001:0166c29_9": "我為說經，化沒去，天皆不知我為誰。",
    "T01n0005_001:0167a01_10": "我復上第六化應聲天上，作其天上衣服語言，我問天：『若作何等經？』",
    "T01n0005_001:0167a03_0": "天言：『不知經。』",
    "T01n0005_001:0167a03_1": "我為說經，即復化沒去。",
    "T01n0005_001:0167a03_2": "第六天從後，皆不知我為誰，我亦不語言是佛。",
    "T01n0005_001:0167a04_3": "「我復上梵天、梵眾天、梵輔天、大梵天、水行天、水微天、無量水天、水音天、約淨天、遍淨天、淨明天、守妙天、近際天、快見天、無結愛天，諸天皆來視我，我悉問：『若寧知經不？』",
    "T01n0005_001:0167a08_4": "中有知經者，有不知經者，我皆為說生死之道，說斷生死根本之道，子曹所樂經者，我皆為說之。",
    "T01n0005_001:0167a11_5": "我效作天上衣服語言，餘四天，其天皆不能語，我欲上者，其天不能應答我；第二十五名空慧天，第二十六天名識慧入，第二十七天名無所念慧入，第二十八天名不想入。」",
    "T01n0005_001:0167a15_6": "佛言：「吾無所不見，唯泥洹最為樂。」",
    "T01n0005_001:0167a15_7": "佛告阿難：「佛威神不但能動地，二十八天皆為大動，佛但以正心所致」佛告阿難：「我般泥洹後，阿難從佛口受聞經戒師法。",
    "T01n0005_001:0167a18_8": "阿難當道言：『我從佛口聞是法，當為後比丘僧說之。』",
    "T01n0005_001:0167a19_9": "阿難！",
    "T01n0005_001:0167a20_0": "若不得藏匿佛經，極可列露，經中無所疑，我般泥洹已後，諸比丘當共持法。",
    "T01n0005_001:0167a21_1": "其有他比丘，妄欲作師法，其經中無禁戒者棄，勿持壞佛法。",
    "T01n0005_001:0167a23_2": "其有他比丘，妄增減佛經戒者，阿難若當言：『我不從佛聞是經法，若何以妄增減佛經戒？』",
    "T01n0005_001:0167a25_3": "比丘有不解佛經者，當問尊老比丘。",
    "T01n0005_001:0167a26_4": "阿難！",
    "T01n0005_001:0167a26_5": "所見佛經戒，所從佛口聞者，為比丘僧說之，勿增減；其有欲增減經戒者，阿難！",
    "T01n0005_001:0167a28_6": "若當正處，非法者棄勿用。",
    "T01n0005_001:0167a28_7": "阿難！",
    "T01n0005_001:0167a28_8": "若當言：『佛不出是語。』",
    "T01n0005_001:0167a29_9": "當謂之言：『若何以欲壞佛經戒？』",
    "T01n0005_001:0167b01_0": "中有癡比丘，不解經戒者，當問尊老比丘，比丘不得怒。",
    "T01n0005_001:0167b02_1": "其有比丘，不了是經，中有比丘，知經戒，知佛所說，當往參問。",
    "T01n0005_001:0167b03_2": "其有比丘疑於經戒者，來問比丘僧，當說言：『從其師聞。』",
    "T01n0005_001:0167b05_3": "各自說其師名字。",
    "T01n0005_001:0167b05_4": "比丘說經戒者，不得疑言非是佛所戒勅，比丘僧皆在結經中，在中者用，在結經外，棄勿用。",
    "T01n0005_001:0167b07_5": "疑不解經戒者，當問何處有長老比丘明經戒者，當往問其經，問者不得言非是。",
    "T01n0005_001:0167b09_6": "其有疑者，阿難口解言：『我從佛聞，不入結經中，長老比丘所不說，棄勿用。",
    "T01n0005_001:0167b11_7": "諸比丘當處經戒，諸比丘處經戒之後，當共持。』",
    "T01n0005_001:0167b12_8": "其有比丘，疑言是非真佛經，不樂經者，諸比丘當逐出之。",
    "T01n0005_001:0167b13_9": "天下禾中生草，草敗禾實，人當誅拔草去之，禾乃成好實。",
    "T01n0005_001:0167b15_0": "比丘惡者，不樂經不持戒，壞敗善比丘，諸比丘當共逐出。",
    "T01n0005_001:0167b16_1": "中有賢善比丘，好經戒，往詣比丘所：『佛語諸比丘：「所持所知所學，當授與比丘經戒。」』",
    "T01n0005_001:0167b18_2": "當言佛在時，於某國、某縣、某聚、某處時，與某比丘相隨，說某經戒，持是經戒，不得呵言非佛。",
    "T01n0005_001:0167b20_3": "所語當轉相教，轉相承用，長幼當相撿押。",
    "T01n0005_001:0167b21_4": "無得以佛般泥洹去故，不相承用，相承用諸天人民，助喜皆得福，可使佛經長久。",
    "T01n0005_001:0167b23_5": "「我般泥洹後，阿難當道：『某處有明經持戒比丘，某新作比丘，當往長老明經比丘所，當從受經戒。』",
    "T01n0005_001:0167b25_6": "新來比丘聞經戒，不得言非持佛經戒，當相承用。",
    "T01n0005_001:0167b26_7": "比丘和持戒者，外有清信士、清信女，聞比丘僧和持佛經戒，皆樂供養比丘僧飯食、衣被、病瘦、與醫藥，佛經可長久。",
    "T01n0005_001:0167b29_8": "比丘僧和相承事，上下相撿押，天下人趣；地獄、禽獸、餓鬼道者，但坐相與不和，故趣是三道。",
    "T01n0005_001:0167c02_9": "諸比丘持經戒，當相和，不得相形，笑言我智多，若智少，智多智少各自行。",
    "T01n0005_001:0167c04_10": "比丘和持，佛經可長久，使天下人得福，天上諸天皆喜。",
    "T01n0005_001:0167c05_11": "不在經戒中者，棄；在佛語中，佛所說比丘所受，當奉行。」",
    "T01n0005_001:0167c06_12": "佛告阿難：「且復前至波旬國。」",
    "T01n0005_001:0167c07_13": "阿難言：「諾。」",
    "T01n0005_001:0167c07_14": "佛與比丘僧，從夫延國，至波旬國，止禪頭國中。",
    "T01n0005_001:0167c08_15": "波旬國人民，名諸華，諸華人民，聞佛來止禪頭國中，皆來出，前為佛作禮皆却坐，佛皆為說經。",
    "T01n0005_001:0167c11_16": "時，有一人名淳，淳父字華氏。",
    "T01n0005_001:0167c11_17": "華氏子時在坐中，諸人民皆去，淳獨留。",
    "T01n0005_001:0167c12_18": "須臾起持，繞佛三匝却叉手住，白佛：「明日寧可與諸比丘僧俱於舍飯食。」",
    "T01n0005_001:0167c14_19": "佛默然不應，淳即前為佛作禮，繞佛三匝而去歸家，為佛諸比丘，施座然燈火。",
    "T01n0005_001:0167c16_20": "明日淳來，白佛言：「以辦。」",
    "T01n0005_001:0167c16_21": "佛起持鉢，與諸比丘俱，至淳家飯。",
    "T01n0005_001:0167c17_22": "比丘中有一惡比丘，取所飲水器壞之，佛即知之，淳亦見之。",
    "T01n0005_001:0167c19_23": "佛飯竟，淳取小机，於佛前坐，白佛言：「我欲問一事，天上天下，智無過於佛，天下為有幾輩比丘？」",
    "T01n0005_001:0167c21_24": "佛言：「有四輩：一者為道殊勝，二者解道能言，三者依道生活，四者為道作穢。",
    "T01n0005_001:0167c23_25": "何謂為道殊勝？",
    "T01n0005_001:0167c23_26": "所說道義，不可稱量，能行大道，最勝無比，降心態度憂畏，為法御導世間，是輩沙門，為道殊勝。",
    "T01n0005_001:0167c25_27": "何謂解道能言？",
    "T01n0005_001:0167c26_28": "佛所貴第一說，又奉行無疑難，亦能為彼演說法句，是輩沙門，解道能言。",
    "T01n0005_001:0167c27_29": "何謂依道生活？",
    "T01n0005_001:0167c28_30": "念在自守，勤綜學業，一向不迴，孜孜不勌，人法自覆，是輩沙門，為依道生活。",
    "T01n0005_001:0168a01_0": "何謂為道作穢？",
    "T01n0005_001:0168a01_1": "但作所樂，依恃種姓，專造濁行，致彼論議；不念佛言，亦不畏罪，是輩沙門，為道作穢。",
    "T01n0005_001:0168a03_2": "凡人間者，以為弟子在清白知，有善者有惡者，不可皆同以為一也。",
    "T01n0005_001:0168a05_0": "彼不善者，為善致謗毀，譬如禾中有草，草敗禾實，天下人家有惡子，一子敗家，一比丘惡，并敗餘比丘人，用比丘皆為惡。」",
    "T01n0005_001:0168a07_1": "佛言：「人不用顏貌衣服為好，清淨意端者，是乃為好，人不可妄相。」",
    "T01n0005_001:0168a09_2": "佛告淳：「若飯佛及比丘僧，死當生天上。",
    "T01n0005_001:0168a10_3": "知經者去婬心、去怒心、去癡心，不可用一人故非責眾人也。」",
    "T01n0005_001:0168a12_0": "佛般泥洹經卷上"
}