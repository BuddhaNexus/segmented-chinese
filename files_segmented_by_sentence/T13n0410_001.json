{
    "T13n0410_001:0681a03_0": "大方廣十輪經卷第一",
    "T13n0410_001:0681a05_0": "失譯人名今附北涼錄",
    "T13n0410_001:0681a06_0": "序品第一",
    "T13n0410_001:0681a07_0": "如是我聞：一時佛在佉羅堤耶山牟尼仙所住之處，與大比丘眾俱，無量無數聲聞大眾；菩薩摩訶薩無量無邊不可稱計，說《月藏》訖。",
    "T13n0410_001:0681a11_0": "爾時，南方有大香雲雨大香雨，大華雲雨大華雨，無量瓔珞雲雨種種瓔珞雨，大衣雲雨大衣雨。",
    "T13n0410_001:0681a13_1": "於佉羅堤耶山牟尼仙所住處，是諸大雨皆悉遍滿。",
    "T13n0410_001:0681a14_2": "大陰雲雨而雨香華、衣服、瓔珞，亦說種種無量法音。",
    "T13n0410_001:0681a15_3": "如是次第乃至廣說三歸聲，持戒聲、忍辱聲、精進聲、禪定聲、具足智慧聲，降伏四魔聲，名稱普聞遍滿三界聲，念、定、總持聲，空、無相、無願聲，離欲聲，色如聚沫聲、受如水泡聲、想如熱炎聲、行如芭蕉聲、識如幻聲，無常、苦、空、無我之聲，慚愧聲，念處聲，慈、悲、喜、捨聲，證諸法聲，涅槃聲，無窟宅聲，三乘聲，轉法輪聲，成熟眾生聲，度三惡道聲，六波羅蜜聲，善巧方便乃至具足十地聲，遊戲神通聲，遊戲無上大乘聲，阿鞞跋致聲，無生法忍聲，入佛海聲。",
    "T13n0410_001:0681a26_4": "諸來大眾悉見種種雨，亦聞無量諸法音聲，隨意衣服嚴飾之聲。",
    "T13n0410_001:0681a27_5": "又復皆悉見其兩手有如意珠雨如意寶，其如意寶各出光明，如是光中皆見十方恒沙世界一切諸佛，是諸佛所各有菩薩而自圍遶。",
    "T13n0410_001:0681b01_6": "其光明中盡見十方諸佛世界，若有病者蒙光觸身眾病除愈；一切繫縛及應死者，光觸身故皆得解脫；若身行惡、口行惡、意行惡，光觸身時悉除三惡；若諸飢渴眾生蒙光觸身亦皆飽滿；種種讁罰身受苦切，乏少衣服嚴飾瓔珞種種之物，蒙光觸身隨所念憶悉得滿足；若有殺生、偷盜、邪婬、妄言、綺語、兩舌、惡口、罵詈，蒙光觸身如是等惡皆悉得除；若諸眾生有求不得苦，蒙光觸身皆悉受樂。",
    "T13n0410_001:0681b11_7": "光明清淨，悉無翳障、風雲塵霧及諸臭穢，苦惱辛酸不善音聲，乃至怖畏惡觸皆得除滅；遠離諸惡一切邪偽諂曲亦皆無餘，一切惡欲悉得棄捨，諸妙勝樂一切皆集。",
    "T13n0410_001:0681b15_0": "爾時，眾會皆悉堅固，難動如地，心無去來不可毀壞。",
    "T13n0410_001:0681b16_1": "如是大眾得未曾有，以何因緣我等身體今皆大重不能自勝？",
    "T13n0410_001:0681b17_2": "當於爾時有一帝釋名曰淨有，於大眾中不遠而坐。",
    "T13n0410_001:0681b19_3": "於是淨有，即從座而起整衣服，右膝著地合掌向佛，以偈問曰：「實語實見者，　　實住牟尼尊；　久住於法行，　　惟願演說法。",
    "T13n0410_001:0681b23_0": "　佛為實因緣，　　能滅眾生苦；　何故於此處，　　而雨種種雨？",
    "T13n0410_001:0681b25_0": "　大眾皆喜悅，　　心生信安樂；　開示諸疑惑，　　令住於大乘。",
    "T13n0410_001:0681b27_0": "　身難動如地，　　及一切人天；　皆見如是相，　　大眾悉有疑。",
    "T13n0410_001:0681b29_0": "　兩手各皆出，　　摩尼寶光明；　一切諸衣鬘，　　雜飾嚴身具。",
    "T13n0410_001:0681c02_0": "　十方之福田，　　離一切過惡；　眾苦得休息，　　皆因於救世。",
    "T13n0410_001:0681c04_0": "　一切諸天人，　　無能說因緣；　是誰神通力，　　而來至此處？",
    "T13n0410_001:0681c06_0": "　為佛諸菩薩，　　梵魔帝釋等？",
    "T13n0410_001:0681c07_0": "　唯願救世說，　　神通之因緣。」",
    "T13n0410_001:0681c08_0": "爾時，世尊告淨有帝釋言：「如是，如是！",
    "T13n0410_001:0681c08_1": "汝今諦聽！",
    "T13n0410_001:0681c09_2": "吾當說之。",
    "T13n0410_001:0681c09_3": "是地藏菩薩摩訶薩，於無量阿僧祇劫，為五濁惡世成熟眾生故而來至此；與八十頻婆那由他百千億等大菩薩俱，悉為禮拜、供養、恭敬故，欲見大眾集會故，欲聽大眾起隨喜故。",
    "T13n0410_001:0681c14_0": "「是地藏菩薩作沙門像，現神通力之所變化，有如是等大莊嚴事，亦是如來不可思議無量功德；亦名聲聞、辟支佛正法伏藏；亦名解脫智寶之大寶渚；亦名菩薩救世之法；亦名涅槃導師商主。",
    "T13n0410_001:0681c18_1": "猶若如意寶珠所求滿足；亦如寶渚一切商人所趣；亦如大地能生善根；亦是涅槃大法神器；亦是功德清淨之瓶；亦是日月照明行處；亦是黑闇幽冥大炬。",
    "T13n0410_001:0681c22_2": "如月清涼除煩惱熱，如無足者得如意乘，如亂心者得甘露味，如羸老者遇其机杖，是大福田之根本也。",
    "T13n0410_001:0681c24_3": "捨心無礙如彼浚流，救苦不難如赴親友，除結使炎之大雲蓋，如淨水珠能除穢濁，若趣險道迴示正路，是疲極者安隱床座，是四使流生死橋梁，亦度彼岸無上大船；是三善根勝妙果報，是諸施者最上大乘。",
    "T13n0410_001:0681c29_4": "持戒不動如須彌山，精進難壞猶如金剛，忍辱堅固亦如大地，總持正法心無二相，禪定莊嚴如妙華鬘，智慧深廣猶如大海，心無所依猶如虛空，方便無染如眾華聚。",
    "T13n0410_001:0682a04_5": "處於外道如師子王，遠離煩惱如犀一角，滅諸結使如洗塵垢，能除臭穢如疾飄風。",
    "T13n0410_001:0682a06_6": "將護有疾如彼良醫，消除眾病如妙藥王，斷諸煩惱結如持利劍，為怖畏者作大親友，防諸怨敵如堅城塹，能除其渴如清淨水，濟諸飢乏猶如甘果，亦是裸者最勝衣服，與盛熱者為密雲蓋。",
    "T13n0410_001:0682a11_7": "具足如是善根果報，清淨第一堅固不壞，微妙色處能生愛樂，於大會處而生慚愧，除諸結使禪定行處，乘四正勤、四攝駃流，忍辱大地亦如須彌，總持深廣如彼大海，神足無礙自在虛空，降伏諸魔一切結習，修行正道無量禪定，亦為一切種智之渚，能轉無作清淨法輪。",
    "T13n0410_001:0682a18_0": "「地藏菩薩摩訶薩，為欲來故先現此瑞，亦為供養、恭敬我故來至於此。」",
    "T13n0410_001:0682a19_1": "佛復讚歎地藏菩薩言：「汝從南方來，八十頻婆百千那由他菩薩以神通力俱來至此，悉作聲聞像在如來前，頂禮佛足右繞三匝，即為合掌而說偈言：「兩足最勝大導師，　　恒修於慈發善心；　能生忍辱如大地，　　解脫眾生除瞋恚。",
    "T13n0410_001:0682a26_0": "　具足最大諸相好，　　而能嚴飾一切界；　能滿一切諸福田，　　常修實語及大慈。",
    "T13n0410_001:0682a28_0": "　能悉斷除諸愛網，　　皆能如實善安住；　捨餘清淨諸佛國，　　其中眾生具善根。",
    "T13n0410_001:0682b01_0": "　本願欲度濁惡世，　　成熟一切諸眾生；　能生堅固勤精進，　　超過無量諸苦行。",
    "T13n0410_001:0682b03_0": "　常修難行恐怖處，　　超過無量諸苦行；　布施、持戒、忍、精進，　　修習禪定與智慧。",
    "T13n0410_001:0682b05_0": "　無數諸佛菩薩等，　　聲聞大眾皆供養；　充給飢渴病湯藥，　　救度一切諸繫縛。",
    "T13n0410_001:0682b07_0": "　我從本來捨身命，　　為利眾生無貪惜；　常為法故而捨身，　　皮骨血肉施眾生。",
    "T13n0410_001:0682b09_0": "　己所得樂皆悉捨，　　有大慈悲為一切；　於諸眾生煩惱網，　　修行寂滅悉超度。",
    "T13n0410_001:0682b11_0": "　關閉一切六情根，　　常能遠離於諸欲；　修苦、無常、空、無我，　　亦善觀察於世諦。",
    "T13n0410_001:0682b13_0": "　諸苦所因愛欲本，　　悉能乾竭諸煩惱；　以是義故攝六根，　　能善斷除一切愛。",
    "T13n0410_001:0682b15_0": "　能修無量大悲門，　　普給一切諸群生；　我要不捨本誓願，　　而亦不住勝菩提。",
    "T13n0410_001:0682b17_0": "　一切眾生如如相，　　亦見群盲受苦切；　如是思惟為眾生，　　便能勤修大精進。",
    "T13n0410_001:0682b19_0": "　發起精進、施、戒、忍，　　修諸禪定及智慧；　猶如其母唯一子，　　而以慈心育養之。",
    "T13n0410_001:0682b21_0": "　汝於眾生亦如是，　　常能賑給於一切；　是故汝速得菩提，　　度脫一切無量眾。",
    "T13n0410_001:0682b23_0": "　汝本修習菩提時，　　誓願不捨一眾生；　無不使住施、戒、忍，　　精進、禪定、修智慧。",
    "T13n0410_001:0682b25_0": "　常能於彼末世中，　　求於無上勝菩提；　是故救世於末劫，　　速得無上最勝道。",
    "T13n0410_001:0682b27_0": "　調伏惡魔、夜叉等，　　諸惡龍、神及與人；　猶如金剛斷諸結，　　悉能安住諸聖道。",
    "T13n0410_001:0682b29_0": "　為無量眾而授記，　　當成菩提無上道；　功德最勝明智者，　　是真福田之大將。",
    "T13n0410_001:0682c02_0": "　於無量界為救世，　　普覆一切諸群生；　於十方界作福田，　　名聲遠聞遍一切。",
    "T13n0410_001:0682c04_0": "　是故一切諸菩薩，　　皆悉能捨於己事；　是汝神足而來集，　　俱詣世尊大牟尼。」",
    "T13n0410_001:0682c06_0": "「願令如來時演說，　　若得聞者皆歡喜；　既聞法已勤精進，　　常得修學菩提道。」",
    "T13n0410_001:0682c08_0": "「皆由於汝大將力，　　當得疾近於菩提；　未曾聞見今大集，　　是故汝等俱來會。",
    "T13n0410_001:0682c10_0": "　有十三億諸夜叉，　　甚為殘害食血肉；　疾捨諸惡到於此，　　安住最勝無上道。",
    "T13n0410_001:0682c12_0": "　有得忍辱陀羅尼，　　有得最妙諸禪定；　有已獲證諸漏盡，　　無著羅漢人中尊。",
    "T13n0410_001:0682c14_0": "　有能善修四無量，　　有能住於四攝法；　有得最勝四辯才，　　復有得修諸法忍。",
    "T13n0410_001:0682c16_0": "　有得三昧首楞嚴，　　有得虛空智慧眼；　有得無生諸法忍，　　皆因世尊所說法。",
    "T13n0410_001:0682c18_0": "　悉制一切諸異學，　　九十六種外道等；　摧伏一切魔怨已，　　皆是救世大將力。」",
    "T13n0410_001:0682c20_0": "「關閉地獄、鬼、畜生，　　利益一切天人眾；　是故真實諸眾生，　　而皆來集佛神力。",
    "T13n0410_001:0682c22_0": "　飢饉、疾疫、刀兵劫，　　悉於今日而消滅；　若有盲冥失正道，　　此諸眾生令解脫。",
    "T13n0410_001:0682c24_0": "　無量煩惱狂亂者，　　皆悉安置寂滅道；　合眾悉能捨己業，　　為禮如來故至此。",
    "T13n0410_001:0682c26_0": "　無量世界億佛土，　　皆是救世之所住；　名聞十方稱無量，　　我等聞已故至此。",
    "T13n0410_001:0682c28_0": "　一切種智功德海，　　得聞如是真實相；　度脫一切諸眾生，　　我今歡喜故敬禮。",
    "T13n0410_001:0683a01_0": "　令我增長無量德，　　是故稽首今頂禮；　而於百千萬億劫，　　常勤修習種種施。",
    "T13n0410_001:0683a03_0": "　我今當學發弘誓，　　我今來此佛神足；　我當修學處濁世，　　能到第一勝菩提。」",
    "T13n0410_001:0683a05_0": "爾時，地藏菩薩摩訶薩，以若干種天華、香華、瓔珞而散佛上，所散之華變成寶蓋。",
    "T13n0410_001:0683a06_1": "是時，地藏菩薩在佛前坐聽受經法。",
    "T13n0410_001:0683a07_2": "諸來會眾，見地藏菩薩生希有想，以種種香華、瓔珞、繒蓋、幢幡及諸衣服，以散地藏菩薩上作如是言：「我等快得善利，佛神力故得見如是諸大丈夫禮敬問訊。」",
    "T13n0410_001:0683a12_0": "爾時，復有渴仰菩薩摩訶薩，從座而起整其衣服，右膝著地合掌向佛，白佛言：「世尊！",
    "T13n0410_001:0683a14_0": "此善男子，從何佛國而來至此？",
    "T13n0410_001:0683a14_1": "修何善根能作如是種種讚歎說佛功德？",
    "T13n0410_001:0683a15_2": "我從昔來未曾聞見。」",
    "T13n0410_001:0683a17_0": "爾時，世尊告渴仰菩薩：「止，止！",
    "T13n0410_001:0683a17_1": "大士！",
    "T13n0410_001:0683a17_2": "不須是問。",
    "T13n0410_001:0683a18_3": "一切大眾及諸天人，除佛如來無有能知此善男子功德數量。",
    "T13n0410_001:0683a19_4": "如來今日必當顯說，但諸天人愚闇自蔽。",
    "T13n0410_001:0683a20_5": "是族姓子，成就不可思議功德首楞嚴三昧，入如來行處得無量法忍，於諸佛法而得自在，入深法忍已度一切智海。",
    "T13n0410_001:0683a23_6": "此善男子，遊戲以師子光三昧，登一切智山須彌之頂，摧伏異學成熟眾生，在所佛國悉皆止住。",
    "T13n0410_001:0683a26_0": "「隨諸佛國入智三昧，以是三昧力故，令一切國土眾生見諸菩薩。",
    "T13n0410_001:0683a28_0": "「隨諸佛國入智樂三昧，於彼國土所有供養隨供養佛。",
    "T13n0410_001:0683b01_0": "「隨諸佛國入清淨樂三昧，入是三昧悉見諸欲一切過患，而於心相清淨無染。",
    "T13n0410_001:0683b03_0": "「隨諸佛土入慚愧三昧，而於彼國令諸眾生悉得慚愧，遠離諸惡無有愚闇。",
    "T13n0410_001:0683b04_1": "「隨諸佛國入水澋三昧，亦能令彼一切眾生悉入是定；令諸眾生得宿命智，能知先世死此生彼，善於禪定。",
    "T13n0410_001:0683b08_0": "「隨諸國土入無憂明三昧，亦能令彼一切眾生悉離憂愁。",
    "T13n0410_001:0683b09_1": "「於諸佛國入神通三昧，亦能令彼一切眾生，皆入神通三昧。",
    "T13n0410_001:0683b11_0": "「隨佛國土入智明三昧，亦能令彼一切眾生悉離愚癡，便見十方一切佛國。",
    "T13n0410_001:0683b12_1": "「隨諸佛國入佛炬三昧，亦能令彼一切眾生皆歸三昧。",
    "T13n0410_001:0683b15_0": "「隨諸佛國入金剛光三昧，入是三昧已，亦能令彼一切諸佛國土，鐵圍大鐵圍，乃至須彌山王，一切嵠澗溝壑，皆悉不現地平如掌；能令一切諸惡毒蛇，及以蠱道皆悉消滅。",
    "T13n0410_001:0683b20_0": "「隨諸佛國入智力降伏三昧，亦能令彼魔及魔眷屬，皆悉驚怖歸依三寶。",
    "T13n0410_001:0683b21_1": "「隨諸佛國入電光三昧，亦能令彼一切眾生，離後世怖得法安慰。",
    "T13n0410_001:0683b24_0": "「隨諸佛國入味樂三昧，亦能令彼一切眾生，隨其所念飲食悉得充足。",
    "T13n0410_001:0683b26_0": "「隨諸佛國入精氣悅樂三昧，亦能令彼一切眾生，得堅牢身離諸病苦。",
    "T13n0410_001:0683b28_0": "「隨諸佛國入樂具三昧，亦能令彼一切眾生，悉得床敷、臥具、衣服、瓔珞無所乏少，病瘦醫藥，身皆端正。",
    "T13n0410_001:0683c02_0": "「隨諸佛國入無諍智三昧，亦能令彼一切眾生，身皆長壯端嚴殊大，遠離一切怨憎繫縛皆得受樂；皆好布施、持戒、忍辱、精進、禪定心無散亂，具足智慧深入法門。",
    "T13n0410_001:0683c06_0": "「隨諸佛國入無憂怖三昧，而能於彼一切眾生，皆得歡樂心離憂怖。",
    "T13n0410_001:0683c08_0": "「隨諸佛國入光樂三昧，於彼佛國一切眾生，得無礙智離於事務。",
    "T13n0410_001:0683c10_0": "「隨諸佛國入善住金剛三昧，亦能令彼一切眾生，得諸根具足悉不缺壞。",
    "T13n0410_001:0683c11_1": "「隨諸佛國入觀幢三昧，亦能令彼一切眾生，皆悉厭離棄捨諸惡，護持十善上生天道。",
    "T13n0410_001:0683c13_2": "「隨諸佛國深入大慈音聲三昧，亦能令彼一切眾生，各相哀愍皆起慈心，得無畏心，得無惱心、等心，更相悲念。",
    "T13n0410_001:0683c17_0": "「隨諸佛國入集福處三昧，亦能令彼一切眾生，得離鬪諍、疾病、飢饉、非時風雨，飲食苦、澁、辛、酸等味，皆悉消滅。",
    "T13n0410_001:0683c19_1": "「是地藏菩薩，所至佛土入海電三昧，隨所至國，一切皆悉變成寶地，離諸穢惡。",
    "T13n0410_001:0683c21_2": "衣樹、瓔珞樹、華果樹嚴飾佛界。",
    "T13n0410_001:0683c22_3": "於晨朝時，入恒河沙世界三昧，為成熟眾生故，從禪定起，令無量無邊諸佛世界，於五濁惡世成就眾生悉空無餘。",
    "T13n0410_001:0683c24_4": "有佛世界，刀兵起時，此族姓子，以晨朝時入三昧力故，刀兵鉀仗皆悉消滅。",
    "T13n0410_001:0683c27_0": "「隨諸佛土有疾疫劫起害諸眾生，亦令病疫自然消除。",
    "T13n0410_001:0683c29_0": "「隨諸佛土若有飢饉劫起，令彼飢饉亦盡消滅悉得充滿。",
    "T13n0410_001:0684a02_0": "「此族姓子，以是三昧威神力故，能令成熟一切眾生。",
    "T13n0410_001:0684a03_1": "地藏菩薩，以不思議功德成熟眾生。",
    "T13n0410_001:0684a04_2": "於過去無量恒河沙諸佛所，久發大悲堅固誓願。",
    "T13n0410_001:0684a05_3": "皆悉成熟一切眾生，莊嚴勢力猶如雷震，於一食頃而能成熟無量億等那由他人具足善根。",
    "T13n0410_001:0684a08_0": "「若有眾生為無量億種種諸苦惱，飢渴切逼，有稱地藏菩薩名者，悉能令彼飲食充足滅諸苦惱，置涅槃道皆得快樂。",
    "T13n0410_001:0684a11_0": "「若有眾生乏少衣服、寶冠、瓔珞，病瘦醫藥種種眾具。",
    "T13n0410_001:0684a12_1": "若稱地藏菩薩名者，隨其所欲皆令充足，安住涅槃道得第一樂。",
    "T13n0410_001:0684a14_0": "「若有眾生離喜樂心，而與不喜樂集會者，若稱地藏菩薩名者，一切樂具盡皆歸之，所不喜者亦悉遠離；是意所樂者，能令皆得安住涅槃得第一樂。",
    "T13n0410_001:0684a18_0": "「若有眾生身、心受苦眾病所持，能稱地藏菩薩名號，身、心苦惱皆悉除愈，安置涅槃得第一樂。",
    "T13n0410_001:0684a21_0": "「若諸眾生惡心相向，能稱地藏菩薩名號一心歸依者，令彼眾生柔和忍辱更相慚愧，慈心懺悔安住涅槃。",
    "T13n0410_001:0684a24_0": "「若諸眾生繫閉牢獄，枷鎖其身具受眾苦，能稱地藏菩薩名號一心歸依者，令諸眾生皆得解脫自在無礙。",
    "T13n0410_001:0684a26_1": "乃至應被繫縛、囚執、鞭杖，能稱地藏菩薩名號一心歸依者，亦復如是皆悉解脫，安住涅槃得第一樂。",
    "T13n0410_001:0684a29_0": "「若有眾生諸根不具疲極懈怠，顛狂、放逸、忘失本心，貪欲、瞋恚、愚癡、嫉妬、慳悋、邪癡、憍慢、睡眠等惡皆悉熾盛；能稱地藏菩薩名號一心歸依者，如是眾苦皆令解脫，安住涅槃得第一樂。",
    "T13n0410_001:0684b05_0": "「若有眾生為大水漂流、猛火所焚，或墜高巖投身山險，或墜樹木及諸屋舍而身顛覆，有如是等無量怖畏；稱地藏菩薩名號一心歸依者，有如是等怖畏之事悉令解脫，安住涅槃得第一樂。",
    "T13n0410_001:0684b10_0": "「若有眾生為諸毒蛇、種種禽獸之所螫者，或被種種毒藥所中，能稱地藏菩薩名號一心歸依者，是諸怖畏悉得解脫。",
    "T13n0410_001:0684b13_0": "「若有眾生為阿波魔羅掩蔽傷害，若一日、二日、三日乃至四日，能令心狂、心亂、心戰、心調、心顛倒乃至失心；能稱地藏菩薩名號一心歸依者，如是族姓男、女，於諸怖畏悉皆解脫，安住涅槃得第一樂。",
    "T13n0410_001:0684b18_0": "「若有眾生為諸羅剎、惡鬼所捉，鳩槃茶所捉，富單那所捉，迦吒富單那，師子、虎狼，惡毒蠱道，或為軍陣戰鬪怨賊圍遶，臨敵懼死貪生求樂；能稱地藏菩薩名號一心歸依者，如是族姓子男、女，速離眾苦悉除患難，安住涅槃得第一樂。",
    "T13n0410_001:0684b24_0": "「若有眾生為多聞、為信、為戒、為施、為禪定、為神通、為解脫，為色、聲、香、味、觸，為諸功德，為工巧、華果、樹木、敷具，為增益財利，為諸醫藥、房舍、屋宅，為使水雨順時，為得清涼，為求男女、妻子方便修福，為除寒熱令得正念，求如是等種種因緣；能稱地藏菩薩名號一心歸依者，此善男子，威德力故，悉能稱彼無量眾生功德所願。",
    "T13n0410_001:0684c03_0": "「譬如下種於彼荒田，能稱地藏菩薩名號一心歸依者，皆悉變成微妙勝果。",
    "T13n0410_001:0684c04_1": "何以故？",
    "T13n0410_001:0684c05_0": "此善男子！",
    "T13n0410_001:0684c05_1": "以於過去無量阿僧祇不可數劫，如來之前發堅誓願猶如大地，令一切眾生皆得受用。",
    "T13n0410_001:0684c07_2": "是善男子，功德力故，能令善根、牙、莖、枝、葉乃至華果，皆悉潤澤增長成熟。",
    "T13n0410_001:0684c09_3": "「若有眾生造作諸惡十不善業，能稱地藏菩薩名號一心歸依者，一切結、使、煩惱消滅，遠離十惡成就十善，於諸眾生起慈悲心興利益心。",
    "T13n0410_001:0684c12_4": "是善男子，以精進力於一食頃，無量阿僧祇諸佛世界於一一佛國以一食頃，度脫無量恒河沙阿僧祇眾生；以是相貌令脫諸惡，皆悉成就不可思議功德。",
    "T13n0410_001:0684c16_5": "此善男子，以是堅固誓力，能令成熟一切眾生。",
    "T13n0410_001:0684c17_6": "如是族姓子，或作梵天身成就眾生，或作自在天，大自在天，摩醯首羅天，或作欲界他化自在天，化樂天，兜率陀天，炎摩天；帝釋身，四天王身，或作菩薩身，或作辟支佛身，或作聲聞身，或作轉輪聖王身，或作婆羅門、剎利、毘舍、首陀等身。",
    "T13n0410_001:0684c22_7": "或作男身、女身，或作童男、童女身，或作乾闥婆、緊那羅、摩睺羅伽、天、龍、夜叉身，或作羅剎身，或作鳩槃茶身，或作毘舍闍身，或作富單那身，或作師子身，或作虎狼身，或作象身、馬身，或作水牛身，或作種種鳥身，或作閻羅王身，或作地獄卒身，或作地獄身；為諸眾生種種說法，隨諸眾生顯示三乘，皆悉令住不退轉地。",
    "T13n0410_001:0685a02_8": "此善男子，成就如是不思議功德伏藏，以解脫寶而自莊嚴；亦是菩薩諸法之母；向大涅槃無上商主。",
    "T13n0410_001:0685a04_9": "「善男子！",
    "T13n0410_001:0685a05_0": "彌勒、文殊、觀世音、普賢等而為上首，如是等恒河沙諸大菩薩，若人於百劫中，禮敬、供養欲求所願，不如於一食頃禮拜供養地藏菩薩，功德甚多所願速得皆悉滿足。",
    "T13n0410_001:0685a08_1": "何以故？",
    "T13n0410_001:0685a09_2": "此地藏菩薩，於一切眾生能大饒益為如意寶故。",
    "T13n0410_001:0685a10_3": "此族姓子，若欲成熟眾生故，能發堅固大悲伏藏，令滿一切眾生心願。",
    "T13n0410_001:0685a12_0": "是故，善男子、善女人！",
    "T13n0410_001:0685a12_1": "應當供養地藏菩薩。」",
    "T13n0410_001:0685a13_0": "時會大眾十方來者，菩薩摩訶薩及諸聲聞，一切天人、夜叉、乾闥婆等，從坐而起隨力供養：或以金銀等屑散彼地藏菩薩上，或以種種寶華衣服、摩尼寶珠，及華鬘、珠瓔、金縷幡蓋，以散地藏菩薩上；復以無量音樂種種讚頌，供養地藏菩薩。",
    "T13n0410_001:0685a19_0": "爾時，地藏菩薩摩訶薩，復以此供施修伽陀即說偈言：「天、人、龍、神所供養，　　十方菩薩皆來集；　聞有救世大功德，　　願佛受我最勝供。」",
    "T13n0410_001:0685a23_0": "爾時，地藏菩薩摩訶薩說是偈已，頂禮佛足。",
    "T13n0410_001:0685a24_1": "於是世尊，復說偈言：「欲起堅固淨智者，　　能滅眾生諸煩惱；　令眾得樂如寶手，　　能斷結網如金剛。",
    "T13n0410_001:0685a27_0": "　汝起大悲諸精進，　　以是供養最勝尊；　其心如海救一切，　　度諸眾生苦彼岸。」",
    "T13n0410_001:0685a29_0": "爾時，地藏菩薩摩訶薩作禮而起，白佛言：「世尊！",
    "T13n0410_001:0685b01_1": "我當濟度此四天下，增長比丘、比丘尼、優婆塞、優婆夷，增長護念，增長壽命身無疾病，增長色力，增長名稱，增長資業，增長親友，增長眷屬，增長信戒，增長多聞，增長於施，增長忍辱，增長方便，增長覺意及諸聖諦，增長入於大乘一切正道，增長照明真實法相，增長成熟一切眾生，增長發大慈、悲、喜、捨，增長無量一切淨法，增長妙稱名聞三界，增長法雨潤三有流，增長大地一切物味，增長眾生所有善業，增長法氣無數福行，增長智慧皆悉照明，增長六波羅蜜所行之道，增長五眼通達無礙，增長灌頂，增長涅槃，增長威德照明一切未曾有法，眾德究竟記莂呪術陀羅尼章句。",
    "T13n0410_001:0685b15_2": "我於過去恒河沙佛所，皆悉受持如是等呪；增長白淨具足之法，增長種子、根、莖、華、果一切藥穀，增長雲、雨、地、水、火、風，增長福樂，增長財物，增長無量最勝果報，增長基業，此呪利益能除一切苦惱繫縛。」",
    "T13n0410_001:0685b19_3": "即說呪曰：「閦浮(一)　閦閦浮(二)　阿含閦浮(三)　婆吒迦羅閦浮(四)　菴羅閦浮(五)　毘羅閦浮(六)　婆闍羅閦浮(七)　阿盧伽閦浮(八)　達摩閦浮(九)　婆吒摩閦浮(十)　婆帝耶尼梨呵羅閦浮(十一)　鞞婆盧伽叉摩閦浮(十二)　憂婆舍摩閦浮(十三)　那耶那閦浮(十四)　闍那娑牟致囉那閦浮閦浮閦浮(十五)　毘尼梨夜那閦浮(十六)　奢多婆閦浮(十七)　娑遮修躓(十八)　摩醯梨(十九)　咃彌(二十)　[賒示+未]彌(二十一)　遮迦囉斯(二十二)　遮加摩私梨(二十三)　差梨(二十四)　奚隸(二十五)　迦囉娑囉娑啼(二十六)　呵梨波囉鞞(二十七)　波遮囉婆陀禰(二十八)　囉遮陀禰(二十九)　婆囉遮遮遮醯梨(三十)　摩梨(三十一)　伊迦他他仚(三十二)　他丘樓(三十三)　闥梨(三十四)　舍梨(三十五)　彌梨(三十六)　摩扠(三十七)　多扠(三十八)　鳩梨(三十九)　彌梨(四十)　鴦久之多毘(四十一)　頞梨(四十二)　祇梨(四十三)　波羅祇梨(四十四)　久吒苦婆梨(四十五)　真祇真(四十六)　真求梨(四十七)　休樓休樓休樓(四十八)　鳩流晃彌梨(四十九)　彌梨扠(五十)　婆茶婆茶(五十一)　羅闚闚梨(五十二)　嚧[口*留]嚧樓留(五十三)　婆婆闍毘(五十四)　輸檀禰(五十五)　私婆呵(五十六)　摩訶復陀樓迦沙毘輸禰私婆呵(五十七)　迦樓沙羅婆毘輸檀禰私婆呵(五十八)　迦樓沙烏闍毘輸檀禰私婆呵(五十九)　薩婆阿奢波利富囉檀禰私婆呵(六十)　薩婆娑斯耶三波陀禰私婆呵(六十一)　薩婆多咃迦多阿[券刀+衣]底私婆呵(六十二)　薩婆菩提薩埵阿[券刀+衣]底阿[少/兔]無地底私婆呵(六十三)「世尊！",
    "T13n0410_001:0685c17_4": "今所說呪，是未曾有威德照明，是眾德本，記莂章句陀羅尼神呪。",
    "T13n0410_001:0685c18_5": "我於過去恒河沙諸佛所受持是呪，增長一切白淨之法，增長善種、根、莖、枝、葉、華、果、藥、穀，增長雨澤、地、水、火、風，增長喜樂，增長財物，增長勝妙，增長產業。",
    "T13n0410_001:0685c22_6": "此呪威力，善能繫縛，亦名善解。",
    "T13n0410_001:0685c23_7": "世尊！",
    "T13n0410_001:0685c23_8": "說此陀羅尼呪，與四天下聲聞弟子，比丘、比丘尼、優婆塞、優婆夷，皆悉護念。",
    "T13n0410_001:0685c25_0": "增長財物一切產業，增長佛法，能令流布廣大無量三界受樂。」",
    "T13n0410_001:0686a02_0": "大方廣十輪經卷第一"
}