{
    "T08n0228_009:0618a16_0": "佛說佛母出生三法藏般若",
    "T08n0228_009:0618a17_0": "波羅蜜多經卷第九",
    "T08n0228_009:0618a19_0": "西天譯經三藏朝奉大夫試光祿卿",
    "T08n0228_009:0618a20_0": "傳法大師賜紫臣施護奉　詔譯",
    "T08n0228_009:0618a21_0": "清淨品第八之二",
    "T08n0228_009:0618a22_0": "爾時，帝釋天主白佛言：「世尊！",
    "T08n0228_009:0618a22_1": "若有人受持此般若波羅蜜多法門者，我當守護其人及此法門。」",
    "T08n0228_009:0618a24_2": "時，尊者須菩提謂帝釋天主言：「憍尸迦！",
    "T08n0228_009:0618a24_3": "汝見有法可守護耶？」",
    "T08n0228_009:0618a25_4": "帝釋天主言：「不也，須菩提！」",
    "T08n0228_009:0618a26_0": "時，須菩提言：「天主！",
    "T08n0228_009:0618a26_1": "若菩薩摩訶薩如所說般若波羅蜜多如理而行隨順相應者，是即名為真實守護。",
    "T08n0228_009:0618a28_2": "若時遠離般若波羅蜜多，於一切處即為人及非人伺得其便。",
    "T08n0228_009:0618b01_3": "復次，憍尸迦！",
    "T08n0228_009:0618b02_0": "若菩薩摩訶薩為欲守護般若波羅蜜多者，當如守護虛空，是為行般若波羅蜜多。",
    "T08n0228_009:0618b03_1": "憍尸迦！",
    "T08n0228_009:0618b04_2": "於汝意云何？",
    "T08n0228_009:0618b04_3": "彼呼聲響能守護耶？」",
    "T08n0228_009:0618b04_4": "帝釋天主言：「尊者須菩提！",
    "T08n0228_009:0618b05_5": "彼呼聲響不能守護。」",
    "T08n0228_009:0618b05_6": "須菩提言：「如是，如是！",
    "T08n0228_009:0618b06_7": "憍尸迦！",
    "T08n0228_009:0618b06_8": "當知一切法如呼聲響。",
    "T08n0228_009:0618b07_0": "若如是知，即於諸法無所觀、無所示、無所生、無所得。",
    "T08n0228_009:0618b08_1": "是為菩薩摩訶薩行般若波羅蜜多。」",
    "T08n0228_009:0618b09_0": "爾時，三千大千世界一一界中，從四大王天乃至大梵王天，彼彼所有娑婆界主大梵天王、帝釋天主并餘天子，以佛威神加持力故，即時各各來詣佛所，頭面著地禮世尊足，右繞三匝退住一面。",
    "T08n0228_009:0618b14_0": "是時，世尊以威神力，令彼一切梵王、帝釋及諸梵眾，并餘四天王天諸天子等，各各得見千佛世尊，於諸方處一一如應宣說般若波羅蜜多法門，如是名句文皆同一說相，所有般若波羅蜜多法門品類章句皆悉無異，彼受法者皆名須菩提，其請問者亦如帝釋天主。",
    "T08n0228_009:0618b21_0": "爾時，佛告彼諸梵王、帝釋天主等言：「汝等於此地方今見諸佛如是宣說般若波羅蜜多法門，所有慈氏菩薩摩訶薩，當成阿耨多羅三藐三菩提果已，於此地方亦復如是宣說般若波羅蜜多法門。」",
    "T08n0228_009:0618b26_0": "歎勝品第九",
    "T08n0228_009:0618b27_0": "爾時，尊者須菩提白佛言：「世尊！",
    "T08n0228_009:0618b27_1": "般若波羅蜜多甚深微妙，於其名中畢竟不可得，非彼語言而能宣說，如般若波羅蜜多名不可得故，般若波羅蜜多法亦不可得。",
    "T08n0228_009:0618c01_2": "而此般若波羅蜜多，名字及法無二差別，皆無所生、俱不可得。",
    "T08n0228_009:0618c03_3": "世尊！",
    "T08n0228_009:0618c03_4": "如佛所言，慈氏菩薩摩訶薩當成阿耨多羅三藐三菩提果已，於此地方亦復如是宣說般若波羅蜜多者，此法甚深，彼云何說？」",
    "T08n0228_009:0618c06_0": "爾時，佛告尊者須菩提言：「彼慈氏菩薩摩訶薩當成阿耨多羅三藐三菩提果已，於此地方說般若波羅蜜多時，不說色若常若無常、若解若縛，不說受、想、行、識若常若無常、若解若縛。",
    "T08n0228_009:0618c10_1": "說色、受、想、行、識畢竟清淨。",
    "T08n0228_009:0618c10_2": "須菩提！",
    "T08n0228_009:0618c10_3": "彼菩薩以如是名句文，如實宣說般若波羅蜜多。」",
    "T08n0228_009:0618c12_0": "爾時，須菩提白佛言：「世尊！",
    "T08n0228_009:0618c12_1": "般若波羅蜜多清淨。」",
    "T08n0228_009:0618c13_2": "佛言：「須菩提！",
    "T08n0228_009:0618c13_3": "色清淨故，般若波羅蜜多清淨。",
    "T08n0228_009:0618c14_4": "受、想、行、識清淨故，般若波羅蜜多清淨。",
    "T08n0228_009:0618c14_5": "色不生不滅、不著煩惱、不出世間故清淨，般若波羅蜜多亦如是清淨。",
    "T08n0228_009:0618c16_6": "受、想、行、識不生不滅、不著煩惱、不出世間故清淨，般若波羅蜜多亦如是清淨。",
    "T08n0228_009:0618c18_7": "色無染故，般若波羅蜜多清淨，受、想、行、識無染故，般若波羅蜜多清淨；一切法無染故，般若波羅蜜多清淨；虛空清淨故，般若波羅蜜多清淨；一切法如虛空、如聲響故清淨，般若波羅蜜多亦如是清淨。」",
    "T08n0228_009:0618c23_0": "爾時，尊者須菩提白佛言：「世尊！",
    "T08n0228_009:0618c23_1": "若有善男子、善女人，於此般若波羅蜜多法門發清淨心，聽受讀誦、為人演說，當知是人得大善利，眼、耳、鼻、舌、身根清淨，離諸病苦，一切惡毒不能傷害，壽命增長無中夭難。",
    "T08n0228_009:0618c27_2": "常得千天子眾或時導前或時從後，於一切處密為守護。",
    "T08n0228_009:0618c28_3": "世尊！",
    "T08n0228_009:0618c29_4": "諸持法者善男子、善女人，應於白月八日、十四日、十五日，清淨身語心業，於諸方處讀誦此般若波羅蜜多法門，或為他人解說其義。",
    "T08n0228_009:0619a03_5": "當知是善男子、善女人得福甚多。」",
    "T08n0228_009:0619a04_0": "佛告須菩提言：「如是，如是！",
    "T08n0228_009:0619a04_1": "如汝所說。",
    "T08n0228_009:0619a04_2": "若有善男子、善女人，於一切處讀誦解說此般若波羅蜜多法門時，常有千天子眾往彼持法人所，為欲聽受正法大利益故密護其人。",
    "T08n0228_009:0619a07_3": "何以故？",
    "T08n0228_009:0619a08_4": "此般若波羅蜜多法門，於天上人間為最勝寶。",
    "T08n0228_009:0619a09_5": "以是緣故，善男子、善女人能受持者，得福甚多。",
    "T08n0228_009:0619a11_0": "「復次，須菩提！",
    "T08n0228_009:0619a11_1": "若有受持讀誦解說此甚深般若波羅蜜多法門者，於現世中得大善利，獲最勝寶，天上人間共所尊重。",
    "T08n0228_009:0619a13_2": "何以故？",
    "T08n0228_009:0619a13_3": "此般若波羅蜜多法門，能與眾生廣大利樂。",
    "T08n0228_009:0619a14_4": "須菩提！",
    "T08n0228_009:0619a15_0": "彼一切法，不生不滅、不染不淨、無取無捨，無所有、無所得，般若波羅蜜多亦不生不滅、不染不淨、無取無捨，無所有、無所得。",
    "T08n0228_009:0619a17_1": "何以故？",
    "T08n0228_009:0619a18_0": "色無染故，般若波羅蜜多亦無染，受、想、行、識無染故，般若波羅蜜多亦無染。",
    "T08n0228_009:0619a19_1": "菩薩摩訶薩若於諸法不生分別，是為行般若波羅蜜多。",
    "T08n0228_009:0619a21_0": "須菩提！",
    "T08n0228_009:0619a21_1": "般若波羅蜜多，非內非外、不出不入，無法可示、無法可觀。」",
    "T08n0228_009:0619a23_0": "爾時，三千大千世界所來集會一切梵王、帝釋及諸天子，各各踊躍歡喜，咸作是言：「我等今日於閻浮提中，得聞世尊第二轉此甚深般若波羅蜜多法輪。",
    "T08n0228_009:0619a26_1": "彼當來世，慈氏菩薩成正覺已轉此法輪時，願我亦復得聞此法。」",
    "T08n0228_009:0619a28_0": "佛告須菩提言：「法非初轉、非第二轉，當知諸法畢竟無所有而不可轉。",
    "T08n0228_009:0619a29_1": "須菩提！",
    "T08n0228_009:0619a29_2": "菩薩摩訶薩修學般若波羅蜜多亦復如是。」",
    "T08n0228_009:0619b02_0": "爾時，尊者須菩提白佛言：「世尊！",
    "T08n0228_009:0619b02_1": "大波羅蜜多是般若波羅蜜多，所以者何？",
    "T08n0228_009:0619b03_2": "彼一切法離諸著故。",
    "T08n0228_009:0619b04_3": "而諸菩薩摩訶薩修一切法，乃至證得阿耨多羅三藐三菩提果，亦無法可證。",
    "T08n0228_009:0619b05_4": "雖轉法輪，亦無法可示、無法可得。",
    "T08n0228_009:0619b06_5": "以無證、無示、無所得故，一切法空，畢竟離著。",
    "T08n0228_009:0619b07_6": "由離著故，即一切法無還無轉。",
    "T08n0228_009:0619b08_7": "何以故？",
    "T08n0228_009:0619b08_8": "世尊！",
    "T08n0228_009:0619b08_9": "一切法離性，是故無還無轉。」",
    "T08n0228_009:0619b10_0": "佛告尊者須菩提言：「如是，如是！",
    "T08n0228_009:0619b10_1": "如汝所說，須菩提！",
    "T08n0228_009:0619b11_2": "彼空解脫門無還無轉，無相、無願解脫門亦無還無轉。",
    "T08n0228_009:0619b12_3": "須菩提！",
    "T08n0228_009:0619b12_4": "雖於諸法如是宣說，而諸法性畢竟寂滅，無說、無示、無聞、無得，無法可證。",
    "T08n0228_009:0619b14_5": "以無所證故，亦無證者。",
    "T08n0228_009:0619b14_6": "是故諸法無滅無非滅。」",
    "T08n0228_009:0619b16_0": "爾時，尊者須菩提白佛言：「世尊！",
    "T08n0228_009:0619b16_1": "無邊波羅蜜多是般若波羅蜜多，虛空無邊故。",
    "T08n0228_009:0619b17_2": "無等等波羅蜜多是般若波羅蜜多，一切法不可得故。",
    "T08n0228_009:0619b19_0": "離波羅蜜多是般若波羅蜜多，畢竟空故。",
    "T08n0228_009:0619b19_1": "不可破波羅蜜多是般若波羅蜜多，一切法性不可得故。",
    "T08n0228_009:0619b21_2": "無句波羅蜜多是般若波羅蜜多，諸法無名無相故。",
    "T08n0228_009:0619b22_3": "無性波羅蜜多是般若波羅蜜多，諸法無來故。",
    "T08n0228_009:0619b23_4": "無言波羅蜜多是般若波羅蜜多，諸法無分別故。",
    "T08n0228_009:0619b24_5": "無來波羅蜜多是般若波羅蜜多，諸蘊不可得故。",
    "T08n0228_009:0619b25_6": "無去波羅蜜多是般若波羅蜜多，諸法無來故。",
    "T08n0228_009:0619b26_7": "無集波羅蜜多是般若波羅蜜多，諸法無取故。",
    "T08n0228_009:0619b28_0": "無盡波羅蜜多是般若波羅蜜多，諸法無盡相故。",
    "T08n0228_009:0619b29_1": "無生波羅蜜多是般若波羅蜜多，諸法無著故。",
    "T08n0228_009:0619c01_2": "無作波羅蜜多是般若波羅蜜多，作者不可得故。",
    "T08n0228_009:0619c02_3": "無知者波羅蜜多是般若波羅蜜多，諸法無主宰故。",
    "T08n0228_009:0619c03_4": "無所至波羅蜜多是般若波羅蜜多，無退沒故。",
    "T08n0228_009:0619c04_5": "不滅波羅蜜多是般若波羅蜜多，前後中際不可得故。",
    "T08n0228_009:0619c06_0": "夢幻、影響、陽焰等波羅蜜多是般若波羅蜜多，諸法不生故。",
    "T08n0228_009:0619c07_1": "無煩惱波羅蜜多是般若波羅蜜多，貪瞋癡等性清淨故。",
    "T08n0228_009:0619c08_2": "無出世波羅蜜多是般若波羅蜜多，所依止不可得故。",
    "T08n0228_009:0619c09_3": "無染污波羅蜜多是般若波羅蜜多，虛空清淨故。",
    "T08n0228_009:0619c11_0": "無戲論波羅蜜多是般若波羅蜜多，諸法平等故。",
    "T08n0228_009:0619c12_1": "無念波羅蜜多是般若波羅蜜多，諸念不生故。",
    "T08n0228_009:0619c13_2": "無動波羅蜜多是般若波羅蜜多，諸法性常住故。",
    "T08n0228_009:0619c14_3": "離欲波羅蜜多是般若波羅蜜多，諸法性真實故。",
    "T08n0228_009:0619c15_4": "無起波羅蜜多是般若波羅蜜多，諸法無疑故。",
    "T08n0228_009:0619c16_5": "寂靜波羅蜜多是般若波羅蜜多，諸法相不可得故。",
    "T08n0228_009:0619c17_6": "無過失波羅蜜多是般若波羅蜜多，具足諸功德故。",
    "T08n0228_009:0619c18_7": "無眾生波羅蜜多是般若波羅蜜多，眾生際不可得故。",
    "T08n0228_009:0619c20_8": "無斷波羅蜜多是般若波羅蜜多，諸法不起故。",
    "T08n0228_009:0619c21_9": "無二邊波羅蜜多是般若波羅蜜多，諸法離著故。",
    "T08n0228_009:0619c22_10": "無異波羅蜜多是般若波羅蜜多，諸法無和合故。",
    "T08n0228_009:0619c23_11": "無著波羅蜜多是般若波羅蜜多，不分別聲聞、緣覺地故。",
    "T08n0228_009:0619c24_12": "不分別波羅蜜多是般若波羅蜜多，分別平等故。",
    "T08n0228_009:0619c25_13": "無量波羅蜜多是般若波羅蜜多，量法平等故。",
    "T08n0228_009:0619c26_14": "如虛空波羅蜜多是般若波羅蜜多，一切法無障礙故。",
    "T08n0228_009:0619c28_15": "無常波羅蜜多是般若波羅蜜多，一切法有為故。",
    "T08n0228_009:0619c29_16": "苦波羅蜜多是般若波羅蜜多，虛空平等故。",
    "T08n0228_009:0620a01_17": "空波羅蜜多是般若波羅蜜多，一切法不可得故。",
    "T08n0228_009:0620a02_18": "無我波羅蜜多是般若波羅蜜多，我不可得故。",
    "T08n0228_009:0620a03_19": "無相波羅蜜多是般若波羅蜜多，一切法不可轉故。",
    "T08n0228_009:0620a04_20": "空性波羅蜜多是般若波羅蜜多，畢竟無邊故。",
    "T08n0228_009:0620a05_21": "念處、正懃、神足、根、力、覺、道波羅蜜多是般若波羅蜜多，三十七菩提分法不可得故。",
    "T08n0228_009:0620a07_22": "空、無相、無願波羅蜜多是般若波羅蜜多，三解脫門不可得故。",
    "T08n0228_009:0620a08_23": "內有色觀外色等波羅蜜多是般若波羅蜜多，八解脫不可得故。",
    "T08n0228_009:0620a10_24": "初禪定等波羅蜜多是般若波羅蜜多，九先行法不可得故。",
    "T08n0228_009:0620a11_25": "苦、集、滅、道波羅蜜多是般若波羅蜜多，四聖諦法不可得故。",
    "T08n0228_009:0620a13_26": "布施等波羅蜜多是般若波羅蜜多，十波羅蜜多不可得故。",
    "T08n0228_009:0620a14_27": "十力波羅蜜多是般若波羅蜜多，不可破壞故。",
    "T08n0228_009:0620a15_28": "四無所畏波羅蜜多是般若波羅蜜多，不怯不懼不退不沒故。",
    "T08n0228_009:0620a16_29": "離繫波羅蜜多是般若波羅蜜多，一切智智無著無礙故。",
    "T08n0228_009:0620a18_30": "如來無量功德波羅蜜多是般若波羅蜜多，過諸數法故。",
    "T08n0228_009:0620a19_31": "如來真如波羅蜜多是般若波羅蜜多，一切法真如平等故。",
    "T08n0228_009:0620a20_32": "自然智波羅蜜多是般若波羅蜜多，一切法自性平等故。",
    "T08n0228_009:0620a22_33": "一切智智波羅蜜多是般若波羅蜜多，一切法性一切法相，不可得不可知故。」",
    "T08n0228_009:0620a24_0": "讚持品第十之一",
    "T08n0228_009:0620a25_0": "爾時，帝釋天主作是念：「諸善男子、善女人，若得暫聞此般若波羅蜜多法門者，是人於諸佛所已種善根，何況有人於此般若波羅蜜多法門，能受持讀誦、記念思惟，為人演說，如所說學、如所說行、如理相應。",
    "T08n0228_009:0620a29_1": "是人已於無量無數佛世尊所，恭敬供養種諸善根。",
    "T08n0228_009:0620b01_2": "又若有人，聞此般若波羅蜜多法門，不驚不怖不退不沒者，是人久於過去如來、應供、正等正覺所，已曾聽受此甚深法請問其義，於是法中如理修習，是故今聞不生驚怖，如所說學、如所說行、如理相應。」",
    "T08n0228_009:0620b07_0": "爾時，尊者舍利子知帝釋天主心所念已，即白佛言：「世尊！",
    "T08n0228_009:0620b08_1": "若有人聞此甚深般若波羅蜜多法門，發信解心尊重恭敬、受持讀誦，為人演說，如所說學、如所說行、如理相應者，是人應如不退轉菩薩摩訶薩功德無異。",
    "T08n0228_009:0620b11_2": "何以故？",
    "T08n0228_009:0620b12_0": "此甚深般若波羅蜜多法門，若人以少善根不能得聞。",
    "T08n0228_009:0620b13_1": "又若於先佛所不曾修習者，是故今時即不能生清淨信解。",
    "T08n0228_009:0620b14_2": "又復，世尊！",
    "T08n0228_009:0620b14_3": "若有人聞此甚深般若波羅蜜多法門，生違背毀謗者，當知是人於先佛所曾聞是法，爾時已生違背毀謗。",
    "T08n0228_009:0620b17_4": "何以故？",
    "T08n0228_009:0620b17_5": "是人雖復以少善根先得聞此甚深般若波羅蜜多法門，而為懈怠所覆，不起精進，無信無忍，於甚深法不生愛樂，由不樂故不能解了，以其不了又復不能請問諸佛及佛弟子。",
    "T08n0228_009:0620b21_6": "由是緣故，今聞此法起違謗者，當知往昔已生違謗。」",
    "T08n0228_009:0620b23_0": "爾時，帝釋天主白佛言：「世尊！",
    "T08n0228_009:0620b23_1": "若人敬禮般若波羅蜜多者，是即敬禮諸佛一切智智。」",
    "T08n0228_009:0620b25_0": "佛告帝釋天主言：「如是，如是！",
    "T08n0228_009:0620b25_1": "憍尸迦！",
    "T08n0228_009:0620b25_2": "若人敬禮般若波羅蜜多，是即敬禮諸佛一切智智。",
    "T08n0228_009:0620b27_0": "何以故？",
    "T08n0228_009:0620b27_1": "從一切智智生般若波羅蜜多，般若波羅蜜多復生一切智智。",
    "T08n0228_009:0620b28_2": "諸菩薩摩訶薩行般若波羅蜜多時，當如是住般若波羅蜜多、如是習般若波羅蜜多。」",
    "T08n0228_009:0620c02_0": "爾時，帝釋天主復白佛言：「世尊！",
    "T08n0228_009:0620c02_1": "菩薩摩訶薩行般若波羅蜜多時，云何得名如是住、如是習？」",
    "T08n0228_009:0620c04_2": "佛讚帝釋天主言：「善哉，善哉！",
    "T08n0228_009:0620c04_3": "憍尸迦！",
    "T08n0228_009:0620c04_4": "汝今善問如來、應供、正等正覺此甚深義。",
    "T08n0228_009:0620c05_5": "然汝能問，皆是如來神力護念。",
    "T08n0228_009:0620c06_6": "憍尸迦！",
    "T08n0228_009:0620c06_7": "若菩薩摩訶薩行般若波羅蜜多時，不住色不住色相。",
    "T08n0228_009:0620c08_0": "菩薩若不住色不住色相，是為習色。",
    "T08n0228_009:0620c08_1": "不住受、想、行、識不住識相。",
    "T08n0228_009:0620c09_2": "菩薩若不住識不住識相，是為習識。",
    "T08n0228_009:0620c10_3": "憍尸迦！",
    "T08n0228_009:0620c10_4": "菩薩若不習色不習色相，是為不住色。",
    "T08n0228_009:0620c11_5": "若不習受、想、行、識不習識相，是為不住識。",
    "T08n0228_009:0620c12_6": "憍尸迦！",
    "T08n0228_009:0620c12_7": "菩薩摩訶薩如是行般若波羅蜜多時，得名如是住、如是習。」",
    "T08n0228_009:0620c14_0": "爾時，尊者舍利子白佛言：「世尊！",
    "T08n0228_009:0620c14_1": "般若波羅蜜多最極甚深，般若波羅蜜多不能得其邊際源底，般若波羅蜜多廣大無量。」",
    "T08n0228_009:0620c16_2": "佛言：「舍利子！",
    "T08n0228_009:0620c17_0": "如是，如是！",
    "T08n0228_009:0620c17_1": "若菩薩摩訶薩行般若波羅蜜多時，不住色甚深，不住色相甚深。",
    "T08n0228_009:0620c18_2": "菩薩若不住色甚深，不住色相甚深，是為習色甚深。",
    "T08n0228_009:0620c19_3": "不住受想行識甚深，不住識相甚深。",
    "T08n0228_009:0620c20_4": "菩薩若不住識甚深，不住識相甚深，是為習識甚深。",
    "T08n0228_009:0620c21_5": "舍利子！",
    "T08n0228_009:0620c22_6": "菩薩若不習色甚深，不習色相甚深，是為不住色甚深。",
    "T08n0228_009:0620c23_7": "若不習受想行識甚深，不習識相甚深，是為不住識甚深。」",
    "T08n0228_009:0620c25_0": "爾時，尊者舍利子白佛言：「世尊！",
    "T08n0228_009:0620c25_1": "此甚深般若波羅蜜多法門，應為住不退轉已得授記諸菩薩摩訶薩如理宣說。",
    "T08n0228_009:0620c27_2": "何以故？",
    "T08n0228_009:0620c27_3": "彼諸菩薩若聞所說，不疑不悔離諸障礙。」",
    "T08n0228_009:0620c28_4": "帝釋天主即白尊者舍利子言：「如尊者所說，其事如是。",
    "T08n0228_009:0620c29_5": "設復為彼未得授記菩薩說者，當有何咎？」",
    "T08n0228_009:0621a01_6": "尊者舍利子言：「憍尸迦！",
    "T08n0228_009:0621a02_7": "若為未授記菩薩說者而亦無咎。",
    "T08n0228_009:0621a03_8": "何以故？",
    "T08n0228_009:0621a03_9": "彼菩薩雖未授記，若得聞此般若波羅蜜多法門，隨喜信受瞻禮恭敬，不驚不怖不退不沒，當知是菩薩久已安住大乘法中成熟善根，不久當於一二三如來、應供、正等正覺所得授阿耨多羅三藐三菩提記。",
    "T08n0228_009:0621a08_0": "憍尸迦！",
    "T08n0228_009:0621a08_1": "彼菩薩雖於現在佛世尊所未得授記，未來世中決定得見諸佛如來、應供、正等正覺，瞻禮供養，得授阿耨多羅三藐三菩提記，修諸善法，乃至證得阿耨多羅三藐三菩提果。」",
    "T08n0228_009:0621a13_0": "爾時，尊者舍利子白佛言：「世尊！",
    "T08n0228_009:0621a13_1": "若菩薩暫得聞此般若波羅蜜多法門瞻禮信受者，尚說此菩薩久已安住大乘法中成熟善根，何況有能於此法門讀誦思惟，為人演說，如理修行者，其事云何？」",
    "T08n0228_009:0621a18_0": "爾時，佛告尊者舍利子言：「如是，如是！",
    "T08n0228_009:0621a18_1": "如汝所說。",
    "T08n0228_009:0621a19_2": "若菩薩暫得聞此般若波羅蜜多法門瞻禮信受者，我說是菩薩久已安住大乘法中成熟善根，況復有能於此法中讀誦思惟，為人演說，如理修行者，決定速能成就阿耨多羅三藐三菩提果。」",
    "T08n0228_009:0621a24_0": "爾時，尊者舍利子白佛言：「世尊！",
    "T08n0228_009:0621a24_1": "我今樂說譬喻以明其義。」",
    "T08n0228_009:0621a25_2": "佛言：「舍利子！",
    "T08n0228_009:0621a25_3": "隨汝意說。」",
    "T08n0228_009:0621a25_4": "舍利子言：「世尊！",
    "T08n0228_009:0621a26_5": "譬如有住菩薩乘者勤求菩提，或時夢已處菩提座。",
    "T08n0228_009:0621a27_6": "世尊！",
    "T08n0228_009:0621a27_7": "彼菩薩得是夢已，當知漸近阿耨多羅三藐三菩提果。",
    "T08n0228_009:0621a28_8": "諸求菩提者亦復如是。",
    "T08n0228_009:0621a29_9": "若得聞此般若波羅蜜多法門隨喜信受，當知是人久已安住大乘法中成熟善根，決定當得授菩提記。",
    "T08n0228_009:0621b02_10": "何況有能讀誦思惟，為人演說，如理修行者，當知是人決定速證阿耨多羅三藐三菩提果。",
    "T08n0228_009:0621b04_11": "何以故？",
    "T08n0228_009:0621b04_12": "世尊！",
    "T08n0228_009:0621b04_13": "有諸眾生以業障故背如實智，是故遠離此般若波羅蜜多法門，不能發生清淨信解，由是不能成熟善根。",
    "T08n0228_009:0621b07_14": "有諸眾生久於此法，聽受信解，安住實際，成熟善根。",
    "T08n0228_009:0621b08_15": "世尊！",
    "T08n0228_009:0621b08_16": "當知是人住如實際不復退轉，漸近阿耨多羅三藐三菩提果。",
    "T08n0228_009:0621b11_0": "「世尊！",
    "T08n0228_009:0621b11_1": "又如有人欲過百由旬乃至五百由旬曠野險路，於其路中若進若退怖畏疑惑。",
    "T08n0228_009:0621b12_2": "是人漸行欲出險路，忽見有諸守牛羊人，即知此去城邑不遠。",
    "T08n0228_009:0621b14_3": "是人即時心得安隱，無復起諸盜賊等怖。",
    "T08n0228_009:0621b15_4": "何以故？",
    "T08n0228_009:0621b15_5": "是人得見守牛羊者，即知漸近城邑聚落。",
    "T08n0228_009:0621b16_6": "世尊！",
    "T08n0228_009:0621b16_7": "求菩提者亦復如是，若得聞此般若波羅蜜多法門，當知漸近阿耨多羅三藐三菩提果，不久得授大菩提記，不復墮於聲聞、緣覺之地。",
    "T08n0228_009:0621b19_8": "何以故？",
    "T08n0228_009:0621b19_9": "得聞般若波羅蜜多法門瞻禮信受為前相故。",
    "T08n0228_009:0621b20_10": "是故諸菩薩摩訶薩，應當於此般若波羅蜜多法門，尊重恭敬如理修行。」",
    "T08n0228_009:0621b23_0": "佛說佛母出生三法藏般若波羅蜜多經卷第九"
}