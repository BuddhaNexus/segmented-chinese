{
    "T04n0198_002:0181c25_0": "佛說義足經卷下",
    "T04n0198_002:0181c27_0": "吳月支優婆塞支謙譯",
    "T04n0198_002:0181c28_0": "猛觀梵志經第十一",
    "T04n0198_002:0181c29_0": "聞如是：佛在釋國迦維羅衛樹下，從五百比丘，悉應真，所作已具，已下重擔，聞義已度，所之生胎滅盡。",
    "T04n0198_002:0182a02_1": "是時，十方天下地神妙天來佛所，欲見尊德及比丘僧。",
    "T04n0198_002:0182a03_2": "是時，梵四天王相謂言：「諸學人寧知，佛在釋國迦維羅衛樹下，從五百真人。",
    "T04n0198_002:0182a05_3": "復十方天地諸神妙天，悉來禮佛，欲見尊威神及諸比丘。",
    "T04n0198_002:0182a06_4": "我今何不往見其威神？」",
    "T04n0198_002:0182a07_5": "四天王即從第七天飛下，譬如壯士屈伸臂頃，來到佛邊，去尊不遠，便俱往禮佛及比丘僧，各就座。",
    "T04n0198_002:0182a09_6": "一梵天就座，便說偈言：「今大會於樹間，　　來見尊皆神天。",
    "T04n0198_002:0182a12_0": "　今我來欲聽法，　　願復見無極眾。」",
    "T04n0198_002:0182a13_0": "二梵天適就座便說偈言：「在是學當制意，　　直學行知身正，　如御者善兩轡，　　護眼根行覺意。」",
    "T04n0198_002:0182a16_0": "三梵天就座便說偈言：「力斷七伏邪連，　　意著止如鐵根，　捨世觀淨無垢，　　慧眼明意而攝。」",
    "T04n0198_002:0182a19_0": "四梵天就座便說偈言：「有以身歸明尊，　　終不生到邪冥，　捨人形後轉生，　　受天身稍離患。」",
    "T04n0198_002:0182a22_0": "是時，坐中有梵志，名為猛觀，亦在大眾中，意生疑信因緣。",
    "T04n0198_002:0182a23_1": "佛知猛觀梵志所生疑，是時便作一佛，端正形類無比，見者悉喜，有三十二大人相，金色復有光，衣法大衣，亦如上說。",
    "T04n0198_002:0182a26_2": "便向佛叉手，以偈歎言：「人各念彼亦知，　　各欲勝慧可說，　有能知盡是法，　　遍行求莫隅解。",
    "T04n0198_002:0182a29_0": "　取如是便生變，　　癡計彼我善慧，　至誠言云為等，　　一切是善言說。",
    "T04n0198_002:0182b02_0": "　不知彼有法無，　　冥無慧隨彼黠，　冥一切痛遠黠，　　所念行悉彼有。",
    "T04n0198_002:0182b04_0": "　先計念却行說，　　慧已淨意善念，　是悉不望黠減，　　悉所念著意止。",
    "T04n0198_002:0182b06_0": "　我不据是悉上，　　愚可行轉相牽。",
    "T04n0198_002:0182b07_0": "　自見謹謂可諦，　　自己癡復受彼，　自說法度無及，　　以自空貪來盜。",
    "T04n0198_002:0182b09_0": "　已八冥轉相冥，　　學何故一不道？",
    "T04n0198_002:0182b10_0": "　一諦盡二有無，　　知是諦不顛倒，　謂不盡諦隨意，　　以故學一不說。",
    "T04n0198_002:0182b12_0": "　何諦是餘不說？",
    "T04n0198_002:0182b12_1": "　　當信誰盡餘說？",
    "T04n0198_002:0182b13_0": "　饒餘諦當何從？",
    "T04n0198_002:0182b13_1": "　　從何有生意識？",
    "T04n0198_002:0182b14_0": "　識無餘何說餘？",
    "T04n0198_002:0182b14_1": "　　從異想分別擇，　眼所見為著可，　　識若欺盡二法，　聞見戒在意行，　　著欲黠變訟見。",
    "T04n0198_002:0182b17_0": "　止校計觀何羞？",
    "T04n0198_002:0182b17_1": "　　是以癡復授彼。",
    "T04n0198_002:0182b18_0": "　癡何從授與彼？",
    "T04n0198_002:0182b18_1": "　　彼綺可善黠我。",
    "T04n0198_002:0182b19_0": "　便自署善說已，　　有訟彼便生怨，　堅邪見望師事，　　邪黠酷滿綺具。",
    "T04n0198_002:0182b21_0": "　常自恐語不到，　　我常戒見是辟，　見彼諦邪慚藏，　　本自有慚藏黠。",
    "T04n0198_002:0182b23_0": "　以悉知黠分別，　　癡悉無合黠行，　是為諦住乃說，　　悉可淨自所法。",
    "T04n0198_002:0182b25_0": "　如是取便亂變，　　自因緣痛著污，　從異行得解淨，　　彼雖淨不至盡。",
    "T04n0198_002:0182b27_0": "　是異學聞坐安，　　自貪俱我堅盛，　自己盛堅防貪，　　有何癡為彼說？",
    "T04n0198_002:0182b29_0": "　雖教彼法未淨，　　生計度自高妙。",
    "T04n0198_002:0182c01_0": "　諦住釋自在作，　　雖上世亦有亂，　棄一切所作念，　　妙不作有所作。」",
    "T04n0198_002:0182c03_0": "佛說是義足經竟，比丘悉歡喜。",
    "T04n0198_002:0182c04_0": "法觀梵志經第十二",
    "T04n0198_002:0182c05_0": "聞如是：佛在釋國迦維羅衛樹下，與五百比丘俱，皆應真，所作已具，已下重擔，以義自證，會胎生盡。",
    "T04n0198_002:0182c07_1": "爾時，十方天地神妙天亦來禮佛，欲見尊德及比丘僧。",
    "T04n0198_002:0182c08_2": "是時，第七天四天王相謂言：「諸學人寧知，佛在釋國迦維羅衛樹下，從五百真人。",
    "T04n0198_002:0182c10_3": "復十方天地神妙天悉往禮，欲見尊威神及比丘。",
    "T04n0198_002:0182c11_4": "我曹今何不往見其威神？」",
    "T04n0198_002:0182c12_5": "四天王即從第七天飛下，譬如壯士屈伸臂頃，來到佛邊，去尊不遠，便俱往禮佛及比丘僧，各就座。",
    "T04n0198_002:0182c14_6": "一梵天就座，便說偈言：「今大會於樹間，　　來見尊皆神天。",
    "T04n0198_002:0182c17_0": "　今我來亦聽法，　　願復見無勝眾。」",
    "T04n0198_002:0182c18_0": "二梵天就座便說偈言：「在是學當制意，　　直覺行知身正，　如馭者善持轡，　　護眼根行覺意。」",
    "T04n0198_002:0182c21_0": "三梵天就座便說偈言：「力斷七拔邪連，　　意著止如鐵根，　捨世觀淨無垢，　　黠根明意服軟。」",
    "T04n0198_002:0182c24_0": "四梵天就座便說偈言：「有是身歸明尊，　　終不生到邪冥，　捨人形轉後尊，　　受天身稍離患。」",
    "T04n0198_002:0182c27_0": "是時，座中有梵志，名法觀，亦在大眾中。",
    "T04n0198_002:0182c27_1": "因緣所計，見於泥洹脫者有支體，以故生意疑信因緣。",
    "T04n0198_002:0182c29_2": "佛知法觀梵志所生疑，是時便作一佛，端正形類無比，見者悉喜，有三十二大人相，金色復有光，衣法大衣，亦如上說。",
    "T04n0198_002:0183a03_3": "便向佛叉手，以偈歎言：「如因緣見有言，　　如已取悉說善，　一切彼我亦輕，　　亦或致在善緣。",
    "T04n0198_002:0183a06_0": "　少自知有慚羞，　　諍變本說兩果，　見如是捨變本，　　願觀安無變處。",
    "T04n0198_002:0183a08_0": "　一切平亦如地，　　是未嘗當見等，　本不等從何同？",
    "T04n0198_002:0183a09_1": "　　見聞說莫作變。",
    "T04n0198_002:0183a10_0": "　猗著是眾可惡，　　可見聞亦所念，　雨出淨誰為明？",
    "T04n0198_002:0183a11_1": "　　愛未除身復身。",
    "T04n0198_002:0183a12_0": "　以戒攝所犯淨，　　行諦祥已具住，　於是寧經至淨，　　可恐世在善說。",
    "T04n0198_002:0183a14_0": "　已離諦更求行，　　悉從罪因緣受，　亦如說力求淨，　　自義失生死苦，　行力求亦不說，　　眼如行亦思惟，　死生無盡從是，　　如是慧亦如說。",
    "T04n0198_002:0183a18_0": "　戒彼行一切捨，　　罪亦福捨遠去，　淨亦垢不念覺，　　無沾污淨哀受。",
    "T04n0198_002:0183a20_0": "　修是法度彼一，　　說無行為遠欺，　受如是便增變，　　各因諦世邪利。",
    "T04n0198_002:0183a22_0": "　自所法便稱具，　　見彼法詰為漏，　無等行轉相怨，　　自見行不隨污。",
    "T04n0198_002:0183a24_0": "　凡所說黠代恐，　　無於法有所益，　無慧眾異說淨，　　所繫著住各堅。",
    "T04n0198_002:0183a26_0": "　各尊法如聞止，　　演如解自師說，　無法行但有言，　　彼所淨因一心。",
    "T04n0198_002:0183a28_0": "　言如是彼亦說，　　一所見從淨墮，　便自見怨所作，　　坐勝慧自大說。",
    "T04n0198_002:0183b01_0": "　所攝著求便脫，　　念所信無所住，　本所因在好說，　　淨行在彼未除。",
    "T04n0198_002:0183b03_0": "　觀世人見名色，　　以其智如受知，　欲見多少我有，　　不從是善淨有。",
    "T04n0198_002:0183b05_0": "　有慧行累無有，　　知亦見正以取，　見無過是法行，　　度是亂不更受。",
    "T04n0198_002:0183b07_0": "　慧意到無所至，　　不見堅識所覺，　如關閉制所著，　　但行觀無取異。",
    "T04n0198_002:0183b09_0": "　尊斷世所受取，　　取與生不應堅，　靜亦亂在觀捨，　　在是惡哀凡人。",
    "T04n0198_002:0183b11_0": "　棄故成新不造，　　無所欲何所著？",
    "T04n0198_002:0183b12_0": "　脫邪信勇猛度，　　悉已脫世非世。",
    "T04n0198_002:0183b13_0": "　一切法無所疑，　　悉見聞亦何念，　捨重擔尊正脫，　　不願過常來見。」",
    "T04n0198_002:0183b15_0": "佛說是義足經竟，比丘悉歡喜。",
    "T04n0198_002:0183b16_0": "兜勒梵志經第十三",
    "T04n0198_002:0183b17_0": "聞如是：佛在王舍國於梨山中。",
    "T04n0198_002:0183b17_1": "爾時，七頭鬼將軍與鵙摩越鬼將軍共約言：「其有所治處生珍寶，當相告語。」",
    "T04n0198_002:0183b19_2": "爾時，鵙摩越鬼將軍所治處池中，生一蓮花千葉，其莖大如車輪，皆黃金色。",
    "T04n0198_002:0183b21_3": "鵙摩越鬼將軍便將五百鬼來到七頭鬼將軍所，便謂七頭言：「賢者！",
    "T04n0198_002:0183b22_4": "寧知我所治池中生千葉蓮花，但莖大如車輪，皆黃金色。」",
    "T04n0198_002:0183b24_5": "七頭鬼將軍即報言：「然賢者寧知我所治處，亦生神珍寶。",
    "T04n0198_002:0183b25_6": "如來正覺行度三活，所說悉使世人民得安雄，生無上法樂，堅無比。",
    "T04n0198_002:0183b27_7": "已生寶何如賢者寶？」",
    "T04n0198_002:0183b27_8": "復以月十五日，說戒解罪。",
    "T04n0198_002:0183b28_9": "鵙摩越鬼將軍報七頭言：「今十五大淨，　　夜明如日光。",
    "T04n0198_002:0183c01_0": "　求尊作何方？",
    "T04n0198_002:0183c01_1": "　　不著在何處？",
    "T04n0198_002:0183c02_0": "　尊今在王舍，　　教授摩竭人，　一切見斷苦，　　洞視是現法。",
    "T04n0198_002:0183c04_0": "　從苦復苦生，　　斷苦不復生，　徑聞八通道，　　無怨甘露欲。",
    "T04n0198_002:0183c06_0": "　今往具禮敬，　　即是我所尊，　行意學以作，　　一切有無止。",
    "T04n0198_002:0183c08_0": "　寧有憎愛不？",
    "T04n0198_002:0183c08_1": "　　所念意乃隨。",
    "T04n0198_002:0183c09_0": "　意堅於行住，　　已止無所有，　憎愛無所在，　　念空無所隨。",
    "T04n0198_002:0183c11_0": "　寧貪不與取、　　寧依無惱害、　寧捨有真行、　　寧慧無所著。",
    "T04n0198_002:0183c13_0": "　捨貪不與取，　　愍哀及蠕動，　斷念不邪著，　　覺痛當何親？",
    "T04n0198_002:0183c15_0": "　寧守口不欺，　　斷嫉無麤聲。",
    "T04n0198_002:0183c16_0": "　守正不讒人，　　無念鬪亂彼，　守口心不欺，　　不嫉麤聲斷。",
    "T04n0198_002:0183c18_0": "　守行何讒人？",
    "T04n0198_002:0183c18_1": "　　悉空彼何亂？",
    "T04n0198_002:0183c19_0": "　寧不染愛欲，　　意寧淨無穢，　所著寧悉盡，　　在法寧慧計。",
    "T04n0198_002:0183c21_0": "　寧度至三活，　　所行悉已淨，　一切斷不著，　　寧至無胎世。",
    "T04n0198_002:0183c23_0": "　三活諦已見，　　所行淨無垢，　行法悉成就，　　從法自在止。",
    "T04n0198_002:0183c25_0": "　尊德住悉善，　　身口悉已止，　尊行定樹間，　　俱往觀瞿曇。",
    "T04n0198_002:0183c27_0": "　真人鹿[蹲-酋+(十/田/ㄙ)]腸，　　少食滅邪貪，　疾行問度法，　　斷痛從何脫？",
    "T04n0198_002:0183c29_0": "　觀瞻如師子，　　恐怖悉無有，　佛所頭面禮。」",
    "T04n0198_002:0184a02_0": "七頭鬼將軍及鵙摩越等，各從五百鬼，合為千眾，俱到佛所，皆頭面禮佛，住一面。",
    "T04n0198_002:0184a04_0": "鵙摩越鬼將軍便白佛言：「真人鹿[蹲-酋+(十/田/ㄙ)]腸，　　少食行等心。",
    "T04n0198_002:0184a06_0": "　尊行定樹間，　　吾人問瞿曇：『是痛從何滅？",
    "T04n0198_002:0184a07_1": "　　從何行脫痛？",
    "T04n0198_002:0184a08_0": "　斷疑問現義，　　云何脫無苦？』",
    "T04n0198_002:0184a09_0": "『斷苦痛使滅，　　行是痛苦盡，　捨疑妙說持，　　如義無有苦。』",
    "T04n0198_002:0184a11_0": "『誰造作是世？",
    "T04n0198_002:0184a11_1": "　　誰造作可著？",
    "T04n0198_002:0184a12_0": "　誰造世所有？",
    "T04n0198_002:0184a12_1": "　　誰造為世苦？』",
    "T04n0198_002:0184a13_0": "『六造作是世，　　六造作可著，　六造世所有，　　六造為世苦。』",
    "T04n0198_002:0184a15_0": "『誰得度是世？",
    "T04n0198_002:0184a15_1": "　　晝夜流不止，　不著亦不懸，　　深淵誰不沒？』",
    "T04n0198_002:0184a17_0": "『一切從持具，　　從慧思想行，　內念著意識，　　是德無極度。",
    "T04n0198_002:0184a19_0": "　已離欲世想，　　色會亦不往，　不著亦不懸，　　是乃無沒淵。』",
    "T04n0198_002:0184a21_0": "『從何還六向？",
    "T04n0198_002:0184a21_1": "　　何可無有可？",
    "T04n0198_002:0184a22_0": "　誰痛亦想樂？",
    "T04n0198_002:0184a22_1": "　　無餘滅盡去。』",
    "T04n0198_002:0184a23_0": "『是六還六向，　　是生不復生，　名滅已無色，　　已盡有何餘？",
    "T04n0198_002:0184a25_0": "　大喜步往道。』",
    "T04n0198_002:0184a26_0": "「大將軍七頭，　　會當報重恩。",
    "T04n0198_002:0184a27_0": "　開道現大尊，　　法施無有上。",
    "T04n0198_002:0184a28_0": "　今鬼合千眾，　　悉能叉手住，　一切身自歸，　　為世尊大師。",
    "T04n0198_002:0184b01_0": "　今已辭求過，　　各還國政治。",
    "T04n0198_002:0184b02_0": "　今悉禮正覺，　　念法歸尊法。」",
    "T04n0198_002:0184b03_0": "爾時，座中有梵志，名兜勒，亦在眾中，便生意於泥洹脫者支體因緣，因是便意生疑。",
    "T04n0198_002:0184b05_0": "佛即知兜勒意生所疑，便化作一佛，端正形好無比，見莫不喜者，形類過天，身有三十二大人相，紫磨金色，衣大法衣。",
    "T04n0198_002:0184b07_1": "弟子亦作化人，化人適言，弟子亦言；弟子適言，化人亦言。",
    "T04n0198_002:0184b09_2": "佛所作化人，化人言，佛默然；佛言，化人默然。",
    "T04n0198_002:0184b10_3": "何故？",
    "T04n0198_002:0184b10_4": "一切制念度故。",
    "T04n0198_002:0184b10_5": "化佛便叉手偏袒，以偈歎言：「願問賢神俞曰，　　遠可靖大喜足。",
    "T04n0198_002:0184b13_0": "　從何見學得滅，　　悉不受世所有？",
    "T04n0198_002:0184b14_0": "　本是欲多現我，　　從一綺便悉亂，　所可有內愛欲，　　從化壞常覺識。",
    "T04n0198_002:0184b16_0": "　莫用是便自見，　　不及減若與等，　雖見譽眾所稱，　　莫貢高蹶彼住。",
    "T04n0198_002:0184b18_0": "　如所法為已知，　　若在內若在外，　強力進所在作，　　無所得取無有。",
    "T04n0198_002:0184b20_0": "　且自守行求滅，　　學莫從彼求滅，　以內行意著滅，　　亦不入從何有？",
    "T04n0198_002:0184b22_0": "　在處如海中央，　　無潮波安平正，　一切止住亦爾，　　覺莫增識與意。",
    "T04n0198_002:0184b24_0": "　願作大慧眼視，　　已證法復現彼；　願作光仁善恕，　　諸撿式從致定。",
    "T04n0198_002:0184b26_0": "　且攝眼左右著，　　不受言關閉聽，　戒所味莫貪著，　　我無所世所有。",
    "T04n0198_002:0184b28_0": "　身所有若麤細，　　莫還念作悲思，　所可念便生願，　　有來恐慧莫畏。",
    "T04n0198_002:0184c01_0": "　所得糧及飲漿，　　所當用若衣被，　取足止莫慮後，　　從是止餘莫貪。",
    "T04n0198_002:0184c03_0": "　常行定樂樹間，　　捨是理無戲犯，　若在坐若在臥，　　閑靜處學力行。",
    "T04n0198_002:0184c05_0": "　莫自怨捐睡臥，　　在學行常嚴事，　棄晻忽及戲謔，　　欲世好悉遠離。",
    "T04n0198_002:0184c07_0": "　捨兵鑿曉解夢，　　莫觀宿善惡現、　莫現慧於胞胎、　　悉莫鑿可天親、　莫造作於賣買、　　莫於彼行欺利、　莫作貪止縣國、　　莫從彼求欲利、　莫樂行不誠說、　　悉莫行兩面辭。",
    "T04n0198_002:0184c12_0": "　盡壽求慧所行，　　具持戒莫輕漏，　橫來詰莫起恐，　　見尊敬莫大語。",
    "T04n0198_002:0184c14_0": "　所貪棄不可嫉，　　捨兩舌恚悲法，　所欲言學貪著，　　莫出聲麤邪漏，　無羞慚莫從學，　　所施行莫取怨，　聞麤惡不善聲，　　從同學若凡人。",
    "T04n0198_002:0184c18_0": "　善關閉莫與同，　　慧反應不過身。",
    "T04n0198_002:0184c19_0": "　知如來諦已正，　　不戲作著意作；　從宴淨見已滅，　　不戲疑瞿曇教。",
    "T04n0198_002:0184c21_0": "　自致慧不忘法，　　證法無數已見，　常從慧如來學，　　好不著從是慧。」",
    "T04n0198_002:0184c23_0": "佛說是義足經竟，比丘悉歡喜。",
    "T04n0198_002:0184c24_0": "蓮花色比丘尼經第十四",
    "T04n0198_002:0184c25_0": "聞如是：佛在忉利天上，當竟夏月，波利質多樹花適好盛，坐濡軟石上，欲為母說經，及忉利天上諸天。",
    "T04n0198_002:0184c27_1": "爾時，天王釋到佛所，為佛作禮，便白佛言：「今當用何時待遇尊？」",
    "T04n0198_002:0184c29_2": "佛告天王：「用閻浮利時待我。」",
    "T04n0198_002:0184c29_3": "天王得教，即禮佛，歡喜而去。",
    "T04n0198_002:0185a01_4": "爾時，賢者摩訶目犍連，亦在舍衛，亦竟夏月，於祇樹給孤獨園中。",
    "T04n0198_002:0185a03_5": "爾時，四輩悉到目犍連所——比丘輩、比丘尼、清信士、清信女——四輩悉禮目犍連，各一面住，便共問目犍連：「今世正眼為在何所竟是夏三月？」",
    "T04n0198_002:0185a06_6": "目犍連便告四輩：「今佛在忉利天上，當竟夏三月。",
    "T04n0198_002:0185a07_7": "念母懷妊勤苦，故留說經，及忉利諸天。",
    "T04n0198_002:0185a08_8": "在波利質花樹下，濡軟石上。",
    "T04n0198_002:0185a09_9": "樹高四千里、布枝二千里、樹根下入二百八十里。",
    "T04n0198_002:0185a10_10": "所坐石，按之即陷入四寸。",
    "T04n0198_002:0185a10_11": "捨便還復。」",
    "T04n0198_002:0185a11_12": "摩訶目犍連廣復為四輩說經法，便默然。",
    "T04n0198_002:0185a12_13": "諸四輩聞經，歡喜著念，便禮目揵連悉去。",
    "T04n0198_002:0185a13_14": "至竟夏三月，復眾四輩皆悉來到目揵連所，頭面禮竟，悉就座，共白目揵連：「善哉，賢者！",
    "T04n0198_002:0185a15_15": "學中獨多神足。",
    "T04n0198_002:0185a15_16": "願煩威神到佛所，為人故禮佛足，以我人語白佛：『閻浮利四輩，飢渴欲見尊。",
    "T04n0198_002:0185a17_17": "善哉！",
    "T04n0198_002:0185a17_18": "佛愍念世間人，願下閻浮利。』」",
    "T04n0198_002:0185a18_19": "目犍連聞如是默然，可四輩復以經法戒，四輩眾歡喜，目犍連辭，四輩悉起禮，復起繞目犍連而去。",
    "T04n0198_002:0185a20_20": "爾時，目犍連便取定意，如壯士屈伸臂頃，從閻浮利滅，便往天上，去佛不遠。",
    "T04n0198_002:0185a22_21": "是時，佛在無央數天中央坐，說經法。",
    "T04n0198_002:0185a23_22": "目犍連便生想：「如來在天眾中，譬如閻浮利。」",
    "T04n0198_002:0185a24_23": "佛即知目犍連意想所念，告目犍連言：「不與世間等，迅去即便去、欲使來即來，去來隨我意所念。」",
    "T04n0198_002:0185a26_24": "目犍連白佛言：「是天眾多好甚樂，天中有先世，一心自歸於佛，壽盡來生天上；或有身歸法者、或自歸僧者，壽盡皆來生天上；或有先世淨心樂道，壽盡來生天上。」",
    "T04n0198_002:0185b01_25": "佛言：「目犍連！",
    "T04n0198_002:0185b01_26": "如是，是天中先世一心歸佛、歸法、歸僧，心樂道，壽盡皆來生天上。」",
    "T04n0198_002:0185b03_27": "爾時，天王釋坐在佛前，意尊佛語及目犍連所言，即言：「賢者目犍連所說實如是。",
    "T04n0198_002:0185b05_28": "先世有身歸佛、歸法、歸比丘僧，及淨心樂道，皆來生天上。」",
    "T04n0198_002:0185b06_29": "是時，有八萬天坐在天王釋後，諸天悉欲尊佛所言、及目犍連、亦其王所言，便言：「賢者目犍連可所說者，實如賢者言。",
    "T04n0198_002:0185b09_30": "其有先世作人時，身歸三正，淨心樂道，壽盡皆來生天上。」",
    "T04n0198_002:0185b10_31": "爾時，八萬天因緣目犍連，各各自陳我得溝港。",
    "T04n0198_002:0185b11_32": "目犍連便前作禮，頭面著佛足，便白佛言：「諾閻浮利四輩，飢渴欲見佛。",
    "T04n0198_002:0185b13_33": "善哉！",
    "T04n0198_002:0185b13_34": "願尊愍念世間，以時下到閻浮利。」",
    "T04n0198_002:0185b14_35": "佛便告目犍連：「汝且下，語世間四輩：『佛却後七日，當從天上來下，安詳會於優曇滿樹下。』」",
    "T04n0198_002:0185b16_36": "目犍連言：「諾。」",
    "T04n0198_002:0185b16_37": "受教便起作禮，繞佛三匝，便取定意，譬如壯士屈伸臂頃，便滅於忉利天，即住閻浮利地上，悉告世間人：「佛却後七日，當從天上來下，安詳會於優曇滿樹下。」",
    "T04n0198_002:0185b20_38": "佛於天上便取定意，如力士屈伸臂頃，佛於忉利天上至鹽天，為諸天說經；滅於鹽天，即至兜術天；復從兜術天滅，即至不憍樂天、化應聲天、梵眾天、梵輔天、大梵天、水行水微天、無量水天、水音天、約淨天、遍淨天、淨明天、守妙天、玄妙天、福德天、德淳天、近際天、快見天、無結愛天，已說經，悉使大歡悅；便與天上色天俱下，住須大施天；從上下悉從二十四天上，至第三天上住；悉斂上有色天；悉復斂有欲天，來至第二天須彌巔上住。",
    "T04n0198_002:0185c01_39": "是時，有天子墮彼邏，被王教意，便化作三階——一者金，二者銀，三者琉璃——佛從須彌巔，下至琉璃階住；梵天王及諸有色天，悉從佛右面，隨金階下；天王釋及諸有欲天，從佛左面，隨銀階下。",
    "T04n0198_002:0185c06_40": "佛及諸無數有色天釋，亦諸無數有欲天，悉下到閻浮利，安詳會優曇滿樹下，是使無數人民悉來會，欲見佛、欲聞法。",
    "T04n0198_002:0185c09_41": "是時蓮花色比丘尼，化作金輪王服，七寶導前，從眾力士兵，飛來趣佛。",
    "T04n0198_002:0185c10_42": "是大眾人民、及長者、帝王，遙見金輪王，悉下道，不敢當前，廣作徑路，蓮花色比丘尼到佛所。",
    "T04n0198_002:0185c12_43": "是時，天亦見人、人亦悉見天，以佛威神，天為下、地為高、人悉等，天亦無貪意在人、人亦無貪意在天，時有人貪著樂金輪王。",
    "T04n0198_002:0185c15_44": "是時有一比丘，坐去佛不遠，便箕坐直身，意著撿戒。",
    "T04n0198_002:0185c17_45": "比丘見天樂會、亦人樂會，自生念言：「是一切無常、一切苦、一切空、一切非我，何貪是？",
    "T04n0198_002:0185c19_46": "何願是？",
    "T04n0198_002:0185c19_47": "已是何有？」",
    "T04n0198_002:0185c19_48": "比丘即在坐得溝港道，已自證。",
    "T04n0198_002:0185c20_49": "佛知人、知天、知彼比丘生意所念，說偈言：「有利得人形，　　持戒得為天，　於世獨為王，　　見諦是獨尊。」",
    "T04n0198_002:0185c24_0": "是時蓮花色比丘尼，適到佛前，便攝神足，七寶及兵眾悉滅不現，獨住無髮衣法衣，便頭面著佛足。",
    "T04n0198_002:0185c26_1": "佛因到優曇滿樹下坐，成布席坐適坐，便為大眾人民，廣說經法，說布施、持戒、善現天徑，說欲五好痛說具惡。",
    "T04n0198_002:0185c29_2": "佛知人意稍濡離麤，便現苦諦習盡道諦。",
    "T04n0198_002:0186a01_3": "中有身歸佛、歸法、歸比丘僧者；中有隨力持戒者；中有得溝港自證頻來，至不還道自證。",
    "T04n0198_002:0186a03_4": "是時賢者躬自在座，便起偏袒向佛，叉手面於佛前，以偈讚佛言：「今恭禮雄遍觀，　　見諦現說被度，　常慈哀見福想，　　然人天得何讚？",
    "T04n0198_002:0186a07_0": "　度無極復道彼，　　捨恐怖就安樂，　廣說法遍照世，　　聞每樂不死安。",
    "T04n0198_002:0186a09_0": "　尊戒海廣無度，　　義深大善行明，　無穢淨垢不著，　　慧船大度三界，　無缺傷無減增，　　尊不著已行捨，　從戒尊三界師，　　從見世去無還。",
    "T04n0198_002:0186a13_0": "　心住賢無過尊，　　自在定人天雄，　明慧力致金色，　　何人天不禮尊？",
    "T04n0198_002:0186a15_0": "　師觀世兩眾會，　　雖觀捨不著過，　意觀意無垢心，　　三界空尊所空。",
    "T04n0198_002:0186a17_0": "　是世行拔後根，　　定至定趣甘露，　今神天服於尊，　　悉叉手觀覺身。",
    "T04n0198_002:0186a19_0": "　已無疑樂法堅，　　悉知識人天心，　亦如行蟲獸心，　　宴淨然愍苦槖。",
    "T04n0198_002:0186a21_0": "　自恣化在天下，　　正真定收取易，　意制念伏彼信，　　天人世覺獨尊。",
    "T04n0198_002:0186a23_0": "　道德妙與誰雙？",
    "T04n0198_002:0186a23_1": "　　觀尊形何時厭？",
    "T04n0198_002:0186a24_0": "　於三界獨步行，　　戒義堅若寶山。",
    "T04n0198_002:0186a25_0": "　垂綺願三界恐，　　捨嫉念無恩愛，　慧在定明如日，　　無瑕穢夜月光。",
    "T04n0198_002:0186a27_0": "　著淨戒現淨行，　　有淨慧善過淨，　住淨法現淨光，　　高山雪見照然。",
    "T04n0198_002:0186a29_0": "　十五夜星中月，　　今觀尊人天雄，　法悉照明人天，　　身相現絡真珠。",
    "T04n0198_002:0186b02_0": "　諦復諦猛善說，　　自行致本無師，　釋家子獨見妙，　　慧千眼去瘡疣。",
    "T04n0198_002:0186b04_0": "　言盛濡意無麤，　　出聲悲人天坐，　聞尊語甜美法，　　渴飲飽如流海。",
    "T04n0198_002:0186b06_0": "　取法爾有何非？",
    "T04n0198_002:0186b06_1": "　　審奉行到彼安。",
    "T04n0198_002:0186b07_0": "　說議斷後不思，　　聞尊聲眼每滅。",
    "T04n0198_002:0186b08_0": "　慧現徑直無邪，　　涉先迹致故成，　顧念後告冥者，　　如梵王悉照空。",
    "T04n0198_002:0186b10_0": "　神天尚念世人，　　神行義無所比，　從法計捨世念，　　尊繫著無餘處。」",
    "T04n0198_002:0186b12_0": "是時賢者舍利弗，在眾中坐，便起座，偏袒叉手，以偈歎曰：「未嘗見有是者，　　未嘗聞有說者，　尊如是威神天，　　從兜術來至是。",
    "T04n0198_002:0186b16_0": "　天人世悉擁護，　　重愛俗如身眼，　一切安不為轉，　　樂獨行著中央。",
    "T04n0198_002:0186b18_0": "　無憂覺我善行，　　到上教復還世，　饒心解壞欲身，　　惡行出有善義。",
    "T04n0198_002:0186b20_0": "　若比丘有厭心，　　行有敗有空生。",
    "T04n0198_002:0186b21_0": "　在樹下若曠野，　　在深山于室中，　若高處下床臥，　　來恐怖凡幾輩？",
    "T04n0198_002:0186b23_0": "　行何從志不畏？",
    "T04n0198_002:0186b23_1": "　　或久後所行處？",
    "T04n0198_002:0186b24_0": "　世幾輩彼來聲，　　若往來在方面。",
    "T04n0198_002:0186b25_0": "　比丘處不著意，　　所止處寂無嚮，　口已出善惡響，　　在行處當何作？",
    "T04n0198_002:0186b27_0": "　持戒住行不捨，　　比丘學求安祥。",
    "T04n0198_002:0186b28_0": "　云何學戒不漏？",
    "T04n0198_002:0186b28_1": "　　獨在行常無伴，　欲洗冥求明目，　　欲鼓[鼻*皮]吹內垢。」",
    "T04n0198_002:0186c01_0": "佛謂舍利弗：「意有所厭惡，及有所著，在空床臥行欲學，如法今說，令汝知聽：「五恐怖慧不畏，　　至心學遠可欲，　勤蚱蜢亦蛻蟲，　　人惡聲四足獸。",
    "T04n0198_002:0186c05_0": "　非身法意莫識，　　無色聲光無形，　悉非我悉忍捨，　　莫聞善貪陬縣。",
    "T04n0198_002:0186c07_0": "　所被痛不可身，　　恐若各悉受行，　是曹苦痛難忍，　　以精進作拒扞。",
    "T04n0198_002:0186c09_0": "　願綺想念莫隨，　　掘惡栽根拔止，　著愛可若不可，　　有已過後莫望。",
    "T04n0198_002:0186c11_0": "　存黠想熟成善，　　越是去避麤聲，　忍不樂坐在行，　　四可忍哀悲法。",
    "T04n0198_002:0186c13_0": "　常何止在何食？",
    "T04n0198_002:0186c13_1": "　　恐有痛云何止？",
    "T04n0198_002:0186c14_0": "　有是想甚可悲，　　學造棄行遠可，　有未有苦樂苦，　　知其度取可止。",
    "T04n0198_002:0186c16_0": "　聞關閉縣國行，　　麤惡聲應莫願，　舉眼人莫妄瞻，　　與禪會多莫臥。",
    "T04n0198_002:0186c18_0": "　觀因緣意安祥，　　止安念疑想斷，　取莫邪與無欺，　　慈哀視莫恐氣。",
    "T04n0198_002:0186c20_0": "　如對見等心行，　　冥無明從求鮮，　被惡語莫增意，　　故怨語於同學。",
    "T04n0198_002:0186c22_0": "　放聲言濡若水，　　媿慚法識莫想。",
    "T04n0198_002:0186c23_0": "　若為彼見尊敬，　　有行意離莫受，　若色聲若好味，　　香細滑是欲捐。",
    "T04n0198_002:0186c25_0": "　於是法莫媟著，　　學制意善可脫，　戒遍觀等明法，　　行有一舊棄冥。」",
    "T04n0198_002:0186c27_0": "佛說是義足經竟，比丘悉歡喜。",
    "T04n0198_002:0186c28_0": "子父共會經第十五",
    "T04n0198_002:0186c29_0": "聞如是：佛在釋國，從千弟子梵志、故道人皆老年，悉得應真六達，所求皆具。",
    "T04n0198_002:0187a01_1": "佛從教授縣國，轉到迦維羅衛城外尼拘類園中。",
    "T04n0198_002:0187a02_2": "迦維羅衛諸釋，聞佛從老年應真千比丘，轉行教授，已到是國，近在城外園中，便轉相告語：「先雞鳴悉當會。」",
    "T04n0198_002:0187a05_3": "自共議言：「諸賢者！",
    "T04n0198_002:0187a05_4": "正使太子不樂道，當作遮加越王。",
    "T04n0198_002:0187a06_5": "我曹悉當為其民耳，今棄七寶作道，自致作佛。",
    "T04n0198_002:0187a07_6": "我人今悉取長者家出一人，亦從佛求作沙門。",
    "T04n0198_002:0187a08_7": "諸釋如是，眾為復增。」",
    "T04n0198_002:0187a09_8": "便從迦維羅衛城出，欲見尊德，欲聞明法；諸釋女人，亦復聚會，俱到佛所，欲聞明法。",
    "T04n0198_002:0187a11_9": "爾時，佛取神足，定意適定，便在空中步行。",
    "T04n0198_002:0187a12_10": "爾時，諸釋見佛步行虛空中，悉歡喜生敬愛心。",
    "T04n0198_002:0187a13_11": "爾時，悅頭檀王便以頭猗著佛足，作禮竟，便一面住。",
    "T04n0198_002:0187a14_12": "迦維羅衛民悉不平：「王為佛作禮，是何法以還禮子？」",
    "T04n0198_002:0187a16_13": "王即聞民悉不平已如是，王便言：「諸賢者！",
    "T04n0198_002:0187a17_14": "是太子生時，地大動現大光明，悉照一切生，便行七步，無所抱猗，便左右視出聲言：『三界甚苦，何可樂者？』",
    "T04n0198_002:0187a19_15": "諸天於空中持白蓋，復散摩尼花，復鼓五百樂，復雨香水，盥浴太子。",
    "T04n0198_002:0187a21_16": "諸民！",
    "T04n0198_002:0187a21_17": "爾時我第一為太子作禮。",
    "T04n0198_002:0187a22_18": "諸賢者！",
    "T04n0198_002:0187a22_19": "太子在園閻浮樹下，晨起往坐，便得臥，樹枝葉悉在太子東作蔭；禺中至晡，樹枝葉悉復在西為太子作蔭。",
    "T04n0198_002:0187a25_20": "樹尚不違太子身，諸民！",
    "T04n0198_002:0187a25_21": "爾時我第二為太子作禮。」",
    "T04n0198_002:0187a26_22": "王爾時說偈曰：「今為三勇猛黠，　　以頭禮遍觀足。",
    "T04n0198_002:0187a28_0": "　初生時動天地，　　坐樹蔭身不露。」",
    "T04n0198_002:0187a29_0": "佛爾時攝神足，下座比丘僧前，咸坐上。",
    "T04n0198_002:0187a29_1": "諸釋及釋諸女人，皆頭面禮佛，各就座。",
    "T04n0198_002:0187b01_2": "王亦就座，即偈歎佛言：「象馬駕金車，　　乘行臺閣間，　金足蹈遍地，　　足云何生胝？",
    "T04n0198_002:0187b05_0": "　神足為我車，　　恣心無限度，　乘是神妙車，　　世車安可久？",
    "T04n0198_002:0187b07_0": "　素被細軟衣，　　既服身形好，　金露被身行，　　是服有何好？",
    "T04n0198_002:0187b09_0": "　王法為我衣，　　念世行教授，　是服先學造，　　我已覺如來。",
    "T04n0198_002:0187b11_0": "　本樂高殿舍，　　隨時造閣樓，　今獨宿樹間，　　恐怖當何依？",
    "T04n0198_002:0187b13_0": "　瞿曇世無怨，　　造仇婬已斷，　脫欲念無憂，　　無仇當何恐？",
    "T04n0198_002:0187b15_0": "　本食恣意味，　　金器食香美，　今日乃得食，　　麤惡有何樂？",
    "T04n0198_002:0187b17_0": "　我先飯法味，　　棄貪從苦空，　悉斷四飯本，　　哀世故行丐。",
    "T04n0198_002:0187b19_0": "　浴尊以花香，　　伎女樂從行，　起止山樹間，　　誰當浴明者？",
    "T04n0198_002:0187b21_0": "　樂法戒為河，　　淨黠悉在中，　鬪極往浴淨，　　遊度不復還。」",
    "T04n0198_002:0187b23_0": "爾時，佛為王及諸釋女人廣說經法，先現布施、持戒、現天徑微說，善痛道其苦，導現達世近親三十七品，從可得安如。",
    "T04n0198_002:0187b25_1": "佛以道意，知悅頭檀王意滿喜已性濡，無亂縛解，可為說善度法，便說苦諦習盡道諦。",
    "T04n0198_002:0187b27_2": "佛說是四諦法，王即在座開解，三毒垢除，於法中得諦眼，譬如淨繒投於染中，即受色好，王亦入法如是。",
    "T04n0198_002:0187c01_3": "爾時王見諦疑斷，在法開解，便起座向佛，叉手白言：「已近已近、已遠已遠，今我身歸佛法及比丘僧，受我為清信士，盡形壽，悉不犯已淨。」",
    "T04n0198_002:0187c04_4": "故釋中亦有身歸佛者、歸法者、歸僧者；釋諸女人，自歸亦如是；中有持不殺戒者、持不盜戒、持不婬戒、持不欺戒、中有遠酒不飲酒戒。",
    "T04n0198_002:0187c07_5": "爾時悅頭檀王見法甚明，見諦無疑，在法勇猛，便起座，向佛叉手，以是義足偈歎言：「有戒具當何見？",
    "T04n0198_002:0187c10_6": "　　云說言從陰苦。",
    "T04n0198_002:0187c11_0": "　願瞿曇解說此，　　問正意世雄生。",
    "T04n0198_002:0187c12_0": "　先已行棄重恚，　　亦不著後來願；　來現在亦不取，　　亦不受尊敬空；　未來想不著愛，　　久遠想亦不憂。",
    "T04n0198_002:0187c15_0": "　行遠可捨細軟，　　邪見盡少無有，　已去恐無畏怖，　　不可動信無疑。",
    "T04n0198_002:0187c17_0": "　無嫉心樂彼與，　　行如是愛尊命，　能自守不多望，　　自多得慧無嫉。",
    "T04n0198_002:0187c19_0": "　不惡醜不嫫冶、　　不兩舌捨戲疑，　意悉脫無所著，　　棄自見無綺妄，　安庠行能解對，　　亦不欲斷欲想。",
    "T04n0198_002:0187c22_0": "　不學求所樂欲，　　悉無有亦不憂，　無怨恚捨愛欲，　　不為味所可使。",
    "T04n0198_002:0187c24_0": "　不自高我無等，　　得對毀橫取敬，　當行觀止意念，　　見善惡非次望。",
    "T04n0198_002:0187c26_0": "　去所在無所止，　　觀向法當何著？",
    "T04n0198_002:0187c27_0": "　欲色空亦無色，　　從黠計不欲脫，　愛已滅乃已息，　　三界空無樂意。",
    "T04n0198_002:0187c29_0": "　悉解離何從得？",
    "T04n0198_002:0187c29_1": "　　多從海度無憂。",
    "T04n0198_002:0188a01_0": "　不願生見有子，　　列地行願寶增，　來不生去不到，　　欲何索從何得？",
    "T04n0198_002:0188a03_0": "　悉無能說到處，　　眾學沙門遊心，　悉令求所在處，　　如觸冒知如去。",
    "T04n0198_002:0188a05_0": "　亦不嫉亦無貪，　　雖在高尊不樂，　不樂中下不樂，　　從法生非法捨，　是悉空亦無有，　　從不得亦不求，　莫欲世邪樂人，　　意已止便到盡。」",
    "T04n0198_002:0188a09_0": "佛說是義足經竟，比丘與悅頭檀王及釋人民悉歡喜。",
    "T04n0198_002:0188a11_0": "維樓勒王經第十六",
    "T04n0198_002:0188a12_0": "聞如是：佛在舍衛國祇樹給孤獨園。",
    "T04n0198_002:0188a12_1": "爾時，迦維羅衛諸釋新起大殿，成未能久，諸釋悉共言：「從今已後，莫使沙門、梵志、釋中衣冠及長者子，得先入是殿中。",
    "T04n0198_002:0188a15_2": "先使佛、次及比丘僧入，餘人乃當從後入耳。」",
    "T04n0198_002:0188a16_3": "爾時，舍衛國王子惟樓勒以事到釋國，未及入城，便至新成殿中宿。",
    "T04n0198_002:0188a18_4": "明日入城，所欲取竟，便還其國。",
    "T04n0198_002:0188a19_5": "諸釋聞太子惟樓勒在新殿中宿，便大不樂，瞋恚不解，便出聲罵：「今奈何令婢子先入是殿？」",
    "T04n0198_002:0188a21_6": "便共掘殿中土，棄深七尺所，更取淨土復其處，便復取牛湩洗四殿。",
    "T04n0198_002:0188a22_7": "惟樓勒太子聞諸釋不淨惡我，掘殿中土七尺所，更以新土復其處，悉以湩洗四殿，復罵我為婢子，污是新殿。",
    "T04n0198_002:0188a25_8": "聞內結，悲著心，我後把國政者，當云那治諸釋。",
    "T04n0198_002:0188a26_9": "從是不久，舍衛國王崩，大臣集議，徵太子拜為王。",
    "T04n0198_002:0188a27_10": "惟樓勒王即問傍大臣者：「有不淨惡國王者，其罪何至？」",
    "T04n0198_002:0188a29_11": "傍臣白言：「如是罪至死。」",
    "T04n0198_002:0188a29_12": "王言：「然。",
    "T04n0198_002:0188a29_13": "諸釋不淨惡我，諸釋是佛親家，至使佛有恩愛在諸釋者，終不能得治子曹罪。」",
    "T04n0198_002:0188b02_14": "臣下即白言：「佛棄世欲，無恩愛在親屬，欲治諸釋罪無所難。」",
    "T04n0198_002:0188b04_15": "王聞白如是，即勅興四種兵：象、馬、車、步兵，出城引號，當攻迦維羅衛城。",
    "T04n0198_002:0188b06_0": "佛以食時，持應器入舍衛城求食，食竟，出城下道，於釋樹下薄枝葉少蔭涼，在其下望。",
    "T04n0198_002:0188b08_1": "王興兵行大道，遙見佛在薄蔭樹下坐，即下車到佛所，禮竟，住一面，白佛言：「諾。",
    "T04n0198_002:0188b10_2": "今有餘大樹，枝葉茂盛，多陰涼，大樹名為迦旃，迦維羅衛多優曇鉢尼拘類，佛何以不坐是蔭？",
    "T04n0198_002:0188b12_3": "何為坐是小釋樹？",
    "T04n0198_002:0188b12_4": "少枝葉，無蔭樹下有何涼？」",
    "T04n0198_002:0188b13_5": "佛報言：「愛其名，樂其涼，故坐其下。」",
    "T04n0198_002:0188b14_6": "王自念言：「如是者，佛續為有恩愛在諸釋，續有助意。」",
    "T04n0198_002:0188b15_7": "即從其處而還兵，歸其國。",
    "T04n0198_002:0188b16_8": "佛教授舍衛人民，生意欲到迦維羅衛國，便從諸比丘，即到釋國，於尼拘類園中教授。",
    "T04n0198_002:0188b18_9": "久頃，舍衛國王便復問傍臣左右言：「若有不淨惡國王者，其罪何至？」",
    "T04n0198_002:0188b19_10": "諸臣對言：「如是罪至死。」",
    "T04n0198_002:0188b20_11": "王復言：「諸釋致惡我，子曹皆是佛近親，佛當有顧念在諸釋，我終不得子曹勝。」",
    "T04n0198_002:0188b22_12": "臣下復白言：「我曹悉聞諸沙門言：『瞿曇婬欲已斷。』",
    "T04n0198_002:0188b23_13": "有何恩愛在近親？",
    "T04n0198_002:0188b23_14": "王欲治其罪，無以為難。」",
    "T04n0198_002:0188b24_15": "王聞諸臣下白如是，即勅興四種兵，引號出城，到諸釋國。",
    "T04n0198_002:0188b25_16": "行至冥已，近去釋城四十里所因止宿。",
    "T04n0198_002:0188b26_17": "諸釋悉聞舍衛國王興四種兵，欲來攻是國，近去城數十里，恐明日來到，即遣輕足上騎，到佛所道：「是願佛教我曹，作何方便？」",
    "T04n0198_002:0188b29_18": "佛即告諸釋：「堅閉城門，王終不能得勝。",
    "T04n0198_002:0188c01_19": "開門內者，惟樓勒王即殺諸釋不疑。」",
    "T04n0198_002:0188c02_20": "是騎人聞佛教，便禮佛，上馬如去。",
    "T04n0198_002:0188c03_21": "是時，賢者摩訶目犍連在佛後住，便白佛言：「明慧莫以諸釋為憂，我今欲舉一釋國，移置異天地間，若以鐵籠籠之，悉一天下共者，當奈之何？」",
    "T04n0198_002:0188c06_22": "佛即告摩訶目犍連言：「耐能爾，當奈其罪何？」",
    "T04n0198_002:0188c07_23": "目犍連言：「但說有形事，無奈無形罪何？」",
    "T04n0198_002:0188c08_24": "佛爾時說偈言：「作善惡終無腐，　　從福樂在冥苦，　善惡栽向日出，　　久遠來身受止。」",
    "T04n0198_002:0188c12_0": "舍衛國王即摩飾鬪具，俱便前當攻釋城。",
    "T04n0198_002:0188c13_0": "諸釋悉共興四種兵：象兵、馬兵、車兵、步兵，亦出城欲拒扞惟樓勒王。",
    "T04n0198_002:0188c14_1": "諸釋亦復摩飾兵，當與舍衛國王及兵共鬪。",
    "T04n0198_002:0188c15_2": "尚未相見，諸釋便引弓，以利刃箭射斷車、當應亦射斷車軛、亦射斷車轂、亦截車軸、射斷[馬*毛]、亦射斷人身、珠寶，無所傷害。",
    "T04n0198_002:0188c18_3": "舍衛國王大恐怖，顧問左右：「汝曹寧知諸釋已出城迎鬪死，我曹終不得其勝，不如早還。」",
    "T04n0198_002:0188c20_4": "傍臣即白王言：「我曹先曰：『聞諸釋皆持五戒，盡形壽不犯。』",
    "T04n0198_002:0188c21_5": "生至使當死，不敢有所傷害，有所傷害，為犯戒，但前自可得其勝。」",
    "T04n0198_002:0188c23_6": "王即引兵而前，突釋兵陣。",
    "T04n0198_002:0188c24_7": "諸釋見王前甚進，便入城閉門。",
    "T04n0198_002:0188c24_8": "爾時，舍衛王以遣人語諸釋：「舅氏與我有何仇怨，而不開門？",
    "T04n0198_002:0188c26_9": "小欲有所借入，即出城不久留。」",
    "T04n0198_002:0188c27_10": "諸釋中信佛所言，本行經法無疑向道，便言：「不須開門。」",
    "T04n0198_002:0188c28_11": "釋中未淨心歸佛、歸法、歸比丘僧，無諦，有疑，便以為可開門，復共言：「我人不得爾，恐是中有外對。",
    "T04n0198_002:0189a01_12": "我曹悉坐耆老行籌，不受籌者，為當不欲內王；受籌者，為欲內王；多者，我又當隨適行；籌悉受不受者少耳。」",
    "T04n0198_002:0189a04_13": "眾人言：「當開門內王。」",
    "T04n0198_002:0189a05_14": "諸釋便開門內，惟樓勒王適入迦維羅衛城，便生取諸釋，當將出城殺之。",
    "T04n0198_002:0189a06_15": "爾時，釋摩男白舍衛王：「願天子與我小願。」",
    "T04n0198_002:0189a07_16": "王言：「將軍欲何願？」",
    "T04n0198_002:0189a08_17": "「我願今沒是池中頃，以其時令，諸釋得出城走。」",
    "T04n0198_002:0189a09_18": "諸大臣白言：「王當與釋摩男願，令在水中能幾頃。」",
    "T04n0198_002:0189a10_19": "王即與其所願。",
    "T04n0198_002:0189a10_20": "釋摩男即沒池中，以髮繞樹根而死。",
    "T04n0198_002:0189a11_21": "王怪在水甚久，便令使者按視：「釋摩男在水中何等作？」",
    "T04n0198_002:0189a13_22": "如王言，往按視之，見釋摩男在水底死，便還白王：「天子！",
    "T04n0198_002:0189a14_23": "寧知釋摩男持髮繞樹根而死。」",
    "T04n0198_002:0189a15_24": "王即絞城中餘釋，復問：「所生得釋悉死未？」",
    "T04n0198_002:0189a16_25": "臣白言：「悉已象蹈殺之。」",
    "T04n0198_002:0189a16_26": "王便從處還國。",
    "T04n0198_002:0189a17_27": "佛以晡時，悉告諸比丘：「俱到逝心須加利講堂所。」",
    "T04n0198_002:0189a18_28": "諸比丘悉言：「諾。」",
    "T04n0198_002:0189a18_29": "佛即與眾比丘俱，到逝心講堂，道經過諸釋死處，釋中尚有能語者，遙見佛，舉聲稱冤，佛聞諸釋，悲哀甚痛。",
    "T04n0198_002:0189a21_30": "佛即謂比丘：「愚癡人惟樓勒所作罪不小。」",
    "T04n0198_002:0189a22_31": "佛便至諸釋地中，化出自然無數床，佛及比丘悉坐。",
    "T04n0198_002:0189a23_32": "佛為諸釋，廣說經法竟，謂比丘言：「汝曹意何趣？",
    "T04n0198_002:0189a24_33": "屠者以是作是業，以是生活，從是因緣，寧可得樂乘聖象、神馬、七寶車不？」",
    "T04n0198_002:0189a26_34": "比丘對曰：「終不得。」",
    "T04n0198_002:0189a26_35": "佛言：「善哉！",
    "T04n0198_002:0189a26_36": "意亦如是，不見、不聞屠以是業自立，可得富樂。",
    "T04n0198_002:0189a28_37": "何以故？",
    "T04n0198_002:0189a28_38": "屠者無慈心哀意，觀占諸獸故。」",
    "T04n0198_002:0189a29_39": "佛復言：「比丘！",
    "T04n0198_002:0189a29_40": "汝曹意何趣，漁獵者及屠牛者，以是故作以是業，以是自生活，寧得乘神象、聖馬、寶車、恣意富樂不？」",
    "T04n0198_002:0189b02_41": "比丘對曰：「終不得。」",
    "T04n0198_002:0189b03_42": "佛言：「善哉！",
    "T04n0198_002:0189b03_43": "我亦不聞、不見漁、獵、屠牛，是業自活，可致富樂。",
    "T04n0198_002:0189b04_44": "何以故？",
    "T04n0198_002:0189b04_45": "子曹遠哀、無慈觀，占獸以是遠樂奈何道。",
    "T04n0198_002:0189b05_46": "此愚癡人，乃於向道得果者傷害之，乃知是子亦遠善，當生見其從是，七日當為水所漂。",
    "T04n0198_002:0189b07_47": "比丘！",
    "T04n0198_002:0189b08_48": "以故當慈心，莫學傷害心，至見燒枉，亦莫生害意。」",
    "T04n0198_002:0189b09_49": "佛以是本、以是因緣、以是義生，令弟子悉解為曹卷語檢，為後世作明，使我經道久住世間。",
    "T04n0198_002:0189b11_50": "佛爾時說是義足經：「從無哀致恐怖，　　人世世從黠聽，　今欲說義可傷，　　我所從捨畏怖。",
    "T04n0198_002:0189b14_0": "　展轉苦皆世人，　　如乾水斷流魚，　在苦生欲害意，　　代彼恐癡冥樂。",
    "T04n0198_002:0189b16_0": "　一切世悉然燒，　　悉十方亂無安，　自貢高不捨愛，　　不見故持癡意。",
    "T04n0198_002:0189b18_0": "　莫作縛求冥苦，　　我悉觀意不樂，　彼致苦痛見刺，　　以止見難可忍。",
    "T04n0198_002:0189b20_0": "　從刺痛堅不遺，　　懷刺走悉遍世，　尊適見拔痛刺，　　苦不念不復走。",
    "T04n0198_002:0189b22_0": "　世亦有悉莫受，　　邪亂本捨莫依，　欲可厭一切度，　　學避苦越自成。",
    "T04n0198_002:0189b24_0": "　住至誠莫妄舉、　　持直行空兩舌、　滅恚火壞散貪、　　捨惱解黠見度、　捨瞢瞢莫睡臥，　　遠無度莫與俱，　[言*奇]可惡莫取住，　　著空念當盡滅。",
    "T04n0198_002:0189b28_0": "　莫為欺可牽挽，　　見色對莫為服，　彼綺身知莫著，　　戲著陰求解難。",
    "T04n0198_002:0189c01_0": "　久故念捨莫思，　　亦無望當來親，　見在亡不著憂，　　離四海疾事走。",
    "T04n0198_002:0189c03_0": "　我說貪大猛弊，　　見流入乃制疑，　從因緣意念繫，　　欲染壞難得離。",
    "T04n0198_002:0189c05_0": "　捨欲力其輩寡，　　悉數世其終少，　捨不沒亦不走，　　流已斷無縛結。",
    "T04n0198_002:0189c07_0": "　乘諦力黠已駕，　　立到彼慧無憂，　是胎危疾事護，　　勤力守可至安。",
    "T04n0198_002:0189c09_0": "　已計遠是痛去，　　觀空法無所著，　從直見廣平道，　　悉不著世所見。",
    "T04n0198_002:0189c11_0": "　自不計是少身，　　彼無有當何計？",
    "T04n0198_002:0189c12_0": "　以不可亦不在，　　非我有當何憂？",
    "T04n0198_002:0189c13_0": "　本癡根拔為淨，　　後栽至亦無養。",
    "T04n0198_002:0189c14_0": "　已在中悉莫取，　　不須伴以棄仇，　一切已棄名色，　　不著念有所收。",
    "T04n0198_002:0189c16_0": "　已無有亦無處，　　一切世無與怨，　悉已斷無想色，　　一切善悉與等。",
    "T04n0198_002:0189c18_0": "　已從學說其教，　　所來問不恐對，　不從一致是慧，　　所求是無可學。",
    "T04n0198_002:0189c20_0": "　已厭捨無因緣，　　安隱至見滅盡。",
    "T04n0198_002:0189c21_0": "　上不憍下不懼，　　住在平無所見，　止淨處無怨嫉，　　雖乘見故不憍。」",
    "T04n0198_002:0189c23_0": "佛說是義足經竟，比丘悉歡喜。",
    "T04n0198_002:0189c24_0": "佛說義足經卷下"
}