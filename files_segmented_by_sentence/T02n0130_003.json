{
    "T02n0130_003:0850b20_0": "佛說給孤長者女得度因緣經",
    "T02n0130_003:0850b21_0": "卷下",
    "T02n0130_003:0850b23_0": "西天譯經三藏朝奉大夫試光祿卿",
    "T02n0130_003:0850b24_0": "傳法大師賜紫臣施護奉　詔譯",
    "T02n0130_003:0850b25_0": "復次，尊者聞二百億化種種色華果樹林細密滿空，而此尊者林中現身，起是神通從空而來三繞彼城，次從空下入長者舍。",
    "T02n0130_003:0850b27_1": "爾時，長者見是相已，問善無毒女言：「今此所來有種種色華果樹林，林中現身起如是相，入此舍者是汝師邪？」",
    "T02n0130_003:0850c01_2": "女即答言：「此非我師，是佛弟子名聞二百億。",
    "T02n0130_003:0850c02_3": "此人生已足不履地去地四指，足下有金色毛表其異相，若足履地時，地即六種震動。",
    "T02n0130_003:0850c04_4": "佛曾謂諸苾芻言：『汝等當知，此聞二百億童子，於九十一劫中皆同此名，隨所生處足不履地，此人由起重法精進心故福報無盡。』",
    "T02n0130_003:0850c07_5": "佛說此人精進第一。",
    "T02n0130_003:0850c07_6": "是此尊者次第而來。」",
    "T02n0130_003:0850c09_0": "復次，尊者畢陵伽婆蹉化大鵝車，現是神通從空而來三繞彼城，次從空下入長者舍。",
    "T02n0130_003:0850c10_1": "爾時，長者見是相已，問善無毒女言：「今此所來乘大鵝車現如是相，入此舍者是汝師邪？」",
    "T02n0130_003:0850c12_2": "女即答言：「此非我師，是佛弟子名畢陵伽婆蹉。",
    "T02n0130_003:0850c14_0": "常修悲行，佛說此人悲行第一。",
    "T02n0130_003:0850c14_1": "是此尊者次第而來。」",
    "T02n0130_003:0850c16_0": "復次，尊者烏陀夷化大馬車四寶莊嚴，現是神通從空而來三繞彼城，次從空下入長者舍。",
    "T02n0130_003:0850c18_1": "爾時，長者見是相已，問善無毒女言：「今此所來乘大馬車四寶莊嚴，現如是相入此舍者是汝師邪？」",
    "T02n0130_003:0850c20_2": "女即答言：「此非我師，是佛弟子名烏陀夷。",
    "T02n0130_003:0850c21_3": "此人是釋種眷屬，釋種之中，有淨飯王、白飯王、斛飯王、甘露飯王，并邪輸陀羅、娛閉迦沒哩誐惹等，六萬宮嬪婇女眷屬，是諸眷屬廣大熾盛富樂自在，此人棄捨出家修道而獲果證。",
    "T02n0130_003:0850c25_4": "佛說此人於釋種中端嚴第一。",
    "T02n0130_003:0850c26_5": "是此尊者次第而來。」",
    "T02n0130_003:0850c27_0": "復次，尊者摩訶劫賓那化室尾迦四寶莊嚴，而此尊者乘彼室尾迦，現是神通從空而來三繞彼城，次從空下入長者舍。",
    "T02n0130_003:0850c29_1": "爾時，長者見是相已，問善無毒女言：「今此所來乘室尾迦四寶莊嚴，現如是相入此舍者是汝師邪？」",
    "T02n0130_003:0851a02_2": "女即答言：「此非我師，是佛弟子名摩訶劫賓那。",
    "T02n0130_003:0851a04_0": "此人棄捨家族出家修道而獲果證，常出軟語眾所愛樂，佛說此人軟語第一。",
    "T02n0130_003:0851a05_1": "是此尊者次第而來。」",
    "T02n0130_003:0851a07_0": "復次，尊者難陀化大園林華果茂盛，復有鵝鴈鸚鵡、孔雀舍利、囉俱枳羅命命等種種異鳥遊集其內，而此尊者在彼園中，現如是相從空而來三繞彼城，次從空下入長者舍。",
    "T02n0130_003:0851a10_1": "爾時，長者見是相已，問善無毒女言：「今此所來處大園林，華果茂盛異鳥遊集，現如是相入此舍者是汝師邪？」",
    "T02n0130_003:0851a13_2": "女即答言：「此非我師，是佛弟子名曰難陀，淨飯王之子，是佛親弟，比佛身量而短四指，三十二相莊嚴具足。",
    "T02n0130_003:0851a15_3": "此人往昔以清淨心，曾於迦葉如來、應供、正等正覺塔中，施一傘蓋眾寶莊嚴最上殊妙，以是因緣感勝福報，經一千五百生作轉輪王，受彼勝福而不出家，乃至于今出家修道而獲果證，此人於威儀中密護諸根。",
    "T02n0130_003:0851a20_4": "佛說此人密護諸根第一。",
    "T02n0130_003:0851a21_5": "是此尊者次第而來。」",
    "T02n0130_003:0851a22_0": "復次，尊者羅睺羅化作轉輪王，福德威容勝妙殊特，眷屬侍衛七寶具足，有八十四俱胝勇健步兵烏布沙陀等，八萬四千最上象兵嚩羅賀迦等，八萬四千調善馬兵難儞瞿沙等，八萬四千妙寶車兵，復有無數百千侍衛人眾周匝圍繞，動百千種微妙音樂，寶嚴幢幡前後導從，大白傘蓋覆輪王頂，現是神通從空而來三繞彼城，未入其舍住虛空中。",
    "T02n0130_003:0851a29_1": "爾時，長者見是相已，問善無毒女言：「今此所來轉輪聖王，福德威容勝妙殊特，象馬車步四兵具足，現此勝相住空中者是汝師邪？」",
    "T02n0130_003:0851b03_2": "女即答言：「此非我師，是佛弟子名羅睺羅。",
    "T02n0130_003:0851b04_3": "此人是佛之子，出家學戒而獲果證，佛說此人學戒第一。",
    "T02n0130_003:0851b06_4": "是此尊者現輪王身次第而來。」",
    "T02n0130_003:0851b07_0": "爾時，羅睺羅即以所現轉輪王身住彼空中，說伽陀曰：「今我所現輪王身，　　以神通力故如是，　如龍有力我亦然，　　七寶四兵皆具足。",
    "T02n0130_003:0851b11_0": "　此所現身而非實，　　神通方便故隨宜，　長者應當如實知，　　我是佛子羅睺羅。",
    "T02n0130_003:0851b13_0": "　已獲果證神通具，　　人天供養悉歸依，　我依佛勅故今來，　　牟尼大師後當至。」",
    "T02n0130_003:0851b15_0": "說是伽陀已即從空下入長者舍。",
    "T02n0130_003:0851b15_1": "如是等諸有神通大苾芻眾，咸依佛勅各現神通，次第來入長者舍中，俟佛當至。",
    "T02n0130_003:0851b18_0": "爾時，世尊知時已至，即入三摩地普遍觀察，於是三摩地出已，舉身出現青黃赤白種種妙色清淨光明，如是色光廣大照耀遍舍衛國，乃至福增城中所有一切人眾蒙光照者，以佛神力皆見佛身，內外映徹一切無礙。",
    "T02n0130_003:0851b22_1": "佛放光時大地震動。",
    "T02n0130_003:0851b23_2": "於是世尊著僧伽梨衣，與彼一切所應隨佛，崑努鉢陀那等苾芻大眾前後圍繞，出舍衛國往詣福增城。",
    "T02n0130_003:0851b25_3": "時娑婆界主大梵天王知是事已，即與色界諸天子眾，來佛右邊侍衛而行；帝釋天主知是事已，即與欲界諸天子眾，來佛左邊侍衛而行。",
    "T02n0130_003:0851b28_4": "復有善愛音等五百乾闥婆王，奏百千種微妙音樂引導佛前；又有無數百千天龍鬼神人非人等隨從佛後；又有無數天女在虛空中，各持優鉢羅華、鉢訥摩華、俱母那華、奔拏利迦華、天曼陀羅華、摩訶曼陀羅華等，及雨栴檀香、末香、儞誐嚕香、多誐嚕香、多摩羅香等種種妙香供養於佛，又復奏彼天妙音樂，有如是等天人大眾圍繞而行。",
    "T02n0130_003:0851c08_0": "爾時路次大曠野中，有七千仙人先止於彼，見佛世尊三十二相、八十種好皆悉具足，圓光照耀如千日輪，廣大巍巍如寶山現，吉祥勝相無有等比，復有微妙金色光明周遍熾盛；如是見已俱近佛前，頭面禮足合掌恭敬退住一面。",
    "T02n0130_003:0851c13_1": "此諸仙人皆以宿種善根力故，而能最先見佛世尊。",
    "T02n0130_003:0851c14_2": "爾時，世尊普遍觀察如是七千仙人善根成熟，即於曠野中，乃為如應略說四諦法門。",
    "T02n0130_003:0851c16_3": "時諸仙人聞是法已，智慧堅固心開意解各各歡喜，即時踊身虛空高二十山峯，俱證須陀洹果，從空下已圍繞世尊即同隨從。",
    "T02n0130_003:0851c19_4": "爾時，世尊度是七千仙人已，漸次前行將至福增城門，即作是念：「此福增城有十八門，我今若從西門而入，餘門所有一切人眾不能見我，我今宜應於彼諸門各現佛身，隨諸門入，令一切人皆見佛身，我即實從西門而入。」",
    "T02n0130_003:0851c25_0": "爾時，世尊作是念已，即現其身隨諸門入，一一皆有天人大眾周匝圍繞。",
    "T02n0130_003:0851c26_1": "當佛入城門時以神通力，自然除去荊棘砂礫，一切不淨悉令清淨，內外香潔地平如掌無高下相。",
    "T02n0130_003:0851c28_2": "佛所行處彼彼諸門，有低小者自然高大，有迮狹處自然寬廣，城中所有一切象馬等類，其性[怡台+龍]悷不調伏者自然調伏。",
    "T02n0130_003:0852a02_3": "又復城中一切人民，各各歡喜瞻仰世尊，又復以佛神通力故，其中所有盲者能視，聾者能聞，瘂者能言，乃至諸根不完具者，悉得完具，迷惑醉亂顛狂心者，皆得醒悟正定不亂，為毒所中者悉離諸毒，互起恚恨者慈心相向，諸懷妊者胎藏安隱生福德子，諸貧匱者自然財寶悉得豐足。",
    "T02n0130_003:0852a09_4": "佛入城時有如是等希有之事，一切人民皆獲利益，佛乃實從西門而入。",
    "T02n0130_003:0852a11_0": "爾時，世尊既入城已，攝諸化身唯一實身，至謨尸羅長者舍。",
    "T02n0130_003:0852a12_1": "時善無毒女即謂長者言：「此所來者是我大師，號釋迦牟尼如來、應供、正等正覺。」",
    "T02n0130_003:0852a14_2": "是時長者并諸眷屬，見佛如是神通威德種種相好，心生敬信即各頭面禮佛雙足。",
    "T02n0130_003:0852a16_3": "時善無毒女見佛世尊，踊躍歡喜頭面禮足合掌向佛說伽陀曰：「我佛常說最上語，　　而能調伏他語言，　聞者能生清淨心，　　我不見佛深苦惱。",
    "T02n0130_003:0852a20_0": "　佛悲愍故來此中，　　我等今日得大利，　我以清淨至誠心，　　頂禮如來吉祥足。」",
    "T02n0130_003:0852a22_0": "時，善無毒女說伽陀已，即取牛頭栴檀香水奉佛洗足，佛洗足已處于最上莊嚴寶座，諸苾芻眾亦各洗足次第而坐。",
    "T02n0130_003:0852a24_1": "爾時，善無毒女即持清淨上味飲食，自手奉上供佛世尊及苾芻眾，長者并眷屬亦各持食奉上於佛及苾芻眾，如是次第行食已遍，佛及苾芻隨應而食。",
    "T02n0130_003:0852a28_2": "是時福增城中一切婆羅門長者居士，外道尼乾陀等，無數百千人眾悉詣長者舍欲觀世尊。",
    "T02n0130_003:0852b01_3": "彼等意謂：「長者住舍而甚迫迮不能容受爾許人眾。」",
    "T02n0130_003:0852b02_4": "咸起礙想。",
    "T02n0130_003:0852b03_0": "爾時，世尊知其意已，即變長者舍作水精舍，內外瑩徹廣博嚴淨，令諸人眾各得觀佛無所妨礙。",
    "T02n0130_003:0852b05_1": "是諸人眾各見佛已，心大歡喜異口同音，說伽陀曰：「今此長者舍，　　而水精所成，　摩尼及真金，　　諸寶皆映現。",
    "T02n0130_003:0852b09_0": "　清淨復廣博，　　如天帝釋宮，　各得見世尊，　　斯為甚希有。",
    "T02n0130_003:0852b11_0": "　我等一切眾，　　瞻仰住佛前，　咸生清淨心，　　恭敬合掌禮。",
    "T02n0130_003:0852b13_0": "　牟尼處眾會，　　如星中現月，　功德所莊嚴，　　是故我歸命。」",
    "T02n0130_003:0852b15_0": "爾時，世尊飯食已訖，諸苾芻眾亦各食訖，於是世尊不起于座，與無數百千天、龍、夜叉、乾闥婆、阿修羅、迦樓羅、緊那羅、摩睺羅伽、人非人等，并餘婆羅門、長者、居士、外道、尼乾陀，乃至善無毒女及謨尸羅長者，妻子眷屬如是等眾，周匝圍繞聽佛說法。",
    "T02n0130_003:0852b21_0": "爾時，世尊普為大眾，如應演說苦集滅道四諦法門。",
    "T02n0130_003:0852b22_1": "佛說是法門時，諸外道中有善根成熟者，聞法歡喜生淨信心歸依世尊，隨其所應而獲利益。",
    "T02n0130_003:0852b24_2": "又復眾中有得住煖位者，有得住頂位者，有得住忍位者，有得須陀洹果者，有得斯陀含果者，有得阿那含果者，有得阿羅漢果者。",
    "T02n0130_003:0852b27_3": "謨尸羅長者聞佛說法發清淨心，如其所應亦得利益，善無毒女以宿善根力，及聞說法得須陀洹果。",
    "T02n0130_003:0852c01_0": "爾時，諸苾芻俱白佛言：「世尊！",
    "T02n0130_003:0852c01_1": "善哉希有！",
    "T02n0130_003:0852c01_2": "此善無毒女，真是善知識，因此女故多人獲益，而能如是施作佛事。」",
    "T02n0130_003:0852c03_3": "佛言：「諸苾芻！",
    "T02n0130_003:0852c03_4": "汝等當知此善無毒女，非唯今日於我法中為善知識能作佛事，此人已於過去佛法中，為善知識開導他人施作佛事，汝等善聽我今略說。」",
    "T02n0130_003:0852c06_5": "時，諸苾芻受教而聽。",
    "T02n0130_003:0852c08_0": "佛言：「諸苾芻！",
    "T02n0130_003:0852c08_1": "過去世中人壽二萬歲時，有佛出世名曰迦葉如來、應供、正等正覺、明行足、善逝、世間解、無上士、調御丈夫、天人師、佛、世尊。",
    "T02n0130_003:0852c11_2": "彼佛一時，在波羅奈國仙人墮處鹿野園中，與苾芻眾俱、彼國有王名為哀愍，其王具大福德，正法治世。",
    "T02n0130_003:0852c13_3": "王有一女，生已自然頂有金鬘，乃為彼女立名金鬘，王所愛念，即勅后妃宮嬪眷屬，養育侍衛後至成長。",
    "T02n0130_003:0852c15_4": "彼女以其宿善根力，於佛法中深生愛樂，聞佛在彼鹿野園中，即與五百宮嬪眷屬圍繞，往詣鹿野園中瞻禮世尊，到已至誠頭面禮足，佛即如應為說法要，彼聞法已心生淨信，而白佛言：『我自今日乃至盡壽，常以飲食衣服臥具醫藥奉上世尊。』",
    "T02n0130_003:0852c21_5": "作是白已即如其言，常以四事供給世尊。",
    "T02n0130_003:0852c22_6": "時彼哀愍王，忽於一夜得十種夢：一者夢見有一大象從窓牖出，身雖得出尾為窓礙。",
    "T02n0130_003:0852c24_7": "二者夢見有一渴人井隨其後，是人寧忍於渴終不取飲。",
    "T02n0130_003:0852c25_8": "三者夢見有人以其真珠貿易於麨。",
    "T02n0130_003:0852c26_9": "四者夢見有人以其栴檀香木貿易常木。",
    "T02n0130_003:0852c27_10": "五者夢見有一大園華果茂盛，忽為猛風吹落散壞。",
    "T02n0130_003:0852c28_11": "六者夢見有諸小象，驅大香象奔走而出。",
    "T02n0130_003:0852c29_12": "七者夢見有一獼猴身有糞穢，四向馳走污諸獼猴，眾皆迴避。",
    "T02n0130_003:0853a01_13": "八者夢見有一獼猴於一處坐，有眾獼猴為作灌頂。",
    "T02n0130_003:0853a02_14": "九者夢見一張白[疊*毛]，有十八人各各執奪少分而[疊*毛]不破。",
    "T02n0130_003:0853a04_15": "十者夢見有多人眾聚集一處，互相鬪諍論競是非。",
    "T02n0130_003:0853a05_16": "此等是為所得十夢。",
    "T02n0130_003:0853a05_17": "王睡覺已作是思惟：『我得此夢是不吉祥，豈非於我壞壽命邪？』",
    "T02n0130_003:0853a07_18": "作是念已至明旦時，即集群臣共議斯夢。",
    "T02n0130_003:0853a08_19": "是時諸臣皆悉不能定其善惡，王復召一婆羅門具說十夢，令其伺察善惡之相。",
    "T02n0130_003:0853a10_0": "婆羅門言：『大王當知，此夢不祥，願王作法破不祥事。』",
    "T02n0130_003:0853a11_1": "王言：『汝法云何？』",
    "T02n0130_003:0853a11_2": "婆羅門言：『王所愛念彼金鬘女，一切人民亦悉愛重，願王今時以此愛女，破身出血流為江河，剖腹取腸聯作城邑，若作是法，即能破彼不祥之事，若不如是，於王壽命有所損失。』",
    "T02n0130_003:0853a15_3": "爾時，王言：『我於今時寧自失命，而終不害彼金鬘女。』",
    "T02n0130_003:0853a16_4": "作是言已王入後宮，搘頤不悅默然而坐。",
    "T02n0130_003:0853a17_5": "時金鬘女見王默坐，有愁憂相，來詣王前即白王言：『我父何故有愁憂相？",
    "T02n0130_003:0853a19_6": "思惟何事，願王今說。』",
    "T02n0130_003:0853a19_7": "爾時，彼王具以十夢及婆羅門言，為金鬘女說。",
    "T02n0130_003:0853a20_8": "彼女聞已復白王言：『去此不遠鹿野園中，迦葉如來、應供、正等正覺，與苾芻眾而現集會。",
    "T02n0130_003:0853a22_9": "我今與王同詣於彼，以夢問佛，佛是一切智者，必能為王說善惡相。』",
    "T02n0130_003:0853a24_10": "時哀愍王即如其言，與金鬘女及諸臣從，詣鹿野園佛世尊所，到已頭面禮世尊足退坐一面，彼金鬘女及諸臣從，亦各禮佛一面而住。",
    "T02n0130_003:0853a27_11": "是時復有諸婆羅門長者居士亦在佛會，爾時，彼佛即為哀愍王及諸會眾，如應說法示教利喜已，佛即默然。",
    "T02n0130_003:0853a29_12": "彼哀愍王從座而起住立佛前，具以十夢次第而說，說已復言：『我以此緣，恐於壽命有所損失，願佛悲愍為我開決。』",
    "T02n0130_003:0853b03_13": "佛言：『大王！",
    "T02n0130_003:0853b03_14": "勿怖勿怖！",
    "T02n0130_003:0853b04_0": "如所得夢皆非汝事，亦非今時善惡之相，於汝壽命亦無損失。",
    "T02n0130_003:0853b05_1": "大王當知，是未來世中人壽百歲時，有佛出世名釋迦牟尼十號具足，彼佛住世演說諸法教化眾生，如其所應作佛事已而入涅槃，入涅槃後於遺法中苾芻弟子諸所作事，王今此夢是彼前相，我今為王次第而說。",
    "T02n0130_003:0853b10_2": "如王所夢有一大象從窓牖出，身雖得出尾為窓礙者，是彼佛入涅槃後，於遺法中有婆羅門長者居士若男若女，棄捨眷屬出家學道，雖出家已，心猶貪著名利俗事不能解脫。",
    "T02n0130_003:0853b14_3": "如王所夢有一渴人井隨其後，是人寧忍於渴終不取飲者，是彼遺法中有諸苾芻，為婆羅門長者居士說佛經典，彼婆羅門等心生厭捨不樂聽受。",
    "T02n0130_003:0853b17_4": "如王所夢有人以其真珠貿易於麨者，是彼遺法中有諸苾芻弟子，不能依佛正典修習根力覺道禪定出世間法，而復愛樂修習世間經書呪術歌詠言頌。",
    "T02n0130_003:0853b21_5": "如王所夢有人以其栴檀香木貿易常木者，是彼遺法中有諸苾芻，以佛經典，貿易世間經書外道典籍。",
    "T02n0130_003:0853b23_6": "如王所夢有諸小象驅大香象奔走而出者，是彼遺法中有諸破戒無德苾芻，見彼持戒有德苾芻眾共嫌惡，巧設方便擯令遠去。",
    "T02n0130_003:0853b26_7": "如王所夢有一大園華果茂盛，忽為猛風吹落散壞者，是彼遺法中有諸清淨持戒具德多聞苾芻，安止僧伽藍摩，為彼所有不修身不修心不修慧麁惡苾芻眾共毀壞彼僧伽藍摩；如是壞已，復令清淨苾芻最勝事業亦悉破壞。",
    "T02n0130_003:0853c02_8": "如王所夢有一獼猴身有糞穢，四向馳走污諸獼猴，眾皆迴避者，是彼遺法中有諸破戒苾芻，自破淨戒不具慚愧，而復返於清淨信心王臣之前，毀謗持戒有德苾芻。",
    "T02n0130_003:0853c06_9": "如王所夢有一獼猴於一處坐，有眾獼猴為作灌頂者，是彼遺法中不修勝行無德苾芻，眾共成立為僧中上首，統攝有德修勝行者。",
    "T02n0130_003:0853c09_10": "如王所夢一張白[疊*毛]有十八人，各各執奪少分而[疊*毛]不破者，是彼遺法中有諸弟子異見興執，以佛教法分十八部，雖復如是而佛教法亦不破壞。",
    "T02n0130_003:0853c12_11": "如王所夢有多人眾聚集一處，互相鬪諍論競是非者，是彼遺法中有諸苾芻，聚集議論世間名聞利養等事，由此因緣互相鬪諍不能寂靜，漸使世尊清淨法滅。",
    "T02n0130_003:0853c16_12": "大王！",
    "T02n0130_003:0853c16_13": "如是十夢皆非汝事，是彼之相汝不應怖，壽命無失宜自安意。』",
    "T02n0130_003:0853c17_14": "爾時，哀愍王聞佛為說所夢事已，心大歡喜，禮彼佛足還復王宮。",
    "T02n0130_003:0853c19_15": "諸苾芻！",
    "T02n0130_003:0853c19_16": "彼迦葉如來，為哀愍王說所夢已，復為眾會說四諦法，時彼會中有八萬四千人，皆悉見諦而獲利益。",
    "T02n0130_003:0853c21_17": "諸苾芻！",
    "T02n0130_003:0853c21_18": "於汝意云何？",
    "T02n0130_003:0853c22_19": "彼金鬘女，於彼佛法中為哀愍王作善知識建立佛事者，豈異人乎？",
    "T02n0130_003:0853c23_20": "即今善無毒女是。",
    "T02n0130_003:0853c24_0": "諸苾芻！",
    "T02n0130_003:0853c24_1": "是故當知此善無毒女，已於過去佛法中為善知識，今於我法中亦與多人為善知識，使令多人皆獲利益。」",
    "T02n0130_003:0853c26_2": "爾時，諸苾芻復白佛言：「世尊！",
    "T02n0130_003:0853c27_3": "彼迦葉佛時金鬘女者，以何因緣生已自然頂有金鬘？",
    "T02n0130_003:0853c28_4": "又復何緣得生王家受大富樂？」",
    "T02n0130_003:0853c29_5": "佛言：「諸苾芻！",
    "T02n0130_003:0853c29_6": "彼金鬘女過去世時，於波羅奈國為一貧女，周行求乞諸莊嚴具及以塗香。",
    "T02n0130_003:0854a02_7": "於一緣覺塔中，莊嚴塗飾起清淨心，發是願言：『願我以此善根，世世所生頂有金鬘，生大富家富貴自在，施作佛事。』",
    "T02n0130_003:0854a04_8": "諸苾芻！",
    "T02n0130_003:0854a04_9": "彼時貧女者，即彼迦葉佛法中金鬘女是，以其善根及大願力，於五百生中在在處處生已，自然頂有金鬘。",
    "T02n0130_003:0854a07_10": "諸苾芻！",
    "T02n0130_003:0854a07_11": "是故今時此善無毒女，以其過去善根及大願力，今得生此給孤獨長者大富之家，而善開導施作佛事。",
    "T02n0130_003:0854a09_12": "是故當知，決定善業決定善報，於一切時一切處無能散失。",
    "T02n0130_003:0854a11_13": "彼彼業因彼彼果報，如外地界彼堅實性，而非水火風界流潤等性，如是蘊處界等彼彼差別，所有一切眾生作善惡業，亦復如是。",
    "T02n0130_003:0854a14_14": "彼彼業因差別有異，彼彼果報所得非一，假使經於百劫之中，而因果法決定無失。」",
    "T02n0130_003:0854a16_15": "佛言：「諸苾芻！",
    "T02n0130_003:0854a16_16": "是故善男子善女人，應當於佛法僧深生淨信尊重恭敬，於此經典諦信受持，宣通流布如理修行。",
    "T02n0130_003:0854a18_17": "汝等諸苾芻！",
    "T02n0130_003:0854a18_18": "亦如是修學。」",
    "T02n0130_003:0854a20_0": "爾時，世尊為諸苾芻說善無毒女往昔因緣已，如先已為善無毒女及謨尸羅長者眷屬，乃至福增城中婆羅門長者居士等，并餘一切天人大眾，隨其所應宣說正法各獲利益。",
    "T02n0130_003:0854a23_1": "于時世尊及苾芻眾，即於會中隱身不現，至舍衛國祇樹給孤獨園還復現身。",
    "T02n0130_003:0854a25_2": "佛說此經已，善無毒女等長者諸眷屬，諸苾芻等，一切大眾聞佛所說，皆大歡喜，信受奉行。",
    "T02n0130_003:0854a28_0": "佛說給孤長者女得度因緣經卷下"
}