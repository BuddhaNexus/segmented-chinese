{
    "T07n0220_506:0577c18_0": "大般若波羅蜜多經卷第五百六",
    "T07n0220_506:0577c20_0": "三藏法師玄奘奉　詔譯",
    "T07n0220_506:0577c21_0": "第三分地獄品第十之二",
    "T07n0220_506:0577c22_0": "爾時，具壽善現復白佛言：「世尊！",
    "T07n0220_506:0577c22_1": "甚深般若波羅蜜多即是摩訶波羅蜜多。」",
    "T07n0220_506:0577c23_2": "佛告善現：「汝緣何意作如是說：甚深般若波羅蜜多即是摩訶波羅蜜多？」",
    "T07n0220_506:0577c25_3": "善現答言：「世尊！",
    "T07n0220_506:0577c25_4": "以深般若波羅蜜多，於色不作大不作小，於受、想、行、識亦不作大不作小，如是乃至於佛無上正等菩提不作大不作小，於諸如來、應、正等覺亦不作大不作小；於色不作集不作散，於受、想、行、識亦不作集不作散，如是乃至於佛無上正等菩提不作集不作散，於諸如來、應、正等覺亦不作集不作散；於色不作有量不作無量，於受、想、行、識亦不作有量不作無量，如是乃至於佛無上正等菩提不作有量不作無量，於諸如來、應、正等覺亦不作有量不作無量；於色不作廣不作狹，於受、想、行、識亦不作廣不作狹，如是乃至於佛無上正等菩提不作廣不作狹，於諸如來、應、正等覺亦不作廣不作狹；於色不作有力不作無力，於受、想、行、識亦不作有力不作無力，如是乃至於佛無上正等菩提不作有力不作無力，於諸如來、應、正等覺亦不作有力不作無力。",
    "T07n0220_506:0578a13_5": "我緣此意故作是說：甚深般若波羅蜜多即是摩訶波羅蜜多。",
    "T07n0220_506:0578a15_0": "「世尊！",
    "T07n0220_506:0578a15_1": "若新學大乘菩薩摩訶薩依止般若乃至布施波羅蜜多，起如是想：『甚深般若波羅蜜多於色不作大不作小、不作集不作散、不作有量不作無量、不作廣不作狹、不作有力不作無力，如是乃至於諸如來、應、正等覺不作大不作小、不作集不作散、不作有量不作無量、不作廣不作狹、不作有力不作無力。』",
    "T07n0220_506:0578a21_2": "是菩薩摩訶薩由起此想非行般若波羅蜜多。",
    "T07n0220_506:0578a23_0": "「世尊！",
    "T07n0220_506:0578a23_1": "若新學大乘菩薩摩訶薩，依止般若乃至布施波羅蜜多，起如是想：『甚深般若波羅蜜多於色作大作小、作集作散、作有量作無量、作廣作狹、作有力作無力，如是乃至於諸如來、應、正等覺作大作小、作集作散、作有量作無量、作廣作狹、作有力作無力。』",
    "T07n0220_506:0578a28_2": "是菩薩摩訶薩由起此想非行般若波羅蜜多。",
    "T07n0220_506:0578a29_3": "「世尊！",
    "T07n0220_506:0578a29_4": "若新學大乘菩薩摩訶薩不依般若乃至布施波羅蜜多，起如是想：『甚深般若波羅蜜多於色不作大不作小、不作集不作散、不作有量不作無量、不作廣不作狹、不作有力不作無力，如是乃至於諸如來、應、正等覺不作大不作小、不作集不作散、不作有量不作無量、不作廣不作狹、不作有力不作無力。』",
    "T07n0220_506:0578b07_5": "是菩薩摩訶薩由起此想非行般若波羅蜜多。",
    "T07n0220_506:0578b08_6": "「世尊！",
    "T07n0220_506:0578b08_7": "若新學大乘菩薩摩訶薩不依般若乃至布施波羅蜜多，起如是想：『甚深般若波羅蜜多於色作大作小、作集作散、作有量作無量、作廣作狹、作有力作無力，如是乃至於諸如來、應、正等覺作大作小、作集作散、作有量作無量、作廣作狹、作有力作無力。』",
    "T07n0220_506:0578b14_8": "是菩薩摩訶薩由起此想非行般若波羅蜜多。",
    "T07n0220_506:0578b15_9": "「何以故？",
    "T07n0220_506:0578b15_10": "世尊！",
    "T07n0220_506:0578b15_11": "若菩薩摩訶薩起如是想：『甚深般若波羅蜜多於色若作大小、不作大小，若作集散、不作集散，若作有量無量、不作有量無量，若作廣狹、不作廣狹，若作有力無力、不作有力無力，如是乃至於諸如來、應、正等覺若作大小、不作大小，若作集散、不作集散，若作有量無量、不作有量無量，若作廣狹、不作廣狹，若作有力無力、不作有力無力。』",
    "T07n0220_506:0578b23_12": "如是一切皆非般若波羅蜜多等流果故。",
    "T07n0220_506:0578b24_13": "「世尊！",
    "T07n0220_506:0578b24_14": "若菩薩摩訶薩起如是想：『甚深般若波羅蜜多於色乃至於諸如來、應、正等覺，若作大小、不作大小，若作集散、不作集散，若作有量無量、不作有量無量，若作廣狹、不作廣狹，若作有力無力、不作有力無力。』",
    "T07n0220_506:0578b29_15": "是菩薩摩訶薩名大有所得，非行般若波羅蜜多。",
    "T07n0220_506:0578c01_16": "何以故？",
    "T07n0220_506:0578c01_17": "非有所得想能證無上正等菩提故。",
    "T07n0220_506:0578c02_18": "所以者何？",
    "T07n0220_506:0578c02_19": "有情無生故、無自性故、無所有故、空故、無相故、無願故、遠離故、寂靜故、不可得故、不可思議故、無壞滅故、無覺知故、力不成就故，當知般若波羅蜜多亦無生廣說乃至力不成就；色乃至一切如來、應、正等覺無生故、無自性故、無所有故、空故、無相故、無願故、遠離故、寂靜故、不可得故、不可思議故、無壞滅故、無覺知故、力不成就故，當知般若波羅蜜多亦無生廣說乃至力不成就。",
    "T07n0220_506:0578c11_20": "我緣此意故作是說：甚深般若波羅蜜多即是摩訶波羅蜜多。」",
    "T07n0220_506:0578c13_0": "爾時，舍利子白佛言：「世尊！",
    "T07n0220_506:0578c13_1": "若菩薩摩訶薩於深般若波羅蜜多能信解者，從何處沒來生此間？",
    "T07n0220_506:0578c15_2": "發趣無上正等菩提為經久如？",
    "T07n0220_506:0578c15_3": "曾親近供養幾所諸佛？",
    "T07n0220_506:0578c16_4": "修行布施乃至般若波羅蜜多已經幾時？",
    "T07n0220_506:0578c17_5": "云何信解如是般若波羅蜜多甚深義趣？」",
    "T07n0220_506:0578c18_6": "佛告舍利子：「若菩薩摩訶薩於深般若波羅蜜多能信解者，從十方界所事諸佛法會中沒，來生此間。",
    "T07n0220_506:0578c20_7": "發趣無上正等菩提，已經無量無數無邊百千俱胝那庾多劫。",
    "T07n0220_506:0578c21_8": "已曾親近供養無量無數無邊不可思議、不可稱量佛薄伽梵。",
    "T07n0220_506:0578c23_9": "從初發心常修布施乃至般若波羅蜜多，已經無量無數無邊百千俱胝那庾多劫。",
    "T07n0220_506:0578c25_10": "若菩薩摩訶薩於深般若波羅蜜多，若見若聞便作是念：『我今見佛，聞佛所說。』",
    "T07n0220_506:0578c26_11": "是菩薩摩訶薩以無相、無二、無所得為方便，能正信解如是般若波羅蜜多甚深義趣。」",
    "T07n0220_506:0578c28_12": "具壽善現便白佛言：「甚深般若波羅蜜多為有能聞、能見者不？」",
    "T07n0220_506:0579a01_13": "佛告善現：「甚深般若波羅蜜多實無能聞及能見者。",
    "T07n0220_506:0579a02_14": "何以故？",
    "T07n0220_506:0579a02_15": "甚深般若波羅蜜多實非所聞、所見法故。",
    "T07n0220_506:0579a03_16": "善現當知！",
    "T07n0220_506:0579a03_17": "色無聞無見，諸法鈍故；受、想、行、識亦無聞無見，諸法鈍故；廣說乃至諸佛無上正等菩提無聞無見，諸法鈍故；一切如來、應、正等覺亦無聞無見，諸法鈍故。」",
    "T07n0220_506:0579a08_0": "具壽善現復白佛言：「諸菩薩摩訶薩已於無上正等菩提積行久如，能勤修學甚深般若波羅蜜多？」",
    "T07n0220_506:0579a10_1": "佛告善現：「於此事中應分別說。",
    "T07n0220_506:0579a10_2": "善現當知！",
    "T07n0220_506:0579a11_3": "有菩薩摩訶薩從初發心即能修學甚深般若波羅蜜多，亦能修學靜慮、精進、安忍、淨戒、布施波羅蜜多。",
    "T07n0220_506:0579a13_4": "是菩薩摩訶薩有方便善巧故，不謗諸法，不見諸法有增有減，常不遠離布施、淨戒、安忍、精進、靜慮、般若波羅蜜多相應正行，常不遠離諸佛菩薩。",
    "T07n0220_506:0579a16_5": "從一佛國至一佛國，欲以種種上妙供具供養恭敬、尊重讚歎諸佛菩薩隨意能辦，亦能於彼種諸善根令速圓滿，隨受身處，不墮母腹胞胎中生。",
    "T07n0220_506:0579a20_0": "心常不與煩惱雜住，亦曾不起二乘之心，常不遠離殊勝神通，遊諸佛國成熟有情、嚴淨佛土，是菩薩摩訶薩能勤修學甚深般若波羅蜜多。",
    "T07n0220_506:0579a23_1": "「有菩薩乘諸善男子、善女人等，雖曾得見若百、若千，或無量佛，於彼諸佛及弟子所亦多修行布施、淨戒、安忍、精進、靜慮、般若，而有所得為方便故，不能修學甚深般若波羅蜜多乃至布施波羅蜜多。",
    "T07n0220_506:0579a27_2": "善現當知！",
    "T07n0220_506:0579a27_3": "是善男子、善女人等聞說如是甚深般若波羅蜜多心生輕慢，便從座起捨眾而去。",
    "T07n0220_506:0579a29_4": "彼既輕慢甚深般若波羅蜜多，亦輕慢佛，既捨如是甚深般若波羅蜜多，亦捨諸佛。",
    "T07n0220_506:0579b02_5": "今此眾中亦有彼類，聞我宣說甚深般若波羅蜜多心不恭敬捨眾而去。",
    "T07n0220_506:0579b04_6": "所以者何？",
    "T07n0220_506:0579b04_7": "是善男子、善女人等，先世聞說甚深般若波羅蜜多已曾捨去，由宿習力今聞我說還復捨去。",
    "T07n0220_506:0579b06_8": "「是善男子、善女人等於深般若波羅蜜多，身、語及心皆不和合，由斯造作增長愚癡、惡慧罪業。",
    "T07n0220_506:0579b08_9": "彼由造作增長愚癡惡慧罪業，聞深般若波羅蜜多，即便毀謗障礙棄捨，彼既毀謗障礙棄捨甚深般若波羅蜜多，即為毀謗障礙棄捨三世諸佛一切智智。",
    "T07n0220_506:0579b12_10": "彼由毀謗障礙棄捨三世諸佛一切智智，即便造作增長能感匱正法業。",
    "T07n0220_506:0579b13_11": "彼由造作增長能感匱正法業，墮大地獄經多百歲，乃至經多百千俱胝那庾多歲，受諸楚毒猛利大苦。",
    "T07n0220_506:0579b16_12": "彼罪重故，於此世界從一大地獄至一大地獄，乃至火劫、水劫、風劫未起已來，受諸楚毒猛利大苦。",
    "T07n0220_506:0579b18_13": "若此世界火劫、水劫、風劫起時，彼匱法業猶未盡故，死已轉生他方世界，與此同類大地獄中，經多百歲乃至經多百千俱胝那庾多歲，受諸楚毒猛利大苦。",
    "T07n0220_506:0579b22_14": "彼罪重故，於他世界從一大地獄至一大地獄，乃至火劫、水劫、風劫未起已來，受諸楚毒猛利大苦。",
    "T07n0220_506:0579b24_15": "若他世界火劫、水劫、風劫起時，彼匱法業猶未盡故，死已轉生餘方世界與此同類大地獄中，經多百歲乃至經多百千俱胝那庾多歲，受諸楚毒猛利大苦。",
    "T07n0220_506:0579b27_16": "彼罪重故，於餘世界從一大地獄至一大地獄，乃至火劫、水劫、風劫未起已來，受諸楚毒猛利大苦，如是展轉遍歷十方諸餘世界大地獄中，受諸楚毒猛利大苦。",
    "T07n0220_506:0579c02_17": "若彼諸餘十方世界火劫、水劫、風劫起時，彼匱法業猶未盡故，死已還生此堪忍界大地獄中，從一大地獄至一大地獄，乃至火劫、水劫、風劫未起已來，受諸楚毒猛利大苦。",
    "T07n0220_506:0579c06_18": "若此世界火劫、水劫、風劫起時，彼匱法業猶未盡故，死已復生他餘世界，遍歷十方大地獄中，受諸楚毒猛利大苦。",
    "T07n0220_506:0579c08_19": "「如是輪迴經無數劫，彼匱法罪業勢稍微，從地獄出墮傍生趣經多百歲乃至經多百千俱胝那庾多歲，受傍生身備遭殘害恐迫等苦。",
    "T07n0220_506:0579c12_0": "罪未盡故，於此世界從一險惡處至一險惡處，乃至火劫、水劫、風劫未起已來，備遭殘害恐迫等苦。",
    "T07n0220_506:0579c14_1": "若此世界三災壞時，彼匱法業餘勢未盡，死已轉生他方世界與此同類傍生趣中，經多百歲乃至經多百千俱胝那庾多歲，備遭殘害恐迫等苦。",
    "T07n0220_506:0579c17_2": "罪未盡故，於他世界從一險惡處至一險惡處，乃至火劫、水劫、風劫未起已來，備遭殘害恐迫等苦。",
    "T07n0220_506:0579c19_3": "若他世界三災壞時，彼匱法業餘勢未盡，死已轉生餘方世界與此同類傍生趣中，經多百歲乃至經多百千俱胝那庾多歲，備遭殘害恐迫等苦。",
    "T07n0220_506:0579c23_4": "罪未盡故，於餘世界從一險惡處至一險惡處，乃至火劫、水劫、風劫未起已來，備遭殘害恐迫等苦，如是展轉遍歷十方諸餘世界，受傍生身備遭殘害恐迫等苦。",
    "T07n0220_506:0579c26_5": "若彼諸餘十方世界三災壞時，彼匱法業餘勢未盡，死已還生此堪忍界傍生趣中，從一險惡處至一險惡處，乃至火劫、水劫、風劫未起已來，備遭殘害恐迫等苦。",
    "T07n0220_506:0580a01_6": "若此世界三災壞時，彼匱法業餘勢未盡，死已復生他餘世界，遍歷十方傍生趣中廣受眾苦。",
    "T07n0220_506:0580a03_7": "「如是循環經無數劫，彼匱法罪業勢漸薄，免傍生趣墮鬼界中經多百歲乃至經多百千俱胝那庾多歲，備受飢羸焦渴等苦。",
    "T07n0220_506:0580a06_8": "罪未盡故，於此世界從一餓鬼國至一餓鬼國，乃至火劫、水劫、風劫未起已來，備受飢羸焦渴等苦。",
    "T07n0220_506:0580a08_9": "若此世界三災壞時，彼匱法業餘勢未盡，死已轉生他方世界與此同類餓鬼趣中，經多百歲乃至經多百千俱胝那庾多歲，備受飢羸焦渴等苦。",
    "T07n0220_506:0580a11_10": "罪未盡故，於他世界從一餓鬼國至一餓鬼國，乃至火劫、水劫、風劫未起已來，備受飢羸焦渴等苦。",
    "T07n0220_506:0580a14_0": "若他世界三災壞時，彼匱法業餘勢未盡，死已轉生餘方世界與此同類餓鬼趣中，經多百歲乃至經多百千俱胝那庾多歲，備受飢羸焦渴等苦。",
    "T07n0220_506:0580a17_1": "罪未盡故，於餘世界從一餓鬼國至一餓鬼國，乃至火劫、水劫、風劫未起已來，備受飢羸焦渴等苦，如是展轉遍歷十方諸餘世界，於鬼界中備受飢羸焦渴等苦。",
    "T07n0220_506:0580a20_2": "若彼諸餘十方世界三災壞時，彼匱法業餘勢未盡，死已還生此堪忍界餓鬼趣中，從一餓鬼國至一餓鬼國，乃至火劫、水劫、風劫未起已來，備受飢羸焦渴等苦。",
    "T07n0220_506:0580a24_3": "若此世界三災壞時，彼匱法業餘勢未盡，死已復生他餘世界，遍歷十方餓鬼趣中廣受眾苦。",
    "T07n0220_506:0580a26_4": "「如是周流經無數劫，彼匱法業餘勢將盡，出餓鬼界來生人中，雖得為人而居下賤，謂或生在生盲聾家、或旃荼羅家、或補羯娑家、或屠膾家、或漁獵家、或工匠家、或樂人家、或邪見家、或餘猥雜惡律儀家；或所受身無眼、無耳、無鼻、無舌、無手、無足、盲瞎、聾瘂、癰疽、疥癩、風狂、癲癎、癃殘、背僂、矬陋、攣躄、諸根缺減、黧黮窮顇、頑嚚無識，諸有所為人皆輕誚，或所生處不聞佛名、法名、僧名、菩薩名、獨覺名，或復生於幽暗世界，恒無晝夜不覩光明，居處險阻穢惡毒刺。",
    "T07n0220_506:0580b08_5": "所以者何？",
    "T07n0220_506:0580b08_6": "彼匱法業造作增長極深重故，受如是等不可愛樂圓滿苦果，品類眾多難可具說，若欲具說窮劫不盡。」",
    "T07n0220_506:0580b11_0": "爾時，舍利子白佛言：「世尊！",
    "T07n0220_506:0580b11_1": "彼所造作增長能感匱正法業，與五無間業可說相似不？」",
    "T07n0220_506:0580b12_2": "佛告舍利子：「感匱法業最極麁重，不可以比五無間業。",
    "T07n0220_506:0580b14_3": "謂彼聞說甚深般若波羅蜜多，即便拒逆、誹謗、毀呰，言：『如是語非佛所說，非法、非律、非大師教，我等於此不應信學。』",
    "T07n0220_506:0580b16_4": "是謗法人自謗般若波羅蜜多亦教他謗；自壞其身，亦令他壞；自飲毒藥，亦令他飲；自失生天解脫樂果，亦令他失；自持其身足地獄火，亦令他足；自不信解甚深般若波羅蜜多，亦教他人令不信解；自沈苦海，亦令他溺。",
    "T07n0220_506:0580b21_5": "「舍利子！",
    "T07n0220_506:0580b21_6": "我於如是甚深般若波羅蜜多，尚不欲令謗正法者聞其名字，況為彼說！",
    "T07n0220_506:0580b23_7": "舍利子！",
    "T07n0220_506:0580b23_8": "謗正法者，我尚不聽住菩薩乘善男子等聞其名字，況當眼見！",
    "T07n0220_506:0580b25_9": "豈許共住！",
    "T07n0220_506:0580b25_10": "何以故？",
    "T07n0220_506:0580b25_11": "舍利子！",
    "T07n0220_506:0580b25_12": "諸有誹謗甚深般若波羅蜜多，當知彼名壞正法者，墮黑暗類如穢蝸螺，自污污他如臭爛糞。",
    "T07n0220_506:0580b27_13": "若有信用壞法者言，亦受如前所說大苦。",
    "T07n0220_506:0580b28_14": "舍利子！",
    "T07n0220_506:0580b28_15": "諸有破壞甚深般若波羅蜜多，當知彼類即是地獄、傍生、餓鬼，決定當受極重猛利無邊大苦，是故智者不應毀謗甚深般若波羅蜜多。」",
    "T07n0220_506:0580c02_16": "時，舍利子復白佛言：「如來何緣但說如是壞正法者墮大地獄、傍生、鬼界長時受苦，而不說彼形貌身量？」",
    "T07n0220_506:0580c05_17": "佛告舍利子：「止！",
    "T07n0220_506:0580c05_18": "不應說壞正法者當來所受惡趣形量。",
    "T07n0220_506:0580c06_19": "所以者何？",
    "T07n0220_506:0580c06_20": "我若具說彼趣形量，彼聞驚怖當吐熱血，便致命終或近死苦，心頓憂惱如中毒箭，身漸枯顇如被截苗，恐彼聞說謗正法者當受如是大醜苦身，徒自驚惶喪失身命，我慜彼故不為汝說。」",
    "T07n0220_506:0580c11_0": "舍利子言：「唯願佛說彼惡形量，明誡未來令知謗法當獲大苦不造斯罪。」",
    "T07n0220_506:0580c12_1": "佛告舍利子：「我先所說足為明誡！",
    "T07n0220_506:0580c13_2": "謂未來世善男子等，聞我所說壞正法業造作增長極圓滿者，墮大地獄、傍生、鬼界一一趣中長時受苦，足自兢持不謗正法。」",
    "T07n0220_506:0580c16_3": "時，舍利子即白佛言：「唯然！",
    "T07n0220_506:0580c16_4": "世尊！",
    "T07n0220_506:0580c17_0": "唯然！",
    "T07n0220_506:0580c17_1": "善逝！",
    "T07n0220_506:0580c17_2": "當來自類善男子等，聞佛先說壞正法業感長時苦足為明誡，寧捨身命終不謗法，勿我未來當受斯苦。」",
    "T07n0220_506:0580c20_0": "爾時，善現便白佛言：「若有聰明善男子等，聞佛所說謗正法人於當來世久受重苦，應善護持身、語、意業，勿於正法誹謗毀壞，墮三惡趣長劫受苦，於久遠時不見諸佛、不聞正法、不值遇僧，不得生於有佛國土，雖生人趣下賤貧窮、醜陋頑愚、肢體不具，諸有所說人不信受。」",
    "T07n0220_506:0580c26_1": "具壽善現復白佛言：「造作增長感匱法業，豈不由習惡語業耶？」",
    "T07n0220_506:0580c27_2": "佛告善現：「如是！",
    "T07n0220_506:0580c27_3": "如是！",
    "T07n0220_506:0580c28_4": "實由慣習惡語業故，造作增長感匱法業，於我正法毘奈耶中，當有愚癡諸出家者，彼雖稱我以為大師，而於我說甚深般若波羅蜜多誹謗毀壞。",
    "T07n0220_506:0581a02_5": "「善現當知！",
    "T07n0220_506:0581a02_6": "若有謗毀甚深般若波羅蜜多，則為謗毀諸佛無上正等菩提。",
    "T07n0220_506:0581a04_7": "若有謗毀諸佛無上正等菩提，則為謗毀三世諸佛一切智智。",
    "T07n0220_506:0581a05_8": "若有謗毀三世諸佛一切智智，則為謗毀佛、法、僧寶。",
    "T07n0220_506:0581a06_9": "若有謗毀佛、法、僧寶，則當謗毀世間正見。",
    "T07n0220_506:0581a07_10": "若當謗毀世間正見，則當謗毀布施等六波羅蜜多，廣說乃至一切相智。",
    "T07n0220_506:0581a09_11": "彼由謗毀諸功德聚，則便攝受無量無數無邊罪業。",
    "T07n0220_506:0581a10_12": "由彼攝受無量無數無邊罪業，則便攝受一切地獄、傍生、鬼界及人趣中無量無數無邊大苦。」",
    "T07n0220_506:0581a13_0": "爾時，善現復白佛言：「彼愚癡人幾因緣故，謗毀如是甚深般若波羅蜜多？」",
    "T07n0220_506:0581a14_1": "佛告善現：「由四因緣，何等為四？",
    "T07n0220_506:0581a15_2": "一者、為諸邪魔所扇惑故。",
    "T07n0220_506:0581a15_3": "二者、於甚深法不信解故。",
    "T07n0220_506:0581a16_4": "三者、不勤精進，耽著五蘊，諸惡知識所攝受故。",
    "T07n0220_506:0581a17_5": "四者、多懷瞋恚，樂行惡法，喜自高舉輕蔑他故。",
    "T07n0220_506:0581a18_6": "彼愚癡人由具如是四因緣故，謗毀如是甚深般若波羅蜜多，由此當來受諸大苦。」",
    "T07n0220_506:0581a20_7": "爾時，具壽善現復白佛言：「世尊！",
    "T07n0220_506:0581a21_8": "諸愚癡人不勤精進，為惡知識之所攝受，未種善根具諸惡行，於佛所說甚深般若波羅蜜多實難信解。」",
    "T07n0220_506:0581a23_9": "佛告善現：「如是！",
    "T07n0220_506:0581a23_10": "如是！",
    "T07n0220_506:0581a24_11": "如汝所說。」",
    "T07n0220_506:0581a24_12": "具壽善現復白佛言：「如是般若波羅蜜多，云何甚深難信難解？」",
    "T07n0220_506:0581a25_13": "佛告善現：「色乃至識非縛非脫。",
    "T07n0220_506:0581a26_14": "何以故？",
    "T07n0220_506:0581a26_15": "以色乃至識無所有性，為色等自性故。",
    "T07n0220_506:0581a27_16": "如是乃至一切智、道相智、一切相智非縛非脫。",
    "T07n0220_506:0581a28_17": "何以故？",
    "T07n0220_506:0581a28_18": "以一切智、道相智、一切相智無所有性，為一切智等自性故。",
    "T07n0220_506:0581b01_19": "「復次，善現！",
    "T07n0220_506:0581b01_20": "色乃至識前、後、中際非縛非脫。",
    "T07n0220_506:0581b02_0": "何以故？",
    "T07n0220_506:0581b02_1": "以色乃至識前、後、中際無所有性，為色等前、後、中際自性故。",
    "T07n0220_506:0581b03_2": "如是乃至一切智、道相智、一切相智前、後、中際非縛非脫。",
    "T07n0220_506:0581b04_3": "何以故？",
    "T07n0220_506:0581b05_0": "以一切智、道相智、一切相智前、後、中際無所有性，為一切智等前、後、中際自性故。」",
    "T07n0220_506:0581b06_1": "具壽善現復白佛言：「不勤精進、未種善根、具不善根、惡友所攝、懈怠增上、隨魔力行、精進微劣、失念惡慧補特伽羅，於佛所說甚深般若波羅蜜多實難信解。」",
    "T07n0220_506:0581b10_2": "佛告善現：「如是！",
    "T07n0220_506:0581b10_3": "如是！",
    "T07n0220_506:0581b10_4": "如汝所說。",
    "T07n0220_506:0581b11_0": "所以者何？",
    "T07n0220_506:0581b11_1": "善現！",
    "T07n0220_506:0581b11_2": "色清淨即果清淨，果清淨即色清淨。",
    "T07n0220_506:0581b12_3": "何以故？",
    "T07n0220_506:0581b12_4": "是色清淨與果清淨，無二、無二分、無別、無斷故。",
    "T07n0220_506:0581b13_5": "如是乃至諸佛無上正等菩提清淨即果清淨，果清淨即諸佛無上正等菩提清淨。",
    "T07n0220_506:0581b15_6": "何以故？",
    "T07n0220_506:0581b15_7": "是諸佛無上正等菩提清淨與果清淨，無二、無二分、無別、無斷故。",
    "T07n0220_506:0581b16_8": "「復次，善現！",
    "T07n0220_506:0581b17_9": "色清淨即般若波羅蜜多清淨，般若波羅蜜多清淨即色清淨。",
    "T07n0220_506:0581b18_10": "何以故？",
    "T07n0220_506:0581b18_11": "是色清淨與般若波羅蜜多清淨，無二、無二分、無別、無斷故。",
    "T07n0220_506:0581b20_12": "如是乃至一切相智清淨即般若波羅蜜多清淨，般若波羅蜜多清淨即一切相智清淨。",
    "T07n0220_506:0581b22_13": "何以故？",
    "T07n0220_506:0581b22_14": "是一切相智清淨與般若波羅蜜多清淨，無二、無二分、無別、無斷故。",
    "T07n0220_506:0581b23_15": "「復次，善現！",
    "T07n0220_506:0581b24_0": "色清淨即一切智智清淨，一切智智清淨即色清淨。",
    "T07n0220_506:0581b25_1": "何以故？",
    "T07n0220_506:0581b25_2": "是色清淨與一切智智清淨，無二、無二分、無別、無斷故。",
    "T07n0220_506:0581b26_3": "如是乃至一切相智清淨即一切智智清淨，一切智智清淨即一切相智清淨。",
    "T07n0220_506:0581b28_4": "何以故？",
    "T07n0220_506:0581b28_5": "是一切相智清淨與一切智智清淨，無二、無二分、無別、無斷故。",
    "T07n0220_506:0581b29_6": "「復次，善現！",
    "T07n0220_506:0581c01_7": "不二清淨即色清淨，色清淨即不二清淨。",
    "T07n0220_506:0581c02_8": "何以故？",
    "T07n0220_506:0581c02_9": "是不二清淨與色清淨，無二、無二分、無別、無斷故。",
    "T07n0220_506:0581c03_10": "如是乃至不二清淨即一切相智清淨，一切相智清淨即不二清淨。",
    "T07n0220_506:0581c04_11": "何以故？",
    "T07n0220_506:0581c05_12": "是不二清淨與一切相智清淨，無二、無二分、無別、無斷故。",
    "T07n0220_506:0581c06_13": "「復次，善現！",
    "T07n0220_506:0581c06_14": "我乃至見者清淨即色清淨，色清淨即我乃至見者清淨。",
    "T07n0220_506:0581c07_15": "何以故？",
    "T07n0220_506:0581c08_16": "是我乃至見者清淨與色清淨，無二、無二分、無別、無斷故。",
    "T07n0220_506:0581c09_17": "如是乃至我乃至見者清淨即一切相智清淨，一切相智清淨即我乃至見者清淨。",
    "T07n0220_506:0581c11_18": "何以故？",
    "T07n0220_506:0581c11_19": "是我乃至見者清淨與一切相智清淨，無二、無二分、無別、無斷故。",
    "T07n0220_506:0581c12_20": "「復次，善現！",
    "T07n0220_506:0581c13_21": "貪、瞋、癡清淨即色清淨，色清淨即貪、瞋、癡清淨。",
    "T07n0220_506:0581c14_22": "何以故？",
    "T07n0220_506:0581c14_23": "是貪、瞋、癡清淨與色清淨，無二、無二分、無別、無斷故。",
    "T07n0220_506:0581c15_24": "如是乃至貪、瞋、癡清淨即一切相智清淨，一切相智清淨即貪、瞋、癡清淨。",
    "T07n0220_506:0581c17_25": "何以故？",
    "T07n0220_506:0581c17_26": "是貪、瞋、癡清淨與一切相智清淨，無二、無二分、無別、無斷故。",
    "T07n0220_506:0581c18_27": "「復次，善現！",
    "T07n0220_506:0581c19_0": "色清淨故受清淨，受清淨故色清淨。",
    "T07n0220_506:0581c19_1": "何以故？",
    "T07n0220_506:0581c20_0": "是色清淨與受清淨，無二、無二分、無別、無斷故。",
    "T07n0220_506:0581c21_1": "如是受清淨故想清淨，想清淨故受清淨，展轉乃至道相智清淨故一切相智清淨，一切相智清淨故道相智清淨。",
    "T07n0220_506:0581c23_2": "何以故？",
    "T07n0220_506:0581c23_3": "是道相智清淨與一切相智清淨，無二、無二分、無別、無斷故。",
    "T07n0220_506:0581c25_4": "「復次，善現！",
    "T07n0220_506:0581c25_5": "般若波羅蜜多清淨故色清淨，色清淨故一切智智清淨。",
    "T07n0220_506:0581c26_6": "何以故？",
    "T07n0220_506:0581c26_7": "若般若波羅蜜多清淨、若色清淨、若一切智智清淨，無二、無二分、無別、無斷故。",
    "T07n0220_506:0581c28_8": "如是乃至般若波羅蜜多清淨故一切相智清淨，一切相智清淨故一切智智清淨。",
    "T07n0220_506:0582a01_9": "何以故？",
    "T07n0220_506:0582a01_10": "若般若波羅蜜多清淨，若一切相智清淨，若一切智智清淨，無二、無二分、無別、無斷故。",
    "T07n0220_506:0582a03_11": "廣說乃至一切相智清淨故色清淨，色清淨故一切智智清淨。",
    "T07n0220_506:0582a05_0": "何以故？",
    "T07n0220_506:0582a05_1": "若一切相智清淨，若色清淨，若一切智智清淨，無二、無二分、無別、無斷故。",
    "T07n0220_506:0582a06_2": "如是乃至一切相智清淨故道相智清淨，道相智清淨故一切智智清淨。",
    "T07n0220_506:0582a08_3": "何以故？",
    "T07n0220_506:0582a08_4": "若一切相智清淨，若道相智清淨，若一切智智清淨，無二、無二分、無別、無斷故。",
    "T07n0220_506:0582a10_5": "「復次，善現！",
    "T07n0220_506:0582a10_6": "一切智智清淨故色清淨，色清淨故般若波羅蜜多清淨。",
    "T07n0220_506:0582a11_7": "何以故？",
    "T07n0220_506:0582a12_8": "若一切智智清淨，若色清淨，若般若波羅蜜多清淨，無二、無二分、無別、無斷故。",
    "T07n0220_506:0582a13_9": "如是乃至一切智智清淨故一切相智清淨，一切相智清淨，故般若波羅蜜多清淨。",
    "T07n0220_506:0582a15_10": "何以故？",
    "T07n0220_506:0582a15_11": "若一切智智清淨，若一切相智清淨，若般若波羅蜜多清淨，無二、無二分、無別、無斷故。",
    "T07n0220_506:0582a17_12": "廣說乃至一切智智清淨故色清淨，色清淨故一切相智清淨。",
    "T07n0220_506:0582a19_13": "何以故？",
    "T07n0220_506:0582a19_14": "若一切智智清淨，若色清淨，若一切相智清淨，無二、無二分、無別、無斷故。",
    "T07n0220_506:0582a21_15": "如是乃至一切智智清淨故道相智清淨，道相智清淨故一切相智清淨。",
    "T07n0220_506:0582a22_16": "何以故？",
    "T07n0220_506:0582a22_17": "若一切智智清淨，若道相智清淨，若一切相智清淨，無二、無二分、無別、無斷故。",
    "T07n0220_506:0582a24_18": "「復次，善現！",
    "T07n0220_506:0582a24_19": "有為清淨故無為清淨，無為清淨故有為清淨。",
    "T07n0220_506:0582a26_0": "何以故？",
    "T07n0220_506:0582a26_1": "若有為清淨，若無為清淨，無二、無二分、無別、無斷故。",
    "T07n0220_506:0582a27_2": "「復次，善現！",
    "T07n0220_506:0582a27_3": "過去清淨故未來、現在清淨，未來清淨故過去、現在清淨，現在清淨故過去、未來清淨。",
    "T07n0220_506:0582a29_4": "何以故？",
    "T07n0220_506:0582a29_5": "若過去清淨，若未來清淨，若現在清淨，無二、無二分、無別、無斷故。」",
    "T07n0220_506:0582b03_0": "第三分歎淨品第十一之一",
    "T07n0220_506:0582b04_0": "爾時，舍利子白佛言：「世尊！",
    "T07n0220_506:0582b04_1": "如是清淨最為甚深。」",
    "T07n0220_506:0582b05_2": "佛言：「如是畢竟淨故。」",
    "T07n0220_506:0582b05_3": "舍利子言：「何等法畢竟淨故，說是清淨最為甚深？」",
    "T07n0220_506:0582b06_4": "佛告舍利子：「色畢竟淨故，說是清淨最為甚深，受、想、行、識畢竟淨故，說是清淨最為甚深，如是乃至一切智畢竟淨故，說是清淨最為甚深，道相智、一切相智畢竟淨故，說是清淨最為甚深。」",
    "T07n0220_506:0582b10_5": "時，舍利子復白佛言：「如是清淨甚為明了。」",
    "T07n0220_506:0582b11_6": "佛言：「如是畢竟淨故。」",
    "T07n0220_506:0582b12_7": "舍利子言：「何等法畢竟淨故，說是清淨甚為明了？」",
    "T07n0220_506:0582b13_8": "佛告舍利子：「般若波羅蜜多畢竟淨故，說是清淨甚為明了，乃至布施波羅蜜多畢竟淨故，說是清淨甚為明了。",
    "T07n0220_506:0582b15_9": "如是乃至一切智畢竟淨故，說是清淨甚為明了，道相智、一切相智畢竟淨故，說是清淨甚為明了。」",
    "T07n0220_506:0582b18_10": "時，舍利子復白佛言：「如是清淨不轉不續。」",
    "T07n0220_506:0582b19_11": "佛言：「如是畢竟淨故。」",
    "T07n0220_506:0582b19_12": "舍利子言：「何等法畢竟淨故，說是清淨不轉不續？」",
    "T07n0220_506:0582b20_13": "佛告舍利子：「色不轉不續畢竟淨故，說是清淨不轉不續，如是乃至一切相智不轉不續畢竟淨故，說是清淨不轉不續。」",
    "T07n0220_506:0582b23_14": "時，舍利子復白佛言：「如是清淨本無雜染。」",
    "T07n0220_506:0582b24_15": "佛言：「如是畢竟淨故。」",
    "T07n0220_506:0582b24_16": "舍利子言：「何等法畢竟淨故，說是清淨本無雜染？」",
    "T07n0220_506:0582b25_17": "佛告舍利子：「色畢竟淨故，說是清淨本無雜染，如是乃至一切相智畢竟淨故，說是清淨本無雜染。」",
    "T07n0220_506:0582b28_18": "時，舍利子復白佛言：「如是清淨本性光潔。」",
    "T07n0220_506:0582b29_0": "佛言：「如是畢竟淨故。」",
    "T07n0220_506:0582b29_1": "舍利子言：「何等法畢竟淨故，說是清淨本性光潔？」",
    "T07n0220_506:0582c01_2": "佛告舍利子：「色畢竟淨故，說是清淨本性光潔，如是乃至一切相智畢竟淨故，說是清淨本性光潔。」",
    "T07n0220_506:0582c03_3": "時，舍利子復白佛言：「如是清淨無得、無現觀。」",
    "T07n0220_506:0582c04_4": "佛言：「如是畢竟淨故。」",
    "T07n0220_506:0582c05_5": "舍利子言：「何等法畢竟淨故，說是清淨無得、無現觀？」",
    "T07n0220_506:0582c06_6": "佛告舍利子：「色本性空畢竟淨故，說是清淨無得、無現觀，如是乃至一切相智本性空畢竟淨故，說是清淨無得、無現觀。」",
    "T07n0220_506:0582c09_7": "時，舍利子復白佛言：「如是清淨無生、無出現。」",
    "T07n0220_506:0582c10_8": "佛言：「如是畢竟淨故。」",
    "T07n0220_506:0582c10_9": "舍利子言：「何等法畢竟淨故，說是清淨無生、無出現？」",
    "T07n0220_506:0582c11_10": "佛告舍利子：「色無生、無顯，畢竟淨故，說是清淨無生、無出現，如是乃至一切相智無生、無顯，畢竟淨故，說是清淨無生、無出現。」",
    "T07n0220_506:0582c14_11": "時，舍利子復白佛言：「如是清淨不生欲界，不生色界，不生無色界。」",
    "T07n0220_506:0582c16_0": "佛言：「如是畢竟淨故。」",
    "T07n0220_506:0582c16_1": "舍利子言：「云何如是清淨不生欲界，不生色界，不生無色界？」",
    "T07n0220_506:0582c17_2": "佛告舍利子：「三界自性不可得故，說是清淨不生欲界，不生色界，不生無色界。」",
    "T07n0220_506:0582c19_3": "時，舍利子復白佛言：「如是清淨本性無知。」",
    "T07n0220_506:0582c20_4": "佛言：「如是畢竟淨故。」",
    "T07n0220_506:0582c21_0": "舍利子言：「云何如是清淨本性無知？」",
    "T07n0220_506:0582c21_1": "佛告舍利子：「以一切法本性鈍故，如是清淨本性無知。」",
    "T07n0220_506:0582c23_2": "舍利子言：「何等法本性無知故，說是清淨本性無知？」",
    "T07n0220_506:0582c24_3": "佛告舍利子：「色本性無知，自相空故，說是清淨本性無知，如是乃至一切相智本性無知，自相空故，說是清淨本性無知。」",
    "T07n0220_506:0582c26_4": "時，舍利子復白佛言：「以一切法本性淨故，說是清淨。」",
    "T07n0220_506:0582c28_5": "佛言：「如是以一切法畢竟淨故。」",
    "T07n0220_506:0582c28_6": "舍利子言：「云何一切法本性淨故，說是清淨？」",
    "T07n0220_506:0582c29_7": "佛告舍利子：「以一切法不可得故，本性清淨說是清淨。」",
    "T07n0220_506:0583a02_0": "時，舍利子復白佛言：「如是般若波羅蜜多於一切智智無益無損。」",
    "T07n0220_506:0583a03_1": "佛言：「如是畢竟淨故。」",
    "T07n0220_506:0583a03_2": "舍利子言：「云何般若波羅蜜多於一切智智無益無損？」",
    "T07n0220_506:0583a05_3": "佛告舍利子：「法界常住故，如是般若波羅蜜多於一切智智無益無損。」",
    "T07n0220_506:0583a06_4": "時，舍利子復白佛言：「如是般若波羅蜜多本性清淨，於一切法無所攝受。」",
    "T07n0220_506:0583a08_5": "佛言：「如是以一切法畢竟淨故。」",
    "T07n0220_506:0583a09_6": "舍利子言：「云何般若波羅蜜多本性清淨，於一切法無所攝受？」",
    "T07n0220_506:0583a10_7": "佛告舍利子：「法界湛然無動搖故，如是般若波羅蜜多本性清淨，於一切法無所攝受。」",
    "T07n0220_506:0583a12_8": "具壽善現亦白佛言：「我清淨故，色、受、想、行、識乃至無忘失法、恒住捨性清淨。」",
    "T07n0220_506:0583a14_9": "佛言：「如是畢竟淨故。」",
    "T07n0220_506:0583a14_10": "「世尊！",
    "T07n0220_506:0583a14_11": "何緣而說我清淨故，色、受、想、行、識乃至無忘失法、恒住捨性清淨是畢竟淨？」",
    "T07n0220_506:0583a16_12": "「善現！",
    "T07n0220_506:0583a16_13": "我無所有故，受、想、行、識乃至無忘失法、恒住捨性亦無所有是畢竟淨。」",
    "T07n0220_506:0583a18_14": "具壽善現復白佛言：「我清淨故，預流、一來、不還、阿羅漢果、獨覺菩提、一切菩薩摩訶薩行、諸佛無上正等菩提清淨。」",
    "T07n0220_506:0583a20_15": "佛言：「如是畢竟淨故。」",
    "T07n0220_506:0583a21_16": "「世尊！",
    "T07n0220_506:0583a21_17": "何緣而說我清淨故，預流果乃至諸佛無上正等菩提清淨是畢竟淨？」",
    "T07n0220_506:0583a22_18": "「善現！",
    "T07n0220_506:0583a22_19": "我自相空故，預流果乃至諸佛無上正等菩提亦自相空是畢竟淨。」",
    "T07n0220_506:0583a24_20": "具壽善現復白佛言：「我清淨故，一切智、道相智、一切相智清淨。」",
    "T07n0220_506:0583a25_21": "佛言：「如是畢竟淨故。」",
    "T07n0220_506:0583a26_22": "「世尊！",
    "T07n0220_506:0583a26_23": "何緣而說我清淨故，一切智、道相智、一切相智清淨是畢竟淨？」",
    "T07n0220_506:0583a27_24": "「善現！",
    "T07n0220_506:0583a27_25": "我無相、無得、無念、無知故，一切智、道相智、一切相智亦無相、無得、無念、無知是畢竟淨。」",
    "T07n0220_506:0583a29_26": "具壽善現復白佛言：「二清淨故，無得、無現觀。」",
    "T07n0220_506:0583b01_27": "佛言：「如是畢竟淨故。」",
    "T07n0220_506:0583b02_28": "「世尊！",
    "T07n0220_506:0583b02_29": "何緣而說二清淨故無得、無現觀是畢竟淨？」",
    "T07n0220_506:0583b03_30": "「善現！",
    "T07n0220_506:0583b03_31": "顛倒所起染淨無故，無得、無現觀是畢竟淨。」",
    "T07n0220_506:0583b04_32": "具壽善現復白佛言：「我無邊故，色、受、想、行、識乃至一切智、道相智、一切相智亦無邊。」",
    "T07n0220_506:0583b06_33": "佛言：「如是畢竟淨故。」",
    "T07n0220_506:0583b06_34": "「世尊！",
    "T07n0220_506:0583b06_35": "何緣而說我無邊故，色、受、想、行、識乃至一切智、道相智、一切相智亦無邊是畢竟淨？」",
    "T07n0220_506:0583b08_36": "「善現！",
    "T07n0220_506:0583b08_37": "以畢竟空、無際空故是畢竟淨。」",
    "T07n0220_506:0583b09_38": "具壽善現復白佛言：「若菩薩摩訶薩能如是覺，是為般若波羅蜜多。」",
    "T07n0220_506:0583b11_39": "佛言：「如是畢竟淨故。」",
    "T07n0220_506:0583b11_40": "「世尊！",
    "T07n0220_506:0583b11_41": "何緣而說若菩薩摩訶薩能如是覺，是為般若波羅蜜多即畢竟淨？」",
    "T07n0220_506:0583b13_42": "「善現！",
    "T07n0220_506:0583b13_43": "由此能成道相智故。」",
    "T07n0220_506:0583b13_44": "具壽善現復白佛言：「若菩薩摩訶薩行深般若波羅蜜多時不得彼岸，不得此岸，不得中流，是為菩薩摩訶薩甚深般若波羅蜜多。」",
    "T07n0220_506:0583b16_45": "佛言：「如是畢竟淨故。」",
    "T07n0220_506:0583b17_46": "「世尊！",
    "T07n0220_506:0583b17_47": "何緣而說若菩薩摩訶薩行深般若波羅蜜多時不得彼岸，不得此岸，不得中流，是為菩薩摩訶薩甚深般若波羅蜜多即畢竟淨？」",
    "T07n0220_506:0583b20_48": "「善現！",
    "T07n0220_506:0583b20_49": "以三世法性平等故。」",
    "T07n0220_506:0583b21_0": "大般若波羅蜜多經卷第五百六"
}