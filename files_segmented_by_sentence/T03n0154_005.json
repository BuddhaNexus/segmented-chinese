{
    "T03n0154_005:0100c02_0": "生經卷第五",
    "T03n0154_005:0100c04_0": "西晉三藏竺法護譯",
    "T03n0154_005:0100c05_0": "佛說梵志經第四十五",
    "T03n0154_005:0100c06_0": "聞如是：一時佛遊舍衛祇樹給孤獨園，與千二百五十比丘俱。",
    "T03n0154_005:0100c07_1": "爾時世尊，晨旦著衣持鉢，入舍衛城分衛，次第求食，即時轉行到梵志舍。",
    "T03n0154_005:0100c09_2": "時彼梵志，遙見世尊——威神巍巍，諸根寂定，其心湛靜，降伏諸根，無復衰入，如日之昇出于山崗、如月盛滿眾星獨明、如帝釋宮處於忉利、如梵天王在諸梵中、如高山上而大積雪現於四遠、如樹華茂其心憺泊、如水之清，三十二相莊嚴其身，八十種好遍布其體，威神光光不可稱限，覩之如日——即從座起，與眷屬俱，前行奉迎，稽首佛足，請坐別床。",
    "T03n0154_005:0100c17_3": "佛便就坐。",
    "T03n0154_005:0100c17_4": "時梵志、梵志婦，心懷踊躍，若干種食，香潔之饌，手自斟酌，供養無極。",
    "T03n0154_005:0100c19_5": "飯食畢訖，舉鉢洗手，更取卑[木*翕]，聽佛說經。",
    "T03n0154_005:0100c20_6": "於時世尊，即為梵志及妻子僕從下使，講說經道，開解其心，分別其義，諸佛之法，隨其本源而演分別，布施持戒，忍辱精進，一心智慧，應病與藥，尋而心解，苦習盡道。",
    "T03n0154_005:0100c24_7": "於時梵志妻子僕從下使，即於座上，逮四聖諦，取要言之，則得天眼，歸佛法眾，奉受五戒。",
    "T03n0154_005:0100c26_8": "於是梵志，即從座起，稽首佛足，白世尊曰：「大聖弘恩得現利義，今日所獲，度於眾患，皆是如來、至真、等正覺之所救濟，猶如大雲周於虛空，普雨天下，多所潤澤。",
    "T03n0154_005:0101a01_9": "世尊如是，常以大哀無極之慈，廣說大法。」",
    "T03n0154_005:0101a02_10": "佛告諸比丘：「汝等寧聞梵志今所宣揚口所說乎？」",
    "T03n0154_005:0101a03_11": "比丘對曰：「唯然，世尊！",
    "T03n0154_005:0101a04_12": "已見已聞。」",
    "T03n0154_005:0101a04_13": "佛言：「今此梵志與諸眷屬，皆獲大利，如是具足；吾於異世，令此梵志得獲廣普。",
    "T03n0154_005:0101a06_14": "乃往過去久遠世時，波羅奈城，有一尊者，名曰所守，是梵志種也，黠慧聰明，識解義理，卒對之辭，口言柔美，為王所敬，常可王心。",
    "T03n0154_005:0101a09_15": "其國多有葡萄酒漿飲食之具，王及人民，飲食快樂。",
    "T03n0154_005:0101a10_16": "彼時梵志作異技術，多所娛樂，令王欣愕。",
    "T03n0154_005:0101a11_17": "王大歡喜，多所賜遺：『恣其所欲？』",
    "T03n0154_005:0101a12_18": "梵志白王：『我當歸家，自問其婦，欲何志求？』",
    "T03n0154_005:0101a13_19": "王即可之。",
    "T03n0154_005:0101a13_20": "梵志便還，到家問婦：『我興異術，令王歡喜，許我所願。",
    "T03n0154_005:0101a14_21": "汝何所求？",
    "T03n0154_005:0101a15_22": "以誠告我，為卿致來。』",
    "T03n0154_005:0101a15_23": "婦問梵志：『君何所願？』",
    "T03n0154_005:0101a16_24": "其夫答曰：『我願一縣。』",
    "T03n0154_005:0101a16_25": "其婦答曰：『用縣邑求，我願得百種瓔珞莊飾、臂釧步瑤之屬、種種衣服、奴婢乳酪、醍醐飲食。』",
    "T03n0154_005:0101a19_0": "於時梵志，復問其子：『汝何所求？』",
    "T03n0154_005:0101a19_1": "其子答曰：『我之所願，不用步行，得乘車馬與王太子大臣俱遊。』",
    "T03n0154_005:0101a21_2": "於時梵志，復問其女：『欲何志願？』",
    "T03n0154_005:0101a22_0": "其女對曰：『我所求者，欲得珠寶以自嚴身上妙被服，千女中央而獨姝好，用餘異願乎！』",
    "T03n0154_005:0101a24_1": "於時梵志又問奴婢：『欲何志求？』",
    "T03n0154_005:0101a24_2": "奴言：『欲得車牛覆田耕具。』",
    "T03n0154_005:0101a25_3": "婢曰：『欲得碓磨，舂粟磑麵以安，四大人不得食，則不悅喜，無以自安。』",
    "T03n0154_005:0101a27_4": "於時梵志，還詣王所，具足為王本末說此妻子奴婢所可求也。",
    "T03n0154_005:0101a28_5": "復以偈重歌曰：「『大王願聽之！",
    "T03n0154_005:0101b01_6": "　　所願各各異，　　我家心不同，　　婦索百瓔珞，　　男求車馬乘，　　女願珠寶飾，　　吾前畜奴婢，　　求田及磑磨。』",
    "T03n0154_005:0101b05_0": "「於時王以偈答曰：「『隨汝之所欲，　　則與不違心，　　應時使梵志，　　皆得歡喜悅。",
    "T03n0154_005:0101b08_0": "　　其王皆以賜，　　各各如志願，　　如意得具足，　　歡喜無一恨。』」",
    "T03n0154_005:0101b10_0": "佛告比丘：「欲知爾時國王者，則吾身是；爾時梵志，則今梵志身是；其妻者，今梵志妻是；子則子；女則女；奴則奴；婢則婢是。」",
    "T03n0154_005:0101b12_1": "佛說如是，莫不歡喜。",
    "T03n0154_005:0101b14_0": "佛說君臣經第四十六",
    "T03n0154_005:0101b15_0": "聞如是：一時佛遊王舍城靈鷲山中，與大比丘千二百五十人俱。",
    "T03n0154_005:0101b16_1": "爾時諸比丘，心自興念：「承佛威神，諸天感之，得未曾有。",
    "T03n0154_005:0101b18_0": "於是世尊，常以慈愍，調達而反害意向於如來。",
    "T03n0154_005:0101b19_1": "佛以大哀弘意待之。」",
    "T03n0154_005:0101b19_2": "或復比丘，而說此言：「往者世尊，豈不察知調達凶惡心懷諂害，而令捨家除其頭髮？」",
    "T03n0154_005:0101b21_3": "或有比丘各各議言：「佛已預知調達凶惡心懷危諂。」",
    "T03n0154_005:0101b23_0": "或有議言：「誰令調達除頭鬚髮，而作沙門？」",
    "T03n0154_005:0101b24_1": "佛遙聞之諸比丘眾共議此事，便到其所，告諸比丘：「調達凶惡，不可稱量，舉要言之，言不可竟。」",
    "T03n0154_005:0101b26_2": "佛言：「如是，如是！",
    "T03n0154_005:0101b26_3": "其比丘調達者，常以害心向於如來，未曾和悅，吾以慈心而降伏之。",
    "T03n0154_005:0101b28_4": "昔者過去久遠世時已來難量，從爾以來，佛久知之，調達凶惡，心懷危諂，吾以慈心而降伏之。",
    "T03n0154_005:0101c01_5": "續知如此，故為沙門，欲令建立攝取善德，以是為本，由因出家緣得救護欲計。",
    "T03n0154_005:0101c03_6": "調達不但今世求吾之便而懷害心，吾常至真慈心弘普而降伏之。",
    "T03n0154_005:0101c05_7": "乃往過去久遠世時，不可勝計。",
    "T03n0154_005:0101c06_8": "波羅奈城有國王，號曰大猶，以法治國，不抂萬民。",
    "T03n0154_005:0101c07_9": "王有大臣，名密善財，智慧聰明，無所不通，名德超異，與世不同。",
    "T03n0154_005:0101c08_10": "其性吉祥，殊妙和雅，安隱無患，常懷慈心，多所愍哀，志懷柔潤。",
    "T03n0154_005:0101c10_11": "其王無愍，釋子哀心，志不懷慈，常伺人過，欲得其便，心懷凶惡，無一善快。",
    "T03n0154_005:0101c12_12": "於時彼王，與密善財大臣俱，大猶王告大臣：『人何所食，說何所言，多所獲安，不致危害，而得長益？』",
    "T03n0154_005:0101c14_13": "應時以偈，而歌頌曰：「『食言少獲多，　　不忍得長大，　　忍辱致損過，　　密善財云何？』",
    "T03n0154_005:0101c18_0": "「密善財大臣，以偈報王曰：「『大王是瞋種，　　恚恨心所為，　　無害無瞋怒，　　則正本所行。』",
    "T03n0154_005:0101c21_0": "「王復以偈問曰：「『以何得安寐，　　何行無憂患，　　以何至一法，　　密行致善財？",
    "T03n0154_005:0101c24_0": "　　賢聖何所歎，　　至滅能不憂，　　誰能保此事，　　除愁令無患？』",
    "T03n0154_005:0101c26_0": "「大臣以偈答曰：「『棄瞋得安寐，　　除恚無憂患，　　怒者毒之本，　　大王當知此！",
    "T03n0154_005:0101c29_0": "　　聖賢知所歎，　　緣此無憂患，　　以此義答王，　　嗟歎忍辱行，　　毀呰于瞋恨，　　以此義答之。",
    "T03n0154_005:0102a03_0": "　　分別令降伏，　　不雅得其便，　　凶惡不能加，　　立之平等德。』」",
    "T03n0154_005:0102a05_0": "佛告諸比丘眾：「欲知爾時國王大猶，則調達是；大臣密善財者，則我身是。",
    "T03n0154_005:0102a06_1": "以得佛道，具演本末。」",
    "T03n0154_005:0102a07_2": "佛說如是，莫不歡喜。",
    "T03n0154_005:0102a08_0": "佛說拘薩羅國烏王經第四十七",
    "T03n0154_005:0102a09_0": "聞如是：一時佛遊舍衛祇樹給孤獨園，與大比丘眾千二百五十人俱。",
    "T03n0154_005:0102a10_1": "爾時世尊，明旦著衣持鉢，入城分衛。",
    "T03n0154_005:0102a11_2": "國王波斯匿，有四大臣，拜為四將，合四部兵，欲伐他方小國。",
    "T03n0154_005:0102a13_0": "於時四臣，遙見世尊與眾僧俱，即詣佛所，稽首足下，退住一面。",
    "T03n0154_005:0102a14_1": "世尊問之：「諸仁者等，欲何所湊？」",
    "T03n0154_005:0102a15_2": "諸臣對曰：「王波斯匿，遣臣等行，舉四部兵，欲詣他國攻伐小國。",
    "T03n0154_005:0102a16_3": "唯然，世尊！",
    "T03n0154_005:0102a17_4": "我等之身，為此國王，多所興立，及餘眾勞，常畏危命，今當遠行，行當戰鬪，有所攻伐，如是發行。」",
    "T03n0154_005:0102a19_5": "世尊讚曰：「善哉！",
    "T03n0154_005:0102a19_6": "善哉！",
    "T03n0154_005:0102a20_0": "諸賢難及，所作難及，是為報恩，而有反復，設行少有所作不失。",
    "T03n0154_005:0102a21_1": "汝等之身，受王俸祿，所作當然，此事佳善，為慎儀像，則成正士，報大神恩，則有反復。",
    "T03n0154_005:0102a23_2": "諸賢聽之！",
    "T03n0154_005:0102a23_3": "不但今世，為此國王，有所興立，成就功效，所作難及。",
    "T03n0154_005:0102a25_4": "昔者過去久遠世時，沙竭之國，大有諸烏眾，而來集會，止頓其國。",
    "T03n0154_005:0102a26_5": "彼有烏王，名曰苷蔗，主八萬烏，在中獨尊。",
    "T03n0154_005:0102a27_6": "烏王有婦，名曰舊梨尼，於時懷軀，有阻惡食，心念如是：『欲得鹿王肉食。』",
    "T03n0154_005:0102a29_7": "至誠白王欲得此食：『於今我身小發此念，欲得善柔鹿王肉食乃活，不爾者死。』",
    "T03n0154_005:0102b02_8": "沙竭國王，欲得善柔鹿王肉而食噉之，獵者亦募而行求之，捕之將來。",
    "T03n0154_005:0102b04_9": "於時烏王，聞其音聲，合會烏眾：『汝等當行沙竭國王，有大善鹿王形貌，名須具夜，欲得其肉。』",
    "T03n0154_005:0102b06_10": "彼時四烏應募：『吾等堪任取善柔肉，用國王故，不惜身命，當辦此事，無令餘烏逐我後行。』",
    "T03n0154_005:0102b08_11": "「於時四烏，數數往至大眾會所，各自議言：『以何方便，而得取之？』",
    "T03n0154_005:0102b10_12": "彼時其人國王使者，往告太子：『說烏數來，則遣守護，所遊至處，不得如願。』",
    "T03n0154_005:0102b12_0": "然後復遣大烏之眾，求須具之肉，今現在此，便遊隨彼，即時取肉，舉之而去。",
    "T03n0154_005:0102b13_1": "時國王子，見大烏眾，恐懼馳走，還白國王，具說本末。",
    "T03n0154_005:0102b15_2": "國王問之：『烏所從來？",
    "T03n0154_005:0102b15_3": "乃至於此。』",
    "T03n0154_005:0102b15_4": "太子白曰：『我見四烏，色像若斯，數數來至於彼鹿苑，吾亦數往，然後四烏來到。』",
    "T03n0154_005:0102b17_5": "時沙竭王，即勅外人令捕。",
    "T03n0154_005:0102b18_6": "烏師致鷹將來，四烏見之，畏在危命，故往取來，即時受教輙遣。",
    "T03n0154_005:0102b19_7": "烏師應往，以若干變，觀其所趣，造立方便，張羅捕烏，輙以獲之。",
    "T03n0154_005:0102b21_8": "生上國王。",
    "T03n0154_005:0102b21_9": "「於時沙竭國王，問其四烏，而呵罵之：『汝等何故數來至此，犯吾境界？』",
    "T03n0154_005:0102b23_10": "四烏答曰：『唯然，大王！",
    "T03n0154_005:0102b23_11": "非我所樂，不願至此。",
    "T03n0154_005:0102b24_12": "又有王，名曰安住，與八萬烏俱，以為眷屬，為之尊師。",
    "T03n0154_005:0102b25_13": "其婦舊梨尼，懷妊受胎，發此阻極而以惡食，欲得食噉須具善柔鹿肉。",
    "T03n0154_005:0102b27_14": "彼王遣來，受其君教，不惜身命，自投沈沒，而奉謹教，非吾所願。』",
    "T03n0154_005:0102b29_15": "時國王聞得未曾有，愕然怪之：『彼自食心，莫作此食，自受王教，作此方計，不惜身命，為其君王，投棄軀命，今之所為，誠非所及，於世希有。",
    "T03n0154_005:0102c03_16": "欲求俗人，有此反覆，受君父教，尚不可得，況鳥獸乎？",
    "T03n0154_005:0102c04_17": "奉宣其命，難及難及，實未曾有。』",
    "T03n0154_005:0102c05_18": "於是諸烏，為王說偈言：「『唯願大國王，　　我止沙竭國，　　我等王安住，　　與八萬眾俱。",
    "T03n0154_005:0102c09_0": "　　婦名舊梨尼，　　欲思善柔肉，　　是大王鹿苑，　　具足為王食。",
    "T03n0154_005:0102c10_1": "◎　　我等國王使，　　奉命來至此，　　受君之教命，　　不敢自至此。』",
    "T03n0154_005:0102c13_0": "「◎於是國王，心自念言：『此事難得，為未曾有。』",
    "T03n0154_005:0102c14_1": "於時國王告諸烏曰：『赦汝罪過，在汝所湊，常得解脫，勿有拘制。』」",
    "T03n0154_005:0102c15_2": "佛告諸臣：「欲知爾時四烏身不？",
    "T03n0154_005:0102c16_3": "今汝等四臣則是；安住國王，今波斯匿王是也；今者國王諸兵臣吏，卿等所將八萬烏是。",
    "T03n0154_005:0102c18_4": "爾時得脫，不見危害，今亦如是。」",
    "T03n0154_005:0102c19_5": "佛說如是，四臣兵吏及比丘僧，莫不歡喜。",
    "T03n0154_005:0102c21_0": "佛說蜜具經第四十八",
    "T03n0154_005:0102c22_0": "聞如是：一時佛遊舍衛國給孤獨園，與大比丘俱。",
    "T03n0154_005:0102c23_1": "爾時梵志，迷惑異道術，不信佛法，欲亂佛教。",
    "T03n0154_005:0102c24_2": "行於城中，遙見佛來，惡不欲覩，竊入他舍，得無世尊瞿曇見我。",
    "T03n0154_005:0102c25_3": "於時大聖愍傷憐之，尋到其所住於目前，欲得避去永不能得，又欲馳走不能自致。",
    "T03n0154_005:0102c28_0": "來詣佛所，彼時世尊，為說經法，尋時歡喜，善心生焉，輙歸命佛及法眾僧，奉受戒禁，遶佛三匝，稽首而退。",
    "T03n0154_005:0103a01_1": "還歸其家，即取應器，盛滿中蜜，兩手擎之，來詣佛所，而欲奉上。",
    "T03n0154_005:0103a03_2": "佛告諸比丘：「取是鉢蜜，而布與眾僧。」",
    "T03n0154_005:0103a03_3": "時一鉢蜜，佛及眾僧，皆得滿足，鉢滿如故，即復授佛。",
    "T03n0154_005:0103a05_4": "佛告梵志：「汝取是蜜，投著大水無量之流。」",
    "T03n0154_005:0103a06_5": "梵志又問：「何故？」",
    "T03n0154_005:0103a06_6": "佛言：「具足水中蟲蠡黿鼉魚鼈，悉蒙其味。」",
    "T03n0154_005:0103a07_7": "梵志受教，即投水中，還至佛所，或驚或疑，踊躍悲喜。",
    "T03n0154_005:0103a08_8": "於時世尊，尋以欣笑，五色光從口出，上至梵天，普照五道，靡不周遍，還遶身三匝。",
    "T03n0154_005:0103a10_9": "授菩薩決光從頂入，授緣覺決光從口入，授聲聞決光從臂肘入，說上天福光從臍入，說受人身光從膝入，說地獄餓鬼畜生光從足入。",
    "T03n0154_005:0103a14_10": "於時阿難從座起，整衣服，右膝著地，長跪叉手，而白佛言：「佛不妄笑，笑會有意。」",
    "T03n0154_005:0103a16_11": "佛告阿難：「汝見梵志，以蜜奉佛，布比丘僧，餘蜜投水。」",
    "T03n0154_005:0103a17_12": "對曰：「唯然。」",
    "T03n0154_005:0103a17_13": "「今此梵志，然後來世歷二十劫，不墮惡趣，過二十劫，當得緣覺，名曰蜜具。」",
    "T03n0154_005:0103a19_14": "諸比丘對曰：「唯然，世尊！",
    "T03n0154_005:0103a20_0": "吾等悉見於此梵志，以一鉢蜜，多所饒益，而得緣覺。」",
    "T03n0154_005:0103a21_1": "佛告比丘：「於是梵志，非但今世，以一鉢蜜，多所饒益；前世宿命，亦復如是。",
    "T03n0154_005:0103a23_2": "乃往過世不可稱計，有一婆羅門，往入閑居寂寞之處，見有神仙，多所博愛。",
    "T03n0154_005:0103a24_3": "或有人說：『今此仙人，往古難及，當往啟受。』",
    "T03n0154_005:0103a25_4": "有人報言：『用為見此養身滿腹之種。』",
    "T03n0154_005:0103a26_5": "爾時有一仙人，得五神通，見心所念，即於樹下閑居之處，踊在空中，住其人前。",
    "T03n0154_005:0103a28_6": "其人見之，歡喜踊躍，善心生矣，即還其家，盛滿鉢蜜，而奉授之。",
    "T03n0154_005:0103b01_7": "時仙人受，飛在虛空。",
    "T03n0154_005:0103b01_8": "緣是施德，後作國王，名曰蜜具，以政法治國，治國積年，壽終之後，得生天上。」",
    "T03n0154_005:0103b03_9": "佛告比丘：「欲知爾時五通仙人，則我身是；爾時梵志，今梵志是。",
    "T03n0154_005:0103b05_10": "爾時施蜜受天人福，緣是今世亦復施佛，後致緣覺。」",
    "T03n0154_005:0103b06_11": "於是賢者阿難，以偈讚佛：「世尊多哀憐，　　自然至誠度，　為諸天人世，　　懷眾獄繫著。",
    "T03n0154_005:0103b10_0": "　故為諸天世間尊，　　於法自在雨法教，　以歡悅心多所勸，　　出家上天無數千。",
    "T03n0154_005:0103b12_0": "　勝今無利皆得利，　　其有悅心歸命佛，　恭肅慇懃造少薩，　　臨命壽終見趣安。」",
    "T03n0154_005:0103b14_0": "爾時世尊讚賢者阿難曰：「善哉，善哉！",
    "T03n0154_005:0103b14_1": "審如所云。",
    "T03n0154_005:0103b15_2": "復次，阿難！",
    "T03n0154_005:0103b15_3": "造若干行，乃成所立。",
    "T03n0154_005:0103b16_0": "佛救一切，如母念子。」",
    "T03n0154_005:0103b16_1": "佛說如是，莫不歡喜。",
    "T03n0154_005:0103b18_0": "佛說雜讚經第四十九(丹本此經為第五十)聞如是：一時佛遊舍衛祇樹給孤獨園，與大比丘俱。",
    "T03n0154_005:0103b20_1": "爾時有一比丘尼子，捨家為道，喜詣家家，與諸白衣雜錯麤獷，行不純一。",
    "T03n0154_005:0103b22_2": "母數訶之：「勿得爾也！",
    "T03n0154_005:0103b22_3": "行有節限，若有法會，講經說義，乃可行耳！",
    "T03n0154_005:0103b23_4": "無得效進為俗間事。」",
    "T03n0154_005:0103b24_5": "父亦呵之。",
    "T03n0154_005:0103b24_6": "亦不肯受父母之法教，在於人間，家居造亂。",
    "T03n0154_005:0103b25_7": "但與惡人不成就子共相追隨，遇諸兇人共撾捶之，加得手拳，今欲投水中，久乃置耳，叫呼得脫捨去。",
    "T03n0154_005:0103b28_8": "諸比丘聞而往救之，得還歸家。",
    "T03n0154_005:0103b28_9": "諸比丘眾，而往白佛，說其本末。",
    "T03n0154_005:0103b29_10": "佛告比丘：「此人不但今世不隨家居教，迷惑其行。",
    "T03n0154_005:0103c01_11": "乃往過去久遠世時，有諸烏巢，賓近家居，人數喜探，欲捕取之。",
    "T03n0154_005:0103c03_12": "烏妻謂烏：『無得近人家作巢，莫信於人，得無取卿加之苦毒。』",
    "T03n0154_005:0103c04_13": "其烏聞之，雖欲捨去，心懷戀戀，不能避去——眾人數數，共觸嬈之，故不捨去。",
    "T03n0154_005:0103c06_14": "眾人捕得，盡搣其毛羽，荊棘繫頸。",
    "T03n0154_005:0103c07_15": "天時霖雨，泥溺叵行，又不能飛，徐徐自曳，歸到其巢。",
    "T03n0154_005:0103c08_16": "妻時以偈，歌頌問曰：「『誰皆搣毛羽，　　今天復陰雨，　　被荊棘為鎧，　　而立戶何謂？』",
    "T03n0154_005:0103c12_0": "「烏以偈答婦曰：「『我身吉祥有所緣，　　於今天時大霖雨，　　汝促開戶無惱我，　　且持食來活我命。』",
    "T03n0154_005:0103c15_0": "「其婦以偈答曰：「『我如所念如所造，　　卿所讒哳多所貪，　　今遭凶危如得華，　　後方當更獲其實。",
    "T03n0154_005:0103c18_0": "　　我之所頌亦可受，　　具足成酪致醍醐，　　值此勤苦眾惱已，　　當詣屏猥處閑居。』",
    "T03n0154_005:0103c20_0": "「去彼不遠，有一神仙梵志道人，遙聞其聲而歌頌曰：「『不覩惡罪果，　　緣是遭苦患，　　以故莫作罪，　　將無受大惱。』」",
    "T03n0154_005:0103c24_0": "佛告諸比丘：「欲知爾時烏妻不乎？",
    "T03n0154_005:0103c24_1": "今此比丘尼是也；其烏夫，出家子為沙門被打搣者是也；爾時仙人，則吾是也。",
    "T03n0154_005:0103c26_2": "昔日相遇，今世相值。」",
    "T03n0154_005:0103c27_3": "佛說如是，莫不歡喜。",
    "T03n0154_005:0103c28_0": "佛說驢駝經第五十(丹本此經為第四十九)聞如是：一時佛遊舍衛祇樹給孤獨園，與大比丘眾俱。",
    "T03n0154_005:0104a01_1": "爾時有一比丘新學，遠來客至此國，諸比丘欲求猗籌。",
    "T03n0154_005:0104a02_2": "諸比丘聞，不與猗籌：「今觀於子，行不具足舉動不祥，將無於此造損耗業。」",
    "T03n0154_005:0104a04_3": "爾時新學不得猗籌，復詣餘處，求索猗籌。",
    "T03n0154_005:0104a05_4": "彼諸比丘，不問本末，速授猗籌。",
    "T03n0154_005:0104a06_5": "前比丘聞，即往問言：「卿何以故，不問本末便與猗籌？」",
    "T03n0154_005:0104a07_6": "比丘答曰：「吾授猗籌，有固不妄，當奉事我，供養以時。」",
    "T03n0154_005:0104a08_7": "有新比丘安詳雅步，舉動不暴，入出進退，不失儀法，類如佳人，不似凶惡。",
    "T03n0154_005:0104a10_8": "主比丘獨在不出，新學比丘復取衣鉢，取主比丘撾捶榜笞，就地縛束猶繫其口，將無所喚。",
    "T03n0154_005:0104a12_9": "人聞其聲，即於其夜，馳迸行走。",
    "T03n0154_005:0104a13_10": "天欲向曉，諸比丘眾，適聞其聲，皆來趣之，解其繫縛，則問其意。",
    "T03n0154_005:0104a15_11": "時彼比丘，本末為說，語比丘：「當共分布行求索之，使我還得衣鉢。」",
    "T03n0154_005:0104a16_12": "諸比丘答曰：「吾等語卿，莫得妄信，勿與猗籌，將無見抂，自在放恣，不用吾語，所可作者，今可自省。」",
    "T03n0154_005:0104a19_13": "時諸比丘，具啟世尊。",
    "T03n0154_005:0104a19_14": "佛言：「諸比丘！",
    "T03n0154_005:0104a20_15": "此比丘者，不但今世，為是凶人，所見侵抂，不知本末，而妄信也，所在相遇，輙為所侵。",
    "T03n0154_005:0104a22_16": "乃往過去，有梵志，名草驢駝，載瓦器，有持門戶，行於道路。",
    "T03n0154_005:0104a23_17": "遙見一奴，住於道傍，遙覩梵志，稍來近之，心欲劫奪。",
    "T03n0154_005:0104a25_18": "與之相見，梵志信之：『此人見我，來奉事我，有所施與，來親附我。』",
    "T03n0154_005:0104a26_19": "彼時梵志，以偈頌曰：「『汝處於四衢，　　顏貌有反覆，　　人未知本末？",
    "T03n0154_005:0104a29_20": "　　不選擇觀察。",
    "T03n0154_005:0104b01_0": "　　其道人覩此，　　淨修行最法，　　無有眾凶惡，　　當施供事我。』",
    "T03n0154_005:0104b03_0": "「爾時餘梵志，道共侶行，皆共謂言：『莫信此人，將無欺卿撾奪財物。』",
    "T03n0154_005:0104b04_1": "以偈頌曰：「『梵志無得趣見人，　　於四衢路莫妄信，　　搖動其目面無理，　　定將撾卿奪卿物。』",
    "T03n0154_005:0104b07_0": "「彼時梵志，不信伴語，反信賊奴，未有所益，佐助供養。",
    "T03n0154_005:0104b08_1": "於時彼奴，向於夜半，人見斷絕，即奔走前，撾捶梵志，破傷脚膝，眼眩躃地，奪其財物。",
    "T03n0154_005:0104b10_2": "草驢駝梵志亡失所有，又復破其膝，躃地啼泣，猶如小兒，稱怨呼嗟！",
    "T03n0154_005:0104b12_3": "時有一天，名淨修梵行，以偈頌曰：「『其求財於利，　　而行於愍哀，　　[怡台+龍]悷而自用，　　不從尊師教，　　皆當得是患，　　如彼梵志苦；　　從愚不慎路，　　獲罪如梵志。』」",
    "T03n0154_005:0104b17_0": "佛告諸比丘：「爾時梵志草驢駝者，今此比丘授新學比丘猗籌者是；髠鉗惡奴，新比丘心懷惡依猗籌緣是劫盜者是也；彼時諸異梵志，今諸比丘難彼比丘者是也；爾時淨修梵行天者，今吾身是。",
    "T03n0154_005:0104b21_1": "爾時相遇，今亦相值。」",
    "T03n0154_005:0104b22_2": "佛說如是，莫不歡喜。",
    "T03n0154_005:0104b23_0": "佛說孔雀經第五十一",
    "T03n0154_005:0104b24_0": "聞如是：一時佛遊舍衛祇樹給孤獨園，與大比丘眾千二百五十人俱。",
    "T03n0154_005:0104b25_1": "諸比丘悉共集會，皆共嗟歎，心念世尊：「得未曾有，一人興世，號曰如來、至真、等正覺，毀壞一切諸外異學，忽然幽冥無復光曜。",
    "T03n0154_005:0104b28_2": "未有佛時，致妙供養，衣被飲食，床臥之具，莫不恭事，自歸之者，佛現世間，是等之類言誨不行。」",
    "T03n0154_005:0104c01_3": "佛以道耳，遙聽比丘所共講議，即到其所，問諸比丘：「向者何論？」",
    "T03n0154_005:0104c03_4": "諸比丘具足自啟說：「我等集會，平等正覺，適興于世，諸外異學，便沒不現，忽然幽冥，無復光曜。」",
    "T03n0154_005:0104c05_5": "佛告諸比丘：「吾未興世，外學熾盛，如無日月，燭火為明。",
    "T03n0154_005:0104c06_6": "日月適出，燭火無明。",
    "T03n0154_005:0104c07_7": "今佛興世，異學皆沒，無復威曜，獨佛慧明，無所不炤。",
    "T03n0154_005:0104c08_8": "不但今世有殊異行也，前世亦然，未曾有法。",
    "T03n0154_005:0104c09_9": "乃往過去久遠世時，有一大國，在于北方邊地之土，號曰智幻。",
    "T03n0154_005:0104c11_10": "智幻土人，齎持烏來，至波遮梨國。",
    "T03n0154_005:0104c12_11": "其土國界，無有此烏，亦無異類奇妙之禽。",
    "T03n0154_005:0104c13_12": "時彼國人，見持烏來，歡喜踊躍，不能自勝，供養奉事，飲食果蓏，日日月月。",
    "T03n0154_005:0104c15_0": "而消息之。",
    "T03n0154_005:0104c15_1": "遠方之烏，而覺見之皆來集會，不可稱數，一國普共供養奉事，尊敬無量。",
    "T03n0154_005:0104c17_0": "於彼異時，有一賈人，復從他國齎三孔雀來，時眾人見微妙殊好，羽翼殊特，行步和雅，所未曾有。",
    "T03n0154_005:0104c19_1": "眾人共覩，聽其音聲，心懷踊躍，又加於前千億萬倍，皆棄於烏，不復供事。",
    "T03n0154_005:0104c21_2": "烏無威曜，忽然無色，如日之出，燭火不現，永無復心在諸烏許，普悉愛敬於彼孔雀，視之無厭；前所敬養諸烏之具，皆以供養孔雀之形，尊敬自歸，諸烏皆沒，不知處所。",
    "T03n0154_005:0104c25_3": "於時有天，即歎頌曰：「『未見日光時，　　燭火獨為明，　　諸烏本見事，　　水飲及果蓏。",
    "T03n0154_005:0104c28_0": "　　由音聲具足，　　日出止樹間，　　諸烏所見供，　　於今悉永無。",
    "T03n0154_005:0105a01_0": "　　當觀此殊勝，　　無尊卑見事，　　尊上適興現，　　卑賤無敬事。』」",
    "T03n0154_005:0105a03_0": "於是賢者阿難，緣世尊教，心懷踊躍，以頌讚曰：「如佛不興出，　　導師不現世，　外沙門梵志，　　皆普得供事。",
    "T03n0154_005:0105a07_0": "　今佛具足音，　　明白講說法，　諸外異學類，　　永失諸供養。」",
    "T03n0154_005:0105a09_0": "佛告諸比丘：「欲知爾時孔雀者，我身是也；烏者，諸外異學也；天者，阿難也。",
    "T03n0154_005:0105a10_1": "於時在世，雖講經法，未除三毒生老病死，不能究竟除塵勞垢，淨修梵行。",
    "T03n0154_005:0105a12_2": "於今如來興于世間，如來、至真、等正覺、明行成為、善逝、世間解、天人師、無上士、道法御，號佛、世尊，於今說法具足究竟，淨修梵行離諸塵垢，除婬怒癡生老病死，獨步三界而無所畏，降伏諸邪眾外異學，莫不歸伏，一切蒙度。」",
    "T03n0154_005:0105a17_3": "佛說是時，莫不歡喜。",
    "T03n0154_005:0105a19_0": "佛說仙人撥劫經第五十二",
    "T03n0154_005:0105a20_0": "聞如是：一時佛遊王舍城靈鷲山，與大比丘千二百五十人俱。",
    "T03n0154_005:0105a21_1": "爾時錦盡手長者至舍利弗所，諷誦經法。",
    "T03n0154_005:0105a22_2": "還歸其家，厭所居處，下其鬚髮，而為沙門，未得羅漢，一切所造，皆已備足。",
    "T03n0154_005:0105a24_3": "時諸比丘往見世尊：「今我等察錦盡手，稽首面見，聞說法律，尋時出家，而為沙門。",
    "T03n0154_005:0105a26_4": "博聞多智，講若干法，言談雅麗，庠序無獷，興起禪思，故復還家。",
    "T03n0154_005:0105a27_5": "世尊！",
    "T03n0154_005:0105a27_6": "如是，隨其所應未得羅漢，無根無著法，以未成就覩見生死周旋迴轉，不得解脫，如佛所教，如來、至真、等正覺所獲安隱。」",
    "T03n0154_005:0105b01_7": "佛告諸比丘：「何足為怪？",
    "T03n0154_005:0105b02_8": "吾成無上正真道，為最正覺，錦盡手為舍利弗雖見教化度於四患，吾於異世，以凡夫身，廣說經法，度諸懃苦，乃為殊特。",
    "T03n0154_005:0105b05_9": "往昔過去久遠世時，有一仙人，名曰撥劫，得五神通。",
    "T03n0154_005:0105b06_10": "時為國王，所見奉事，愛敬無量，神足飛行，往返王宮。",
    "T03n0154_005:0105b07_11": "彼時國王供養仙人一切施安，坐在王邊，日日如是。",
    "T03n0154_005:0105b09_0": "王奉仙人，布髮而行，手自斟酌百種飲食，積有年歲，供養無限。",
    "T03n0154_005:0105b10_1": "於時彼王有小緣務，王有一女，端正姝好，於世希有，王甚敬重，重之無量，女未出門。",
    "T03n0154_005:0105b12_2": "王告女曰：『汝見吾不？",
    "T03n0154_005:0105b13_0": "供養仙人，奉事慇懃，不敢失意。』",
    "T03n0154_005:0105b13_1": "女則白曰：『唯然，已見。』",
    "T03n0154_005:0105b14_2": "王告之曰：『今吾有事，當遠遊行，汝供養之，亦當如我事莫失意。』",
    "T03n0154_005:0105b15_3": "「時彼仙人，從空中飛下，至王宮內，王女見來，以手擎之，坐著座上。",
    "T03n0154_005:0105b17_4": "適以手擎，觸體柔軟，即起欲意，適起欲心，愛欲興盛，尋失神足，故不能飛行。",
    "T03n0154_005:0105b19_5": "思惟經行，欲復神足，故不能獲。",
    "T03n0154_005:0105b20_6": "時彼仙人，見國王女，貪欲意起，不能從志，步行出宮，如是所為，其音暢溢，莫不聞知。",
    "T03n0154_005:0105b22_7": "時無央數人，皆來集會。",
    "T03n0154_005:0105b22_8": "王行事畢，還入其宮，聞其仙人，失于無欲，墮恩愛中，失其神足，不能飛行。",
    "T03n0154_005:0105b24_9": "王時夜至其宮，獨竊自行，往見仙人，稽首足下，以偈頌曰：「『吾聞大梵志，　　卒暴皆貪欲，　　為從何所教？",
    "T03n0154_005:0105b28_10": "　　何因習色欲？』",
    "T03n0154_005:0105b29_0": "「時撥劫仙人，以偈答王曰：「『吾實爾大王，　　如聖之所聞，　　已墮於邪徑，　　以王遠吾故。』",
    "T03n0154_005:0105c03_0": "「王以偈問曰：「『不審慧所在，　　及善惡所念，　　假使發慾心？",
    "T03n0154_005:0105c05_1": "　　不能伏本淨。』",
    "T03n0154_005:0105c06_0": "「時撥劫仙人，復以偈答王曰：「『愛慾失義利，　　婬心欝然熾，　　今日聞王語，　　便當捨愛慾。』",
    "T03n0154_005:0105c09_0": "「於時國王，教告仙人。",
    "T03n0154_005:0105c09_1": "仙人羞慚，剋心自責，宿夜精懃，不久即獲，還復神通。」",
    "T03n0154_005:0105c10_2": "佛告諸比丘：「爾時仙人撥劫，今舍利弗是；國王者，吾身是。」",
    "T03n0154_005:0105c12_3": "佛說如是，莫不歡喜。",
    "T03n0154_005:0105c13_0": "佛說清信士阿夷扇持父子經第五十三聞如是：一時佛遊舍衛祇樹給孤獨園，與大比丘千二百五十人俱。",
    "T03n0154_005:0105c15_1": "有一清信士，有子聰明，智慧辯才，在在所興，無所不博，能自竪立，而無懈怠，明了殊絕；又曉家業買賣之利，多獲財寶，供養父母；佛威神護諸天宿衛，無央數人，所共愛敬。",
    "T03n0154_005:0105c19_2": "不可父意，不愛念之，常憎惡見，驅使出舍，數加捶杖，不能復堪，馳至他國。",
    "T03n0154_005:0105c21_3": "在於異土賈作治生，方便計校興造，時節不失，不廢所業，多積財寶。",
    "T03n0154_005:0105c23_4": "清信士，聞多積財寶，遙遣人呼使來歸，子不肯還。",
    "T03n0154_005:0105c24_5": "清信士復遣人行，設使不來，遣財物來。",
    "T03n0154_005:0105c25_6": "慇懃諫曉，都不肯遣。",
    "T03n0154_005:0105c25_7": "其子報曰：「父困苦我，不可復計，至使令我不能發心所遣遺也，復難自往。」",
    "T03n0154_005:0105c27_8": "時清信士，對比丘眾，自訟說意：「其子有病，不順父母。」",
    "T03n0154_005:0105c28_9": "諸比丘具以啟佛。",
    "T03n0154_005:0105c29_10": "世尊告曰：「此清信士，不但今世與子不和，前世亦然，福德殊異，有所造行，無所違失，不可其心。",
    "T03n0154_005:0106a02_11": "比丘且觀於此，其子智慧殊特，德不可量，不可其心，不欲聞其聲，復欲思得。」",
    "T03n0154_005:0106a04_12": "佛告諸比丘：「乃往過去久遠世時，有一人，名曰阿夷扇持，為獼猴師，教於獼猴，舉動法則，技術戲笑，多所悅豫，於眾人民。",
    "T03n0154_005:0106a07_13": "以此技術，無央數人，悉共愛敬，遠近皆來，觀其技術，蒙是之恩，多獲財利。",
    "T03n0154_005:0106a09_14": "其阿夷扇持，前後獼猴，大得眾物，撾捶搏蹹。",
    "T03n0154_005:0106a10_15": "其人異日，將彼獼猴入於城中，縛著於柱，撾捶毒痛，毀辱折伏。",
    "T03n0154_005:0106a11_16": "於時獼猴，竊得默出，馳走入山，閑居獨處，近附仙人，依之止頓，採取果蓏，供養仙人，復自食之。",
    "T03n0154_005:0106a14_17": "阿夷扇持聞之，走在其處空閑山中，而遣人使呼之來還。",
    "T03n0154_005:0106a15_18": "獼猴不肯，遙報之曰：『吾今續念，前困毒我，眾患難量，前時我父，橫無過罪，而見加毒，毀辱叵言，今故馳走，來入山中。』",
    "T03n0154_005:0106a18_19": "阿夷扇持便自往謂獼猴言：『來歸還家。』",
    "T03n0154_005:0106a19_20": "默聲不肯。",
    "T03n0154_005:0106a19_21": "仙人報曰：『亦可原置。』",
    "T03n0154_005:0106a20_22": "答仙人曰：『吾置之耳。』",
    "T03n0154_005:0106a20_23": "仙人報曰：『敢可強致，小勸喻之，然後將行。",
    "T03n0154_005:0106a21_24": "假使強欲致之，儻不能也。』",
    "T03n0154_005:0106a22_25": "其人答曰：『假使方便欲致之去，不肯往者，吾當作計。』",
    "T03n0154_005:0106a23_26": "即時以偈而歌頌曰：「『卿賢柔善子，　　譬如鹿就蔭，　　便從樹枝下，　　得無飢渴死。』",
    "T03n0154_005:0106a26_0": "「爾時獼猴以偈答曰：「『不仁和生我，　　我自知志性，　　從何所覩聞，　　獼猴為柔賢。",
    "T03n0154_005:0106a29_0": "　　我到諸方面，　　未有中間念，　　假使有邪長，　　終不能制意。",
    "T03n0154_005:0106b02_0": "　　吾今續念之，　　君阿夷扇持，　　將我入城中，　　縛柱加毒痛。",
    "T03n0154_005:0106b04_0": "　　於今不忘之，　　撾捶我苦毒，　　我已得自在，　　不能就君困。』」",
    "T03n0154_005:0106b06_0": "佛告諸比丘：「欲知爾時阿夷扇持子，今清信士子是也；清信士者，則今父也；其仙人者，我身是也。",
    "T03n0154_005:0106b08_1": "如是具足，當分別說。」",
    "T03n0154_005:0106b08_2": "佛說如是，莫不歡喜。",
    "T03n0154_005:0106b10_0": "佛說夫婦經第五十四",
    "T03n0154_005:0106b11_0": "聞如是：一時佛遊舍衛祇樹給孤獨園，與大比丘千二百五十人俱。",
    "T03n0154_005:0106b12_1": "有清信士，其婦端正，面貌殊好，威光巍巍，威德無倫，聰明智慧，言語辯才，多所悅豫，眾人所敬。",
    "T03n0154_005:0106b14_2": "於時夫聟不敬重之，憎惡不歡，不欲見之；反更敬愛不急老嫗僕使為妾，而敬重之。",
    "T03n0154_005:0106b16_3": "其婦見聟心異不和，志在下使，便謂其夫：「假使卿心不相喜者，儻當見聽，出家為道作比丘尼。」",
    "T03n0154_005:0106b19_4": "數數如是，聟便聽之。",
    "T03n0154_005:0106b19_5": "即便出家為道作比丘尼，晝夜精進行道，未久證得羅漢。",
    "T03n0154_005:0106b21_6": "然於後時，其清信士所敬女人歸非常沒。",
    "T03n0154_005:0106b22_7": "時清信士便行求索，得前時所妻為比丘尼，呼之歸家。",
    "T03n0154_005:0106b23_8": "比丘尼不肯隨之：「吾已出家，則為他人，更生異世，罪福不同。」",
    "T03n0154_005:0106b24_9": "時比丘尼聞，往白世尊，說其本末。",
    "T03n0154_005:0106b25_10": "佛告諸比丘：「是清信士，前世毀辱此有德之人，不但今世。",
    "T03n0154_005:0106b27_11": "又此女人，生生有德，有殊特之志，此人常壞亂之。",
    "T03n0154_005:0106b28_12": "今比丘尼，已入大路，復欲毀之，不得從願。」",
    "T03n0154_005:0106b29_13": "佛告比丘：「乃古無數世時，有一梵志，婦名蓮華，端正殊好，面顏殊妙，色像第一，於世希有，名德難及。",
    "T03n0154_005:0106c02_14": "其梵志有一婢使，而親近之，順敬於婢，不肯恭敬蓮華之婦，不喜見之，反用婢語，將婦出舍。",
    "T03n0154_005:0106c05_15": "至于山間，上優曇鉢樹，擇諸熟果而取食之，棄諸生果而用與婦。",
    "T03n0154_005:0106c06_16": "其婦問曰：『君何故獨噉熟果，生者棄下，而持相與？』",
    "T03n0154_005:0106c08_17": "其夫答曰：『欲得熟者，何不上樹而自取之？』",
    "T03n0154_005:0106c09_18": "其婦答曰：『卿不與我，我不能得。",
    "T03n0154_005:0106c09_19": "當從夫命。』",
    "T03n0154_005:0106c10_20": "婦即上樹。",
    "T03n0154_005:0106c10_21": "夫見婦上樹，尋時下樹，以諸荊棘遮樹四面，欲使不下置在樹上，捨之而去，欲令便死。",
    "T03n0154_005:0106c12_22": "「於時國王，與諸大臣，共行遊獵，過彼樹下。",
    "T03n0154_005:0106c13_23": "見其女人，端正殊好，顏貌殊異，世所希有，即問女人：『卿為何人？",
    "T03n0154_005:0106c15_24": "為所從來？』",
    "T03n0154_005:0106c15_25": "其婦本末為彼國王說所變故。",
    "T03n0154_005:0106c16_26": "王見女人，女相具足，無有眾瑕，心自念言：『其彼梵志，愚騃無智，非是丈夫，而不敬憙于此女人。』",
    "T03n0154_005:0106c18_27": "除棘載去，至其宮內，立為王后。",
    "T03n0154_005:0106c19_28": "其后智慧辯才難及，互用摴蒱及以六博書疏通利，遠近女人，來共博戲，王后輙勝，無能當者。",
    "T03n0154_005:0106c21_29": "「於時梵志，遙聞彼王有后端正工於博戲，其有來者，王后得勝，無不歸伏，莫能勝者。",
    "T03n0154_005:0106c23_30": "心自念言：『且是我前婦，非是異人，其我前婦，博戲第一。』",
    "T03n0154_005:0106c24_31": "又彼梵志亦工博戲，欲詣王現其技術。",
    "T03n0154_005:0106c25_32": "時王后聞一梵志形像如此，及其顏貌長短好醜，即心念言：『是我前夫。』",
    "T03n0154_005:0106c27_33": "於時梵志詣王宮門，王即見之，遙試博戲，侍人名齒。",
    "T03n0154_005:0106c28_34": "於時梵志，以偈頌曰：「『髮好長八尺，　　其眉若如畫，　　柔軟上第一，　　當念熟果蓏。』",
    "T03n0154_005:0107a03_0": "「於是王后以偈答曰：「『往時婢自在，　　其志好其所，　　敬重為第一，　　劫取為第一。』",
    "T03n0154_005:0107a06_0": "「時梵志復以偈答王后曰：「『詣閑居龍處，　　龍象常所遊，　　於彼相娛樂，　　當念熟果蓏。』",
    "T03n0154_005:0107a09_0": "「王后以偈答梵志曰：「『獨自噉熟果，　　生者棄與我，　　是吾宿因緣，　　梵志所劫取。』",
    "T03n0154_005:0107a12_0": "「於時梵志，心中懷恨，即自剋責，悔無所及。」",
    "T03n0154_005:0107a13_0": "佛告諸比丘：「爾時梵志，今清信士是；其婦者，今婦是；彼國王者，吾身是。",
    "T03n0154_005:0107a14_1": "爾時起亂，今亦如是。」",
    "T03n0154_005:0107a15_2": "佛說如是，莫不歡喜。",
    "T03n0154_005:0107a16_0": "佛說譬喻經第五十五",
    "T03n0154_005:0107a17_0": "過去無數劫時，有獨母賣麻油膏為業。",
    "T03n0154_005:0107a18_0": "時有比丘，日日於是母許，取麻油膏，為佛然燈，積有年數。",
    "T03n0154_005:0107a19_1": "佛後授比丘決：「汝後當作佛，諸天國王人民，悉往賀比丘。」",
    "T03n0154_005:0107a20_2": "比丘言：「我受恩。」",
    "T03n0154_005:0107a21_3": "獨母聞比丘授決，便到佛所白言：「此比丘，然麻油膏者，我所有，願佛復授我決。」",
    "T03n0154_005:0107a23_0": "佛言：「此比丘作佛時，汝當從其受決。」",
    "T03n0154_005:0107a23_1": "佛告舍利弗：「是時比丘者，提惒竭佛是；時獨母，我身是也。」",
    "T03n0154_005:0107a25_2": "昔維耶離國，有一長者，聞佛來化，即詣佛所，稽首禮足，白佛言：「意欲請佛一時三月。」",
    "T03n0154_005:0107a27_3": "佛默可之。",
    "T03n0154_005:0107a27_4": "即攝衣持鉢，就長者家。",
    "T03n0154_005:0107a28_0": "餘人請者，不能復得，皆興恚意，圖害長者，便剋日舉兵，圍舍數重。",
    "T03n0154_005:0107a29_1": "長者怖懅，至心於佛，無復他想。",
    "T03n0154_005:0107b01_2": "佛為說法，若干要語，長者及眷屬，皆逮不起法忍。",
    "T03n0154_005:0107b02_3": "佛從座起，出解外人，說恚害之苦報，嘆和慈之福。",
    "T03n0154_005:0107b03_4": "若干要言，眾人意解八萬四千，發無上正真道意。",
    "T03n0154_005:0107b05_0": "諸比丘白佛：「今此大會，見佛意解，為是遭時也？",
    "T03n0154_005:0107b06_1": "為宿有因緣乎？」",
    "T03n0154_005:0107b06_2": "佛言：「今此眾會，一時度者，皆宿與佛有因緣故！」",
    "T03n0154_005:0107b07_3": "比丘白言：「願佛本末說之，聞者增益功德。」",
    "T03n0154_005:0107b08_4": "佛言：「昔有一國居近大海，時王名薩和達，以慈治國，視民如子。",
    "T03n0154_005:0107b10_5": "國有大災，三年不雨，人民飢餓。",
    "T03n0154_005:0107b10_6": "王召梵志道士，問當雨不？",
    "T03n0154_005:0107b11_7": "占者答曰：『滿十年乃有雨耳！』",
    "T03n0154_005:0107b12_8": "王聞是語，恐人民死盡，愁憂不樂：『當作何計以濟國人乎？』",
    "T03n0154_005:0107b13_9": "復念曰：『唯當身施以救眾生耳！』",
    "T03n0154_005:0107b14_10": "便齋戒清淨，叉手向十方曰：『以我前後所作善行，若有福報者，願生海中，作大身魚，以肉供養眾。』",
    "T03n0154_005:0107b16_11": "便閉口不食。",
    "T03n0154_005:0107b17_12": "七日命終，得生為魚，身長四千里，具識宿命，便墮海岸上，正像黑山。",
    "T03n0154_005:0107b18_13": "人民見山，怪那得有是山？",
    "T03n0154_005:0107b19_14": "皆往視之，乃知大魚。",
    "T03n0154_005:0107b19_15": "舉國皆往，乃解取食，得免飢困，國遂還復，豐熟如故。」",
    "T03n0154_005:0107b21_16": "告諸比丘：「爾時魚者，我身是也；爾時食我肉者，今維耶離國人是。",
    "T03n0154_005:0107b22_17": "如來往者以肉活眾生，一世中耳。",
    "T03n0154_005:0107b23_18": "今以道慧救護識神，還復本無，長離三界，眾苦永滅矣。",
    "T03n0154_005:0107b24_19": "菩薩勤苦具足三施。",
    "T03n0154_005:0107b25_20": "何謂三施？",
    "T03n0154_005:0107b25_21": "外施、內施、大施，是為三施。",
    "T03n0154_005:0107b26_22": "衣食珍寶，國土妻子，是為外施。",
    "T03n0154_005:0107b27_0": "支體骨肉，頭目髓腦，是為內施。",
    "T03n0154_005:0107b27_1": "四等六度，四諦非常，十二部經，為眾生說，是為大施。",
    "T03n0154_005:0107b29_0": "求道之法，三施具足，乃疾得佛。」",
    "T03n0154_005:0107b29_1": "佛說是時，無數眾生皆發無上正真道意。",
    "T03n0154_005:0107c01_2": "首達耆年尊，教化五千人。",
    "T03n0154_005:0107c02_3": "惟先年少，其智深遠，行諸國土，教化六萬人，展轉與首達共會。",
    "T03n0154_005:0107c03_4": "首達弟子，見惟先智慧勇猛，悉欲往崇之。",
    "T03n0154_005:0107c04_5": "首達謂諸學者：「惟先年幼，其慧薄少。」",
    "T03n0154_005:0107c05_6": "惟先竊聞其言：「菩薩法者，當相供養，行諸國土，視若見佛。",
    "T03n0154_005:0107c07_7": "今我無護，而起同法之意。」",
    "T03n0154_005:0107c07_8": "惟先其夜默然而去其國土。",
    "T03n0154_005:0107c08_9": "所以者何？",
    "T03n0154_005:0107c08_10": "欲令學者供養首達。",
    "T03n0154_005:0107c09_11": "首達者用誹謗惟先故，墮摩呵泥梨六十劫，既出得為人，無舌六十劫。",
    "T03n0154_005:0107c11_12": "所以者何？",
    "T03n0154_005:0107c11_13": "不制心口意故，而失菩薩法。",
    "T03n0154_005:0107c12_0": "罪盡已後，逮前功德，自致得佛，號字釋迦文。",
    "T03n0154_005:0107c13_1": "佛告諸學者：「其首達者，則吾身是，惟先者，今現阿彌陀佛是。」",
    "T03n0154_005:0107c14_2": "其坐中一切皆悉言：「其失小耳，得罪甚大。」",
    "T03n0154_005:0107c15_3": "佛告諸會者：「身口意不可不護，其有信者，奉行而得道，所作過惡，能自覺改悔首，其過可得微輕。",
    "T03n0154_005:0107c17_4": "昔無數劫時，有一人大興布施，供養外道梵志無數千人。",
    "T03n0154_005:0107c19_5": "數年之中，諸梵志法，知經多者，得為上座，中有梵志年耆多智，會中第一。",
    "T03n0154_005:0107c21_0": "時儒童菩薩，亦在山中，學諸經術，無所不博。",
    "T03n0154_005:0107c22_1": "時來就會，坐其下頭，次問所知，展轉不如，乃至上座。",
    "T03n0154_005:0107c23_2": "問長老梵志所知，亦不如儒童，十二年向已欲滿，知經多者，當以九種物以用施之。",
    "T03n0154_005:0107c25_3": "九種物者——金、馬、銀、鞍、勒及端正女、金澡罐及金澡盤、金銀床席，皆絕妙好，如是之比，有九種物。",
    "T03n0154_005:0107c27_4": "長老梵志，便自思惟：『吾十二年中，無係我者，而此年少，欻乃勝吾，人可羞恥。",
    "T03n0154_005:0107c29_5": "物不足言，失名不易。』",
    "T03n0154_005:0108a01_6": "便語儒童：『所施九物，盡當相與，卿小下我，使吾在上。』",
    "T03n0154_005:0108a02_7": "儒童答曰：『吾自以理，不強在上，若我知劣，我自在下，無所恨也。』",
    "T03n0154_005:0108a04_0": "梵志懊惱，避座與之，七寶挍飾，極為精妙。",
    "T03n0154_005:0108a05_1": "長老梵志，因問儒童：『卿之學問，何所求索？』",
    "T03n0154_005:0108a06_2": "答言：『吾求阿惟三佛，度脫萬姓。』",
    "T03n0154_005:0108a06_3": "長老梵志，心毒恚生，內誓願言：『吾當世世壞子之心令不得成，若故作佛亦亂之不宜。』",
    "T03n0154_005:0108a08_4": "復念言：『善惡殊途，恐不相值，唯當大修德爾乃相遇耳。』",
    "T03n0154_005:0108a10_5": "便行六度無極，兼修諸善，恒無廢捨之意。",
    "T03n0154_005:0108a11_6": "於是別去，施主九物與諸梵志，使各分之已，各減一銀錢追與儒童：『不受九物，使吾之等普分得之。』",
    "T03n0154_005:0108a13_7": "儒童受已，各自別去。",
    "T03n0154_005:0108a14_8": "菩薩道成，調達恒與菩薩相隨，俱生俱死，共為兄弟，恒壞菩薩。",
    "T03n0154_005:0108a15_9": "爾時長老梵志，調達是也；儒童者，釋迦文佛是；以本誓故，恒不相離，是其本末也。」",
    "T03n0154_005:0108a18_0": "師言：「學當有善知識。",
    "T03n0154_005:0108a18_1": "昔有驢一頭，其主恒令與馬相隨，飲食行來，常與馬俱。",
    "T03n0154_005:0108a19_2": "馬行百里，亦行百里，馬行千里，亦行千里，衣毛嗚呼，與馬相似。",
    "T03n0154_005:0108a21_3": "後時與驢相隨，飲食行來，與驢共侶，驢行百里，亦行百里，驢行千里，亦行千里，毛衣頭軀，悉為似驢。",
    "T03n0154_005:0108a23_4": "嗚呼唉痾，純為是驢，遂至老死，不復作馬。",
    "T03n0154_005:0108a24_5": "學者亦如是，隨善知識，則日精進，精進者，得道駛。",
    "T03n0154_005:0108a26_6": "隨惡知識，則日懈怠，懈怠者，是為長沒也。」",
    "T03n0154_005:0108a28_0": "昔者外國婆羅門，事天作寺舍，好作天像，以金作頭。",
    "T03n0154_005:0108a29_1": "時有盜賊，登天像挽取其頭，都不動，便稱南無佛！",
    "T03n0154_005:0108b01_2": "便得頭去。",
    "T03n0154_005:0108b01_3": "明日婆羅門失天頭，天頭若去，眾人聚會，天神失頭，是為無有神。",
    "T03n0154_005:0108b03_4": "神著一婆羅門：「賊人取我頭不能得，便稱南無佛！",
    "T03n0154_005:0108b04_5": "諸天皆驚動，是故得我頭。」",
    "T03n0154_005:0108b05_6": "諸婆羅門言：「天不如佛！」",
    "T03n0154_005:0108b05_7": "皆去事佛，不復事天。",
    "T03n0154_005:0108b06_8": "賊人稱南無佛！",
    "T03n0154_005:0108b06_9": "得天頭去。",
    "T03n0154_005:0108b06_10": "何況賢者稱南無佛？",
    "T03n0154_005:0108b07_11": "十方尊神不敢當，但精進勿得懈怠。",
    "T03n0154_005:0108b09_0": "昔有沙門，晝夜誦經，有狗伏床下，一心聽經，不復念食。",
    "T03n0154_005:0108b10_1": "如是積年，命盡得人形，生舍衛國中作女人。",
    "T03n0154_005:0108b11_2": "長大見沙門分衛，便走自持飯與，歡喜如是。",
    "T03n0154_005:0108b12_3": "後便追沙門去，作比丘尼，精進得應真道也。",
    "T03n0154_005:0108b13_4": "昔有國王，於城外大作伎樂，國中人民皆共觀之。",
    "T03n0154_005:0108b14_5": "城中有一家，其父有疾，不能行步，家室共扶，將令強行出城，便止樹下，不能自致，語家中言：「汝行觀來還，乃將我歸。」",
    "T03n0154_005:0108b17_6": "時天帝釋作一道人過其邊，便呼病人：「汝隨我去，我能令汝病愈。」",
    "T03n0154_005:0108b19_7": "人聞大喜，便起隨去。",
    "T03n0154_005:0108b19_8": "釋遂將上天，至天帝宮，見金珍寶，非世所有，意中生念，欲從求乞。",
    "T03n0154_005:0108b21_9": "有人語言：「可從求瓶。」",
    "T03n0154_005:0108b22_10": "病人便前詣釋言：「我欲去，願乞此瓶。」",
    "T03n0154_005:0108b23_0": "釋便與之。",
    "T03n0154_005:0108b23_1": "語之言：「此中有物，在汝所願。」",
    "T03n0154_005:0108b24_0": "病人即持歸，室家相對共探之，輙得心中所欲金銀珍寶，恣意皆因，大會宗親，諸家內外共相娛樂。",
    "T03n0154_005:0108b26_1": "醉飽已後，因取瓶跳之：「我受汝恩，令我富饒。」",
    "T03n0154_005:0108b27_2": "跳踉不止，便墮地破之，所求不能復得。",
    "T03n0154_005:0108b28_3": "佛之經戒，譬如寶瓶，初聞精進，所願必得；後小懈慢，忘經失戒，譬如瓶破，無所復得也！",
    "T03n0154_005:0108c01_4": "法家婦女，著金銀珠環，有四事上生天上：一者、著金銀珠環，若有明經者，聞經歡喜，脫持布施，是一福得生天上。",
    "T03n0154_005:0108c04_5": "二者、若見遠方沙門興起塔寺歡喜，脫金銀布施勸助，是二福得生天上。",
    "T03n0154_005:0108c06_0": "三者、若貧窮困厄人，聞佛說布施第一行，便解布施，三福得生天上。",
    "T03n0154_005:0108c07_1": "四者得疾病臨命終時，脫持布施，救助我命，目自見施，是人命盡，歡喜不懼，得上生天。",
    "T03n0154_005:0108c09_2": "是以法家婦女，有四事行，著金銀寶環，得生於天上。",
    "T03n0154_005:0108c12_0": "生經卷第五"
}