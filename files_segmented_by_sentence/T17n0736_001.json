{
    "T17n0736_001:0538a03_0": "佛說四自侵經",
    "T17n0736_001:0538a05_0": "西晉三藏竺法護譯",
    "T17n0736_001:0538a06_0": "佛言：「夙夜不學，老不止婬，得財不施，不受佛言，是四出心，還自侵身。",
    "T17n0736_001:0538a07_1": "往古豪富，傲尊自恣，國王、帝主、世俗愚人，但知晝夜過疾，不覺命盡，常欲瞋怒，強佷自用，婬憍貪富，今為所在？",
    "T17n0736_001:0538a10_2": "不好經道，惡聞自侵，走心恣意，放逸無禁，當爾之時，不覺飢渴，不能自惟九孔瘡痍，臭處不淨，行止臥覺，百端諸事，種苦惱根，慢於大法，不曉愛身。",
    "T17n0736_001:0538a13_3": "老病來時，姿顏則變，五樂之欲，不可常得。",
    "T17n0736_001:0538a14_4": "病著床時，擾動不安，死命忽至，身當敗壞，安得久乎？",
    "T17n0736_001:0538a15_5": "死生不絕，惡道不休，己身壽命，亦與死生苦惱憂患，皆由己矣。",
    "T17n0736_001:0538a17_6": "「以是觀之，何者是人？",
    "T17n0736_001:0538a17_7": "婬色戲樂，歌舞倡伎，幾何間耶？",
    "T17n0736_001:0538a18_8": "若如呼吸。",
    "T17n0736_001:0538a18_9": "慧之明之，改其志分，守身貞潔，世間所有一歸空無。",
    "T17n0736_001:0538a19_10": "假使歌戲，人不歡樂，不以為快，歌者便恥。",
    "T17n0736_001:0538a20_11": "眾人迷惑，常樂伎樂，疾病憂至，爾乃愁慼。",
    "T17n0736_001:0538a21_12": "安隱之時，多事萬端，不為身計，已招萬罪，殃禍響應，不能分別。",
    "T17n0736_001:0538a23_13": "所因致身，身若畫瓶，內滿不淨，臭處膿血，猶如革囊，裹於不淨，不知內外身當歸盡。",
    "T17n0736_001:0538a25_14": "常以彩色，脂粉莊嚴，自謂端正，顏貌無雙，不察九孔瘡病流出，斯人之等，羅網所纏，莫能觀身。",
    "T17n0736_001:0538a27_15": "「譬如幻化，慌惚不現，唯有道士覩世俗人迷惑如此，常自計身，諦觀一切擾擾紜紜，但諍咽喉不急之事，禍從口出，千殃萬罪，還自纏繞。",
    "T17n0736_001:0538b01_16": "或相害傷，忿怒成仇，皆由貪起，競諍利欲。",
    "T17n0736_001:0538b02_17": "群迷雷同，不識道義之真、俗偽之惑，老死忽至，不得自由。",
    "T17n0736_001:0538b03_18": "仁賢知者，若能曉了，財物非常，忽若風雨暴至，如電如夢幻化野馬，無常對至，人所不喜，終始連鎖，縛著相隨，不離五陰、六衰之獄。",
    "T17n0736_001:0538b06_19": "「不孝師父，疏遠道慧，貪身骨肉，婬態不休，耳、目、鼻、口、身、心六事，但種災患，多於天下草木之栽；恩愛之心，既廣且長，喻於江海。",
    "T17n0736_001:0538b09_20": "從生至老，經事萬端，雖有顏貌端正姝好，當以庠序觀察非常、苦空、非身。",
    "T17n0736_001:0538b11_21": "而反迷惑，自見邪利，沈溺五音，匿能在內，不能攝心，遊逸四方，造俗方便，不在時節漏剋之念，不在行步吉祥之間。",
    "T17n0736_001:0538b14_22": "願一伏心，盡力削除眾厄之患，莫若嬰兒不別好醜，屎尿不淨矣！",
    "T17n0736_001:0538b15_23": "「勤修精進，棄惡無處則可離惱，生老病死朽敗之患。",
    "T17n0736_001:0538b16_24": "自惟念之，從三十三無思想天，都在三處，終始之難。",
    "T17n0736_001:0538b17_25": "發心學道，識道不諦，貪身散意，還墮六情；當諦思計，生死正心無復往來，終始乃斷。",
    "T17n0736_001:0538b19_26": "人著色味，諸情不絕，反畏禁戒；眾疑不除，吸吸計常，覩目前事。",
    "T17n0736_001:0538b21_27": "以是之故，五道不止，則復獲身。",
    "T17n0736_001:0538b22_28": "除刈六情，揃去五陰，修行則安。",
    "T17n0736_001:0538b22_29": "見可貪者，則自省己。",
    "T17n0736_001:0538b23_30": "不受六入，則無憂懼，已無所懼，則入道場，得向慧門。",
    "T17n0736_001:0538b24_31": "學者猶豫心不專恒，或進或退，故使迷惑，往來不絕。",
    "T17n0736_001:0538b25_32": "「假喻言之，曾為怨家，後更和解，至重相親，前作士夫，後更驚怯，意以向道，中復違失，還墮六入，此之謂也。",
    "T17n0736_001:0538b28_33": "還墮五道生死之惱，飲苦食毒，更相吞沒，不避親戚，不別宗門，不自覺知。",
    "T17n0736_001:0538b29_34": "巍巍佛聖，目覩之耳，痛其失道，故垂四等慈悲喜護，愍傷萬姓，萠類之兆，未見群類，苟懷一分志不轉易。",
    "T17n0736_001:0538c03_35": "「假使有人，至心欲度，當諦思計，一心行道，勿言我家宗親，恩愛之戀，當知無常，假借是身，合會相偶，皆當別離。",
    "T17n0736_001:0538c05_36": "長有憂患，寄生相因，萬物歸空，皆非我所。",
    "T17n0736_001:0538c06_37": "曉知無者，則度天下十方人民。",
    "T17n0736_001:0538c07_38": "諸為業道者，不疑惠施，不懷忿怒，捨貪愛心，因緣皆斷，道人觀察可否之事，內自省身。",
    "T17n0736_001:0538c09_39": "譬如夢幻，喻如軍征，百萬之眾，恃怙名將，以却怨敵。",
    "T17n0736_001:0538c10_40": "道人伏心制意，修法奉道，順行戒禁，身意清白，布恩施德，除棄忿怒、憍奢、諍訟，專精行道，無得為礙，志在軌迹。",
    "T17n0736_001:0538c12_41": "若將帥眾也，先自正心，爾乃身行，身心俱正，則無所失。",
    "T17n0736_001:0538c14_42": "已無所失，則無群侶，得道絕去，雄猛無雙，乃知道尊。",
    "T17n0736_001:0538c15_43": "「猶如世人所行不同，有事天神、地水火風、日月、山川、諸鬼神者，永無所益，故在周旋生死之裏，不得脫出羅網牢獄，但願長壽安樂自恣，獲百千歲，何足言乎！",
    "T17n0736_001:0538c18_44": "會當歸死。",
    "T17n0736_001:0538c19_45": "行道一日，勝壽百年，不計無常，而反貪愛，言有父母、兄弟妻子、中外親族，疾病忽至困劣著床，曉語親屬，分取吾痛，皆言不能，疾者乃覺也。",
    "T17n0736_001:0538c22_46": "「五種親戚，謂當益已，常坐汝等勤勞治生，隨時給足，使身墮貪，自縛、自侵。",
    "T17n0736_001:0538c24_0": "憂念九族，妨廢善行，壞亂道心，老病死來，善惡苦樂，獨自當之，無有代者。",
    "T17n0736_001:0538c25_1": "未得道者，皆有此念，不能施與，守道為德。",
    "T17n0736_001:0538c26_2": "能施與者，今世後世，長得安隱。",
    "T17n0736_001:0538c27_3": "為生死糧，世世豪富，得致車乘、象馬、舍宅、金銀財寶不可稱數，父母、兄弟、妻子、知識皆蒙得安。",
    "T17n0736_001:0538c29_4": "有布施者，邊人助喜，得福無量，況其施主！",
    "T17n0736_001:0539a01_5": "手自斟酌，後世所生，福隨身報，若影隨形、響之應聲。",
    "T17n0736_001:0539a02_6": "「無陰蓋者，謂之泥洹。",
    "T17n0736_001:0539a03_7": "其泥洹者，亦無五陰，日月星辰，風寒明暝，不虛不實，無有歲年。",
    "T17n0736_001:0539a04_8": "除老病死，響之無聞，不復陰身，以與道合。",
    "T17n0736_001:0539a05_9": "斯為長壽，常得安隱，久存無極，快樂難量，非俗所明也。",
    "T17n0736_001:0539a06_10": "慧人了是，分別說之，則可得佛真人之道。",
    "T17n0736_001:0539a07_11": "愚不行道，但為身計，慕老病死。",
    "T17n0736_001:0539a08_12": "危害之業若干苦痛，如種五穀，還自食之，善惡如是，各自受之。",
    "T17n0736_001:0539a09_13": "本已種惱，不當畏之而復恐懼畏老病死。",
    "T17n0736_001:0539a10_14": "四大之身，不免此難，水火、盜賊、怨家、債主、縣官、萬端同復畏之，不覺是苦。",
    "T17n0736_001:0539a12_15": "本由此生，反求嗜欲，人生在世，作是憂事，此非天與，非道使然，從本所行，自然獲之。",
    "T17n0736_001:0539a14_16": "「夫人學道，求度世者，極易不難亦不勞役，常自勤意精進求之，信受聖教，雄猛伏意，而得明慧，寶英之報。",
    "T17n0736_001:0539a16_17": "譬如師子威，眾獸靡不降伏；譬如世人不能了知苦之為苦，猶猪處溷不知臭之為臭。",
    "T17n0736_001:0539a18_18": "又如飛蛾入于燈火，顓愚之人從心所好，苟見邪婬，投身愛獄，貪於生死，不知為生死之所惱，自謂無憂高勝無上。",
    "T17n0736_001:0539a21_19": "虛天邪步廣視裂目，不知天地日月之表，而可進退求生之術，但欲紜紜，競稱尊貴，貪慕榮名，憍豪自恣，欲令眾人為己歸伏，威加天地，令人畏之，望於敬事，自以畢足於當世也。",
    "T17n0736_001:0539a25_20": "「佛見天下萬端之事，皆處不肖，當法道化，類習先聖所棄污辱之行，世人可傷，怔忪求利，欲益多有，貪求快富，滋著五欲，宛轉俗道，不假自出；如牢獄囚開鎖五木，安能自濟解脫？",
    "T17n0736_001:0539a29_21": "苦哉如是之屬，志在生死。",
    "T17n0736_001:0539b01_22": "譬如車輪，無窮無竟。",
    "T17n0736_001:0539b01_23": "斷絕是行，却除眾欲；若開獄戶，鳥脫羅網。",
    "T17n0736_001:0539b02_24": "夫學道者，坐戀親戚妻子之屬，是以自迷，不至泥洹。」",
    "T17n0736_001:0539b04_0": "諸來會者，聞說如是，皆更一心離俗，遠著精進，作禮而去。",
    "T17n0736_001:0539b06_0": "佛說四自侵經"
}