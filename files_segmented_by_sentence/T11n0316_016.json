{
    "T11n0316_016:0817c10_0": "佛說大乘菩薩藏正法經卷第十",
    "T11n0316_016:0817c11_0": "六",
    "T11n0316_016:0817c13_0": "譯經三藏朝散大夫試光祿卿",
    "T11n0316_016:0817c14_0": "光梵大師賜紫沙門臣惟淨",
    "T11n0316_016:0817c15_0": "等奉　詔譯",
    "T11n0316_016:0817c16_0": "如來不思議品第四之餘",
    "T11n0316_016:0817c17_0": "「復次舍利子！",
    "T11n0316_016:0817c17_1": "如來於過去世中，以無著無礙智見隨轉所轉。",
    "T11n0316_016:0817c18_2": "云何？",
    "T11n0316_016:0817c18_3": "舍利子！",
    "T11n0316_016:0817c18_4": "謂過去世諸佛剎中，若成若壞彼一切事，如來以算數方便而悉能知。",
    "T11n0316_016:0817c20_5": "又佛剎中所有一切藥草樹林而悉能知。",
    "T11n0316_016:0817c21_6": "又佛剎中所有一切眾生，眾類眾生施設而悉能知。",
    "T11n0316_016:0817c22_7": "又佛剎中所有一切眾生，種種性行、種種色相周遍廣大而悉能知。",
    "T11n0316_016:0817c23_8": "又佛剎中諸佛出世作諸化事，乃至一一廣為眾生宣說正法。",
    "T11n0316_016:0817c25_9": "或有眾生以聲聞法得化度者，或有眾生以緣覺法得化度者，或有眾生以大乘法得化度者，乃至佛剎廣大、諸苾芻眾廣大、壽量廣大、正法住世廣大，久近眾生飲食受用等事，乃至眾生出息入息，如是所有一切眾生過去世中一切諸相，若生若滅諸趣受生、種種根性、種種意樂，佛悉能知。",
    "T11n0316_016:0818a02_10": "如來以無著心任持了知彼一切法。",
    "T11n0316_016:0818a03_11": "諸心無邊諸心所起，如來以算數方便皆悉能知。",
    "T11n0316_016:0818a04_12": "如來以現量智如實觀察過去世中諸眾生心，如是如來最上勝智曾無間斷，為諸眾生如應說法。",
    "T11n0316_016:0818a07_13": "舍利子！",
    "T11n0316_016:0818a07_14": "此是如來第十六不共佛法。",
    "T11n0316_016:0818a08_0": "「復次舍利子！",
    "T11n0316_016:0818a08_1": "如來於未來世中，以無著無礙智見隨轉所轉。",
    "T11n0316_016:0818a09_2": "云何？",
    "T11n0316_016:0818a09_3": "謂未來世中諸佛如來當出於世，佛悉能知。",
    "T11n0316_016:0818a10_4": "乃至未來劫火洞然、大水漂溺、猛風吹鼓，或復諸佛剎土安然不動，至于諸佛剎中一切地界碎若微塵，及彼一切藥草樹林，至于一切星宿相狀，至于周遍諸佛剎中諸佛出世、緣覺出世、聲聞出世、菩薩成證，至于眾生出息入息、飲食受用等事。",
    "T11n0316_016:0818a16_5": "若行若住，乃至一切眾生周遍廣大，一一眾生各趣解脫，或聲聞乘、或緣覺乘、或復大乘得解脫者，而彼一切如來悉知。",
    "T11n0316_016:0818a18_6": "又復諸佛剎中周遍一切，一一眾生諸所生處及心心所諸所生起，而彼一切如來悉知。",
    "T11n0316_016:0818a20_7": "雖如是知，亦非如來未來世中於諸眾生有所任持，但於未來世中如應觀察，為諸眾生宣說正法。",
    "T11n0316_016:0818a23_0": "舍利子！",
    "T11n0316_016:0818a23_1": "此是如來第十七不共佛法。",
    "T11n0316_016:0818a24_0": "「復次舍利子！",
    "T11n0316_016:0818a24_1": "如來於現在世中，以無著無礙智見隨轉所轉。",
    "T11n0316_016:0818a25_2": "云何？",
    "T11n0316_016:0818a25_3": "所謂現在十方一切諸佛剎土，如來以三種算數方便而悉能知。",
    "T11n0316_016:0818a26_4": "所有現在一切諸佛、一切菩薩、一切緣覺、一切聲聞，如來悉知。",
    "T11n0316_016:0818a28_5": "至于現在一切星宿相狀亦復遍知，及彼現在一切藥草樹林亦悉了知。",
    "T11n0316_016:0818b01_0": "至于十方一切地界碎若微塵，以算數方便而悉能知。",
    "T11n0316_016:0818b02_1": "又復十方一切水界如毛端量水滴上涌，又復十方一切火界迅速起滅，又復十方一切風界百種相狀周遍吹擊，以算數方便而悉能知。",
    "T11n0316_016:0818b05_2": "又復十方一切空界，假使聚如毛端之量，以算數方便亦悉能知。",
    "T11n0316_016:0818b06_3": "又復現在三種眾生界而悉能知。",
    "T11n0316_016:0818b07_4": "又復現在所有一切地獄眾生界趣，彼所生因及所起因而悉能知。",
    "T11n0316_016:0818b09_5": "又復現在所有一切畜生界趣，彼所生因及所起因而悉能知。",
    "T11n0316_016:0818b10_6": "又復現在所有一切餓鬼界趣，彼所生因及所起因而悉能知。",
    "T11n0316_016:0818b11_7": "又復現在一切人趣，彼所生因及所滅因而悉能知。",
    "T11n0316_016:0818b13_0": "又復現在諸天界趣，彼所生因及所滅因而悉能知。",
    "T11n0316_016:0818b14_1": "又復現在一切眾生，及眾生心所應任持，若有煩惱、若離煩惱，而悉能知。",
    "T11n0316_016:0818b15_2": "又復現在一切眾生隨其根性，所應化度、不應化度，如來悉知。",
    "T11n0316_016:0818b17_3": "然佛如來亦無二種隨流識轉。",
    "T11n0316_016:0818b17_4": "如來以其入無二理最上法門，為諸眾生說。",
    "T11n0316_016:0818b18_5": "舍利子！",
    "T11n0316_016:0818b19_6": "此是如來第十八不共佛法。",
    "T11n0316_016:0818b20_0": "「復次舍利子！",
    "T11n0316_016:0818b20_1": "如是十八不共佛法，如來以具足故，周遍十方一切世界，於大眾中光明顯照，圓具一切威光名稱最上吉祥希有之法。",
    "T11n0316_016:0818b24_0": "「又舍利子！",
    "T11n0316_016:0818b24_1": "如來十八不共佛法，猶若虛空無有邊際，若能知其虛空邊際，即知如來不共佛法所有邊際。",
    "T11n0316_016:0818b26_2": "是故諸菩薩摩訶薩得聞如來如是十八不共佛法，聞已淨信，超越分別、離諸疑惑，後復生起身喜心喜，發希有想。」",
    "T11n0316_016:0818b28_3": "爾時世尊欲重明斯義說伽陀曰：「調伏聖者無過失，　　身語意業悉無動，　如應說法利眾生，　　此是勝尊不共法。",
    "T11n0316_016:0818c03_0": "　佛心無高亦無下，　　一切違順皆止息，　修無諍行解脫心，　　此是勝尊不共法。",
    "T11n0316_016:0818c05_0": "　佛調伏尊無失念，　　解脫行法悉了知，　四無礙解已圓明，　　此是勝尊不共法。",
    "T11n0316_016:0818c07_0": "　如來行住及坐臥，　　一切皆住等引心，　無眾生想無亂心，　　此是勝尊不共法。",
    "T11n0316_016:0818c09_0": "　善逝已無種種想，　　諸佛剎土及眾生，　起平等行大名稱，　　此是勝尊不共法。",
    "T11n0316_016:0818c11_0": "　佛心無不決擇捨，　　決定正道善觀察，　分別離分別都無，　　此是勝尊不共法。",
    "T11n0316_016:0818c13_0": "　能仁不減善法欲，　　悲方便門常所行，　調伏無量諸群生，　　此是勝尊不共法。",
    "T11n0316_016:0818c15_0": "　精進曾無少減缺，　　調伏諸見廣無邊，　善調身語意亦然，　　此是勝尊不共法。",
    "T11n0316_016:0818c17_0": "　如來不減於正念，　　覺了菩提詣道場，　於法覺了無覺心，　　此是勝尊不共法。",
    "T11n0316_016:0818c19_0": "　佛無分別離分別，　　平等安住等持心，　諸法決定無所依，　　此是勝尊不共法。",
    "T11n0316_016:0818c21_0": "　佛慧剎那悉決了，　　諸眾生行而悉知，　隨其意樂闡法門，　　此是勝尊不共法。",
    "T11n0316_016:0818c23_0": "　隨聲悟解曰聲聞，　　想緣生法名緣覺，　離著無垢等虛空，　　此大捨心不思議。",
    "T11n0316_016:0818c25_0": "　宿昔安住無覺心，　　自性解脫心任持，　彼解脫法隨應宣，　　此是勝尊不共法。",
    "T11n0316_016:0818c27_0": "　現威儀道眾所瞻，　　直身端視入城邑，　相好莊嚴眾威光，　　眾生覩者皆調伏。",
    "T11n0316_016:0818c29_0": "　眾生覩佛真實光，　　多俱胝眾獲妙樂，　蒙光照觸調伏生，　　此是勝尊不共法。",
    "T11n0316_016:0819a02_0": "　佛以一音演說法，　　隨眾生意悉能聞，　如聲對響理相應，　　此是勝尊不共法。",
    "T11n0316_016:0819a04_0": "　善逝心業本無有，　　智所作業悉不忘，　聖智隨入眾生心，　　此是勝尊不共法。",
    "T11n0316_016:0819a06_0": "　禪定等持善相應，　　一切戲論無所行，　平等行法等虛空，　　此是勝尊不共法。",
    "T11n0316_016:0819a08_0": "　如來悉知過去世，　　轉一切法無障礙，　解脫智了諸趣中，　　此是勝尊不共法。",
    "T11n0316_016:0819a10_0": "　所有世間未來法，　　當有所得或無得，　眾生剎土及如來，　　佛悉了知無懈倦。",
    "T11n0316_016:0819a12_0": "　佛心曾無諸散亂，　　未來世中隨觀察，　眾生及法知亦然，　　此是勝尊不共法。",
    "T11n0316_016:0819a14_0": "　現在世中諸所轉，　　如來悉知無所著，　佛調御者等虛空，　　此是勝尊不共法。",
    "T11n0316_016:0819a16_0": "　如來所有不共法，　　而十八種不思議，　如實開明若虛空，　　菩薩應當生淨信。",
    "T11n0316_016:0819a18_0": "「舍利子！",
    "T11n0316_016:0819a18_1": "如來以具足如是十八不共佛法故，如來、應供、正等正覺了知勝處，於大眾中作師子吼轉妙梵輪，餘諸沙門婆羅門天人魔梵悉不能轉，無與如來同其法者。",
    "T11n0316_016:0819a22_0": "「舍利子！",
    "T11n0316_016:0819a22_1": "諸住信菩薩得聞如來如是不思議法，聞已當生清淨信樂，超越分別、離諸疑惑，後復生起身喜心喜，發希有想。",
    "T11n0316_016:0819a25_0": "慈悲喜捨品第五之一",
    "T11n0316_016:0819a26_0": "「復次舍利子！",
    "T11n0316_016:0819a26_1": "彼住信菩薩，諸佛世尊審知其器，堪可任持菩薩藏正法之器、是諸佛法器，如是知已即詣其所，隨應為說菩提道法。",
    "T11n0316_016:0819a29_0": "「舍利子！",
    "T11n0316_016:0819a29_1": "以是緣故，當知住信菩薩是大法器。",
    "T11n0316_016:0819b02_0": "「舍利子！",
    "T11n0316_016:0819b02_1": "我念過去世阿僧祇劫前，復過無量不思議阿僧祇劫數，爾時有佛出現世間，其名大蘊如來、應供、正等正覺、明行足、善逝、世間解、無上士、調御丈夫、天人師、佛、世尊。",
    "T11n0316_016:0819b05_2": "彼佛於其世間天人阿脩羅、沙門婆羅門等諸大眾中，以自通力圓證聖果。",
    "T11n0316_016:0819b07_3": "為諸大眾宣說正法，初善中善後善，文義深遠純一無雜，圓滿清白梵行之相。",
    "T11n0316_016:0819b09_4": "舍利子！",
    "T11n0316_016:0819b09_5": "彼大蘊如來、應供、正等正覺諸眾會中，有七十二那庾多聲聞大眾，皆是阿羅漢，諸漏已盡無復煩惱，心得自在到於彼岸。",
    "T11n0316_016:0819b12_6": "彼時有國名最勝幢，有大國王名最勝壽。",
    "T11n0316_016:0819b13_7": "正法治化，國土廣大安隱豐樂，人民熾盛。",
    "T11n0316_016:0819b14_8": "其王有子名精進行，色相端嚴人所樂觀，宿種善根，已曾親近過去百千那庾多俱胝諸佛如來恭敬供養。",
    "T11n0316_016:0819b17_0": "「是時太子與自官屬止一殊妙大園苑中。",
    "T11n0316_016:0819b17_1": "爾時大蘊如來、應供、正等正覺知其精進行太子是佛法器，堪可任持菩薩藏正法之器，如是知已即詣園苑。",
    "T11n0316_016:0819b20_2": "到已爾時處于空中為精進行太子說菩提道法。",
    "T11n0316_016:0819b21_3": "彼佛告言：『太子！",
    "T11n0316_016:0819b21_4": "此中何名為菩提道？",
    "T11n0316_016:0819b22_5": "謂於一切眾生起慈波羅蜜多隨轉攝法，此即名為菩提道。",
    "T11n0316_016:0819b24_0": "「『復何名為一切眾生慈波羅蜜多？",
    "T11n0316_016:0819b24_1": "太子！",
    "T11n0316_016:0819b24_2": "所謂菩薩於眾生界行廣大慈。",
    "T11n0316_016:0819b25_3": "彼眾生界如虛空界，譬如虛空寥廓廣大；菩薩慈心亦復如是，於眾生界及眾生聚中無不廣大慈心周遍。",
    "T11n0316_016:0819b28_0": "太子當知，如眾生界無有限量，菩薩慈觀亦復無量。",
    "T11n0316_016:0819b29_1": "又如虛空無邊際故，而眾生界亦無邊際。",
    "T11n0316_016:0819c01_2": "以其眾生無邊際故，慈心亦復無其邊際。",
    "T11n0316_016:0819c02_3": "太子當知，彼眾生界其數廣多，非同地界水火風界。",
    "T11n0316_016:0819c03_4": "今說譬喻以明斯義，顯眾生界廣多無量。",
    "T11n0316_016:0819c04_5": "太子！",
    "T11n0316_016:0819c04_6": "譬如東方殑伽沙數等諸世界，南西北方四維上下周遍十方殑伽沙數等諸世界，而彼一切同一大海，大水充滿同一源流。",
    "T11n0316_016:0819c07_7": "以彼如是十方一切殑伽沙等諸世界中諸眾生聚破為百分，乃至如彼一毛端量，舉一水滴次復如前以其殑伽沙等眾生數量為半百分，乃至如彼一毛端量舉一水滴。",
    "T11n0316_016:0819c11_8": "次復如前以其殑伽沙等眾生數量復破半百，乃至如彼一毛端量。",
    "T11n0316_016:0819c12_9": "太子！",
    "T11n0316_016:0819c12_10": "如前所說彼大水蘊，以其算數方便，不能比等眾生界數無量無邊。",
    "T11n0316_016:0819c14_11": "而眾生界無量無邊故，菩薩慈心亦復如是。",
    "T11n0316_016:0819c15_12": "太子！",
    "T11n0316_016:0819c15_13": "於汝意云何？",
    "T11n0316_016:0819c15_14": "所有菩薩慈觀善根，汝可知其量不？』",
    "T11n0316_016:0819c16_15": "太子白言：『不也。",
    "T11n0316_016:0819c16_16": "世尊！",
    "T11n0316_016:0819c16_17": "不也。",
    "T11n0316_016:0819c17_18": "善逝！』",
    "T11n0316_016:0819c17_19": "佛言：『太子！",
    "T11n0316_016:0819c17_20": "菩薩摩訶薩慈觀善根，無量無邊亦復如是。",
    "T11n0316_016:0819c19_0": "「『復次太子！",
    "T11n0316_016:0819c19_1": "菩薩慈心能自隨護、作他利益，以慈心故於他無瞋亦無懈倦，離諸忿恚、息諸過失，不見違順，表示清淨，滅諸垢穢。",
    "T11n0316_016:0819c21_2": "於身語心常生妙樂，蠲除雜染息諸怖畏，善護恚惡、起清淨意，滅諸鬪戰不執刀杖，向解脫門離諸損害。",
    "T11n0316_016:0819c24_3": "所有一切諂曲心意、雜亂詞句虛假語言，皆悉遠離，順善財利資養身命。",
    "T11n0316_016:0819c25_4": "帝釋梵王常所恭敬，威德莊嚴智者稱讚。",
    "T11n0316_016:0819c26_5": "護諸愚者、護持梵行，不著欲界。",
    "T11n0316_016:0819c27_6": "解脫道等一切出生而善攝受，非所愛樂諸有福行，亦不積集一切勝上諸有福行，而常增長。",
    "T11n0316_016:0819c29_7": "三十二相八十種好以為莊嚴，一切下劣殘缺諸根亦悉遣除。",
    "T11n0316_016:0820a01_8": "順向善趣涅盤正道，一切惡趣剎那止息，一切法愛而自喜樂。",
    "T11n0316_016:0820a03_9": "諸欲受用大富王位，增上適悅悉無愛著。",
    "T11n0316_016:0820a04_10": "於諸眾生起平等心，而行布施離諸異想。",
    "T11n0316_016:0820a05_11": "一切戒學順向修習，諸毀戒者善為作護。",
    "T11n0316_016:0820a06_12": "現忍辱力，遠離惡魔憍慢等事。",
    "T11n0316_016:0820a06_13": "發勤精進出離正行，於禪定解脫等持等至，根本煩惱以決定心而求出離。",
    "T11n0316_016:0820a08_14": "勝慧淨因，出生一切慈聞總持，自分他分悉無違害，息除一切魔煩惱分。",
    "T11n0316_016:0820a10_15": "行住坐臥增長一切妙樂和合，除蕩一切不善自性及諸作意。",
    "T11n0316_016:0820a11_16": "慚愧妙香而常塗飾，消滅一切惡趣障難及煩惱等。",
    "T11n0316_016:0820a12_17": "常起慈心救護世間，以大慈心棄捨己樂隨與他樂。",
    "T11n0316_016:0820a15_0": "「『復次太子！",
    "T11n0316_016:0820a15_1": "諸聲聞人所起慈心但唯自利，菩薩慈心而常利益一切眾生。",
    "T11n0316_016:0820a16_2": "又復當知，初發心菩薩行眾生緣慈，修行位菩薩行法緣慈，得忍菩薩行無緣慈。",
    "T11n0316_016:0820a18_3": "太子！",
    "T11n0316_016:0820a18_4": "如是所說皆是菩薩摩訶薩行大慈心。",
    "T11n0316_016:0820a19_5": "若諸菩薩住慈心者，即能為諸眾生行廣大慈。』",
    "T11n0316_016:0820a21_0": "佛說大乘菩薩藏正法經卷第十六"
}