{
    "T08n0225_006:0503c14_0": "大明度經卷第六",
    "T08n0225_006:0503c16_0": "南吳月支國居士支謙譯",
    "T08n0225_006:0503c17_0": "普慈闓士品法來闓士品囑累",
    "T08n0225_006:0503c18_0": "阿難品",
    "T08n0225_006:0503c19_0": "◎普慈闓士品第二十八",
    "T08n0225_006:0503c20_0": "佛告善業：「闓士疾欲得佛者，索明度無極當如普慈闓士。」",
    "T08n0225_006:0503c21_1": "善業言：「今普慈所在？」",
    "T08n0225_006:0503c21_2": "佛言：「在上方過六百三十億佛國，佛名香積，其剎名眾香。」",
    "T08n0225_006:0503c23_3": "又言：「彼何因索明度？」",
    "T08n0225_006:0503c23_4": "佛言：「前世積行功德追逮本願所致，前已供養無央數佛。",
    "T08n0225_006:0503c24_5": "時闓士臥出，天人於夢中告曰：『若求大法，寤即求之。』",
    "T08n0225_006:0503c26_6": "求之不睹，其意惆悵，欲得佛聞大明法。",
    "T08n0225_006:0504a01_0": "時世無佛，國無闓士所行淨法，是故哀慟。",
    "T08n0225_006:0504a01_1": "如人有過，在國王所，財物悉沒，父母及身閉在牢獄。",
    "T08n0225_006:0504a03_2": "時忉利天人下觀，見闓士日哭，知有至心精進求道。",
    "T08n0225_006:0504a04_3": "天人即於其親屬中學字闓士。",
    "T08n0225_006:0504a05_0": "「先是時，世有佛，名景法自穢來王，已滅度久，不覩佛、不聞經、不見比丘僧。",
    "T08n0225_006:0504a06_1": "時，復於夢中見忉利天人告之曰：『前有佛，字景法自穢來王。』",
    "T08n0225_006:0504a08_2": "「夢聞佛字則寤，寤已大歡喜，則捐家入山投命棄身無所貪慕，而大啼哭，自念：『惡所致，不見佛、不聞經、不得闓士所行法。』",
    "T08n0225_006:0504a10_3": "「是時，空中有聲言：『善士！",
    "T08n0225_006:0504a11_4": "止，無哀慟矣。",
    "T08n0225_006:0504a11_5": "有大法名明度，若有守志行之，其得佛疾。",
    "T08n0225_006:0504a12_6": "若當求是法，得聞守行者，佛功德身三十二相、八十種好，若當得之，亦當以經法教十方人。』",
    "T08n0225_006:0504a14_7": "「問空中聲：『何緣得聞？",
    "T08n0225_006:0504a15_8": "當到何方索？",
    "T08n0225_006:0504a15_9": "作何方便？』",
    "T08n0225_006:0504a15_10": "「空中聲報言：『從是東行，莫得休息。",
    "T08n0225_006:0504a16_11": "若行時，莫念左右前後上下行止，莫念恐怖歡喜食飲坐起行道中止，莫念婬怒癡，莫念守行有所得，莫念內外五陰眼耳鼻口身心地水火風空，莫念眾生吾我壽命、有空無空、有道無道、有經無經、生天上生世間。",
    "T08n0225_006:0504a21_12": "闓士！",
    "T08n0225_006:0504a21_13": "善惡一切念，斷適無所著。",
    "T08n0225_006:0504a21_14": "從是東行，作是行不毀者，今得明度不久。",
    "T08n0225_006:0504a22_15": "過去諸佛行闓士道，求之如此，得明度、隨其教、精進行，必早得佛。』",
    "T08n0225_006:0504a24_16": "「闓士聞之，大歡喜言：『當隨天教。』",
    "T08n0225_006:0504a25_17": "「報言：『莫失此教。』",
    "T08n0225_006:0504a25_18": "言畢不復聞聲。",
    "T08n0225_006:0504a25_19": "「隨是教則東行，適無所念。",
    "T08n0225_006:0504a26_20": "行道中念曰：『去是幾所乃當得明度？』",
    "T08n0225_006:0504a27_21": "復大哀慟。",
    "T08n0225_006:0504a27_22": "上方空中有化佛言：『善哉，善哉！",
    "T08n0225_006:0504a28_23": "若所索，得甚難。",
    "T08n0225_006:0504a28_24": "作是精進者，今得不久。』",
    "T08n0225_006:0504a29_25": "「普慈闓士叉手仰視化佛——身金色，放十億光焰，三十二相——心大歡喜，叉手白佛言：『願佛說法。",
    "T08n0225_006:0504b02_26": "我從佛聞，皆欲得之。』",
    "T08n0225_006:0504b02_27": "「佛言：『受我教法，悉念持之。",
    "T08n0225_006:0504b03_28": "諸經法本無無恐懼，本淨無端緒，住諸經法無端緒，無所說住無所說教。",
    "T08n0225_006:0504b05_29": "如虛空無形住，如滅度無異。",
    "T08n0225_006:0504b05_30": "無所從生無形住，如幻如水中影，如夢中所見，其等無異。",
    "T08n0225_006:0504b07_0": "佛音聲如是，當隨經教殖志守淨。",
    "T08n0225_006:0504b07_1": "從是東行，去是二萬里，國名香淨，法王法治處。",
    "T08n0225_006:0504b08_2": "其國豐樂，人民眾多。",
    "T08n0225_006:0504b09_3": "其城縱廣四百八十里，皆以七寶作之。",
    "T08n0225_006:0504b10_4": "其城七重，間有七寶琦樹，上有雜寶羅縠帷幔以覆城矣。",
    "T08n0225_006:0504b11_5": "其間有寶交露垂鈴，城四門外有無極戲廬。",
    "T08n0225_006:0504b12_6": "繞城有七重池，水中有雜種青蓮及諸名花，其香薰國，光色遐燿。",
    "T08n0225_006:0504b14_0": "行者近華，身衣如之，皆在池中生。",
    "T08n0225_006:0504b14_1": "池間陸地有薝蔔花忍中花，琦華如是數百種。",
    "T08n0225_006:0504b15_2": "池中有眾鳥，鳧鴈鴛鴦異類之鳥數百種。",
    "T08n0225_006:0504b16_3": "有七寶船，其人乘船遊戲池中。",
    "T08n0225_006:0504b17_4": "羅列五色幢幡，雜色花蓋街巷周遍。",
    "T08n0225_006:0504b18_5": "譬如忉利天帝釋殿，懸幡之聲道德為本，晝夜不休聞者行進。",
    "T08n0225_006:0504b19_6": "如彼天上難檀洹戲廬音樂之聲，快樂不絕。",
    "T08n0225_006:0504b20_7": "城中皆是闓士，有成就者、有發意者，服飾炫熿珍琦無量。",
    "T08n0225_006:0504b22_8": "中有闓士字法來，眾聖中王，有六百八十萬玉女妻。",
    "T08n0225_006:0504b23_9": "諸闓士常敬之，於國中央施高座，隨次轉下黃金座、白銀座、琉璃座、水精座，其上皆布文繡綩綖，座間皆散雜種香華，上施寶蓋，中外周匝燒眾名香。",
    "T08n0225_006:0504b26_10": "法來闓士常於高座為諸闓士說明度，中有聽、有書、有學、有諷誦守者。",
    "T08n0225_006:0504b28_11": "若到彼所，當為若說之。",
    "T08n0225_006:0504b28_12": "前數千億世常為若師，是若發意時師也。",
    "T08n0225_006:0504b29_13": "往至佛所時，若所聞見，慎莫疑殆。",
    "T08n0225_006:0504c01_14": "何以故？",
    "T08n0225_006:0504c01_15": "若未曉變謀明慧，當諦覺邪事。",
    "T08n0225_006:0504c02_16": "善士慎於邪教，莫念師在深宮以之懈怠，敬當如佛。",
    "T08n0225_006:0504c03_17": "用經法故莫念財利，無貪為寶，當貢所尊慈孝於師。",
    "T08n0225_006:0504c04_18": "作是行者，今得大法矣。』",
    "T08n0225_006:0504c05_19": "「闓士從化佛聞是教，其善忘身，入見十方佛定。",
    "T08n0225_006:0504c06_20": "諸佛皆遙歎言：『善哉，善哉！",
    "T08n0225_006:0504c06_21": "善士！",
    "T08n0225_006:0504c07_22": "我曹本求闓士道時，用精進故獲明度，成為一切智、三十二相、八十好、十種力、四無所畏、四事不護、十八不共，亦復得諸佛所歎。",
    "T08n0225_006:0504c09_23": "若尋佛迹，當則吾等。",
    "T08n0225_006:0504c10_24": "作斯行者闓士功德。",
    "T08n0225_006:0504c10_25": "若當具足得之。』",
    "T08n0225_006:0504c11_26": "「普慈闓士從定寤，作是念：『諸佛本何所來？",
    "T08n0225_006:0504c12_27": "去何所？』",
    "T08n0225_006:0504c12_28": "作是惟已，便復哀慟，念：『佛教我至法來所。』",
    "T08n0225_006:0504c13_29": "便從是去。",
    "T08n0225_006:0504c13_30": "中道得一國，國名邪所樂。",
    "T08n0225_006:0504c14_31": "城外園中止宿，自念：『佛法寶難得聞，我當盡力供養於師。",
    "T08n0225_006:0504c15_32": "今我一身加復貧窮，無珍寶及香花供養於師。』",
    "T08n0225_006:0504c16_33": "作是念已，則入城街里自衒云：『誰欲買我者？』",
    "T08n0225_006:0504c17_34": "「是時邪在城外戲，與萬婇女共遊戲。",
    "T08n0225_006:0504c18_35": "邪聞闓士自衒聲，便念：『闓士自賣身，欲供養法來，志存索佛，當出我界，度人眾多。",
    "T08n0225_006:0504c20_36": "今當壞子，令一國人皆不見其形、不聞其聲。』",
    "T08n0225_006:0504c21_37": "如是，城中人悉不聞見其形聲。",
    "T08n0225_006:0504c22_38": "「闓士賣身不售，便自宛轉臥地啼哭，呼曰：『吾賣身以奉師，都無買我者。",
    "T08n0225_006:0504c23_39": "當云何乎？』",
    "T08n0225_006:0504c24_0": "「帝釋遙見闓士精進乃爾，來下試之，知為至誠索佛道？",
    "T08n0225_006:0504c25_1": "但諛諂乎？",
    "T08n0225_006:0504c25_2": "便化作梵志問言：『高士！",
    "T08n0225_006:0504c26_0": "將欲何求，勤苦乃爾？",
    "T08n0225_006:0504c26_1": "用何等故，宛轉哭乎？』",
    "T08n0225_006:0504c26_2": "「報言：『不須問也。』",
    "T08n0225_006:0504c27_3": "「又問至三：『所欲勅使願語，我意今欲相助。』",
    "T08n0225_006:0504c28_4": "「闓士報言：『我自賣身以供養師。』",
    "T08n0225_006:0504c28_5": "「梵志曰：『吾欲大祠，欲得人血、肉、髓、心。",
    "T08n0225_006:0504c29_6": "卿能與我者，我益與卿寶。』",
    "T08n0225_006:0505a01_7": "「闓士聞之，心大歡喜。",
    "T08n0225_006:0505a01_8": "即取刀自刺兩臂，以血與之。",
    "T08n0225_006:0505a02_9": "復割兩髀肉，又破骨以髓與之。",
    "T08n0225_006:0505a03_10": "適欲刺其胸，時樓上有長者女，遙見大愍傷之，與諸妓女五百人下至闓士所，問言：『高士年尚幼少，端正如是。",
    "T08n0225_006:0505a05_11": "何以自割截身體乃爾乎？』",
    "T08n0225_006:0505a06_12": "「報言：『我出血割肉取髓賣之，以供養師。』",
    "T08n0225_006:0505a07_13": "「女問：『設供養師者，能得何等？",
    "T08n0225_006:0505a07_14": "師名為誰？",
    "T08n0225_006:0505a08_15": "在何方止？』",
    "T08n0225_006:0505a08_16": "「闓士報言：『在東方，字法來，當為我說明度。",
    "T08n0225_006:0505a09_17": "聞者當守淨行，可疾得佛身三十二相、十種力、四無所畏、四事不護、十八不共，得法輪，轉度十方人。』",
    "T08n0225_006:0505a11_18": "「女聞之喜，曰：『如所言，天上天下無比。",
    "T08n0225_006:0505a12_19": "卿何其自苦乃爾乎？",
    "T08n0225_006:0505a12_20": "我足子名寶，身與眾女願從子行，供養明師，欲聞深經。』",
    "T08n0225_006:0505a14_0": "「闓士言：『甚善。』",
    "T08n0225_006:0505a14_1": "「梵志言：『善哉，善哉！",
    "T08n0225_006:0505a14_2": "闓士高行精進難及。",
    "T08n0225_006:0505a15_3": "吾非梵志也，是天王釋矣，故來試子。",
    "T08n0225_006:0505a16_0": "子欲何求，我悉與子。』",
    "T08n0225_006:0505a16_1": "「報言：『天王哀我者，使身平復。』",
    "T08n0225_006:0505a17_2": "「願則如舊，瘡愈身強，力氣踰前。",
    "T08n0225_006:0505a17_3": "釋即自去。",
    "T08n0225_006:0505a18_4": "「長者女語普慈言：『願見吾親，索寶辭去。』",
    "T08n0225_006:0505a18_5": "闓士覩彼女親，女具陳之，親曰：『甚善！",
    "T08n0225_006:0505a19_6": "吾亦有志，傷年西垂，體違心願矣。",
    "T08n0225_006:0505a20_7": "若欲所得，便自說之。』",
    "T08n0225_006:0505a21_8": "「女言：『我欲得珍寶琦物。』",
    "T08n0225_006:0505a21_9": "「父母言：『自恣取之。』",
    "T08n0225_006:0505a22_10": "女便取琦物織成栴檀名香及雜諸寶，五百乘車悉載自重。",
    "T08n0225_006:0505a23_11": "「五百侍女、自副諸女啟長者女親：『欲侍貴女隨闓士行。』",
    "T08n0225_006:0505a24_12": "親許即行。",
    "T08n0225_006:0505a24_13": "「以漸進路，遙見香淨國。",
    "T08n0225_006:0505a25_14": "七寶城郭，幢幡光色，眾寶交露，鐘鈴樂音，寶樹戲廬，車步諸妓，香風四出。",
    "T08n0225_006:0505a27_15": "譬如天上。",
    "T08n0225_006:0505a27_16": "闓士及諸女遙見如斯，欣豫無喻。",
    "T08n0225_006:0505a28_17": "念曰：『吾等義當下車步行入城。』",
    "T08n0225_006:0505a28_18": "共從西門入，問路人曰：『彼何等臺？",
    "T08n0225_006:0505a29_19": "七寶服飾姝好乃爾乎？』",
    "T08n0225_006:0505b01_20": "路人曰：『賢者不知耶？",
    "T08n0225_006:0505b01_21": "有闓士，字法來，人中最尊，無不供養作禮者。",
    "T08n0225_006:0505b02_22": "是闓士用明度故，作是臺。",
    "T08n0225_006:0505b03_23": "其中有七寶凾，以紫磨黃金為素，書明度著凾中。",
    "T08n0225_006:0505b04_24": "有若干百種名香，法來闓士日日供養——持雜花名香，然燈懸幡花蓋雜寶，正音道樂，盡禮供養——餘闓士亦然。",
    "T08n0225_006:0505b06_25": "忉利天人晝夜各三，持天名花供養明度。』",
    "T08n0225_006:0505b07_26": "「普慈闓士及諸女聞之大喜，俱以雜香金縷織成雜衣有散上作幡、毾壁敷地者。",
    "T08n0225_006:0505b09_27": "畢，俱至法來闓士高座會所相去不遠，遙見在高座上，為人幼少顏貌端正光燿徹射，為巨億万人說明度。",
    "T08n0225_006:0505b12_28": "與法來相見，持雜種香若干寶衣以上師矣。",
    "T08n0225_006:0505b13_29": "作禮繞八百匝，自歸言：『願吾等進高行、獲尊經。』",
    "T08n0225_006:0505b14_30": "「法來闓士慰勞之曰：『多賀來到，得無疲倦？",
    "T08n0225_006:0505b15_31": "他所勅使、所欲得者，莫自疑難。",
    "T08n0225_006:0505b15_32": "我是度人之師，適無所愛惜。』",
    "T08n0225_006:0505b16_33": "「普慈闓士言：『我本索明度時，於山中哀慟。",
    "T08n0225_006:0505b17_34": "空中有化佛，身有三十二相、紫磨金色、十億光焰出。",
    "T08n0225_006:0505b18_35": "佛歎我言：「善哉，善哉！",
    "T08n0225_006:0505b19_0": "索明度當爾。",
    "T08n0225_006:0505b19_1": "從是東行二萬餘里，其國名香淨，中有闓士，字法來，人中最尊，常反覆教人。",
    "T08n0225_006:0505b21_0": "若至彼聞，當得明度。",
    "T08n0225_006:0505b21_1": "前巨億萬劫常為若師，斯若初發意時師也。」",
    "T08n0225_006:0505b22_2": "我聞師名，心大歡喜不自勝。",
    "T08n0225_006:0505b23_3": "用歡喜故，即得悉見十方佛定。",
    "T08n0225_006:0505b23_4": "是時諸佛讚歎我言：「善哉，善哉！",
    "T08n0225_006:0505b24_5": "我曹求佛索明度亦然，自致成佛。」",
    "T08n0225_006:0505b25_6": "寤則不見。",
    "T08n0225_006:0505b25_7": "我自念言：「佛為從何所來？",
    "T08n0225_006:0505b26_8": "去至何所？」",
    "T08n0225_006:0505b26_9": "願師為我說。』",
    "T08n0225_006:0505b26_10": "「法來言：『賢者！",
    "T08n0225_006:0505b26_11": "善聽。",
    "T08n0225_006:0505b27_12": "空、不願、無想，本無所從來，去亦無所至。",
    "T08n0225_006:0505b28_0": "佛亦爾，無處、無所生、無形，幻化野馬夢中人。",
    "T08n0225_006:0505b29_0": "滅度想像，無生無長、無所適。",
    "T08n0225_006:0505b29_1": "經界本端無所從來，去亦無所至。",
    "T08n0225_006:0505c01_2": "欲知佛亦爾。』",
    "T08n0225_006:0505c01_3": "「普慈闓士聞深法如是比不可量，即於座上得六萬定門。",
    "T08n0225_006:0505c03_0": "何等為定門？",
    "T08n0225_006:0505c03_1": "無處所定，脫諸邪中不恐定，脫於愛欲之本定，脫出患難定，不可計諸法句入定，譬若海水不可量多少慧所入定，莊須彌山功德莊嚴定，五陰四大六衰無形觀定，悉見諸佛定，闓士定，道諸經無形見說定，珍寶莊飾定悉觀珍寶入定，悉念諸佛定，闓士上高座定，真不退轉及法輪為轉定，莊佛功德定，所聞眾事無瑕穢悉及淨定，所聞眾事如海定，無所獲無過定，樂經音聲遍至定，經法章顯旗幡定，如來身無形入定，諸經無形遍見定，闓士印定，如來目見定，照明境界定，佛界所願具足定，解十方難定，臨成佛莊嚴定，種種雜花異色定，多珍寶定，法輪常轉定，諸音聲遠聞入要定，入十方人本定，諸三界悉遍至定，成佛諸功德定，無能過六度闓士樹下坐時定，壞餘外道羅網定，如來見飛定，無量功德莊嚴定，諸珍寶智慧功德定，一切智地定，悉淨自定，悉遍照明定，悉入十方人因坻定，根智慧出中定，三世悉等定。",
    "T08n0225_006:0505c22_2": "如是比，普慈闓士得六萬定。",
    "T08n0225_006:0505c22_3": "「爾時，法來闓士起入宮中。",
    "T08n0225_006:0505c24_0": "法來闓士品第二十九",
    "T08n0225_006:0505c25_0": "「是時，普慈闓士安隱從定覺起，與諸婇女共至法來宮門外立，自念言：『我用經法故來。",
    "T08n0225_006:0505c27_0": "師今在內，我無宜坐臥矣。",
    "T08n0225_006:0505c27_1": "須師出，上高座說明度無極，爾乃坐矣。』",
    "T08n0225_006:0505c28_2": "諸女亦効立。",
    "T08n0225_006:0505c28_3": "「是時，法來適教中宮諸婇女。",
    "T08n0225_006:0505c29_4": "說經道已，沐浴澡洗，更著新衣，上明度臺坐惟諸定。",
    "T08n0225_006:0506a01_5": "如斯七歲，不動不搖。",
    "T08n0225_006:0506a02_6": "普慈闓士及諸女，亦復經行七歲，不坐不臥。",
    "T08n0225_006:0506a03_7": "後天人於空中語之言：『却後七日，法來闓士當從定起。』",
    "T08n0225_006:0506a04_8": "「聞天人語聲，自念言：『我當為師敷座，掃灑令淨。』",
    "T08n0225_006:0506a05_9": "皆到說經處，特為師施高座，諸女各取著身衣服敷座上。",
    "T08n0225_006:0506a06_10": "「是時，邪自念言：『未嘗有是，闓士今施高座，用敬索佛故，精進勇健、無休懈時，得道者當出我界，度脫眾生無量。",
    "T08n0225_006:0506a09_11": "吾當壞子。』",
    "T08n0225_006:0506a09_12": "邪悉壞諸闓士座，皆令繚綟，雨沙礫石荊蕀枯骨污座。",
    "T08n0225_006:0506a10_13": "「普慈及諸女，見地輒沙礫荊蕀枯骨在其座間。",
    "T08n0225_006:0506a11_14": "自念言：『今師當坐說經，及諸弟子皆當來聽，我更掃除整頓坐席。』",
    "T08n0225_006:0506a13_15": "整已，地輒有塵土來坌師及諸闓士，今當灑之。",
    "T08n0225_006:0506a14_16": "即行索水。",
    "T08n0225_006:0506a14_17": "邪令水竭。",
    "T08n0225_006:0506a14_18": "念曰：『我曹索水不得。",
    "T08n0225_006:0506a15_19": "當云何？",
    "T08n0225_006:0506a15_20": "當取身血以灑之。』",
    "T08n0225_006:0506a15_21": "時普慈及諸女各取刀，處處刺身出血灑地，用慈於法故。",
    "T08n0225_006:0506a16_22": "「時，釋自念言：『今世乃有是人，精進恭敬慈孝於師。』",
    "T08n0225_006:0506a18_23": "讚言：『善哉，善哉！",
    "T08n0225_006:0506a18_24": "賢者誠難及。",
    "T08n0225_006:0506a18_25": "今聞明度，不久會當得佛。",
    "T08n0225_006:0506a19_26": "賢者！",
    "T08n0225_006:0506a19_27": "今他所勅使，願相告矣。",
    "T08n0225_006:0506a19_28": "有如賢者輩，我當護，所欲得者悉當與之。』",
    "T08n0225_006:0506a20_29": "「普慈報言：『我欲所得者，自當知之。』",
    "T08n0225_006:0506a21_30": "「是時，釋化地悉使作水精、琉璃，其上有金沙。",
    "T08n0225_006:0506a22_31": "使普慈及諸女，身體瘡瘢悉平復如故。",
    "T08n0225_006:0506a23_32": "座四面化作琉璃水池，周匝皆有珍寶欄楯，及四寶池俠陛兩邊有七寶樹若干百種，行列殊好。",
    "T08n0225_006:0506a25_33": "闓士及女人為諸闓士儲水。",
    "T08n0225_006:0506a26_34": "天雨眾花——光色燿國，甘香四被，聞者心軟——凡四千石。",
    "T08n0225_006:0506a27_35": "釋上普慈闓士語之言：『持是花供養明度，及散法來諸闓士上。",
    "T08n0225_006:0506a28_36": "以天衣五百領，法來在座，以衣敷上。』",
    "T08n0225_006:0506a29_37": "普慈即悉受之，便為呪願。",
    "T08n0225_006:0506b01_38": "「是時，法來闓士七歲以後從定覺，起到高座，與二百億闓士共坐。",
    "T08n0225_006:0506b02_39": "於前坐者甚眾多。",
    "T08n0225_006:0506b03_40": "是時普慈及諸女皆共散花，并持旃檀擣香及名雜香諸珍寶散法來諸闓士上，前以頭面著足，起繞三匝却住。",
    "T08n0225_006:0506b05_41": "以微意視法來大會，方四十里，滿其中人。",
    "T08n0225_006:0506b06_42": "法來闓士四向視來會者，用經法故，即為說明度言：『善士！",
    "T08n0225_006:0506b08_0": "且聽。",
    "T08n0225_006:0506b08_1": "諸經法本端悉等，如來智慧無所罣礙，如幻無形，如風本端不可計，明度亦然。",
    "T08n0225_006:0506b09_2": "一切我所悉斷本本淨，明度亦本淨。",
    "T08n0225_006:0506b10_3": "譬如野馬、像人本無，如夢中有欲其欲本無，如所名人本無，如應儀滅度空無所生，明度亦然。",
    "T08n0225_006:0506b12_4": "如來滅度亦等無異，明度本等。",
    "T08n0225_006:0506b13_5": "譬如然火則時滅之，本無所從來，去亦無所至。",
    "T08n0225_006:0506b14_6": "如夢中見須彌山本無，如佛現飛本無所有，明度亦然。",
    "T08n0225_006:0506b15_7": "前於欲中相娛，計之無所有。",
    "T08n0225_006:0506b16_8": "如人名聲無所有，如來無於前見者。",
    "T08n0225_006:0506b17_9": "念所作因見明度，念所作本無所有，如幻師化作像本無所有，如虛空適無所住，如幻師學無所不示。",
    "T08n0225_006:0506b19_10": "往古來今亦不可合為一，明度者亦無三世，當作是知。",
    "T08n0225_006:0506b20_11": "名計本無形，罷字有形，明度無不至、無不入。",
    "T08n0225_006:0506b21_12": "何以故？",
    "T08n0225_006:0506b22_13": "空本無色。",
    "T08n0225_006:0506b22_14": "明度譬如虛空，無不至、無不入，入於地水火風空，入於彼此五陰，入人壽命有德無德，入於欲不欲、有無、有想無想、願無願，入於生中，入於日月星宿、質諒神、龍、鬼王、執樂神、似人形神、脇臆行、神蛇軀神，亦入禽獸、餓鬼、地獄、蜎飛蠕動蚑行喘息，入於貧賤富貴、賢者聖智仙人、溝港、頻來、不還、應儀、緣一覺，入於闓士，入於佛，入於滅度、四意止、四意斷、四神足、五根、五力、七覺意、八道行、有智無智十種力、四無所畏、四事不護、十八不共、佛經世經巫祝，入於宿命所行展轉生死中有苦無苦、自在不自在，度脫好不好、善不善、智不智、明不明、往古來今可見不可見教法、所有無所有、一切有形無形，無不入矣。』」",
    "T08n0225_006:0506c06_15": "佛告善業：「法來闓士為普慈說明度所入處，如是具說晝夜七日。",
    "T08n0225_006:0506c08_16": "是時人聽經，呼如飯頃。",
    "T08n0225_006:0506c08_17": "何以故？",
    "T08n0225_006:0506c09_0": "法來闓士威神力恩。",
    "T08n0225_006:0506c09_1": "普慈闓士聞大歡喜，諸女共持天衣及八百石雜寶供養法來闓士。",
    "T08n0225_006:0506c10_2": "釋復持天上名花以散法來及諸闓士上，以增功德。",
    "T08n0225_006:0506c12_3": "是時一佛界中樹木花樹果諸雜寶樹，悉傾曲躬為法來闓士作禮，雨蜜香之花，其花香聞一佛剎中。",
    "T08n0225_006:0506c14_4": "一切人聞是花之香，各遙見法來闓士在高座上說經，并見普慈及諸女心皆樂之柔弱歡喜，皆遙作禮。",
    "T08n0225_006:0506c16_5": "其國中悉震動。",
    "T08n0225_006:0506c17_6": "是時巨億萬人悉得無數經法，不可復計闓士皆得不退轉。",
    "T08n0225_006:0506c18_7": "「時，諸女前白普慈言：『我等願以身命自歸為給使，并五百乘車珍寶以上歸。",
    "T08n0225_006:0506c20_8": "師為我等忍大眾苦，以歸當佛，今蒙大恩，乃得聞尊經，無絲髮之疑。",
    "T08n0225_006:0506c21_9": "今我等為師給使巨億萬劫，尚未能報須臾之恩。』",
    "T08n0225_006:0506c22_10": "「普慈受之，前白法來闓士言：『今以身及諸女眾珍寶以上大師，師哀我等，願受之，使我得其功德。』",
    "T08n0225_006:0506c25_11": "「法來闓士欲使普慈成其功德，故悉受之，反遺普慈，言：『以是諸女可為給使，諸車珍寶可自給。』",
    "T08n0225_006:0506c27_12": "「忉利天上諸天人各歎言：『善哉，善哉！",
    "T08n0225_006:0506c28_13": "普慈！",
    "T08n0225_006:0506c28_14": "眾寶悉以施師，是意難得。』",
    "T08n0225_006:0506c28_15": "「時有巨億萬人共到法來所聽經，普慈歡喜，即於座上得六萬定門。",
    "T08n0225_006:0507a01_16": "何等為定？",
    "T08n0225_006:0507a01_17": "願樂定，威儀定，歡德定，月盛滿定，日光焰定，如來行定，悉念佛定，闓士生生定，樂智慧定，度脫堅住定，諸境界中無所住定，國土種種嚴入定，如來相入無想定，十方人無形印封定，如來出生定，無所畏樂定，棄捐珍寶定，如來力莊嚴定，諸經法明樂定，諸法無所從來解事定，淨如梵天定，三世悉等入定，嚴佛藏定，佛音聲悉成定。",
    "T08n0225_006:0507a09_18": "如是定輩，得六萬門。",
    "T08n0225_006:0507a09_19": "闓士從定覺，悉得智慧力，入諸經法中。",
    "T08n0225_006:0507a10_20": "「普慈白言：『願師為我說，佛聲當何以知之？』",
    "T08n0225_006:0507a11_21": "「法來曰：『賢者！",
    "T08n0225_006:0507a11_22": "明聽。",
    "T08n0225_006:0507a12_23": "譬如箜篌，不以一事成。",
    "T08n0225_006:0507a12_24": "有柱、有絃、有人搖手鼓之，其音乃同，自在欲作何等曲。",
    "T08n0225_006:0507a13_25": "欲知佛聲音亦然。",
    "T08n0225_006:0507a14_26": "闓士有本發意、累世作功德、教授問佛事，合會是事，乃得佛身。",
    "T08n0225_006:0507a15_27": "音聲亦爾。",
    "T08n0225_006:0507a15_28": "其法皆從因緣起，不從闓士行得、不離行得，不從佛身得、不離佛身得。",
    "T08n0225_006:0507a17_29": "賢者！",
    "T08n0225_006:0507a17_30": "欲知佛身音聲，合會是事乃得佛聲耳。",
    "T08n0225_006:0507a18_31": "復次，賢者！",
    "T08n0225_006:0507a18_32": "譬如吹笙師，其音調好，與歌相入，笙者以竹為本，有人工吹，合會是事其聲乃悲。",
    "T08n0225_006:0507a20_33": "如來身不以一事二事成，以若干事累世作功德，教人入道，本願所致，用是故，佛身相及種好悉見如是。",
    "T08n0225_006:0507a22_34": "譬如佛滅度後，有人作佛形像，端正姝好如佛無異。",
    "T08n0225_006:0507a24_35": "人見莫不稱歎，持花香繒綵供養者。",
    "T08n0225_006:0507a24_36": "賢者謂佛，神在其像中耶？』",
    "T08n0225_006:0507a25_37": "「對曰：『不也。",
    "T08n0225_006:0507a25_38": "所以作像者，但欲使人繫意敬、自警脩、得其福耳。",
    "T08n0225_006:0507a26_39": "亦不用一事二事成，有金、有智人、若有見佛時人，佛滅度後，念佛故作像，欲使十方供養，得其福。』",
    "T08n0225_006:0507a29_40": "「法來報言：『如賢者言，成佛身不用一事二事。",
    "T08n0225_006:0507b01_41": "有闓士之行，有本索佛時人，若有常見佛作功德，用是故成佛身，智慧變化飛行，及諸種好，乃成佛身。",
    "T08n0225_006:0507b03_42": "譬如鼓，有竹木、革桴、有人擊之，其聲乃出。",
    "T08n0225_006:0507b04_43": "欲知佛身亦爾，用若干百千事乃成之耳。",
    "T08n0225_006:0507b05_44": "有初發意、有六度無極行、曉知本無無所從生之事、坐於樹下降伏邪官屬、諸經法當知如幻無異，以是成佛身。",
    "T08n0225_006:0507b07_45": "譬如畫師，有壁、彩筆、手畫之，乃成畫人。",
    "T08n0225_006:0507b08_46": "佛身亦爾，用數千事，有布施、持戒不犯十惡、常隨善師、等心哀眾，無能壞者，世世見佛。",
    "T08n0225_006:0507b10_47": "闓士聞行，堅持無忘，守真不諂，常行至誠。",
    "T08n0225_006:0507b11_48": "又譬如無結愛天所止觀第，光燿天上，端正姝好。",
    "T08n0225_006:0507b12_49": "是天第舍不自作、不有來作者，本無所從來，去亦無所至，因緣所生，其人前世作德所致，用布施眾生故，得生彼第舍中止。",
    "T08n0225_006:0507b15_50": "賢者！",
    "T08n0225_006:0507b15_51": "欲知佛身，因緣所生，用世人欲見佛、其人前世有功德、遠離八惡處、生慧信於佛。",
    "T08n0225_006:0507b17_52": "佛所以現身者，欲度眾生故。",
    "T08n0225_006:0507b18_53": "如山中響，不用一事二事，有山、有呼、人有耳，聽乃聞。",
    "T08n0225_006:0507b19_54": "佛本無形亦無所著，因緣所生，世世習行空，生死因緣佛悉曉之，本無生死亦無滅度，作是示現、作是說。",
    "T08n0225_006:0507b21_55": "譬如幻師化作轉輪王，慈化潤眾，聞者皆喜。",
    "T08n0225_006:0507b22_56": "人索珍寶所愛被服，悉恣與之。",
    "T08n0225_006:0507b23_57": "王在眾中，坐起行步容儀安諦，人有見者莫不敬禮。",
    "T08n0225_006:0507b24_58": "不以一事二事成，有師、有呪、有聚人，隨所喜化現之。",
    "T08n0225_006:0507b25_59": "有黠者知為化矣，斯幻人無所從來，去亦無所至，本空、化所作。",
    "T08n0225_006:0507b27_60": "黠者知因緣所由。",
    "T08n0225_006:0507b27_61": "佛身亦然，用眾事有功德、有歡德，念群生使安隱，具闓士願，分布經法、教授使行，棄定思惟分別，為人說經使學。",
    "T08n0225_006:0507c01_62": "諸天人民莫不歡喜。",
    "T08n0225_006:0507c01_63": "中有自貢高者、不知慚者、婬亂慳貪者、強梁自用者、喜鬪不可諫者、婬怒癡所覆者、行惡不可計者。",
    "T08n0225_006:0507c03_64": "佛在眾人中端正殊好，坐起行步法儀安諦，眾惡已盡唯有諸德，使人得安，亦自行佛事。",
    "T08n0225_006:0507c05_65": "本空無著，如幻師所作。",
    "T08n0225_006:0507c06_66": "闓士見佛身如是，雖爾不著無諸想念，雖知本空，恭敬作禮供養無極，往古來今諸佛皆從眾事，各有緣生。",
    "T08n0225_006:0507c08_67": "闓士作是念：「守行者得佛疾。」』",
    "T08n0225_006:0507c09_68": "「法來闓士說佛身時，四萬八千闓士即解盡信之行，百億闓士得無罣礙，問皆能報，四百億闓士得不退轉，八百億闓士皆得阿闍浮住法。",
    "T08n0225_006:0507c12_69": "「是時，天持名花來，雨散法來及諸闓士上。",
    "T08n0225_006:0507c13_70": "持法來威神，都一佛界諸有音樂皆自作聲，數千萬天從虛空中散天衣，作音樂共樂法來及諸闓士，衣皆行列覆一佛界。",
    "T08n0225_006:0507c16_71": "諸天燒雜香，其香分散亦遍一佛界。",
    "T08n0225_006:0507c17_72": "地悉震動。",
    "T08n0225_006:0507c17_73": "闓士普見諸佛。",
    "T08n0225_006:0507c17_74": "諸佛皆遙歎法來言：『善哉，善哉！』",
    "T08n0225_006:0507c18_75": "是時諸佛授普慈闓士決：『後當作佛，字內摩迦祇陀頗羅耶如來無所著正真道最正覺。』",
    "T08n0225_006:0507c20_76": "諸女即化為男，世世所生不離諸佛，常以大明教授十方以求作佛。」",
    "T08n0225_006:0507c22_77": "佛告善業：「闓士疾欲得佛者，索明度無極，精進恭敬如普慈闓士。」",
    "T08n0225_006:0507c24_0": "囑累阿難品第三十",
    "T08n0225_006:0507c25_0": "佛告阿難：「以明度無極經囑累汝。",
    "T08n0225_006:0507c25_1": "諦持念了取，字句莫使缺減左右顧望。",
    "T08n0225_006:0507c26_2": "此是無盡經藏鎮，諸法悉從中出。",
    "T08n0225_006:0507c27_3": "無量經卷種種異慧，所見人民若干種所喜、所行道經、所入慧，一切皆從是明度藏中出。",
    "T08n0225_006:0507c29_4": "若干種所見相、種種所行，若干種根癡種、慧種。",
    "T08n0225_006:0508a01_5": "人民所求盡所求慧，如來悉知從明度中出。",
    "T08n0225_006:0508a02_6": "是經，如來無所著正真道最正覺母，是慧眼并我身，皆從是出生。」",
    "T08n0225_006:0508a03_7": "佛言：「阿難！",
    "T08n0225_006:0508a04_8": "若敬我所說法，為敬事我。",
    "T08n0225_006:0508a04_9": "若自敬身，有慈孝於佛，持是奉事明度，悉為供養諸佛已。",
    "T08n0225_006:0508a06_10": "若身口心有慈孝於佛，不言無孝。",
    "T08n0225_006:0508a06_11": "若常得佛儀，常如法，心常淨，無瑕穢。",
    "T08n0225_006:0508a07_12": "若見佛，不言不見。",
    "T08n0225_006:0508a08_13": "如是悉為報佛恩已。",
    "T08n0225_006:0508a08_14": "我語若，阿難！",
    "T08n0225_006:0508a08_15": "是明度中忘一句一字，捨之不書，若為不見我、不敬於佛，為無供養，為背佛恩。」",
    "T08n0225_006:0508a10_16": "佛言：「阿難！",
    "T08n0225_006:0508a10_17": "若諦受諦念明度，用慈孝於佛故。",
    "T08n0225_006:0508a11_18": "承用教故，此乃往古來今佛天中天之所施教也。",
    "T08n0225_006:0508a12_19": "用是供養者，若於眾生為大慈，為以親近持佛藏。",
    "T08n0225_006:0508a13_20": "佛滅度後，若當護是經，莫令減少。",
    "T08n0225_006:0508a14_21": "我手付若，當受闓士大士。",
    "T08n0225_006:0508a15_22": "闓士大士持是所致，諸勤苦生死牢獄悉破壞，諸無智者為癡所繫著悉得放解，諸邪官屬無不降伏，諸所欲法悉除去，上佛座作無上正真道。",
    "T08n0225_006:0508a18_23": "人民無目者、愚癡者，悉與闓士與正法，第一大道無兩正法，無上正真道最正覺慧，是為明度決。",
    "T08n0225_006:0508a20_24": "我滅度後，三千國土其中人民，若悉教入法中，悉令成就得應儀道，曰教示乃爾所人。",
    "T08n0225_006:0508a22_25": "如是一劫若百劫為說經，令得滅度。",
    "T08n0225_006:0508a23_26": "雖爾，尚不足為承事我。",
    "T08n0225_006:0508a24_27": "不如持一句教闓士，為具供養佛已。」",
    "T08n0225_006:0508a25_28": "佛言：「我今於是稱譽若，囑累明度，至一劫百劫不能竟，麁捔說耳。」",
    "T08n0225_006:0508a26_29": "佛從袈裟中出臂，舉右手著阿難頭上摩頭，又以著阿難肩上：「云何，阿難！",
    "T08n0225_006:0508a28_30": "若慈於佛不？」",
    "T08n0225_006:0508a28_31": "阿難言：「佛天中天自當知之。」",
    "T08n0225_006:0508a29_32": "如是至三。",
    "T08n0225_006:0508a29_33": "佛復問：「云何，若孝於佛不？」",
    "T08n0225_006:0508a29_34": "復三。",
    "T08n0225_006:0508b01_35": "阿難言：「佛天中天自當知之。」",
    "T08n0225_006:0508b01_36": "佛言：「若以弘慈報恩備矣，尊奉明法恭矣。",
    "T08n0225_006:0508b02_37": "受經義句當令分明，心所念，餘棄之。",
    "T08n0225_006:0508b03_38": "一心於是中書經，正字畫、治句逗，取時、持時、學時、當諦受。",
    "T08n0225_006:0508b04_39": "與闓士，令經上下句逗相得，書時好筆好素上。",
    "T08n0225_006:0508b05_40": "當自歸，承事作禮，供養花香擣香燒香澤香繒蓋幡。",
    "T08n0225_006:0508b07_41": "譬如天上所有潔淨香，著麻油中好燈炷。",
    "T08n0225_006:0508b08_42": "自歸，頭面著地，却然炷加敬，作禮承事。」",
    "T08n0225_006:0508b08_43": "佛說明度無極時，在王舍鷄山中眾弟子，諸闓士中央坐。",
    "T08n0225_006:0508b10_44": "佛年三十，得佛十二月十五日過食後，說經畢。",
    "T08n0225_006:0508b11_45": "諸弟子、闓士，諸天、質諒神、龍、鬼王、人民，皆大歡喜，前為佛作禮而去。",
    "T08n0225_006:0508b13_0": "佛說明度經卷第六"
}