{
    "T17n0847_001:0935a14_0": "大乘修行菩薩行門諸經要集卷",
    "T17n0847_001:0935a15_0": "上",
    "T17n0847_001:0935a17_0": "大唐至相寺沙門釋智嚴譯",
    "T17n0847_001:0935a18_0": "諸經要集四十二部，凡菩薩行門總六十六條，具列如後。",
    "T17n0847_001:0935a20_0": "第一、出《象腋經》(顯說三條行)　解六波羅蜜行。",
    "T17n0847_001:0935a21_1": "　修行菩薩為眾生故，生於六趣受諸快樂。",
    "T17n0847_001:0935a22_2": "　菩薩行空喻。",
    "T17n0847_001:0935a23_0": "第二、出《說妙法決定業障經》(顯說三條行)　教菩薩行，表善知識。",
    "T17n0847_001:0935a24_1": "退菩提因，雖謗法，法入耳故，當成佛道。",
    "T17n0847_001:0935a25_2": "　解二十四種大乘名號。",
    "T17n0847_001:0935a26_0": "第三、出《維摩詰所問經》(顯說二條行)　解佛種性因，發起修行菩薩行。",
    "T17n0847_001:0935a27_1": "　解出家因緣功德。",
    "T17n0847_001:0935a29_0": "第四、出《方廣如來智經》(顯說二條行)　解非善知識不應同居，挍量聲聞道行與修行菩薩行深淺。",
    "T17n0847_001:0935b03_0": "第五、出《勝義諦品經》(顯說二條行)　修行菩薩起十種行願速成佛道。",
    "T17n0847_001:0935b04_1": "解修行菩薩十種戒行成就六波羅蜜。",
    "T17n0847_001:0935b06_0": "第六、出《大般若波羅蜜多經》(顯說四條行)　修行菩薩初修檀波羅蜜因無散亂發起菩提。",
    "T17n0847_001:0935b08_1": "　解修行菩薩恐散亂菩提心故攝念六波羅蜜。",
    "T17n0847_001:0935b09_2": "　解釋煩惱因緣。",
    "T17n0847_001:0935b09_3": "　解修行菩薩。",
    "T17n0847_001:0935b10_0": "初發起菩提心專持六波羅蜜",
    "T17n0847_001:0935b11_0": "第七、出《花嚴經善財童子經》(顯說一條行)　初修行菩薩發起菩提，挍量聲聞道行譬喻。",
    "T17n0847_001:0935b13_0": "第八、出《寶髻所問經》(顯說一條行)　解修行菩薩清淨持戒，行修六波羅蜜。",
    "T17n0847_001:0935b15_0": "第九、出《演法師品經》(顯說二條行)　修行菩薩挍量聲聞法教，又解於諸剎土修行菩薩行門。",
    "T17n0847_001:0935b18_0": "第十、出《決定毘尼經》(顯說二條行)　解修行菩薩及聲聞行人如何住持戒行。",
    "T17n0847_001:0935b20_0": "　解三毒輕重因。",
    "T17n0847_001:0935b21_0": "第十一、出《遍清淨毘尼經》(顯說二條行)　挍量修行菩薩戒行、挍授聲聞戒行，調伏其心。",
    "T17n0847_001:0935b24_0": "　　已上一十一部入上卷",
    "T17n0847_001:0935b25_0": "第十二、出《海慧菩薩所問經》(顯說八條行)　修行菩薩縱犯六波羅蜜，善巧方便而能成就不犯。",
    "T17n0847_001:0935b27_1": "　佛說般若波羅蜜深義，引喻挍量聲聞與菩薩輕重。",
    "T17n0847_001:0935b28_2": "　修行菩薩初發菩提心實能忍辱，不令邪魔退失菩提。",
    "T17n0847_001:0935b29_3": "　解忍身、口、意三業不動，成就六波羅蜜。",
    "T17n0847_001:0935c01_4": "　解觀行成就六波羅蜜念門。",
    "T17n0847_001:0935c02_5": "　解八種功德與煩惱和雜喻。",
    "T17n0847_001:0935c03_6": "　解四種善行。",
    "T17n0847_001:0935c03_7": "　解修行菩薩所修道行有十二種邪魔障道央俱餘鉤。",
    "T17n0847_001:0935c05_0": "第十三、出《戲樂嚴經》(顯說一條行)　解修行菩薩善巧方便五欲因緣，然則勸令發起菩提因而度脫無量眾生。",
    "T17n0847_001:0935c08_0": "第十四、出《善巧方便經》(顯說一條行)　修行菩薩習學聲聞行犯重障因。",
    "T17n0847_001:0935c10_0": "第十五、出《勝積品經》(顯說一條行)　喻修行菩薩退入聲聞行。",
    "T17n0847_001:0935c12_0": "第十六、出《如來藏經》(顯說一條行)　觀念如來忍辱因果。",
    "T17n0847_001:0935c14_0": "第十七、出《金光上勝毘尼經》(顯說一條行)　金光勝童女發十種行，願放出家，心開意解。",
    "T17n0847_001:0935c16_0": "第十八、出《降伏魔經》(顯說一條行)　魔為菩薩說二十種魔障應當自覺不取。",
    "T17n0847_001:0935c18_0": "第十九、出《富婁那所問經》(顯說一條行)　修行菩薩為惡知識故，四種因緣退捨菩提。",
    "T17n0847_001:0935c20_0": "入聲聞解脫",
    "T17n0847_001:0935c21_0": "第二十、出《寶童子天人所問經》(顯說一條行)　修行菩薩與聲聞挍量道行——四種實語不妄、諸行無厭。",
    "T17n0847_001:0935c24_0": "第二十一、出《寶積經》(顯說一條行)　修行菩薩與聲聞挍量法行。",
    "T17n0847_001:0935c26_0": "　　右已上一十部入中卷",
    "T17n0847_001:0935c27_0": "第二十二、出《虛空藏菩薩所問經》(顯說一條行)　說修行菩薩有四十五種魔障，若能覺悟兼能超度四魔。",
    "T17n0847_001:0936a01_0": "第二十三、出《如來境界經》(顯說一條行)　有諸比丘於迦葉如來問法故於今不忘，當生彌勒三會。",
    "T17n0847_001:0936a04_0": "第二十四、出《阿闍世品經》(顯說一條行)　解三乘藏菩薩因，又解上座因。",
    "T17n0847_001:0936a06_0": "第二十五、出《離垢菩薩所問經》(顯說一條行)　空中有菩薩眾下佛所，是等現身，是女人為發菩提心故轉為男子。",
    "T17n0847_001:0936a09_0": "第二十六、出《文殊師利菩薩所問經》(顯說一條行)　修行菩薩修習二種行，獲十種善根利益。",
    "T17n0847_001:0936a12_0": "第二十七、出《光明遍照品經》(顯說一條行)　諸有比丘隨佛在於逝多林中，不見如來威神聖德——喻諸菩薩福力殊勝於聲聞。",
    "T17n0847_001:0936a15_0": "第二十八、出《出生菩提經》(顯說二條行)　說三種佛地，又說三乘高下因緣。",
    "T17n0847_001:0936a17_0": "第二十九、出《寶聚經》(顯說一條行)　初發菩提心人功德多於恒河沙數羅漢，無能及、可及。",
    "T17n0847_001:0936a20_0": "第三十、出《那羅延品經》(顯說一條行)　說修行菩薩生於四種住地。",
    "T17n0847_001:0936a22_0": "第三十一、出《集一切功德品經》(顯說一條行)　修行菩薩投刀請殺，願易生死，救度眾生不離三界。",
    "T17n0847_001:0936a25_0": "第三十二、出《密嚴經》(顯說一條行)　挍量聲聞與修行菩薩行業深淺。",
    "T17n0847_001:0936a27_0": "第三十三、出《梵剎經》(顯說一條行)　修行菩薩每數發忍辱大行願速進菩提。",
    "T17n0847_001:0936a29_0": "第三十四、出《一切諸佛所念經》(顯說一條行)　修行菩薩忍辱身、口、意，羞恥三業，不復更犯。",
    "T17n0847_001:0936b02_0": "第三十五、出《法集經》(顯說二條行)　修行菩薩修持十種戒行，復有十種戒行。",
    "T17n0847_001:0936b05_0": "第三十六、出《阿差耶末菩薩經》(顯說一條行)　一切諸色行人戒力皆有盡時，唯修行菩薩戒力無盡。",
    "T17n0847_001:0936b08_0": "第三十七、出《集會品經》(顯說一條行)　顯示三乘法教。",
    "T17n0847_001:0936b10_0": "第三十八、出《郁伽長者所問經》(顯說一條行)　說在家菩薩應修四種行功德不出家因緣。",
    "T17n0847_001:0936b12_0": "第三十九、出《殊勝具戒品經》(顯說二條行)　初修行菩薩初發起菩提心應共魔鬪，堪受無衣、食、床臥無障。",
    "T17n0847_001:0936b14_1": "又釋阿耨達龍王以四太河成。",
    "T17n0847_001:0936b16_0": "第四十、出《解深密經》(顯說一條行)　修行菩薩修六波羅蜜住地行。",
    "T17n0847_001:0936b18_0": "第四十一、出《勝鬘經》(顯說一條行)　勝鬘夫人以偈讚歎如來，如來則現，夫人受十大受行願。",
    "T17n0847_001:0936b21_0": "第四十二、出《出生無邊門經》(顯說三條行)　說持是經陀羅尼者，臨命終時八十億諸佛親來迎接。",
    "T17n0847_001:0936b23_1": "又表如來三身。",
    "T17n0847_001:0936b23_2": "又說修行菩薩修四事——四事無相行門——速成佛道。",
    "T17n0847_001:0936b25_0": "　　右二十一部入下卷",
    "T17n0847_001:0936b26_0": "　若欲偏尋當條，請依此次第披撿經文。",
    "T17n0847_001:0936b27_0": "第一",
    "T17n0847_001:0936b28_0": "出《象腋經》(顯說三條行)",
    "T17n0847_001:0936b29_0": "　解修行菩薩行六波羅蜜空行。",
    "T17n0847_001:0936c01_0": "　菩薩生入六道救度眾生故，身受快樂。",
    "T17n0847_001:0936c02_0": "　菩薩修行喻若虛空譬喻。",
    "T17n0847_001:0936c03_0": "爾時，文殊師利童子白佛言：「世尊！",
    "T17n0847_001:0936c03_1": "我有所疑，唯願如來為眾解說。」",
    "T17n0847_001:0936c04_2": "佛告文殊師利童子言：「恣汝所問，我當為汝解說其義，令汝及眾歡喜奉行。」",
    "T17n0847_001:0936c07_0": "爾時，文殊師利童子白佛言：「世尊！",
    "T17n0847_001:0936c07_1": "修行菩薩如何住於勝上妙法，顯現一切菩薩行門，而能成熟無量眾生，喻如滿月現於一切佛剎？」",
    "T17n0847_001:0936c10_0": "爾時，世尊歎文殊師利童子言：「善哉，善哉。",
    "T17n0847_001:0936c10_1": "文殊師利！",
    "T17n0847_001:0936c11_2": "汝以少問，我今為汝廣解所疑，汝當諦聽，善思念之。」",
    "T17n0847_001:0936c12_3": "時文殊師利童子言：「唯然，世尊！",
    "T17n0847_001:0936c13_4": "授教而聽。」",
    "T17n0847_001:0936c13_5": "佛言：「修行菩薩有六種相應法，善住於一切甚深法趣。",
    "T17n0847_001:0936c14_6": "何者為六？",
    "T17n0847_001:0936c14_7": "所謂：一者、若修行菩薩樂施無悋，不見慳心與身有異，身與慳心俱無所得；二者、堅持戒行，不見身與非戒有異，身與非戒俱無所得；三者、善住忍辱守護自心，不見自身與瞋恚異，身與瞋恚俱無所得；四者、精勤善行，不見自身與慢有異，身與怠慢俱無所得；五者、方便淨住禪定三昧，不見自身離於諸行，亦不和合三昧定心，一切法故俱無所得；六者、正智於一切諸法無所得故，乃至不求涅槃、不見自身與眾生身而為有異，於六趣中見身無異故。",
    "T17n0847_001:0936c25_8": "文殊師利！",
    "T17n0847_001:0936c25_9": "當知修行菩薩以此六種法故，成就一切甚深法行。",
    "T17n0847_001:0936c26_10": "「復次，文殊師利！",
    "T17n0847_001:0936c26_11": "修行菩薩復有六種相應法行，善入一切甚深法行。",
    "T17n0847_001:0936c28_0": "何者為六？",
    "T17n0847_001:0936c28_1": "所謂：一者、修行菩薩若生地獄受天快樂；二者、若生畜生則受人間上妙快樂；三者、若生貧家則受轉輪聖王快樂；四者、若生六趣，各現本身端嚴殊勝無能過者；五者、善巧方便遊歷十方諸佛剎土，無去、無來，安然不動，於一切佛剎示現其身；六者、以隨類音演說諸法而不雜亂。",
    "T17n0847_001:0937a05_2": "文殊師利！",
    "T17n0847_001:0937a05_3": "當知修行菩薩以是六種法故，善得一切甚深法行。」",
    "T17n0847_001:0937a07_0": "爾時，文殊師利童子白佛言：「世尊！",
    "T17n0847_001:0937a07_1": "如何修行菩薩生於地獄而得受天快樂？」",
    "T17n0847_001:0937a08_2": "佛告文殊師利童子言：「修行菩薩有三昧名摩訶鉢頭摩，得此三昧已，為諸眾生入於地獄受天快樂。",
    "T17n0847_001:0937a11_0": "是諸獄人見其菩薩受地獄苦，菩薩以福力故與諸罪人普為說法，度脫無量百千眾生。",
    "T17n0847_001:0937a13_0": "文殊師利！",
    "T17n0847_001:0937a13_1": "當知修行菩薩生於地獄而受諸天快樂。」",
    "T17n0847_001:0937a15_0": "復次，文殊師利童子白佛言：「如何修行菩薩生於畜生而受人間上妙快樂？」",
    "T17n0847_001:0937a16_1": "佛告文殊師利童子言：「修行菩薩有三昧名遍寂靜，得此三昧已，則生畜生不失其念，仍受人間上妙快樂。",
    "T17n0847_001:0937a19_2": "以畜生身故，與諸畜生解說佛法，度脫無量百千眾生。",
    "T17n0847_001:0937a20_3": "文殊師利！",
    "T17n0847_001:0937a20_4": "當知修行菩薩為眾生故生於畜生，而受上妙人間快樂。」",
    "T17n0847_001:0937a22_0": "文殊師利童子復白佛言：「世尊！",
    "T17n0847_001:0937a22_1": "如何修行菩薩生於貧里而受輪王快樂？」",
    "T17n0847_001:0937a23_2": "佛告文殊師利童子言：「修行菩薩有三昧名離緣寂靜，得此三昧已，而生貧家與諸貧里眾生說法，毀呰慳貪、無戒，讚揚布施、持戒善因，度脫無量百千眾生，身受轉輪聖王快樂。」",
    "T17n0847_001:0937a28_0": "文殊師利童子復白佛言：「如何修行菩薩於六趣中為眾生故，各隨其類現種種形，受諸快樂皆得殊勝？」",
    "T17n0847_001:0937b01_1": "佛告文殊師利童子言：「修行菩薩有三昧名一切遍光明，得此三昧力故，遍生六趣，方便示現雜類身形，受諸快樂，相貌殊勝。」",
    "T17n0847_001:0937b05_0": "文殊師利童子復白佛言：「世尊！",
    "T17n0847_001:0937b05_1": "如何修行菩薩善巧方便遊於一切佛剎，無去、無來，安然不動，如水中月現於一切佛剎？」",
    "T17n0847_001:0937b07_2": "爾時，佛告文殊師利童子言：「修行菩薩有三昧名攝一切語言，得此三昧力故，分身現於十方諸佛剎土而無去、無來，安然不動，現於佛剎見諸如來皆聞法要。",
    "T17n0847_001:0937b11_3": "如是，修行菩薩善巧方便遍歷一切諸佛剎土，無去、無來，安然不動，如水中月現諸佛剎。」",
    "T17n0847_001:0937b14_0": "文殊師利童子復白佛言：「世尊！",
    "T17n0847_001:0937b14_1": "如何修行菩薩於一切異類眾生隨其類音而為說法，是諸言音而無雜亂？」",
    "T17n0847_001:0937b16_2": "佛告文殊師利童子言：「修行菩薩有陀羅尼名阿難哆伐多，得此陀羅尼已，修行菩薩則能了知無量無邊眾生心，各解其言語而無雜亂。」",
    "T17n0847_001:0937b19_3": "爾時，文殊師利童子白佛言：「世尊！",
    "T17n0847_001:0937b20_4": "修行菩薩善巧方便甚難了知。",
    "T17n0847_001:0937b21_0": "世尊！",
    "T17n0847_001:0937b21_1": "修行菩薩求於甚深法者，親近何等法行可知可識？」",
    "T17n0847_001:0937b22_2": "佛告文殊師利童子言：「若有修行菩薩樂知是法義者，喻若虛空為對。」",
    "T17n0847_001:0937b23_3": "文殊師利童子言：「如何虛空為對？」",
    "T17n0847_001:0937b24_4": "佛言：「譬如虛空，無貪、瞋、癡。",
    "T17n0847_001:0937b25_5": "文殊師利！",
    "T17n0847_001:0937b25_6": "當知色等諸法亦復如是，無貪、瞋、癡，不異涅槃相故。",
    "T17n0847_001:0937b26_7": "「復次，譬如虛空，布施、持戒、忍辱、精進、禪定、智慧皆無和合，為無相故。",
    "T17n0847_001:0937b28_8": "一切色等諸法亦復如是，無所相應；施、戒、忍、進、定、慧不異涅槃相故，涅槃亦無和合。",
    "T17n0847_001:0937c01_0": "「復次，譬如虛空，無棄、無別。",
    "T17n0847_001:0937c01_1": "文殊師利！",
    "T17n0847_001:0937c01_2": "當知色等諸法亦復如是，無棄、無別；涅槃亦爾，無棄、無別。",
    "T17n0847_001:0937c03_3": "「復次，譬如虛空，無知、無習。",
    "T17n0847_001:0937c03_4": "文殊師利！",
    "T17n0847_001:0937c03_5": "當知一切色等亦復如是，無知、無習；涅槃亦爾，無知、無習。",
    "T17n0847_001:0937c05_6": "「復次，譬如虛空，無明、無闇；色等諸法亦復如是，無明、無闇；涅槃亦爾，無明、無闇。",
    "T17n0847_001:0937c07_0": "「復次，譬如虛空，於一切處無所執得；當知色等諸法亦復如是，不可執得；涅槃亦爾，無所執故。",
    "T17n0847_001:0937c09_1": "「復次，譬如虛空，無道所得、無非道所得；色等諸法亦復如是，無道所得、無非道所得；涅槃亦爾，無道、無非道故。",
    "T17n0847_001:0937c11_2": "「復次，譬如虛空，不學聲聞解脫、緣覺解脫、大乘解脫；色等諸法亦復如是，一切乘處無所學故；涅槃亦爾，無所學故。",
    "T17n0847_001:0937c14_3": "「復次，譬如虛空，無攀、無受；色等諸法亦復如是，無攀、無受；涅槃亦爾，無攀、無受。",
    "T17n0847_001:0937c15_4": "「復次，譬如虛空，不取、不捨；色等諸法亦復如是，不取、不捨；涅槃亦爾，不取、不捨。",
    "T17n0847_001:0937c17_5": "「復次，譬如虛空，無有體性、無有濁亂，是以一切眾生於涅槃體性皆無濁亂；涅槃亦爾，無濁、無亂。",
    "T17n0847_001:0937c19_6": "「復次，譬如虛空，於一切處無著、無動。",
    "T17n0847_001:0937c20_7": "文殊師利！",
    "T17n0847_001:0937c20_8": "當知修行菩薩亦復如是，當知一切眾生於一切法無所著故；涅槃亦爾，無有所著。",
    "T17n0847_001:0937c22_9": "若能如是悟達正智，當知執想諸法則是涅槃，知無常故。",
    "T17n0847_001:0937c24_10": "「文殊師利！",
    "T17n0847_001:0937c24_11": "一切諸法既無實相，若願見佛身者不應如是，若非所見則達正位，達正位者於中執相。",
    "T17n0847_001:0937c26_12": "如是行施，非大福田、亦非利他；如是施者，不獲多福、無所利益。",
    "T17n0847_001:0937c27_13": "若有所施不求獲多福利者，是名世間乞士，於中所施福利無價；既獲無價福利，則得自無所得福智成就；既獲自無所得福智成就已，則能速得無生法忍。」",
    "T17n0847_001:0938a03_0": "第二",
    "T17n0847_001:0938a04_0": "出《說妙法決定業障經》(顯說三條行)　解善知識不退菩提。",
    "T17n0847_001:0938a06_0": "　解邪魔故、聞法故、聞法誹謗已聞法故，後當成佛。",
    "T17n0847_001:0938a08_0": "　解二十四種大乘名號。",
    "T17n0847_001:0938a09_0": "如是我聞：一時佛在法界藏殿諸佛所會無邊道場，與大比丘眾、菩薩摩訶薩俱。",
    "T17n0847_001:0938a10_1": "時此道場有一夫人，名曰功德莊嚴開敷花，合掌向佛，退坐一面。",
    "T17n0847_001:0938a13_0": "爾時，夫人白佛言：「若有初修行菩薩，何等之人非善知識，不應共住？」",
    "T17n0847_001:0938a14_1": "佛告夫人：「若三界中，梵釋四王、沙門、婆羅門，皆與修行菩薩為善知識，唯除聲聞非善知識，恐聲聞退修行菩薩大乘道行。",
    "T17n0847_001:0938a17_2": "何以故？",
    "T17n0847_001:0938a17_3": "聲聞、緣覺為己利故，勸引初修行菩薩迴入小乘，是以聲聞乘人非善知識。",
    "T17n0847_001:0938a19_4": "「夫人當知：初修行菩薩不應與聲聞比丘同居房舍、不同坐床、不同行路。",
    "T17n0847_001:0938a20_5": "若初修行菩薩智慧彌廣、無二分別、悟大乘法，而為方便勸引聲聞令入大乘，方許同住。",
    "T17n0847_001:0938a22_6": "若聲聞比丘福智狹劣，則修行菩薩不應為說甚深大乘，恐其誹謗。",
    "T17n0847_001:0938a24_7": "復次，修行菩薩不應數覽小乘經論。",
    "T17n0847_001:0938a25_8": "何以故？",
    "T17n0847_001:0938a25_9": "為障佛道故。",
    "T17n0847_001:0938a25_10": "「夫人當知：修行菩薩寧捨身命，不棄菩提而入聲聞求羅漢道。",
    "T17n0847_001:0938a27_11": "菩薩勸請一切眾生已，爾時若捨菩提之心，別起異道入於聲聞、羅漢道果——因惱亂故——菩薩而退菩提，二人俱墮無間地獄。」",
    "T17n0847_001:0938a29_12": "佛告夫人：「修行菩薩寧犯殺等五種大罪，不學須陀洹果、不退菩提修行。",
    "T17n0847_001:0938b02_13": "菩薩寧於一劫、百劫，乃至千劫受地獄苦，不學斯陀含果、不退菩提修行。",
    "T17n0847_001:0938b04_14": "菩薩寧墮畜生，不學阿那含果、不退菩提修行。",
    "T17n0847_001:0938b05_15": "菩薩寧殺害眾生墮於地獄，不修阿羅漢果、不退菩提。",
    "T17n0847_001:0938b06_16": "羅漢獨證、私入涅槃，譬如小賊密入他舍。",
    "T17n0847_001:0938b07_17": "修行菩薩菩提心故攝諸眾生，寧同火坑，不住聲聞寂滅涅槃、不退菩提。",
    "T17n0847_001:0938b09_0": "以是義故，為攝眾生令入佛道故，如是修行菩薩一切世間天、人、阿修羅之所尊重，堪任供養，超越聲聞，則邪魔眷屬無能嬈惱。」",
    "T17n0847_001:0938b12_0": "爾時，夫人白佛言：「何者邪魔眷屬？」",
    "T17n0847_001:0938b12_1": "佛告夫人：「敷演大乘經典之處，若有眾生聞說大乘心不樂聞、調弄誹謗，當知則是邪魔眷屬。",
    "T17n0847_001:0938b14_2": "誹謗大乘經典心故，死墮阿鼻，受苦無量；復生餓鬼，食火、屎、尿；無量劫中受苦畢已，後生人中，盲、聾、瘖、瘂、病、癩、不具；此等眾生命終之後，經無量生方得值遇如來，親承供養於諸佛所，還復得聞大乘經典，純一無雜。",
    "T17n0847_001:0938b19_3": "「爾時，如來於諸毛孔普出言音，一一毛孔出無量億百千法光，復生無量法音偈讚。",
    "T17n0847_001:0938b21_4": "時此會中若有聲聞，則聞聲聞乘法；若有緣覺乘人，則聞緣覺乘法；若有大乘行人，則聞大乘妙法；鳥獸之類各隨其音而聞佛法。",
    "T17n0847_001:0938b24_5": "於此會中，所有眾生過去未曾耳聞佛法，皆見如來默然不語。",
    "T17n0847_001:0938b26_0": "其餘眾生，過去曾謗大乘經故，雖於多劫墮在地獄、餓鬼受苦，由謗法時大乘入耳，是故佛所親聞大乘，心生歡喜而發無上菩提之心，究竟成就阿耨多羅三藐三菩提。」",
    "T17n0847_001:0938c01_0": "爾時，夫人白佛言：「所說大乘，何故名為大乘？",
    "T17n0847_001:0938c02_0": "何故說為大乘？」",
    "T17n0847_001:0938c02_1": "佛告夫人：「善哉，善哉。",
    "T17n0847_001:0938c02_2": "夫人深樂大乘。",
    "T17n0847_001:0938c03_3": "以是義故，善思念之，當為汝說大乘名號。",
    "T17n0847_001:0938c04_4": "所謂：一者、令人深樂，是名大乘。",
    "T17n0847_001:0938c04_5": "二者、不動，是名大乘。",
    "T17n0847_001:0938c05_6": "三者、無過，是名大乘。",
    "T17n0847_001:0938c05_7": "四者、無量，是名大乘。",
    "T17n0847_001:0938c06_8": "五者、如四大海，是名大乘。",
    "T17n0847_001:0938c06_9": "六者、金翅及緊那羅、摩睺羅伽雜類所敬，是名大乘。",
    "T17n0847_001:0938c08_0": "七者、乾闥所讚，是名大乘。",
    "T17n0847_001:0938c08_1": "八者、諸天恭敬，是名大乘。",
    "T17n0847_001:0938c09_2": "九者、梵天歸依，是名大乘。",
    "T17n0847_001:0938c09_3": "十者、天帝所敬，是名大乘。",
    "T17n0847_001:0938c10_4": "十一者、四王所攝，是名大乘。",
    "T17n0847_001:0938c11_0": "十二者、龍王供養，是名大乘。",
    "T17n0847_001:0938c11_1": "十三者、菩薩奉持，是名大乘。",
    "T17n0847_001:0938c12_2": "十四者、成就佛性，是名大乘。",
    "T17n0847_001:0938c12_3": "十五者、賢聖歸依，是名大乘。",
    "T17n0847_001:0938c13_4": "十六者、一切普堪所受，是名大乘。",
    "T17n0847_001:0938c14_5": "十七者、如藥樹王，是名大乘。",
    "T17n0847_001:0938c15_0": "十八者、斷諸煩惱，是名大乘。",
    "T17n0847_001:0938c15_1": "十九者、能轉法輪，是名大乘。",
    "T17n0847_001:0938c16_2": "二十者、無言、無說，是名大乘。",
    "T17n0847_001:0938c16_3": "二十一者、如虛空相，是名大乘。",
    "T17n0847_001:0938c17_4": "二十二者、三寶種性無斷，是名大乘。",
    "T17n0847_001:0938c18_5": "二十三者、鈍根眾生不信，是名大乘。",
    "T17n0847_001:0938c19_6": "二十四者、超過一切，是名大乘。」",
    "T17n0847_001:0938c20_0": "爾時，佛說大乘威力名號之時，此三千大千世界六種震動，百千樂器不鼓自鳴，則於空中諸天雨花無量，百千天子皆發無上菩提之心，無量百千聲聞皆發阿耨多羅三藐三菩提心，復有初戒菩薩未悟法者皆已悟解。",
    "T17n0847_001:0938c25_0": "爾時，阿難白佛言：「世尊！",
    "T17n0847_001:0938c25_1": "此法何名？",
    "T17n0847_001:0938c25_2": "如何奉持？」",
    "T17n0847_001:0938c26_0": "佛言：「是經名為『大乘巨拏勝斯』受持，又名『說妙法決定業障』受持。」",
    "T17n0847_001:0938c27_1": "如來說此經已，阿難及功德莊嚴開敷花夫人，及諸天龍八部，皆大歡喜，持受奉行。",
    "T17n0847_001:0939a01_0": "第三",
    "T17n0847_001:0939a02_0": "出《維摩詰所問經》(顯說二條行)　解佛種性因緣發起菩提。",
    "T17n0847_001:0939a04_0": "　解出家因緣功德。",
    "T17n0847_001:0939a05_0": "爾時，維摩詰長者白文殊師利菩薩言：「汝善明解如來種性。",
    "T17n0847_001:0939a06_1": "於意云何？",
    "T17n0847_001:0939a06_2": "何等為種？」",
    "T17n0847_001:0939a06_3": "文殊答言：「善男子！",
    "T17n0847_001:0939a07_4": "是諸佛性，五陰種性、無明生死種性、貪瞋癡種性、四倒妄想種性、五蓋種性、六入種性、七識煩惱種性、九惱滅壞身心種性、十惡不善種性，善男子！",
    "T17n0847_001:0939a10_5": "略要言之，六十二見及一切煩惱皆是如來種性。」",
    "T17n0847_001:0939a11_6": "時維摩詰問言：「汝何義故云一切煩惱是佛種性？」",
    "T17n0847_001:0939a12_7": "文殊師利答言：「善男子！",
    "T17n0847_001:0939a13_8": "若執見無為已住定滅，是人不應發得阿耨多羅三藐三菩提。",
    "T17n0847_001:0939a14_9": "若菩薩住於煩惱住地，見正位實相，是人堪任發得菩提。",
    "T17n0847_001:0939a16_10": "譬如陸地不生蓮花，青淤泥中而生蓮種。",
    "T17n0847_001:0939a17_11": "善男子！",
    "T17n0847_001:0939a17_12": "亦復如是，若聲聞、緣覺住於無為滅定，佛種花芽無復更生；煩惱淤泥池中能發菩提，因煩惱故，佛種芽生。",
    "T17n0847_001:0939a19_13": "「善男子！",
    "T17n0847_001:0939a19_14": "譬如空中種子不生，糞壤之地乃能茂盛。",
    "T17n0847_001:0939a20_15": "善男子！",
    "T17n0847_001:0939a21_16": "亦復如是，不應無為滅定而生菩提；若起我所、非我所心等於須彌，仍堪發生菩提，而生佛種無量智慧。",
    "T17n0847_001:0939a23_17": "「善男子！",
    "T17n0847_001:0939a23_18": "譬如不入四大海水，無由取得無價寶珠。",
    "T17n0847_001:0939a24_19": "善男子！",
    "T17n0847_001:0939a24_20": "亦復如是，若不入煩惱大海，無由取得佛性寶珠，當知菩提種性本從煩惱中來。」",
    "T17n0847_001:0939a27_0": "爾時，長老摩訶迦葉歎文殊師利菩薩言：「誠如所說，真實不虛，如是佛種皆是煩惱種性。",
    "T17n0847_001:0939a29_0": "何以故？",
    "T17n0847_001:0939a29_1": "我等聲聞無復堪任發生菩提，我等為燒滅三界煩惱種子。",
    "T17n0847_001:0939b01_2": "我等寧以無間五逆，不應斷解世間煩惱。",
    "T17n0847_001:0939b02_3": "何以故？",
    "T17n0847_001:0939b02_4": "若人已造五逆惡罪，受畢究竟還復發生菩提之心，親聞佛法、顯現佛事。",
    "T17n0847_001:0939b04_5": "若阿羅漢煩惱已盡，無復後有，無能發得阿耨多羅三藐三菩提。",
    "T17n0847_001:0939b05_6": "譬如有人五根總壞，是人識心不堪更起。",
    "T17n0847_001:0939b06_7": "羅漢亦爾，煩惱總壞，諸結已除，既無力故，不堪扶持無上菩提。",
    "T17n0847_001:0939b08_8": "以是義故，凡夫親近於佛，聲聞、辟支遠離菩提。",
    "T17n0847_001:0939b09_9": "何以故？",
    "T17n0847_001:0939b09_10": "凡夫數聞三寶威力、無量種性則發菩提，不斷阿耨多羅三藐三菩提心；若聲聞、緣覺，雖曾聞說如來聖德，十力、無畏、十八不共，亦不堪任發得菩提。」",
    "T17n0847_001:0939b13_0": "佛告羅睺羅：「汝詣維摩詰問疾。」",
    "T17n0847_001:0939b13_1": "羅睺羅白佛言：「世尊！",
    "T17n0847_001:0939b14_2": "我不堪任詣彼問疾。",
    "T17n0847_001:0939b14_3": "所以者何？",
    "T17n0847_001:0939b14_4": "我念昔時鞞舍離城有諸族姓子來詣我所，稽首作禮而問我言：『唯，羅睺羅！",
    "T17n0847_001:0939b16_5": "汝佛之子，捨轉輪王位，出家為道。",
    "T17n0847_001:0939b17_6": "其出家者有何等利？』",
    "T17n0847_001:0939b17_7": "時我與諸族姓如法為說出家功德因緣。",
    "T17n0847_001:0939b18_8": "說此法時，維摩詰而來我所，稽首我足而謂我言：『唯，羅睺羅！",
    "T17n0847_001:0939b20_9": "汝今所說出家功德不應如是。",
    "T17n0847_001:0939b20_10": "所以者何？",
    "T17n0847_001:0939b21_11": "夫出家者，無利、無功德，是為出家。",
    "T17n0847_001:0939b21_12": "有為法者，可說有利、有功德。",
    "T17n0847_001:0939b22_13": "夫出家者無為法故，無為法者，無利、無功德，遠離一切諸行處，於涅槃智趣所受聖所行處降伏眾魔，度五道、淨五眼、定五根，施無畏，不惱於他、不染雜惡，摧諸外道，超越假名，出離犯戒淤泥池中，我所無著，無我所、無所受、亦無擾亂，調伏身心，攝護他眾，隨禪定離外過，一切處而無所取。",
    "T17n0847_001:0939b28_14": "若能如是出家，名為善出。",
    "T17n0847_001:0939b29_15": "汝等於正法中宜共出家，善學律儀、諸佛法教。",
    "T17n0847_001:0939c01_16": "所以者何？",
    "T17n0847_001:0939c01_17": "人身難得，佛世難逢，無上菩提甚難發起。』",
    "T17n0847_001:0939c02_18": "「爾時，此等諸子白維摩詰言：『我等聞佛所說：「若父母不聽，不得出家。」』",
    "T17n0847_001:0939c04_19": "爾時，維摩詰長者告諸童子言：『汝等但發阿耨多羅三藐三菩提心，常修梵行，是則出家功德。』",
    "T17n0847_001:0939c07_0": "「爾時，此三十二族姓子皆發阿耨多羅三藐三菩提心故，我無言可答。",
    "T17n0847_001:0939c08_1": "以是義故，我不堪任詣彼問疾。」",
    "T17n0847_001:0939c10_0": "第四",
    "T17n0847_001:0939c11_0": "出《方廣如來智經》(顯說二條行)　解善、惡知識，菩薩不應聲聞同居。",
    "T17n0847_001:0939c13_0": "　解修行菩薩與聲聞校量道行深淺。",
    "T17n0847_001:0939c14_0": "爾時，佛告摩訶目揵連：「善男子當知：善知識故教道諸法，菩薩而成阿耨多羅三藐三菩提，是以初修行菩薩不應學聲聞、緣覺小乘教道。",
    "T17n0847_001:0939c17_1": "何以故？",
    "T17n0847_001:0939c17_2": "一切破戒、邪行之人是菩薩善知識，若聲聞、緣覺——障佛道故——則非善知識。",
    "T17n0847_001:0939c18_3": "何以故？",
    "T17n0847_001:0939c19_4": "犯戒之人不堪破於菩薩正行，是犯戒邪行之人法無力故，不能障於菩薩佛道；若聲聞、緣覺，以世諦無我、復無煩惱，以是智故能令初學菩薩入於聲聞教道，當知聲聞非是菩薩善知識也。",
    "T17n0847_001:0939c23_5": "「修行菩薩寧與破戒、邪行交通，不與聲聞、緣覺乘人受法。",
    "T17n0847_001:0939c24_6": "何以故？",
    "T17n0847_001:0939c24_7": "犯戒、邪行，雖共交通，身相遠離；若聲聞人，行、坐不離，譬如家賊不離其側。",
    "T17n0847_001:0939c26_8": "以是義故，菩薩不應與聲聞人習學交往。",
    "T17n0847_001:0939c27_9": "「譬如野干不堪師子同居，當知聲聞與其菩薩亦復如是。",
    "T17n0847_001:0939c28_10": "何以故？",
    "T17n0847_001:0939c28_11": "聲聞修學唯利己故；若修行菩薩專求佛道，度脫眾生。",
    "T17n0847_001:0940a01_12": "聲聞唯見一身趣路；若菩薩善行正路，導引眾生。",
    "T17n0847_001:0940a02_13": "聲聞唯淨己心；若菩薩能淨己心，亦淨眾生。",
    "T17n0847_001:0940a03_14": "聲聞唯自除煩惱；若菩薩自除煩惱，亦能除滅眾生煩惱。",
    "T17n0847_001:0940a04_15": "聲聞入邪疾路，獨避世間；菩薩自入正路，導引眾生。",
    "T17n0847_001:0940a05_16": "聲聞唯除習氣、煩惱；菩薩成等正覺，習氣都滅、煩惱悉除。",
    "T17n0847_001:0940a07_17": "聲聞異道入於涅槃；菩薩自證正道無餘涅槃。",
    "T17n0847_001:0940a08_18": "聲聞入於寂滅涅槃，其法亦滅；若菩薩成等正覺已入無餘涅槃，法仍不滅，十力、無畏、十八不共、四聖諦、三十二相、八十種好，無量佛事神通不滅。",
    "T17n0847_001:0940a11_19": "當知聲聞及辟支佛皆無是德。」",
    "T17n0847_001:0940a13_0": "第五",
    "T17n0847_001:0940a14_0": "出《勝義諦品經》(顯說二條行)",
    "T17n0847_001:0940a15_0": "　修行菩薩起十種行願速成佛道。",
    "T17n0847_001:0940a16_0": "　解修行菩薩十種戒行成就六波羅蜜。",
    "T17n0847_001:0940a17_0": "爾時，普賢菩薩語普智菩薩言：「佛子！",
    "T17n0847_001:0940a17_1": "修行菩薩為求阿耨多羅三藐三菩提故，應起十種行願。",
    "T17n0847_001:0940a19_2": "何者為十？",
    "T17n0847_001:0940a19_3": "所謂：一者、願度一切眾生；二者、令其遠離一切煩惱；三者、除滅相續習氣；四者、於一切佛法無所疑惑；五者、除救眾生一切苦聚；六者、願救眾生三塗八難；七者、歸依親侍一切諸佛；八者、願學菩薩一切戒行；九者、昇於空中示現毛端無量佛事；十者、以大法鼓擊動一切佛剎，眾生聞者隨機速入無餘涅槃。",
    "T17n0847_001:0940a26_4": "當知初學菩薩如是修行，若住此地不久而起如來行願。",
    "T17n0847_001:0940a28_0": "「復次，佛子！",
    "T17n0847_001:0940a28_1": "修行菩薩復有十種戒行。",
    "T17n0847_001:0940a28_2": "何者為十？",
    "T17n0847_001:0940a29_3": "所謂：一者、究竟不退菩提是其戒行；二者、遠離聲聞、辟支佛地；三者、常為一切眾生身、心利故；四者、令一切眾生住於佛行；五者、受持菩薩戒行無令缺犯；六者、開悟一切諸法；七者、所修功德迴施十方，願成佛道；八者、不應分別如來法體；九者、一切世法無所貪著；十者、防護六根，無令染著。",
    "T17n0847_001:0940b06_4": "佛子！",
    "T17n0847_001:0940b06_5": "是修行菩薩十種戒行，若菩薩能住此地，不久圓滿戒行六波羅蜜，成就無上菩提。",
    "T17n0847_001:0940b09_0": "「復次，修行菩薩復有十種退道迷路應當遠離，每自察心。",
    "T17n0847_001:0940b10_1": "何者為十？",
    "T17n0847_001:0940b10_2": "所謂：一者、不敬師僧、和尚及善知識，是其迷路；二者、怖畏世苦，是其迷路；三者、所修戒行忽生悔心，是其迷路；四者、不樂住於諸佛剎土，是其迷路；五者、不樂三摩鉢低，是其迷路；六者、修少分功德便以為足，是其迷路；七者、誹謗大乘，是其迷路；八者、遠離菩薩戒行，是其迷路；九者、樂阿羅漢、辟支佛道，是其迷路；十者、若見修行菩薩心生憎嫉，是其迷路。",
    "T17n0847_001:0940b18_3": "佛子！",
    "T17n0847_001:0940b18_4": "如是十種菩薩迷路能遠離，不久當入解脫法門。",
    "T17n0847_001:0940b20_0": "「復次，修行菩薩應有十種行願。",
    "T17n0847_001:0940b20_1": "何者為十？",
    "T17n0847_001:0940b20_2": "所謂：一者、願我為諸眾生盡未來劫住於世間，如是願者是普善願；二者、願我最後親侍供養一切諸佛，如是願者是普善願；三者、願我令一切眾生住於普賢菩薩行願，如是願者是普善願；四者、願我積集一切戒行功德，如是願者是普善願；五者、願我普修六波羅蜜，如是願者是普善願；六者、願我滿足菩提戒行，如是願者是普善願；七者、願我莊嚴淨一切佛剎，如是願者是普善願；八者、願我生於十方佛剎，如是願者是普善願；九者、願我深求一切佛法，善自開解，如是願者是普善願；十者、於諸佛剎成等正覺，如是願者是普善願。",
    "T17n0847_001:0940c04_3": "佛子當知：是修行菩薩十種大願，以願力故，速獲菩薩具足行願。",
    "T17n0847_001:0940c06_0": "「復次，修行菩薩復有十種魔障。",
    "T17n0847_001:0940c06_1": "何者為十？",
    "T17n0847_001:0940c06_2": "所謂：一者、忽生退心：『我不成佛。』",
    "T17n0847_001:0940c07_3": "是其魔障；二者、正起勤修忽然棄捨，是其魔障；三者、少分功德而生厭足，是其魔障；四者、樂住隱僻，善行俱捨，是其魔障；五者、棄捨一切善願，是其魔障；六者、捨斷煩惱，樂修滅、定，是其魔障；七者、斷割世法，是其魔障；八者、退捨菩薩道行，是其魔障；九者、不樂勸化眾生，是其魔障；十者、誹謗佛法，是其魔障。",
    "T17n0847_001:0940c14_4": "佛子當知：是修行菩薩十種魔障，若菩薩遠離是等，不久速得如來十種記別地位。」",
    "T17n0847_001:0940c17_0": "第六",
    "T17n0847_001:0940c18_0": "出《摩訶般若波羅蜜經》中(顯說四條行)　初修行菩薩初學檀波羅蜜發起菩提心。",
    "T17n0847_001:0940c20_0": "　無散亂已，菩提心散亂故攝念六波羅蜜行。",
    "T17n0847_001:0940c21_0": "　解煩惱因緣。",
    "T17n0847_001:0940c22_0": "　菩薩初發菩提心持六波羅蜜行。",
    "T17n0847_001:0940c23_0": "爾時，聖者舍利弗語聖者富婁那言：「復次，富婁那！",
    "T17n0847_001:0940c24_1": "修行菩薩應當初學檀波羅蜜。",
    "T17n0847_001:0940c24_2": "何以故？",
    "T17n0847_001:0940c25_0": "貪惜世業無始習氣，若修行菩薩捨施之時，慳心則捨，因則能發菩提心；若發菩提，則能漸漸增長成就；若漸增長成就，則漸遠離二乘；若漸遠離二乘，則復昇進阿耨多羅三藐三菩提。",
    "T17n0847_001:0940c29_1": "譬如雨中安置瓦瓶，是瓶所入第一雨滴及最後滴，非緣前後二滴水瓶得滿，要其中間雨滴漸入而得盈滿。",
    "T17n0847_001:0941a02_2": "富婁那當知：亦復如是，若修行菩薩，不應以初發菩提心故而成佛道，亦不以最後菩提樹下而成佛道。",
    "T17n0847_001:0941a05_0": "以是義故，初發菩提心故，乃至最後，於其中間菩薩漸證佛道，發起種種善行，三阿僧祇修行利益資助佛道。",
    "T17n0847_001:0941a07_1": "是以，仁者富婁那！",
    "T17n0847_001:0941a07_2": "修行菩薩不應散亂，心無所染。」",
    "T17n0847_001:0941a09_0": "爾時，聖者富婁那語聖者舍利弗言：「修行菩薩如何攝心而無散亂？」",
    "T17n0847_001:0941a10_1": "舍利弗言：「菩薩助佛道故，若發邪行惡見將為善利。",
    "T17n0847_001:0941a11_2": "當知我今所發惡行，應是菩提利故。",
    "T17n0847_001:0941a12_3": "何以故？",
    "T17n0847_001:0941a12_4": "為我是邪見，不斷世間生死。",
    "T17n0847_001:0941a13_5": "是以，我身變易，世間方便利益無量眾生。",
    "T17n0847_001:0941a14_6": "以是義故，修行菩薩如是智慧，心無散亂。」",
    "T17n0847_001:0941a16_0": "爾時，富婁那語舍利弗言：「若菩薩菩提心亂，如何相貌而得知耶？」",
    "T17n0847_001:0941a17_1": "舍利弗言：「此心散亂是聲聞、緣覺乘人障其道故。",
    "T17n0847_001:0941a18_2": "若求二乘道果，當知則是散亂心也。",
    "T17n0847_001:0941a19_3": "何以故？",
    "T17n0847_001:0941a19_4": "二乘道行不應菩提。",
    "T17n0847_001:0941a20_5": "若修行菩薩貪、瞋、癡見，尚不散亂。",
    "T17n0847_001:0941a20_6": "何以故？",
    "T17n0847_001:0941a21_0": "為此三毒見助佛道故，轉易生死，利益菩提。",
    "T17n0847_001:0941a22_0": "以是見故，生於世間善巧方便圓滿六波羅蜜。",
    "T17n0847_001:0941a23_1": "修行菩薩以資助煩惱故，得阿耨多羅三藐三菩提。",
    "T17n0847_001:0941a24_2": "「富婁那當知：若修行菩薩攝念心故而生障善，當知則是散亂。",
    "T17n0847_001:0941a25_3": "復有相應聲聞、辟支佛攝念，菩薩亦是散亂。",
    "T17n0847_001:0941a26_4": "若非此等，攝念不斷生死，資助道故，不應亂心。",
    "T17n0847_001:0941a27_5": "何以故？",
    "T17n0847_001:0941a27_6": "為攝念故。",
    "T17n0847_001:0941a28_7": "修行菩薩在於世間以善巧方便攝念相續，不斷生於世間。",
    "T17n0847_001:0941a29_8": "生已，則受檀波羅蜜、持戒波羅蜜、忍辱波羅蜜、精進波羅蜜、禪波羅蜜、智慧波羅蜜。",
    "T17n0847_001:0941b02_9": "修學如是攝念，資助世間生死道故。",
    "T17n0847_001:0941b03_10": "修行菩薩應當如是授學，乃至成佛而無有捨。",
    "T17n0847_001:0941b04_11": "「富婁那當知：修行菩薩不應厭離煩惱。",
    "T17n0847_001:0941b05_12": "何以故？",
    "T17n0847_001:0941b05_13": "以智識別煩惱，作是思念：『是等煩惱饒益我身，助我成佛。』",
    "T17n0847_001:0941b06_14": "若此煩惱有相，可以上妙供養。",
    "T17n0847_001:0941b07_15": "何以故？",
    "T17n0847_001:0941b07_16": "為此煩惱故，修行菩薩常所護惜煩惱。",
    "T17n0847_001:0941b08_17": "以是義故，應當以智識煩惱因。",
    "T17n0847_001:0941b09_18": "何以故？",
    "T17n0847_001:0941b09_19": "為我善巧方便，不攝三界繫縛，令我增長圓滿六波羅蜜故，速得菩提。",
    "T17n0847_001:0941b10_20": "若六波羅蜜漸漸增長，我則解脫世間生死繫縛而得寬慢。",
    "T17n0847_001:0941b12_21": "「富婁那當知：譬如車載重物，以車重故，車軸漸漸研磨，載物纔入到城，其軸事畢則斷。",
    "T17n0847_001:0941b14_22": "當知因煩惱故，三界而有生死。",
    "T17n0847_001:0941b14_23": "修行菩薩若煩惱故續續生於世間，六波羅蜜則得增長圓滿；若六波羅蜜漸得圓滿，則生死煩惱漸得微薄；若生死煩惱漸薄，則能決定漸近佛位；若修行菩薩坐菩提樹已，則起薩婆若智，前後煩惱當則斷滅，無復更生是諸煩惱。",
    "T17n0847_001:0941b20_24": "所作已辦，菩薩成正覺已，煩惱無復有緣。",
    "T17n0847_001:0941b21_0": "譬如車軸載重入城，事畢然乃始斷；修行菩薩若成阿耨多羅三藐三菩提已亦復如是，煩惱事辦，無復有緣。",
    "T17n0847_001:0941b23_1": "是以當知：為是利故，中間不斷煩惱。",
    "T17n0847_001:0941b24_2": "修行菩薩縱被瞋罵、返從乞求所須，皆是助道善緣，發起菩提心故。",
    "T17n0847_001:0941b25_3": "若攝羅漢心智，亦是修行菩薩助佛道故。",
    "T17n0847_001:0941b26_4": "若無羅漢行門，如來從何制修羅漢道果？",
    "T17n0847_001:0941b27_5": "以制修故而助佛道。」",
    "T17n0847_001:0941b29_0": "爾時，世尊於摩訶般若伽他所說：「譬如世間，若樹木無芽則無樹身；若無樹身，枝、葉、花、果無由盛茂。",
    "T17n0847_001:0941c02_1": "當知：眾生若無菩提芽種，諸佛不現世間；若佛不出於世，聲聞從何而起？",
    "T17n0847_001:0941c03_2": "譬如明燈要賴炷心，而是炷心不因第一火焰而能燒盡，亦非不因初焰而盡；復非後焰燒滅而盡，亦非因後焰而盡。",
    "T17n0847_001:0941c06_3": "以是義故，前、後、中間焰焰相續故，炷心燒盡。",
    "T17n0847_001:0941c07_4": "菩提亦爾，非緣初心成佛，亦非後心，前後中間相續心故而能成佛。",
    "T17n0847_001:0941c09_0": "何以故？",
    "T17n0847_001:0941c09_1": "剎那剎那菩提心故而成佛道。",
    "T17n0847_001:0941c09_2": "若修行菩薩布施，不著我相、人相、受者相，心無所求，無慳悋心，如是布施縱施少分等施無量，則是修行菩薩具足檀波羅蜜行。",
    "T17n0847_001:0941c13_0": "「復次，修行菩薩若恒念如來圓滿威神、顯揚聖德，則是菩薩甚深戒行；若菩薩漸減佛說，戒相則虧。",
    "T17n0847_001:0941c15_1": "若修行菩薩順世法故，雖受五欲，心念三歸：『是故，願我成等正覺救度眾生。』",
    "T17n0847_001:0941c16_2": "此則已住持戒波羅蜜行。",
    "T17n0847_001:0941c17_3": "修行菩薩如是智慧念心不犯，不名犯戒。",
    "T17n0847_001:0941c18_4": "若修行菩薩於億劫中雖持十善戒行，若樂聲聞、阿羅漢果，當知則是增上纏犯，虧於大乘。",
    "T17n0847_001:0941c20_5": "是為修行菩薩持戒波羅蜜行。",
    "T17n0847_001:0941c21_6": "「復次，若修行菩薩發廣大心，見諸眾生禁閉牢獄、枷鎖、杻械、栲楚、鞭撻、斬其頭項、割截手、足、耳、鼻、身分，爾時菩薩念言：『願我代彼普受諸苦，令一切眾生皆得安樂。",
    "T17n0847_001:0941c24_7": "若有惱我，難忍能忍，心無惡對。』",
    "T17n0847_001:0941c25_8": "當知如是修行菩薩則是慈忍波羅蜜行。",
    "T17n0847_001:0941c27_0": "「復次，修行菩薩願為眾生樂住世間，成熟眾生、清淨佛土，苦行逼惱而無疲倦，當知則是菩薩精進波羅蜜行。",
    "T17n0847_001:0942a01_0": "「復次，修行菩薩若色、聲、香、味、觸五欲所纏，不樂聲聞、羅漢道果，專念菩提，當知是人恒在禪波羅蜜行。",
    "T17n0847_001:0942a04_0": "「復次，譬如商人欲入大海，船舶不修，商人及財陷沒當盡；若預修船寬廣牢固，商人及財皆達彼岸。",
    "T17n0847_001:0942a06_1": "修行菩薩雖有道心，若無堅牢智慧，不久退失菩提。",
    "T17n0847_001:0942a07_2": "是以智慧波羅蜜成就菩提無所缺陷，速成阿耨多羅三藐三菩提。",
    "T17n0847_001:0942a09_0": "剎那一念無上菩提，則是修行菩薩過於無量二乘功德智慧波羅蜜行。」",
    "T17n0847_001:0942a11_0": "第七",
    "T17n0847_001:0942a12_0": "出《花嚴經．入法界品》(顯說一條行)　初修菩薩發起菩提心故，喻類聲聞無所能及。",
    "T17n0847_001:0942a15_0": "「善男子！",
    "T17n0847_001:0942a15_1": "譬如師子獸王，為諸獸故哮吼大聲。",
    "T17n0847_001:0942a16_0": "以其聲故，師子初生子而得肥壯，勇健跳梁；諸獸聞其大聲悉皆逃竄。",
    "T17n0847_001:0942a17_1": "初修行菩薩喻若師子，初生子息菩提發吼。",
    "T17n0847_001:0942a18_2": "菩薩亦復如是，是以如來薩婆若智，為初修行菩薩故吼讚佛性，皆以如來善教引故，菩薩而得智慧勇健、菩提增長；若諸眾生貪著煩惱而自損減。",
    "T17n0847_001:0942a21_3": "「譬如師子身筋造作箏絃，其音若奏，餘絃悉斷。",
    "T17n0847_001:0942a23_4": "如來以波羅蜜成熟菩提起發心故，若有讚歎，五情俱斷、二乘道行皆悉俱斷。",
    "T17n0847_001:0942a24_5": "「譬如以象、牛雜乳盛滿大池，若以師子真乳一滴入池，是諸雜乳悉皆流出，不住同池。",
    "T17n0847_001:0942a26_6": "菩提心乳亦復如是，百千劫中積惡罪業，以師子菩提心故，罪障悉皆壞滅無餘，二乘解脫與菩提種性不堪同居。",
    "T17n0847_001:0942a29_7": "「善男子！",
    "T17n0847_001:0942a29_8": "譬如迦陵頻伽猶在卵中，若發聲音，雪山大鳥聲不能及。",
    "T17n0847_001:0942b01_9": "修行菩薩亦復如是，生死卵中發大菩提心故，所修功德大悲勢力，若聲聞、緣覺無能及者。",
    "T17n0847_001:0942b03_10": "「善男子！",
    "T17n0847_001:0942b04_11": "譬如金翅鳥王，其子初生目則明利，飛則勁捷。",
    "T17n0847_001:0942b05_12": "一切諸鳥雖久成長，無能及者。",
    "T17n0847_001:0942b05_13": "修行菩薩亦復如是，發菩提心為法王子，智慧清淨、大悲勇猛，一切二乘雖已歷劫久修道行，皆不能及。」",
    "T17n0847_001:0942b09_0": "第八",
    "T17n0847_001:0942b10_0": "出《寶髻所問經》(顯說一條行)",
    "T17n0847_001:0942b11_0": "　解修行菩薩一種持戒清淨行波羅蜜。",
    "T17n0847_001:0942b12_0": "爾時，佛告寶髻菩薩言：「善男子！",
    "T17n0847_001:0942b12_1": "何者是修行菩薩持戒波羅蜜清淨行？",
    "T17n0847_001:0942b13_2": "善男子！",
    "T17n0847_001:0942b13_3": "修行菩薩有一種持戒清淨行。",
    "T17n0847_001:0942b14_4": "何者為一？",
    "T17n0847_001:0942b14_5": "所謂於無上菩提而捨心復有是心，若不相應事者而能相應，是心於三界中勝上為最，是心超越聲聞、緣覺，是心能救一切度達三界眾生至於彼岸，是心能類無價寶珠而為等量，是心深重護念無捨，使無暫忘。",
    "T17n0847_001:0942b19_6": "「善男子當知：修行菩薩為十種尸波羅蜜清淨行。",
    "T17n0847_001:0942b20_7": "何者為十？",
    "T17n0847_001:0942b20_8": "所謂三種身淨行、四種口淨行、三種意淨行，是為十無盡清淨戒。」",
    "T17n0847_001:0942b23_0": "第九",
    "T17n0847_001:0942b24_0": "出《演法師品經》(顯說二條行)",
    "T17n0847_001:0942b25_0": "　修行菩薩挍量聲聞法教。",
    "T17n0847_001:0942b26_0": "　修行菩薩於諸剎土修學菩薩行門。",
    "T17n0847_001:0942b27_0": "爾時，佛告舍利弗言：「舍利弗！",
    "T17n0847_001:0942b27_1": "譬如有人自言：『我能入大海，至海底坐。』",
    "T17n0847_001:0942b28_2": "是人既見海已，則於牛跡渦中動搖手脚，自云：『我學拍浮。』",
    "T17n0847_001:0942b29_3": "他人告言：『汝自昔云：「我入大海，取海底坐。」",
    "T17n0847_001:0942c01_4": "何故今日不入海中？』",
    "T17n0847_001:0942c02_5": "其人答言：『我先於此牛跡水中習學，然後方入大海。』",
    "T17n0847_001:0942c03_6": "舍利弗！",
    "T17n0847_001:0942c03_7": "於意云何？",
    "T17n0847_001:0942c03_8": "是人所修邪正以不？",
    "T17n0847_001:0942c04_9": "所擬作者善巧方便以不——所執『我入海底，先於牛跡渦中習學。』」",
    "T17n0847_001:0942c05_10": "舍利弗言：「不也。",
    "T17n0847_001:0942c06_0": "世尊！",
    "T17n0847_001:0942c06_1": "若人願入大海，必須入海習浮。」",
    "T17n0847_001:0942c06_2": "佛告舍利弗：「亦復如是，佛入涅槃後，世有法主、比丘、比丘尼、優婆塞、優婆夷，於是大乘經典信心供養，顯揚如來智慧聖德，恭敬尊重。",
    "T17n0847_001:0942c09_3": "既緣大乘深義，智慧狹劣不達其底、不解其義。",
    "T17n0847_001:0942c10_4": "後時依止聲聞修習雜學阿含經論，以名聞利養故，與諸檀越交通。",
    "T17n0847_001:0942c12_5": "若有比丘不習大乘經者，隨順遞相諂曲心故，搆引伴侶樂學聲聞，牛跡水渦習學拍浮。",
    "T17n0847_001:0942c14_6": "舍利弗！",
    "T17n0847_001:0942c14_7": "以是義故，若修行菩薩所將大乘經典而求佛智者，是修行菩薩應學如來威儀集行。",
    "T17n0847_001:0942c16_8": "若如來在於無智眾中，不共交通、亦不所受，除施法外，默然不語。",
    "T17n0847_001:0942c18_0": "修行菩薩亦復如是。",
    "T17n0847_001:0942c18_1": "如聞諸佛剎土、諸大菩薩摩訶薩見在住持百千善巧方便、於諸百千剎土習學教授億百千眾生，令得神通大力而得善行功德，舍利弗！",
    "T17n0847_001:0942c21_2": "修行菩薩應當於諸剎土隨諸菩薩習學法行，復應學彼威儀行業、禪定解脫、三昧三摩鉢帝、善巧方便、威神、五通解脫故，隨其修學，然於空閑靜處心念十方剎土、諸大菩薩隨機方便，不應樂入聲聞智慧、受持習學。」",
    "T17n0847_001:0942c27_0": "第十",
    "T17n0847_001:0942c28_0": "出《決定毘尼經》(顯說二條行)",
    "T17n0847_001:0942c29_0": "　解聲聞及菩薩如何授教戒行、律儀相應。",
    "T17n0847_001:0943a01_0": "　又解三毒類定輕重。",
    "T17n0847_001:0943a02_0": "爾時，聖者優波離從禪定起，詣於佛所，稽首頂禮，退坐一面而白佛言：「世尊！",
    "T17n0847_001:0943a03_1": "我今向來宴坐入定而有所思。",
    "T17n0847_001:0943a04_2": "世尊先為聲聞、緣覺乘人及初修大乘行菩薩為其制戒清淨律儀，如來所說：『寧捨身命，不得犯戒。』",
    "T17n0847_001:0943a06_3": "我於毘尼律藏名為上首，今如來在世，若復涅槃，我當云何教授戒律？",
    "T17n0847_001:0943a08_4": "若聲聞、緣覺乘人修持禁戒不令缺犯，復當云何教授初修大乘行菩薩修持護戒？",
    "T17n0847_001:0943a10_5": "世尊！",
    "T17n0847_001:0943a10_6": "是以為我廣說教跡。",
    "T17n0847_001:0943a10_7": "我今密於佛所聽聞授記，我則以佛威神力故敢當自制。",
    "T17n0847_001:0943a12_0": "我若攝授禁斷律儀，願佛慈悲為我宣說云何犯戒？",
    "T17n0847_001:0943a13_1": "云何無犯？",
    "T17n0847_001:0943a13_2": "世尊！",
    "T17n0847_001:0943a13_3": "今此會中聲聞菩薩無量眾集，堪可表示。」",
    "T17n0847_001:0943a15_0": "爾時，優波離說此語已，佛告優波離言：「汝為聲聞應機別說清淨戒行，復為初修大乘行菩薩故善巧方便應機別說清淨戒行。",
    "T17n0847_001:0943a17_1": "何以故？",
    "T17n0847_001:0943a18_2": "優波離！",
    "T17n0847_001:0943a18_3": "若聲聞持戒，當知戒行差別與初修大乘菩薩戒相違背，則非菩薩淨戒。",
    "T17n0847_001:0943a19_4": "若初修大乘菩薩持戒清淨，則與聲聞戒行違背不同，非是淨戒。",
    "T17n0847_001:0943a21_5": "所以者何？",
    "T17n0847_001:0943a21_6": "若聲聞志願力故，乃至剎那不求世間生死，亦無所樂、亦無所願，是其聲聞清淨戒行。",
    "T17n0847_001:0943a23_7": "若初修大乘行菩薩志願力故：『願我無量劫時於此苦海救度眾生，心無疲倦。』",
    "T17n0847_001:0943a25_8": "是其初修大乘行菩薩清淨戒行。",
    "T17n0847_001:0943a26_9": "以是義故，優波離當知：各為隨機當說禁戒。",
    "T17n0847_001:0943a27_10": "「若為初修大乘行菩薩，說戒順於他心，無惱眾生；若為聲聞，說戒利己，不順他心。",
    "T17n0847_001:0943a28_11": "若為初修大乘菩薩，說戒寬容方便；若為聲聞，說戒無所寬容，禁戒嚴切。",
    "T17n0847_001:0943b01_12": "若為初修大乘菩薩，說戒可以長遠，無相所說；若為聲聞，說戒可以嚴切，執見有相為其所說。",
    "T17n0847_001:0943b03_13": "「優波離！",
    "T17n0847_001:0943b03_14": "何故初修大乘行菩薩兼順他意而令修學？",
    "T17n0847_001:0943b04_15": "何以故聲聞不順他意而令修學？",
    "T17n0847_001:0943b05_16": "優波離當知：初修大乘行菩薩各各隨機引化眾生，順他心故、無所惱故修持戒行；若聲聞，則非他心故修持戒行。",
    "T17n0847_001:0943b08_17": "「何故初修大乘行菩薩戒行寬容無犯？",
    "T17n0847_001:0943b09_18": "何故聲聞禁戒窄狹嚴切？",
    "T17n0847_001:0943b09_19": "優波離當知：若初修大乘行菩薩，晨朝有犯應當結罪，至午若菩提心無間斷，戒聚成就則非所犯；若當午時有犯，至於黃昏菩提心無間斷，戒積成就則非所犯；若黃昏有犯，至於初夜菩提心無間斷，戒積成就則非所犯；若初夜有犯，至於中夜菩提心無間斷，戒積成就則非所犯；若中夜有犯，至於後夜菩提心無間斷，戒積成就則非所犯。",
    "T17n0847_001:0943b17_20": "優波離當知：初修大乘行菩薩戒行寬緩，若有菩薩結罪有犯不應悔懼。",
    "T17n0847_001:0943b19_21": "復次，若聲聞犯戒，戒相則滅，無復更全。",
    "T17n0847_001:0943b19_22": "何以故？",
    "T17n0847_001:0943b20_23": "若聲聞持戒除煩惱故，如救頭然、燒衣，心速為求寂滅涅槃，堅持戒行。",
    "T17n0847_001:0943b21_24": "「云何初修大乘行菩薩長遠修行無相、無著，不離世間？",
    "T17n0847_001:0943b22_25": "云何聲聞執相，一生斷滅，現前修學？",
    "T17n0847_001:0943b23_26": "優波離！",
    "T17n0847_001:0943b23_27": "若初修大乘行菩薩，喻若恒河沙劫，雖受五欲快樂，菩提心無暫捨，當知是菩薩戒行無缺。",
    "T17n0847_001:0943b25_28": "何以故？",
    "T17n0847_001:0943b26_29": "為初修大乘行菩薩後時成熟菩提心故，若在睡眠，五欲尚無所染，況在覺悟。",
    "T17n0847_001:0943b27_30": "所以者何？",
    "T17n0847_001:0943b28_31": "若初修大乘行菩薩，不應一生總斷煩惱，若菩提成熟煩惱自滅。",
    "T17n0847_001:0943b29_32": "若聲聞修習道行猶未成熟，是等其心剎那不願更生世間，是以一生迅速修行，喻若救頭。",
    "T17n0847_001:0943c02_33": "優波離當知：初修大乘行菩薩長遠，心無厭倦，隨入修行；應知聲聞一生暫時修學。",
    "T17n0847_001:0943c04_34": "以是義故，優波離！",
    "T17n0847_001:0943c04_35": "汝若為初修大乘行菩薩教授說戒寬遮順他意故，長遠深邃，教其修學。",
    "T17n0847_001:0943c06_36": "若為聲聞教授說戒不應順他，亦無寬緩。",
    "T17n0847_001:0943c07_37": "何以故。",
    "T17n0847_001:0943c07_38": "初修大乘行菩薩為大因緣修法器故而成阿耨多羅三藐三菩提，菩薩不應厭懼世間：『願我無量長遠劫時，為眾生故受生死苦。』",
    "T17n0847_001:0943c10_39": "是以如來不為修行菩薩而說出離三界生死苦海悔過因緣。",
    "T17n0847_001:0943c12_40": "所以者何？",
    "T17n0847_001:0943c12_41": "如來為修行菩薩故喜悅歡心，為說甚深清淨因緣，無過、無纏、無障、空相，如是與其言說。",
    "T17n0847_001:0943c14_42": "若菩薩聞是說已，樂住世間，無有厭倦，乃至成就阿耨多羅三藐三菩提。」",
    "T17n0847_001:0943c16_0": "爾時，聖者優波離白佛言：「世尊說有三種三毒重罪——或緣貪欲相應、或緣瞋恚牽纏、或為愚癡。",
    "T17n0847_001:0943c18_1": "何者最重？",
    "T17n0847_001:0943c18_2": "何者最輕？",
    "T17n0847_001:0943c18_3": "願為初修大乘行菩薩說其輕重方便戒行。」",
    "T17n0847_001:0943c20_0": "爾時，佛告聖者優波離言：「若初修大乘行菩薩以恒河沙劫常犯貪欲種類罪故，若信受大乘而生一念瞋心，結罪重於貪欲。",
    "T17n0847_001:0943c22_1": "何以故？",
    "T17n0847_001:0943c23_0": "優波離！",
    "T17n0847_001:0943c23_1": "若瞋心發動，則能捨棄眾生。",
    "T17n0847_001:0943c23_2": "若捨瞋、貪，欲心發則攝眾生，菩薩而無厄難。",
    "T17n0847_001:0943c24_3": "何以故？",
    "T17n0847_001:0943c25_0": "優波離！",
    "T17n0847_001:0943c25_1": "佛說若犯貪欲，捨離稍慢，犯罪稍輕；若犯瞋恚，解離稍速，獲罪甚重；若犯愚癡，解離則速，得罪稍深。",
    "T17n0847_001:0943c27_2": "優波離當知：三毒輕重如是，修行菩薩應當守護善巧方便智慧心故無令缺犯。」",
    "T17n0847_001:0944a01_0": "第十一",
    "T17n0847_001:0944a02_0": "出《遍清淨毘尼經》(顯說二條行)　解釋菩薩行、聲聞行各各如何調伏其心，　類於二乘輕重。",
    "T17n0847_001:0944a05_0": "爾時，寂淨天子白文殊師利童子言：「初修行菩薩云何調伏其心？",
    "T17n0847_001:0944a06_1": "若聲聞比丘云何調伏其心？」",
    "T17n0847_001:0944a07_2": "文殊答言：「厭離三界，心驚動故，則是聲聞調伏其心；若攝授世間無量法故，不斷生死，一切眾生而施無畏，利眾生故樂住世間，則是修行菩薩調伏其心。",
    "T17n0847_001:0944a10_3": "「若厭離功德資糧，則是聲聞調伏其心；若集智資糧功德無厭，則是修行菩薩調伏其心。",
    "T17n0847_001:0944a12_4": "「若厭見一切煩惱，則是聲聞調伏其心；若攝一切眾生煩惱，則是修行菩薩調伏其心。",
    "T17n0847_001:0944a14_5": "「若不為眾生故不念諸佛聖德，則是聲聞調伏其心；若為一切眾生故顯現諸佛聖德，則是修行菩薩調伏其心。",
    "T17n0847_001:0944a17_6": "「若所修行業諸天不證，則是聲聞調伏其心；若復所修業行三千大千世界諸天普證知聞，則是修行菩薩調伏其心。",
    "T17n0847_001:0944a19_7": "「若捨一切魔軍，則是聲聞調伏其心；若三千大千世界所有魔軍令其發動，菩薩而能摧伏，則是修行菩薩調伏其心。",
    "T17n0847_001:0944a22_8": "「若不明自身心量，則是聲聞調伏其心；若明一切剎土諸佛、如來聖德，則是修行菩薩調伏其心。",
    "T17n0847_001:0944a24_9": "「若唯為自身，則是聲聞調伏其心；若為眾生故修習攝念一切諸佛聖德，則是修行菩薩調伏其心。",
    "T17n0847_001:0944a26_10": "「若為小乘解脫執速，則是聲聞調伏其心；若以剎那智慧成熟菩提，則是修行菩薩調伏其心。",
    "T17n0847_001:0944a28_11": "「若斷滅三寶種性，是聲聞調伏其心；若修學三寶種性，則是修行菩薩調伏其心。",
    "T17n0847_001:0944b01_12": "「若喻瓦瓶壞破，無復更全，則是聲聞調伏其心；若喻金器破壞，修持如舊，則是修行菩薩調伏其心。",
    "T17n0847_001:0944b03_13": "「若以善巧方便不具，則是聲聞調伏其心；若善巧方便相應，則是修行菩薩調伏其心。",
    "T17n0847_001:0944b05_14": "「若十力、四無所畏不具，則是聲聞調伏其心；若以十力、四無畏心相應，則是修行菩薩調伏其心。",
    "T17n0847_001:0944b08_15": "「若避世間如避火坑，則是聲聞調伏其心；若樂住世間如遊園苑、居住殿堂，則是修行菩薩調伏其心。",
    "T17n0847_001:0944b10_16": "「若不具六波羅蜜并四攝事，則是聲聞調伏其心；若修六波羅蜜并四攝事，堅持攝念，則是修行菩薩調伏其心。",
    "T17n0847_001:0944b12_17": "「若不斷一切宿緣習氣，則是聲聞調伏其心；若除相續一切習氣，則是修行菩薩調伏其心。",
    "T17n0847_001:0944b14_18": "「略要言之：若心著數量、親近量法，習學有量戒行、三昧、智慧、解脫、解脫知見，則是聲聞調伏其心；若非量數、以無量繫，親近無量善巧方便，所學戒行、三昧、智慧、解脫，復緣解脫所見，則是修行菩薩調伏其心。」",
    "T17n0847_001:0944b20_0": "爾時，如來告文殊師利菩薩言：「善哉，善哉。",
    "T17n0847_001:0944b20_1": "如汝所說，此是修行菩薩初入調心法行。",
    "T17n0847_001:0944b21_2": "以何義故？",
    "T17n0847_001:0944b22_3": "文殊師利！",
    "T17n0847_001:0944b22_4": "聽我所說乃至解脫，此調伏義多應成就圓滿故。",
    "T17n0847_001:0944b23_5": "文殊師利！",
    "T17n0847_001:0944b23_6": "譬如二人同居一處，一人讚歎四大海水、一人讚歎牛跡渦水。",
    "T17n0847_001:0944b25_7": "文殊師利！",
    "T17n0847_001:0944b25_8": "於意云何？",
    "T17n0847_001:0944b25_9": "牛跡渦水堪讚多不？」",
    "T17n0847_001:0944b26_10": "文殊師利言：「是坑微淺，況堪類於四大海水讚歎輕重？」",
    "T17n0847_001:0944b27_11": "佛言：「若聲聞調伏現相亦復如是，譬如牛跡渦水，自少不濟，無所讚益，當知小乘輕重若是。",
    "T17n0847_001:0944b29_12": "其有一人所讚大海者，文殊師利！",
    "T17n0847_001:0944c01_13": "於意云何？",
    "T17n0847_001:0944c01_14": "是人堪任讚大海不？」",
    "T17n0847_001:0944c01_15": "文殊師利言：「大海功德無量，讚歎無量。」",
    "T17n0847_001:0944c02_16": "佛言：「修行菩薩亦復如是，應現修行無量，譬如大海不知滴量，大乘功德亦復如是。」",
    "T17n0847_001:0944c05_0": "爾時，說此法已，一萬二千天子皆發阿耨多羅三藐三菩提心，各發是言：「世尊！",
    "T17n0847_001:0944c06_1": "我等從今修行菩薩行處而能修學，願引一切眾生令入此道。」",
    "T17n0847_001:0944c09_0": "大乘修行菩薩行門諸經要集卷上"
}