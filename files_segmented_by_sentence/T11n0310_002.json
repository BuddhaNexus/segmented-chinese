{
    "T11n0310_002:0006b15_0": "大寶積經卷第二",
    "T11n0310_002:0006b17_0": "大唐三藏菩提流志奉　制譯",
    "T11n0310_002:0006b18_0": "三律儀會第一之二",
    "T11n0310_002:0006b19_0": "「復次迦葉！",
    "T11n0310_002:0006b19_1": "當於爾時，有人詐現修菩薩行，便自顯揚生於放逸。",
    "T11n0310_002:0006b20_2": "生放逸已，謂勝獨覺及阿羅漢，住於非理，名不可治，當墮惡趣。",
    "T11n0310_002:0006b21_3": "復次迦葉！",
    "T11n0310_002:0006b22_4": "未來有人住於非業作非業故，取眾生相為說法故，處處遊行唯修似行，極似布施、持戒、安忍、精進、靜慮、般若波羅蜜熾盛流布。",
    "T11n0310_002:0006b24_5": "若有如實說是經者，則為他人憎嫌捨棄，於是經中起邪見想；是愚癡人不知此經呵責破戒，迦葉！",
    "T11n0310_002:0006b27_6": "當於爾時，皆為賊行之所穢污，是故彼人不思己過，能甚破壞正等菩提，由覆藏故懷羞而謗無上佛果。",
    "T11n0310_002:0006b29_7": "「復次迦葉！",
    "T11n0310_002:0006b29_8": "當爾之際，不隨順僧、不知恩報而行開發。",
    "T11n0310_002:0006c01_9": "云何開發？",
    "T11n0310_002:0006c01_10": "謂開發他心。",
    "T11n0310_002:0006c02_11": "如來說彼數以語言誑惑他故，招致飲食。",
    "T11n0310_002:0006c03_12": "迦葉！",
    "T11n0310_002:0006c03_13": "當於爾時不護語言，訶毀如來別解脫戒，復與不護語人同其事業，不攝威儀住不淨處，為住不淨處者說諸法門，此法漸當為人輕賤。",
    "T11n0310_002:0006c06_14": "如是漸漸多有女人棄捨丈夫入於寺舍，為聞法故而便就坐。",
    "T11n0310_002:0006c07_15": "時有比丘即為宣說相似涅槃。",
    "T11n0310_002:0006c08_16": "迦葉！",
    "T11n0310_002:0006c08_17": "我觀爾時，有五百數非法之門，不修行人常當隨順，五百煩惱悉無所減，諸有所為與俗無別。",
    "T11n0310_002:0006c10_18": "當有如是大可畏事，而復於中希望利益，是故求菩提者不應親近諸比丘尼，亦不應行如是之行。",
    "T11n0310_002:0006c13_0": "常當捨離一切交遊，應一切時捨諸利養，受行乞食，捨所愛服受糞掃衣，棄捨一切樓閣房宇床鋪臥具，應住谿澗巖窟樹下，捨離一切病緣醫藥資具所須，依陳棄藥，知諸眾生昔為親屬行大慈心，常應忍受捶打呵罵，終不捶打毀罵他人。",
    "T11n0310_002:0006c18_1": "捨離一切知友施主諸眷屬家，應當隨順自業行智，不應同彼在家俗人。",
    "T11n0310_002:0006c20_2": "常應順奉波羅提木叉教。",
    "T11n0310_002:0006c20_3": "「迦葉！",
    "T11n0310_002:0006c20_4": "世若有人於別解脫起違背想，則為於佛力無所畏而生違背。",
    "T11n0310_002:0006c22_5": "彼若於佛力無所畏生違背者，則於去來現在諸佛而生違背，由此未來所受異熟無量大苦。",
    "T11n0310_002:0006c24_6": "假使三千大千世界一切眾生受地獄苦，比前眾生所受苦毒，百分不及一千分不及一，百千俱胝乃至算數、譬喻、優波尼沙曇分亦不及一。",
    "T11n0310_002:0006c27_7": "若欲遠離如是苦惱，應當遠離如是種類惡行。",
    "T11n0310_002:0006c28_8": "比丘縱遠相去千踰繕那亦應遙避，何況近耶。",
    "T11n0310_002:0006c29_9": "若但聞名尚應棄捨，何況見聞而不遠離？",
    "T11n0310_002:0007a01_10": "是故應當親近一法。",
    "T11n0310_002:0007a02_0": "何等一法？",
    "T11n0310_002:0007a02_1": "謂一切法悉無所有。",
    "T11n0310_002:0007a02_2": "若得諸法無所有忍，則不親近供養承事如是惡人。",
    "T11n0310_002:0007a03_3": "是人復應親近二法。",
    "T11n0310_002:0007a04_4": "云何為二？",
    "T11n0310_002:0007a04_5": "謂求諸法本無所有及求諸法性，而亦不應起於求心。",
    "T11n0310_002:0007a05_6": "應云何求？",
    "T11n0310_002:0007a06_7": "如所求者都不可得，不可得中不應起無所得心猶如邪見，如是離一切三界心，順菩提行；離一切相心，順菩薩行。",
    "T11n0310_002:0007a08_8": "菩薩行者，謂前所說為菩薩行。",
    "T11n0310_002:0007a09_9": "是故聞此法已應捨離之，則於來世親得奉事彌勒世尊，心不貢高亦不卑劣，作是唱言：『快哉安樂。",
    "T11n0310_002:0007a11_10": "我得解脫魔之羂網及諸惡趣。』",
    "T11n0310_002:0007a12_11": "「迦葉！",
    "T11n0310_002:0007a12_12": "若於後時聞是經典，不驚不怖，及見己身於中隨順，復能發心受持此教，佛知是人定當守護我之正法。",
    "T11n0310_002:0007a14_13": "迦葉！",
    "T11n0310_002:0007a14_14": "譬如長者財寶無量，子於家中乃至見一盛水之器，起父財想。",
    "T11n0310_002:0007a16_15": "彼於異時，其父喪亡資財散失，忽見其器尋自念言：『是我父物。』",
    "T11n0310_002:0007a17_16": "將置身邊或時藏舉。",
    "T11n0310_002:0007a18_17": "迦葉！",
    "T11n0310_002:0007a18_18": "當於爾時，諸比丘輩亦復如是，聞此經已作是念言：『此是如來柔軟微妙大梵音聲之所演說。』",
    "T11n0310_002:0007a20_19": "復有比丘聞已誹謗，持法比丘作如是言：『此最真實如來所說。』",
    "T11n0310_002:0007a21_20": "彼持法者人眾微少住處劣弱，將如是經晝夜藏舉極遭誹謗。",
    "T11n0310_002:0007a23_21": "如是等人我亦知見，悉皆付囑彌勒世尊，於最後時當為衛護如來法城，次後當為無礙大施。",
    "T11n0310_002:0007a25_22": "「復次迦葉！",
    "T11n0310_002:0007a25_23": "若善男子聞是法已，隨其智慧而修行之，成就深信正見眾生，於當來世遇彌勒佛。",
    "T11n0310_002:0007a27_24": "初會之中具修梵行，於最後時亦當衛護如來法城。",
    "T11n0310_002:0007a28_25": "迦葉！",
    "T11n0310_002:0007a28_26": "我今普觀，乃至不見一人不親近我，於當來世五十年中，聞是經典不生誹謗，則能受持讀誦之者，無有是處。",
    "T11n0310_002:0007b02_27": "若於此時得見我身，及以奉事供養之者，彼於來世五十年中，當得讀誦受持是經。",
    "T11n0310_002:0007b04_28": "不待於我歎其功德，彼等自成一切智智同一體時，隨念於我心生歡喜，作如是言：『希有奇特釋迦牟尼佛！",
    "T11n0310_002:0007b06_29": "善能攝受護念我等。』",
    "T11n0310_002:0007b07_0": "是故迦葉！",
    "T11n0310_002:0007b07_1": "應學此法。",
    "T11n0310_002:0007b07_2": "學此法者，隨所樂求，一切功德皆不難證。」",
    "T11n0310_002:0007b08_3": "爾時大迦葉白佛言：「世尊！",
    "T11n0310_002:0007b09_0": "我已究竟無復志求。",
    "T11n0310_002:0007b09_1": "於此法中，退於阿耨多羅三藐三菩提。",
    "T11n0310_002:0007b10_2": "我於是中極為知足，終不能成一切智智。",
    "T11n0310_002:0007b11_3": "世尊！",
    "T11n0310_002:0007b11_4": "無上菩提是希有事，於我聲聞難為證得。」",
    "T11n0310_002:0007b12_5": "佛告大迦葉言：「我不為汝說，然今因汝為他敷演。",
    "T11n0310_002:0007b13_6": "汝今勿於如是大事而生疑惑，汝等亦當速證無上正等菩提。",
    "T11n0310_002:0007b14_7": "復次迦葉！",
    "T11n0310_002:0007b15_8": "若諸眾生成渴法心、成求法心，漸次皆證無上菩提。",
    "T11n0310_002:0007b16_9": "既證得已，為斷一切希求心故，與諸眾生宣說正法。",
    "T11n0310_002:0007b17_10": "迦葉！",
    "T11n0310_002:0007b17_11": "菩薩應當成就四法發大精進。",
    "T11n0310_002:0007b18_12": "何等為四？",
    "T11n0310_002:0007b18_13": "云何精進？",
    "T11n0310_002:0007b18_14": "所謂不求色受想行識，求無漏法。",
    "T11n0310_002:0007b19_15": "謂無地界，無水火風界。",
    "T11n0310_002:0007b20_16": "不說地界，不說水火風界。",
    "T11n0310_002:0007b20_17": "所有言說悉名表示，是表示法皆非實有，菩薩不應取表示法以為堅實。」",
    "T11n0310_002:0007b22_18": "時大迦葉白佛言：「世尊！",
    "T11n0310_002:0007b22_19": "我等於如來所實無疑惑。",
    "T11n0310_002:0007b23_20": "若他問言：『是表示法非真實者，佛之音聲言說表示，為虛妄耶？』",
    "T11n0310_002:0007b24_21": "若有此問，當云何答？」",
    "T11n0310_002:0007b25_22": "佛告大迦葉言：「於未來世有諸比丘，不修身戒、心不識義理，瞋恚熾盛言辭麁獷，於是經典不能受持如法讀誦。",
    "T11n0310_002:0007b27_23": "何以故？",
    "T11n0310_002:0007b28_0": "彼住色受想行識生心故。",
    "T11n0310_002:0007b28_1": "未來比丘住是經典表示法中，如住色受想行識生故。",
    "T11n0310_002:0007b29_2": "復有一類諸比丘等住在家法，於勝義諦無復志求，如生盲人以金華鬘冠飾其首而不自見。",
    "T11n0310_002:0007c02_3": "當於爾時，諸比丘輩亦復如是，聞是等經言說文字尚不受持，況復能入所修勝義。",
    "T11n0310_002:0007c04_4": "譬如幼童若男若女，為大丈夫之所訶叱。",
    "T11n0310_002:0007c05_5": "此幼男女於後異時，聞是人名驚恐怖畏。",
    "T11n0310_002:0007c06_6": "當於爾時，諸比丘等亦復如是，聞此等經如實說過，知已不悔樂好衣服，返於是經而生怖畏。",
    "T11n0310_002:0007c08_7": "迦葉！",
    "T11n0310_002:0007c09_0": "如繫蝦蟇在獼猴手，而此獼猴面不迴顧。",
    "T11n0310_002:0007c09_1": "當於爾時，諸比丘等亦復如是，聞此等經違背不顧，不住其前。",
    "T11n0310_002:0007c11_2": "迦葉！",
    "T11n0310_002:0007c11_3": "譬如野干為狗所逐，走趣塚間窟穴深坑。",
    "T11n0310_002:0007c12_4": "當於爾時，諸比丘輩亦復如是，聞說此經如野干走。",
    "T11n0310_002:0007c13_5": "野干走者，謂犯禁戒、誹謗是經，聞是經已退道還家，馳求欲境趣向女人，趣於鬪諍諠雜醫術及以斷事，而於其中多犯禁戒，我說此等如趣塚間；身壞命終墮於惡趣，如趣窟穴；馳騁劍葉刀刃槍林諸大地獄，如趣深坑。",
    "T11n0310_002:0007c18_6": "迦葉！",
    "T11n0310_002:0007c18_7": "當於爾時，諸比丘輩成就如是野干之法，不能悟入如是等經，但能毀謗稱揚過失，身壞命終墮大地獄。",
    "T11n0310_002:0007c22_0": "「復次迦葉！",
    "T11n0310_002:0007c22_1": "若有比丘作如是言：『若表示法非真實者，如來言說亦非實耶？』",
    "T11n0310_002:0007c23_2": "彼若說言：『佛之表示名為真實，諸表示法亦應名實。』",
    "T11n0310_002:0007c24_3": "有智比丘應問之曰：『大德！",
    "T11n0310_002:0007c25_4": "今者為執何事？",
    "T11n0310_002:0007c25_5": "為執空耶？",
    "T11n0310_002:0007c26_0": "為表示耶？』",
    "T11n0310_002:0007c26_1": "彼若說言：『我執表示。』",
    "T11n0310_002:0007c26_2": "應報之曰：『汝即是佛。",
    "T11n0310_002:0007c27_3": "何以故？",
    "T11n0310_002:0007c27_4": "汝有言說表示法故。』",
    "T11n0310_002:0007c27_5": "彼若說言：『我執於空。』",
    "T11n0310_002:0007c28_6": "應問彼言：『當為我說執何等空。",
    "T11n0310_002:0007c29_7": "何以故？",
    "T11n0310_002:0007c29_8": "不可言說名之為空。",
    "T11n0310_002:0007c29_9": "若執表示以為空者，或於我我所眾生壽者非空執空。』",
    "T11n0310_002:0008a01_10": "又問彼言：『汝意云何，樂一切法空不？』",
    "T11n0310_002:0008a02_11": "彼若答言：『我不喜樂一切法空。』",
    "T11n0310_002:0008a03_12": "智者言曰：『汝久忘失沙門釋子。",
    "T11n0310_002:0008a04_13": "何以故？",
    "T11n0310_002:0008a04_14": "佛說一切空無我故，不說有我眾生壽者數取趣故。』",
    "T11n0310_002:0008a05_15": "彼若說言：『一切法空，我樂空性。』",
    "T11n0310_002:0008a06_16": "應語彼言：『汝心尚樂一切法空，況復如來、應、正等覺。",
    "T11n0310_002:0008a07_17": "復次尊者！",
    "T11n0310_002:0008a07_18": "為眼是如來？",
    "T11n0310_002:0008a07_19": "耳鼻舌身意是如來？』",
    "T11n0310_002:0008a08_20": "彼若說言：『眼是如來，耳鼻舌身意是如來。』",
    "T11n0310_002:0008a09_21": "應語彼言：『汝於今者亦是如來。』",
    "T11n0310_002:0008a10_22": "彼若說言：『眼非如來，耳鼻舌身意亦非如來。』",
    "T11n0310_002:0008a11_23": "應語彼言：『仁者！",
    "T11n0310_002:0008a11_24": "汝作是言，眼表示非如來，乃至意表示非如來；即非表示是如來也，我於此處豈不悟耶！』",
    "T11n0310_002:0008a13_25": "彼若說言：『眼非如來亦不離眼而有如來，乃至意非如來亦不離意而有如來。』",
    "T11n0310_002:0008a15_26": "應語彼言：『如來所說十二處有，謂眼處色處乃至意處法處，此即眾生及眾生名字。",
    "T11n0310_002:0008a17_27": "仁者！",
    "T11n0310_002:0008a17_28": "為眼是如來非如來耶？",
    "T11n0310_002:0008a17_29": "乃至法是如來非如來耶？』",
    "T11n0310_002:0008a18_30": "彼若答言：『眼是如來乃至法是如來。』",
    "T11n0310_002:0008a19_31": "應告之曰：『如仁者言，一切眾生及山林大地應是如來。』",
    "T11n0310_002:0008a20_32": "彼若答言：『眼非如來乃至意非如來。』",
    "T11n0310_002:0008a21_33": "復應告曰：『如仁者言，如來即法及以非法。』",
    "T11n0310_002:0008a22_34": "彼若說言：『色非如來乃至法非如來。』",
    "T11n0310_002:0008a23_0": "應告彼言：『若如是者，豈以非法為如來乎？』",
    "T11n0310_002:0008a23_1": "彼若說言：『即以非法以為如來。』",
    "T11n0310_002:0008a24_2": "應告之曰：『若如是者，所有眾生，不孝父母、不敬沙門婆羅門及諸尊宿，殺害生命，犯不與取，行欲邪行，虛誑離間，麁惡雜穢，貪瞋邪見，應是如來。』",
    "T11n0310_002:0008a27_3": "彼若說言：『非非法而是如來。』",
    "T11n0310_002:0008a28_4": "應告之曰：『非法非非法應是如來。",
    "T11n0310_002:0008a29_5": "若非法非非法是如來者，則無表示。",
    "T11n0310_002:0008b01_6": "仁者！",
    "T11n0310_002:0008b01_7": "無可表示是如來耶！』",
    "T11n0310_002:0008b01_8": "迦葉！",
    "T11n0310_002:0008b01_9": "應當如是折伏愚人。",
    "T11n0310_002:0008b02_10": "我不見有世間人天能與如是如法說者而共對論，唯除瞋恚愚癡之人不堪忍者，雖為開示不生信心，毀呰空法棄捨而去。",
    "T11n0310_002:0008b05_11": "「迦葉！",
    "T11n0310_002:0008b05_12": "汝等應當受持是經。",
    "T11n0310_002:0008b05_13": "於未來世有諸比丘持是經者，當得三名而為表示。",
    "T11n0310_002:0008b06_14": "何等為三？",
    "T11n0310_002:0008b07_15": "謂說斷滅、無物無蘊及無恭敬。",
    "T11n0310_002:0008b07_16": "當爾之時，如是經典為他誹謗。",
    "T11n0310_002:0008b08_17": "汝觀爾時，不恭敬佛、不恭敬法，但依表示名字語言虛荷僧名而無實德。",
    "T11n0310_002:0008b10_18": "雖稱佛號，於他開示而不能解，云何可得瞻奉如來？",
    "T11n0310_002:0008b11_19": "雖說佛法，而不能知如來意趣，云何得名為善說法？",
    "T11n0310_002:0008b12_20": "四雙八輩是佛弟子、聲聞之僧，但知其名，於彼功德不知其義，不能領受依名實德，為於衣服飲食臥具病藥緣故毀謗於法。",
    "T11n0310_002:0008b15_21": "菩薩於中應勤精進，於是等經深生希有樂欲之心，受持讀誦。",
    "T11n0310_002:0008b16_22": "何以故？",
    "T11n0310_002:0008b17_0": "是人來世為護法城。",
    "T11n0310_002:0008b17_1": "「迦葉！",
    "T11n0310_002:0008b17_2": "我念過去九十一劫空無法時，如是等經不復流布。",
    "T11n0310_002:0008b18_3": "又念過去超於千劫有佛出世，號休息熱惱，住世八萬四千劫，成熟菩薩利益世間。",
    "T11n0310_002:0008b20_4": "又念過去，復有如來號無邊力，住世二十億劫。",
    "T11n0310_002:0008b21_5": "於二十億劫行菩薩道，然後證阿耨多羅三藐三菩提。",
    "T11n0310_002:0008b22_6": "迦葉！",
    "T11n0310_002:0008b23_7": "汝觀於佛，修習幾何難作之行攝諸眾生？",
    "T11n0310_002:0008b24_0": "「復次迦葉！",
    "T11n0310_002:0008b24_1": "劫濁盡世，我等不應輕賤己身。",
    "T11n0310_002:0008b24_2": "何以故？",
    "T11n0310_002:0008b25_3": "於劫濁中，乃至一人能於我所信解此法，甚為希有。",
    "T11n0310_002:0008b26_4": "一切眾生不持刀杖追逐我等，亦為希有。",
    "T11n0310_002:0008b27_5": "何以故？",
    "T11n0310_002:0008b27_6": "此法即是善丈夫法，謂於諸行為無行想，難了知故。",
    "T11n0310_002:0008b28_7": "若有我見、眾生見、命見、數取趣見、有見，若依諸蘊起於戒見，若多聞見、佛見、法見、涅槃見，若有起於涅槃見者，如來悉知見為邪見。",
    "T11n0310_002:0008c02_8": "何以故？",
    "T11n0310_002:0008c02_9": "佛於涅槃而無分別亦無所得。",
    "T11n0310_002:0008c03_10": "若於涅槃起於分別及有所得，如來盡說名為邪見。",
    "T11n0310_002:0008c04_11": "若邪見者則名無智，若無智者名為損害，若損害者名曰愚夫，名愚夫者於大菩提則無樂欲，乃至遠離生天勝道。",
    "T11n0310_002:0008c07_12": "迦葉！",
    "T11n0310_002:0008c07_13": "於未來世當有比丘，年紀二十三十四十乃至百歲，為老所侵莊嚴衣服，雖剃鬚髮毀壞威儀，老病衰朽無有威光，趣向邪法。",
    "T11n0310_002:0008c10_14": "臨命終時，由罪意樂之所障蔽，熟思已犯懈怠不修，而於三處示現證得。",
    "T11n0310_002:0008c11_15": "何等為三？",
    "T11n0310_002:0008c12_16": "或矯現威儀，或復詐現修持淨行，或舉手自稱言我無與等。",
    "T11n0310_002:0008c13_17": "以此三處示現有證，斯人咸墮增上慢中，臨命終時心生追悔，既命終已生地獄中。",
    "T11n0310_002:0008c15_18": "是故迦葉！",
    "T11n0310_002:0008c15_19": "我今分明宣告汝等，我為汝等真善知識，樂欲利益哀愍汝輩，不令於後受大熱惱，如慕理迦(唐言尾宿)、畔地迦(唐言路生)、波利婆羅理迦(唐言女梵志)受諸苦毒。",
    "T11n0310_002:0008c18_20": "迦葉！",
    "T11n0310_002:0008c19_21": "我終不聽執著我見、眾生見、壽者見、補特伽羅見者於我法中而得出家。",
    "T11n0310_002:0008c20_22": "我若不許，強出家者，皆為是賊。",
    "T11n0310_002:0008c21_23": "食重信施，亦不成就真比丘戒。",
    "T11n0310_002:0008c22_24": "迦葉！",
    "T11n0310_002:0008c22_25": "寧當絕食至於六日，不於我法得出家已食重信施，起於我見、眾生壽者數取趣見乃至涅槃見。",
    "T11n0310_002:0008c24_26": "是故菩薩應發精勤，不應執著我眾生壽數取趣見、有見涅槃見，為斷一切見故應當說法。",
    "T11n0310_002:0008c26_27": "迦葉！",
    "T11n0310_002:0008c26_28": "如是等經，我今付囑諸菩薩等。",
    "T11n0310_002:0008c27_29": "何以故？",
    "T11n0310_002:0008c27_30": "彼等意樂同於我故。",
    "T11n0310_002:0008c28_0": "若彼意樂同於我者是我伴侶，我伴侶者則便堪能受我付囑。」",
    "T11n0310_002:0008c29_1": "爾時世尊而說頌曰：「眾苦所逼迫，　　都無能救護，　唯除世導師，　　無有戲論者。",
    "T11n0310_002:0009a03_0": "　諸苦惱眾生，　　修下劣邪道，　漸增諸欲貪，　　由斯墮惡趣。",
    "T11n0310_002:0009a05_0": "　無導無救護，　　住之嶮曠遠，　趣向邪道中，　　終無安隱處。",
    "T11n0310_002:0009a07_0": "　譬如人持財，　　求利行遠道，　於中群賊起，　　劫盡諸貲財。",
    "T11n0310_002:0009a09_0": "　失財已空歸，　　為利增熱惱，　所貸他人財，　　被債倍生苦。",
    "T11n0310_002:0009a11_0": "　斯等亦如是，　　為法故出家，　本所持法財，　　白業皆銷滅。",
    "T11n0310_002:0009a13_0": "　唯淨剃鬚髮，　　愚墮諸見中，　執著我眾生，　　補特伽羅想。",
    "T11n0310_002:0009a15_0": "　說空法比丘，　　不著數取趣，　於此起謗心，　　速墮於地獄。",
    "T11n0310_002:0009a17_0": "　以瞋恚因緣，　　遞互相誹謗，　自犯畏人知，　　妄宣他過失。",
    "T11n0310_002:0009a19_0": "　身惡及口惡，　　意業多諛諂，　顛倒隨見流，　　斯人生惡趣。",
    "T11n0310_002:0009a21_0": "　造諸惡業已，　　速疾往三塗，　眾苦所燒然，　　無能救護者。",
    "T11n0310_002:0009a23_0": "　未來有比丘，　　卒暴多瞋恚，　逼惱諸出家，　　趣向菩提者。",
    "T11n0310_002:0009a25_0": "　此諸可畏眾，　　誹謗如是經，　不復能信受，　　釋師子之教。",
    "T11n0310_002:0009a27_0": "　互起瞋恚心，　　遞共相苦切，　更相揚過失，　　惡名遍十方。",
    "T11n0310_002:0009a29_0": "　虛加惡唱他，　　於己便生恥，　柔和者劣弱，　　邪友勢力增。",
    "T11n0310_002:0009b02_0": "　是知正法衰，　　惡人多勢力，　我之所愛子，　　謂諸善比丘。",
    "T11n0310_002:0009b04_0": "　應趣向餘方，　　往求安隱處，　從惡得解脫，　　於此起悲心。",
    "T11n0310_002:0009b06_0": "　宜於是經中，　　當自審思念，　佛有如是教，　　當樂住餘方。",
    "T11n0310_002:0009b08_0": "　正法滅壞時，　　柔和者難得，　相隨俱往詣，　　如來稱歎所。",
    "T11n0310_002:0009b10_0": "　或有言此處，　　可離不可居，　當詣大仙人，　　得大菩提地。",
    "T11n0310_002:0009b12_0": "　復有稱仁者，　　汝實善為言，　繞塔以求真，　　是名世尊教。",
    "T11n0310_002:0009b14_0": "　寧當至於彼，　　悅意菩提地，　不可恒此居，　　沒於瞋迫所。",
    "T11n0310_002:0009b16_0": "　比丘當詣彼，　　為我故應行，　見佛所遊方，　　昔曾安止處。",
    "T11n0310_002:0009b18_0": "　經行宴坐地，　　若石及空閑，　集已共諮嗟，　　為之數啼泣。",
    "T11n0310_002:0009b20_0": "　言是彼大仙，　　經行受用處，　昔日曾遊止，　　轉無上法輪。",
    "T11n0310_002:0009b22_0": "　有為悉無常，　　我等今不見，　人及非人等，　　天龍皆會集，　善化令歡喜，　　何乃見空虛？",
    "T11n0310_002:0009b25_0": "　時往道場中，　　最勝菩提地，　同來集會已，　　當如理思惟。",
    "T11n0310_002:0009b27_0": "　世尊於是處，　　成無上佛果，　驚怖惡魔軍，　　猶如野干眾。",
    "T11n0310_002:0009b29_0": "　是為道場地，　　大覺所端居，　過去及未來，　　一切諸佛座，　安處大雄尊，　　億天所敬禮。",
    "T11n0310_002:0009c03_0": "　七日加趺坐，　　諦視菩提樹，　瞻觀供養畢，　　次往鹿林中，　言此轉法輪，　　聲聞於梵世。",
    "T11n0310_002:0009c06_0": "　彼諸比丘等，　　當為數悲啼，　為欲調五人，　　導師來至此。",
    "T11n0310_002:0009c08_0": "　五人初見佛，　　各起憂惱心，　立制自相要，　　我等勿為起。",
    "T11n0310_002:0009c10_0": "　時大悲世尊，　　哀愍群生類，　為五比丘說，　　甘露果時成。",
    "T11n0310_002:0009c12_0": "　禮轉法輪方，　　心悲數啼泣，　次往涅槃處，　　感佛最後身。",
    "T11n0310_002:0009c14_0": "　於此雙林下，　　利益群生類，　碎身分支節，　　於茲般涅槃。",
    "T11n0310_002:0009c16_0": "　嗚呼大聖尊，　　釋迦大寂滅，　今但聞其名，　　惜哉我不見。",
    "T11n0310_002:0009c18_0": "　大師復於此，　　最後度善賢，　能以智先知，　　此為最後度。",
    "T11n0310_002:0009c20_0": "　或修時壽盡，　　或發趣命終，　或修己身亡，　　彼皆生善趣。",
    "T11n0310_002:0009c22_0": "　從於彼時後，　　深廣法沈淪，　持戒毀禁人，　　皆當得供養。",
    "T11n0310_002:0009c24_0": "　受他重信施，　　速墮惡趣中，　汝觀諸比丘，　　有如是差別。",
    "T11n0310_002:0009c26_0": "　智者修雖後，　　速受人天身。",
    "T11n0310_002:0009c27_0": "　是等照世燈，　　憐愍世間者，　大智諸菩薩，　　慈心利眾生，　常作勤修事，　　勇躍心歡喜，　當成大覺尊，　　亦逢事彌勒，　供養彼如來，　　眾中蒙授記，　隨心所憶念，　　為彼大威神。",
    "T11n0310_002:0010a04_0": "　我說誠實言，　　安慰如是輩，　彼雖不見佛，　　而與見佛同。",
    "T11n0310_002:0010a06_0": "　我昔求菩提，　　禮敬於諸佛，　若諸女人等，　　趣無上菩提，　我及無量佛，　　皆當安慰彼，　速成男子身，　　得見於彌勒，　供養彼如來，　　所求悉如意。",
    "T11n0310_002:0010a11_0": "　應學諸智者，　　淨信而出家，　堅固樂欲心，　　多聞學持戒，　於彌勒佛前，　　得受其記莂。",
    "T11n0310_002:0010a14_0": "　是故聞勝利，　　起信修善賢，　安住堅固心，　　攝諸眾生類。",
    "T11n0310_002:0010a16_0": "　誰於如是處，　　求而不得之？",
    "T11n0310_002:0010a17_0": "　有慧及精勤，　　菩提不難證。",
    "T11n0310_002:0010a18_0": "　修習慈悲念，　　捨離諂曲心，　常樂在空閑，　　是則菩提道。",
    "T11n0310_002:0010a20_0": "　若人於是法，　　空說不能行，　眾皆禮敬之，　　此為可畏賊。",
    "T11n0310_002:0010a22_0": "　若人為飲食，　　及諸利養事，　受持正法門，　　互共相傳說，　斯惡活命人，　　名為空過世。",
    "T11n0310_002:0010a25_0": "　於此捨人身，　　惡趣受眾苦，　或於佛法內，　　假名為比丘。",
    "T11n0310_002:0010a27_0": "　誹謗於契經，　　善說解脫禁，　言我具弘宣，　　所有木叉教，　雖為比丘像，　　終失人天身。",
    "T11n0310_002:0010b01_0": "　若誹謗人天，　　及毀一切智，　如是謗法人，　　得罪復過彼。",
    "T11n0310_002:0010b03_0": "　善防身語意，　　令不起諸惡，　能除此三行，　　必當得涅槃。",
    "T11n0310_002:0010b05_0": "「復次迦葉！",
    "T11n0310_002:0010b05_1": "如來滅後，昔於佛所深種善根諸比丘等悉般涅槃，具勝意樂諸眾生類命終復盡。",
    "T11n0310_002:0010b07_2": "後五十歲正法滅時，當有比丘性懷貪著，猛利貪欲映蔽其心，樂離間語毒害於他，言詞麁獷慘勵顰蹙，住三法中。",
    "T11n0310_002:0010b09_3": "何等為三？",
    "T11n0310_002:0010b09_4": "所謂醫道、販易、親近女人。",
    "T11n0310_002:0010b10_5": "住此三法，退失四事。",
    "T11n0310_002:0010b11_6": "何等為四？",
    "T11n0310_002:0010b11_7": "謂退戒蘊、善趣、果證、如實見佛。",
    "T11n0310_002:0010b12_0": "由退此四，復成四法，不生厭離熾盛增長。",
    "T11n0310_002:0010b12_1": "云何為四？",
    "T11n0310_002:0010b13_2": "所謂嫉妬增長熾盛、瞋恚惡心增長熾盛、耽著種族增長熾盛、貪著飲食積聚眾味。",
    "T11n0310_002:0010b15_3": "愛樂衣服映蔽心故置之篋笥，專行此事以為常業，於沙門法空無所獲，亦不發生沙門證道。",
    "T11n0310_002:0010b17_4": "聞是等經當墮四處。",
    "T11n0310_002:0010b17_5": "何等為四？",
    "T11n0310_002:0010b17_6": "謂墮謗法，佛所不許而反說之，獨為女人宣說法要，毀謗如來別解脫戒。",
    "T11n0310_002:0010b19_7": "聞是等經轉加壞法，而墮生長惡業之中。",
    "T11n0310_002:0010b20_8": "迦葉！",
    "T11n0310_002:0010b20_9": "譬如惡狗以苦膽灌鼻。",
    "T11n0310_002:0010b21_10": "於意云何？",
    "T11n0310_002:0010b21_11": "彼狗倍生凶惡心不？」",
    "T11n0310_002:0010b21_12": "迦葉白佛言：「世尊！",
    "T11n0310_002:0010b22_13": "如是如是。」",
    "T11n0310_002:0010b22_14": "佛告迦葉：「彼等惡人猶如惡狗及毘舍遮，見有比丘住淨意樂持是法者、說是法者、住於真實少欲之者、歎少欲者，於是人所不生歡喜而起厭背，心懷怯劣復生熱惱，以其瞋恚障蔽心故，作是念言：『我等住在非時非處，於非時中而為他人輕毀我等。』",
    "T11n0310_002:0010b28_15": "是故聞說如是等經，起於誹謗面加毀辱，瞋恚麁言此非佛教，此輩受用多欲因緣，非少欲者。",
    "T11n0310_002:0010c01_16": "迦葉！",
    "T11n0310_002:0010c01_17": "我種種名讚歎少欲及以喜足，名為易養亦名易滿，名淨除者、行頭陀者、極端嚴者。",
    "T11n0310_002:0010c03_18": "我亦讚歎住阿蘭若者、發精進者、遍淨命者。",
    "T11n0310_002:0010c04_19": "汝等不應多修貯聚箱篋等法。",
    "T11n0310_002:0010c05_20": "何以故？",
    "T11n0310_002:0010c05_21": "應當修習如是法故。",
    "T11n0310_002:0010c05_22": "汝等不應猶如銅鈸空有其聲，應順如來修行此法。",
    "T11n0310_002:0010c07_23": "又亦不應起重瞋恚，亦復不應攝取事物，應當住於無事無物。",
    "T11n0310_002:0010c08_24": "勿於處所生住著心，應無所住。",
    "T11n0310_002:0010c09_25": "不應自讚，亦不應畜牛驢等類，不應成就住懈怠處，應當發起殊勝精進，捨離不善攝受善法。",
    "T11n0310_002:0010c11_26": "迦葉！",
    "T11n0310_002:0010c11_27": "我種種名讚歎寂靜住阿蘭若不處憒閙，今於是中種種名說極淨除行。",
    "T11n0310_002:0010c13_28": "若有不住極淨除者、具大欲者、成罪惡者，即當誹謗諸有安住極淨除者。",
    "T11n0310_002:0010c15_29": "迦葉！",
    "T11n0310_002:0010c15_30": "譬如愚夫於四月中服蘇患渴，尋詣池所求水而飲。",
    "T11n0310_002:0010c16_31": "他人謂曰：『汝已服蘇，勿復飲水而致命終。』",
    "T11n0310_002:0010c17_32": "是時愚夫瞋蔽心故，毀呰罵詈不順他言，飲水而死。",
    "T11n0310_002:0010c18_33": "迦葉！",
    "T11n0310_002:0010c18_34": "如是如是，未來比丘貪著有見住不善行，有持法者作是教言：『此是應作；此不應作。』",
    "T11n0310_002:0010c20_35": "彼惡比丘瞋蔽心故，毀呰罵詈謗是經典。",
    "T11n0310_002:0010c21_36": "迦葉！",
    "T11n0310_002:0010c21_37": "今時尚有於如來所多興諍競，何況未來。",
    "T11n0310_002:0010c22_38": "汝且觀是賢護比丘，如來制戒令諸比丘受一坐食。",
    "T11n0310_002:0010c23_39": "瞋蔽心故，於夏三月不至我所。",
    "T11n0310_002:0010c24_40": "迦葉！",
    "T11n0310_002:0010c24_41": "今於我前尚有如是輕梵行者，況佛滅後，貪著飲食衣鉢病藥，睡眠所覆瞋恚猛利，如是比丘聞是法已，尚不恭敬如來大師，豈能敬彼持法比丘？",
    "T11n0310_002:0010c27_42": "迦葉！",
    "T11n0310_002:0010c28_0": "名為不善亦名極惡，如是法寶即當隱沒。",
    "T11n0310_002:0010c28_1": "於中若有求大利益善男子善女人信我教者，後滓濁世極覆藏時善人難得，時聞如是等甚深法已，應為如理者說、不為不如理者，為信者說、非不信者。",
    "T11n0310_002:0011a02_2": "我今亦為如理者說、非不如理者，為信者說、非不信者。",
    "T11n0310_002:0011a03_3": "迦葉！",
    "T11n0310_002:0011a03_4": "譬如惡馬不受被甲，若同良馬為被甲者反生驚怖，何況更聞螺貝鼓聲，能堪受者無有是處。",
    "T11n0310_002:0011a05_5": "如是如是，破戒比丘無有時分堪能忍受善丈夫法，猶如惡馬反生驚怖。",
    "T11n0310_002:0011a07_6": "迦葉！",
    "T11n0310_002:0011a07_7": "破戒比丘乃至聞說一言諸法無我，執我想故於中便生怖畏諍競，何況聞說被善甲耶？",
    "T11n0310_002:0011a09_8": "若被甲已，即能降伏百億魔軍，而令畢竟不生鬪諍。",
    "T11n0310_002:0011a10_9": "諸善比丘被精進甲，不破根本頭陀功德，淨除根本，無貪恚癡根本、無嫉妬根本，離欲根本、獨處性根本、[宋木+悎]寤根本，於一切時一切種中，不應發起恚貪之心，於種種物無所希求，如是被甲名無根本。",
    "T11n0310_002:0011a15_10": "若被如是種種甲已，應發無上菩提之心，於一切處不應執著況起我想，是故不應起於我想、眾生想、壽者想、數取趣想、女想男想、地水火風想、欲界色界無色界想、持戒想破戒想、空性想。",
    "T11n0310_002:0011a19_11": "取要言之，一切諸想皆不應起，以一切想無所得故。",
    "T11n0310_002:0011a20_12": "「迦葉！",
    "T11n0310_002:0011a20_13": "貪若實有則應了知，近之令滅貪愛之心，非住一處無住可得，唯除妄語，是故如來名實語者。",
    "T11n0310_002:0011a22_14": "如來說之諸所有貪皆為非我，如是諸法是沙門法，諸沙門法皆無所得。",
    "T11n0310_002:0011a24_15": "若復有人著此想者，是人則為著我想等如須彌山，退失聖教，諸沙門法少不可生，亦復不能住沙門法。",
    "T11n0310_002:0011a26_16": "如是廣大最勝之法，於彼愚夫癡所衰損，少不應說。",
    "T11n0310_002:0011a28_17": "何以故？",
    "T11n0310_002:0011a28_18": "若執少法則當攝受極怖畏處，大地獄中住之一劫。",
    "T11n0310_002:0011a29_19": "迦葉！",
    "T11n0310_002:0011a29_20": "汝觀俱迦利比丘(唐言惡時者)、提婆達多比丘(唐言天授)、騫荼達羅比丘(唐言鈌財)、迦盧底輸比丘(唐言器鬼宿)、母達羅多比丘(唐言海授)、阿濕繁比丘(唐言馬騰)、布那婆蘇比丘(唐言柳宿)、蘇氣怛羅比丘(唐言善星)，是我給侍親對我前，聞我說法、見我經行、見我端坐、見我神足遊處虛空、見我降伏多千外道於大眾中摧彼邪法。",
    "T11n0310_002:0011b06_21": "如是等人尚於我所不生信樂，於步步間恒欲毀我，由是步步漸增其惡。",
    "T11n0310_002:0011b08_22": "復次，若說佛名信為實者，應持上器如須彌山，盛栴檀末而散其上。",
    "T11n0310_002:0011b09_23": "應作繖蓋猶如三千大千世界，持在空中而覆其上。",
    "T11n0310_002:0011b11_24": "何以故？",
    "T11n0310_002:0011b11_25": "為信佛故。",
    "T11n0310_002:0011b11_26": "何況信已捨欲出家，無所依倚修諸靜慮。",
    "T11n0310_002:0011b12_27": "迦葉！",
    "T11n0310_002:0011b12_28": "如是眾生於中忍可極為希有，能善護持佛所制戒，則能了知彼甘露法。",
    "T11n0310_002:0011b14_29": "如大眾中以其皮革及餘臭穢共製人像，或造種種諸雜面相，彩畫莊飾令極端嚴。",
    "T11n0310_002:0011b16_30": "有人持之置於面上，或以衣物纏裹遊行。",
    "T11n0310_002:0011b17_0": "豈以相貌謂為好耶？",
    "T11n0310_002:0011b17_1": "審知穢惡便生厭離。",
    "T11n0310_002:0011b17_2": "如是如是諸惡比丘，以如來威德容儀嚴整審諦觀察，方知極惡由自他我想而生貪愛。",
    "T11n0310_002:0011b19_3": "若人了知我想非實，聞是等經不生瞋恚。",
    "T11n0310_002:0011b20_4": "何以故？",
    "T11n0310_002:0011b21_5": "由為他人毀呰違逆，聞此等經倍增厭離。",
    "T11n0310_002:0011b22_0": "若有眾生心懷執著，當知即是邪見之人。",
    "T11n0310_002:0011b22_1": "若起邪見，於是等經如實教誨即生瞋恚。",
    "T11n0310_002:0011b23_2": "何以故？",
    "T11n0310_002:0011b24_3": "有我想者有瞋恚故。",
    "T11n0310_002:0011b25_0": "「若有比丘、比丘尼、優婆塞、優婆夷，聞是等經瞋恚毀壞誹謗之者，即非沙門。",
    "T11n0310_002:0011b26_1": "雖復說有沙門名字，非我聲聞、我非彼師。",
    "T11n0310_002:0011b27_2": "何以故？",
    "T11n0310_002:0011b27_3": "是我聲聞則不妄語，我非妄語之師。",
    "T11n0310_002:0011b28_4": "何以故？",
    "T11n0310_002:0011b28_5": "如來是實語者，能如實說一切法空者。",
    "T11n0310_002:0011b29_6": "迦葉！",
    "T11n0310_002:0011b29_7": "如來能破我執、與之鬪諍，若與如來諍者名為惡魔，如來不許魔眾出家受具足戒。",
    "T11n0310_002:0011c02_8": "如有人言：『青雀小鳥生大龍象。』",
    "T11n0310_002:0011c03_9": "於意云何？",
    "T11n0310_002:0011c03_10": "如是之言為可信不？」",
    "T11n0310_002:0011c04_11": "迦葉白言：「不也。",
    "T11n0310_002:0011c04_12": "世尊！」",
    "T11n0310_002:0011c04_13": "佛告迦葉：「於意云何？",
    "T11n0310_002:0011c05_14": "為等類不？」",
    "T11n0310_002:0011c05_15": "迦葉白言：「非為等類。」",
    "T11n0310_002:0011c05_16": "「復次迦葉！",
    "T11n0310_002:0011c06_17": "又如說言：『妙翅鳥王生於飛鳥。』",
    "T11n0310_002:0011c06_18": "於意云何？",
    "T11n0310_002:0011c07_19": "為可信不？",
    "T11n0310_002:0011c07_20": "為等類不？」",
    "T11n0310_002:0011c07_21": "迦葉白言：「不也。",
    "T11n0310_002:0011c07_22": "世尊！",
    "T11n0310_002:0011c08_23": "亦為非類。」",
    "T11n0310_002:0011c08_24": "「復次迦葉！",
    "T11n0310_002:0011c08_25": "又如說言：『螢火小蟲負須彌山飛空而去。』",
    "T11n0310_002:0011c09_26": "於意云何？",
    "T11n0310_002:0011c09_27": "為可信不？",
    "T11n0310_002:0011c10_0": "為等類不？」",
    "T11n0310_002:0011c10_1": "迦葉白言：「不也。",
    "T11n0310_002:0011c10_2": "世尊！",
    "T11n0310_002:0011c10_3": "亦為非類。」",
    "T11n0310_002:0011c10_4": "佛告迦葉：「如是惡人，若住我想乃至涅槃想者，稱我為師，轉為非類。",
    "T11n0310_002:0011c12_5": "迦葉！",
    "T11n0310_002:0011c12_6": "如有帝王安住國界，撫育群生快樂無極，種種飲食自然成辦，傍有侍臣奉王正化。",
    "T11n0310_002:0011c14_7": "時有一人眾未曾識，為財利故隨學臣法，不稟王命，自於大臣王等眾中詐宣王制，作如是言：『汝等應當止住於此。』",
    "T11n0310_002:0011c17_0": "或言：『汝等作如是事。』",
    "T11n0310_002:0011c17_1": "迦葉！",
    "T11n0310_002:0011c17_2": "如來法王亦復如是，王大千界，攝化一切三乘眾生，十力功德圓滿成就，作諸佛事安樂無邊，飲食供養自然豐足。",
    "T11n0310_002:0011c20_3": "於中一類眾未曾識，為活命故說我眾生乃至涅槃，不受如來無我聖教，作如是言：『如來所說，此事應作、此不應作。』",
    "T11n0310_002:0011c22_4": "於中有人信佛順教不誹謗者，聞其所說，謂是勝妙清淨福田，輟己資財及妻子分，殷重信心如法施與，乃至未覺諸過已來初無斷絕。",
    "T11n0310_002:0011c25_5": "如是惡人，同於眾人所未識者，飲食既終，於聚閙處日日談說王事、賊事、食事、婬事、女人事、醫方事、飲酒事、日月博蝕事、王者來去事、種族事等，或言吉日應行他所，當得飲食。",
    "T11n0310_002:0011c29_6": "如是等類種種言談推度晝夜，還僧伽藍，或經二宿乃至六夜，隨所住處亦常談說如是等事，無正念慧失壞威儀，昏癡睡眠涎唾流溢，隨所想像睡夢中見，或見己身往詣他所，疾行緩行種種諸事。",
    "T11n0310_002:0012a05_7": "既[宋木+悎]寤已互相向說，或夢汝身如是行坐，從如是處有得不得。",
    "T11n0310_002:0012a06_8": "復有說言：『此夢吉祥，宜時速往村邑王城。』",
    "T11n0310_002:0012a07_9": "至他家處出入往來搖動面目，苦逼惱故心不安和，無等引定貢高自舉，諸根穢雜與俗無殊，言不應時心多馳散，樂遊俗里諸族姓家，不能奉持別解脫戒，獨為女人宣說法要，於說法時心住貪染，而於是中增獲利養，染著之心猶如噬齧，愚癡耽愛增住增著，不生悔故，於別離時啼泣而去。",
    "T11n0310_002:0012a14_10": "又於二處開示他人。",
    "T11n0310_002:0012a14_11": "云何為二？",
    "T11n0310_002:0012a15_0": "得淨好施便讚歎之，得非淨好即便毀呰。",
    "T11n0310_002:0012a15_1": "相會遇時互看所得，復相問言：『施主今者為施何物？",
    "T11n0310_002:0012a17_2": "為施與誰？",
    "T11n0310_002:0012a17_3": "飲食資財幾多幾少？』",
    "T11n0310_002:0012a17_4": "迦葉！",
    "T11n0310_002:0012a17_5": "當知是謂不修行者。",
    "T11n0310_002:0012a18_6": "乃至命終之所言說，不修行者復有餘過，生惡意樂謂謗正法。",
    "T11n0310_002:0012a19_7": "迦葉！",
    "T11n0310_002:0012a20_0": "應於如是諸比丘輩生憐愍心。",
    "T11n0310_002:0012a20_1": "何以故？",
    "T11n0310_002:0012a20_2": "以其當受苦惱果故。」",
    "T11n0310_002:0012a21_3": "爾時世尊而說頌曰：「愚夫緣活命，　　隨學帝王臣，　故往詣餘處，　　詐宣王制令，　至彼傳密言，　　勿致王瞋罰。",
    "T11n0310_002:0012a25_0": "　愚人於此處，　　亦以活命緣，　何況最勝佛，　　於多百劫中，　捨身支節等，　　及作多難事。",
    "T11n0310_002:0012a28_0": "　我非法王家，　　僮僕被謫罰，　亦無問者能，　　為作為不作。",
    "T11n0310_002:0012b01_0": "　施與比丘房，　　上妙美珍饌，　及施上妙衣，　　一切恭敬與。",
    "T11n0310_002:0012b03_0": "　勤苦求財物，　　奉施持戒人，　不以自供身，　　亦不將供子，　不如法住者，　　食之便捨去，　共相會遇時，　　言我快意噉。",
    "T11n0310_002:0012b07_0": "　所在聚集處，　　說王事賊事，　關邏鎮守事，　　種種飲食論，　說日月博蝕，　　及王來去事。",
    "T11n0310_002:0012b10_0": "　或言當得勝，　　或說當敗亡，　此非所應言，　　常共數論說。",
    "T11n0310_002:0012b12_0": "　極妙臥具上，　　晝夜耽睡眠，　晝往善人家，　　求多富有處。",
    "T11n0310_002:0012b14_0": "　言此施非少，　　亦非為最上，　尋思是事已，　　安敷空坐談，　愚惰不勤修，　　如驢恒負重。",
    "T11n0310_002:0012b17_0": "　而於眠夢中，　　見所分別相，　覺已宣示他，　　相向益談說。",
    "T11n0310_002:0012b19_0": "　言勿憂勿笑，　　汝當得安樂，　此事宜速成，　　勿復生憂惱。",
    "T11n0310_002:0012b21_0": "　數往於村邑，　　動止無威儀，　喻若行獼猴，　　迴轉於面目。",
    "T11n0310_002:0012b23_0": "　入於聚落內，　　為女說法言，　棄捨佛契經，　　及善別解脫。",
    "T11n0310_002:0012b25_0": "　既從施家出，　　觀其物少多，　見少則罵他，　　亦毀他眷屬。",
    "T11n0310_002:0012b27_0": "　於相會遇時，　　發言互相問，　得何物何食？",
    "T11n0310_002:0012b28_1": "　　相問答何事？",
    "T11n0310_002:0012b29_0": "　略說如是事，　　經於百年中，　如是所尋思，　　以為自活命。",
    "T11n0310_002:0012c02_0": "　爭蒲桃酒味，　　及以香華等，　為藥療其身，　　求之少病惱。",
    "T11n0310_002:0012c04_0": "　假令有百佛，　　無能奈彼何，　棄捨所修行，　　與在家無異，　於身生保愛，　　不離於我人。",
    "T11n0310_002:0012c07_0": "　彼作是修行，　　由斯墮惡趣，　若人謗正法，　　重苦所燒然，　無覺慧愚夫，　　與在家無別。",
    "T11n0310_002:0012c10_0": "　若諸釋師子，　　修實行聲聞，　不以活命緣，　　毀犯微少戒。",
    "T11n0310_002:0012c12_0": "　智者不貪食，　　常生重檐想，　不淨觀修心，　　以還施主債。",
    "T11n0310_002:0012c14_0": "　捨離欲漏故，　　了知一切想，　我聽如是等，　　此教中出家。",
    "T11n0310_002:0012c16_0": "　智人不誹法，　　於所說空性，　數數起勤求，　　不可得堅實。",
    "T11n0310_002:0012c18_0": "　勇健大智人，　　了知空性理，　能怖畏魔軍，　　彼堪銷供養。",
    "T11n0310_002:0012c20_0": "　若能離貪染，　　不毀於空性，　佛子勇健人，　　兩足中應供。",
    "T11n0310_002:0012c22_0": "　正法不久住，　　生世多愚癡，　少柔和比丘，　　求不放逸者，　智者應生憂，　　不久自磨滅。",
    "T11n0310_002:0012c25_0": "　後於晝夜間，　　談說曾有我，　世間無救護，　　唯除兩足尊，　修行學處人，　　悉皆當滅沒。",
    "T11n0310_002:0012c28_0": "　彼不了如是，　　所有密意言，　則不恭敬佛，　　及無上正法。",
    "T11n0310_002:0013a01_0": "　正法當盡滅，　　應速發精勤，　乃至少時間，　　聽聞當不久。」",
    "T11n0310_002:0013a03_0": "大寶積經卷第二"
}