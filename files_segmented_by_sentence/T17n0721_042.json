{
    "T17n0721_042:0247b02_0": "正法念處經卷第四十二",
    "T17n0721_042:0247b04_0": "元魏婆羅門瞿曇般若流支譯",
    "T17n0721_042:0247b05_0": "觀天品之二十一(夜摩天之七)",
    "T17n0721_042:0247b06_0": "「爾時，彼天次第而行，上彼山峯第一無垢如鏡之地。",
    "T17n0721_042:0247b07_1": "彼諸天眾，業地鏡中自見其身，分分明了。",
    "T17n0721_042:0247b08_2": "彼諸天等，若有先修身口意者，業地鏡中得見自身，額中所現業果生死。",
    "T17n0721_042:0247b09_3": "如彼某時某處某國某因某緣某退相等，一切皆見，亦見他相——當退之相。",
    "T17n0721_042:0247b11_4": "隨何者天額中書字餘業之相，或有生業，彼一切相，業地鏡中一切自見，退夜摩天。",
    "T17n0721_042:0247b13_5": "若是餘業或是生業，或身惡業或口惡業或意惡業，如是因緣退已，當生某地獄中、某餓鬼中、某畜生中；從畜生處既得脫已，行欲放逸之所誑故，業風所吹，轉某處生。",
    "T17n0721_042:0247b17_6": "又復如是欲過中出，彼於額上字書畫中，一切具見。",
    "T17n0721_042:0247b18_7": "於額畫中亦如是見欲過中出，如某欲法如是對治，所謂修欲無光明觀，不為彼欲之所能誑。",
    "T17n0721_042:0247b20_8": "又復彼欲有異對治，謂見此色是虛妄見，於如是色隨順見已，心正觀察，悕欲之心更不增長。",
    "T17n0721_042:0247b22_9": "如是如是，五境界中如欲過患，如是諦觀，彼天如是則無憙愛。",
    "T17n0721_042:0247b24_10": "憙愛之心不能為妨、不能為礙，喜愛乃是生死種子，彼天如是欲中得出。",
    "T17n0721_042:0247b25_11": "額畫字中一切皆見，彼既見已，若勝修身、若勝修意。",
    "T17n0721_042:0247b26_12": "彼能捨欲，見欲過患故知出欲；知出過已，見先受樂境界過患如食毒棗，今所受欲亦如是見。",
    "T17n0721_042:0247b29_13": "何以故？",
    "T17n0721_042:0247b29_14": "以於境界受欲樂故，墮於惡道。",
    "T17n0721_042:0247c01_0": "如是修故，捨離境界。",
    "T17n0721_042:0247c01_1": "若於額上書字畫中，見惡道業，墮於惡道——地獄、餓鬼、畜生之中。",
    "T17n0721_042:0247c02_2": "見彼業已，彼如是業，一切皆失；生善道業，一切皆生。",
    "T17n0721_042:0247c04_3": "善業力故。",
    "T17n0721_042:0247c04_4": "彼諸天子如是見已，深生信心，造作善業，如是乃至造作涅槃種子善業。",
    "T17n0721_042:0247c05_5": "「若更餘天少智慧者，其心樂欲，彼前作業，業網自在，既見業畫文字相已，生如是心：『若我此處後時退已，或生人中或生天中。』",
    "T17n0721_042:0247c08_6": "彼天如是見生處已，心不驚怖，而復更入五境界波愛河中洗。",
    "T17n0721_042:0247c10_7": "以放逸故，行放逸行。",
    "T17n0721_042:0247c10_8": "如是天者，不曾學來、不曾聞來，少智慧故，於欲不知，不能離欲，善法則滅，而復更作其餘生業——地獄、餓鬼、畜生之業。",
    "T17n0721_042:0247c13_9": "何以故？",
    "T17n0721_042:0247c13_10": "一切善業皆悉盡故，欲所誑故，而復墮於地獄、餓鬼、畜生之中。",
    "T17n0721_042:0247c14_11": "「爾時，有鳥名為賢語，見放逸天行放逸行，天善業故，而說偈言：「『若善牽心者，　　如是則得善；　　若隨不善者，　　如是得不善。",
    "T17n0721_042:0247c19_0": "　　一切多用心，　　如地風水火，　　隨所得因緣，　　心如是行轉。",
    "T17n0721_042:0247c21_0": "　　心能速疾行，　　亦能速疾迴，　　速將至天中，　　速令入惡道。",
    "T17n0721_042:0247c23_0": "　　心速疾行善，　　若能防護心，　　一切法能作，　　一切業能斷。",
    "T17n0721_042:0247c25_0": "　　一切法行主，　　所謂彼心是；　　復以如是義，　　故得名為心。",
    "T17n0721_042:0247c27_0": "　　心常求人便，　　皆不應信之，　　體性甚[懂重+隻]動，　　大力不可持。",
    "T17n0721_042:0247c29_0": "　　須臾間作善，　　須臾作不善；　　如是作無記，　　其行不可測。",
    "T17n0721_042:0248a02_0": "　　心來不可知，　　心去不可識，　　先無後時有，　　已有還復無。",
    "T17n0721_042:0248a04_0": "　　心無有處所，　　和集不可得，　　以無身體故，　　不可得捉持。",
    "T17n0721_042:0248a06_0": "　　因緣和合故，　　念念如是生，　　如珠牛糞合，　　因緣而生火。",
    "T17n0721_042:0248a08_0": "　　如是根色等，　　一切因緣心，　　非一能生心，　　和合故生心。",
    "T17n0721_042:0248a10_0": "　　如是知心已，　　知心難調伏，　　意隨正法行，　　慎勿憙樂欲。』",
    "T17n0721_042:0248a12_0": "「彼天如是既聞偈已，修身修意，二種修心。",
    "T17n0721_042:0248a12_1": "既修心已，不樂境界，隨順法行，退夜摩天復生勝處，不離天處。",
    "T17n0721_042:0248a14_2": "若生人中，或為人王或為大臣，或時得種解脫種子，三種菩提，隨願皆得，或具善業作轉輪王。",
    "T17n0721_042:0248a17_0": "「若彼諸天如是希有見於業相如鏡中見，心不調者，彼天復墮地獄、餓鬼、畜生之中。",
    "T17n0721_042:0248a19_0": "「又彼比丘觀此希有業畫文字果報之相，彼則觀見：若人精勤專意深心畫如來像，若有思信寂靜之心如是書寫正法文典，心意寂靜。",
    "T17n0721_042:0248a22_1": "彼人生天，咽中額上，見則生信。",
    "T17n0721_042:0248a23_0": "「又復有人心無正信，或為王勅或為他遣，或為取物，活命因緣，若書經文或畫佛像，亦生天中，見則不信，多行放逸。",
    "T17n0721_042:0248a25_1": "彼亦造作善業種子，得生天中，雖見不信，以離信來、離思來故。",
    "T17n0721_042:0248a27_0": "如是無因，則無業果，如是一切皆從因緣相似業生。",
    "T17n0721_042:0248a29_0": "「若復有天性憙放逸，行放逸行，受天境界五欲之樂，常不厭足，復於增長無量欲山寶圍山中，於長久時五欲功德而受樂已。",
    "T17n0721_042:0248b02_1": "共天女眾如是種種遊戲受樂，後離如是五欲功德莊嚴之山，復向第三珠圍山去。",
    "T17n0721_042:0248b04_2": "生歡喜心，五樂音聲在道遊戲，普勝妙事第一成就，於須臾間具足受樂，如意所念種種境界而受快樂。",
    "T17n0721_042:0248b07_3": "既於山中在河岸邊受欲樂已，方至第三珠圍之山。",
    "T17n0721_042:0248b08_4": "如是如是，天可愛樂境界受樂，如是如是喜愛增長，以於彼愛不解脫故，欲火所燒，於彼聲觸味色香等不知厭足，境界河中亦不厭足，如彌那魚。",
    "T17n0721_042:0248b11_5": "如是第三名珠圍山，一廂則是青色珠寶，次第二廂赤蓮花寶，次第三廂是車璩寶，次第四廂是白銀寶。",
    "T17n0721_042:0248b14_6": "彼天見已，生歡喜心，迭互相向如是說言：『天當看此無量種種端嚴殊妙種種光明。",
    "T17n0721_042:0248b16_0": "此寶光明，百萬由旬皆悉普遍入彼光明，不可分別。",
    "T17n0721_042:0248b17_1": "此勝光明，青黃赤白有無量種。』",
    "T17n0721_042:0248b18_0": "「彼諸天眾如是說已，復向餘林，林名樹稠。",
    "T17n0721_042:0248b18_1": "彼諸天眾、諸天女眾生歡喜心，無量音樂隨種種處皆悉樂見。",
    "T17n0721_042:0248b20_2": "次到彼林，善業成熟，種種莊嚴如是遊行，種種受樂，乃於久時行放逸行，為愛所使。",
    "T17n0721_042:0248b22_3": "爾時，彼天見樹稠林，諸七寶樹於彼林中，見有二河：第一香水，勝味觸水，如心意念則有水滿。",
    "T17n0721_042:0248b24_4": "彼河之水，隨念而轉。",
    "T17n0721_042:0248b25_5": "彼河銀岸多有種種異異諸鳥。",
    "T17n0721_042:0248b25_6": "彼一河者，名為雜水；次第二河名如意水。",
    "T17n0721_042:0248b26_7": "彼雜水者，本性自體。",
    "T17n0721_042:0248b27_8": "如是雜水，第一清淨，水流盈滿。",
    "T17n0721_042:0248b27_9": "彼種種水遠離醉過，善業因緣。",
    "T17n0721_042:0248b28_10": "其水則有無量種色，是故彼河名為雜水。",
    "T17n0721_042:0248c01_0": "又第二河名如意水，隨彼天心種種意念，如是水生。",
    "T17n0721_042:0248c02_1": "若念須陀，則須陀流第一白淨、第一香味，須陀流滿。",
    "T17n0721_042:0248c03_2": "若彼諸天意念天酒，則有色香觸味具足美妙天酒滿中流出。",
    "T17n0721_042:0248c04_3": "若念山澤種種異華，則有色香觸等具足如是妙花，滿河流出；於其花中有種種蜂以為莊嚴。",
    "T17n0721_042:0248c07_4": "彼華之名，尚不可說。",
    "T17n0721_042:0248c07_5": "如是第二如意水河，種種流滿。",
    "T17n0721_042:0248c09_0": "「彼處如是樹稠林中有如是花，莊嚴可愛。",
    "T17n0721_042:0248c09_1": "彼處諸天在兩河中處處遊戲，種種受樂。",
    "T17n0721_042:0248c10_2": "可愛聲觸味色香等種種受樂，以善業故，共飲天酒，種種受樂。",
    "T17n0721_042:0248c12_3": "聞樂音聲，種種耳樂，種種歡喜，隨心具足受種種樂。",
    "T17n0721_042:0248c13_4": "遠離憂悲，遠離飢儉，離於怖畏，於境界中常不知足。",
    "T17n0721_042:0248c14_5": "如飲醎水，隨增其渴。",
    "T17n0721_042:0248c15_6": "有無量種無量分別，有無量種受天之樂。",
    "T17n0721_042:0248c16_7": "「彼天如是行林河中受樂行已，彼處有鳥，名曰河行，見天放逸而說偈言：「『猶如此水流，　　天樂亦如是，　　命念念不住，　　癡故不覺知。",
    "T17n0721_042:0248c20_0": "　　老病死等故，　　能令業盡退，　　天不離此法，　　常隨逐欲行。",
    "T17n0721_042:0248c22_0": "　　命則非是常，　　三界樂亦爾，　　天癡為欲誑，　　如是不覺知。",
    "T17n0721_042:0248c24_0": "　　如空中水渧，　　必墮而不停，　　一切樂如是，　　與雨渧不異。",
    "T17n0721_042:0248c26_0": "　　如風吹塵土，　　迭互競相推，　　轉於虛空中，　　身轉亦如是。",
    "T17n0721_042:0248c28_0": "　　此樂非勝樂，　　貪誑不常定，　　與愛毒和合，　　猶如雜毒食。",
    "T17n0721_042:0249a01_0": "　　彼常勝樂者，　　所謂不死處、　　無愛別離處、　　無冷無熱處。",
    "T17n0721_042:0249a03_0": "　　彼處常安隱，　　智者之所說，　　何處不生死，　　彼處則無苦。",
    "T17n0721_042:0249a05_0": "　　諸因婦女樂，　　一切皆有苦，　　彼愛為種子，　　復生地獄中。",
    "T17n0721_042:0249a07_0": "　　彼樂能生苦，　　云何說為樂？",
    "T17n0721_042:0249a08_0": "　　乃是苦中苦，　　後時則如毒。",
    "T17n0721_042:0249a09_0": "　　若此眾生生，　　眾生業風吹，　　業網癡所覆，　　隨生處愛樂。",
    "T17n0721_042:0249a11_0": "　　若善不善業，　　常隨彼共行，　　處處皆逐去，　　如香不離花。",
    "T17n0721_042:0249a13_0": "　　汝如是受樂，　　此後時則失，　　如晝日時滿，　　日沒光隨沒。』",
    "T17n0721_042:0249a15_0": "「彼水行鳥，天善業故，已為一切放逸行天如是說已。",
    "T17n0721_042:0249a16_1": "若天放逸行放逸者，聞水行鳥如是偈說，作如是言：『此鳥善語，已覺悟我。",
    "T17n0721_042:0249a17_2": "如此鳥說，我必當得。",
    "T17n0721_042:0249a18_3": "此鳥實說，我放逸故，行放逸行，猶故如是不能捨離。",
    "T17n0721_042:0249a19_4": "我於後時必定破壞，得大怖畏。",
    "T17n0721_042:0249a20_5": "我等從今當善心意，對治放逸，捨離放逸。』",
    "T17n0721_042:0249a21_6": "「彼天如是於長久時，專心善意，捨離放逸，知欲過患。",
    "T17n0721_042:0249a22_7": "心思惟已，以心動故，心力大故，或於多時久習欲故，還復著樂。",
    "T17n0721_042:0249a24_8": "彼天如是無量分別無量境界，上下受樂種種諸欲具足之處。",
    "T17n0721_042:0249a25_9": "種種鳥聲，勝妙園林有蓮花池。",
    "T17n0721_042:0249a26_10": "七寶山峯多有無量妙蓮花池以為莊嚴，多有無量百千蜂眾出種種聲，莊嚴妙池。",
    "T17n0721_042:0249a28_11": "彼處有河，滿中飲食。",
    "T17n0721_042:0249a28_12": "有百千樹，隨念枝網蔭覆彼河，枝間有華，華為堂舍，種種具足。",
    "T17n0721_042:0249b01_13": "彼天自身有妙光明，無諸憂惱，自善業故得如是報。",
    "T17n0721_042:0249b02_14": "下中上天皆離妬嫉，迭互相愛，一心一欲，彼此不妨，如是如是遊行受樂。",
    "T17n0721_042:0249b04_0": "「爾時，彼天既受樂已，迭共籌量而作是言：『如我先聞，此夜摩處一切諸天有主，名為牟修樓陀，遊戲受樂，我等今者相與共去。』",
    "T17n0721_042:0249b06_1": "「彼處諸天離彼天主牟修樓陀五百由旬，遙聞歌聲，以太遠故，聞不了了。",
    "T17n0721_042:0249b08_2": "以聲普遍一切天處，是故不了。",
    "T17n0721_042:0249b09_3": "若鳥音聲，如是歌聲功德具足，聞彼歌聲雖不了了，極生愛樂，不可厭足。",
    "T17n0721_042:0249b10_4": "以心動故，生決定意，一切天眾即向天主牟修樓陀戲樂之處。",
    "T17n0721_042:0249b12_5": "彼林一切功德具足。",
    "T17n0721_042:0249b12_6": "彼欲行天共諸天女種種莊嚴，種種衣服一切功德皆悉具足，普身所著無縷天衣以自莊嚴，其手皆執種種樂器，迭相愛念，生歡喜心。",
    "T17n0721_042:0249b15_7": "有乘空者、乘蓮花者。",
    "T17n0721_042:0249b16_8": "復有乘於優鉢羅者，彼優鉢羅有第一香，多有眾蜂。",
    "T17n0721_042:0249b17_9": "復有乘於拘物頭者，彼拘物頭，形量白色皆如月輪。",
    "T17n0721_042:0249b18_10": "彼天皆共如是天女遊戲歌舞在空而行，五欲境界種種受樂，不知厭足。",
    "T17n0721_042:0249b20_11": "彼天善業自心所化，自如是乘。",
    "T17n0721_042:0249b20_12": "自業所化有下中上，色亦如是有下中上，樂亦如是有下中上。",
    "T17n0721_042:0249b22_13": "如是受樂，智慧亦爾有下中上，命亦如是有下中上。",
    "T17n0721_042:0249b23_14": "一切如是。",
    "T17n0721_042:0249b23_15": "遍滿虛空，向戲樂林，無量種欲具足之處，牟修樓陀天王住處堂殿之所。",
    "T17n0721_042:0249b25_16": "彼如是行在道，未到戲樂之林，於虛空中遙見如炎，復見一處青寶之色，復於異處見黃白色，復於異處見如火色。",
    "T17n0721_042:0249b28_0": "「彼天如是空中見已，則生第一希有之心，迭相告言：『天當看此虛空之中希有之事，如著種種希有色衣在虛空中。",
    "T17n0721_042:0249c01_1": "我未曾見。』",
    "T17n0721_042:0249c01_2": "彼諸天眾迭互說已，生希有心，少時停住。",
    "T17n0721_042:0249c02_3": "「未經久時，復聞有聲，第一微妙美音歌聲，聞音聲已，復生喜心、希有之心。",
    "T17n0721_042:0249c04_4": "始從在地乃至遍空一切天眾共諸天女，心皆樂見，悉欲往看。",
    "T17n0721_042:0249c06_0": "此天如是，空中見者，一切皆是；山樹具足地處諸天，彼天亦爾，遙見此天。",
    "T17n0721_042:0249c08_0": "「山樹具足地處諸天亦向天王須夜摩天。",
    "T17n0721_042:0249c09_0": "須夜摩天坐七寶座，在七寶窟以大青寶瓔珞莊嚴，復以勝妙蓮花之色勝大妙寶而自莊嚴。",
    "T17n0721_042:0249c11_1": "又復更有第一光明妙寶勝幡，光明普遍一千由旬，有白光炎滿虛空中。",
    "T17n0721_042:0249c12_2": "如著種種勝妙衣服在於虛空，幡亦如是。",
    "T17n0721_042:0249c14_0": "「此廣博行地處諸天如是見已，生希有心，少時停住，須臾則知山樹具足地處諸天亦向天主牟修樓陀所住之處戲樂林所，起如是心：『彼如是去，亦如我去。』",
    "T17n0721_042:0249c17_1": "廣博行處勝上諸天籌量說言：『我今共彼山樹具足地處諸天，一切和合相與俱去，向彼天主牟修樓陀所住之處。』",
    "T17n0721_042:0249c20_2": "「如是時間暫住須臾。",
    "T17n0721_042:0249c20_3": "爾時彼處山樹具足地處諸天見廣博行地處天眾，生希有心，作如是言：『我今共彼廣博行處一切諸天，迭共和合，相與同詣牟修樓陀天王住處戲樂林中。』",
    "T17n0721_042:0249c24_4": "「爾時，如是山樹具足地處諸天共廣博行地處諸天，一切天眾皆共和合，遍在虛空，無量幢幡，皆乘寶殿，在鳥背上，五樂音聲、五欲功德皆悉具足，向戲樂林須夜摩天遊戲大林。",
    "T17n0721_042:0249c28_5": "多有無量諸欲功德皆悉具足，不可譬喻。",
    "T17n0721_042:0249c29_0": "往向彼林受境界樂、五欲功德，不知厭足。",
    "T17n0721_042:0249c29_1": "一切功德富樂之事皆不厭足，迭互相近，不可厭足。",
    "T17n0721_042:0250a02_2": "如是一切皆受欲樂，不知厭足。",
    "T17n0721_042:0250a02_3": "「然彼比丘見彼天已，無量業果皆悉諦知，而說偈言：「『譬如天雨水，　　是故河增長；　　如是欲雨故，　　天增長欲火。",
    "T17n0721_042:0250a07_0": "　　彌那生水中，　　而常患枯渴；　　如是樂增渴，　　故天不知足。",
    "T17n0721_042:0250a09_0": "　　如虛空無邊，　　亦復無盡滅；　　欲如是無邊，　　界欲不可盡。",
    "T17n0721_042:0250a11_0": "　　海水波旋滿，　　髣髴有足義；　　悕望於欲者，　　畢竟不知足。",
    "T17n0721_042:0250a13_0": "　　天未得境界，　　愚癡不知足；　　心常悕望樂，　　得已不知足。",
    "T17n0721_042:0250a15_0": "　　既得衰惱已，　　無量到退失，　　由境界熱惱，　　是故應捨欲。",
    "T17n0721_042:0250a17_0": "　　既被貪欲誑，　　能壞信欲者，　　得衰惱則離，　　而天不覺知。",
    "T17n0721_042:0250a19_0": "　　境界非可足，　　不知足無樂；　　如是不知足，　　智者能捨離。",
    "T17n0721_042:0250a21_0": "　　寂靜為樂根，　　苦由境界起，　　故應修寂靜，　　遠離境界地。",
    "T17n0721_042:0250a23_0": "　　常捨離煩惱，　　修行無上智，　　從智得解脫，　　由煩惱繫縛。",
    "T17n0721_042:0250a25_0": "　　病殺繫縛等，　　境界所怖畏，　　流轉生死中，　　皆由於境界。",
    "T17n0721_042:0250a27_0": "　　若合若別離，　　或百或千到，　　生生處常爾，　　唯善逝諦知。",
    "T17n0721_042:0250a29_0": "　　生死無量樂，　　生死無量苦，　　一切由境界，　　生生處皆有。",
    "T17n0721_042:0250b02_0": "　　如是之境界，　　破壞癡心者，　　愚癡無眼故，　　復憙樂境界。",
    "T17n0721_042:0250b04_0": "　　捨怨而不近，　　聞名亦生慮，　　境界如怨家，　　癡故不曾捨。",
    "T17n0721_042:0250b06_0": "　　若為境界燒，　　則是愚癡者，　　為自業所誑，　　癡故不能離。",
    "T17n0721_042:0250b08_0": "　　如有畏火者，　　猶故近於火；　　如是境界迷，　　亦樂近境界。",
    "T17n0721_042:0250b10_0": "　　猶如食毒者，　　不為自受樂；　　近愛癡亦爾，　　永無安隱事。",
    "T17n0721_042:0250b12_0": "　　如渴者於鹽，　　舐之不除渴；　　境界故闇眼，　　於愛不知足。",
    "T17n0721_042:0250b14_0": "　　天境界不足，　　欲心之所誑，　　為業風所吹，　　到於惡道處。』",
    "T17n0721_042:0250b16_0": "「彼比丘如是諦知無量道處眾生業生，次第皆知，憐愍彼天，已說此偈。",
    "T17n0721_042:0250b18_0": "「又復彼天迭相和合，一切同行，心生歡喜向戲樂林牟修樓陀天王住處。",
    "T17n0721_042:0250b19_1": "爾時，彼天如是而行，無量服飾無量樂行，無量業化，無量園林池等受樂，無量百千天女圍遶，如是而行。",
    "T17n0721_042:0250b22_0": "復有餘天百千堂殿在上而坐，行虛空中，光明周遍普照虛空，歌舞遊戲，五樂音聲，鬘莊嚴身，以香坌身，頸著瓔珞，頭冠天幘，風吹衣裳如雲而行，天女抱之心甚喜樂。",
    "T17n0721_042:0250b25_1": "復有餘天，天女詠歌及箜篌聲，既聞此聲，心生愛樂。",
    "T17n0721_042:0250b27_2": "如是等類，若干種天種種受樂，向戲樂林空中而住，悕望受樂。",
    "T17n0721_042:0250b28_3": "彼地處天一切皆向牟修樓陀天王住處。",
    "T17n0721_042:0250b29_4": "總說彼天，如業相似，若戲若行若莊嚴具，音聲普遍十方充滿，皆來近在王住堂殿。",
    "T17n0721_042:0250c02_5": "普彼一切夜摩天眾，牟修樓陀夜摩天王於中最勝。",
    "T17n0721_042:0250c03_6": "如業之身，以業勝故，其果亦勝。",
    "T17n0721_042:0250c04_7": "如是因果非不相似，如種子芽。",
    "T17n0721_042:0250c05_0": "一切天眾皆近天王牟修樓陀所居堂殿，彼天皆劣，唯有天王牟修樓陀於中獨勝。",
    "T17n0721_042:0250c06_1": "一切諸天，天欲之中，天王欲勝，皆悉具足。",
    "T17n0721_042:0250c07_2": "無譬喻樂，且說少分。",
    "T17n0721_042:0250c09_0": "「有七寶鳥在樹林上，周匝遍有。",
    "T17n0721_042:0250c09_1": "嘴銜樹心，身無所依在虛空中。",
    "T17n0721_042:0250c11_0": "又復異處饒希有鈴，其聲美妙，若天聞者，皆來向之。",
    "T17n0721_042:0250c12_1": "如是分別心快樂故，在彼林行。",
    "T17n0721_042:0250c13_0": "又復更有七寶眾鳥間錯雜翅，在彼林外周匝圍遶，嘴中銜鬘繞林飛行。",
    "T17n0721_042:0250c14_1": "又復多有希有孔雀，背上皆有蓮花水池。",
    "T17n0721_042:0250c15_2": "於彼池中饒種種鳥，有百千蜂在彼池水蓮花之中，蜂有音聲。",
    "T17n0721_042:0250c17_0": "池名清水。",
    "T17n0721_042:0250c17_1": "彼蓮華葉種種不同，或有花葉是毘琉璃，或有花葉是七寶者。",
    "T17n0721_042:0250c18_2": "有餘蓮花，五由旬香。",
    "T17n0721_042:0250c19_3": "如是彼鳥孔雀背上端嚴殊妙，歌樂嬉戲，池鳥相應。",
    "T17n0721_042:0250c20_4": "彼孔雀背亦甚希有。",
    "T17n0721_042:0250c21_0": "又復多有大希有鳥，孔雀銜鬘，謂其背上有大蓮花。",
    "T17n0721_042:0250c22_1": "天子坐彼蓮花臺上，有百天女而為圍遶，種種嬉戲美妙歌音而受快樂。",
    "T17n0721_042:0250c24_0": "又復多有大希有鳥，孔雀銜鬘。",
    "T17n0721_042:0250c24_1": "彼受樂天自業所化，一一孔雀頭上皆有隨念樹生。",
    "T17n0721_042:0250c25_2": "有種種花，其花甚饒，樹上多有七寶翅鳥。",
    "T17n0721_042:0250c26_3": "其諸天子既上彼樹，與天女眾共飲天酒，歌舞嬉戲而受快樂。",
    "T17n0721_042:0250c29_0": "又復多有大希有鳥，孔雀銜鬘。",
    "T17n0721_042:0250c29_1": "一一孔雀叢毛之中，多諸天眾共天女眾坐受快樂，迭相愛樂，嬉戲歌舞受天之樂。",
    "T17n0721_042:0251a02_2": "天見如是孔雀銜鬘希有事故，生希有心。",
    "T17n0721_042:0251a04_0": "又復更見第二希有，所謂蓮花妙池銜鬘。",
    "T17n0721_042:0251a04_1": "彼蓮花池其數二萬，離於泥濁，有金銀沙，八功德水盈滿彼池，鵝鴨鴛鴦池中甚饒。",
    "T17n0721_042:0251a06_2": "「天善業故，鵝說偈言：「『久時受此樂，　　此樂非常法，　　一切皆無常，　　而天不覺知。",
    "T17n0721_042:0251a10_0": "　　此樂且相續，　　必當有斷時，　　為欲心所誑，　　不覺知失壞。",
    "T17n0721_042:0251a12_0": "　　此樂雜苦樂，　　隱覆故不覺；　　如蓮花鬘中，　　毒蛇不可見。",
    "T17n0721_042:0251a14_0": "　　猶如雜毒飯，　　食者被殺害；　　此樂一切爾，　　必當墮地獄。",
    "T17n0721_042:0251a16_0": "　　如索筋為羂，　　眼見甚可愛；　　境界羂如是，　　見好實甚惡。",
    "T17n0721_042:0251a18_0": "　　如金波迦果，　　初甜美味多，　　後時則能殺，　　世間樂亦爾。",
    "T17n0721_042:0251a20_0": "　　如飛虫見燈，　　其心甚愛樂，　　入中則被燒，　　此樂亦如是。",
    "T17n0721_042:0251a22_0": "　　愚凡夫不知，　　戲樂猶如燈，　　悕樂如觸火，　　畢竟不得樂。",
    "T17n0721_042:0251a24_0": "　　如鹿患渴故，　　隨逐陽炎走，　　畢竟不除渴，　　此樂亦如是。",
    "T17n0721_042:0251a26_0": "　　過現不知足，　　未來亦復然，　　一切天境界，　　如是故應捨。",
    "T17n0721_042:0251a28_0": "　　寂樂為根樂，　　是智者所說，　　於樂根無心，　　彼則常受苦。",
    "T17n0721_042:0251b01_0": "　　梵實第一勝，　　忍為最寂靜，　　一智明是世，　　一慈生勝樂。",
    "T17n0721_042:0251b03_0": "　　不惱他最吉，　　正見第一善，　　直心最為良，　　捨惡業亦爾。",
    "T17n0721_042:0251b05_0": "　　若近於老宿，　　恒常敬重法，　　供養於師長，　　信業則為善。",
    "T17n0721_042:0251b07_0": "　　常供養三寶，　　正心意無垢，　　復供養父母，　　是涅槃城道。",
    "T17n0721_042:0251b09_0": "　　佛說一切法，　　出家最第一，　　梵行行中勝，　　能得一切樂。",
    "T17n0721_042:0251b11_0": "　　佛說諸施中，　　法施最為勝；　　勤中禪第一，　　則能到涅槃。",
    "T17n0721_042:0251b13_0": "　　於施戒智中，　　唯智以為最，　　智能到涅槃，　　施戒唯得樂。",
    "T17n0721_042:0251b15_0": "　　眼見非為最，　　智見則為勝；　　佛說八分道，　　諸道中寂靜。",
    "T17n0721_042:0251b17_0": "　　諦中四諦勝，　　是如來所說；　　於五種力中，　　智慧力為最。",
    "T17n0721_042:0251b19_0": "　　說上下八方，　　更無有勝者，　　唯如來為最，　　能示真法故。",
    "T17n0721_042:0251b21_0": "　　說一切眾中，　　聖眾最寂靜，　　以三寶福田，　　依止能生樂。",
    "T17n0721_042:0251b23_0": "　　等供養父母，　　第三次和上，　　能以法境界，　　開眼令覩見。",
    "T17n0721_042:0251b25_0": "　　非可見可取，　　如來如是說，　　此皆是樂地，　　依境界非樂。",
    "T17n0721_042:0251b27_0": "　　若能行此法，　　則行無垢道，　　行此道安隱，　　夜摩地非樂。』",
    "T17n0721_042:0251b29_0": "「彼鳥如是，以善業故，本人中時，因法活命，賣法得物以自存濟。",
    "T17n0721_042:0251c01_1": "如是業因，彼處為鳥，本善業故，雖生鳥中，憶法不忘，如是說偈。",
    "T17n0721_042:0251c02_2": "是故應當精勤讀誦，常受持法。",
    "T17n0721_042:0251c03_3": "以業因緣，雖作畜生，本來習故，善能說法，得果不空。",
    "T17n0721_042:0251c05_0": "「又彼一切諸夜摩天向彼二萬蓮花之池，種種異異別別莊嚴，勝妙天女而為圍繞。",
    "T17n0721_042:0251c06_1": "於彼池中，先有種種異異莊嚴諸天之眾、諸天女眾，百百千千那由他數、那由他數、億億數等，種種受樂。",
    "T17n0721_042:0251c09_2": "共諸天女五樂音聲，或有入在蓮花中者，或有坐於蓮花臺者，或有在於蓮花葉者，或有在於蓮華鬚者。",
    "T17n0721_042:0251c11_3": "隨心意念，麁細等身，如眼睫頃，百千由旬已能來去。",
    "T17n0721_042:0251c12_4": "如眼所見無遠無近，皆一念時，彼天來去亦復如是。",
    "T17n0721_042:0251c14_5": "如一指面，眾眼共看，不妨不患。",
    "T17n0721_042:0251c14_6": "如是彼天，或有一百或有一千，皆共聚在一蓮花鬚，同坐不妨，不隘不迮。",
    "T17n0721_042:0251c16_7": "以善業故，自業力故，彼蓮花池如是勢力、如是功德。",
    "T17n0721_042:0251c17_8": "彼天如是於蓮花中，或百或千，如是嬉戲，如心美味天酒恣飲。",
    "T17n0721_042:0251c19_9": "彼蓮花中舊住諸天共後來天和合嬉戲，自有光明勝百千日，皆受欲樂。",
    "T17n0721_042:0251c21_0": "於如是處久時受樂，爾乃前詣牟修樓陀天王林所。",
    "T17n0721_042:0251c22_1": "欲入彼林，彼林多有無量種色甚可愛樂。",
    "T17n0721_042:0251c23_2": "牟修樓陀如心意念化作彼林，如自心中如是如是種種所念，如是如是化作種種異異樹林，本未曾有。",
    "T17n0721_042:0251c25_3": "夜摩天王善業力故。",
    "T17n0721_042:0251c26_0": "爾時，天眾見如是林本未曾有，本未曾見，生希有心。",
    "T17n0721_042:0251c27_1": "生是心已，欲入彼林，漸次近之，彼天種種莊嚴其身，塗天栴檀，著天所應如天相似種種衣服，過蓮花池，到彼樹林，見已羞慚。",
    "T17n0721_042:0252a01_2": "業如是故，有如是林，種種勝妙。",
    "T17n0721_042:0252a01_3": "彼諸天眾見餘林來，既見彼林，普遍審觀。",
    "T17n0721_042:0252a02_4": "既審觀已，迭相向說，迭相指示，然後入中。",
    "T17n0721_042:0252a03_5": "「既過彼池，入林中已，見鸚鵡行，皆悉執持種種寶鬘，一一鸚鵡寶珠繫咽，如是寶珠相續為鬘繞彼林已，而說偈言：「『此眾生輪轉，　　自業所牽推，　　老死樑繩中，　　眾生不厭離。",
    "T17n0721_042:0252a09_0": "　　彼道至道行，　　天人阿修羅，　　不知真諦故，　　為自心所使。",
    "T17n0721_042:0252a11_0": "　　世間所作輪，　　手推非疾轉；　　業手眾生輪，　　轉之甚為速。",
    "T17n0721_042:0252a13_0": "　　十二輻和合，　　聚在癡轂中，　　因緣輪迴轉，　　世間不覺知。』",
    "T17n0721_042:0252a15_0": "「彼天如是聞鸚鵡鳥所說偈已，一心善念，觀察本業，大慇重心，念本業行，作如是言：『彼鸚鵡鳥則為勝我，我則不如彼鸚鵡鳥。",
    "T17n0721_042:0252a17_1": "思惟作業，我為愛壞，嬉戲受樂。』",
    "T17n0721_042:0252a18_2": "時，彼諸天如是說已，為欲往見夜摩天王牟修樓陀，過鸚鵡行，復向名為嶮岸鬘林。",
    "T17n0721_042:0252a20_3": "於彼林中復有一林，名曼陀羅，百千色花以為莊嚴。",
    "T17n0721_042:0252a21_4": "彼林多有種種鳥眾，林之光明勝百千日，離日熱過。",
    "T17n0721_042:0252a22_5": "彼林之樹有勝光明。",
    "T17n0721_042:0252a23_6": "見彼樹林則生眼樂，聞鳥音聲則生耳樂，嗅藕根香則生鼻樂，甞食果味則生舌樂，無縷天衣觸生身樂。",
    "T17n0721_042:0252a25_7": "諸根樂故，意生喜樂。",
    "T17n0721_042:0252a26_8": "五根縛心，令意隨順，思念諸法。",
    "T17n0721_042:0252a27_9": "以二種意，隨順而知。",
    "T17n0721_042:0252a27_10": "如是見於曼陀羅林。",
    "T17n0721_042:0252a29_0": "曼陀羅樹一一皆饒諸天女眾。",
    "T17n0721_042:0252a29_1": "如是天女，種種衣服莊嚴微妙，口中言說，種種歌舞，種種受樂，彼諸天眾本未曾見。",
    "T17n0721_042:0252b03_0": "「如是彼處一切地中地行諸天，見彼天女在樹林中。",
    "T17n0721_042:0252b04_1": "不可譬喻，無量百千億眾甚多天眾、天女普遍林中。",
    "T17n0721_042:0252b05_2": "無有一天、無一天女心不悕望欲見天主牟修樓陀，一切悕望皆欲往見。",
    "T17n0721_042:0252b07_0": "實心喜樂欲見天王，以是天王福德力故。",
    "T17n0721_042:0252b07_1": "爾時，彼天如上所說和合而來，行彼林中。",
    "T17n0721_042:0252b08_2": "彼林多有流水河池、蓮花雜林皆悉具足，地分處處一切莊嚴。",
    "T17n0721_042:0252b10_3": "其地柔軟皆作金色，雜寶間錯。",
    "T17n0721_042:0252b11_4": "如是見已，則受欲樂。",
    "T17n0721_042:0252b11_5": "如是次第，漸進前向夜摩天王牟修樓陀，一切同心悕望欲見，心皆相愛。",
    "T17n0721_042:0252b13_6": "如上所說種種異乘，過彼地處，復入異地。",
    "T17n0721_042:0252b14_7": "於彼地中有可愛山，如是地中諸可愛山其數五百，是遊戲處。",
    "T17n0721_042:0252b15_8": "彼一切山是毘琉璃，其樹皆是赤蓮華寶，金葉莊嚴。",
    "T17n0721_042:0252b16_9": "復有寶樹，銀葉莊嚴。",
    "T17n0721_042:0252b17_10": "彼處多有珊瑚諸鳥，又復更有異法莊嚴，無量雜寶鹿鳥莊嚴，種種河池流水莊嚴，交枝為舍。",
    "T17n0721_042:0252b19_11": "普遍莊嚴交枝之舍處處遍有，其果金色，金寶樹枝，其果皆作毘琉璃色，金寶之葉。",
    "T17n0721_042:0252b21_12": "有百千蜂，蜂有音聲美妙悅耳。",
    "T17n0721_042:0252b22_13": "種種味觸飲食滿河，多有寶鳥莊嚴彼河。",
    "T17n0721_042:0252b23_0": "彼中地處，觸則生樂。",
    "T17n0721_042:0252b23_1": "復有天眾見諸寶山，山名遊戲。",
    "T17n0721_042:0252b24_2": "有見平地、有見山峰、有見窟門，復有天見樹枝堂舍，有見一切在蓮花池，天眾天女皆悉歡喜。",
    "T17n0721_042:0252b26_3": "有共天女而歌舞者，或有諸天共天女眾入蓮華林遊戲樂者，有歡喜心而飲酒者，有以天華散平地者，有結花鬘莊嚴身者，有以寶冠共諸天女迭互莊嚴。",
    "T17n0721_042:0252b29_4": "自有光明，身無垢穢。",
    "T17n0721_042:0252c01_5": "復有異天共諸天女行虛空者。",
    "T17n0721_042:0252c02_0": "復有異天手執樂器，口中詠歌，住在平地。",
    "T17n0721_042:0252c02_1": "或百或千，彼天之身，如是如是種種莊嚴，種種光明，青黃赤紫、雜色光明從身而出。",
    "T17n0721_042:0252c05_0": "「爾時，彼天既於如是遊戲山中受快樂已，欲見天王牟修樓陀，更前內入彼天。",
    "T17n0721_042:0252c06_1": "復見夜摩天王，名集鬘地，即入其中。",
    "T17n0721_042:0252c07_2": "山樹具足、廣博行地，彼一切天第一莊嚴，并集鬘地，三地諸天皆於天王牟修樓陀生敬重心。",
    "T17n0721_042:0252c09_3": "是彼天王善業力故，是彼天王過去修集無量善業之所感致。",
    "T17n0721_042:0252c11_4": "「集鬘地中有一萬殿，無量種色種種金柱而為莊嚴。",
    "T17n0721_042:0252c12_5": "彼殿可愛，金寶為壁，毘琉璃寶、青寶柱雜雜間錯。",
    "T17n0721_042:0252c13_6": "復有異殿毘琉璃壁，金寶、青寶拘欄，因陀羅寶以為窓牖，又復多有種種寶柱雜雜間錯。",
    "T17n0721_042:0252c15_7": "復有異殿毘琉璃壁，金寶為門，毘琉璃扉，種種間錯。",
    "T17n0721_042:0252c16_8": "復有樓殿甚可愛樂，謂赤蓮花雜金為柱，金寶為門，珊瑚為窓，種種雜寶間錯其地。",
    "T17n0721_042:0252c18_9": "又復彼處種種間錯青寶為壁，赤金為門，白銀為柱，普彼殿內光明炎鬘。",
    "T17n0721_042:0252c21_0": "「又復彼處牟修樓陀天王之殿，種種業化，第一赤色金寶之殿，金剛間錯，赤蓮花寶以為殿柱，七寶為窓，第一光明迭相照耀重樓行殿。",
    "T17n0721_042:0252c24_1": "如是如是種種莊嚴，彼天見已，迴眼遍看。",
    "T17n0721_042:0252c25_2": "復觀寶山，彼此迭共相與同心，普看山殿，前向大王須夜摩天，然後乃入牟修樓陀天王殿內。",
    "T17n0721_042:0252c27_3": "既如是入，勝勝異見，種種可愛，第一希有無量功德一切具足。",
    "T17n0721_042:0252c28_4": "彼諸天等，見集鬘已，悕望欲見夜摩天主牟修樓陀，一切天眾皆悉同行，復入一處王所行處。",
    "T17n0721_042:0253a01_5": "見大天王七千天子而為圍繞，悉皆第一勝妙莊嚴。",
    "T17n0721_042:0253a02_6": "身有光明，一一天子威德如山，天衣流動，頭著寶冠，肘後、臂上妙寶莊嚴，勝妙花鬘以嚴其胸。",
    "T17n0721_042:0253a05_0": "有如是等七千天子圍遶天王牟修樓陀，亦如眾山周匝圍遶須彌山王，亦如諸河圍遶大海，如星曜等圍遶於月。",
    "T17n0721_042:0253a07_1": "如是彼天一切圍遶夜摩天王牟修樓陀，如是而住。",
    "T17n0721_042:0253a08_2": "夜摩天王端正殊妙，光明威德勝出一切諸餘天眾。",
    "T17n0721_042:0253a10_0": "天王之殿有百千柱，彼一一柱皆是七寶，以莊嚴殿。",
    "T17n0721_042:0253a11_1": "天因陀羅大青寶座。",
    "T17n0721_042:0253a11_2": "彼天王殿如是勢力如是如是。",
    "T17n0721_042:0253a12_3": "天入彼殿，如是如是轉更寬博，如是如是七寶莊嚴。",
    "T17n0721_042:0253a13_4": "殿內有樹，名殿嚴樹。",
    "T17n0721_042:0253a14_0": "彼如是樹，恒常有花，於六時中具足不闕，又一切時，常有天果。",
    "T17n0721_042:0253a15_1": "彼殿何名？",
    "T17n0721_042:0253a15_2": "謂名樂見。",
    "T17n0721_042:0253a15_3": "七寶為壁，種種間雜。",
    "T17n0721_042:0253a17_0": "正法念處經卷第四十二"
}