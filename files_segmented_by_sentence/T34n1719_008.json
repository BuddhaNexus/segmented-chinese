{
    "T34n1719_008:0295c05_0": "法華文句記卷第八之一",
    "T34n1719_008:0295c07_0": "唐天台沙門湛然述",
    "T34n1719_008:0295c08_0": "釋授記品",
    "T34n1719_008:0295c09_0": "注家云：業似先違，心符後順，既拂殊音之異，寧爽一味之果哉！",
    "T34n1719_008:0295c10_1": "故與記也。",
    "T34n1719_008:0295c10_2": "今云：事似先違，心機本順，然諸菩薩豈無先違後順之人，故知今記聲聞須除通釋。",
    "T34n1719_008:0295c12_3": "釋此品題，先翻譯，次料簡。",
    "T34n1719_008:0295c13_4": "於中初「諸經」下先引經問中，初文總舉問意，次「淨名」下別引三經，初引《淨名》者，彌勒得記既為補處，必生兜率為彼天主，彼諸天子預來修敬，彌勒因為說得記由，由不退位；廣為天子說不退行，即不退因也。",
    "T34n1719_008:0295c18_5": "乃被呵云「眾生諸法、賢聖與彌勒如同記同，何獨彌勒？",
    "T34n1719_008:0295c19_6": "況如無生滅，何以得記？」",
    "T34n1719_008:0295c20_7": "次「思益云」者，以記虛假願不聞名。",
    "T34n1719_008:0295c20_8": "《大品》亦爾。",
    "T34n1719_008:0295c21_9": "答中為八：初通答，次約二諦，三約四悉，四「若通途」下正明今經，五「他經」下對於他經以辨有無，六「元諸佛」下廣約四悉，七「授記」下判能所異名，八「中根」下來意。",
    "T34n1719_008:0295c24_10": "初文言「此見須破」等者，意云有見須破、願記須與，豈可專引《淨名》等耶？",
    "T34n1719_008:0295c26_11": "若約今經須具五意：一破方便教所得近記，二破始記者生染著心，三為顯衍門記無記相，四為未合記者息希望心，五為宜聞破著得益者故。",
    "T34n1719_008:0296a01_12": "衍門破小，義兼三教四門記相云云。",
    "T34n1719_008:0296a01_13": "次二諦者，四教並然，何得以真難俗？",
    "T34n1719_008:0296a02_14": "三四悉者，略同二諦，廣如下釋何得以一難三。",
    "T34n1719_008:0296a04_0": "四正約今經，有五：一通別，二三因，三遲速，四師弟，五懸記。",
    "T34n1719_008:0296a05_1": "應言現未但是文略，然此五意須約今經以簡他經，或遲如聲聞、或速如龍女。",
    "T34n1719_008:0296a07_2": "五對他經辨有無者，又二，初明今有，次「瓔珞」下辨無明有。",
    "T34n1719_008:0296a08_3": "又諸經為對菩薩，多授法身究竟果記，今此品中秖記八相，如前後說。",
    "T34n1719_008:0296a10_4": "「瓔珞八記」者，今經已眾無不知者，故前四句中，今經唯有第三句，純顯露故，於中不必在第七地，如不輕中一句通記，故他經記深。",
    "T34n1719_008:0296a13_5": "後四句中，初句雖云遠處不覺，化道同故亦非不覺，故今經有第三句義同初三二句也。",
    "T34n1719_008:0296a15_6": "故知諸經實義未暢。",
    "T34n1719_008:0296a16_7": "言「未得無著行及以七地」者，無著之言應約通判，別圓教中初入地住已名無著，或在別教約教道耳。",
    "T34n1719_008:0296a18_8": "入無功用方無著故，據空觀成秖合在通。",
    "T34n1719_008:0296a19_9": "言「七地」者，在於通教，以過二乘堪與記故。",
    "T34n1719_008:0296a20_10": "然論文中先列四種聲聞，則退大應化與記增上決定不與。",
    "T34n1719_008:0296a22_0": "有人救云，決定亦記。",
    "T34n1719_008:0296a22_1": "此亦不然。",
    "T34n1719_008:0296a22_2": "他計決定即是定性永不發心，須指經文雖生滅想，彼土得聞，彼義自壞，何須別求？",
    "T34n1719_008:0296a24_3": "但以滅想者作凡夫釋，曲會經文令成己義。",
    "T34n1719_008:0296a25_4": "又《寶性論》秖云聲聞出界根鈍不云根敗。",
    "T34n1719_008:0296a26_5": "言根敗者，迦葉於方等即是其人。",
    "T34n1719_008:0296a27_6": "若至法華敗根還復，若入滅者出界方生。",
    "T34n1719_008:0296a28_7": "生公云：「會理無累豈容有國，雖曰無土而無不土，無身無名而身名逾有，故國土名號應物而然，引之不足耳。",
    "T34n1719_008:0296b02_8": "若得今意但云八相誘物。」",
    "T34n1719_008:0296b02_9": "斯言蔽諸，《法華論》云：「二乘有佛性法身故與記，非修行具足。」",
    "T34n1719_008:0296b04_10": "《論》言未足者，據極果耳。",
    "T34n1719_008:0296b05_0": "豈可不修淨土行耶？",
    "T34n1719_008:0296b05_1": "據斯灼然更須供佛，若緣覺人入聲聞數，即同聲聞，出無佛世同決定性。",
    "T34n1719_008:0296b07_2": "六從「元諸」下廣約四悉，總有十重以成四悉。",
    "T34n1719_008:0296b08_3": "世界中二者，初約機應相對，次單約物機，雖義云單終成機應，機感相稱如歡喜也。",
    "T34n1719_008:0296b10_4": "為人中二者，初文改小入大已生己善。",
    "T34n1719_008:0296b11_5": "「時眾」下眾願者，又有利他之善。",
    "T34n1719_008:0296b12_0": "四對治者，初破菩薩退為小惡，次破欲發小心之惡，次正破小惡，次破將欲證小之惡。",
    "T34n1719_008:0296b14_1": "第三已證第四已入賢位，故異第二，若對菩薩擊彼小人，餘經亦有。",
    "T34n1719_008:0296b15_2": "今明記小復引小人，故唯今經。",
    "T34n1719_008:0296b16_3": "第一義二者，先正釋，次釋疑，疑文可見。",
    "T34n1719_008:0296b17_4": "「然眾生」下釋者，為成第一義意，前之三悉不必無生。",
    "T34n1719_008:0296b18_5": "又第一義中唯約自記者，前之三悉或兼自他，如對治中一向對他，為人中初一兼自他、後一唯他。",
    "T34n1719_008:0296b20_6": "初世界中若將化主以對所記，亦唯在他雖有此十，亦且約記二乘以說。",
    "T34n1719_008:0296b22_7": "佛記一句及菩薩記等，此中未論。",
    "T34n1719_008:0296b23_8": "初迦葉頌中初四行行因，次半行得果，次六行國淨，次半行佛壽，次一行正像，次半行總結無劫國名。",
    "T34n1719_008:0296b25_9": "言「三人記各有行因」至「數量如文」者，但旃延中無劫國名，餘文並同。",
    "T34n1719_008:0296b27_10": "次須菩提中長行可見，偈中初一行誡聽，次二行行因，次一行得果，次六行半國淨，次半行佛壽，次一行正像，闕劫國名。",
    "T34n1719_008:0296c01_11": "旃延中長行如文，偈中初一行誡聽，次二行行因，此三句得果，次三行一句國淨，闕佛壽、正像。",
    "T34n1719_008:0296c03_12": "目連長行如文，偈中初四行半行因，次一行半得果兼國名，次半行佛壽，次二行半國淨，次一行正像。",
    "T34n1719_008:0296c06_0": "釋化城喻品",
    "T34n1719_008:0296c07_0": "因緣釋中為四：初約喻釋名，次以法合，三「蘇息」下說化意，四「權假」下總結。",
    "T34n1719_008:0296c08_1": "初文者以大涅槃非化作故不專禦敵，理性即故、具眾德故。",
    "T34n1719_008:0296c10_2": "次合中初總標，「權智」下合神力所為，「以權」下合無而歘有，「用教」下合化，「防思」下合城。",
    "T34n1719_008:0296c12_3": "教無實故，故名為「歘」。",
    "T34n1719_008:0296c12_4": "言非敵譬見思者，非寬敵急、見逼思遙，見親礙故，思不障果。",
    "T34n1719_008:0296c14_0": "三說意者，蘇息施小引入顯大故，二酥名引醍醐方入，是教道故，「故而言」下郤釋城也。",
    "T34n1719_008:0296c16_0": "「權假」去結意者，辨異實故。",
    "T34n1719_008:0296c16_1": "於此四中立四悉者，若通方義立從於權智，若從機說無而欲見，見已生喜即世界益，得入蘇息即為人益，防非禦敵即對治益，而言滅度第一義益。",
    "T34n1719_008:0296c20_2": "若從能引權立，此城即世界化，為生小善即為人化，且除見思即對治化，終引入大即第一義化。",
    "T34n1719_008:0296c22_3": "次約教中，三藏菩薩全未發足，是故不論。",
    "T34n1719_008:0296c23_4": "通教菩薩雖同至城，入而能出不同小故，元出界故一脚入城，以大悲故、不證有餘故，一脚不入。",
    "T34n1719_008:0296c25_5": "三界機緣名之為子，久發心者義之如妻，通教以二乘為惡道，別教以生死為險阻，至涅槃而不入，故名「徑過」。",
    "T34n1719_008:0296c28_6": "不極之言對小以說，圓教言化者在昔則斥奪，但云不堪，亦未曾云涅槃是化。",
    "T34n1719_008:0297a01_7": "故至今教動執開權，方云是化，乃至顯實，化乃成真，即寶渚故。",
    "T34n1719_008:0297a02_8": "故知藏通謂極非化，別教非極非化，圓教非極是化，亦可是極是化，亦可是極非化，與藏通教言同意別。",
    "T34n1719_008:0297a05_9": "「今是」等者，亦從破計故且云化。",
    "T34n1719_008:0297a06_10": "若開顯已無非真實，「本迹觀心不記」者可比知。",
    "T34n1719_008:0297a07_11": "故應云本住三德涅槃之城，迹入化城，若從化主迹示說化。",
    "T34n1719_008:0297a08_12": "「問此品」等者，此人附《正法華》設此問也。",
    "T34n1719_008:0297a09_13": "《正法華》名「往古品」，問者潛改云「宿世品」，故答中不違問者以順正經可消今部。",
    "T34n1719_008:0297a11_14": "「又上根」下約三時釋。",
    "T34n1719_008:0297a12_15": "言「探取」等者，其文雖在法說述成，述成正為引起中根，故釋譬喻幼稚等文，皆引用之。",
    "T34n1719_008:0297a14_16": "「若從」下自約當品，別論三時者，二經俱具，正經從初不及今經處中之說，並不云寶所者，如〈藥草〉中不云地雨，若〈信解〉、〈譬喻〉題通意別，別在實故；〈藥草〉、〈化城〉題別意別。",
    "T34n1719_008:0297a18_17": "「問化城」等，可知。",
    "T34n1719_008:0297a18_18": "答中意者，此中文促無復二味，但敘城後即向寶所。",
    "T34n1719_008:0297a19_19": "準此文意，說化即是開權，開權即是顯實，顯實秖是說化，故前約教中是圓教也，故應知是開顯之圓。",
    "T34n1719_008:0297a21_20": "又「領解」下釋妨，以陳如記後方領故也。",
    "T34n1719_008:0297a22_21": "若記後領，具領聞法及以授記，或文少等通有諸意。",
    "T34n1719_008:0297a24_0": "「如今」下「云云」者，應出前漸後頓之相，具如文中古今二同。",
    "T34n1719_008:0297a25_1": "次偈七行頌前三義，初一行頌所見事，次四行頌譬久遠，三二行頌結今昔。",
    "T34n1719_008:0297a27_2": "《經》云「其佛」等者，一切八相垂迹之處皆先破魔，準說《法華》亦應先漸。",
    "T34n1719_008:0297a28_3": "復云破魔似同穢土，若準壽長復非穢土，故知同居淨穢其相蓋多，故成道等不可全同此土三藏，故知不可若引此土小教以消彼文。",
    "T34n1719_008:0297b02_4": "問：時諸梵天雨眾天華，其華如山、樹座猶下，其相如何？",
    "T34n1719_008:0297b04_5": "答不思議事彼此不礙，列十方梵文，正本中先四方、次四維、次上下，此則並是隨譯者意，不知梵本次第如何？",
    "T34n1719_008:0297b06_6": "然正本列數與此多異。",
    "T34n1719_008:0297b07_7": "「相應」下「云云」者，皆據諸梵請法偈文，亦與大小半滿意同，然彼佛說法亦約五味，故依古難當謂示勸證。",
    "T34n1719_008:0297b09_8": "「云云」者，應略辨三轉之相。",
    "T34n1719_008:0297b10_9": "示者，謂此是苦乃至此是道。",
    "T34n1719_008:0297b11_10": "勸者，謂苦應知、集應斷、滅應證、道應修。",
    "T34n1719_008:0297b12_11": "證者，苦我已知不復更知，乃至道我已修不復更修。",
    "T34n1719_008:0297b13_12": "「示」謂示其相狀，「勸」謂勸其令修，「證」謂引己證彼。",
    "T34n1719_008:0297b14_13": "《大論》、《俱舍》諸文委釋。",
    "T34n1719_008:0297b14_14": "若以大小經論轉法輪義同異之相盡著此中，紙數盈百尚不可盡，意令知彼先小後大同此土耳，故不多述。",
    "T34n1719_008:0297b17_15": "今辨諸門略示同異，於中為四：初約所對，次「為聲聞」下約所為，三「何故」下明三轉意，四「問」下料簡。",
    "T34n1719_008:0297b19_16": "初文二：先對四法，次對三道，以四法中義類同故。",
    "T34n1719_008:0297b21_17": "第三意中云「為眾生有三種根」者，聲聞乘中自有此三，故於鹿苑取悟不同。",
    "T34n1719_008:0297b22_18": "《大論》、《婆沙》亦云三根，上根聞初轉，中下準知。",
    "T34n1719_008:0297b23_19": "「問初為」等者，既云聲聞自有三根，五人並是聲聞根性，既具三根復有諸天，何意無三？",
    "T34n1719_008:0297b25_20": "「為生」下答，人天通有三義故也。",
    "T34n1719_008:0297b26_21": "謂慧根道聞等不同是三慧，悟有前後即三根，見修無學即三道，色無色般義準亦有，但非因轉法輪得耳。",
    "T34n1719_008:0297b29_22": "次釋十二行者，為二：先雙標兩門教十，「二者」下釋。",
    "T34n1719_008:0297c01_23": "釋中又六：先略釋，次「又教」下判能所，三「十二」下判輪非輪，四「若作」下判教行，五「教輪」下判名體寬狹，六「或通」下判通別。",
    "T34n1719_008:0297c03_24": "初文中云「十二行」者，四諦各用示等為教，一轉各生眼等為行。",
    "T34n1719_008:0297c05_25": "言「能所」者，四皆佛說故云「能」，度入彼心故云「所」。",
    "T34n1719_008:0297c06_26": "言「是輪非輪」者，輪以摧碾為義，唯教無行豈能摧惑？",
    "T34n1719_008:0297c07_27": "若不摧惑亦無輪名。",
    "T34n1719_008:0297c08_28": "佛知機知時亦不無行而徒轉也。",
    "T34n1719_008:0297c09_29": "今言非者，教從化生、行從受者，是故行輪從受者得、功歸化主故從佛得，以未盡理故重釋之。",
    "T34n1719_008:0297c11_30": "若作二輪教行相循共能摧惑，況復教行俱由佛轉，是故教行俱得名輪。",
    "T34n1719_008:0297c13_31": "但眼智等無別體故還指忍等，故眼等行約於諦教而成十六，故三根人聞三轉教，各生眼等成四十八。",
    "T34n1719_008:0297c15_32": "寬狹中云「教輪」等者，是化他智但屬一權，則能轉唯一、所轉十二，則能轉名狹體寬、所轉名寬體狹。",
    "T34n1719_008:0297c17_33": "「行法輪」者，教是能詮、行是所詮，故行隨教並有十二，雖俱十二寬狹則異。",
    "T34n1719_008:0297c19_34": "教定十二、行生眼等，若以示等生於眼等，數同名異。",
    "T34n1719_008:0297c20_35": "次辨通別中所言「或」者，不定辭也。",
    "T34n1719_008:0297c21_36": "或三人各聞三轉，或一人前後聞三。",
    "T34n1719_008:0297c22_37": "初雖別簡，「今就」下正釋。",
    "T34n1719_008:0297c23_38": "初轉法輪得見諦解，三乘之人方有十二。",
    "T34n1719_008:0297c24_39": "「所不」下簡不能轉者，又為二：初略示其人，次「有解」下因茲通辨大小通別。",
    "T34n1719_008:0297c25_40": "初文二：先正示人，次「夫轉」下明不能轉意。",
    "T34n1719_008:0297c26_41": "初文云「沙門」謂佛法出家者，不因佛說尚不知名，豈能轉耶？",
    "T34n1719_008:0297c28_42": "故法輪名唯從佛得。",
    "T34n1719_008:0297c28_43": "沙門尚爾，況餘眾耶？",
    "T34n1719_008:0297c29_44": "有云：外道中出家者名沙門。",
    "T34n1719_008:0297c29_45": "若爾，何故云「尚不能知」？",
    "T34n1719_008:0298a01_46": "當知以正況邪。",
    "T34n1719_008:0298a01_47": "「有解」至「之意」者，今師有時作此解也，因此通辨非初轉也。",
    "T34n1719_008:0298a03_48": "於中四：先明一代卷舒，次「小乘」下辨一代體，三「十二」下辨名體同異，四「又三人」下辨通別。",
    "T34n1719_008:0298a05_49": "初文者且從諦體以論卷舒，從無舒四、卷四歸無，卷舒秖是開合意耳。",
    "T34n1719_008:0298a06_50": "具如《玄》文七重二諦中說。",
    "T34n1719_008:0298a07_51": "言「大小」者，且約小衍釋出體耳。",
    "T34n1719_008:0298a08_52": "委悉應約五味四教以明開顯，具如《玄》文及以《止觀》辨體中說。",
    "T34n1719_008:0298a09_53": "三明名體中云「十二因緣是別相」者，一者總離而為三世，二者別離因二果五、因三果二，具如《玄》文及《俱舍》等。",
    "T34n1719_008:0298a12_54": "四明通別為三：先約因緣，次約四諦，三約六度。",
    "T34n1719_008:0298a13_55": "初文又二：初對三人，次「無生」下明卷舒。",
    "T34n1719_008:0298a14_56": "初「三人」下通別可見。",
    "T34n1719_008:0298a14_57": "「相生傳傳滅」者，舒則傳生、卷則傳滅，具如《玄》文以辨興廢。",
    "T34n1719_008:0298a16_58": "次約四諦，但以二乘對菩薩者，但是文略，亦應先明離合，次對三乘四教，後明卷舒。",
    "T34n1719_008:0298a18_59": "三約六度中四：先明通小，次明通凡，三「若爾」下釋疑，釋中但云二乘不云凡夫者，二乘猶有分得故也。",
    "T34n1719_008:0298a20_60": "四「阿毘曇」下引小證通。",
    "T34n1719_008:0298a21_61": "「寶雲經三乘毘尼」者，引事證通。",
    "T34n1719_008:0298a21_62": "「云云」者，應具明所以。",
    "T34n1719_008:0298a22_63": "「脫子果兩縛」者，敘初顯後。",
    "T34n1719_008:0298a23_64": "「俱解脫云云」者，應釋三脫相對三念處，具如《止觀》第十卷。",
    "T34n1719_008:0298a24_65": "乃顯俱解脫人具足事定名深妙耳。",
    "T34n1719_008:0298a25_66": "「諸根」等者，文有二釋意者，初釋即相似位。",
    "T34n1719_008:0298a26_67": "次釋云「入佛境界」者，即初住位。",
    "T34n1719_008:0298a27_0": "具如《華嚴》十種六根。",
    "T34n1719_008:0298a27_1": "下文頌中云「分別真實法」者，分別故始自色心終至種智皆不出實相，故云「真實」。",
    "T34n1719_008:0298a29_2": "「八萬四千劫」下「云云」者，須得具明時節之意，諸佛奚嘗不與定俱，但由物機在十六子結緣齊限，故爾許時具如次文所述者是。",
    "T34n1719_008:0298b03_3": "《正法華》云「入定經三十萬劫」，不知法護所以所譯其數頓乖。",
    "T34n1719_008:0298b04_4": "「逢值有三種」者，前二可知。",
    "T34n1719_008:0298b05_5": "第三既云但論遇小中間之言，自望元初結小緣者耳。",
    "T34n1719_008:0298b06_6": "第三類人未曾聞大，便即流轉，此人即以初聞小時為初結緣，復於中間唯習於小，今遇王子初且聞小。",
    "T34n1719_008:0298b09_7": "人見釋迦一代教中一分聲聞未發心者，便即判云永滅無發，是則不知如來長遠之化。",
    "T34n1719_008:0298b11_8": "次問答，答中約四悉說，文少不次，先對治，次為人，次樂欲，次第一義。",
    "T34n1719_008:0298b13_9": "問：此經何文赴其樂短？",
    "T34n1719_008:0298b13_10": "答：龍女是。",
    "T34n1719_008:0298b13_11": "〈法師品〉中雖無時節，計應非遠。",
    "T34n1719_008:0298b14_12": "小乘教中尚乃秖云六十百劫出界，但經八六四二雖大小有殊，猶在權教，故實教中六根五品一世可期，乃至《金光明經》一生十地，故南嶽用《普賢觀》意，云六根極遲不出三生，雖四悉赴機隨好長短，論其自行終無端拱。",
    "T34n1719_008:0298b19_13": "準論即是眾生意樂，意趣意樂正當四悉之初，仍少餘三。",
    "T34n1719_008:0298b21_14": "若指他佛為平等者，終不及以四悉意也。",
    "T34n1719_008:0298b22_15": "問：法華實教秖應實說，何故劫數猶短說長？",
    "T34n1719_008:0298b23_16": "答：言權實者，論所行法時節，乃是誘進疲夫。",
    "T34n1719_008:0298b24_17": "應知權教一向說長，如《婆沙》三秖及諸大乘經無量劫，此則定不可短。",
    "T34n1719_008:0298b25_18": "雖實教中有長有短，若依實道定短為正，如常不輕輕毀之眾，秖經四千億佛皆悉得度，豈有必經多塵劫耶？",
    "T34n1719_008:0298b28_19": "雖然長短在機，理豈爾耶？",
    "T34n1719_008:0298b29_20": "既長短約人，但不篤自勤，何須論他時長短耶？",
    "T34n1719_008:0298c01_21": "「三乘通教有餘國」者，一家明義以土對教，具如《止觀》及《淨名疏》。",
    "T34n1719_008:0298c02_22": "並有用教橫竪二對，橫論土體與教相當，竪論約土用教多少，則二乘人於彼有餘已成通人，故云「通教有餘國」也。",
    "T34n1719_008:0298c05_23": "亦有於此已成通人，謂從鹿苑至方等部，重入通教成無生人，亦非更用此教斷惑。",
    "T34n1719_008:0298c07_24": "「教道」者化道也，教為化道故云「教道」。",
    "T34n1719_008:0298c08_25": "「眾又清淨」至「立也」者，化道欲畢由眾機熟，熟謂智斷二德具足，故清淨言表煩惱盡故云斷德，正解屬智智必照諦故云了達。",
    "T34n1719_008:0298c11_26": "諸禪之言義通智斷，界內惑盡也。",
    "T34n1719_008:0298c12_27": "「四不壞信」者，《俱舍》二十五云：「證淨有四種，謂佛、法、僧、戒，見三得法戒，見道兼佛僧，法謂三諦全，菩薩獨覺道，信戒二為體，四皆唯無漏。」",
    "T34n1719_008:0298c15_28": "《論》云「經說有四證淨，謂佛等四，四是所證，見三諦時得法界二，見道諦時兼得佛僧。」",
    "T34n1719_008:0298c17_29": "廣如《論》文。",
    "T34n1719_008:0298c17_30": "此全從小釋也，此以鹿苑對涅槃時。",
    "T34n1719_008:0298c18_31": "次釋中「唯清淨一句在小信解」去，具騰漸中二味教也。",
    "T34n1719_008:0298c19_32": "前釋應〈方便〉、〈譬喻品〉意，次釋應〈信解品〉意。",
    "T34n1719_008:0298c20_33": "「若世無二乘」等者，問意者準理，世無一人合永入滅，會必歸大，何用施三？",
    "T34n1719_008:0298c22_34": "答意可見。",
    "T34n1719_008:0298c22_35": "世言入者，但自謂耳。",
    "T34n1719_008:0298c23_36": "經文既云無有二乘而得滅度，豈可必立定性者耶？",
    "T34n1719_008:0298c24_37": "「若中間」至「第二譬也」者，此兩中間各有二意：若為菩提者，須已入不退位，或是初心不必盡退；若住聲聞者，或是初小，或是中途二類，俱須設化城譬。",
    "T34n1719_008:0298c27_38": "「問此中」等者，問〈化城品〉但云「始終隨逐」，何故無〈信解〉中相失及譬品驚入等耶？",
    "T34n1719_008:0298c29_39": "若其無者，彼無隨逐。",
    "T34n1719_008:0299a01_40": "又亦應與中上永乖，何得以此而例於彼？",
    "T34n1719_008:0299a02_41": "答中意者，用譬方法不同故也。",
    "T34n1719_008:0299a02_42": "文不合用非意闕也，故云「而其意則通」。",
    "T34n1719_008:0299a03_43": "所言「通」者，相失相見既是中根得悟已後領於今日，未有大小化前名為背父，及明見父不識之咎。",
    "T34n1719_008:0299a06_44": "譬中云驚入者，我雖背父而父不捨恒思我機，機生之初故有驚入之義。",
    "T34n1719_008:0299a08_0": "若論機應結緣已後，奚嘗不隨如今文耶？",
    "T34n1719_008:0299a09_0": "此中既云中間相遇，乃至今日相見得度，故知中間不無相失驚入，當知隨逐由驚入，驚入故相見，相見由相失，各舉一邊大旨無別。",
    "T34n1719_008:0299a12_1": "次「問」者，既云隨逐不云失等，今既得益那無不虛？",
    "T34n1719_008:0299a13_2": "答中意云開顯已多取信為易，故不假用不虛譬也。",
    "T34n1719_008:0299a14_3": "又上為中下未悟，今此迹事已周。",
    "T34n1719_008:0299a15_4": "「二十二番」者，準下疏文問五處開權何異？",
    "T34n1719_008:0299a16_5": "答中具列五文處所，故知此前但有四處，四處則有二十二番。",
    "T34n1719_008:0299a17_6": "五佛章為一處，長行偈頌各五即十番也。",
    "T34n1719_008:0299a18_7": "〈譬喻〉中開譬合譬各有長行偈頌，故有四番。",
    "T34n1719_008:0299a19_8": "〈信解〉中領上開合，各有長行偈頌，又有四番。",
    "T34n1719_008:0299a21_0": "〈藥草喻〉中亦有開合，各有長行偈頌，又有四番。",
    "T34n1719_008:0299a22_1": "三四并十即二十二。",
    "T34n1719_008:0299a22_2": "略開但是動執生疑，非正開顯。",
    "T34n1719_008:0299a23_3": "頌中雖有略頌等文，但屬釋迦章中共為一意；法說雖有領解述成，非正開顯；藥草疏中雖云先智次教總為開合，若各立者則成多番，有何不可？",
    "T34n1719_008:0299a26_4": "是故且依疏文為定。",
    "T34n1719_008:0299a27_5": "釋五百由旬中先出他解，「基師」中先述，次破云「今謂非別非通」者，七地斷習非正別義，八地斷無明又非通義，正似別接通耳。",
    "T34n1719_008:0299b01_6": "《論》云「初地見道，二地去入修道」者，應知地前是伏別惑，登地是斷同體見思。",
    "T34n1719_008:0299b03_7": "若不爾者，豈有大乘迴向而齊小乘上忍？",
    "T34n1719_008:0299b04_8": "十住已斷界內惑盡，故《瓔珞》云：「七心不退，何處煖位名不退耶？",
    "T34n1719_008:0299b05_9": "十行遍入十方世界，頂法仍退，何能遍遊？",
    "T34n1719_008:0299b06_10": "忍無出觀之文，安能法界迴向？」",
    "T34n1719_008:0299b07_11": "《瓔珞》初地三觀現前，如何初地始入見道？",
    "T34n1719_008:0299b08_12": "請將四十心位，一一以消凡文，伏斷義殊功用天隔。",
    "T34n1719_008:0299b09_13": "論中破外破小，本令入正入大，焉存定性而令永滅？",
    "T34n1719_008:0299b10_14": "小乘自謂住果，大判終無不生，故知滅後彼土得聞，不可復依不聞之論。",
    "T34n1719_008:0299b12_15": "論宗既無開權之說，永滅乃是蔽實之文，有定不定秖可用申斥奪之經廢偏廢小權實之路永隔，具消此意諸教自顯。",
    "T34n1719_008:0299b15_16": "「有家云流來」等者，依攝大乘師立七種生死，仍少有後無後，復合反出流來，故但云四。",
    "T34n1719_008:0299b17_17": "具如《止觀》第七及記。",
    "T34n1719_008:0299b17_18": "彼文破云割二死於荒外等，今文乃成割於四種，故須更問，等是以生死為譬，何故合反出流來。",
    "T34n1719_008:0299b20_19": "又無餘二中間即是方便生死。",
    "T34n1719_008:0299b20_20": "「有人難」者，難向攝師。",
    "T34n1719_008:0299b21_21": "夫因果相當，準教以立因果之稱，具如《勝鬘》，彼以五因對於二果，四住即是分段之因，無明即是變易因也。",
    "T34n1719_008:0299b23_22": "汝於分段果上既更立流來，於變易果中更開中間，亦應四住無明各更別立。",
    "T34n1719_008:0299b25_23": "具如《止觀》中破。",
    "T34n1719_008:0299b26_24": "次引《大論》二文者，證生死但二。",
    "T34n1719_008:0299b26_25": "言「肉身」者，四住未盡通名肉身。",
    "T34n1719_008:0299b27_26": "言「法身」者，且通界外兩土，俱稱變易及法性身者是也。",
    "T34n1719_008:0299b28_27": "此證二死，非論常身，此《大論》正文。",
    "T34n1719_008:0299b29_28": "當代大乘師，豈過於龍樹，云阿羅漢須捨分段方入變易。",
    "T34n1719_008:0299c02_29": "「有人云」下，此師所計似通教義，故云「二國中間難過」，以六地與二乘齊，至此多墮二乘地故。",
    "T34n1719_008:0299c04_30": "「難者」下他人難向所立義也。",
    "T34n1719_008:0299c04_31": "汝以四百喻於七地，故須六地對於三百，三百又以二乘功齊，既與二乘共行三百，至此去住不同，何名共行？",
    "T34n1719_008:0299c07_32": "故下難云「不應得齊」。",
    "T34n1719_008:0299c08_0": "「言六十劫」等者，聲聞極久六十劫，支佛極久百劫。",
    "T34n1719_008:0299c09_1": "「二乘於佛道紆迴」者，明二乘人與行菩薩道別，且取證故。",
    "T34n1719_008:0299c10_2": "「今謂」下破云「非通非別」者，破其難者，二十二大僧祇故非通，六地齊二乘故非別。",
    "T34n1719_008:0299c12_3": "二十二僧祇請檢《大論》，此亦似別接通義也。",
    "T34n1719_008:0299c13_4": "「有人言」下別義不成，不應七住已上為五百，如《大經》八萬劫到等者，具如《止觀》第七記。",
    "T34n1719_008:0299c15_5": "具引《大經》三文，此師意以發菩提心處是七住已上。",
    "T34n1719_008:0299c16_6": "言「如三根」等者，此師意以三周得記為三根人，以同至《大經》發菩提心處。",
    "T34n1719_008:0299c18_7": "言「五種人」者，指前《大經》四果支佛，此五種人發心同三周人度於五百。",
    "T34n1719_008:0299c20_0": "「此取」下破前所引，明八萬與三周不同，當知此師全迷次位，亦全不識八萬之言，亦不解二乘得記之位，亦不了於界內外教，若挫若引其意各別，故須善識。",
    "T34n1719_008:0299c23_1": "「難云」去，今文難意。",
    "T34n1719_008:0299c24_2": "《經》云「為二乘人立於化城」，故云二地，豈是度三乘而云菩薩至六地時等耶？",
    "T34n1719_008:0299c25_3": "三乘之人不盡住城，縱入城已，亦不皆至，八六四二發心方出。",
    "T34n1719_008:0299c27_4": "次「若五人」去縱難，縱有此義，如《涅槃》中二乘人必至界外方度五百者，義不盡然，故云「大經一意」耳。",
    "T34n1719_008:0299c29_5": "言「一意」者，經存教道，被鈍根者，豈可悉然耶？",
    "T34n1719_008:0300a01_6": "又經雖三文，但是一義，故云「一意」。",
    "T34n1719_008:0300a02_7": "然《大經》意令其弊遠、逼令現發，豈可一向待界外耶？",
    "T34n1719_008:0300a03_8": "「此中」下今家略解，此化城意元為此世先權後實之人。",
    "T34n1719_008:0300a05_9": "「若五人」下明此五人。",
    "T34n1719_008:0300a05_10": "若於界外經於長時皆自能進，非此中意；若法華前密進之人為自進者，亦非此中意。",
    "T34n1719_008:0300a07_11": "準今經意待廢方進，故不聞妙經自度自進者，亦失化城意，即是失今經意也。",
    "T34n1719_008:0300a09_12": "今經意者，出在外界亦須聞經，況此界耶？",
    "T34n1719_008:0300a10_13": "「有人云三界為三」等者，具如《止觀》中破。",
    "T34n1719_008:0300a11_14": "破其二乘不待開權而自顯實，名為輒行四百五百。",
    "T34n1719_008:0300a12_15": "「凡夫」等者，今家雜列過二障、滅二見，離水火、免二獄，越二邊、超自他，並至五百。",
    "T34n1719_008:0300a14_16": "「大品」下此立通義，令知非實既是通義，故合二乘共為一百，《論》文以二乘為四百故，若至法華更須開之以為五百，五百須過，具如正解中說。",
    "T34n1719_008:0300a18_0": "次引《大品》辨非故來，彼《大品》中明通菩薩過二乘地，既未彰言此城是化，故知彼部兼權顯實。",
    "T34n1719_008:0300a20_1": "若云化城即須引進，若引進者須記二乘；既未記二乘，是故彼部城仍是實。",
    "T34n1719_008:0300a22_2": "「既未論」下今文設徵，既未云城是化，即未開權，若未開權應亦無實。",
    "T34n1719_008:0300a23_3": "何故？",
    "T34n1719_008:0300a23_4": "般若已明實慧，實慧即是實所故也。",
    "T34n1719_008:0300a24_5": "答意者，顯實語通開權局此十義。",
    "T34n1719_008:0300a25_6": "別中「行因六百劫」者，恐文誤，應云「六十劫百劫」。",
    "T34n1719_008:0300a26_7": "聲聞六十、支佛百劫，餘者可見。",
    "T34n1719_008:0300a27_8": "「火宅三車今為二百」者，今文假立難也。",
    "T34n1719_008:0300a28_9": "何故？",
    "T34n1719_008:0300a28_10": "譬品三車須廢化城，但云二百須進，意以二百但是二乘。",
    "T34n1719_008:0300a29_11": "「三根」下答。",
    "T34n1719_008:0300a29_12": "先答三車者，三乘根性俱為火燒，俱求出宅以喻三車。",
    "T34n1719_008:0300b02_13": "次「佛道」下答二百。",
    "T34n1719_008:0300b02_14": "言「佛道」者指圓果也。",
    "T34n1719_008:0300b03_15": "故藏通二乘去佛果遠，是故須過二乘二百方至佛果。",
    "T34n1719_008:0300b04_16": "言「佛乘非障」者，藏通菩薩亦名佛乘，爾前皆進故云「非障」。",
    "T34n1719_008:0300b05_17": "又三藏菩薩若據斷惑劣於二乘，三百須離豈二百耶？",
    "T34n1719_008:0300b07_18": "但此菩薩已發大心，雖未斷惑且名佛乘。",
    "T34n1719_008:0300b08_19": "人見佛乘便為一概，若爾，牟尼說法蘊應已攝九會，五百阿羅漢應是四菩薩，世品應說蓮華藏海，賢聖品應說四十二位，定品應是楞嚴三昧，智品應是諸陀羅尼。",
    "T34n1719_008:0300b11_20": "若法若眾既其不同，化主化事安能不別？",
    "T34n1719_008:0300b12_21": "如是別相無量無邊不可具舉，菩薩求此乘故，亦且名為摩訶薩耳。",
    "T34n1719_008:0300b14_22": "「何故」下更難？",
    "T34n1719_008:0300b14_23": "何故界內凡夫開為三百？",
    "T34n1719_008:0300b15_24": "界外聖人但為三百。",
    "T34n1719_008:0300b15_25": "此問意者離分段界內應短，迷佛道界外應長，如何却短？",
    "T34n1719_008:0300b17_26": "「此引」下答可見。",
    "T34n1719_008:0300b17_27": "「若爾」下更難。",
    "T34n1719_008:0300b17_28": "若也今經是了義者，何故實少而言多？",
    "T34n1719_008:0300b18_29": "實多而言少？",
    "T34n1719_008:0300b19_30": "「佛道」下答，界內雖少以有墮苦而難行，界外雖多已住法性而易進。",
    "T34n1719_008:0300b20_31": "約行論難易，非約地近遠，故所說者真了義也。",
    "T34n1719_008:0300b21_32": "「問二百是二乘難」等者，問意寶所總有五百由旬，凡夫二乘俱須過之，不云須過菩薩，菩薩應當非是難耶？",
    "T34n1719_008:0300b24_33": "「菩薩」下以菩薩重徵，若菩薩非難，何故云「願賜我等三種寶車」？",
    "T34n1719_008:0300b25_34": "若俱須車，則三人俱為三百所障，既得出已應同二乘。",
    "T34n1719_008:0300b27_35": "「二百是障云云」者，先以通教答此難意，凡夫須出界故三百是難，二乘須發心故二百是難，菩薩已發心雖難而可度，菩薩在凡時，同凡離三百，不共二乘證，不憂二百難。",
    "T34n1719_008:0300c02_36": "若別教菩薩，初亦同凡夫，本期於五百，圓人初發心，即名至寶所。",
    "T34n1719_008:0300c03_37": "「大論」下引論辨別是通教意，當知共二乘，同至於四百，今經獨在圓，一切權已廢，廢已一切開，無非菩薩道，是故七方便，皆過於五百。",
    "T34n1719_008:0300c06_38": "故《大論》通義，三乘所息處同皆名四百，菩薩至此位能入界化物，故初發足處，復名為一百。",
    "T34n1719_008:0300c09_0": "「此經」下明圓異通。",
    "T34n1719_008:0300c09_1": "五百之內位在菩薩名菩薩道，過五百者名為果道開權顯實，藏通菩薩是菩薩道，故云「即入佛道」。",
    "T34n1719_008:0300c11_2": "「云云」者，應更明諸教佛道不同，然後開權論入不入。",
    "T34n1719_008:0300c13_3": "「今依」下方是正釋，親奉聖音尚云難知，雖曰難知不出此三。",
    "T34n1719_008:0300c14_4": "「二險難」至「言惡道也」者，導師意本令度五百，以三藏人自行曠絕，三百生疲，導師立化。",
    "T34n1719_008:0300c16_5": "「一曠絕」等者，入城多是三藏二乘，且云「無人」，據理通於通教二乘，有人之言通指衍教，圓別二教非曠有人，故有依無依俱行曠路，即藏通二乘。",
    "T34n1719_008:0300c19_6": "「有一導師」至「六根淨」者，即十種六根，初住分得，即十六子初結緣時，若諸方佛今日已前或可亦在初住已上，今八方作佛唯在極果，故釋慧明云三智五眼三明十力。",
    "T34n1719_008:0300c23_7": "經云「慧」文云「智」，隨語便耳。",
    "T34n1719_008:0300c24_8": "然明慧等亦通初住真因分成，以是故知通指今昔並名導師，俱六根淨故。",
    "T34n1719_008:0300c26_9": "下釋中多種導師，並共在此。",
    "T34n1719_008:0300c26_10": "「所將人眾」等者，上立難云何不立相失驚入？",
    "T34n1719_008:0300c27_11": "今雖無其言似有其義，以所將之言其意尚寬，與所將共即入義也，故云「別譬廣頌」等。",
    "T34n1719_008:0301a01_0": "「第二白導師言」至「結緣之導師」者，此四導師，第一通因果，第二唯在因，三四唯在果。",
    "T34n1719_008:0301a02_1": "言「通途」者，通他人故。",
    "T34n1719_008:0301a03_2": "言「結緣」者，局我師故。",
    "T34n1719_008:0301a04_0": "言「權智」者，取施小時。",
    "T34n1719_008:0301a04_1": "言「實智」者，取開權時。",
    "T34n1719_008:0301a05_2": "四從時異，人秖是一並是王子，從始至今。",
    "T34n1719_008:0301a06_3": "言「白結緣」者，初退已後小機欲生，名之為「白」。",
    "T34n1719_008:0301a07_4": "示城之日通往及今，雖有餘三必須通途常相隨逐。",
    "T34n1719_008:0301a08_5": "「感於法身」者，大機已滅小機當生，故未見應佛、冥感法身，非冥非顯應耳。",
    "T34n1719_008:0301a10_6": "「作化說化」者，前雖云化作一城，乃是意輪，故知說化即口輪也。",
    "T34n1719_008:0301a11_7": "非意無以說，說必身輪，身輪但據示為丈六，先須意輪不謀而運，故知三輪未嘗暫離。",
    "T34n1719_008:0301a13_8": "「汝等勿怖」等者，義含三轉文不次第者，且明化城具三轉義，何必次第？",
    "T34n1719_008:0301a15_9": "「前至寶所」者，初今文正釋義，在衍門約共菩薩。",
    "T34n1719_008:0301a16_10": "次「一說」下他人異解。",
    "T34n1719_008:0301a17_0": "「若爾」下今文判此三乘中仍取菩薩，似同別教從假入空。",
    "T34n1719_008:0301a18_1": "若引《勝鬘》但是通途論退大者，故亦應云別義不成且一往耳。",
    "T34n1719_008:0301a19_2": "何者？",
    "T34n1719_008:0301a19_3": "別中更無作二乘文。",
    "T34n1719_008:0301a20_4": "然《大經》中亦借二乘以別別位，故且言之。",
    "T34n1719_008:0301a21_5": "「又說云」下他人釋。",
    "T34n1719_008:0301a21_6": "「大品」下今師引《大品》、《淨名》判向一師。",
    "T34n1719_008:0301a22_7": "云「別接通耳」者，「但入化城竟」，通也；「然後前進」者，別接也。",
    "T34n1719_008:0301a24_8": "《大品》中明三種菩薩，皆云初發即是被接，若二乘人顯無此事，淨名亦爾，與而言之，似別接通耳。",
    "T34n1719_008:0301a26_9": "又二乘人聞菩薩不思議法，仍取小果，秖於此座即被彈訶，及加說大，故知從此密蒙被接。",
    "T34n1719_008:0301a28_10": "若準《玄》文，至般若時冥成別人，故顯露接唯是菩薩，二乘密得無處不通。",
    "T34n1719_008:0301b01_11": "若言至般若時成別人者，仍是次第之密非不次第，不次第密處處顯實，豈但別耶？",
    "T34n1719_008:0301b03_12": "「但於今佛」等者，釋出其意。",
    "T34n1719_008:0301b03_13": "「亦如今人」等者，非文正意，對退大等一往言之，具足應如「從今現在」已下文是。",
    "T34n1719_008:0301b05_14": "言「今現在」等者，指佛未開權前也。",
    "T34n1719_008:0301b06_15": "故知末代一時得聞，聞而生信，事須宿種。",
    "T34n1719_008:0301b07_16": "「如涅槃中意」者，即十仙等至法華中化道已足，故於涅槃顯露教中取小果者，皆知真實。",
    "T34n1719_008:0301b09_17": "「大經三文」者，然此三文其言小別其意大同，若至菩提心，必至菩提涅槃，初一是因、後二是果，果中既是智斷二德，故初發心菩薩可指初住分得智斷。",
    "T34n1719_008:0301b13_18": "然經三文皆云八六四二，豈可因果同經爾許時耶？",
    "T34n1719_008:0301b14_19": "此且一往故菩提涅槃並通因果，若教仍權但至初住，縱至極果其教亦權，豈必八六等方至極果耶？",
    "T34n1719_008:0301b16_20": "則與一生八地生身得忍為妨。",
    "T34n1719_008:0301b17_21": "「然過五百三義」者，先列三意，次「菩提心」下釋成三意。",
    "T34n1719_008:0301b18_22": "菩提心即初住菩提，行者即從初住起行，二文並在因，即《大經》初文也。",
    "T34n1719_008:0301b20_23": "「得佛道」者，即二三兩文，即是極位菩提涅槃。",
    "T34n1719_008:0301b21_24": "然須依理使寶所義通，此亦何必以極果為寶所？",
    "T34n1719_008:0301b22_25": "雖有二意應從初說，良由寶渚、菩提涅槃其名既通，故得兩釋。",
    "T34n1719_008:0301b24_26": "故從圓義、從初發心，三義具足。",
    "T34n1719_008:0301b24_27": "「下文云」下至「得佛道也」者，引今文證三義也。",
    "T34n1719_008:0301b25_28": "「何故」下問。",
    "T34n1719_008:0301b26_29": "「二乘」下答，一往從果故佛度五百。",
    "T34n1719_008:0301b27_0": "「免難大機發」者，以文狹故，準〈譬品〉可知。",
    "T34n1719_008:0301b27_1": "「大經」下正判但至初住也。",
    "T34n1719_008:0301b28_2": "「此取鈍根」者，有二義，一者五中前三人鈍，以住果故；二者五人大乘根鈍，以教權故。",
    "T34n1719_008:0301c01_3": "故云若如三藏中至豈須八萬與十千耶？",
    "T34n1719_008:0301c02_4": "驗知八萬等其教是權。",
    "T34n1719_008:0301c03_0": "未至界外者尚於此生法華即發，豈定界外必爾許耶？",
    "T34n1719_008:0301c04_1": "「云云」者，釋出教權須廢所以，當知諸教長遠之位多是教道，豈有出界聞勝應說，必須更經八六四二？",
    "T34n1719_008:0301c06_2": "雖爾若不釋此開權妙經，豈可專輒汎有此說，今根淺者便生疑謗。",
    "T34n1719_008:0301c08_3": "佛世尚經四十餘年不顯真實，若除佛滅後及首楞嚴，謗亦成種，但非故惱成種何疑？",
    "T34n1719_008:0301c10_4": "「漸入佛慧」者，此中文狹，秖云滅化即至寶所，不云城中經諸味者，準〈信解品〉文，理必須有。",
    "T34n1719_008:0301c12_5": "「舊問」者，先立妨，次「車何故」下列三問。",
    "T34n1719_008:0301c13_6": "答中先答有無者，初約譬，次「理教」下約法。",
    "T34n1719_008:0301c14_7": "先譬者，今問車城二譬並出三界宅，與三百俱譬三界，可由對車使三界與涅槃有隔，可由對城使三界望涅槃即逈。",
    "T34n1719_008:0301c17_8": "次約法者，城在界外如何執教？",
    "T34n1719_008:0301c18_9": "即令理有長者說車，不應唯理教何必無，然所譬之處是同，安得車隔城逈？",
    "T34n1719_008:0301c19_10": "長者既其露地而坐，車亦應逈，其路既經三百由旬，城亦應隔。",
    "T34n1719_008:0301c21_11": "若言其路曠絕名為逈者，門宅俱燒何隔之有？",
    "T34n1719_008:0301c22_12": "既難法喻無可為憑。",
    "T34n1719_008:0301c23_0": "何以有無不同而為答耶？",
    "T34n1719_008:0301c23_1": "今約法寄喻方為通之，昔覆實明權，權隱於實故云車隔。",
    "T34n1719_008:0301c25_0": "今彰灼說云城是化，故云逈地。",
    "T34n1719_008:0301c25_1": "豈有執教取理令一理是有、執理取教令三教成無？",
    "T34n1719_008:0301c27_2": "若爾車城俱有理教，咸是有無。",
    "T34n1719_008:0301c27_3": "次「車三」下答三一中亦先約譬，次約理教。",
    "T34n1719_008:0301c28_4": "先譬中云「息處所樂三一不同」者，車可非息處，城可非所樂。",
    "T34n1719_008:0302a01_5": "車既皆云運載，息其東西馳走；城云快得安隱，令其樂於中止。",
    "T34n1719_008:0302a02_6": "次約法中「盡無生智不異」等者，並是通義，失藏三乘及別菩薩盡無生智不名為理，習盡不盡不名為教，知見得否亦復如是。",
    "T34n1719_008:0302a05_7": "如何初立理教，乃以智習釋之？",
    "T34n1719_008:0302a06_8": "況正當三藏二乘，唯以通教答義，故不可也。",
    "T34n1719_008:0302a07_9": "應知通教三人各證無生故三，三人同坐解脫床故一，是則人理相望人三理一，三藏人理相望亦然。",
    "T34n1719_008:0302a09_10": "但菩薩與二乘不得同坐解脫床耳。",
    "T34n1719_008:0302a10_11": "次「三家」下答動靜者，城豈無造立之日，及須能通之路；車可無作訖之時，及以所至之極。",
    "T34n1719_008:0302a12_12": "故知果城為因車之所至，果車踐城路之能通。",
    "T34n1719_008:0302a13_13": "故使索車即是求城，滅城即是等賜，二義無別，何足辨殊？",
    "T34n1719_008:0302a15_14": "故釋仍闕先譬文也。",
    "T34n1719_008:0302a15_15": "「難云云」者，意令準望餘文難之，略如向辨。",
    "T34n1719_008:0302a16_16": "順此注意，故略論之。",
    "T34n1719_008:0302a17_17": "次「今明」下正解，初斥有無，從「三車」下斥三一。",
    "T34n1719_008:0302a18_18": "「問城與二使」下，破動靜，破初文中言約眾生心為有者，一者本有，二者中途。",
    "T34n1719_008:0302a20_19": "今約中途故二並有。",
    "T34n1719_008:0302a20_20": "又亦可云元發大心，故無中以小接謂有。",
    "T34n1719_008:0302a21_21": "次約佛智，先立句，次釋亦應更須翻倒說之。",
    "T34n1719_008:0302a22_22": "實智所明說城為化故亦無，權智所明為子造車故亦有。",
    "T34n1719_008:0302a24_23": "「云云」者，應須具明多種有無，約能設教故俱有，約所證理故俱無；覆實故有，開權故無；施權故有，廢權故無；俱是造作故有，俱是化他故無。",
    "T34n1719_008:0302a27_24": "故知《法華》非但化城亦是化車，皆逐便耳。",
    "T34n1719_008:0302a28_25": "化城正意為退大者，更與上問對論同異，故今文云前路猶遠今欲退還，上兩周未有此語，但云沒苦及以所燒，此亦一往。",
    "T34n1719_008:0302b02_26": "亦可退大者利通上二周，元小者鈍應在第三。",
    "T34n1719_008:0302b03_27": "「三車通今昔」等者，昔指三味、今謂法華，故二教中俱有三車，但昔正用、今述昔耳。",
    "T34n1719_008:0302b05_28": "又應以體外體內之名以簡今昔。",
    "T34n1719_008:0302b06_29": "言「化城」等者，亦應更云化城唯在今。",
    "T34n1719_008:0302b07_30": "言「教意」者，若不於今經以說教意，不可輒云小果是化，正施小時云是實故，故云未道是化；至今經中初設之時，即云化作者，以是聲聞大機動時，得說教意云城是化。",
    "T34n1719_008:0302b11_31": "故知化城在昔對人亦三，三車在昔對理亦一。",
    "T34n1719_008:0302b12_32": "「問化為三車」等者，問意者，車城二果俱在涅槃，城有化名，車豈非化？",
    "T34n1719_008:0302b13_33": "忽若許化，同異云何？",
    "T34n1719_008:0302b14_34": "答中一往二輪雖復小異，論其施化大旨仍同。",
    "T34n1719_008:0302b15_35": "今從便易，通且從化、說宜從教，又亦應云譬如幻士為幻人說，車亦名化，而於中道說二涅槃城亦是教，故知不可從譬互執。",
    "T34n1719_008:0302b18_36": "又約聲色者，亦暫約喻車，亦通色說城，是教如前云云。",
    "T34n1719_008:0302b19_37": "「問城與」等者，問也。",
    "T34n1719_008:0302b20_38": "「使能」下答也。",
    "T34n1719_008:0302b20_39": "亦且一往城亦教故，故下所列因緣四諦還是城家能詮教也。",
    "T34n1719_008:0302b22_0": "城既有教城還是動，何故唯靜？",
    "T34n1719_008:0302b22_1": "「教通因果」者，能詮因果故也，車城唯為果作譬也。",
    "T34n1719_008:0302b23_2": "故知俱教並果，何須別途？",
    "T34n1719_008:0302b24_3": "「教通有為無為」等者，亦約能詮有為無為耳。",
    "T34n1719_008:0302b25_4": "車城在果約無為故，意亦如向令無各計，故更於權智廣破定計五處，明開權中云雖各於教行人理及知不知，且隨文相一往而說，故一一文皆須並具四一，明如來知不知等也。",
    "T34n1719_008:0302b29_5": "「今為汝等作大導師」，為合多諸人眾者，此以能將顯於所將。",
    "T34n1719_008:0302c02_6": "「說二涅槃」者下，此中三釋，具如前文約煩惱生死及智。",
    "T34n1719_008:0302c03_7": "初文約惑，次文約二乘是約智也，後文約生死。",
    "T34n1719_008:0302c04_8": "言「中道」下「云云」者，二死中間名為中道。",
    "T34n1719_008:0302c05_9": "當知亦可作空有二邊、共不共、真俗、權實、大小等說之。",
    "T34n1719_008:0302c06_10": "「如文」下「云云」者，令引文耳。",
    "T34n1719_008:0302c07_11": "「上懈退中三」，今略不頌第一中路。",
    "T34n1719_008:0302c08_12": "又不頌第三不能復進，文闕。",
    "T34n1719_008:0302c09_13": "重空三昧者，《大論》云：「無相無相乃至無願無願」，觀心釋化亦須約圓。",
    "T34n1719_008:0302c10_14": "頌合譬中，經云「為一切導師」，文云「合五百」者，即導師譬，五百由旬從所行說。",
    "T34n1719_008:0302c12_15": "上頌開中不頌中路者，亦是文略，應云亦不頌不進，今頌合中路，又無餘二。",
    "T34n1719_008:0302c14_16": "「不縱不橫」具如《止觀》第二第三及《玄》文三法。",
    "T34n1719_008:0302c16_0": "法華文句記卷第八"
}