{
    "T04n0193_005:0088b06_0": "佛本行經卷第五(一名佛本行讚傳)宋涼州沙門釋寶雲譯昇忉利宮為母說法品第二十一　以正法甘露，　　充飽世間人；　下解脫種者，　　皆放受其報。",
    "T04n0193_005:0088b12_0": "　佛功德猶日，　　正法喻光明；　戒品水清涼，　　生於天泉池。",
    "T04n0193_005:0088b14_0": "　母妙寶芙蓉，　　及天林樹花；　欲令時開敷，　　故佛昇忉利。",
    "T04n0193_005:0088b16_0": "　日光晝照空，　　月炎曜於夜；　佛照天世間，　　若干嚴飾好。",
    "T04n0193_005:0088b18_0": "　日天子生念，　　謂日王來至；　以世敬日意，　　稽首禮佛足。",
    "T04n0193_005:0088b20_0": "　月天子懷疑，　　盛明所見捨；　月之光榮好，　　歸入人慧月。",
    "T04n0193_005:0088b22_0": "　寂滅過梵天，　　照曜喻天帝；　深邃勝淵海，　　不動安須彌。",
    "T04n0193_005:0088b24_0": "　天帝雜寶樹，　　號名采晝度；　光明坐其下，　　寶樹蔭金山。",
    "T04n0193_005:0088b26_0": "　見母大妙后，　　種福果於熟；　或有方應種，　　或復應放者。",
    "T04n0193_005:0088b28_0": "　以佛清淨德，　　面曜如明珠；　見者心清淨，　　猶如水清寶。",
    "T04n0193_005:0088c01_0": "　爾時佛世尊，　　以清和梵音；　甘露法藥雨，　　於慈母妙后：「墜墮離別苦，　　生天有是患；　貪求積聚死，　　是為世間苦。",
    "T04n0193_005:0088c05_0": "　地獄燒炙煑，　　餓鬼渴乾燋；　畜生相噉食，　　五情苦無安。",
    "T04n0193_005:0088c07_0": "　在所受身處，　　眾苦輙追隨；　欲離眾苦惱，　　唯有滅無為。",
    "T04n0193_005:0088c09_0": "　當覺三界苦，　　猶若瘡被毒；　甚於燒鐵擆，　　無可解瘡處。",
    "T04n0193_005:0088c11_0": "　世間苦如是，　　覺苦起之緣；　覺其苦滅處，　　覺所以滅苦。",
    "T04n0193_005:0088c13_0": "　覺五盛陰苦，　　覺勞所因興；　塵勞所滅處，　　是滅名無為。",
    "T04n0193_005:0088c15_0": "　所以滅道者，　　名曰八聖賢；　諸塵勞之毒，　　都燒令無餘。",
    "T04n0193_005:0088c17_0": "　生死甚可畏，　　進退不可怙；　如伎兒木面，　　脫一復著一。",
    "T04n0193_005:0088c19_0": "　或飲天甘露，　　退復飲洋銅；　或食天甘露，　　退噉燒鐵丸。",
    "T04n0193_005:0088c21_0": "　或復來天家，　　或曳然鐵車；　或王或乞兒，　　餓鬼轉畜生。",
    "T04n0193_005:0088c23_0": "　宿對互所拍，　　跳迸如拍毱；　上下遍三界，　　從有至無擇。」",
    "T04n0193_005:0088c25_0": "　聞說是法已，　　母妙天帝后；　八十八勞結，　　心垢永滅盡。",
    "T04n0193_005:0088c27_0": "　意止深妙法，　　又令三垢薄；　燒諸強塵勞，　　妙后證三道。",
    "T04n0193_005:0088c29_0": "　大會無數央，　　諸天人芙蓉；　同時俱開敷，　　如花蒙日光。",
    "T04n0193_005:0089a02_0": "　於是妙后起，　　更幸懷歡喜；　猶如日臨山，　　光明益盛明。",
    "T04n0193_005:0089a04_0": "　亦愛敬於佛，　　禮足已啟言：「古來母未曾，　　得子此重貢。",
    "T04n0193_005:0089a06_0": "　無數劫食地，　　心未曾厭足；　天欲不已滿，　　莫若今充盈。",
    "T04n0193_005:0089a08_0": "　自足令我足，　　除著無所著；　一切智寤我，　　無種斷我種。」",
    "T04n0193_005:0089a10_0": "　時無數諸天，　　聞微妙大法；　即殖善德種，　　鮮潔佛之種。",
    "T04n0193_005:0089a12_0": "佛本行經憶先品第二十二",
    "T04n0193_005:0089a13_0": "　於是天中天，　　諸天世人師；　在於大王境，　　摩竭之國土。",
    "T04n0193_005:0089a15_0": "　遊止竹林園，　　思憶往古世；　光明益顯好，　　猶如盛火祠。",
    "T04n0193_005:0089a17_0": "　佛弟性慈仁，　　厥名曰阿難；　見佛光明盛，　　即行詣佛所。",
    "T04n0193_005:0089a19_0": "　叉手下右膝，　　敬意白佛言：「唯願天中天，　　決心之所疑。",
    "T04n0193_005:0089a21_0": "　未曾見光明，　　如今之暉耀；　唯願一切智，　　說光明因緣。」",
    "T04n0193_005:0089a23_0": "　於是佛告已，　　微妙八種聲：「諦聽吾今說，　　光明之因緣。",
    "T04n0193_005:0089a25_0": "　吾自憶前世，　　施無數眾生；　供養千數佛，　　種種所須給。",
    "T04n0193_005:0089a27_0": "　學無數聖典，　　盛祠祀無數；　難可施與者，　　大施與無悋。",
    "T04n0193_005:0089a29_0": "　憶念往古時，　　大象如白山；　勢力勝隣敵，　　吾以用惠施。",
    "T04n0193_005:0089b02_0": "　以心所愛重，　　二子用施人；　毛孔皆血出，　　吾時名甚愛。",
    "T04n0193_005:0089b04_0": "　象馬車乘女，　　種種用惠施；　施八萬四千，　　金角黃牸牛。",
    "T04n0193_005:0089b06_0": "　金器盛銀粟，　　滿其所受量；　吾名為知時，　　大施十二年。",
    "T04n0193_005:0089b08_0": "　弊惡婆羅門，　　來從吾索頭；　時諸天若干，　　欲固遮梵志。",
    "T04n0193_005:0089b10_0": "　吾歸曉諸天，　　莫違本所願；　時王名月光，　　今充吾所僥。",
    "T04n0193_005:0089b12_0": "　復有婆羅門，　　來從吾索眼；　不逆即許與，　　體所愛之目。",
    "T04n0193_005:0089b14_0": "　為王名善目，　　因是發大願；　今以目施與，　　願後成慧明。",
    "T04n0193_005:0089b16_0": "　又復更異時，　　鴿飛來趣我；　為鷹所迸逐，　　飛住吾膝上。",
    "T04n0193_005:0089b18_0": "　吾盡割體肉，　　恣以足鷹意；　不以來歸鴿，　　與鷹使為食。",
    "T04n0193_005:0089b20_0": "　吾以病人故，　　割已體上肉；　食肉三七日，　　其重病得瘳。",
    "T04n0193_005:0089b22_0": "　又為普施王，　　名為大力士；　昔除眾生病，　　今滅其塵勞。",
    "T04n0193_005:0089b24_0": "　又吾前世時，　　以身惠施人；　別賣可愛子，　　又別賣吾妻。",
    "T04n0193_005:0089b26_0": "　賣吾與惡人，　　勅吾令殺害；　吾時名焰月，　　不殺沒己命。",
    "T04n0193_005:0089b28_0": "　吾剝皮為施，　　纏疊為燈炷；　同時然燈炷，　　與身炎皆熾。",
    "T04n0193_005:0089c01_0": "　王名堅金剛，　　其耐痛無比；　以是求一願，　　舉足以成佛。",
    "T04n0193_005:0089c03_0": "　以身與虎狼，　　地六反震動；　因此勇猛意，　　超度過九劫。",
    "T04n0193_005:0089c05_0": "　曾以一善施，　　主地盡四海；　前為轉輪王，　　號名曰大天。",
    "T04n0193_005:0089c07_0": "　始建王風教，　　率以十善行；　棄捨四方域，　　剃頭修淨行。",
    "T04n0193_005:0089c09_0": "　又為普地主，　　號名曰尊帝；　於是地上立，　　八萬四千城。",
    "T04n0193_005:0089c11_0": "　時為此諸城，　　部分境界已；　八萬四千王，　　俱出剃頭學。",
    "T04n0193_005:0089c13_0": "　曾為王多求，　　貪欲狂迷惑；　越度大海表，　　求土地人民。",
    "T04n0193_005:0089c15_0": "　吾時為梵志，　　大智名上度；　將順教是王，　　還其正志思。",
    "T04n0193_005:0089c17_0": "　曾為白象王，　　如日甚姝好；　六牙甚可愛，　　弈弈有光明。",
    "T04n0193_005:0089c19_0": "　獵師貪牙故，　　箭射中其心；　便自拔牙與，　　心不起恚亂。",
    "T04n0193_005:0089c21_0": "　淨施王遊獵，　　因至深山中；　閉群鹿二王，　　置於深谷厩。",
    "T04n0193_005:0089c23_0": "　以一妊母鹿，　　鹿王代就死；　使普境野畜，　　無復恐患憂。",
    "T04n0193_005:0089c25_0": "　有國忽父母，　　害殺長老者；　吾尊奉孝養，　　地穴濟父母。",
    "T04n0193_005:0089c27_0": "　天空中問義，　　父教吾決答；　斷眾生倒見，　　濟令不墮獄。",
    "T04n0193_005:0089c29_0": "　大蟒閉賈客，　　圍繞置中央；　吾時緣宿行，　　生為師子王。",
    "T04n0193_005:0090a02_0": "　發象為力勢，　　踏蟒即令死；　濟五百客命，　　安隱得歸家。」",
    "T04n0193_005:0090a04_0": "　佛爾時說此，　　生經五百章；　三千大千界，　　普六反震動。",
    "T04n0193_005:0090a06_0": "　有億眾生類，　　皆發大道意；　又有億眾生，　　各證以四道。",
    "T04n0193_005:0090a08_0": "　上世賢智士，　　不可稱奇異；　菩薩發勇猛，　　施捨其軀命。",
    "T04n0193_005:0090a10_0": "　從乞求者意，　　終無所違逆；　功德得自在，　　萬物及軀命。",
    "T04n0193_005:0090a12_0": "　叢殘短壽命，　　是乃可為奇；　塵勞所纏裹，　　懷惡盛迷惑。",
    "T04n0193_005:0090a14_0": "　能以慈悲力，　　鉤還具惡心；　能捨所愛重，　　財寶及軀命。",
    "T04n0193_005:0090a16_0": "　眾生有豪尊，　　世得自在者；　應為惡之時，　　自制而不為。",
    "T04n0193_005:0090a18_0": "　晝夜行眾善，　　以休息其意；　緣是自勸進，　　志願在佛道。",
    "T04n0193_005:0090a20_0": "佛本行經遊維耶離品第二十三",
    "T04n0193_005:0090a21_0": "　世智一切敏，　　所願無不成；　慈哀加眾生，　　如人有一子。",
    "T04n0193_005:0090a23_0": "　猶如轉輪王，　　放教靡不從；　患厭世五欲，　　欲入法慧窟。",
    "T04n0193_005:0090a25_0": "　世尊亦如是，　　開建為佛事；　勤勞行廣化，　　事無不究竟。",
    "T04n0193_005:0090a27_0": "　隨生死惡世，　　順見其起滅；　欲入大無為，　　滅意寂然定。",
    "T04n0193_005:0090a29_0": "　時維耶離城，　　吸人精魄鬼；　入城興疫病，　　逼迫相嬈害。",
    "T04n0193_005:0090b02_0": "　爾時維耶離，　　疫盛如熾然；　國諸王大臣，　　集會博論義。",
    "T04n0193_005:0090b04_0": "　厲氣之大火，　　燒然國萬民；　各共精意思，　　何方除此殃。",
    "T04n0193_005:0090b06_0": "　長者名財明，　　第一清信曰：「覩世更無誰，　　唯佛可恃怙。」",
    "T04n0193_005:0090b08_0": "　因遣清信士，　　財明以為使；　長者清信士，　　都共叉手向。",
    "T04n0193_005:0090b10_0": "　盡五體投地，　　共遙白佛言：「普救護世間，　　願濟我國厄；　如凍者求火，　　猶重病請藥。",
    "T04n0193_005:0090b13_0": "　若冥願明曉，　　失路者曉導；　我等求世尊，　　欲觀天人樂。」",
    "T04n0193_005:0090b15_0": "　使往至佛所，　　佛即許受請；　今捨家覺知，　　天人思擾動。",
    "T04n0193_005:0090b17_0": "　天於上空中，　　告王未生怨：「如何安無憂，　　今當與佛離。」",
    "T04n0193_005:0090b19_0": "　王聞天教告，　　心即悚然驚。",
    "T04n0193_005:0090b20_0": "　意懷愁悴曰：　　「眾生心闇鈍，　誰能詣慧礪，　　礪其闇鈍心？",
    "T04n0193_005:0090b22_0": "　塵勞之愆咎，　　宿對之重債；　眾生重債咎，　　誰當濟令輕？",
    "T04n0193_005:0090b24_0": "　我等久見閉，　　在生死牢獄；　誰當以清鑰，　　開吾等獄門？",
    "T04n0193_005:0090b26_0": "　吾等久暴露，　　渴愛之日陽；　誰當施正法，　　月精解渴珠？」",
    "T04n0193_005:0090b28_0": "　王因勅令嚴，　　輕馳往見佛；　因請佛明日，　　願屈就宮食。",
    "T04n0193_005:0090c01_0": "　勅厨令嚴具，　　盛饌百味飯；　佛許於宮中，　　受王一月請。",
    "T04n0193_005:0090c03_0": "　平治七階路，　　乃至流江恒；　路設諸帳幔，　　嚴飾猶天宮。",
    "T04n0193_005:0090c05_0": "　雜色眾花香，　　散以遍布地；　人集如水涱，　　盈溢譬如海。",
    "T04n0193_005:0090c07_0": "　明珠以挍飾，　　色白如盛月；　王之服乘蓋，　　敬意施奉佛。",
    "T04n0193_005:0090c09_0": "　時佛未久頃，　　即到恒水側；　王更進上佛，　　五百七寶蓋。",
    "T04n0193_005:0090c11_0": "　人王上五百，　　諸龍王貢千；　天王獻五百，　　維耶離五百。",
    "T04n0193_005:0090c13_0": "　為世大覆護，　　應受寶蓋施；　盡受諸寶蓋，　　餘唯置其一。",
    "T04n0193_005:0090c15_0": "　爾時天中天，　　與諸弟子眾；　二千五百人，　　便度流江恒。",
    "T04n0193_005:0090c17_0": "　維耶離諸王，　　盡心愛敬佛；　供給所當得，　　以次來到國。",
    "T04n0193_005:0090c19_0": "　佛便即時入，　　維耶離大城；　以八妙深重，　　梵清淨音聲。",
    "T04n0193_005:0090c21_0": "　佛即說一偈，　　諸有眾生類；　地行乘空者，　　宜慈愛眾生。",
    "T04n0193_005:0090c23_0": "　以清淨慈水，　　普灑於大地；　熱渴所逼狂，　　得水飽滿涼。",
    "T04n0193_005:0090c25_0": "　從佛之慶雲，　　放甘軟言雨；　舉城充飽滿，　　除重毒害患。",
    "T04n0193_005:0090c27_0": "　佛於是即還，　　出到城門外；　佛與諸沙門，　　繞城而徐行。",
    "T04n0193_005:0090c29_0": "　施護現吉祥，　　呪願普永康；　舉國蒙覆護，　　快樂不可量。",
    "T04n0193_005:0091a02_0": "　時長者財明，　　請佛及弟子；　飲食香甘饌，　　種種盡愛敬。",
    "T04n0193_005:0091a04_0": "　時佛廣斑宣，　　深要之正法；　師子音以下，　　四千人得道。",
    "T04n0193_005:0091a06_0": "　佛與弟子眾，　　乃至捺女林；　[木*奈]女聞之已，　　馳出往見佛。",
    "T04n0193_005:0091a08_0": "　到門即下車，　　瓔珞如電雲；　始入園林樹，　　狀似吉祥天。",
    "T04n0193_005:0091a10_0": "　行步趨庠序，　　如水隨波流；　顏容如春陽，　　芙蓉花之叢。",
    "T04n0193_005:0091a12_0": "　將諸天人女，　　服飾之姿貌；　行於林樹間，　　或動天地眼。",
    "T04n0193_005:0091a14_0": "　佛世尊視見，　　魔王之羅網；　目觀其美色，　　壞人戒律行。",
    "T04n0193_005:0091a16_0": "　佛以梵音聲，　　告諸沙門者：「捺女今來至，　　卿等攝撿意。",
    "T04n0193_005:0091a18_0": "　各建志手執，　　精進之強弓；　以正直之矢，　　筈承智慧弦。",
    "T04n0193_005:0091a20_0": "　皆被定意鎧，　　乘自守戒車；　各儲慈觀意，　　入眼色戰陣。",
    "T04n0193_005:0091a22_0": "　卿等當諦計，　　女人何可是；　假借相欺惑，　　如銅鐵金塗。",
    "T04n0193_005:0091a24_0": "　皮薄如蠅翅，　　若不以覆上；　此但是肉積，　　當作是計知。",
    "T04n0193_005:0091a26_0": "　涕唾眼中眵，　　若不拭却者；　及與身上垢，　　若不以水洗。",
    "T04n0193_005:0091a28_0": "　膿血及糞除，　　聚會於一處；　熟思視是者，　　欲意滅不生。",
    "T04n0193_005:0091b01_0": "　卿等自觀計，　　是骨舍可惡；　以筋纏束縛，　　外則以肉塗。",
    "T04n0193_005:0091b03_0": "　衣裳服飾覆，　　如畫師覆壁；　但作是自觀，　　莫隨彼欺惑。",
    "T04n0193_005:0091b05_0": "　堅慎護心意，　　後可有所益；　初不調伏心，　　後則不可御。",
    "T04n0193_005:0091b07_0": "　邪行失正路，　　迷惑迴周旋；　猶如官磨馬，　　竟以繞磨走。",
    "T04n0193_005:0091b09_0": "　眼喜視色者，　　心則隨目惑；　諦觀其表裏，　　愚染慧離著。」",
    "T04n0193_005:0091b11_0": "　時佛以是教，　　誡諸幼弟子；　即共自撿攝，　　一心視佛面。",
    "T04n0193_005:0091b13_0": "　捺女遙見佛，　　光相明嚴好；　巍巍林樹間，　　如日雲中出。",
    "T04n0193_005:0091b15_0": "　慈敬意視佛，　　微妙心清淨；　猶如樹花繁，　　風吹令傾屈。",
    "T04n0193_005:0091b17_0": "　如是禮佛足，　　叉手心恭敬；　却就其坐位，　　佛便告之曰：「女情貪放逸，　　卿善心詣吾；　信樂正真法，　　是利甚難遇。",
    "T04n0193_005:0091b21_0": "　男子信樂法，　　是不可為奇；　男雖意深重，　　塵勞猶差薄。",
    "T04n0193_005:0091b23_0": "　女人常迴旋，　　於諸塵勞愛；　意局心輕躁，　　專著六所欲。",
    "T04n0193_005:0091b25_0": "　汝心存於道，　　是最可貴奇；　一切世無常，　　無吾我可恃。",
    "T04n0193_005:0091b27_0": "　疾病侵安隱，　　老毀顏色貌；　劫奪人壽命，　　樂法無患難。",
    "T04n0193_005:0091b29_0": "　女人多貪嫉，　　不喜怨憎會；　女人心戀著，　　不樂與愛別。",
    "T04n0193_005:0091c02_0": "　凡受女人形，　　必有是二惱；　以是義之故，　　汝當勤奉法。」",
    "T04n0193_005:0091c04_0": "　[木*奈]女性軟弱，　　心甚懷慚愧；　正法所勸進，　　勉宜起恭敬。",
    "T04n0193_005:0091c06_0": "　便叉手長跪，　　前白世尊言：「願佛垂慈愍，　　明旦受我請。」",
    "T04n0193_005:0091c08_0": "　時佛覺其心，　　甚清淨歡喜；　默然受其請，　　女便辭欲退。",
    "T04n0193_005:0091c10_0": "　因五體投地，　　稽首禮佛足；　厭惡女人形，　　懷慚且還歸。",
    "T04n0193_005:0091c12_0": "　時佛許[木*奈]女，　　受請去之後；　維耶離貴賤，　　皆來至佛所。",
    "T04n0193_005:0091c14_0": "　白馬白車蓋，　　衣服皆素帛；　諸容飾皆白，　　威儀甚可觀。",
    "T04n0193_005:0091c16_0": "　青黃赤黑色，　　種種各部別；　嚴飾來詣佛，　　猶忉利天人。",
    "T04n0193_005:0091c18_0": "　是輩亦請佛，　　佛言已受請；　佛許[木*奈]女請，　　是輩皆懷恨。",
    "T04n0193_005:0091c20_0": "　時佛為是等，　　廣說微妙法；　甘露無損減，　　滅除諸苦患。",
    "T04n0193_005:0091c22_0": "　粗略為現說，　　四諦之要法；　無數諸離犍，　　皆服甘露藥。",
    "T04n0193_005:0091c24_0": "　佛當于爾時，　　化無數離犍；　告辭等已下，　　心皆建正法。",
    "T04n0193_005:0091c26_0": "　猶如化猛盛，　　還反地獄苦；　及無數眾生，　　皆下生天種。",
    "T04n0193_005:0091c28_0": "佛本行經歎定光佛品第二十四",
    "T04n0193_005:0091c29_0": "　宿世殖百福，　　千巖峻無極；　智慧之川谷，　　甚深難可測。",
    "T04n0193_005:0092a02_0": "　眾口言辭風，　　不能令傾動；　坐定如太山，　　然無能轉移。",
    "T04n0193_005:0092a04_0": "　猶如青黑雲，　　晃昱震電光；　雜寶眾花蓋，　　在上空中旋。",
    "T04n0193_005:0092a06_0": "　時阿難見此，　　未曾為瑞應；　懷踊躍喜心，　　長跪白佛言：「種種天花，　　甚微妙好；　　如有心意，　來供養佛。",
    "T04n0193_005:0092a09_1": "　　猶如林樹，　　遇群野馬；　如雪山中，　　眾花香樹。",
    "T04n0193_005:0092a10_2": "　　面如千葉，　蓮花之色；　　世俗之水，　　不能污者。",
    "T04n0193_005:0092a12_0": "　甚難見聞，　　如憂鉢花；　　唯願頒宣，　花瑞應故。」",
    "T04n0193_005:0092a13_1": "　　佛以微妙，　　深重淨音，　梵聲覺寤，　　充飽眾生。",
    "T04n0193_005:0092a14_2": "　　遍開三千，　大千世界；　　以慈悅意，　　告阿難言：「乃往過去，　　無央數劫；　　無量善德，　莊嚴相好。",
    "T04n0193_005:0092a17_3": "　　猶如炬耀，　　消除晦昧；　以正法明，　　除愚癡冥。",
    "T04n0193_005:0092a18_4": "　　往昔有佛，　號名定光；　　三千世界，　　眾聖之師。",
    "T04n0193_005:0092a20_0": "　一切智慧，　　猶之大海；　　心如虛空，　無所罣礙。",
    "T04n0193_005:0092a21_1": "　　六度根株，　　甚深牢固；　十力之莖，　　甚大堅強。",
    "T04n0193_005:0092a22_2": "　　四無所畏，　之四觚岐；　　三十有二，　　相好枝條。",
    "T04n0193_005:0092a24_0": "　三達普智，　　微妙牙節；　　八十種好，　柔軟好葉。",
    "T04n0193_005:0092a25_1": "　　慈悲蔭覆，　　甚令清涼；　覺意之花，　　禁戒德香。",
    "T04n0193_005:0092a26_2": "　　所說花開，　現四諦臺；　　四種道證，　　果甚香美。",
    "T04n0193_005:0092a28_0": "　天人樂法，　　猶如蜂聚；　　應服佛樹，　華味之精。",
    "T04n0193_005:0092a29_1": "　　其聞花香，　　食樹果者；　以解脫味，　　飽滿充盈。",
    "T04n0193_005:0092b01_2": "　　乃前世時，　願求佛事；　　勤行不懈，　　現其報應。",
    "T04n0193_005:0092b03_0": "　尋得法藥，　　甘露蜜漿；　　充飽一切，　久遠飢虛。",
    "T04n0193_005:0092b04_1": "　　發願欲求，　　大悲之意；　因是欲入，　　華嚴大城。",
    "T04n0193_005:0092b05_2": "　　初舉其足，　蹈門閫時；　　地神於是，　　肅肅而擔。",
    "T04n0193_005:0092b07_0": "　三千大千，　　佛之世界；　　踊躍六反，　而大震動。",
    "T04n0193_005:0092b08_1": "　　雨華覆地，　　諸天塞空；　天樂於上，　　如雲雷聲。",
    "T04n0193_005:0092b09_2": "　　天女空中，　鼓樂弦歌；　　歎佛累劫，　　相好功德。",
    "T04n0193_005:0092b11_0": "　鳥獸歡喜，　　相和悲鳴；　　器皿相樘，　成歌頌聲。",
    "T04n0193_005:0092b12_1": "　　佛與弟子，　　威儀庠序；　猶如月滿，　　與眾星俱。",
    "T04n0193_005:0092b13_2": "　　百福德相，　晏然如晝；　　微妙相輪，　　千輻理成。",
    "T04n0193_005:0092b15_0": "　以足蹈地，　　跡如印章；　　千輻相輪，　微妙而明。",
    "T04n0193_005:0092b17_0": "「調御六情馬，　　駕乘六度車；　施戒之輦輿，　　慈箱喜護屋。",
    "T04n0193_005:0092b19_0": "　定意以調御，　　八正之大幢；　寂滅智慧輪，　　四等大慈蓋。",
    "T04n0193_005:0092b21_0": "　一切智首冠，　　覺意之瓔珞；　大悲甚速疾，　　都邑示無為。",
    "T04n0193_005:0092b23_0": "　頒宣微妙法，　　以調和眾生；　行道庠雅好，　　千日同時出。",
    "T04n0193_005:0092b25_0": "　日初顯山崗，　　池華芙蓉開；　定光佛時亦，　　寤眾生心花。",
    "T04n0193_005:0092b27_0": "　爾時佛心念：　　『眾生無徹視；　化成為琉璃，　　令眾生通見。』",
    "T04n0193_005:0092b29_0": "　一切遙覩佛，　　各各如視鏡；　人雲集填路，　　動國震四海。",
    "T04n0193_005:0092c02_0": "　時有梵志子，　　敏達執智通；　族貴性高明，　　厥號曰善思。",
    "T04n0193_005:0092c04_0": "　始聞說佛名，　　喜踊衣毛竪；　普如鈎所制，　　離俗向道場。",
    "T04n0193_005:0092c06_0": "　累劫積功德，　　善本使延至；　一切智明寤，　　如花覩朝陽。",
    "T04n0193_005:0092c08_0": "　時遙見大光，　　如春日出雲；　金剛帝聖種，　　視之無厭足。",
    "T04n0193_005:0092c10_0": "　見佛喜踊躍，　　德力遠清淨；　自思遭佛世，　　以何供養尊？",
    "T04n0193_005:0092c12_0": "　時見一女子，　　挾持香水瓶；　中有七青蓮，　　如慧七覺具。",
    "T04n0193_005:0092c14_0": "　以其宿福德，　　瓶化成瑠璃；　見花喜叉手，　　詣女以誠問：『唯觀福德山，　　奇異珍寶器；　獨為普眾生，　　苦厄度歸趣。",
    "T04n0193_005:0092c18_0": "　敬慢二俱除，　　願我莫空反；　昔世所供養，　　今我亦宜供。",
    "T04n0193_005:0092c20_0": "　唯妹與我花，　　欲以奉上佛；　價從意不違，　　曼佛今未去。",
    "T04n0193_005:0092c22_0": "　唯妹助為福，　　發淨意向佛；　佛如隨意珠，　　種願從意生。』",
    "T04n0193_005:0092c24_0": "　時賣七花女，　　含笑而答曰：『是花價甚貴，　　仁者安能買？』",
    "T04n0193_005:0092c26_0": "　答言：『從女買。』",
    "T04n0193_005:0092c26_1": "　　曰：『花枝直百。』",
    "T04n0193_005:0092c27_0": "『但時與我花，　　價數從汝意。』",
    "T04n0193_005:0092c28_0": "　因左顧視曰，　　挾慚而答曰：『我亦欲以花，　　貢上供養佛。』",
    "T04n0193_005:0093a01_0": "　謙遜辭答曰：　　『汝自作花賣，　佛不受虛養，　　汝誠不為欺？』",
    "T04n0193_005:0093a03_0": "　女答：『當與花，　　當許為我夫。』",
    "T04n0193_005:0093a04_0": "　答言：『女態惡，　　違顧求道心。』",
    "T04n0193_005:0093a05_0": "　女叉手答曰：　　『終不違仁心，　今便當誓願，　　安施不敢逆。』",
    "T04n0193_005:0093a07_0": "「即取其價，　　與花五莖；　　別託二枚，　以結誓願。",
    "T04n0193_005:0093a08_1": "　　爾時菩薩，　　得花七枚；　即便建立，　　決定上願：　　『如今天尊，　救護世間；　　願我後世，　　得道如佛。』",
    "T04n0193_005:0093a11_0": "　發重願已，　　即便散花；　　在上空中，　化成花蓋。",
    "T04n0193_005:0093a12_1": "　　佛之暉曜，　　晃昱如日；　青蓮花蓋，　　如慶雲起。",
    "T04n0193_005:0093a13_2": "　　佛適遊進，　蓋亦隨之；　　佛明如日，　　蓋如紺雲。",
    "T04n0193_005:0093a15_0": "　菩薩見變，　　歡喜踊躍；　　五體投地，　自歸佛足。",
    "T04n0193_005:0093a16_1": "　　即時解髮，　　前以布地；　佛以慈心，　　而以足蹈。",
    "T04n0193_005:0093a17_2": "　　足相明照，　如紅芙蓉；　　在其髮上，　　足髮俱明。",
    "T04n0193_005:0093a19_0": "　如紅蓮花，　　累青蓮上；　　佛慈愍故，　停足髮上。",
    "T04n0193_005:0093a20_1": "　　佛以聖達，　　一切敏意；　覺知菩薩，　　心勇猛力。",
    "T04n0193_005:0093a21_2": "　　即時欣笑，　五色光明；　　曜從口出，　　若干彩色。",
    "T04n0193_005:0093a23_0": "　時佛侍者，　　長跪叉手；　　前白佛言：『諸佛無緣，　　終不妄笑。",
    "T04n0193_005:0093a24_1": "　　佛何故欣？",
    "T04n0193_005:0093a25_0": "　唯願世尊，　　頒宣笑意。』",
    "T04n0193_005:0093a25_1": "　　佛以尊重，　海雷震聲，　　清淨梵音，　　而告之曰：『如我於世，　　興出作佛；　　普慈覆世，　濟眾生苦。",
    "T04n0193_005:0093a28_2": "　　汝亦當成，　　世間將導；　當於熾盛，　　塵勞苦世。",
    "T04n0193_005:0093a29_3": "　　百年壽時，　釋種族中；　　當成佛道，　　號名能儒。』",
    "T04n0193_005:0093b02_0": "　受決言已，　　歡喜無量；　　得歡喜力，　踊昇虛空。",
    "T04n0193_005:0093b03_1": "　　心勇身輕，　　昇降如波；　猶月盛明，　　大海波起。",
    "T04n0193_005:0093b04_2": "　　虛空尚可，　有形墮地；　　地或可上，　　昇住空中。",
    "T04n0193_005:0093b06_0": "　四大或能，　　捨其本性；　　佛之決言，　終無改異。",
    "T04n0193_005:0093b07_1": "　　世尊面貌，　　如月盛滿；　口演光明，　　清涼言辭。",
    "T04n0193_005:0093b08_2": "　　遏滅世間，　燋然盛熱；　　猶如夏時，　　十五日月。",
    "T04n0193_005:0093b10_0": "　異學典籍，　　內虛外欺；　　愚冥誑惑，　一切世間。",
    "T04n0193_005:0093b11_1": "　　佛說明法，　　清淨太平；　入泥洹城，　　猶如歸家。",
    "T04n0193_005:0093b12_2": "　　以其種種，　歎譽妙花；　　奉散歎譽，　　己身蒙歎。",
    "T04n0193_005:0093b14_0": "　天妙意花，　　粟米金銀；　　以散佛上，　遍布覆地。",
    "T04n0193_005:0093b15_1": "　　未墮地者，　　化成華蓋；　當在佛上，　　進退隨行。",
    "T04n0193_005:0093b16_2": "　　猶如日輝，　雙日俱明；　　青蓮在在，　　如紺雲起。",
    "T04n0193_005:0093b18_0": "　從空中下，　　懷喜更新；　　重復自投，　歸命於佛。",
    "T04n0193_005:0093b19_1": "　　其髮皆在，　　世尊足下；　自然而散，　　遍布其地。",
    "T04n0193_005:0093b20_2": "　　卿等憶此，　豈異人乎？",
    "T04n0193_005:0093b21_3": "　　時善思者，　　則吾是也。",
    "T04n0193_005:0093b22_0": "　以慈敬意，　　散華奉佛；　　今成為佛，　一切世師。",
    "T04n0193_005:0093b23_1": "　　緣是人故，　　華蓋覆吾；　發吾意思，　　令憶宿行。",
    "T04n0193_005:0093b24_2": "　　夫行善者，　福報如是；　　終不敗亡，　　當諦知之。",
    "T04n0193_005:0093b26_0": "　爾時各共，　　分取吾髮；　　諍競接取，　人得少許。",
    "T04n0193_005:0093b27_1": "　　是等皆於，　　佛前得度；　入於泥洹，　　寂無為城。",
    "T04n0193_005:0093b28_2": "　　時得髮者，　餘有四十；　　隨提國人，　　持戒沙門，　皆成羅漢，　　六通備具；　　建立第一，　微妙善法。",
    "T04n0193_005:0093c02_3": "　　如過去佛，　　號名定光；　充滿梵志，　　善思所願。",
    "T04n0193_005:0093c03_4": "　　如其喜踊，　上昇虛空；　　時佛重賜，　　與大智慧。",
    "T04n0193_005:0093c05_0": "　眾生聞已，　　皆當篤信；　　方便求索，　施眾善德。",
    "T04n0193_005:0093c06_1": "　　布施持戒，　　智慧勤修；　彌勒出世，　　顯其福報。」",
    "T04n0193_005:0093c08_0": "佛本行經降象品第二十五",
    "T04n0193_005:0093c09_0": "　爾時世尊，　　遊王舍城；　　行福眾生，　地為大動。",
    "T04n0193_005:0093c10_1": "　　諸佛瑞應，　　奇異感變；　欲入城時，　　皆為顯現。",
    "T04n0193_005:0093c11_2": "　　爾時調達，　懷毒害心；　　覺佛入城，　　瑞應悉現。",
    "T04n0193_005:0093c13_0": "　齎嫉速詣，　　王阿闍世；　　為詐誘進，　教使逆惡：　　「汝篡父王，　　我當殺佛；　俱共照照，　　猶如日月。」",
    "T04n0193_005:0093c16_0": "　飲王以偽辭，　　飲象以醇酒；　象得醉酒狂，　　鳴吼如雷震。",
    "T04n0193_005:0093c18_0": "　即時放醉象，　　奔馳來向佛；　譬之暴冥風，　　來欲滅佛燈。",
    "T04n0193_005:0093c20_0": "　猶如劫盡風，　　欲壞滅世間；　健如金翅鳥，　　怒如閻羅王。",
    "T04n0193_005:0093c22_0": "　佛心堅不傾，　　不為象動搖；　猶如摩羅山，　　不為海風動。",
    "T04n0193_005:0093c24_0": "　突來至佛前，　　即到屈足禮；　攝伏心著地，　　喻塵遇暴雨。",
    "T04n0193_005:0093c26_0": "　如從赤雲中，　　日光晃然明；　昱昱譬流星，　　墮於異山頂。",
    "T04n0193_005:0093c28_0": "　從袈裟雲中，　　放右臂光明；　暉曜照大象，　　如日加黑山。",
    "T04n0193_005:0094a01_0": "　德相手觸象，　　象即時醒寤；　猶如炬明現，　　晦冥退却縮。",
    "T04n0193_005:0094a03_0": "　象霍然醒寤，　　意即得安足；　猶如神仙呪，　　觸虺毒即除。",
    "T04n0193_005:0094a05_0": "　象即時屈伏，　　自歸佛足下；　佛時顯光明，　　如日出山崗。",
    "T04n0193_005:0094a07_0": "　時調化醉象，　　教令種善本；　化應度者已，　　即還到精舍。",
    "T04n0193_005:0094a09_0": "　於時其城中，　　有一貴姓子；　年幼性柔軟，　　聰明志敏達。",
    "T04n0193_005:0094a11_0": "　篤信行眾善，　　愛敬戒律法；　尊重師事佛，　　厥名曰高度。",
    "T04n0193_005:0094a13_0": "　調達往詣之，　　誘以眾言辭：「悉受吾言教，　　必當厚相待。",
    "T04n0193_005:0094a15_0": "　顯以高爵位，　　增益其榮祿；　若能從吾者，　　卒後當為王。」",
    "T04n0193_005:0094a17_0": "　時賢士高度，　　聞調達邪辭；　即以正法言，　　答於調達曰：「諦聽吾所言，　　歎所事師德。」",
    "T04n0193_005:0094a20_0": "　即時旋其身，　　向佛所在方。",
    "T04n0193_005:0094a21_0": "　跪右膝著地，　　叉手心謙敬；　傾屈頭面禮，　　高度便歎言：「已度於無極，　　眾苦之淵海；　十力以得度，　　濟眾生無惓。",
    "T04n0193_005:0094a25_0": "　晝夜不休息，　　導眾立善本；　吾所歸事師，　　號曰佛世尊。",
    "T04n0193_005:0094a27_0": "　吾不事餘師，　　餘無所歸侍；　故不相受言，　　汝當諦知是。」",
    "T04n0193_005:0094a29_0": "　時弊惡調達，　　心甚懷恚怒；　挼手索其掌，　　顉頭而還去。",
    "T04n0193_005:0094b02_0": "　諂媚辭向王，　　讒遘於高度；　王勅其侍臣，　　懷害凶猛者。",
    "T04n0193_005:0094b04_0": "　授其寶瓔珞，　　價直數千金；　卿當獨密竊，　　以此寶瓔珞，　擲高度舍中，　　慎莫令人知。",
    "T04n0193_005:0094b07_0": "　其臣即夜往，　　順從王教勅。",
    "T04n0193_005:0094b08_0": "　其家人早起，　　得此寶瓔珞；　即持與大家，　　得之甚喜悅。",
    "T04n0193_005:0094b10_0": "　遣人逐夫還，　　以寶瓔示之；　高度見寶瓔，　　甚怖而長歎。",
    "T04n0193_005:0094b12_0": "　即以酸楚辭，　　而告其妻曰：「得無是懷毒，　　施惡加人者；　調達設方便，　　欲壞滅吾耶？",
    "T04n0193_005:0094b15_0": "　昨夜以寶瓔，　　擲吾舍中乎？」",
    "T04n0193_005:0094b16_0": "　其坐悶心頃，　　官司至其門；　即以此寶瓔，　　掛著高度頸。",
    "T04n0193_005:0094b18_0": "　即時啟王言：　　「珠從高度出。」",
    "T04n0193_005:0094b19_0": "　王令勅諸臣，　　推之以舊法。",
    "T04n0193_005:0094b20_0": "　刻吏懷惡害，　　猶太山使者；　眼赤持兵仗，　　狀如地獄卒。",
    "T04n0193_005:0094b22_0": "　皆著黑皁衣，　　以血塗其身；　為著赤屯頭，　　當詣行刑所。",
    "T04n0193_005:0094b24_0": "　擊鼓如雷音，　　吹貝鳴震動；　以鈴繫其髻，　　驢駝而出城。",
    "T04n0193_005:0094b26_0": "　到即賜其食，　　飲以垂死漿；　時調達遣人，　　告其家居曰：「但來自歸吾，　　當濟令得活。」",
    "T04n0193_005:0094b29_0": "　親族圍繞之，　　舉聲而號哭。",
    "T04n0193_005:0094c01_0": "　聲馳聞如遠，　　令行高度刑；　無央數人集，　　嚮嚮動其城。",
    "T04n0193_005:0094c03_0": "　遊一切智庭，　　止宿於大慈；　履行於大悲，　　晝夜行推求。",
    "T04n0193_005:0094c05_0": "　迷惑五道中，　　失路川谷者；　如牛愛其子，　　欲濟活孤犢。",
    "T04n0193_005:0094c07_0": "　時佛告阿難：　　「卿往行入城，　遍里巷告令，　　大聲說是偈：『今日是高度，　　出家獄牢繫；　當為法沙門，　　服甘露藥漿。』」",
    "T04n0193_005:0094c11_0": "　時彼有梵志，　　聞阿難所令；　還語其黨類：　　「是何故妄言？」",
    "T04n0193_005:0094c13_0": "　梵志中達者，　　應聲答之曰：「火可變為水，　　甘露可為毒。",
    "T04n0193_005:0094c15_0": "　四大或復可，　　捨其本體性；　佛之言教令，　　終無為改異。」",
    "T04n0193_005:0094c17_0": "　於是高度子，　　冲幼可憐愍；　攀緣其父頸，　　呼哭不可止。",
    "T04n0193_005:0094c19_0": "「唯父垂憐愍，　　願自歸虎狼；　眾生所貴重，　　唯人命難得。",
    "T04n0193_005:0094c21_0": "　若令官見殺，　　以代慈父刑；　若當行自歸，　　趣弊惡調達。」",
    "T04n0193_005:0094c23_0": "　時高度強志，　　而告其子曰：「願捨己體命，　　終不能離佛。」",
    "T04n0193_005:0094c25_0": "　其婦奔走來，　　放髮悲呼哭；　泣血而交流，　　下沾胸衣裳。",
    "T04n0193_005:0094c27_0": "　種種歎楚曰：　　「慈仁之夫主，　澡手體相受，　　如何中離別。",
    "T04n0193_005:0094c29_0": "　往與有言要，　　終不相捨離；　今漸現為惡，　　猶如行路子。",
    "T04n0193_005:0095a02_0": "　如何不顧愍，　　妾唯有一子；　願當顧賤妾，　　憐傷孤獨子。",
    "T04n0193_005:0095a04_0": "　可外陽自歸，　　向調達濟命；　內情勤至心，　　竊尊佛為師。」",
    "T04n0193_005:0095a06_0": "　高度久乃至，　　而答其妻曰：「且聽今當說，　　吾心之決定。",
    "T04n0193_005:0095a08_0": "　三千大千界，　　最尊可恃怙；　吾已自歸佛，　　何故惜身死？",
    "T04n0193_005:0095a10_0": "　吾已自歸佛，　　眾寶須彌山；　何能歸下劣，　　倚著穢糞積？",
    "T04n0193_005:0095a12_0": "　吾已自歸佛，　　戴仰日月明；　如何當反捨，　　歸趣螢火虫？",
    "T04n0193_005:0095a14_0": "　吾已自歸佛，　　金翅鳥之王；　如何當捨行，　　歸趣烏鳥子？",
    "T04n0193_005:0095a16_0": "　吾本誓發願，　　欲飲大海水；　今此牛跡水，　　何能解吾渴？",
    "T04n0193_005:0095a18_0": "　吾今自歸佛，　　諸法德相好；　如何當行詣，　　小劣惡行者？」",
    "T04n0193_005:0095a20_0": "　妻答其夫曰：　　「且當護濟命，　調達與汝現，　　可追唯舊好。」",
    "T04n0193_005:0095a22_0": "　即答其妻曰：　　「寧遭諸惡害，　劍毒蛇蟒虺，　　怨火相燒然。",
    "T04n0193_005:0095a24_0": "　是可設方便，　　智慧良藥除；　終不當附近，　　惡友懷穢垢。",
    "T04n0193_005:0095a26_0": "　惡友相污染，　　壞人善本意；　佛教使莫從，　　牽至無擇獄。」",
    "T04n0193_005:0095a28_0": "　遂持高度至，　　林樹丘墓間；　即發慈悲心，　　佛慇懃禁戒。",
    "T04n0193_005:0095b01_0": "　獄卒便拔劍，　　欲行高度刑；　利劍不能傷，　　賢士高度體。",
    "T04n0193_005:0095b03_0": "　即還告王曰：　　「利劍不能傷，　賢士高度體，　　更勅行何刑？」",
    "T04n0193_005:0095b05_0": "　調達附議曰：　　「可生貫以杖，　纏之以生革，　　竪之於路側。」",
    "T04n0193_005:0095b07_0": "　如教便貫之，　　一心存念佛；　佛如金翅鳥，　　飛到丘墓間。",
    "T04n0193_005:0095b09_0": "　佛以八種聲，　　而告高度曰：「吾今得濟卿，　　如是毒苦厄。」",
    "T04n0193_005:0095b11_0": "　諸佛之慈哀，　　清淨甘露法；　次第為高度，　　頒宣四聖諦。",
    "T04n0193_005:0095b13_0": "　高度尋即成，　　暢至羅漢道；　即時以六通，　　身輕昇虛空。",
    "T04n0193_005:0095b15_0": "　當阿闍世前，　　在上虛空中；　種種現神變，　　大眾莫不見。",
    "T04n0193_005:0095b17_0": "　為王說妙法，　　令王覺識之：「我身是高度，　　王宜悔所為。」",
    "T04n0193_005:0095b19_0": "　王聞其所說，　　心迷悶躄地；　左右以水灑，　　良久乃蘇起。",
    "T04n0193_005:0095b21_0": "「都不當畏懼，　　怨敵熾盛火；　亦莫畏鬼魅，　　及弊惡毒龍。",
    "T04n0193_005:0095b23_0": "　心如利劍戟，　　口辭甜如蜜；　言與事相返，　　當順是惡友。",
    "T04n0193_005:0095b25_0": "　調達外貌親，　　正是吾惡怨；　現如正法幢，　　導吾入惡道。",
    "T04n0193_005:0095b27_0": "　自燒使無餘，　　以虛等燒吾；　咄若何甚劇，　　遭遇惡友者。",
    "T04n0193_005:0095b29_0": "　吾與之為友，　　退父逆篡位；　飲象令醉惑，　　放使突向佛。",
    "T04n0193_005:0095c02_0": "　教吾懷惡逆，　　以山石磓佛；　從是惡友教，　　背違佛聖師。」",
    "T04n0193_005:0095c04_0": "　王即慘然起，　　投高度足下；　願捨除重咎，　　因倚惡知友。",
    "T04n0193_005:0095c06_0": "「我自今已往，　　當為佛弟子；　以佛為師父，　　遠離惡知識。」",
    "T04n0193_005:0095c08_0": "　佛以神通力，　　調伏狂醉象；　化令入正路，　　種殖善根栽。",
    "T04n0193_005:0095c10_0": "　如救賢高度，　　木鏘苦毒患；　服甘露良藥，　　眾苦毒盡除。",
    "T04n0193_005:0095c12_0": "　其聞是奉持，　　至心得向佛；　奉行善因緣，　　都令諸苦滅。",
    "T04n0193_005:0095c14_0": "佛本行經魔勸捨壽品第二十六",
    "T04n0193_005:0095c15_0": "　如日初出，　　顯于山崗；　　奮大光明，　消滅厚冥。",
    "T04n0193_005:0095c16_1": "　　佛法中天，　　正法暉明；　頒宣言辭，　　淨無垢光。",
    "T04n0193_005:0095c18_0": "　心懷愚癡冥，　　如幽深谿谷；　日以大光明，　　推盡幽冥原。",
    "T04n0193_005:0095c20_0": "　如清明無雲，　　日光靡不照；　佛所至教化，　　莫不蒙濟度。",
    "T04n0193_005:0095c22_0": "　猶如大金山，　　大祠祀盛火；　如魚怨盛陽，　　竭盡塵勞水。",
    "T04n0193_005:0095c24_0": "　欲界塵勞王，　　厥號名弊魔；　率來至佛所，　　便說是言辭：「維佛往昔坐，　　尼連禪水邊；　我爾時啟曰：　　『眾言最先首，　諸可所作為，　　其事以成辦；　諸所可覺悟，　　已達無有餘。",
    "T04n0193_005:0096a01_0": "　所願具充滿，　　今可捨壽命。』",
    "T04n0193_005:0096a02_0": "　于時還答我，　　決定言教曰：『吾今且未有，　　四部大弟子；　又復未有暢，　　解達智慧眼。』」",
    "T04n0193_005:0096a05_0": "「建立顯佛事，　　大尊重所處；　非少許方便，　　倉卒可及逮。",
    "T04n0193_005:0096a07_0": "　不明之晦冥，　　未蒙光照明；　日出未經天，　　不可便還沒。",
    "T04n0193_005:0096a09_0": "　大海陂池水，　　龍阿修倫藏；　若人以裸身，　　欲渡大海者。",
    "T04n0193_005:0096a11_0": "　若欲以蚊翼，　　覆蔽十方空；　或如小蟻蟲，　　欲與師子戰。",
    "T04n0193_005:0096a13_0": "　若復欲發意，　　一舉能飲盡；　無量大陂池，　　竭令無有餘。",
    "T04n0193_005:0096a15_0": "　若欲以口氣，　　吹須彌寶山；　令各分迸散，　　悉成為埃塵。",
    "T04n0193_005:0096a17_0": "　陂池之漫水，　　須彌寶大山；　師子海虛空，　　是事尚可為。",
    "T04n0193_005:0096a19_0": "　佛功德之池，　　須彌海虛空；　十方天世人，　　無能度量者。",
    "T04n0193_005:0096a21_0": "　以故吾爾時，　　語卿魔如是；　今非是勸吾，　　滅度決言時。",
    "T04n0193_005:0096a23_0": "　如今便可陳，　　卿之所志願；　當隨其所啟。」",
    "T04n0193_005:0096a24_1": "　　魔便白佛言：「世尊諸弟子，　　今皆調賢良；　守禁戒精進，　　皎明成羅漢。",
    "T04n0193_005:0096a27_0": "　身在地住立，　　以手捫日月；　變現身令大，　　至大無結天。",
    "T04n0193_005:0096a29_0": "　從大生死中，　　劫奪我眾生；　出吾部界入，　　無為如還家。",
    "T04n0193_005:0096b02_0": "　世尊一切智，　　所作無不辦；　名聞如大海，　　十方普充滿。",
    "T04n0193_005:0096b04_0": "　世尊無比聖，　　以佛十種力；　坐於道樹下，　　被牢強忍鎧。",
    "T04n0193_005:0096b06_0": "　以手堅執持，　　大慈之強弓；　放引智慧發，　　捷疾之利矢。",
    "T04n0193_005:0096b08_0": "　我與八十億，　　諸魔王將軍；　適放一慧發，　　敗我大軍眾。",
    "T04n0193_005:0096b10_0": "　猶往古列士，　　獨與大軍戰；　適放一利發，　　勝槃沓大軍。",
    "T04n0193_005:0096b12_0": "　憎愛二大垢，　　俱滅令無餘；　伏心之醉象，　　令得永調良。",
    "T04n0193_005:0096b14_0": "　以正法大蓋，　　覆諸應度者；　令一切眾生，　　得避塵勞電。",
    "T04n0193_005:0096b16_0": "　裂壞貪餮口，　　杜塞無厭心；　顛倒躁擾性，　　如撲阿須倫。",
    "T04n0193_005:0096b18_0": "　以最上第一，　　堅牢智慧犁；　耕諸曠大地，　　反其愚癡原。",
    "T04n0193_005:0096b20_0": "　以大正真法，　　晝度微妙樹；　下之於世間，　　花香飽眾生。",
    "T04n0193_005:0096b22_0": "　降現在有中，　　廣大生死海；　以空無意身，　　鳴大正法珂。",
    "T04n0193_005:0096b24_0": "　在於欲界中，　　受於繫閉者；　生死之堡聚，　　甚勞強難勝。",
    "T04n0193_005:0096b26_0": "　世尊如力士，　　澡脫皆令出；　得住於無漏，　　珍寶之臺渚。",
    "T04n0193_005:0096b28_0": "　世尊寢臥於，　　智慧之大地；　齊中生微妙，　　正法之芙蓉。",
    "T04n0193_005:0096c01_0": "　其香甘無比，　　感動天人心；　來集受訓誨，　　如蜂食花精。",
    "T04n0193_005:0096c03_0": "　以師子形相，　　佛之猛利士；　願伏強難伏，　　塵勞阿須倫。",
    "T04n0193_005:0096c05_0": "　已滅盡世間，　　生死之力士；　普勝於三界，　　世尊最第一。",
    "T04n0193_005:0096c07_0": "　或有以世間，　　生長哺乳力；　或有以巧為，　　神變現化力。",
    "T04n0193_005:0096c09_0": "　於諸天世人，　　得勝最第一；　以己之善行，　　獨劇著世上。",
    "T04n0193_005:0096c11_0": "　今正是世間，　　放捨壽命時。」",
    "T04n0193_005:0096c12_0": "　時佛聞魔王，　　種種之勸辭。",
    "T04n0193_005:0096c13_0": "　時佛天中天，　　梵音告魔王：「今魔當懷喜，　　必無復憂患。",
    "T04n0193_005:0096c15_0": "　今却後不久，　　三月當捨壽；　可捨心懷熱，　　卿魔願已備。」",
    "T04n0193_005:0096c17_0": "　聞佛說是誓，　　魔王甚歡喜；　即時於佛前，　　忽滅還不現。",
    "T04n0193_005:0096c19_0": "　於時世尊即，　　定意斯須頃；　意了智慧俱，　　尋還解散意。",
    "T04n0193_005:0096c21_0": "　放捨前神通，　　無限之長壽；　聖以神通力，　　更存壽三月。",
    "T04n0193_005:0096c23_0": "　世尊已放捨，　　無限安長壽；　地祇即驚怖，　　六反大震動。",
    "T04n0193_005:0096c25_0": "　四方皆雨墮，　　霹靂大炬火；　猶如劫盡時，　　須彌雨炬火。",
    "T04n0193_005:0096c27_0": "　霹靂連續墮，　　普周遍空中；　猶如劫盡時，　　大地火乾燒。",
    "T04n0193_005:0096c29_0": "　時佛天中天，　　即說是偈言：「猶如破車轂，　　強載曳此身。」",
    "T04n0193_005:0097a02_0": "　於時阿難見，　　是怨惡變怪；　心懷疑戰動，　　詣佛問其緣。",
    "T04n0193_005:0097a04_0": "　時佛告阿難：　　「吾已捨長壽；　是故地大動，　　現是惡徵應。」",
    "T04n0193_005:0097a06_0": "　時阿難聞佛，　　如是之言教；　即自投於地，　　如栴檀樹崩。",
    "T04n0193_005:0097a08_0": "　舉身眾毛孔，　　沸血皆迸出；　心中懷哀慼，　　泣血流於面。",
    "T04n0193_005:0097a10_0": "　一則尊敬師，　　二則兄弟愛；　重愛情未解，　　悲痛迷荒心。",
    "T04n0193_005:0097a12_0": "　懷愛熟視佛，　　久頃乃發言；　辛酸楚毒苦，　　悲哀戀慕辭：「嗚呼何甚惡，　　無常甚速疾；　佛之光明燈，　　忽然便欲滅。",
    "T04n0193_005:0097a16_0": "　猶如寒時火，　　盛旱熱時雨；　疲得垂日蓋，　　莫不蒙其賴。",
    "T04n0193_005:0097a18_0": "　眾生甚可憐，　　當迷惑失路；　於大生死中，　　無邊曠野田。",
    "T04n0193_005:0097a20_0": "　示人以善道，　　審諦識正路；　三界之導師，　　捨世何速疾。",
    "T04n0193_005:0097a22_0": "　都普世眾生，　　愛熱所燋燒；　周旋疲長塗，　　旱渴甚久遠。",
    "T04n0193_005:0097a24_0": "　甘池以解水，　　其味甚清美；　最上清涼池，　　忽然欲枯竭。",
    "T04n0193_005:0097a26_0": "　去來今現在，　　三世無不達；　心入微妙法，　　智慧之面目。",
    "T04n0193_005:0097a28_0": "　照三千世界，　　猶視淨明鏡；　世眼忽滅盲，　　一何痛之甚。",
    "T04n0193_005:0097b01_0": "　眾生立篤信，　　根芽甫生者；　如有欲漸長，　　又已成就者。",
    "T04n0193_005:0097b03_0": "　如是之等類，　　渴仰佛雲雨；　此諸垂成苗，　　忽當旱燋然。",
    "T04n0193_005:0097b05_0": "　世尊四十四，　　智慧之火光；　一切智大錠，　　普曜三千世。",
    "T04n0193_005:0097b07_0": "　照現大光明，　　一切眾生眼；　眾生何可傷，　　當還投邪冥。",
    "T04n0193_005:0097b09_0": "　覺慧之淵海，　　廣長甚深遠；　佛獨能先度，　　顧愍傷眾生。",
    "T04n0193_005:0097b11_0": "　今當捨世間，　　我等何恃怙？",
    "T04n0193_005:0097b12_0": "　猶如慈父母，　　遠子曠長途。",
    "T04n0193_005:0097b13_0": "　普愛於眾生，　　慈乳甚盛滿；　正法之乳湩，　　甘美大豐盈。",
    "T04n0193_005:0097b15_0": "　世尊之大慈，　　猶初生犢母；　今捨犢令孤，　　我等將旱枯。",
    "T04n0193_005:0097b17_0": "　久迷惑失道，　　於五幽谿谷；　眾生應度者，　　猶如孤犢子。",
    "T04n0193_005:0097b19_0": "　世尊遍推求，　　如慈母慕兒；　今誰當推索？",
    "T04n0193_005:0097b20_1": "　　我等何傷失。",
    "T04n0193_005:0097b21_0": "　是愁忽然過，　　後繼續復來；　日夜相推逐，　　周旋如輪轉。",
    "T04n0193_005:0097b23_0": "　晝夜如兩手，　　方便無休息；　掬非常命水，　　飲之無厭足。",
    "T04n0193_005:0097b25_0": "　我心甚迷荒，　　無所覺識知；　心是金剛耶？",
    "T04n0193_005:0097b26_1": "　　能忍不壞碎。",
    "T04n0193_005:0097b27_0": "　每追侍世尊，　　猶如影隨形；　形忽然欲滅，　　影當何所依。",
    "T04n0193_005:0097b29_0": "　今我當捨離，　　遠佛天中天；　如身離壽命，　　不復可目名。",
    "T04n0193_005:0097c02_0": "　無常之宿對，　　何不追逐我；　壽已捨其身，　　何可立須臾。",
    "T04n0193_005:0097c04_0": "　尊於大眾會，　　曾有說是言：『其有證道諦，　　四神足具者；　能住壽至劫，　　或復能過踰。』",
    "T04n0193_005:0097c07_0": "　佛之道神力，　　自在暢無礙。",
    "T04n0193_005:0097c08_0": "　唯佛世所怙，　　今願且住壽；　愍傷眾生故，　　幸住壽劫餘。",
    "T04n0193_005:0097c10_0": "　願尊垂大慈，　　憐傷於眾生；　住壽令延長，　　未度者甚多。」",
    "T04n0193_005:0097c12_0": "　於時佛世尊，　　見阿難如是；　愁毒甚憔悴，　　因垂撫慰恤。",
    "T04n0193_005:0097c14_0": "　佛世尊大慈，　　告以加愛言：「汝諦觀自然，　　世動歸滅盡。",
    "T04n0193_005:0097c16_0": "　一切世間事，　　終不可不然；　其有成立者，　　不得不壞墮。",
    "T04n0193_005:0097c18_0": "　諸有成立事，　　若當終始者；　終無有發意，　　求處泥洹城。",
    "T04n0193_005:0097c20_0": "　吾前為卿等，　　具頒宣法教；　為師之誡事，　　無有餘遺隱。",
    "T04n0193_005:0097c22_0": "　吾身若留住，　　及度世之後；　卿等勤奉法，　　用吾色身為。",
    "T04n0193_005:0097c24_0": "　但當力精進，　　盡形奉禁戒；　方便求覺慧，　　急如救頭燃。",
    "T04n0193_005:0097c26_0": "　道品所修行，　　凡有三十七；　速當設方便，　　令心覺解達。",
    "T04n0193_005:0097c28_0": "　諸善之根源，　　皆當由之生；　以滅定羈靽，　　繫靽心醉象。",
    "T04n0193_005:0098a01_0": "　以智慧鋼鈎，　　制御令迴還；　以正諦諦觀，　　縛令不越逸。",
    "T04n0193_005:0098a03_0": "　滅心令靜定，　　智慧慈敬眼；　卿等必以是，　　諦視吾法身。",
    "T04n0193_005:0098a05_0": "　其有諦見吾，　　正法之身者；　吾現在於世，　　常見我不離。",
    "T04n0193_005:0098a07_0": "　吾今為汝等，　　乃至當來世；　願變苦毒樹，　　令成甘露果。",
    "T04n0193_005:0098a09_0": "　先當勤服食，　　覺意花之精；　成四道果證，　　續飽滿世間。",
    "T04n0193_005:0098a11_0": "　俗外學賢聖，　　皆不逮覺了；　厚雲及上體，　　潔持與愛生。",
    "T04n0193_005:0098a13_0": "　我潔安庠天，　　力慮及天帝；　是皆不達道，　　吾令汝等覺。",
    "T04n0193_005:0098a15_0": "　無能尋端底，　　得知出要者；　外師所止息，　　因迷惑還墮。",
    "T04n0193_005:0098a17_0": "　唯有佛世尊，　　無礙最慧靈；　以是於有中，　　壞盡塵勞原。",
    "T04n0193_005:0098a19_0": "　猶如良醫士，　　有八種藥方；　吾以各分別，　　眾藥之種類。",
    "T04n0193_005:0098a21_0": "　其貪婬多者，　　惡露觀為藥；　瞋恚用慈除，　　愚癡以慧滅。",
    "T04n0193_005:0098a23_0": "　如向者阿難，　　汝之所陳啟；　願佛住劫壽，　　或長踰於劫。",
    "T04n0193_005:0098a25_0": "　是觀過去佛，　　隨俗宿對行；　不盡世上壽，　　吾分壽捨一。",
    "T04n0193_005:0098a27_0": "　吾何為久與，　　此蛇虺篋俱；　強曳無返復，　　仇怨對已盡。",
    "T04n0193_005:0098a29_0": "　濕傾危朽舍，　　蛇虺甚可畏；　阿難不當速，　　捨此身逃耶？",
    "T04n0193_005:0098b02_0": "　汝從水索火，　　從鐵中索金；　從芙蓉花莖，　　欲得金剛杖。",
    "T04n0193_005:0098b04_0": "　從惡毒器中，　　欲索甘露藥；　與狂論定計，　　從怨求暢愛。",
    "T04n0193_005:0098b06_0": "　地獄中求樂，　　廁中求香美；　欲教訓獼猴，　　令重莫輕躁。",
    "T04n0193_005:0098b08_0": "　朽舍久危牆，　　濕沙以為城；　雲泡水上沫，　　露燈難恃怙。",
    "T04n0193_005:0098b10_0": "　如坏器盛水，　　亦難可久保；　輕脆甚於是，　　無強速壞捨。",
    "T04n0193_005:0098b12_0": "　當作是覺知，　　可得四大身；　何見正諦者，　　堪任昇此身？",
    "T04n0193_005:0098b14_0": "　眾生愚癡故，　　悅意不懷憂；　見他有死者，　　不自計當爾。",
    "T04n0193_005:0098b16_0": "　放心於不要，　　耗盡其壽命；　終不設方便，　　求益己善本。",
    "T04n0193_005:0098b18_0": "　當作是覺知，　　普世歸無常；　天地寶石山，　　皆當歸滅盡。",
    "T04n0193_005:0098b20_0": "　大淵海陂池，　　不久皆乾竭；　名寶須彌山，　　亦必當崩顛。」",
    "T04n0193_005:0098b22_0": "佛本行經卷第五"
}