{
    "T02n0099_040:0290b16_0": "雜阿含經卷第四十",
    "T02n0099_040:0290b18_0": "宋天竺三藏求那跋陀羅譯",
    "T02n0099_040:0290b19_0": "（一一〇四）如是我聞：一時，佛住王舍城迦蘭陀竹園。",
    "T02n0099_040:0290b20_1": "爾時，世尊告諸比丘：「若能受持七種受者，以是因緣得生天帝釋處。",
    "T02n0099_040:0290b21_2": "謂天帝釋本為人時，供養父母，及家諸尊長，和顏軟語，不惡口，不兩舌，常真實言；於慳悋世間，雖在居家而不慳惜，行解脫施，勤施，常樂行施，施會供養，等施一切。」",
    "T02n0099_040:0290b25_3": "爾時，世尊即說偈言：「供養於父母，　　及家之尊長，　柔和恭遜辭，　　離麁言兩舌。",
    "T02n0099_040:0290b29_0": "　調伏慳悋心，　　常修真實語，　彼三十三天，　　見行七法者。",
    "T02n0099_040:0290c02_0": "　咸各作是言，　　當來生此天。」",
    "T02n0099_040:0290c03_0": "佛說此經已，諸比丘聞佛所說，歡喜奉行。",
    "T02n0099_040:0290c04_0": "（一一〇五）如是我聞：一時，佛住鞞舍離國獼猴池側重閣講堂。",
    "T02n0099_040:0290c05_1": "時，有離車名摩訶利，來詣佛所，稽首佛足，退坐一面，白佛言：「世尊！",
    "T02n0099_040:0290c07_2": "見天帝釋不？」",
    "T02n0099_040:0290c07_3": "佛答言：「見。」",
    "T02n0099_040:0290c07_4": "離車復問：「世尊！",
    "T02n0099_040:0290c08_0": "見有鬼似帝釋形以不？」",
    "T02n0099_040:0290c08_1": "佛告離車：「我知天帝釋，亦知有鬼似天帝釋，亦知彼帝釋法，受持彼法緣故，得生帝釋處。",
    "T02n0099_040:0290c10_2": "離車！",
    "T02n0099_040:0290c10_3": "帝釋本為人時，供養父母，乃至行平等捨。」",
    "T02n0099_040:0290c11_4": "爾時，世尊即說偈言：「供養於父母，　　及家之尊長，　柔和恭遜辭，　　離麁言兩舌。",
    "T02n0099_040:0290c15_0": "　調伏慳悋心，　　常修真實語，　彼三十三天，　　見行七法者。",
    "T02n0099_040:0290c17_0": "　咸各作是言，　　當來生此天。」",
    "T02n0099_040:0290c18_0": "佛說此經已，時摩訶利離車聞佛所說，歡喜隨喜，作禮而去。",
    "T02n0099_040:0290c20_0": "（一一〇六）如是我聞：一時，佛住鞞舍離國獼猴池側重閣講堂。",
    "T02n0099_040:0290c21_1": "時，有異比丘來詣佛所，稽首佛足，退住一面，白佛言：「世尊！",
    "T02n0099_040:0290c22_2": "何因、何緣釋提桓因名釋提桓因？」",
    "T02n0099_040:0290c23_3": "佛告比丘：「釋提桓因本為人時，行於頓施；沙門、婆羅門、貧窮、困苦、求生行路乞，施以飲食、錢財、穀、帛、華香、嚴具、床臥、燈明，以堪能故，名釋提桓因。」",
    "T02n0099_040:0290c27_0": "比丘復白佛言：「世尊！",
    "T02n0099_040:0290c27_1": "何因、何緣故，釋提桓因復名富蘭陀羅？」",
    "T02n0099_040:0290c28_2": "佛告比丘：「彼釋提桓因本為人時，數數行施衣被、飲食，乃至燈明。",
    "T02n0099_040:0290c29_3": "以是因緣，故名富蘭陀羅。」",
    "T02n0099_040:0291a01_4": "比丘復白佛言：「何因、何緣故，復名摩伽婆。」",
    "T02n0099_040:0291a02_5": "佛告比丘：「彼釋提桓因本為人時，名摩伽婆故，釋提桓因即以本名，名摩伽婆。」",
    "T02n0099_040:0291a04_6": "比丘復白佛言：「何因、何緣復名娑婆婆？」",
    "T02n0099_040:0291a05_7": "佛告比丘：「彼釋提桓因本為人時，數以婆詵私衣布施供養。",
    "T02n0099_040:0291a06_8": "以是因緣故，釋提桓因名娑婆婆。」",
    "T02n0099_040:0291a07_9": "比丘復白佛言：「世尊！",
    "T02n0099_040:0291a08_10": "何因、何緣釋提桓因復名憍尸迦？」",
    "T02n0099_040:0291a08_11": "佛告比丘：「彼釋提桓因本為人時，為憍尸族姓人。",
    "T02n0099_040:0291a10_12": "以是因緣故，彼釋提桓因復名憍尸迦。」",
    "T02n0099_040:0291a11_13": "比丘問佛言：「世尊！",
    "T02n0099_040:0291a11_14": "何因、何緣彼釋提桓因名舍脂鉢低？」",
    "T02n0099_040:0291a12_15": "佛告比丘：「彼阿修羅女名曰舍脂，為天帝釋第一天后，是故帝釋名舍脂鉢低。」",
    "T02n0099_040:0291a14_16": "比丘白佛言：「世尊！",
    "T02n0099_040:0291a14_17": "何因、何緣釋提桓因復名千眼？」",
    "T02n0099_040:0291a15_18": "佛告比丘：「彼釋提桓因本為人時，聰明智慧，於一坐間，思千種義，觀察稱量。",
    "T02n0099_040:0291a17_19": "以是因緣，彼天帝釋復名千眼。」",
    "T02n0099_040:0291a17_20": "比丘白佛：「何因、何緣彼釋提桓因復名因提利？」",
    "T02n0099_040:0291a19_21": "佛告比丘：「彼天帝釋於諸三十三天，為王為主。",
    "T02n0099_040:0291a20_22": "以是因緣故，彼天帝釋名因提利。」",
    "T02n0099_040:0291a21_0": "佛告比丘：「然彼釋提桓因本為人時，受持七種受。",
    "T02n0099_040:0291a22_1": "以是因緣，得天帝釋。",
    "T02n0099_040:0291a22_2": "何等為七？",
    "T02n0099_040:0291a23_0": "釋提桓因本為人時，供養父母；乃至等行惠施，是為七種受。",
    "T02n0099_040:0291a24_1": "以是因緣，為天帝釋。」",
    "T02n0099_040:0291a24_2": "爾時，世尊即說偈言……如上廣說。",
    "T02n0099_040:0291a25_3": "佛說此經已，諸比丘聞佛所說，歡喜奉行。",
    "T02n0099_040:0291a27_0": "（一一〇七）如是我聞：一時，佛住鞞舍離國獼猴池側重閣講堂。",
    "T02n0099_040:0291a28_1": "爾時，世尊告諸比丘：「過去世時，有一夜叉鬼，醜陋惡色，在帝釋空座上坐。",
    "T02n0099_040:0291b01_2": "三十三天見此鬼醜陋惡色，在帝釋空座上坐。",
    "T02n0099_040:0291b02_3": "見已，咸各瞋恚。",
    "T02n0099_040:0291b02_4": "諸天如是極瞋恚已，彼鬼如是如是隨瞋恚漸漸端正。",
    "T02n0099_040:0291b03_5": "「時，三十三天往詣天帝釋，白帝釋言：『憍尸迦！",
    "T02n0099_040:0291b04_6": "當知有一異鬼，醜陋惡色，在天王空座上坐，我等諸天見彼鬼醜陋惡色，坐天王座，極生瞋恚，隨彼諸天瞋恚，彼鬼隨漸端正。』",
    "T02n0099_040:0291b07_7": "釋提桓因告諸三十三天：『彼是瞋恚對治鬼。』",
    "T02n0099_040:0291b08_8": "「爾時，天帝釋自往彼鬼所，整衣服，偏袒右肩，合掌三稱名字而言：『仁者！",
    "T02n0099_040:0291b10_9": "我是釋提桓因。』",
    "T02n0099_040:0291b10_10": "隨釋提桓因如是恭敬下意，彼鬼如是如是隨漸醜陋，即復不現。",
    "T02n0099_040:0291b12_11": "「時，釋提桓因自坐已，而說偈言：「『人當莫瞋恚，　　見瞋莫瞋報，　　於惡莫生惡，　　當破壞憍慢。",
    "T02n0099_040:0291b16_0": "　　不瞋亦不害，　　名住賢聖眾，　　惡罪起瞋恚，　　堅住如石山。",
    "T02n0099_040:0291b18_0": "　　盛瞋恚能持，　　如制逸馬車，　　我說善御士，　　非謂執繩者。』」",
    "T02n0099_040:0291b20_0": "佛告諸比丘：「釋提桓因於三十三天為自在王，歎說不瞋。",
    "T02n0099_040:0291b21_1": "汝等如是正信非家，出家學道，亦應讚歎不瞋，當如是學。」",
    "T02n0099_040:0291b22_2": "佛說此經已，諸比丘聞佛所說，歡喜奉行。",
    "T02n0099_040:0291b24_0": "（一一〇八）如是我聞：一時，佛住舍衛國祇樹給孤獨園。",
    "T02n0099_040:0291b25_1": "爾時，世尊晨朝著衣持鉢，入舍衛城乞食。",
    "T02n0099_040:0291b26_2": "乞食已，還精舍，舉衣鉢，洗足已，持尼師壇，著右肩上，至安陀林，布尼師壇，坐一樹下，入晝正受。",
    "T02n0099_040:0291b28_3": "爾時，祇桓中有兩比丘諍起，一人罵詈，一人默然。",
    "T02n0099_040:0291b29_4": "其罵詈者，即便改悔懺謝於彼，而彼比丘不受其懺，以不受懺故。",
    "T02n0099_040:0291c02_5": "時，精舍中眾多比丘共相勸諫，高聲閙亂。",
    "T02n0099_040:0291c03_6": "爾時，世尊以淨天耳過於人耳，聞祇桓中高聲閙亂。",
    "T02n0099_040:0291c04_7": "聞已，從禪覺，還精舍，於大眾前敷座而坐，告諸比丘：「我今晨朝乞食，還至安陀林，坐禪入晝正受，聞精舍中高聲大聲，紛紜閙亂，竟為是誰？」",
    "T02n0099_040:0291c07_8": "比丘白佛：「此精舍中有二比丘諍起，一比丘罵，一者默然。",
    "T02n0099_040:0291c09_9": "時，罵比丘尋向悔謝，而彼不受。",
    "T02n0099_040:0291c09_10": "緣不受故，多人勸諫，故致大聲，高聲閙亂。」",
    "T02n0099_040:0291c10_11": "佛告比丘：「云何？",
    "T02n0099_040:0291c11_12": "比丘！",
    "T02n0099_040:0291c11_13": "愚癡之人，人向悔謝，不受其懺，若人懺而不受者，是愚癡人，長夜當得不饒益苦。",
    "T02n0099_040:0291c13_14": "諸比丘！",
    "T02n0099_040:0291c13_15": "過去世時，釋提桓因有三十三天共諍，說偈教誡言：「『於他無害心，　　瞋亦不纏結，　　懷恨不經久，　　於瞋以不住。",
    "T02n0099_040:0291c17_0": "　　雖復瞋恚盛，　　不發於麁言，　　不求彼開節，　　揚人之虛短。",
    "T02n0099_040:0291c19_0": "　　常當自防護，　　以義內省察，　　不怒亦不害，　　常與賢聖俱。",
    "T02n0099_040:0291c21_0": "　　若與惡人俱，　　剛彊猶山石，　　盛恚能自持，　　如制逸馬車。",
    "T02n0099_040:0291c23_0": "　　我說為善御，　　非謂執繩者。』」",
    "T02n0099_040:0291c24_0": "佛告諸比丘：「釋提桓因於三十三天為自在王，常行忍辱，亦復讚歎行忍者。",
    "T02n0099_040:0291c25_1": "汝等比丘正信非家，出家學道，當行忍辱，讚歎忍者，應當學！」",
    "T02n0099_040:0291c27_2": "佛說此經已，諸比丘聞佛所說，歡喜奉行。",
    "T02n0099_040:0291c29_0": "（一一〇九）如是我聞：一時，佛住舍衛國祇樹給孤獨園。",
    "T02n0099_040:0292a01_1": "爾時，世尊告諸比丘：「過去世時，天、阿修羅對陣欲戰，釋提桓因語毘摩質多羅阿修羅王：『莫得各各共相殺害，但當論議，理屈者伏。』",
    "T02n0099_040:0292a04_2": "毘摩質多羅阿修羅王言：『設共論議，誰當證知理之通塞？』",
    "T02n0099_040:0292a05_3": "天帝釋言：『諸天眾中自有智慧明記識者，阿修羅眾亦復自有明記識者。』",
    "T02n0099_040:0292a07_4": "毘摩質多羅阿修羅言：『可爾。』",
    "T02n0099_040:0292a08_0": "釋提桓因言：『汝等可先立論，然後我當隨後立論，則不為難。』",
    "T02n0099_040:0292a09_1": "「時，毘摩質多羅阿修羅王即說偈立論言：「『我若行忍者，　　於事則有闕，　　愚癡者當言，　　怖畏故行忍。』",
    "T02n0099_040:0292a13_0": "「釋提桓因說偈答言：「『正使愚癡者，　　言恐怖故忍，　　及其不言者，　　於理何所傷。",
    "T02n0099_040:0292a16_0": "　　但自觀其義，　　亦觀於他義，　　彼我悉獲安，　　斯忍為最上。』",
    "T02n0099_040:0292a18_0": "「毘摩質多羅阿修羅復說偈言：「『若不制愚癡，　　愚癡則傷人，　　猶如兇惡牛，　　捨走逐觸人。",
    "T02n0099_040:0292a21_0": "　　執杖而強制，　　怖畏則調伏，　　是故堅持杖，　　折伏彼愚夫。』",
    "T02n0099_040:0292a23_0": "「帝釋復說偈言：「『我常觀察彼，　　制彼愚夫者，　　愚者瞋恚盛，　　智以靜默伏。",
    "T02n0099_040:0292a26_0": "　　不瞋亦不害，　　常與賢聖俱，　　惡罪起瞋恚，　　堅住如石山。",
    "T02n0099_040:0292a28_0": "　　盛瞋恚能持，　　如制逸馬車，　　我說善御士，　　非謂執繩者。』",
    "T02n0099_040:0292b01_0": "「爾時，天眾中有天智慧者，阿修羅眾中有阿修羅智慧者，於此偈思惟稱量觀察，作是念：『毘摩質多羅阿修羅所說偈，終竟長夜起於鬪訟戰諍，當知毘摩質多羅阿修羅王教人長夜鬪訟戰諍；釋提桓因所說偈，長夜終竟息於鬪訟戰諍，當知天帝釋長夜教人息於鬪訟戰諍，當知帝釋善論得勝。』」",
    "T02n0099_040:0292b07_1": "佛告諸比丘：「釋提桓因以善論議伏阿修羅。",
    "T02n0099_040:0292b08_2": "諸比丘！",
    "T02n0099_040:0292b09_3": "釋提桓因於三十三天為自在王，立於善論，讚歎善論。",
    "T02n0099_040:0292b10_4": "汝等比丘亦應如是，正信非家，出家學道，亦當善論，讚歎善論，應當學！」",
    "T02n0099_040:0292b12_5": "佛說此經已，諸比丘聞佛所說，歡喜奉行。",
    "T02n0099_040:0292b14_0": "（一一一〇）如是我聞：一時，佛住舍衛國祇樹給孤獨園。",
    "T02n0099_040:0292b15_1": "爾時，世尊告諸比丘：「過去世時，有天帝釋，天、阿修羅對陣欲戰。",
    "T02n0099_040:0292b16_2": "釋提桓因語三十三天眾言：『今日諸天與阿修羅軍戰，諸天得勝，阿修羅不如者，當生擒毘摩質多羅阿修羅王，以五繫縛，將還天宮。』",
    "T02n0099_040:0292b19_3": "毘摩質多羅阿修羅王告阿修羅眾：『今日諸天、阿修羅共戰，若阿修羅勝，諸天不如者，當生擒釋提桓因，以五繫縛，將還阿修羅宮。』",
    "T02n0099_040:0292b22_4": "當其戰時，諸天得勝，阿修羅不如。",
    "T02n0099_040:0292b23_5": "「時，彼諸天捉得毘摩質多羅阿修羅王，以五繫縛，將還天宮，縛在帝釋斷法殿前門下。",
    "T02n0099_040:0292b25_6": "帝釋從此門入出之時，毘摩質多羅阿修羅縛在門側瞋恚罵詈。",
    "T02n0099_040:0292b27_7": "「時，帝釋御者見阿修羅王，身被五縛，在於門側，帝釋出入之時輒瞋恚罵詈。",
    "T02n0099_040:0292b28_8": "見已即便說偈，白帝釋言：「『釋今為畏彼，　　為力不足耶，　　能忍阿修羅，　　面前而罵辱。』",
    "T02n0099_040:0292c03_0": "「釋即答言：「『不以畏故忍，　　亦非力不足，　　何有黠慧人，　　而與愚夫對。』",
    "T02n0099_040:0292c06_0": "「御者復白言：「『若但行忍者，　　於事則有闕，　　愚癡者當言，　　畏怖故行忍。",
    "T02n0099_040:0292c09_0": "　　是故當苦治，　　以智制愚癡。』",
    "T02n0099_040:0292c10_0": "「帝釋答言：「『我常觀察彼，　　制彼愚夫者，　　見愚者瞋盛，　　智以靜默伏。",
    "T02n0099_040:0292c13_0": "　　非力而為力，　　是彼愚癡力，　　愚癡違遠法，　　於道則無有。",
    "T02n0099_040:0292c15_0": "　　若使有大力，　　能忍於劣者，　　是則為上忍。",
    "T02n0099_040:0292c16_1": "　　無力何有忍？",
    "T02n0099_040:0292c17_0": "　　於他極罵辱，　　大力者能忍，　　是則為上忍。",
    "T02n0099_040:0292c18_1": "　　無力何所忍？",
    "T02n0099_040:0292c19_0": "　　於己及他人，　　善護大恐怖，　　知彼瞋恚盛，　　還自守靜默。",
    "T02n0099_040:0292c21_0": "　　於二義俱備，　　自利亦利他。",
    "T02n0099_040:0292c22_0": "　　謂言愚夫者，　　以不見法故，　　愚夫謂勝忍，　　重增其惡口，　　未知忍彼罵，　　於彼常得勝。",
    "T02n0099_040:0292c25_0": "　　於勝己行忍，　　是名恐怖忍。",
    "T02n0099_040:0292c26_0": "　　於等者行忍，　　是名忍諍忍。",
    "T02n0099_040:0292c27_0": "　　於劣者行忍，　　是則為上忍。』」",
    "T02n0099_040:0292c28_0": "佛告諸比丘：「釋提桓因於三十三天為自在王，常行忍辱，讚歎於忍。",
    "T02n0099_040:0292c29_1": "汝等比丘正信非家，出家學道，亦應如是行忍，讚歎於忍，應當學！」",
    "T02n0099_040:0293a02_2": "佛說經已，諸比丘聞佛所說，歡喜奉行。",
    "T02n0099_040:0293a04_0": "（一一一一）如是我聞：一時，佛住舍衛國祇樹給孤獨園。",
    "T02n0099_040:0293a05_1": "爾時，世尊告諸比丘：「過去世時，釋提桓因欲入園觀。",
    "T02n0099_040:0293a06_2": "時，勅其御者，令嚴駕千馬之車詣於園觀。",
    "T02n0099_040:0293a07_3": "御者奉勅，即嚴駕千馬之車，往白帝釋：『唯！",
    "T02n0099_040:0293a08_4": "俱尸迦！",
    "T02n0099_040:0293a08_5": "嚴駕已竟，唯王知時。』",
    "T02n0099_040:0293a09_6": "天帝釋即下常勝殿，東向合掌禮佛。",
    "T02n0099_040:0293a10_0": "爾時，御者見，即心驚毛竪，馬鞭落地。",
    "T02n0099_040:0293a10_1": "「時，天帝釋見御者心驚毛竪，馬鞭落地，即說偈言：「『汝見何憂怖，　　馬鞭落於地。』",
    "T02n0099_040:0293a14_0": "「御者說偈白帝釋言：「『見王天帝釋，　　為舍脂之夫，　　所以生恐怖，　　馬鞭落地者。",
    "T02n0099_040:0293a17_0": "　　常見天帝釋，　　一切諸大地，　　人天大小王，　　及四護世主。",
    "T02n0099_040:0293a19_0": "　　三十三天眾，　　悉皆恭敬禮，　　何處更有尊，　　尊於帝釋者。",
    "T02n0099_040:0293a21_0": "　　而今正東向，　　合掌修敬禮。』",
    "T02n0099_040:0293a22_0": "「爾時，帝釋說偈答言：「『我實於一切，　　世間大小王，　　及四護世王，　　三十三天眾，　　最為其尊王，　　故悉來恭敬，　　而復有世間，　　隨順等正覺，　　名號滿天師，　　故我稽首禮。』",
    "T02n0099_040:0293a28_0": "「御者復白言：「『是必世間勝，　　故使天王釋，　　恭敬而合掌，　　東向稽首禮。",
    "T02n0099_040:0293b02_0": "　　我今亦當禮，　　天王所禮者。』",
    "T02n0099_040:0293b03_0": "「時，天帝釋，舍脂之夫說如是偈，禮佛已，乘千馬車，往詣園觀。」",
    "T02n0099_040:0293b04_1": "佛告諸比丘：「彼天帝釋於三十三天為自在王，尚恭敬佛，亦復讚歎恭敬於佛。",
    "T02n0099_040:0293b06_2": "汝等比丘正信非家，出家學道，亦應如是恭敬於佛，亦當讚歎恭敬佛者，應當學！」",
    "T02n0099_040:0293b08_3": "佛說此經已，諸比丘聞佛所說，歡喜奉行。",
    "T02n0099_040:0293b10_0": "（一一一二）如是我聞：一時，佛住舍衛國祇樹給孤獨園……廣說如上。",
    "T02n0099_040:0293b11_1": "差別者：「爾時，帝釋下常勝殿，合掌東向敬禮尊法。」",
    "T02n0099_040:0293b12_2": "乃至……。",
    "T02n0099_040:0293b12_3": "佛說此經已，諸比丘聞佛所說，歡喜奉行。",
    "T02n0099_040:0293b14_0": "如是我聞：一時，佛住舍衛國祇樹給孤獨園……如上廣說。",
    "T02n0099_040:0293b15_1": "差別者：「爾時，帝釋說偈答御者言：「『我實為大地，　　世間大小王，　　及四護世主，　　三十三天眾，　　如是等一切，　　悉尊重恭敬，　　然復有淨戒，　　長夜入正受。",
    "T02n0099_040:0293b21_0": "　　正信而出家，　　究竟諸梵行，　　故我於彼所，　　尊重恭敬禮。",
    "T02n0099_040:0293b23_0": "　　又調伏貪恚，　　超越愚癡境，　　修學不放逸，　　亦恭敬禮彼。",
    "T02n0099_040:0293b25_0": "　　貪欲瞋恚癡，　　悉已永不著，　　漏盡阿羅漢，　　復應敬禮彼。",
    "T02n0099_040:0293b27_0": "　　若復在居家，　　奉持於淨戒，　　如法修布薩，　　亦復應敬禮。』",
    "T02n0099_040:0293b29_0": "「御者白帝釋言：「『是必世間勝，　　故天王敬禮，　　我亦當如是，　　隨天王恭敬。』",
    "T02n0099_040:0293c03_0": "「諸比丘！",
    "T02n0099_040:0293c03_1": "彼天帝釋，舍脂之夫敬禮法、僧，亦復讚歎禮法、僧者，汝等已能正信非家，出家學道，亦當如是敬禮法、僧，當復讚歎禮法、僧者。」",
    "T02n0099_040:0293c06_2": "佛說此經已，諸比丘聞佛所說，歡喜奉行。",
    "T02n0099_040:0293c08_0": "（一一一三）如是我聞：一時，佛住舍衛國祇樹給孤獨園。",
    "T02n0099_040:0293c09_1": "爾時，世尊告諸比丘：「過去世時，有天帝釋欲入園觀，王勅御者，令嚴駕千馬之車。",
    "T02n0099_040:0293c11_2": "御者受教，即嚴駕已，還白帝釋：『乘已嚴駕，唯王知時。』",
    "T02n0099_040:0293c12_3": "「爾時，帝釋從常勝殿來下，周向諸方，合掌恭敬。",
    "T02n0099_040:0293c13_4": "「時，彼御者見天帝釋從殿來下，住於中庭，周向諸方，合掌恭敬。",
    "T02n0099_040:0293c15_0": "見已驚怖，馬鞭落地，而說偈言：「『諸方唯有人，　　臭穢胞胎生，　　神處穢死尸，　　飢渴常燋然。",
    "T02n0099_040:0293c18_0": "　　何故憍尸迦，　　故重於非家？",
    "T02n0099_040:0293c19_0": "　　為我說其義，　　飢渴願欲聞。』",
    "T02n0099_040:0293c20_0": "「時，天帝釋說偈答言：「『我正恭敬彼，　　能出非家者，　　自在遊諸方，　　不計其行止。",
    "T02n0099_040:0293c23_0": "　　城邑國土色，　　不能累其心，　　不畜資生具，　　一往無欲定。",
    "T02n0099_040:0293c25_0": "　　往則無所求，　　唯無為為樂，　　言則定善言，　　不言則寂定。",
    "T02n0099_040:0293c27_0": "　　諸天阿修羅，　　各各共相違，　　人間自共諍，　　相違亦如是。",
    "T02n0099_040:0293c29_0": "　　唯有出家者，　　於諸諍無諍，　　於一切眾生，　　放捨於刀杖。",
    "T02n0099_040:0294a02_0": "　　於財離財色，　　不醉亦不荒，　　遠離一切惡，　　是故敬禮彼。』",
    "T02n0099_040:0294a04_0": "「是時，御者復說偈言：「『天王之所敬，　　是必世間勝，　　故我從今日，　　當禮出家人。』",
    "T02n0099_040:0294a07_0": "「如是說已，天帝釋敬禮諸方一切僧畢，昇於馬車，遊觀園林。」",
    "T02n0099_040:0294a08_1": "佛告比丘：「彼天帝釋於三十三天為自在王，而常恭敬眾僧，亦常讚歎恭敬僧功德。",
    "T02n0099_040:0294a10_2": "汝等比丘正信非家，出家學道，亦當如是恭敬眾僧，亦當讚歎敬僧功德。」",
    "T02n0099_040:0294a12_3": "佛說此經已，諸比丘聞佛所說，歡喜奉行。",
    "T02n0099_040:0294a14_0": "（一一一四）如是我聞：一時，佛住舍衛國祇樹給孤獨園。",
    "T02n0099_040:0294a15_1": "爾時，世尊告諸比丘：「過去世時，阿修羅王興四種兵——象兵、馬兵、車兵、步兵。",
    "T02n0099_040:0294a16_2": "時，三十三天欲共鬪戰。",
    "T02n0099_040:0294a17_3": "時，天帝釋聞阿修羅王興四種兵——象兵、馬兵、車兵、步兵，來欲共戰。",
    "T02n0099_040:0294a19_0": "聞已，即告宿毘梨天子言：『阿公知不？",
    "T02n0099_040:0294a19_1": "阿修羅興四種兵——象兵、馬兵、車兵、步兵，欲與三十三天共戰。",
    "T02n0099_040:0294a21_2": "阿公可勅三十三天興四種兵——象兵、馬兵、車兵、步兵，與彼阿修羅共戰。』",
    "T02n0099_040:0294a22_3": "爾時，宿毘梨天子受帝釋教，還自天宮，慢緩寬縱，不勤方便。",
    "T02n0099_040:0294a24_4": "「阿修羅眾已出在道路，帝釋聞已，復告宿毘梨天子：『阿公！",
    "T02n0099_040:0294a25_5": "阿修羅軍已在道路，阿公可速告令起四種兵與阿修羅戰。』",
    "T02n0099_040:0294a27_6": "宿毘梨天子受帝釋教已，即復還宮，懈怠寬縱。",
    "T02n0099_040:0294a28_7": "「時，阿修羅王軍已垂至，釋提桓因聞阿修羅軍已在近路，復告宿毘梨天子：『阿公知不？",
    "T02n0099_040:0294b01_8": "阿修羅軍已在近路，阿公！",
    "T02n0099_040:0294b01_9": "速告諸天起四種兵。』",
    "T02n0099_040:0294b02_10": "「時，宿毘梨天子即說偈言：「『若有不起處，　　無為安隱樂，　　得如是處者，　　無作亦無憂。",
    "T02n0099_040:0294b05_0": "　　當與我是處，　　令我得安隱。』",
    "T02n0099_040:0294b06_0": "「爾時，帝釋說偈答言：「『若有不起處，　　無為安隱樂，　　若得是處者，　　無作亦無憂。",
    "T02n0099_040:0294b09_0": "　　汝得是處者，　　亦應將我去。』",
    "T02n0099_040:0294b10_0": "「宿毘梨天子復說偈言：「『若處無方便，　　不起安隱樂，　　若得彼處者，　　無作亦無憂。",
    "T02n0099_040:0294b13_0": "　　當與我是處，　　令我得安隱。』",
    "T02n0099_040:0294b14_0": "「時，天帝釋復說偈答言：「『若處無方便，　　不起安隱樂，　　若人得是處，　　無作亦無憂。",
    "T02n0099_040:0294b17_0": "　　汝得是處者，　　亦應將我去。』",
    "T02n0099_040:0294b18_0": "「宿毘梨天子復說偈言：「『若處不放逸，　　不起安隱樂，　　若人得是處，　　無作亦無憂。",
    "T02n0099_040:0294b21_0": "　　當與我是處，　　令得安隱樂。』",
    "T02n0099_040:0294b22_0": "「時，天帝釋復說偈言：「『若處不放逸，　　不起安隱樂，　　若人得是處，　　無作亦無憂。",
    "T02n0099_040:0294b25_0": "　　汝得是處者，　　亦應將我去。』",
    "T02n0099_040:0294b26_0": "「宿毘梨復說偈言：「『懶惰無所起，　　不知作已作，　　行欲悉皆會，　　當與我是處。』",
    "T02n0099_040:0294b29_0": "「時，天帝釋復說偈言：「『懶惰無所起，　　得究竟安樂，　　汝得彼處者，　　亦應將我去。』",
    "T02n0099_040:0294c03_0": "「宿毘梨天子復說偈言：「『無事亦得樂，　　無作亦無憂，　　若與我是處，　　令我得安樂。』",
    "T02n0099_040:0294c06_0": "「天帝釋復說偈言：「『若見若復聞，　　眾生無所作，　　汝得是處者，　　亦應將我去。",
    "T02n0099_040:0294c09_0": "　　汝若畏所作，　　不念於有為，　　但當速淨除，　　涅槃之徑路。』",
    "T02n0099_040:0294c11_0": "「時，宿毘梨天子嚴四兵——象兵、馬兵、車兵、步兵，與阿修羅戰，摧阿修羅眾，諸天得勝，還歸天宮。」",
    "T02n0099_040:0294c13_1": "佛告諸比丘：「釋提桓因興四種兵，與阿修羅戰，精勤得勝。",
    "T02n0099_040:0294c14_2": "諸比丘！",
    "T02n0099_040:0294c14_3": "釋提桓因於三十三天為自在王，常以精勤方便，亦常讚歎精勤之德。",
    "T02n0099_040:0294c16_4": "汝等比丘正信非家，出家學道，當勤精進，讚歎精勤。」",
    "T02n0099_040:0294c17_5": "佛說此經已，諸比丘聞佛所說，歡喜奉行。",
    "T02n0099_040:0294c19_0": "（一一一五）如是我聞：一時，佛住舍衛國祇樹給孤獨園。",
    "T02n0099_040:0294c20_1": "爾時，世尊告諸比丘：「過去世時，有一聚落，有諸仙人於聚落邊空閑處住止。",
    "T02n0099_040:0294c21_2": "「時，有諸天、阿修羅去聚落不遠，對陣戰鬪。",
    "T02n0099_040:0294c22_3": "「爾時，毘摩質多羅阿修羅王除去五飾，脫去天冠，却傘蓋，除劍刀，屏寶拂，脫革屣，至彼仙人住處，入於門內，周向看視，不顧眄諸仙人，亦不問訊。",
    "T02n0099_040:0294c26_4": "看已，還出。",
    "T02n0099_040:0294c26_5": "「時，有一仙人遙見毘摩質多羅阿修羅王除去五飾入園，看已，還出。",
    "T02n0099_040:0294c28_6": "見已，語諸仙人言：『此何等人？",
    "T02n0099_040:0294c29_0": "有不調伏色，不似人形，非威儀法，似田舍兒，非長者子，除去五飾，入於園門，高視觀看，亦不顧眄問訊諸仙人。』",
    "T02n0099_040:0295a02_1": "有一仙人答言：『此是毘摩質多羅阿修羅王，除去五飾，觀看而去。』",
    "T02n0099_040:0295a04_2": "彼仙人言：『此非賢士，不好不善，非賢非法，除去五飾，來入園門，看已，還去，亦不顧眄問訊諸仙人。",
    "T02n0099_040:0295a06_3": "以是故，當知天眾增長，阿修羅損減。』",
    "T02n0099_040:0295a07_4": "「時，釋提桓因除去五飾，入仙人住處，與諸仙人面相問訊慰勞，然後還出。",
    "T02n0099_040:0295a09_5": "「復有仙人見天帝釋除去五飾，入於園門，周遍問訊。",
    "T02n0099_040:0295a10_6": "見已，問諸仙人：『此是何人？",
    "T02n0099_040:0295a11_0": "入於園林，有調伏色，有可適人色，有威儀色，非田舍兒，似族姓子，除去五飾，來入園門，周遍問訊，然後還出。』",
    "T02n0099_040:0295a13_1": "有仙人答言：『此是天帝釋，除去五飾，來入園門，周遍問訊，然後還去。』",
    "T02n0099_040:0295a15_2": "彼仙人言：『此是賢士，善好真實威儀法，除去五飾，來入園門，周遍問訊，然後還去，以是當知天眾增長，阿修羅眾損減。』",
    "T02n0099_040:0295a18_3": "「時，毘摩質多羅阿修羅王聞仙人稱歎諸天，聞已，瞋恚熾盛。",
    "T02n0099_040:0295a19_4": "「時，彼空處仙人聞阿修羅王瞋恚熾盛，往詣毘摩質多羅阿修羅王所，而說偈言：「『仙人故來此，　　求乞施無畏，　　汝能施無畏，　　賜牟尼恩教。』",
    "T02n0099_040:0295a24_0": "「毘摩質多羅以偈答言：「『於汝仙人所，　　無有施無畏，　　違背阿修羅，　　習近帝釋故。",
    "T02n0099_040:0295a27_0": "　　於此諸無畏，　　當遺以恐怖。』",
    "T02n0099_040:0295a28_0": "「仙人復說偈言：「『隨行殖種子，　　隨類果報生，　　來乞於無畏，　　遺之以恐怖。",
    "T02n0099_040:0295b02_0": "　　當獲無盡畏，　　施畏種子故。』",
    "T02n0099_040:0295b03_0": "「時，諸仙人於毘摩質多羅阿修羅王面前說呪已，凌虛而逝。",
    "T02n0099_040:0295b04_1": "「即於是夜，毘摩質多羅阿修羅王心驚三起，眠中聞惡聲言：『釋提桓因興四種兵，與阿修羅戰！』",
    "T02n0099_040:0295b06_2": "驚覺恐怖，慮戰必敗，退走而還阿修羅宮。",
    "T02n0099_040:0295b07_3": "「時，天帝釋敵退得勝已，詣彼空閑仙人住處，禮諸仙人足已，退於西面諸仙人前，東向而坐。",
    "T02n0099_040:0295b09_4": "「時，東風起，有異仙人即說偈言：「『今此諸牟尼，　　出家來日久，　　腋下流汗臭，　　莫順坐風下。",
    "T02n0099_040:0295b13_0": "　　千眼可移坐，　　此臭難可堪。』",
    "T02n0099_040:0295b14_0": "「時，天帝釋說偈答言：「『種種眾香華，　　結以為華鬘，　　今之所聞香，　　其香復過是，　　寧久聞斯香，　　未曾生厭患。』」",
    "T02n0099_040:0295b18_0": "佛告諸比丘：「彼天帝釋於三十三天為自在王，恭敬出家人，亦常讚歎出家人，亦常讚歎恭敬之德。",
    "T02n0099_040:0295b20_1": "汝等比丘正信非家，出家學道，常應恭敬諸梵行者，亦當讚歎恭敬之德。」",
    "T02n0099_040:0295b22_2": "佛說此經已，諸比丘聞佛所說，歡喜奉行。",
    "T02n0099_040:0295b24_0": "（一一一六）如是我聞：一時，佛住舍衛國祇樹給孤獨園。",
    "T02n0099_040:0295b25_1": "時，天帝釋晨朝來詣佛所，稽首佛足，以帝釋神力，身諸光明遍照祇樹精舍。",
    "T02n0099_040:0295b27_0": "時，釋提桓因說偈問佛言：「為殺於何等，　　而得安隱眠？",
    "T02n0099_040:0295b29_0": "　為殺於何等，　　而得無憂畏？",
    "T02n0099_040:0295c01_0": "　為殺何等法，　　瞿曇所讚歎？」",
    "T02n0099_040:0295c02_0": "爾時，世尊說偈答言：「害兇惡瞋恚，　　而得安隱眠，　害兇惡瞋恚，　　心得無憂畏。",
    "T02n0099_040:0295c05_0": "　瞋恚為毒根，　　滅彼苦種子，　滅彼苦種子，　　而得無憂畏。",
    "T02n0099_040:0295c07_0": "　彼苦種滅故，　　賢聖所稱歎。」",
    "T02n0099_040:0295c08_0": "爾時，釋提桓因聞佛所說，歡喜隨喜，作禮而去。",
    "T02n0099_040:0295c10_0": "（一一一七）如是我聞：一時，佛住舍衛國祇樹給孤獨園。",
    "T02n0099_040:0295c11_1": "爾時，世尊告諸比丘：「於月八日，四大天王勅遣大臣，案行世間：『為何等人供養父母、沙門、婆羅門，宗親尊重，作諸福德，見今世惡，畏後世罪，行施作福，受持齋戒，於月八日、十四日、十五日，及神變月，受戒布薩？』",
    "T02n0099_040:0295c16_0": "至十四日，遣太子下，觀察世間：『為何等人供養父母，乃至受戒布薩？』",
    "T02n0099_040:0295c17_1": "至十五日，四大天王自下世間，觀察眾生：『為何等人供養父母，乃至受戒布薩？』",
    "T02n0099_040:0295c19_2": "諸比丘！",
    "T02n0099_040:0295c19_3": "爾時，世間無有多人供養父母，乃至受戒布薩者。",
    "T02n0099_040:0295c20_4": "「時，四天王即往詣三十三天集法講堂，白天帝釋：『天王當知，今諸世間，無有多人供養父母，乃至受戒布薩。』",
    "T02n0099_040:0295c23_5": "時，三十三天眾聞之不喜，轉相告語：『今世間人，不賢不善，不好不類，無真實行，不供養父母，乃至不受戒布薩。",
    "T02n0099_040:0295c25_6": "緣斯罪故，諸天眾減，阿修羅眾當漸增廣。』",
    "T02n0099_040:0295c26_7": "「諸比丘！",
    "T02n0099_040:0295c27_8": "爾時，世間若復多人供養父母，乃至受戒布薩者，四天王至三十三天集法講堂，白天帝釋：『天王當知，今諸世間，多有人民供養父母，乃至受戒布薩。』",
    "T02n0099_040:0296a01_9": "時，三十三天心皆歡喜，轉相告語：『今諸世間，賢聖真實如法，多有人民供養父母，乃至受戒布薩。",
    "T02n0099_040:0296a03_10": "緣斯福德，阿修羅眾減，諸天眾增廣。』",
    "T02n0099_040:0296a04_11": "「時，天帝釋知諸天眾皆歡喜已。",
    "T02n0099_040:0296a05_12": "即說偈言：「『若人月八日，　　十四十五日，　　及神變之月，　　受持八支齋。",
    "T02n0099_040:0296a08_0": "　　如我所修行，　　彼亦如是修。』」",
    "T02n0099_040:0296a09_0": "爾時，世尊告諸比丘：「彼天帝釋所說偈言：「『若人月八日，　　十四十五日，　　及神變之月，　　受持八支齋。",
    "T02n0099_040:0296a12_0": "　　如我所修行，　　彼亦如是修。』",
    "T02n0099_040:0296a13_0": "「此非善說。",
    "T02n0099_040:0296a13_1": "所以者何？",
    "T02n0099_040:0296a13_2": "彼天帝釋自有貪、恚、癡患，不脫生、老、病、死、憂、悲、惱、苦故。",
    "T02n0099_040:0296a14_3": "「若阿羅漢比丘！",
    "T02n0099_040:0296a15_4": "諸漏已盡，所作已作，離諸重擔，斷諸有結，心善解脫，說此偈言：「『若人月八日，　　十四十五日，　　及神變之月，　　受持八支齋。",
    "T02n0099_040:0296a19_0": "　　如我所修行，　　彼亦如是修。』",
    "T02n0099_040:0296a20_0": "「如是說者，則為善說。",
    "T02n0099_040:0296a20_1": "所以者何？",
    "T02n0099_040:0296a20_2": "阿羅漢比丘離貪、恚、癡，已脫生、老、病、死、憂、悲、惱、苦，是故此偈則為善說。」",
    "T02n0099_040:0296a22_3": "佛說此經已，諸比丘聞佛所說，歡喜奉行。",
    "T02n0099_040:0296a24_0": "（一一一八）如是我聞：一時，佛住舍衛國祇樹給孤獨園。",
    "T02n0099_040:0296a25_1": "爾時，世尊告諸比丘：「過去世時，毘摩質多羅阿修羅王疾病困篤，往詣釋提桓因所，語釋提桓因言：『憍尸迦！",
    "T02n0099_040:0296a27_2": "當知我今疾病困篤，為我療治，令得安隱！』",
    "T02n0099_040:0296a28_3": "釋提桓因語毘摩質多羅阿修羅言：『汝當授我幻法，我當療治汝病，令得安隱。』",
    "T02n0099_040:0296b01_4": "毘摩質多羅阿修羅語帝釋言：『我當還問諸阿修羅眾，聽我者，當授帝釋阿修羅幻法。』",
    "T02n0099_040:0296b03_5": "「爾時，毘摩質多羅阿修羅即往至諸阿修羅眾中，語諸阿修羅言：『諸人當知，我今疾病困篤，往詣釋提桓因所，求彼治病。",
    "T02n0099_040:0296b06_6": "彼語我言：「汝能授我阿修羅幻法者，當治汝病，令得安隱。」",
    "T02n0099_040:0296b07_7": "我今當往為彼說阿修羅幻法。』",
    "T02n0099_040:0296b08_8": "「時，有一詐偽阿修羅語毘摩質多羅阿修羅：『其彼天帝釋質直好信不虛偽，但語彼言：「天王！",
    "T02n0099_040:0296b10_9": "此阿修羅幻法，若學者，令人墮地獄，受罪無量百千歲。」",
    "T02n0099_040:0296b12_10": "彼天帝釋必當息意，不復求學，當言：「汝去！",
    "T02n0099_040:0296b13_11": "令汝病差，可得安隱！」』",
    "T02n0099_040:0296b13_12": "「時，毘摩質多羅阿修羅復往帝釋所，說偈白言：「『千眼尊天王，　　阿修羅幻術，　　皆是虛誑法，　　令人墮地獄。",
    "T02n0099_040:0296b17_0": "　　無量百千歲，　　受苦無休息。』",
    "T02n0099_040:0296b18_0": "「時，天帝釋語毘摩質多羅阿修羅言：『止！",
    "T02n0099_040:0296b18_1": "止！",
    "T02n0099_040:0296b19_0": "如是幻術，非我所須，汝且還去，令汝身病寂滅休息，得力安隱！』」",
    "T02n0099_040:0296b20_1": "佛告諸比丘：「釋提桓因於三十三天為自在王，長夜真實，不幻不偽，賢善質直。",
    "T02n0099_040:0296b22_2": "汝等比丘正信非家，出家學道，亦應如是不幻不偽，賢善質直，當如是學。」",
    "T02n0099_040:0296b24_0": "佛說此經已，諸比丘聞佛所說，歡喜奉行。",
    "T02n0099_040:0296b25_0": "（一一一九）如是我聞：一時，佛住舍衛國祇樹給孤獨園。",
    "T02n0099_040:0296b26_1": "爾時，世尊告諸比丘：「時，有天帝釋及鞞盧闍那子婆稚阿修羅王，有絕妙之容，於晨朝時，俱詣佛所，稽首佛足，退坐一面。",
    "T02n0099_040:0296b29_0": "時，天帝釋及鞞盧闍那子婆稚阿修羅王，身諸光明，普照祇樹給孤獨園。」",
    "T02n0099_040:0296c01_1": "爾時，鞞盧闍那阿修羅王說偈白佛：「人當勤方便，　　必令利滿足，　是利滿足已，　　何須復方便。」",
    "T02n0099_040:0296c05_0": "時，天帝釋復說偈言：「若人勤方便，　　必令利滿足，　是利滿足已，　　修忍無過上。」",
    "T02n0099_040:0296c08_0": "說是偈已，俱白佛言：「世尊！",
    "T02n0099_040:0296c08_1": "何者善說？」",
    "T02n0099_040:0296c08_2": "世尊告言：「汝等所說，二說俱善。」",
    "T02n0099_040:0296c09_3": "然今汝等復聽我說。",
    "T02n0099_040:0296c11_0": "「一切眾生類，　　悉皆求己利，　彼彼諸眾生，　　各自求所應。",
    "T02n0099_040:0296c13_0": "　世間諸和合，　　及與第一義，　當知世和合，　　則為非常法。",
    "T02n0099_040:0296c15_0": "　若人勤方便，　　必令利滿足，　是利滿足已，　　修忍無過上。」",
    "T02n0099_040:0296c17_0": "爾時，天帝釋及鞞盧闍那子婆稚阿修羅王聞佛所說，歡喜隨喜，作禮而去。",
    "T02n0099_040:0296c19_0": "爾時，世尊告諸比丘：「釋提桓因於三十三天為自在王，修行於忍，讚歎於忍。",
    "T02n0099_040:0296c20_1": "汝等比丘正信非家，出家學道，亦應如是修行於忍，讚歎於忍！」",
    "T02n0099_040:0296c22_2": "佛說此經已，諸比丘聞佛所說，歡喜奉行。",
    "T02n0099_040:0296c24_0": "（一一二〇）如是我聞：一時，佛住舍衛國祇樹給孤獨園。",
    "T02n0099_040:0296c25_1": "爾時，世尊告諸比丘：「過去世時，有天帝釋白佛言：『世尊！",
    "T02n0099_040:0296c26_2": "我今受如是戒：「乃至佛法住世，盡其形壽，有惱我者，要不反報加惱於彼。」』",
    "T02n0099_040:0296c28_3": "時，毘摩質多羅阿修羅王聞天帝釋受如是戒：『乃至佛法住世，盡其形壽，有惱我者，我不反報加惱於彼。』",
    "T02n0099_040:0297a01_4": "聞已，執持利劍，逆道而來。",
    "T02n0099_040:0297a02_5": "「時，天帝釋遙見毘摩質多羅阿修羅王執持利劍，逆道而來，即遙告言：『阿修羅！",
    "T02n0099_040:0297a04_6": "住！",
    "T02n0099_040:0297a04_7": "縛汝勿動！』",
    "T02n0099_040:0297a04_8": "「毘摩質多羅阿修羅王即不得動，語帝釋言：『汝今豈不受如是戒：「若佛法住世，盡其形壽，有惱我者，必不還報。」",
    "T02n0099_040:0297a07_9": "耶？』",
    "T02n0099_040:0297a07_10": "天帝釋答言：『我實受如是戒，但汝息住受縛。』",
    "T02n0099_040:0297a08_11": "阿修羅言：『今且放我！』",
    "T02n0099_040:0297a09_0": "帝釋答言：『汝若約誓不作亂者，然後放汝。』",
    "T02n0099_040:0297a10_0": "阿修羅言：『放我當如法作。』",
    "T02n0099_040:0297a10_1": "帝釋答言：『先如法作，然後放汝！』",
    "T02n0099_040:0297a11_2": "「時，毘摩質多羅阿修羅王即說偈言：「『貪欲之所趣，　　及瞋恚所趣，　　妄語之所趣，　　謗毀賢聖趣。",
    "T02n0099_040:0297a15_0": "　　我若嬈亂者，　　趣同彼趣趣。』",
    "T02n0099_040:0297a16_0": "「釋提桓因復告言：『放汝令去，隨汝所安。』",
    "T02n0099_040:0297a16_1": "「爾時，天帝釋令阿修羅王作約誓已，往詣佛所，稽首佛足，退坐一面，白佛言：『世尊！",
    "T02n0099_040:0297a18_2": "我於佛前受如是戒：「乃至佛法住世，盡其形壽，有惱我者，我不反報。」",
    "T02n0099_040:0297a20_3": "毘摩質多羅阿修羅王聞我受戒，手執利劍，隨路而來。",
    "T02n0099_040:0297a21_4": "我遙見已，語言：「阿修羅！",
    "T02n0099_040:0297a22_5": "住！",
    "T02n0099_040:0297a22_6": "住！",
    "T02n0099_040:0297a22_7": "縛汝勿動！」",
    "T02n0099_040:0297a22_8": "彼阿修羅言：「汝不受戒耶？」",
    "T02n0099_040:0297a23_9": "我即答言：「我實受戒，且汝今住，縛汝勿動。」",
    "T02n0099_040:0297a24_10": "彼即求脫，我告彼言：「若作約誓不作亂者，當令汝脫。」",
    "T02n0099_040:0297a25_11": "阿修羅言：「且當放我，當說約誓。」",
    "T02n0099_040:0297a26_12": "我即告言：「先說約誓，然後放汝。」",
    "T02n0099_040:0297a27_13": "彼即說偈，作約誓言：「『貪欲之所趣，　　及瞋恚所趣，　　妄語之所趣，　　謗毀賢聖趣，　　我若作嬈亂，　　趣同彼趣趣。』",
    "T02n0099_040:0297b02_0": "「『如是。",
    "T02n0099_040:0297b02_1": "世尊！",
    "T02n0099_040:0297b02_2": "我要彼阿修羅王令說約誓，為是法不？",
    "T02n0099_040:0297b03_3": "彼阿修羅復為嬈亂不？』",
    "T02n0099_040:0297b03_4": "「佛告天帝釋：『善哉！",
    "T02n0099_040:0297b04_5": "善哉！",
    "T02n0099_040:0297b04_6": "汝要彼約誓，如法不違，彼亦不復敢作嬈亂。』",
    "T02n0099_040:0297b05_7": "爾時，天帝釋聞佛所說，歡喜隨喜，作禮而去。」",
    "T02n0099_040:0297b07_0": "爾時，世尊告諸比丘：「彼天帝釋於三十三天為自在王，不為嬈亂，亦常讚歎不嬈亂法。",
    "T02n0099_040:0297b09_1": "汝等比丘正信非家，出家學道，亦應如是行不嬈亂，亦當讚歎不擾亂法。」",
    "T02n0099_040:0297b10_2": "佛說此經已，諸比丘聞佛所說，歡喜奉行。",
    "T02n0099_040:0297b12_0": "雜阿含經卷第四十"
}