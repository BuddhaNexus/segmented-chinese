{
    "T02n0119_001:0510b14_0": "佛說鴦崛髻經",
    "T02n0119_001:0510b16_0": "西晉沙門法炬譯",
    "T02n0119_001:0510b17_0": "聞如是：一時，婆伽婆在舍衛城祇樹給孤獨園。",
    "T02n0119_001:0510b18_1": "爾時，眾多比丘到時著衣持鉢，入舍衛城乞食。",
    "T02n0119_001:0510b19_2": "時，眾多比丘入舍衛城乞食，聞王波斯匿宮門外，有眾多人民，各携手啼哭喚呼，便作是說：「於此國土有大惡賊名鴦崛髻，殺害人民暴虐無慈心，村落居止不得寧息，城廓亦不得寧息，人民亦不得寧息。",
    "T02n0119_001:0510b23_3": "殺害人民各取一指用作華髻，以是故名曰鴦崛髻，願王當降伏此人。」",
    "T02n0119_001:0510b25_4": "時，眾多比丘，從舍衛城乞食已過，食後攝衣鉢，澡手洗足，以尼師檀著肩上，詣世尊所，頭面禮足在一面坐。",
    "T02n0119_001:0510b27_5": "時，諸比丘白世尊言：「我等眾多比丘，到時著衣持鉢，入舍衛城乞食。",
    "T02n0119_001:0510b29_6": "便聞拘婆羅王在宮門外，有眾多人民携手啼哭，便作是說：『今境界中有大賊名鴦崛髻，殺害人民至各取一指用作花髻，以是故名曰鴦崛髻，願當降伏彼。』」",
    "T02n0119_001:0510c03_7": "時世尊從比丘聞，即從坐起若鴦崛髻居三處，世尊便往彼所。",
    "T02n0119_001:0510c05_8": "時，有眾人擔薪負草及耕田人，有行路人詣世尊所，語世尊言：「沙門莫從此道行。",
    "T02n0119_001:0510c07_9": "所以然者，此道中有鴦崛髻，殺害人民無有慈心於眾生，城廓村落皆為彼人所害，彼殺人以指作花髻。",
    "T02n0119_001:0510c09_10": "觸嬈世尊，諸有沙門人民之類從此道行者，十人共集然後得過，或二十人、或三十人、或四十人、或五十人、或百人、或千人，然後得過。",
    "T02n0119_001:0510c12_11": "彼鴦崛髻從意所欲皆取食之。」",
    "T02n0119_001:0510c13_12": "時，世尊遂便前行，無退轉意。",
    "T02n0119_001:0510c14_13": "時，鴦崛髻遙見世尊來，見已便作是念：「諸有人民欲來過此道者，十人共集至，或千人然後得過，隨意所欲而殺害之。",
    "T02n0119_001:0510c16_14": "然此沙門獨來無伴，我今當取殺之。」",
    "T02n0119_001:0510c17_15": "時鴦崛髻即拔腰劍往至世尊所。",
    "T02n0119_001:0510c18_16": "時，世尊遙見鴦崛髻來便復道還。",
    "T02n0119_001:0510c19_17": "時，鴦崛髻走逐世尊，盡其力勢欲及世尊然不能及。",
    "T02n0119_001:0510c20_18": "時，鴦崛髻便作是念：「我走能逮象、亦能及馬、亦能及車、亦能及暴惡牛、亦能及人，然此沙門行亦不疾，然盡其力勢不能及。」",
    "T02n0119_001:0510c23_19": "時，鴦崛髻遙語世尊言：「住！",
    "T02n0119_001:0510c23_20": "住！",
    "T02n0119_001:0510c23_21": "沙門。」",
    "T02n0119_001:0510c23_22": "世尊告曰：「我久自住，然汝不住。」",
    "T02n0119_001:0510c24_23": "時，鴦崛髻便說此偈：「沙門行言住，　　謂我言不住，　沙門說此義，　　自住我不住。」",
    "T02n0119_001:0510c28_0": "爾時世尊語鴦崛髻言：「汝聽我所說，我住汝不住義。」",
    "T02n0119_001:0510c29_1": "時便說偈言：「世尊常自住，　　一切蒙其恩，　汝自殺害心，　　亦不避惡行。」",
    "T02n0119_001:0511a03_0": "爾時鴦崛髻便作是念：「我今作惡行耶？」",
    "T02n0119_001:0511a03_1": "時，鴦崛髻，便說偈言：「於我發慈心，　　沙門說此偈。」",
    "T02n0119_001:0511a06_0": "　即時捨腰劍，　　五體歸命佛。",
    "T02n0119_001:0511a07_0": "　頭面而禮足，　　求為作沙門，　佛言來比丘，　　即受具足戒。",
    "T02n0119_001:0511a09_0": "諸佛世尊常法，如諸佛世尊作是言：「善來！",
    "T02n0119_001:0511a09_1": "比丘！」",
    "T02n0119_001:0511a10_2": "即時鬚髮自墮猶如剃頭，經七日中，若彼所著袈裟極妙細滑，若施布劫貝育越衣，則化成袈裟。",
    "T02n0119_001:0511a12_3": "世尊作是說已：「善來！",
    "T02n0119_001:0511a12_4": "比丘！",
    "T02n0119_001:0511a12_5": "當修梵行於我法中，無憍慢意當盡苦源本。」",
    "T02n0119_001:0511a13_6": "時，鴦崛髻鬚髮自墮，身著袈裟在世尊後。",
    "T02n0119_001:0511a14_7": "時，世尊將鴦崛髻在後行，從闍梨園詣祇洹便就座坐。",
    "T02n0119_001:0511a16_8": "時，鴦崛髻為諸尊長比丘所教訓威儀禮節，作是教訓已，所以族姓子，以信堅固出家學道修無上梵行，盡生死源梵行已立，所作已辦，更不復受母胎。",
    "T02n0119_001:0511a19_9": "時，鴦崛髻成阿羅漢。",
    "T02n0119_001:0511a19_10": "時，尊者鴦崛髻，修阿練若行無人之處，常乞食不選擇家，著五納衣人所不利。",
    "T02n0119_001:0511a21_11": "時，王波斯匿集四部兵，集四部兵已出舍衛城，欲往殺賊鴦崛髻。",
    "T02n0119_001:0511a23_12": "時，波斯匿王便作是念：「可先往至世尊所，以此義具向世尊說，若世尊教勅者，我當奉行。」",
    "T02n0119_001:0511a25_13": "時，波斯匿王詣祇洹步行至世尊所。",
    "T02n0119_001:0511a26_0": "夫剎利王種有五相。",
    "T02n0119_001:0511a26_1": "云何為五？",
    "T02n0119_001:0511a26_2": "謂蓋、天冠、朱拂柄、劍寶、履屣，盡捨著一面，頭面禮足在一面坐。",
    "T02n0119_001:0511a28_3": "時，波斯匿王坐已，世尊問曰：「王何故集四部兵，塵土坌衣來至我所？」",
    "T02n0119_001:0511a29_4": "時，波斯匿王白世尊言：「於此舍衛城有賊名鴦崛髻，殺害人民無有慈心，城廓村落皆厭患之，人民分離，彼殺害人民已而取其指用作華髻。",
    "T02n0119_001:0511b03_5": "欲往殺彼人。」",
    "T02n0119_001:0511b04_6": "世尊告曰：「若今王見鴦崛髻剃除鬚髮著三法衣，以信堅固出家學道，王欲取云何？」",
    "T02n0119_001:0511b06_7": "王報言：「當取何為？",
    "T02n0119_001:0511b06_8": "當問訊禮敬，承事供養，無有害心向。",
    "T02n0119_001:0511b07_9": "然！",
    "T02n0119_001:0511b07_10": "世尊。",
    "T02n0119_001:0511b07_11": "彼兇惡人無有慈心於眾生類，能修沙門行耶？」",
    "T02n0119_001:0511b08_12": "時，尊者鴦崛髻，去世尊不遠結加趺坐，直身正意繫念在前。",
    "T02n0119_001:0511b10_13": "時，世尊舉右手示鴦崛髻處：「大王！",
    "T02n0119_001:0511b10_14": "此是賊鴦崛髻。」",
    "T02n0119_001:0511b11_15": "時，波斯匿王見鴦崛髻已，便懷恐怖衣毛皆竪。",
    "T02n0119_001:0511b12_16": "時世尊告王波斯匿言：「大王！",
    "T02n0119_001:0511b12_17": "勿懷恐怖，自到彼所自當與王語。」",
    "T02n0119_001:0511b13_18": "時，波斯匿王便往至鴦崛髻所，到已頭面禮足在一面立。",
    "T02n0119_001:0511b14_19": "時，波斯匿王問鴦崛髻言：「尊者鴦崛髻，今名何等？」",
    "T02n0119_001:0511b16_20": "鴦崛髻答言：「大王！",
    "T02n0119_001:0511b16_21": "我名伽瞿，母名曼多耶尼。」",
    "T02n0119_001:0511b17_22": "王報言：「汝善自勉進，我今盡形壽供養尊者伽瞿，衣被、飯食、病瘦醫藥、床臥具，無所悋惜，常當以法擁護。」",
    "T02n0119_001:0511b19_23": "時，波斯匿王頭面禮足繞三匝，詣世尊所頭面禮足在一面坐。",
    "T02n0119_001:0511b20_24": "時，波斯匿王白世尊言：「世尊，不降伏者能降伏之，如來皆使剛強者降伏，乃不加刀杖降伏眾生。",
    "T02n0119_001:0511b22_25": "我有眾多事欲還國。」",
    "T02n0119_001:0511b23_26": "世尊告曰：「今正是時隨意所欲。」",
    "T02n0119_001:0511b24_27": "時，波斯匿王即從座起，頭面禮足繞三匝便退而去。",
    "T02n0119_001:0511b25_28": "時，鴦崛髻，即其日著衣持鉢入舍衛城乞食。",
    "T02n0119_001:0511b26_29": "時，鴦崛髻乞食時，見一女人懷妊，欲產未得時產，見已便作是念：「此眾生甚為苦惱。」",
    "T02n0119_001:0511b28_30": "時，鴦崛髻入舍衛城乞食，食後攝衣鉢澡手洗足，以尼師檀著肩上，便至世尊所頭面禮足在一面坐。",
    "T02n0119_001:0511c01_31": "時，指髻白世尊言：「我向者著衣持鉢，入舍衛城乞食。",
    "T02n0119_001:0511c02_32": "乞食時見一女人懷妊欲產，然不得時產，見已我便作是念：『此眾生類甚為苦惱。』」",
    "T02n0119_001:0511c04_33": "世尊告曰：「汝！",
    "T02n0119_001:0511c04_34": "指髻，往彼女人所便語彼女人言：『諸聖所生，我從聖生以來，不自憶殺害眾生命，以至誠語，使彼女人安隱得產。』」",
    "T02n0119_001:0511c07_35": "爾時，指髻白世尊言：「此非於彼我有妄語耶？",
    "T02n0119_001:0511c08_36": "所以然者，我於此身殺害無數百千眾生。」",
    "T02n0119_001:0511c09_37": "世尊告曰：「汝處俗時，今處聖時不與本同。",
    "T02n0119_001:0511c10_38": "汝指髻入舍衛城於街巷作是唱令：『諸賢當護五事。",
    "T02n0119_001:0511c11_39": "以何為五？",
    "T02n0119_001:0511c11_40": "不殺生、不與取、不婬、不妄語、不飲酒。",
    "T02n0119_001:0511c12_41": "所以然者，殺生之報，以刀施得刀報，盜報增益貧窮、婬報妻婦增益姦邪、妄語報眾生口氣臭穢、飲酒報增益眾亂。』",
    "T02n0119_001:0511c15_42": "往彼女人所，到已語彼女人言：『我從聖生以來，未曾憶殺害眾生，以是真誠語使女人安隱得產。』」",
    "T02n0119_001:0511c17_43": "對曰：「如是，世尊。」",
    "T02n0119_001:0511c17_44": "時，指髻到時著衣持鉢，入舍衛城乞食。",
    "T02n0119_001:0511c18_45": "於街巷作是唱令：「諸賢當護五事，至女人安隱得產。」",
    "T02n0119_001:0511c19_46": "漸往至彼女人所。",
    "T02n0119_001:0511c20_47": "到已語女人言：「我自從聖生，不自憶殺害一人命，以是真誠語使女人安隱得產。」",
    "T02n0119_001:0511c22_48": "時，指髻說是語適竟，彼女人即得產。",
    "T02n0119_001:0511c22_49": "時，指髻食後欲出舍衛城。",
    "T02n0119_001:0511c23_50": "有一人以石打指髻身，復有一人以杖打指髻身，復有一人以刀斫指髻身體破。",
    "T02n0119_001:0511c25_51": "時指髻頭破身血，出舍衛城到世尊所。",
    "T02n0119_001:0511c26_52": "時，世尊遙見指髻來，頭破血流污僧伽梨身體破，見已語言：「忍勿發惡意，此之行報無數百千劫當入地獄中，今所受報亦不足言。」",
    "T02n0119_001:0511c29_53": "時指髻白言：「如是！",
    "T02n0119_001:0511c29_54": "世尊！",
    "T02n0119_001:0511c29_55": "如是！",
    "T02n0119_001:0511c29_56": "如來！」",
    "T02n0119_001:0512a01_57": "時，指髻以和悅心即於佛前，說此偈言：「我忍甚堅固，　　無有增減心，　我今聞正法，　　是故不懈慢。",
    "T02n0119_001:0512a04_0": "　聞法亦堅固，　　好信佛法僧，　親近善知識，　　諸能分別法。",
    "T02n0119_001:0512a06_0": "　我曾為惡賊，　　名曰鴦崛髻，　為水所漂溺。",
    "T02n0119_001:0512a07_1": "　　自歸命三佛，　當歸自歸命，　　於法分別法，　已得三達智，　　還得佛迹處。",
    "T02n0119_001:0512a10_0": "　本為放逸行，　　殺害眾生命，　今名至誠諦，　　不復殺害人。",
    "T02n0119_001:0512a12_0": "　身口之所行，　　意亦無所害，　彼名為殺者，　　不為人所嫉。",
    "T02n0119_001:0512a14_0": "　夫年少比丘，　　亦應佛戒律，　此明照世間，　　如月雲霧消。",
    "T02n0119_001:0512a16_0": "　前為婬逸行，　　後改不復犯，　此明照世間，　　如月雲霧消。",
    "T02n0119_001:0512a18_0": "　為水所漂沒，　　亦如被練剛，　巧匠解木理，　　智者自修身。",
    "T02n0119_001:0512a20_0": "　或以加刀杖，　　或鞭韁靽[革*周]，　無力亦無持，　　為佛所降伏。",
    "T02n0119_001:0512a22_0": "　亦不希望死，　　亦不希望生，　自觀察時節，　　安詳不卒暴。」",
    "T02n0119_001:0512a24_0": "爾時，世尊觀樂指髻，便告諸比丘：「汝等，頗見比丘中如我弟子，有捷疾智聞法便解，所謂伽瞿比丘聞法便解。」",
    "T02n0119_001:0512a26_1": "諸比丘言：「不也。",
    "T02n0119_001:0512a26_2": "世尊！」",
    "T02n0119_001:0512a26_3": "爾時，世尊告諸比丘：「我聲聞中第一比丘有捷疾智，所謂指髻比丘是。」",
    "T02n0119_001:0512a28_4": "爾時，諸比丘聞佛所說，歡喜奉行。",
    "T02n0119_001:0512b01_0": "佛說鴦崛髻經"
}