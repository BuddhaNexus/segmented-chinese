{
    "T15n0635_004:0503b02_0": "佛說弘道廣顯三昧經卷第四",
    "T15n0635_004:0503b04_0": "西晉月氏三藏竺法護譯",
    "T15n0635_004:0503b05_0": "不起法忍品第九",
    "T15n0635_004:0503b06_0": "時阿耨達謂軟首曰：「不起法忍當云何得乎？」",
    "T15n0635_004:0503b07_0": "軟首答曰：「忍不生色、痛、想、行、識，是謂菩薩得不起忍。",
    "T15n0635_004:0503b08_1": "「又復龍王！",
    "T15n0635_004:0503b08_2": "菩薩所得不起法忍，等見眾生以致是忍；等彼眾生如其所生；等見眾生亦無有生；等見眾生以如自然；等見一切若如其相，亦不與等而見其等，是謂菩薩等見忍空。",
    "T15n0635_004:0503b12_3": "「云何為空？",
    "T15n0635_004:0503b12_4": "眼以色識、耳之聲識、鼻而香識、口之味識、身所更識、心受法識。",
    "T15n0635_004:0503b14_0": "如諸情空，其忍亦空、過忍亦空、現忍亦空，如其忍空，眾生亦空。",
    "T15n0635_004:0503b15_1": "何用為空？",
    "T15n0635_004:0503b15_2": "以欲為空，恚、怒、癡空，如眾生空，顛倒亦空，欲垢起滅亦悉為空，作是智行，斯謂菩薩。",
    "T15n0635_004:0503b17_3": "行應不起法忍之者，其等眾生已應向脫。",
    "T15n0635_004:0503b18_4": "何則如是？",
    "T15n0635_004:0503b18_5": "又彼菩薩而作是念：『如其以空，至於我垢及諸眾生，空無所有。",
    "T15n0635_004:0503b20_6": "御欲如此，是欲已脫，於本自無。",
    "T15n0635_004:0503b21_0": "一切眾生，如此之忍於欲自在，以脫是欲根寂無處，其永不滅無脫不脫，亦無有得至脫者也，若斯永脫則彼是故住處自然。』",
    "T15n0635_004:0503b23_1": "「又此，龍王！",
    "T15n0635_004:0503b24_2": "若有菩薩行應忍者，拔度一切不有其勞。",
    "T15n0635_004:0503b25_3": "所以者何？",
    "T15n0635_004:0503b25_4": "見諸眾生本都無縛，於本自脫。",
    "T15n0635_004:0503b26_0": "彼作此念：『是諸眾生悉著一欲，行者不著而脫本法，一切眾生著其不諦妄想之念，菩薩了此，終始無著已脫法本』。",
    "T15n0635_004:0503b28_1": "「又復龍王！",
    "T15n0635_004:0503b28_2": "得不起法忍菩薩者，雖未得達佛要行處，然是菩薩不住凡夫、學無學處，普入諸處習度無惓，不於欲處有其婬行、恚處不怒、癡處不愚；不於處所以無欲住離眾欲際，御持諸姓導化眾生，自無欲垢貪著穢行。",
    "T15n0635_004:0503c04_3": "彼於魔界及與佛界，并自然相而無疑惑，亦不念其法性之處。",
    "T15n0635_004:0503c06_4": "普現於彼眾生之界，了知識處、法非法處，曉入行處以慧而觀。",
    "T15n0635_004:0503c07_5": "於行之處及生死處，亦不生死入隨生死，所在諸處為造德本守靜不疲，解知生死如無生死，不以賢聖修應而脫。」",
    "T15n0635_004:0503c10_6": "時阿耨達謂軟首曰：「如仁軟首而作是言，菩薩不以修應向脫，其曉是學斯則菩薩修應向脫。",
    "T15n0635_004:0503c12_7": "何謂菩薩修應向脫？」",
    "T15n0635_004:0503c12_8": "軟首答曰：「得不退轉，是謂菩薩修應向脫。",
    "T15n0635_004:0503c13_9": "「又復龍王！",
    "T15n0635_004:0503c13_10": "菩薩曉知有念未脫，為諸隨念眾生等故，建立精進化轉無念，言有吾我亦為未脫。",
    "T15n0635_004:0503c15_11": "「又復龍王！",
    "T15n0635_004:0503c16_12": "其菩薩者已無吾我，向諸縛著眾生類故，為起大悲而以度之。",
    "T15n0635_004:0503c17_13": "彼見生死都無生死，生諸所生以其無生，眾生無生而皆等見，為諸倚著眾生之故現生受身，永無其生亦不有終，是慧菩薩應修向脫，執權而還還住生死，現在所生受身之處，濟化愚冥導以智慧，得免罪苦；菩薩以空故應寂向脫，以權而還反于生死，為諸眾生興發大悲，菩薩無相修應向脫；弘權而還還遊生死，向諸隨念眾生之故為起大悲；菩薩無願修應向脫，執權而還還住生死，為諸隨願眾生之類，向發大悲化行無願脫乎。",
    "T15n0635_004:0503c27_14": "「龍王！",
    "T15n0635_004:0503c27_15": "菩薩解入無所有法，不捨眾生入於無我及人命壽，不忘道場，曉入無量果致大人三十二相，終寂靜寞無寂不寂亦無其亂，等過諸行，無心意識不違本願，昇普智心等離眾念，權曉眾生種種意行，得賢聖者及非賢聖，勤以精進立正聖法無淫泆行，建志不捨，寂與不寂等皆濟度，無念不念，其不整者佛土莊飾嚴整立之，過俗向脫脫不離俗。",
    "T15n0635_004:0504a06_16": "如是龍王！",
    "T15n0635_004:0504a06_17": "以執智權有賢聖定，是為菩薩修應向脫。",
    "T15n0635_004:0504a08_0": "「譬如，龍王！",
    "T15n0635_004:0504a08_1": "聲聞之行修應向脫，名曰往還。",
    "T15n0635_004:0504a08_2": "以成其道，不能前進發於無上、建立大悲而化眾生。",
    "T15n0635_004:0504a10_3": "如其菩薩亦應修脫無復動搖，成不退轉往還乎。",
    "T15n0635_004:0504a11_4": "龍王！",
    "T15n0635_004:0504a11_5": "修應向脫，無疑會當得至道果。",
    "T15n0635_004:0504a12_0": "又如菩薩修應向脫，都不忘於聲聞之果受菩薩道，以是聲聞修應向脫為有其限，如菩薩者永無其限。",
    "T15n0635_004:0504a14_1": "譬如龍王！",
    "T15n0635_004:0504a14_2": "有二匹夫在峻山頂而欲自投，其一人者力贔勇悍，權策通捷宿習機宜，曉了諸變無事不貫，從其峻山而已自投，忽爾復還住彼山頂，由其勇勢爽健猛達，身昇最力輕驫翻疾，強惈所致而使無墮亦不所住。",
    "T15n0635_004:0504a19_3": "如其一人志怯意弱亦無權謀，於其山上不能自投。",
    "T15n0635_004:0504a20_4": "如是龍王！",
    "T15n0635_004:0504a20_5": "其菩薩者於空無相願，觀覩諸法無所作念，如是觀訖，又復能以權慧之力，為眾生故住普智心。",
    "T15n0635_004:0504a23_0": "其峻山者謂是無數；其慧博達顯大力者，譬執權慧行菩薩也。",
    "T15n0635_004:0504a24_1": "其修權慧菩薩行者，不處生死不住無為，是謂菩薩披普智鎧。",
    "T15n0635_004:0504a25_2": "如入死生抽拔眾生，令發菩薩大乘之行；其劣弱者住彼山上不能返還，譬之聲聞不入生死無益眾生。",
    "T15n0635_004:0504a28_3": "「若是，龍王！",
    "T15n0635_004:0504a28_4": "其有菩薩聞是脫慧要行品者，斯輩，世尊！",
    "T15n0635_004:0504a29_5": "皆得堅固於無上正真道意，疾近佛坐濟度三界。」",
    "T15n0635_004:0504b01_6": "說是法時，會中菩薩七千人得不退轉。",
    "T15n0635_004:0504b03_0": "眾要法品第十",
    "T15n0635_004:0504b04_0": "時阿耨達龍王太子，其名感動，前白佛言：「今吾，世尊！",
    "T15n0635_004:0504b05_1": "以無貪心自歸三尊，願使是經久住於世，護正法故。",
    "T15n0635_004:0504b06_2": "唯，世尊！",
    "T15n0635_004:0504b06_3": "志發無上正真道意，願造斯行樂興達之，得了心本，明曉道本及諸法本，自致成佛最正之覺，當廣宣道化潤眾生。",
    "T15n0635_004:0504b09_4": "又唯，世尊！",
    "T15n0635_004:0504b09_5": "其諸菩薩聞此清淨大道法品而不信樂不奉行者，當知斯輩菩薩之類，為魔所魘，亦不得疾近普智心行。",
    "T15n0635_004:0504b11_6": "所以者何？",
    "T15n0635_004:0504b12_7": "從斯世尊法品要義出生菩薩，自致成佛、伏魔外道，去、來、現在諸佛正覺皆由是法。」",
    "T15n0635_004:0504b14_8": "爾時賢者須菩提謂太子：「感動！",
    "T15n0635_004:0504b14_9": "如仁賢者了解心本、明盡道本及諸法本，若得成其覺諸法者，此何心本而得了耶？」",
    "T15n0635_004:0504b16_10": "曰：「其本者，唯，須菩提！",
    "T15n0635_004:0504b17_11": "是之本者以心本也。」",
    "T15n0635_004:0504b17_12": "須菩提曰：「心為何本？」",
    "T15n0635_004:0504b18_13": "曰：「本乎婬、怒、癡也。」",
    "T15n0635_004:0504b18_14": "曰：「婬、怒、癡為何本耶？」",
    "T15n0635_004:0504b19_15": "曰：「以念、無念為本也。」",
    "T15n0635_004:0504b19_16": "須菩提曰：「云何，賢者！",
    "T15n0635_004:0504b20_17": "婬、怒、癡本，為從其無念興起生耶？」",
    "T15n0635_004:0504b20_18": "曰：「須菩提！",
    "T15n0635_004:0504b21_19": "婬、怒、癡本，不念無念亦不生也。",
    "T15n0635_004:0504b21_20": "又其本者，不起為本。",
    "T15n0635_004:0504b22_21": "又須菩提！",
    "T15n0635_004:0504b22_22": "所可言者此何心本？",
    "T15n0635_004:0504b23_23": "為心本者其本清淨，斯謂心本。",
    "T15n0635_004:0504b23_24": "如本清淨，彼無婬欲、恚怒、癡垢。」",
    "T15n0635_004:0504b24_25": "曰：「族姓子！",
    "T15n0635_004:0504b24_26": "欲生起生，彼從何生？",
    "T15n0635_004:0504b25_27": "而常生生如無斷耶？」",
    "T15n0635_004:0504b25_28": "曰：「須菩提！",
    "T15n0635_004:0504b25_29": "其欲當生而已生生，於心本者不有著生。",
    "T15n0635_004:0504b26_30": "唯，須菩提！",
    "T15n0635_004:0504b27_31": "若彼心本有其著者，則終無致至清淨者；是故心本都無著也。",
    "T15n0635_004:0504b28_32": "由是知欲亦為清淨。」",
    "T15n0635_004:0504b29_33": "須菩提曰：「云何族姓子！",
    "T15n0635_004:0504b29_34": "了知欲耶？」",
    "T15n0635_004:0504b29_35": "曰：「以因緣之起生也，其無因緣為不有生。",
    "T15n0635_004:0504c01_36": "唯，須菩提！",
    "T15n0635_004:0504c02_37": "修淨念者了欲無也。」",
    "T15n0635_004:0504c02_38": "須菩提曰：「又云何乎？",
    "T15n0635_004:0504c03_39": "族姓子！",
    "T15n0635_004:0504c03_40": "菩薩為應修淨念耶？」",
    "T15n0635_004:0504c03_41": "曰：「須菩提！",
    "T15n0635_004:0504c04_0": "菩薩於行而修諸行，是謂菩薩修淨行者也。",
    "T15n0635_004:0504c05_0": "唯，須菩提！",
    "T15n0635_004:0504c05_1": "其有菩薩都為眾生，被大德鎧化至泥洹，等見眾生本如泥洹，是則菩薩修淨念行。",
    "T15n0635_004:0504c07_2": "唯，須菩提！",
    "T15n0635_004:0504c07_3": "其菩薩者，為諸聲聞及緣一覺隨應說法，不隨是化，斯謂菩薩修淨念行。",
    "T15n0635_004:0504c09_4": "唯，須菩提！",
    "T15n0635_004:0504c09_5": "又彼菩薩自寂其欲、靜眾生欲，是謂菩薩為修淨行。",
    "T15n0635_004:0504c10_6": "又須菩提！",
    "T15n0635_004:0504c10_7": "其菩薩者，在於淨念而見不修，又於不淨而見修淨，是謂菩薩修淨行者。」",
    "T15n0635_004:0504c12_8": "爾時須菩提謂王太子感動曰：「又云何乎？",
    "T15n0635_004:0504c13_9": "族姓之子！",
    "T15n0635_004:0504c13_10": "菩薩於淨而見不修，於其不修見淨修念？」",
    "T15n0635_004:0504c14_11": "曰：「須菩提！",
    "T15n0635_004:0504c14_12": "修淨念者，謂修眼色、耳聲、鼻香、舌味、身更、心所受法，見悉不修、法性無二，謂修。",
    "T15n0635_004:0504c16_13": "三界不著是菩薩住，住以善權，斯曰修念。",
    "T15n0635_004:0504c17_14": "菩薩作此行，須菩提！",
    "T15n0635_004:0504c17_15": "則謂修淨念行者也。」",
    "T15n0635_004:0504c18_16": "於是世尊歎太子曰：「善哉善哉！",
    "T15n0635_004:0504c19_17": "如若正士感動所言，修淨如斯！",
    "T15n0635_004:0504c19_18": "是為菩薩應修淨行。",
    "T15n0635_004:0504c20_19": "今若所說皆佛威神，其有菩薩修行如此，是乃應興大乘之行，當知斯輩堅固普智。」",
    "T15n0635_004:0504c22_20": "於是太子感動白佛：「云何，世尊！",
    "T15n0635_004:0504c23_0": "菩薩得以無欲之心應自歸佛？」",
    "T15n0635_004:0504c23_1": "曰：「族姓子！",
    "T15n0635_004:0504c23_2": "若有菩薩了知諸法無我、人、壽，無色無想亦無法相，不於法性而見如來！",
    "T15n0635_004:0504c25_3": "如是菩薩為應無欲自歸命佛。",
    "T15n0635_004:0504c26_4": "如如來法彼則法性，如其法性為普所至，有得致是法性之法則知諸法，斯謂菩薩以無欲心應自歸法。",
    "T15n0635_004:0504c28_5": "其法性者，彼為無數。",
    "T15n0635_004:0504c29_6": "習無數者即是聲聞。",
    "T15n0635_004:0504c29_7": "又如菩薩等見無數，於其無數而不有數亦不二者，斯謂菩薩以無欲心應自歸依。」",
    "T15n0635_004:0505a02_8": "說是語時，太子感動得柔順忍，來會色、欲諸天、龍、人，聞此法品等二萬眾，皆發無上正真道意。",
    "T15n0635_004:0505a05_0": "受封拜品第十一",
    "T15n0635_004:0505a06_0": "爾時龍王阿耨達與宮夫人、太子、眷屬俱而圍繞，自歸三尊，都以宮室并池所有，供奉世尊及比丘僧以為精舍，又復言曰：「吾今，世尊！",
    "T15n0635_004:0505a08_1": "興發是願，從斯大池出流四河充于四海，從其！",
    "T15n0635_004:0505a10_0": "世尊！",
    "T15n0635_004:0505a10_1": "四河之流，若龍、鬼、人、飛鳥、走獸，二足、四足有含命類，飲此流者，願其一切皆發無上正真道意。",
    "T15n0635_004:0505a12_2": "宿不發者，飲此水已使成其行，速在佛座，降却魔眾、伏諸外道。」",
    "T15n0635_004:0505a13_3": "時世尊笑。",
    "T15n0635_004:0505a13_4": "諸佛笑法口出五色，奮耀奕奕光焰無數，震照十方無量佛世，明踰日月、須彌珠寶，諸天、魔宮及釋、梵殿，一切天光盡翳無明。",
    "T15n0635_004:0505a16_5": "是時無數億千天眾，莫不懷悅發願聖覺。",
    "T15n0635_004:0505a17_6": "光徹阿鼻諸大地獄，有被明者尋免眾苦，皆志無上正真道意。",
    "T15n0635_004:0505a19_7": "還繞世尊乃無數匝，忽從頂入。",
    "T15n0635_004:0505a19_8": "爾時賢者名曰披耆(晉言：辯辭也)，見其光明輒從坐起，整著衣服偏袒右臂，向佛跪膝恭撿又言，歎頌世尊，而以偈曰：「其色無量見者悅，　　人雄至最獨世尊！",
    "T15n0635_004:0505a24_0": "　滅除眾冥與大明，　　執持威神說笑意。",
    "T15n0635_004:0505a25_0": "　百福所詠德七滿，　　得智光明演慧行；　為法上講惟法王，　　世尊今笑何瑞應？",
    "T15n0635_004:0505a27_0": "　具見誠諦常樂信，　　根定寂靜眾權敬；　化度一切以寂然，　　德過無極說笑故。",
    "T15n0635_004:0505a29_0": "　梵聲清徹甚軟和，　　鸞音商雅踰諸樂；　眾音備足無缺減，　　解散笑故宣布示。",
    "T15n0635_004:0505b02_0": "　智脫之明應慧度，　　行常清淨樂淡然；　權曉眾行普智具，　　賢聖導王說笑義。",
    "T15n0635_004:0505b04_0": "　智辯通達慧無極，　　現力無量神足備；　十力已具普感動，　　天師現笑用何故？",
    "T15n0635_004:0505b06_0": "　身光無數照杳冥，　　大千眾明不能蔽；　踰越日月及珠火，　　威聖之光無等倫。",
    "T15n0635_004:0505b08_0": "　功德滿足若如海，　　順化菩薩以智明；　懷慧無限散眾疑，　　興發何故而有笑？",
    "T15n0635_004:0505b10_0": "　尊度三界無有極，　　權道眾生除諸穢；　能淨欲垢化無餘，　　天顏含笑為誰興？",
    "T15n0635_004:0505b12_0": "　如來所由普感動，　　震動天龍諸鬼神；　稽首受禮於法王，　　蒙說笑意決眾疑。」",
    "T15n0635_004:0505b14_0": "是時佛告耆年辯辭賢者：「汝見阿耨達不？",
    "T15n0635_004:0505b14_1": "供如來故造此嚴飾。」",
    "T15n0635_004:0505b15_2": "曰：「然。",
    "T15n0635_004:0505b15_3": "世尊！",
    "T15n0635_004:0505b15_4": "已而見之。」",
    "T15n0635_004:0505b15_5": "曰：「是龍王以於九十六億諸佛，施種德本，今受封拜，如吾前世為定光佛世尊所決：『汝當來世得致為佛，號名能仁如來、無著、平等正覺、通行備足、為最眾祐、無上法御、天人之師，號佛、世尊！』",
    "T15n0635_004:0505b20_6": "是時龍王為長者子，其號名曰比守陀來(來丹本未，晉言：淨意)，聞吾受決尋轉興願：『使吾來世得其拜署，若斯梵志，為是定光佛所決也。』",
    "T15n0635_004:0505b23_7": "爾時淨意長者子者，阿耨達是！",
    "T15n0635_004:0505b23_8": "又斯龍王當於賢劫中，在此池中莊飾種種，鮮交眾寶若天宮室，當悉進奉賢劫千佛。",
    "T15n0635_004:0505b25_9": "斯諸如來盡知王意，率皆說此清淨法品，悉坐是處等亦如今；又及如前拘樓秦佛、文尼、迦葉，同共坐此師子之座，及其最後樓至如來，亦當轉此法品要義。",
    "T15n0635_004:0505b29_10": "無熱龍王當供養賢劫千佛從聞是法，諸佛眾會悉同如今。",
    "T15n0635_004:0505c01_11": "是阿耨達後無數世，奉諸如來事眾正覺，修梵淨行常護正法勸進菩薩！",
    "T15n0635_004:0505c03_12": "然後七百無數劫已，當得作佛，號阿耨達如來、無著、平等正覺、通行備足、無上法御、天人之師，為佛、世尊！",
    "T15n0635_004:0505c05_13": "「如是賢者！",
    "T15n0635_004:0505c06_0": "無熱如來得為佛時，其土人民都無貪婬、恚怒、愚癡，永無相侵不相論短。",
    "T15n0635_004:0505c07_1": "何則然者？",
    "T15n0635_004:0505c07_2": "以彼眾生志行備故。",
    "T15n0635_004:0505c08_3": "如是賢者！",
    "T15n0635_004:0505c08_4": "阿耨達佛、至真、如來，乃當應壽八十億載，弟子之眾亦八十億，如其始會之為清淨，從始至終無異缺減，如此之比數百千會，當有通辯受決菩薩四千億人都悉集會，又諸發意菩薩行者不可計數。",
    "T15n0635_004:0505c13_5": "「無熱如來當為佛時，其土清淨紺琉璃為地，天金分錯飾用諸寶，以眾明珠造作樓閣及經行地。",
    "T15n0635_004:0505c15_6": "彼土眾生若興食想應輒百味，悉得五通。",
    "T15n0635_004:0505c16_7": "其國處所人民居止，但以珍琦、被服、飲食、娛樂自由，悉如第四兜術天上。",
    "T15n0635_004:0505c17_8": "彼不二念，又無貪欲婬行之心，而諸眾生法樂自娛，其土人民都無欲垢。",
    "T15n0635_004:0505c19_9": "若彼如來敷雨法說不有勞想，神變無數以演洪化，宣示經法永無其難，方適說法眾生輒度。",
    "T15n0635_004:0505c21_10": "何則然者？",
    "T15n0635_004:0505c22_0": "以彼一切志純熟故。",
    "T15n0635_004:0505c22_1": "「又其如來自於三千大千世界，唯一法化無外異道；又若如來欲會眾時，輒放身光盡明其界，彼土人民尋皆有念：『世尊覺來將演法化故揚光耳！』",
    "T15n0635_004:0505c25_2": "各承佛聖神足飛來詣佛聽法。",
    "T15n0635_004:0505c26_3": "「又彼如來終無不定，乘大聖神忽昇空中去地七丈，就其自然師子之座，廣為眾會進講法說，普土見之，譬如覩其日月宮殿明盛滿時。",
    "T15n0635_004:0505c29_4": "眾生種德故生彼土，其國人民觀於世尊師子之座，懸在虛空而無所著，尋解諸法亦空無著。",
    "T15n0635_004:0506a02_5": "當爾之時悉得法忍。",
    "T15n0635_004:0506a03_6": "其如來者但說金剛定入之門，不有聲聞、緣覺雜言。",
    "T15n0635_004:0506a04_7": "所以唯演金剛定者，譬如金剛所可著處靡不降徹。",
    "T15n0635_004:0506a05_8": "而彼如來所可說法，亦如金剛，鑽碎吟疑住著諸見。",
    "T15n0635_004:0506a06_9": "「如是賢者！",
    "T15n0635_004:0506a07_0": "阿耨達佛若現滅度，而其世界有尊菩薩，名曰持願，當授其決然後現滅。",
    "T15n0635_004:0506a08_1": "其佛方滅，持願菩薩即得無上最正之覺，尋補佛處，號曰等世如來、無著、平等正覺！",
    "T15n0635_004:0506a10_2": "其土所有神通菩薩及上弟子眾會多少，如阿耨達！」",
    "T15n0635_004:0506a11_3": "時阿耨達王之太子名曰當(丹常)信，敬心悅欣，以寶明珠、交露飾蓋進奉如來，叉手白佛：「誰當於時得為持願菩薩者耶？」",
    "T15n0635_004:0506a14_4": "是時世尊知王太子當信意向，告阿難曰：「其時持願菩薩大士當補佛處者，今龍王子當(丹常)信是也！",
    "T15n0635_004:0506a16_5": "時阿耨達如來方滅，持願菩薩尋昇佛座；又其等世如來、無著、平等正覺方適得佛，亦便轉此法品正要。」",
    "T15n0635_004:0506a19_6": "當佛說是封拜品時，四萬菩薩得無從生忍，十方世界來會菩薩、釋、梵、持世、天、龍、鬼神，聞佛說此封拜法已，悉皆喜悅懽心踊躍信樂遂生，五體稽首各還宮殿。",
    "T15n0635_004:0506a22_7": "阿耨達王與諸太子眷屬圍遶，勅伊羅蠻龍象王曰：「為如來故造作交露琦珍寶車，使其廣博殊妙無極，當以奉送至真正覺！",
    "T15n0635_004:0506a25_8": "尋應受教。」",
    "T15n0635_004:0506a25_9": "輒為如來化作七寶珠交露車，令極高大廣博嚴飾。",
    "T15n0635_004:0506a27_10": "世尊菩薩及諸弟子悉就車坐，無熱龍王太子眷屬，心懷恭恪手共挽車，從其宮中出于大池，如來神旨忽昇鷲山。",
    "T15n0635_004:0506b01_0": "囑累法藏品第十二",
    "T15n0635_004:0506b02_0": "於是世尊到鷲山已，即告慈氏、軟首童子并眾菩薩曰：「諸族姓子！",
    "T15n0635_004:0506b03_1": "以阿耨達所問道品宜重宣廣，使諸未聞而得聞之。」",
    "T15n0635_004:0506b04_2": "慈氏、軟首而俱白佛：「唯願如來垂慈當說。」",
    "T15n0635_004:0506b05_3": "於時世尊尋輒揚光，光色無數，天地震動至于六反，光明鑠鑠乃曜十方，十方佛土諸尊菩薩神通備者，尋明飛來，到皆稽首各便就坐。",
    "T15n0635_004:0506b08_4": "王阿闍世、夫人、婇女、太子、眷屬、舉國臣民、長者、居士、梵志、學者，見是光明，又聞如來從無熱還，各捨其事悉詣鷲山，到世尊前肅然加敬叉手為禮，問訊如來：「景福無量乎！」",
    "T15n0635_004:0506b12_5": "即退還坐觀佛無厭。",
    "T15n0635_004:0506b13_6": "如來身光明，悉普至無極世界，諸大地獄眾窈冥處靡不降徹，諸在地獄無不被明。",
    "T15n0635_004:0506b15_0": "又其光明而出聲曰：「能仁如來於無熱池弘說清淨道品要法，今還鷲山而重演化。」",
    "T15n0635_004:0506b16_1": "又其音聲徹諸地獄，十方地獄眾生之類，所受苦痛應時得免，悉遙見佛及諸眾會，皆自悲嗟：「嗚呼世尊！",
    "T15n0635_004:0506b19_2": "吾等受此苦痛無數地獄之酸，六火圍遶燒炙苦毒，鋒瘡萬端鑊湯之難，諸變種種更斯眾痛日月彌遠。",
    "T15n0635_004:0506b21_3": "善哉世人，值奉如來，稟佛道化得離三苦，吾等宿世雖遇諸佛，不受法化使被眾痛，蒙賴如來所說法品，令諸殃罪而輒微輕。」",
    "T15n0635_004:0506b24_4": "當爾之時，十方地獄一切眾生，得萬有億千，悉發無上正真道意，遙承佛聖，皆同聲曰：「一切苦痛本為清淨，其了本者則無顛倒，吾等但坐不了之故，更諸地獄眾苦無數，願使一切速解正真。」",
    "T15n0635_004:0506b29_0": "爾時佛告慈氏菩薩、軟首童子及阿難曰：「諸族姓等！",
    "T15n0635_004:0506c01_1": "當勤受此是經要說，持諷誦讀以宣流布，廣為學者演說斯法，使諸四輩加心專習，是慧要行積辯句義。",
    "T15n0635_004:0506c03_2": "若族姓子及族姓女，發心怡悅向樂是經，當為斯輩解此奧藏深邃諸義，道之無府眾經所歸，諸佛積要微妙無量，若所授者，當令字句了了分明使無增減。",
    "T15n0635_004:0506c07_3": "又諸族姓若賢男女，在於過去恒沙諸佛所作功德施行種種，受持諸佛所可說法，一一專習勤心奉行。",
    "T15n0635_004:0506c09_4": "若復施、戒、忍、進、定、智，行是六度億百千劫，奉是諸佛并眾弟子，衣被、飯食、床臥、醫藥、香華、伎樂，進諸所欲；又造精舍經行之地，奉敬如是不可稱計；至諸世尊般泥洹已，為諸如來起七寶塔，一一供養諸如來塔，香華、伎樂、繒綵、幡蓋、進然香燈，又懸夜光明月諸寶，供養如是極多無數，斯所行德集會計之，都不如是族姓男女逮得一聞此阿耨達龍王所問決諸狐疑法品義也。",
    "T15n0635_004:0506c17_5": "所以者何？",
    "T15n0635_004:0506c18_6": "以斯法藏出生諸佛菩薩要行慧之最故，何況奉持、執卷誦讀，以無疑心體解深妙，復以所聞宣示流布，斯諸功德不可測量也。」",
    "T15n0635_004:0506c22_0": "是時慈氏、軟首童子、賢者阿難俱白佛言：「甚未曾有。",
    "T15n0635_004:0506c23_1": "唯然，世尊！",
    "T15n0635_004:0506c23_2": "又若如來慈降一切興有大悲，乃為十方去來現在菩薩行者、天、龍、鬼神、諸眾生故，弘說是法無極清淨道品之義。",
    "T15n0635_004:0506c26_0": "又復世尊！",
    "T15n0635_004:0506c26_1": "若族姓子及族姓女，聞阿耨達龍王所問決狐疑經，不即受持樂習誦讀，又不廣博布示等學，亦不興心勸助之者，當知是輩族姓男女，以為眾魔及魔官屬，并邪外道之所得便，常在羅網結疑中也。」",
    "T15n0635_004:0507a01_2": "時佛歎曰：「快哉所言！",
    "T15n0635_004:0507a02_3": "誘進一切使習斯法，令行應之。」",
    "T15n0635_004:0507a02_4": "如來又曰：「當以是經數為四輩宣廣說之。」",
    "T15n0635_004:0507a03_5": "爾時慈氏、軟首菩薩、賢者阿難皆白佛言：「唯願世尊輒當受持布演是法。",
    "T15n0635_004:0507a05_6": "又復世尊！",
    "T15n0635_004:0507a05_7": "此經名何？",
    "T15n0635_004:0507a06_8": "當云何奉？」",
    "T15n0635_004:0507a06_9": "世尊告曰：「斯乎族姓！",
    "T15n0635_004:0507a06_10": "名『阿耨達龍王所問決諸狐疑清淨法品』，亦名『弘道廣顯定意』，當勤受持斯經之要。",
    "T15n0635_004:0507a08_11": "又族姓等！",
    "T15n0635_004:0507a09_0": "是道品者珍護諸法經之淵海也。」",
    "T15n0635_004:0507a09_1": "慈氏菩薩、軟首童子及諸來會神通菩薩，釋、梵、持世、天、龍、鬼神同聲白佛：「甚善如來！",
    "T15n0635_004:0507a11_2": "快說是法。",
    "T15n0635_004:0507a11_3": "吾等，世尊！",
    "T15n0635_004:0507a12_4": "在所聚落、國界、縣邑有行是法，當共躬身營護斯輩，其聞此者令無邪便；吾等亦當受持是經，使普流布而常無斷。」",
    "T15n0635_004:0507a14_5": "佛歎慈氏、軟首童子并眾菩薩曰：「善哉諸族姓子！",
    "T15n0635_004:0507a15_6": "卿等所言勸樂將來諸學菩薩，快甚乃爾！」",
    "T15n0635_004:0507a16_7": "佛說此已，十方來會神通菩薩七萬二千悉逮顯定；五萬四千天、龍、鬼、人，皆發無上正真道意；五千天人得生法眼。",
    "T15n0635_004:0507a19_8": "阿耨達龍王、慈氏菩薩、軟首童子、一切菩薩、賢者阿難，來會四輩，及諸天、龍、種種鬼神，人與非人，聞佛說是，莫不歡喜，稽首佛足各便而退。",
    "T15n0635_004:0507a23_0": "佛說弘道廣顯三昧經卷第四"
}