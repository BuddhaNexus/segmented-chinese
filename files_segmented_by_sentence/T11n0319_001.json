{
    "T11n0319_001:0902b03_0": "大聖文殊師利菩薩佛剎功德莊",
    "T11n0319_001:0902b04_0": "嚴經卷上",
    "T11n0319_001:0902b07_0": "開府儀同三司特進試鴻臚卿肅國",
    "T11n0319_001:0902b08_0": "公食邑三千戶賜紫贈司空諡大鑒",
    "T11n0319_001:0902b09_0": "正號大廣智大興善寺三藏沙門",
    "T11n0319_001:0902b10_0": "不空奉　詔譯",
    "T11n0319_001:0902b11_0": "如是我聞：一時薄伽梵，住王舍城鷲峯山中，與大苾芻眾一千人俱；菩薩八萬四千，皆於無上正等菩提得不退轉，所謂慈氏菩薩、文殊師利菩薩、觀自在菩薩、得大勢菩薩而為上首；復有七十二俱胝諸天眾俱，皆悉住於菩薩之乘；復有天帝釋，娑訶世界主大梵天王，與其眷屬四萬天眾俱，亦皆住於菩薩之乘。",
    "T11n0319_001:0902b19_0": "復有四阿蘇羅王，所謂毘摩質多羅阿蘇羅王、末利阿蘇羅王、驢肩阿蘇羅王、歡喜阿蘇羅王，與百千阿蘇羅眷屬俱。",
    "T11n0319_001:0902b22_0": "復有六萬二千諸大龍王，所謂難陀龍王、鄔波難陀龍王、水天龍王、摩那斯龍王、地持龍王、無熱惱龍王、蘇迷盧龍王、伏魔龍王、月上龍王，如是等而為上首。",
    "T11n0319_001:0902b25_1": "復有四大天王，所謂持國天王、增長天王、廣目天王、多聞天王，與百千藥叉眷屬俱，所謂金毘羅大藥叉、阿吒嚩俱大藥叉、針毛大藥叉、妙慧大藥叉、形相大藥叉、遍形藥叉、不動藥叉，如是等而為上首。",
    "T11n0319_001:0902c02_0": "時王舍城國王大臣，及諸四眾，天龍藥叉人非人等，各以衣服飲食臥具醫藥種種資具，於如來所恭敬尊重而為奉獻。",
    "T11n0319_001:0902c05_0": "爾時世尊受王請食，於晨朝時著衣持鉢，與諸苾芻及於天人百千之眾前後圍繞，向王舍城未生怨王宮。",
    "T11n0319_001:0902c07_1": "以佛威神力故，大神境通放百千種妙色光明，百千音樂同時俱奏，雨眾妙華，烏鉢羅華、鉢頭摩華、俱勿頭華、芬陀利華，繽紛而下。",
    "T11n0319_001:0902c10_2": "是時如來以神通力，隨按足處涌寶蓮華大如車輪，白銀為莖黃金為葉，吠瑠璃寶以為其鬚，於華臺中有化菩薩結加趺坐。",
    "T11n0319_001:0902c13_3": "是諸菩薩，與寶蓮華俱遶王舍城，右旋七匝而說頌言：「商主利益世間者，　　拔濟有情為福田，　釋雄寂靜大威德，　　世尊今當入此城。",
    "T11n0319_001:0902c17_0": "　若有樂求生天眾，　　解脫生老病死苦，　欲求摧伏魔羅軍，　　應當供養釋師子。",
    "T11n0319_001:0902c19_0": "　牟尼名號甚難聞，　　多俱胝劫行精進，　悲愍世間作利益，　　大仙今入此王城。",
    "T11n0319_001:0902c21_0": "　無量無邊劫行施，　　飲食衣服及車乘，　所愛男女并妻子，　　及捨王位入於城。",
    "T11n0319_001:0902c23_0": "　能施手足與眼耳，　　捨頭及鼻諸支分，　由具一切捨功德，　　獲於殊勝薩婆若。",
    "T11n0319_001:0902c25_0": "　善學檀那淨律儀，　　於戒無缺人中勝，　具足忍辱勝功德，　　寂靜心意今入城。",
    "T11n0319_001:0902c27_0": "　修習精進俱胝劫，　　厭離悲愍觀世間，　入於禪定住寂靜，　　是大梵音今入城。",
    "T11n0319_001:0902c29_0": "　無量智慧無等倫，　　猶若虛空無有際，　善忍功德戒亦然，　　如是勝行皆清淨。",
    "T11n0319_001:0903a02_0": "　勤勇摧伏魔羅眾，　　獲不動慧無憂惱，　微妙法輪依教轉，　　大法自在今入城。",
    "T11n0319_001:0903a04_0": "　其有樂求我善逝，　　三十二相以莊嚴，　彼菩提心行願成，　　應往親近而供養。",
    "T11n0319_001:0903a06_0": "　斷慾瞋癡諸煩惱，　　及餘覺觀惡思欲，　速辦無量供養具，　　應當親近於大師。",
    "T11n0319_001:0903a08_0": "　若人欲求梵天位，　　釋提桓因大自在，　以妙供具諸天樂，　　應當奉獻大牟尼。",
    "T11n0319_001:0903a10_0": "　欲求輪王王四洲，　　獲得七寶願成就，　具足千子皆勇猛，　　應當供養人中尊。",
    "T11n0319_001:0903a12_0": "　欲求長者及小王，　　獲得資財無有盡，　顏貌端嚴勝眷屬，　　應速往供於牟尼。",
    "T11n0319_001:0903a14_0": "　若有修行解脫者，　　樂聞殊勝大仙法，　是故汝當速往聽，　　於此難聞今得聞。」",
    "T11n0319_001:0903a16_0": "爾時王舍大城及百千村邑聚落，聞此頌警覺已，其中男女童男童女，各齎華香燒香塗香末香華鬘，并金銀花幢幡商佉鼓角絃管種種音樂，一心思惟願佛攝受，踊躍歡喜恭敬供養。",
    "T11n0319_001:0903a20_1": "於是世尊將入城時，即舉右足按城門閫，城中之地六種震動，諸天及人百千音樂不鼓自鳴，雨天妙花，城中有情盲者得視，聾者得聞，狂者得本心，裸者得衣服，飢者得飲食，貧者得資財。",
    "T11n0319_001:0903a24_2": "當此之時，亦復不為貪欲瞋恚愚癡慳悋嫉妬忿慢之所逼惱，慈心相向猶如父子。",
    "T11n0319_001:0903a26_3": "彼樂音中而說頌曰：「世尊十力入於城，　　是大丈夫釋師子，　剎那皆獲大安樂，　　盲者得視聾得聞，　狂者復心無散亂，　　裸露之者獲衣服，　所有飢渴得飲食，　　貧窮之人獲財寶，　無量諸天在虛空，　　恭敬禮拜而讚歎，　雨花供養如來月，　　鼓角商佉諸樂音，　以佛入城悉皆奏。",
    "T11n0319_001:0903b04_4": "　　其城中地六種動，　見者奇特懷悅意，　　貪愛瞋癡而不逼，　慳嫉慢等悉皆除，　　慈心相向如父子。",
    "T11n0319_001:0903b07_0": "　如來十力入城時，　　人民安樂悉歡喜，　音樂不鼓皆自鳴，　　獲得非常極喜悅，　皆以如來威神故，　　天人蘇羅世間眾，　如是多種俱時現，　　奇特殊勝不思議，　當於世尊入城時，　　廣作多人利益事。」",
    "T11n0319_001:0903b12_0": "爾時世尊入王舍城，時有居家菩薩摩訶薩，是豪姓長者之子，名摧過咎，於里巷中遙覩世尊，相好奇特端嚴澄睟，諸根寂靜觀者無厭，住奢摩他最上調伏，防護諸根如善調象，正念不亂如淨泉池，三十二相八十隨好莊嚴其身。",
    "T11n0319_001:0903b17_1": "時彼菩薩，見如來色相端嚴成就，極生尊重淨信之心，便往佛所稽首雙足，右遶三匝却住一面。",
    "T11n0319_001:0903b19_2": "時摧過咎菩薩摩訶薩，於世尊前合掌恭敬而白佛言：「世尊！",
    "T11n0319_001:0903b20_3": "菩薩成就幾法，速得阿耨多羅三藐三菩提心，隨所悕求，淨佛國界嚴淨佛剎？」",
    "T11n0319_001:0903b23_0": "於是世尊為欲哀愍摧過咎故，知化緣將至，於衢路中住。",
    "T11n0319_001:0903b24_1": "時有無量百千俱胝人眾，皆詣佛所稽首佛足合掌而住。",
    "T11n0319_001:0903b25_2": "於虛空中，復有無量百千諸天，禮敬世尊。",
    "T11n0319_001:0903b26_3": "時薄伽梵告摧過咎菩薩摩訶薩言：「菩薩成就一法，速疾證得無上菩提，隨其意樂獲淨佛剎。",
    "T11n0319_001:0903b28_4": "云何一法？",
    "T11n0319_001:0903b28_5": "善男子！",
    "T11n0319_001:0903b29_6": "菩薩摩訶薩於一切有情起大悲愍，增上意樂應發無上菩提之心。",
    "T11n0319_001:0903c01_7": "云何增上意樂？",
    "T11n0319_001:0903c01_8": "善男子！",
    "T11n0319_001:0903c02_9": "增上意樂者，若發菩提心已，不應起少不善法行。",
    "T11n0319_001:0903c03_10": "云何少不善法行？",
    "T11n0319_001:0903c03_11": "謂不行貪愛、不行瞋恚、不行愚癡。",
    "T11n0319_001:0903c04_12": "若住居家，威儀不應行調戲行。",
    "T11n0319_001:0903c05_13": "若出家者，不應求恭敬利養，善住出家所修行法，謂一切法如實通達。",
    "T11n0319_001:0903c06_14": "云何一切法如實通達？",
    "T11n0319_001:0903c07_15": "善男子！",
    "T11n0319_001:0903c07_16": "一切法者，謂蘊、處、界。",
    "T11n0319_001:0903c07_17": "云何通達五蘊？",
    "T11n0319_001:0903c08_18": "應觀五蘊如幻，遠離、空性、無所緣、寂靜、不生不滅，作如是通達，亦不見通達者。",
    "T11n0319_001:0903c10_0": "亦無所見無知無思，亦無分別及所分別，一切分別寂滅通達，名為菩薩摩訶薩正行不捨有情。",
    "T11n0319_001:0903c12_1": "何以故？",
    "T11n0319_001:0903c12_2": "彼自知其法，如是為他有情，演說有情及法皆不可得。",
    "T11n0319_001:0903c13_3": "善男子！",
    "T11n0319_001:0903c13_4": "由一法成就故，速證無上正等菩提，則能圓滿淨佛剎土。」",
    "T11n0319_001:0903c15_5": "說此佛剎功德莊嚴成就法門時，摧過咎菩薩得無生法忍，歡喜踊躍上昇虛空，高七多羅樹，於彼眾中二千有情發菩提心。",
    "T11n0319_001:0903c17_6": "一萬四千諸天及人，遠塵離垢於諸法中得法眼淨。",
    "T11n0319_001:0903c19_7": "於是世尊熙怡微笑，從其面門放青黃赤白紅紫等光，照無量無邊世界，照已還來遶佛三匝而從頂入。",
    "T11n0319_001:0903c21_8": "是時具壽阿難陀，即從座起整理衣服，偏袒右肩，右膝著地，於世尊前說伽陀曰：「諸法自在到彼岸，　　十力導師最勝尊，　一切智者世普聞，　　唯願今說現微笑。",
    "T11n0319_001:0903c26_0": "　牟尼云何覺過去？",
    "T11n0319_001:0903c26_1": "　　云何未來悉覺悟？",
    "T11n0319_001:0903c27_0": "　現在云何而覺知？",
    "T11n0319_001:0903c27_1": "　　唯願演說現微笑。",
    "T11n0319_001:0903c28_0": "　一切有情之心行，　　下中最上之差別？",
    "T11n0319_001:0903c29_0": "　解脫諸想到彼岸，　　唯願調御說笑因。",
    "T11n0319_001:0904a01_0": "　億那庾多諸天來，　　禮敬世尊而合掌，　於大眾中生渴仰，　　唯願牟尼說妙法。",
    "T11n0319_001:0904a03_0": "「智到於彼岸，　　愆過不可得，　知一切勝行，　　何緣而現笑？",
    "T11n0319_001:0904a05_0": "　如是億俱胝，　　求法諸天眾，　無量諸苾芻，　　皆來聽正法，　供養發願故，　　無量種音聲，　一切皆渴仰，　　願佛除疑惑。」",
    "T11n0319_001:0904a09_0": "佛告具壽阿難陀：「汝今見此摧過咎菩薩摩訶薩上昇虛空，高七多羅樹不？」",
    "T11n0319_001:0904a10_1": "阿難陀白佛言：「世尊！",
    "T11n0319_001:0904a11_2": "已見。",
    "T11n0319_001:0904a11_3": "修伽陀！",
    "T11n0319_001:0904a11_4": "已見。」",
    "T11n0319_001:0904a11_5": "佛言：「阿難陀！",
    "T11n0319_001:0904a11_6": "此摧過咎菩薩，却後過於六十二阿僧企耶百千劫，於此三千大千世界離熱惱劫中，當得成阿耨多羅三藐三菩提，號寂靜調伏音聲如來、應、正等覺。",
    "T11n0319_001:0904a15_7": "阿難陀！",
    "T11n0319_001:0904a15_8": "彼寂靜調伏音聲如來，佛剎功德莊嚴，及以聲聞、菩薩之眾，亦如不動如來妙喜世界而無異也。」",
    "T11n0319_001:0904a17_9": "是時，世尊說是法已，從於彼處漸次而往未生怨王宮。",
    "T11n0319_001:0904a18_10": "到已，與苾芻眾各隨次第敷座而坐。",
    "T11n0319_001:0904a19_11": "時未生怨王。",
    "T11n0319_001:0904a20_0": "知其世尊并苾芻僧坐已，即以種種飲食色香美味，手自斟酌供養世尊及苾芻僧，悉令充足，復以上妙衣服，奉上如來及苾芻眾，為佛及僧躬自披擐。",
    "T11n0319_001:0904a23_1": "披擐已訖為佛作禮，即於佛前，退就一面處於卑座，而白佛言：「世尊！",
    "T11n0319_001:0904a24_2": "忿恨及覆并諸過咎，及以無知，從何而生？",
    "T11n0319_001:0904a25_3": "從何而滅？」",
    "T11n0319_001:0904a27_0": "佛告大王：「忿恨及覆并諸過咎，皆從我我所生。",
    "T11n0319_001:0904a28_1": "我我所者，於無處建立，若不知功德及以過患，名為無知。",
    "T11n0319_001:0904a29_2": "若如實知我我所者，智與非智不能施設。",
    "T11n0319_001:0904b01_3": "是故大王應如是學。",
    "T11n0319_001:0904b01_4": "一切有為法，本無來去亦無言說。",
    "T11n0319_001:0904b02_5": "大王！",
    "T11n0319_001:0904b02_6": "法無來去，無來去法不生不滅，無生滅者則名為智，而是無知亦名為智。",
    "T11n0319_001:0904b04_7": "何以故？",
    "T11n0319_001:0904b04_8": "諸法入出互不相知，若無所知名之為智。」",
    "T11n0319_001:0904b06_0": "爾時未生怨王白佛言：「世尊！",
    "T11n0319_001:0904b06_1": "甚奇甚特！",
    "T11n0319_001:0904b06_2": "如來、應、正等覺如是善說，我今寧可聞法中夭，不願不聞壽命長遠。」",
    "T11n0319_001:0904b08_3": "是時大王復請世尊晡時說法。",
    "T11n0319_001:0904b09_4": "爾時世尊即便聽許。",
    "T11n0319_001:0904b09_5": "飯食已訖，而收衣鉢往靈鷲山，洗足敷座入三摩地。",
    "T11n0319_001:0904b10_6": "於時世尊為欲說法，於其晡時從三摩地起。",
    "T11n0319_001:0904b11_7": "時具壽舍利子及諸大聲聞皆從定起，時文殊師利童真菩薩亦從定起，與四萬天子俱。",
    "T11n0319_001:0904b13_8": "慈氏菩薩與五千菩薩眾俱，師子勇猛雷音菩薩與五百菩薩眾俱，皆從定起，領諸眷屬前後圍繞，詣靈鷲山頭面禮佛，各各敷座退坐一面。",
    "T11n0319_001:0904b17_0": "時未生怨王與諸眷屬前後圍繞，往靈鷲山詣如來所，稽首佛足退坐一面。",
    "T11n0319_001:0904b18_1": "時王舍城，復有無量百千有情，悉皆共往鷲峯山中，至如來所，稽首佛足退坐一面。",
    "T11n0319_001:0904b21_0": "爾時舍利子，以佛威神力故，從座而起，偏袒右肩右膝著地，合掌向佛而白佛言：「世尊！",
    "T11n0319_001:0904b22_1": "如來適於王舍大城四衢路中，已為摧過咎菩薩摩訶薩，略說菩薩摩訶薩圓滿佛剎功德莊嚴。",
    "T11n0319_001:0904b25_2": "善哉！",
    "T11n0319_001:0904b25_3": "世尊！",
    "T11n0319_001:0904b25_4": "唯願廣說，如諸菩薩行菩薩行，勿令退轉無上菩提，獲一切智摧伏魔羅，降諸外道淨諸煩惱，嚴淨佛剎滿其願已，起善巧慧離於佛地，住於聲聞及緣覺地，善轉法輪修諸波羅蜜，令其獲得薩婆若智，現為菩薩與無量無數有情作大利益。",
    "T11n0319_001:0904c01_5": "於此會中有求菩提善男子、善女人，得親從佛聞說妙法，歡喜踊躍，彼歡喜已如說修行。」",
    "T11n0319_001:0904c03_6": "爾時世尊作是思惟：「我今現起如是神通，由此神通現行境界普遍十方。」",
    "T11n0319_001:0904c05_7": "即放多百千光明，一一光明，於多佛剎作那庾多百千光明，照曜於彼諸剎土中，映蔽日月，是其光明映奪眼根，所有諸天龍藥叉摩尼電火等光，悉不復現，亦無地獄色相及餘有情光明，乃至十方諸世界中輪圍山、大輪圍山、目真隣陀山、大目真隣陀山、蘇迷盧山王，及餘黑山牆壁樹林，以佛光明而照曜故悉皆透徹。",
    "T11n0319_001:0904c13_0": "爾時世尊放斯光已作謦欬聲，警覺十方無量世界。",
    "T11n0319_001:0904c14_1": "是時東方去此世界，過八十四殑伽沙數諸佛剎土，有世界名普遍，彼土有佛，號吉祥積王如來、應、正等覺，今現住世。",
    "T11n0319_001:0904c16_2": "彼佛剎中不聞聲聞、緣覺之名，唯有清淨大菩薩眾充滿其國，一一菩薩各有百俱胝不退轉菩薩摩訶薩，前後圍繞而為眷屬。",
    "T11n0319_001:0904c19_3": "彼世界中有一菩薩摩訶薩，名為法勇。",
    "T11n0319_001:0904c20_4": "以何義故名為法勇？",
    "T11n0319_001:0904c21_5": "彼吉祥積王如來處眾說法，法勇菩薩聞說法已，上昇虛空高七多羅樹，自隱其身為眾說法，所謂菩薩藏法門陀羅尼金剛句。",
    "T11n0319_001:0904c23_6": "時彼眾會咸作念言：「一切諸法唯有其聲，善男子何以故不見其身而聞其聲？」",
    "T11n0319_001:0904c25_7": "出如是聲，色成就不現；如色，聲亦爾；如聲，一切法亦爾。",
    "T11n0319_001:0904c26_8": "無量菩薩而獲得忍，以是義故名為法勇。",
    "T11n0319_001:0904c27_9": "時法勇菩薩摩訶薩，見大光明、聞謦欬聲，即時往詣吉祥積王如來所，頭面禮足退住一面，白佛言：「世尊！",
    "T11n0319_001:0905a01_10": "以何因緣於世間中有大光明及聞大謦欬聲？",
    "T11n0319_001:0905a02_11": "昔未曾有。」",
    "T11n0319_001:0905a02_12": "時吉祥積王如來告言：「善男子！",
    "T11n0319_001:0905a03_13": "西方去此過八十四殑伽沙數佛剎，有世界名娑訶，佛號釋迦牟尼如來、應、正等覺，今現住世，為欲召集十方世界俱胝那庾多諸菩薩故，而令聽法，一切毛孔放此光明及謦欬聲。」",
    "T11n0319_001:0905a07_14": "法勇菩薩即白吉祥積王如來言：「世尊！",
    "T11n0319_001:0905a08_15": "我今欲往娑訶世界，禮拜瞻覩供養承事釋迦牟尼如來、應、正等覺，兼欲見彼諸菩薩眾及聽法故。」",
    "T11n0319_001:0905a10_16": "佛言：「可往，今正是時。」",
    "T11n0319_001:0905a10_17": "法勇菩薩即與六十俱胝大菩薩眾，前後圍繞從彼土沒，猶如壯士屈伸臂頃，現此界中。",
    "T11n0319_001:0905a12_18": "是時法勇菩薩摩訶薩，作是思惟：「今我作何神境通故，往彼禮拜親覲供養釋迦牟尼如來？」",
    "T11n0319_001:0905a14_19": "作是念已，即入一切莊嚴三摩地，由是三摩地神境通威力故，令此三千大千世界，滿中妙花積至于膝，百千音樂同時俱作，寶幢幡蓋種種莊嚴，復以妙香普薰此界，猶如他化自在天宮。",
    "T11n0319_001:0905a19_20": "是時法勇菩薩現神通已，與諸菩薩詣釋迦牟尼如來所，頭面禮足右繞三匝，隨所來方以願力故，化現蓮花而坐其上。",
    "T11n0319_001:0905a22_0": "爾時南方去此過九十六俱胝那庾多佛剎，有世界名離塵，彼現有佛，號師子勇猛奮迅如來、應、正等覺，而為無量大菩薩眾恭敬圍繞。",
    "T11n0319_001:0905a25_1": "彼世界中有一菩薩摩訶薩名曰寶手。",
    "T11n0319_001:0905a25_2": "以何義故名為寶手？",
    "T11n0319_001:0905a26_3": "謂彼菩薩於諸佛土化有情時，即以右手遍捫若干諸佛世界，即隨所欲而能成辦，從其手出佛法僧聲、施戒忍進禪定智慧慈悲喜捨之聲，及餘種種百千俱胝那庾多法寶之聲，以是義故名為寶手。",
    "T11n0319_001:0905b02_0": "爾時寶手菩薩摩訶薩，見大光明、聞謦欬聲，昔所未聞昔所未見，即詣師子勇猛奮迅如來所，頭面禮足白佛言：「世尊！",
    "T11n0319_001:0905b04_1": "以何因緣而有此瑞現大光明，及聞如是大謦欬聲？」",
    "T11n0319_001:0905b05_2": "佛言：「善男子！",
    "T11n0319_001:0905b06_3": "北方去此過九十六俱胝那庾多佛剎，有世界名娑訶，佛號釋迦牟尼如來、應、正等覺，今現住彼，於一切毛孔放大光明，作謦欬聲，為欲演說佛剎功德莊嚴，令無數菩薩，各取本願佛剎莊嚴，故現斯瑞。」",
    "T11n0319_001:0905b10_4": "爾時寶手菩薩又白師子勇猛奮迅如來言：「我今欲往娑訶世界禮拜親覲供養承事釋迦牟尼如來，并見諸菩薩及聽法故。」",
    "T11n0319_001:0905b13_5": "佛言：「何用往彼雜染世界？」",
    "T11n0319_001:0905b14_0": "寶手菩薩白佛言：「世尊！",
    "T11n0319_001:0905b14_1": "釋迦牟尼如來、應、正等覺，見何義利取彼雜染世界，而乃不取淨佛國土？」",
    "T11n0319_001:0905b16_2": "佛言：「善男子！",
    "T11n0319_001:0905b16_3": "彼佛世尊昔於長夜作如是言：『願我速得成就大悲，常於弊惡有情之中，成無上正覺轉妙法輪。』」",
    "T11n0319_001:0905b18_4": "寶手菩薩復白師子勇猛奮迅如來言：「世尊！",
    "T11n0319_001:0905b19_5": "彼釋迦牟尼如來，乃能往昔發是大悲難發之願，現於如此惡世界中，如是慈尊甚為難遇，我今當往禮拜親覲。」",
    "T11n0319_001:0905b22_6": "佛言：「可往，今正是時。",
    "T11n0319_001:0905b22_7": "然汝詣彼應善謹察無自毀傷，彼佛菩薩雖為難遇，其餘有情心行險詖難可調伏。」",
    "T11n0319_001:0905b24_8": "寶手菩薩復白佛言：「彼土雖有忿恨怨讎，無傷於我，假使一切有情盡未來際，於俱胝劫瞋恨罵辱，乃至刀杖瓦石打擲，悉能受之終不加報。」",
    "T11n0319_001:0905b27_9": "時師子勇猛奮迅如來，告一切眾菩薩言：「諸善男子！",
    "T11n0319_001:0905b28_10": "汝等若能如寶手菩薩被忍辱甲冑者，可與俱往娑訶世界。」",
    "T11n0319_001:0905c01_11": "師子勇猛奮迅如來說是語已，寶手菩薩一心一意，與彼會中無量菩薩前後圍遶，於彼剎沒現此界中。",
    "T11n0319_001:0905c03_12": "時寶手菩薩即作是念：「今我以何神通境界，禮拜釋迦牟尼如來？",
    "T11n0319_001:0905c05_0": "云何安樂無量有情？」",
    "T11n0319_001:0905c05_1": "作是念已，即作神通現行境界，而以右手覆此三千大千世界，從于手中雨諸飲食衣服車乘，金銀瑠璃、真珠珂貝、珊瑚璧玉，隨諸有情心所悕願，悉能充滿；樂聞法者，即從手中而得聞法，復使無量聞法有情現證真實，亦令無數有情受勝妙樂。",
    "T11n0319_001:0905c10_2": "是時寶手菩薩摩訶薩，作如是神通境界已，與諸菩薩往詣釋迦牟尼如來所，頭面禮足，右繞三匝，隨所來方以願力故，化現蓮華而坐其上。",
    "T11n0319_001:0905c15_0": "爾時西方去此，過九十俱胝那庾多百千佛剎，有世界名寶藏，彼土有佛，號寶積王如來、應、正等覺，今現住彼。",
    "T11n0319_001:0905c17_1": "其佛剎土，清淨瑠璃之所成就，無有聲聞、緣覺，唯是清淨大菩薩眾，去來坐立於瑠璃地，皆見寶積王如來分明顯現，猶如清淨明鏡覩其面像。",
    "T11n0319_001:0905c20_2": "是諸菩薩於彼地中見佛世尊，亦復如是，見已請法，佛便為說往昔本願，彼諸菩薩聞法得忍。",
    "T11n0319_001:0905c22_3": "彼寶積王如來，常於眉間毫相摩尼寶中放大光明，遍照彼剎，日月光明悉皆映蔽不辨晝夜，以花開合方辨晝夜。",
    "T11n0319_001:0905c25_4": "時彼寶積王如來剎中，有一菩薩摩訶薩名殊勝願慧，遇釋迦牟尼如來光明照觸，聞謦欬聲，便詣寶積王如來所，頭面禮足退住一面，白佛言：「世尊！",
    "T11n0319_001:0905c28_5": "以何因緣於世間中，有如是謦欬之聲及大光明？」",
    "T11n0319_001:0905c29_6": "佛言：「善男子！",
    "T11n0319_001:0906a01_7": "東方去此過九十俱胝那庾多百千佛剎，有世界名娑訶，佛號釋迦牟尼如來、應、正等覺，為欲召集十方世界俱胝那庾多菩薩，令其聞法，遍於毛孔放大光明，作謦欬聲。」",
    "T11n0319_001:0906a05_8": "時殊勝願慧菩薩摩訶薩，聞是語已又白佛言：「世尊！",
    "T11n0319_001:0906a06_9": "我今欲往娑訶世界，禮拜親覲供養承事釋迦牟尼如來、應、正等覺，并見彼諸菩薩及聽法故。」",
    "T11n0319_001:0906a08_10": "佛言：「可往，今正是時。」",
    "T11n0319_001:0906a08_11": "爾時殊勝願慧菩薩摩訶薩，即與諸菩薩，於剎那頃來到娑訶世界。",
    "T11n0319_001:0906a10_12": "時殊勝願慧菩薩，即作是念：「今我以何神變，往彼親覲釋迦牟尼如來？」",
    "T11n0319_001:0906a11_13": "作是念已入三摩地，由此三摩地神境通故，令此三千大千世界傍生焰、魔界苦，悉皆停息，於剎那頃獲得無上殊勝安樂，及地獄火悉皆殄滅，餓鬼、畜生及焰魔界有情，所有飢渴皆獲飽滿，於剎那間便得安樂，猶如苾芻入初靜慮。",
    "T11n0319_001:0906a17_14": "當於是時，無一有情而為貪恚愚癡、忿恨惱害、慳慢嫉妬、矯誑覆藏之所逼惱，一切諸趣有情，互起慈心及利益心。",
    "T11n0319_001:0906a19_15": "是時殊勝願慧菩薩，現如是神境通已，與諸菩薩詣釋迦牟尼如來所，頭面禮足右遶三匝，隨所來方以願力故，化現蓮花而坐其上。",
    "T11n0319_001:0906a23_0": "爾時北方去此，過六萬三千佛剎，有世界名常莊嚴，彼現有佛，號生娑羅帝王。",
    "T11n0319_001:0906a24_1": "彼世界中無有在家衣俗服者，一切菩薩皆服袈裟。",
    "T11n0319_001:0906a25_2": "而彼世界尚不聞有女人之名，況胎生者，一切皆著袈裟之服，結加趺坐蓮花化生。",
    "T11n0319_001:0906a27_3": "彼佛世尊為諸菩薩，常說性印法門。",
    "T11n0319_001:0906a28_4": "云何名為性印法門？",
    "T11n0319_001:0906a29_5": "所謂發菩提心，即為滿足菩薩律儀，即入菩薩藏陀羅尼根本處；心不散動能行捨故，即入空性三摩地，住於正行故，即入無相三摩地，無所悕望故，即入無願三摩地；性離貪欲故，通達蘊、處、界，於悕望事而得覺悟，而於佛智正願無生，乃至通達一切法，於一切法分別無分別悉皆斷除。",
    "T11n0319_001:0906b06_6": "由於彼等作如是見，是故名為性印法門。",
    "T11n0319_001:0906b07_7": "於彼會中有一菩薩摩訶薩，名相莊嚴星宿積王，本願殊勝，若有眾生見其身者，必定當得三十二相。",
    "T11n0319_001:0906b09_8": "時彼菩薩遇佛光明、聞謦欬聲，便詣生娑羅帝王如來所，頂禮雙足右繞三匝，退住一面，白言：「世尊！",
    "T11n0319_001:0906b12_9": "以何因緣有大光明及謦欬聲？」",
    "T11n0319_001:0906b12_10": "彼佛告言：「善男子！",
    "T11n0319_001:0906b13_11": "於此南方，過六萬三千佛剎，有世界名娑訶，佛號釋迦牟尼如來、應、正等覺，於一切毛孔放此光明作謦欬聲，為欲召集十方無數世界諸大菩薩令聽法故。」",
    "T11n0319_001:0906b16_12": "相莊嚴星宿積王菩薩言：「以何因緣名為娑訶世界？」",
    "T11n0319_001:0906b17_13": "佛言：「彼之世界，能忍貪恚愚癡及諸苦惱，是故名為娑訶世界。」",
    "T11n0319_001:0906b19_14": "相莊嚴星宿積王菩薩言：「彼娑訶世界諸有情等，毀罵捶打皆能忍受耶？」",
    "T11n0319_001:0906b21_15": "佛言：「善男子！",
    "T11n0319_001:0906b21_16": "彼佛世界諸有情等，少能成辦如斯功德，而多隨順貪恚愚癡怨恨纏縛。」",
    "T11n0319_001:0906b23_0": "彼菩薩言：「若如是者，彼之世界不應名娑訶也。」",
    "T11n0319_001:0906b24_1": "佛言：「相莊嚴星宿積王！",
    "T11n0319_001:0906b24_2": "彼佛剎土亦有行菩薩乘，諸善男子及善女人，已曾供養無量諸佛成就忍辱，將護有情善自調伏，若諸有情以眾苦具而來加害，悉能含忍，終不放逸貪恚愚癡。",
    "T11n0319_001:0906b28_3": "善男子！",
    "T11n0319_001:0906b28_4": "由有如此諸善丈夫，是故彼界名曰娑訶。",
    "T11n0319_001:0906b29_5": "又彼釋迦牟尼如來，世界之中亦有有情具足眾惡，少能悔過，其心麁獷而無愧恥，不敬佛不重法不愛僧，當墮地獄、傍、生餓鬼。",
    "T11n0319_001:0906c03_6": "彼釋迦牟尼如來，於此下劣有情之中，悉能忍受罵辱嫌恨、誹謗惱亂、惡言怨憎，心如大地不可動搖無所違逆，若得供養及以不得，心無高下亦無憎愛，是故彼界名為娑訶。」",
    "T11n0319_001:0906c08_0": "爾時相莊嚴星宿積王菩薩，又白佛言：「世尊！",
    "T11n0319_001:0906c09_0": "我等今者得大善利，不生於彼弊惡下劣有情之中。」",
    "T11n0319_001:0906c10_1": "佛言：「善男子！",
    "T11n0319_001:0906c10_2": "莫作是說。",
    "T11n0319_001:0906c10_3": "何以故？",
    "T11n0319_001:0906c10_4": "東北方有世界名千莊嚴，彼現有佛，號大自在王如來、應、正等覺，其土有情皆悉具足一向安樂，譬如苾芻入滅盡定，彼之安樂亦復如是。",
    "T11n0319_001:0906c14_0": "若諸有情於彼佛剎，百俱胝歲修諸梵行，不如於此娑訶世界，一彈指頃於諸有情起慈悲心，所獲功德尚多於彼，何況能於一日一夜住清淨心。」",
    "T11n0319_001:0906c17_1": "爾時相莊嚴星宿積王菩薩白佛言：「世尊！",
    "T11n0319_001:0906c18_2": "我等欲往娑訶世界，禮拜親覲供養承事釋迦牟尼如來、應、正等覺，并見彼諸菩薩及聽法故。」",
    "T11n0319_001:0906c20_3": "佛言：「可往，今正是時。」",
    "T11n0319_001:0906c20_4": "爾時相莊嚴星宿積王菩薩摩訶薩，與百俱胝菩薩從彼土沒，於剎那頃到娑訶世界。",
    "T11n0319_001:0906c22_5": "即時相莊嚴星宿積王菩薩，便作是念：「今我以何神通之力，供養禮覲釋迦牟尼如來？」",
    "T11n0319_001:0906c24_6": "作是念已，以自神境通，於虛空中化成寶蓋，覆此三千大千世界，百千萬億珠瓔寶幡周匝垂布，於其蓋中雨種種華，百千音樂不鼓自鳴。",
    "T11n0319_001:0906c27_7": "復令此會苾蒭、苾蒭尼、鄔波索迦、鄔波斯迦、天龍藥叉、健達嚩、阿蘇羅、櫱路荼、緊捺[口*洛]、摩呼羅伽、人非人等，各自見身具三十二相，現寶蓋中。",
    "T11n0319_001:0907a01_8": "爾時相莊嚴星宿積王菩薩，作如是神境通已，與諸菩薩詣釋迦牟尼如來所，頂禮雙足右繞三匝，隨所來方以願力故，化現蓮華而坐其上。",
    "T11n0319_001:0907a05_9": "如是乃至遍於十方，各有無量阿僧祇佛剎中無量阿僧祇百千億菩薩，見大光明、聞謦欬聲，皆問彼世尊而來此土，頭面禮佛各坐一面，亦復如是。",
    "T11n0319_001:0907a08_10": "又此三千大千世界，天龍藥叉、健達嚩、阿蘇羅、櫱路荼、緊捺[口*洛]、摩呼羅伽，乃至釋梵護世及餘大威德諸天等，皆見光明、聞謦欬聲，咸來佛所頂禮雙足却坐一面。",
    "T11n0319_001:0907a13_0": "爾時世尊，作如是神通現行已，十方阿僧祇俱胝無量無邊百千那庾多佛剎，所有菩薩來集會者，皆見此土功德莊嚴，并佛身量菩薩、聲聞，及受用具各，與自剎悉皆同等，一一諸菩薩，各各知自己身在於其中。",
    "T11n0319_001:0907a17_1": "爾時慈氏菩薩即從座起，整理衣服，偏袒右肩右膝著地，合掌向佛而說頌言：「無邊智慧十方聞，　　大光普照人天界，　一切有情共度量，　　無有能測於佛智。",
    "T11n0319_001:0907a22_0": "　十方無量諸菩薩，　　為求法故咸來集，　住此悉皆瞻敬佛，　　而皆渴仰大牟尼。",
    "T11n0319_001:0907a24_0": "　如來具戒定慧者，　　端嚴無畏如師子，　慧光如日照虛空，　　名稱普聞諸佛國。",
    "T11n0319_001:0907a26_0": "　諸天龍神與士女，　　并及苾芻苾芻尼，　皆悉合掌而恭敬，　　願佛哀愍為說法。",
    "T11n0319_001:0907a28_0": "　過現未來可度者，　　決定了知是法器，　如來善達諸有情，　　唯願演說除疑惑。",
    "T11n0319_001:0907b01_0": "　云何修行諸佛子，　　獲得淨剎離塵垢？",
    "T11n0319_001:0907b02_0": "　云何成就於大願？",
    "T11n0319_001:0907b02_1": "　　如來為我廣宣說。",
    "T11n0319_001:0907b03_0": "　云何不染於慳悋？",
    "T11n0319_001:0907b03_1": "　　云何不壞於尸羅？",
    "T11n0319_001:0907b04_0": "　云何陵辱而能度？",
    "T11n0319_001:0907b04_1": "　　毀罵誹謗皆堪忍？",
    "T11n0319_001:0907b05_0": "　云何勇猛勤精進，　　修行無倦俱胝劫？",
    "T11n0319_001:0907b06_0": "　無量苦惱諸有情，　　悉令獲得大安樂？",
    "T11n0319_001:0907b07_0": "　云何專注常等引，　　住三摩地清淨心，　而能不染於諸境，　　猶如蓮華不著水？",
    "T11n0319_001:0907b09_0": "　云何能說甚深法，　　通達出世之智慧？",
    "T11n0319_001:0907b10_0": "　云何降伏魔羅軍，　　究竟證於無上覺？」",
    "T11n0319_001:0907b11_0": "大聖文殊師利菩薩佛剎功德莊嚴經卷上"
}