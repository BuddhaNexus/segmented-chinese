{
    "T02n0099_025:0177b12_0": "雜阿含經卷第二十五",
    "T02n0099_025:0177b14_0": "宋天竺三藏求那跋陀羅譯",
    "T02n0099_025:0177b15_0": "（六四〇）爾時，世尊告尊者阿難：「此摩偷羅國，將來世當有商人子，名曰掘多，掘多有子，名優波掘多，我滅度後百歲，當作佛事，於教授師中最為第一。",
    "T02n0099_025:0177b18_1": "阿難！",
    "T02n0099_025:0177b18_2": "汝遙見彼青色叢林不？」",
    "T02n0099_025:0177b19_3": "阿難白佛：「唯然，已見。",
    "T02n0099_025:0177b19_4": "世尊！」",
    "T02n0099_025:0177b19_5": "「阿難！",
    "T02n0099_025:0177b19_6": "是處名為優留曼茶山，如來滅後百歲，此山當有那吒跋置迦阿蘭若處，此處隨順寂默最為第一。」",
    "T02n0099_025:0177b22_7": "爾時，世尊作是念：「我若以教法付囑人者，恐我教法不得久住；若付囑天者，恐我教法亦不得久住，世間人民則無有受法者。",
    "T02n0099_025:0177b25_8": "我今當以正法付囑人、天，諸天、世人共攝受法者，我之教法則千歲不動。」",
    "T02n0099_025:0177b27_0": "爾時，世尊起世俗心。",
    "T02n0099_025:0177b27_1": "時，天帝釋及四大天王知佛心念，來詣佛所，稽首禮足，退坐一面。",
    "T02n0099_025:0177b29_2": "爾時，世尊告天帝釋及四大天王：「如來不久當於無餘涅槃而般涅槃，我般涅槃後，汝等當護持正法。」",
    "T02n0099_025:0177c02_3": "爾時世尊復告東方天王：「汝當於東方護持正法。」",
    "T02n0099_025:0177c03_4": "次告南方、西方、北方天王：「汝當於北方護持正法。",
    "T02n0099_025:0177c04_5": "過千歲後，我教法滅時，當有非法出於世間，十善悉壞。",
    "T02n0099_025:0177c06_6": "閻浮提中，惡風暴起，水雨不時，世多飢饉，雨則災雹，江河消滅，華果不成，人無光澤，蟲村鬼村悉皆磨滅，飲食失味，珍寶沈沒，人民服食麁澁草木。",
    "T02n0099_025:0177c09_7": "「時，有釋迦王、耶槃那王、鉢羅婆王、兜沙羅王，眾多眷屬。",
    "T02n0099_025:0177c11_8": "如來頂骨、佛牙、佛鉢安置東方。",
    "T02n0099_025:0177c11_9": "西方有王，名鉢羅婆，百千眷屬，破壞塔寺，殺害比丘。",
    "T02n0099_025:0177c13_10": "北方有王，名耶槃那，百千眷屬，破壞塔寺，殺害比丘。",
    "T02n0099_025:0177c14_11": "南方有王，名釋迦，百千眷屬，破壞塔寺，殺害比丘。",
    "T02n0099_025:0177c15_12": "東方有王，名兜沙羅，百千眷屬，破壞塔寺，殺害比丘。",
    "T02n0099_025:0177c16_13": "四方盡亂，諸比丘來集中國。",
    "T02n0099_025:0177c17_14": "「時，拘睒彌國有王，名摩因陀羅西那，其王生子，手似血塗，身似甲冑，有大勇力。",
    "T02n0099_025:0177c19_15": "其生之日，五百大臣生五百子，皆類王子，血手冑身。",
    "T02n0099_025:0177c20_16": "「時，拘睒彌國，一日雨血。",
    "T02n0099_025:0177c21_17": "拘睒彌王見此惡相，即大恐怖，請問相師。",
    "T02n0099_025:0177c22_18": "相師白王：『王今生子，當王閻浮提，多殺害人，生子七日，字曰難當，年漸長大。",
    "T02n0099_025:0177c24_19": "時，四惡王從四方來殺人民，摩因陀羅西那王聞則恐怖。』",
    "T02n0099_025:0177c25_20": "「時，有天神告言：『大王且立難當為王，足能降伏彼四惡王。』",
    "T02n0099_025:0177c27_21": "時，摩因陀羅西那王受天神教，即捨位與子，以髻中明珠冠其子首，集諸大臣，香水灌頂。",
    "T02n0099_025:0177c29_22": "召五百大臣同日生子，身被甲冑，從王出征，與四惡王大眾戰；勝，殺害都盡，王閻浮提，治在拘睒彌鞞國。」",
    "T02n0099_025:0178a03_0": "爾時，世尊告四大天王：「巴連弗國，於彼國當有婆羅門，名曰阿耆尼達多，通達比陀經論，彼婆羅門當納妻。",
    "T02n0099_025:0178a05_1": "彼時，中陰眾生當來與其作子，入母胎中時，彼母欲與人論議。",
    "T02n0099_025:0178a07_2": "彼婆羅門即問諸相師，相師答云：『是胎中眾生當了達一切論，故令母生如是論議之心，欲將人論議。』",
    "T02n0099_025:0178a09_3": "如是日月滿足，出生母胎，以為童子，了達一切經論，恒以經論教授五百婆羅門子，及餘諸論教授餘人，以醫方教醫方者，如是有眾多弟子。",
    "T02n0099_025:0178a13_0": "有眾多弟子故，名曰弟子。",
    "T02n0099_025:0178a13_1": "次當從父母求出家學道，乃至父母聽其出家，彼即於我法中出家學道，通達三藏，善能說法，辯才巧妙，言語談說，攝多眷屬。」",
    "T02n0099_025:0178a17_0": "又復，世尊告四大天王：「即此巴連弗邑國中，當有大商主，名曰須陀那，中陰眾生來入母胎。",
    "T02n0099_025:0178a19_1": "彼眾生入母胎時，令母質直柔和，無諸邪想，諸根寂靜。",
    "T02n0099_025:0178a20_2": "「時，彼商主即問相師，相師答曰：『胎中眾生極為良善，故令母如是，乃至諸根寂靜。』",
    "T02n0099_025:0178a22_3": "至月滿足，便生童子，名曰修羅他。",
    "T02n0099_025:0178a23_4": "年紀漸長，乃至啟白父母，求出家學道。",
    "T02n0099_025:0178a24_5": "父母即聽，於我法中出家學道，勤行精進，修習道業，便得漏盡，證阿羅漢果。",
    "T02n0099_025:0178a26_6": "然寡聞、少欲、知足及少知，舊居在山藪林間，山名揵陀摩羅。",
    "T02n0099_025:0178a27_7": "「時，彼聖人恒來為難當王說法。",
    "T02n0099_025:0178a28_8": "彼父王當無常，無常之日，難當見父過世，兩手抱父屍，悲號啼哭，憂惱傷心。",
    "T02n0099_025:0178b01_0": "時，彼三藏將多眷屬來詣王所，為王說法，王聞法已，憂惱即止，於佛法中生大敬信，而發聲唱言：『自今以後，我施諸比丘無恐畏，適意為樂。』",
    "T02n0099_025:0178b04_1": "而問比丘：『前四惡王毀滅佛法有幾年歲？』",
    "T02n0099_025:0178b05_2": "諸比丘答云：『經十二年。』",
    "T02n0099_025:0178b06_0": "王心念口言，作師子吼：『我當十二年中，當供養五眾，乃至辦諸供具。』",
    "T02n0099_025:0178b07_1": "即便行施，行施之日，天當降香澤之雨，遍閻浮提，一切實種皆得增長。",
    "T02n0099_025:0178b09_2": "諸方人眾皆持供養，來詣拘睒彌國，供養眾僧。",
    "T02n0099_025:0178b10_3": "「時，諸比丘大得供養。",
    "T02n0099_025:0178b10_4": "諸比丘輩食人信施，而不讀誦經書，不薩闍為人受經。",
    "T02n0099_025:0178b12_5": "戲論過日，眠臥終夜，貪著利養，好自嚴飾，身著妙服，離諸出要、寂靜、出家、三菩提樂。",
    "T02n0099_025:0178b14_6": "形類比丘，離沙門功德，是法中之大賊，助作末世壞正法幢，建惡魔幢，滅正法炬，然煩惱火，壞正法鼓，毀正法輪，消正法海，壞正法山，破正法城，拔正法樹，毀禪定智慧，斷戒瓔珞，污染正道。",
    "T02n0099_025:0178b18_7": "「時，彼天、龍、鬼神、夜叉、乾闥婆等，於諸比丘所生惡意，毀訾諸比丘，厭惡、遠離，不復相親，異口同音：『嗚呼！",
    "T02n0099_025:0178b21_8": "如是惡比丘，不應於如來法中。』",
    "T02n0099_025:0178b22_9": "而說偈言：「『非吉行惡行，　　行諸邪見法，　　此諸愚癡人，　　打壞正法山，　　行諸惡戒法，　　棄諸如法行，　　捨諸勝妙法，　　拔除今佛法，　　不信不調伏，　　樂行諸惡行，　　諂偽誑世間，　　打破牟尼法，　　毀形習諸惡，　　兇暴及千行，　　依法誑世人，　　忿恨自貢高，　　貪著求名利，　　無惡業不備，　　如佛所說法，　　法沒有是相，　　今者悉已見，　　智者所輕賤，　　此法今出已，　　牟尼正法海，　　不久當枯竭，　　正法今少在，　　惡人復來滅，　　毀壞我正法。』",
    "T02n0099_025:0178c08_0": "「時，彼諸天、龍、神等皆生不歡喜心，不復當護諸比丘，而同聲唱言：『佛法却後七日滅盡。』",
    "T02n0099_025:0178c10_1": "號咷悲泣，共相謂言：『至比丘說戒日，共相鬪諍，如來正法於中而滅。』",
    "T02n0099_025:0178c11_2": "如是諸天悲惱啼泣。",
    "T02n0099_025:0178c12_3": "「時，拘睒彌城中有五百優婆塞，聞諸天之言，共詣諸比丘眾中，諫諸比丘鬪諍，而說偈言：「『嗚呼苦劇歲，　　愍念群生生，　　其法今便滅，　　釋師子王法，　　惡輪壞法輪，　　如是盡金剛，　　乃能不即壞，　　安隱時已滅，　　危險法已起，　　明智人已過，　　今見如是相，　　當知不復久，　　牟尼法斷滅，　　世間無復明，　　離垢寂滅口，　　牟尼日今沒，　　世人失伏藏，　　善惡無差別，　　善惡無差已，　　誰能得正覺，　　法燈今在世，　　及時行諸善，　　無量諸福田，　　此法今當滅，　　是故我等輩，　　知財不堅牢，　　及時取堅實。』",
    "T02n0099_025:0178c29_0": "「至十五日說戒時，法當沒，今日五百優婆塞，一日之中，造五百佛塔。",
    "T02n0099_025:0179a01_1": "時，諸優婆塞各有餘務，不復來往眾僧眾中。",
    "T02n0099_025:0179a02_2": "「爾時，住揵陀摩羅山修羅他阿羅漢觀閻浮提：『今日何處有眾僧說戒？』",
    "T02n0099_025:0179a04_3": "見有拘睒彌國如來弟子說戒為布薩，即詣拘睒彌。",
    "T02n0099_025:0179a05_4": "「時，彼僧眾乃有百千人，中唯有一阿羅漢，名曰修羅他。",
    "T02n0099_025:0179a06_5": "又復有一三藏，名曰弟子，此是如來最後大眾集。",
    "T02n0099_025:0179a08_6": "爾時，維那行舍羅籌，白三藏上座言：『眾僧已集，有百千人，今為說波羅提木叉。』",
    "T02n0099_025:0179a09_7": "時，彼上座答言：『閻浮提如來弟子皆來集此，數有百千。",
    "T02n0099_025:0179a11_8": "如是眾中，我為上首，了達三藏，尚不學戒律，況復餘者而有所學。",
    "T02n0099_025:0179a12_9": "今當為誰而說戒律？』",
    "T02n0099_025:0179a13_10": "而說偈言：「『今是十五日，　　夜靜月清明，　　如是諸比丘，　　今集聽說戒，　　一切閻浮提，　　眾僧最後集，　　我是眾中上，　　不學戒律法，　　況復餘僧眾，　　而有所學習，　　何能牟尼法，　　釋迦師子王，　　彼戒誰有持，　　是人乃能說。』",
    "T02n0099_025:0179a21_0": "「爾時，彼阿羅漢修羅他立上座前，合掌白上座言：『上座！",
    "T02n0099_025:0179a22_1": "但說波羅提木叉，如佛在世時，舍利弗、目揵連等大比丘眾所學法，我今已悉學。",
    "T02n0099_025:0179a24_2": "如來雖滅度，於今已千歲，彼所制律儀，我悉已備足。』",
    "T02n0099_025:0179a25_3": "而說偈言：「『上座聽我說，　　我名修羅他，　　漏盡阿羅漢，　　僧中師子吼。",
    "T02n0099_025:0179a28_0": "　　牟尼真弟子，　　信佛諸鬼神，　　聞彼聖所說，　　悲哀泣流淚。",
    "T02n0099_025:0179b01_0": "　　低頭念法滅，　　從今去已後，　　無有說法者，　　毘尼別解脫。",
    "T02n0099_025:0179b03_0": "　　不復在於世，　　法橋今已壞，　　法水不復流，　　法海已枯竭。",
    "T02n0099_025:0179b05_0": "　　法山已崩頹，　　法會從今絕，　　法幢不復見，　　法足不復行。",
    "T02n0099_025:0179b07_0": "　　律儀戒永沒，　　法燈不復照，　　法輪不復轉，　　閉塞甘露門。",
    "T02n0099_025:0179b09_0": "　　法師不在世，　　善人說妙道，　　眾生不識善，　　不異於野獸。』",
    "T02n0099_025:0179b11_0": "「爾時，佛母摩訶摩耶夫人天上來下，詣諸眾僧所，號咷啼泣：『嗚呼！",
    "T02n0099_025:0179b12_1": "苦哉！",
    "T02n0099_025:0179b12_2": "是我之子經歷阿僧祇劫，修諸苦行，不顧勞體，積德成佛，今者忽然消滅。』",
    "T02n0099_025:0179b14_3": "而說偈言：「『我是佛親母，　　我子積苦行，　　經歷無數劫，　　究竟成真道。",
    "T02n0099_025:0179b17_0": "　　悲泣不自勝，　　今法忽磨滅，　　嗚呼智慧人，　　爾今何所在。",
    "T02n0099_025:0179b19_0": "　　持法捨諍訟，　　從佛口所生，　　諸王無上尊，　　真實佛弟子。",
    "T02n0099_025:0179b21_0": "　　頭陀修妙行，　　宿止林藪間，　　如是真佛子，　　今為何所在。",
    "T02n0099_025:0179b23_0": "　　今者於世間，　　無有諸威德，　　曠野山林間，　　諸神寂無言。",
    "T02n0099_025:0179b25_0": "　　施戒愍群生，　　信戒自莊嚴，　　忍辱質直行，　　觀察諸善惡。",
    "T02n0099_025:0179b27_0": "　　如是諸勝法，　　今忽都已盡。』",
    "T02n0099_025:0179b28_0": "「爾時，彼上座弟子作是念言：『彼修羅他比丘自言：「如來所制戒律，我悉備持。」』",
    "T02n0099_025:0179b29_1": "爾時，上座有弟子，名曰安伽陀，起不忍之心，極生忿恨。",
    "T02n0099_025:0179c02_2": "從座起，罵辱彼聖：『汝是下座比丘，愚癡無智，而毀辱我和上。』",
    "T02n0099_025:0179c03_3": "即持利刀，殺彼聖人，而說偈言：「『我名安伽陀，　　失沙之弟子，　　利劍殺汝身，　　自謂我有德。』",
    "T02n0099_025:0179c07_0": "「爾時，有一鬼名曰大提木佉，作是念言：『世間唯有此一阿羅漢，而為惡比丘弟子所害。』",
    "T02n0099_025:0179c09_1": "執持金剛利杵，杵頭火然，以此打破彼頭，即便命終，而說偈言：「『我是惡鬼神，　　名大提木佉，　　以此金剛杵，　　破汝頭七分。』",
    "T02n0099_025:0179c13_0": "「爾時，阿羅漢弟子見彼弟子殺害其師，忿恨不忍，即殺三藏。",
    "T02n0099_025:0179c14_1": "爾時，諸天、世人悲哀啼泣：『嗚呼！",
    "T02n0099_025:0179c15_2": "苦哉！",
    "T02n0099_025:0179c15_3": "如來正法今便都盡。』",
    "T02n0099_025:0179c15_4": "尋即此大地六種震動，無量眾生號咷啼泣，極為愁惱：『嗚呼！",
    "T02n0099_025:0179c17_5": "今日正法不復現世。』",
    "T02n0099_025:0179c17_6": "作是語已，各各離散。",
    "T02n0099_025:0179c18_7": "「爾時，拘睒彌國五百優婆塞聞已，往詣寺中，舉手拍頭，高聲大哭：『嗚呼！",
    "T02n0099_025:0179c19_8": "如來愍念世間，濟諸群生，無有巨細，誰當為我說法義？",
    "T02n0099_025:0179c21_9": "今者，人、天解脫不復可得，眾生今日猶在闇瞑，無有引導，長習諸惡，以此為歡，如諸野獸；不聞牟尼妙法，身壞命終，墮在三塗。",
    "T02n0099_025:0179c24_10": "譬如流星，世人從今已後，無復念慧、寂靜、三昧、十力妙法。』",
    "T02n0099_025:0179c25_11": "「爾時，拘睒彌王聞諸比丘殺真人阿羅漢及三藏法師，心生悲惱，惋慨而坐。",
    "T02n0099_025:0179c27_12": "爾時，諸邪見輩諍競打破塔廟，及害比丘，從是佛法索然頓滅。」",
    "T02n0099_025:0179c29_0": "爾時，世尊語釋提桓因：「四大天王，諸天、世人於我滅度之後，法盡之相，如上所說。",
    "T02n0099_025:0180a01_1": "是故汝等，今者不可不以勤力加於精進，護持正法，久令在世。」",
    "T02n0099_025:0180a03_2": "爾時，諸天、世人聞佛所說，各各悲顏，以手揮淚，頂禮佛足，各自退去。",
    "T02n0099_025:0180a06_0": "（六四一）阿育王施半阿摩勒果因緣經",
    "T02n0099_025:0180a07_0": "阿育王於如來法中得大敬信。",
    "T02n0099_025:0180a07_1": "時，王問諸比丘言：「誰於如來法中行大布施？」",
    "T02n0099_025:0180a08_2": "諸比丘白王言：「給孤獨長者最行大施。」",
    "T02n0099_025:0180a09_3": "王復問曰：「彼施幾許寶物？」",
    "T02n0099_025:0180a10_4": "比丘答曰：「以億千金。」",
    "T02n0099_025:0180a10_5": "王聞已。",
    "T02n0099_025:0180a11_6": "如是思惟：「彼長者尚能捨億千金，我今為王，何緣復以億千金施？",
    "T02n0099_025:0180a12_7": "當以億百千金施。」",
    "T02n0099_025:0180a13_8": "時，王起八萬四千佛塔，於彼諸塔中復施百千金，復作五歲大會，會有三百千比丘，用三百億金供養於彼僧眾中。",
    "T02n0099_025:0180a15_9": "第一分是阿羅漢，第二分是學人，第三分是真實凡夫。",
    "T02n0099_025:0180a17_10": "除私庫藏，此閻浮提夫人、婇女、太子、大臣施與聖僧，四十億金還復贖取。",
    "T02n0099_025:0180a18_11": "如是計挍，用九十六億千金，乃至王得重病時，王自知命欲終盡。",
    "T02n0099_025:0180a20_12": "時，有大臣名羅陀崛多。",
    "T02n0099_025:0180a21_13": "時，王宿命是施佛土時同伴小兒。",
    "T02n0099_025:0180a21_14": "時，彼大臣羅陀崛多見王重病，命垂欲盡，稽首以偈問王：「顏貌常鮮澤，　　百千婇女遶，　譬如諸蓮華，　　蜜蜂當聚集，　今覩聖王顏，　　無有諸鮮澤。」",
    "T02n0099_025:0180a27_0": "王即以偈答：「我今無所憂，　　失財及王位，　此身及餘親，　　及諸種種寶，　我今所愁者，　　不復覩賢聖，　四事以供養，　　我今唯念此，　顏色有變異，　　心意無所寧。",
    "T02n0099_025:0180b04_0": "「又復，我常所願，欲以滿億百千金作功德，今願不得滿足，便就後世時，計挍前後所施金銀珍寶，唯減四億未滿。」",
    "T02n0099_025:0180b06_1": "王即辦諸珍寶，送與鷄雀寺中。",
    "T02n0099_025:0180b07_2": "法益之子，名三波提，為太子諸臣等，啟太子言：「大王將終不久，今以此珍寶送與寺舍中，今庫藏財寶已竭，諸王法以物為尊，太子今宜斷之，勿使大王用盡也。」",
    "T02n0099_025:0180b11_3": "時，太子即勅典藏者，勿復出與大王用之。",
    "T02n0099_025:0180b12_4": "時，大王自知索諸物不復能得，所食金器送與寺中。",
    "T02n0099_025:0180b13_5": "時，太子令斷金器，給以銀器，王食已，復送與寺中。",
    "T02n0099_025:0180b14_6": "又斷銀器，給以銅器，王亦以此送與寺中。",
    "T02n0099_025:0180b15_7": "又斷銅器，給以瓦器。",
    "T02n0099_025:0180b16_8": "時，大王手中有半阿摩勒果，悲淚告諸大臣：「今誰為地主？」",
    "T02n0099_025:0180b17_9": "時，諸臣啟白大王：「王為地主。」",
    "T02n0099_025:0180b18_10": "時，王即說偈答曰：「汝等護我心，　　何假虛妄語，　我今坐王位，　　不復得自在。",
    "T02n0099_025:0180b21_0": "　阿摩勒半果，　　今在於我手，　此即是我物，　　於是得自由。",
    "T02n0099_025:0180b23_0": "　嗚呼尊富貴，　　可厭可棄捨，　先領閻浮提，　　今一旦貧至。",
    "T02n0099_025:0180b25_0": "　如恒河駛流，　　一逝而不返，　富貴亦復然，　　逝者不復還。」",
    "T02n0099_025:0180b27_0": "又復，如佛偈所說：「凡盛必有衰，　　以衰為究竟，　如來神口說，　　真實無有異，　先時所教令，　　速疾無有閡，　今有所求索，　　無復從我教，　如風閡於山，　　如水閡於岸，　我今所教令，　　於今已永絕，　將從無量眾，　　擊鼓吹貝螺，　常作諸伎樂，　　受諸五欲樂，　婇女數百眾，　　日夜自娛樂，　今者都永盡，　　如樹無花實，　顏貌轉枯盡，　　色力亦復然，　如花轉萎悴，　　我今亦復爾。」",
    "T02n0099_025:0180c11_0": "時，阿育王呼侍者言：「汝今憶我恩養，汝持此半阿摩勒果送鷄雀寺中，作我意，禮拜諸比丘僧足，白言：『阿育王問訊諸大聖眾，我是阿育王，領此閻浮提，閻浮提是我所有，今者頓盡，無有財寶布施眾僧，於一切財而不得自在。",
    "T02n0099_025:0180c16_1": "今唯此半阿摩勒果，我得自由，此是最後布施檀波羅蜜，哀愍我故，納受此施，令我得供養僧福。』",
    "T02n0099_025:0180c18_2": "而說偈言：「半阿摩勒果，　　是我之所有，　於我得自在，　　今捨於大眾。",
    "T02n0099_025:0180c21_0": "　緣心在於聖，　　更無濟我者，　憐愍於我故，　　納受阿摩勒。",
    "T02n0099_025:0180c23_0": "　為我食此施，　　因是福無量，　世世受妙樂，　　用之無有盡。」",
    "T02n0099_025:0180c25_0": "時，彼使者受王勅已，即持此半阿摩勒果，至鷄雀寺中，至上座前，五體著地作禮，長跪合掌，向上座而說偈曰：「領於閻浮提，　　一繖繫一鼓，　遊行無所礙，　　如日照於世，　業行報已至，　　在世不復久，　無有王威德，　　如日雲所翳，　號曰阿育王，　　稽首禮僧足，　送此布施物，　　謂半阿摩勒，　願求來世福，　　哀愍彼王故，　聖眾愍彼故，　　受是半果施。」",
    "T02n0099_025:0181a07_0": "時，彼上座告諸大眾：「誰聞是語而不厭世間？",
    "T02n0099_025:0181a08_1": "我等聞是事，不可不生厭離，如佛經所說。",
    "T02n0099_025:0181a09_2": "見他衰事，應生厭離，若有識類眾生者，聞是事豈得不捨世間？」",
    "T02n0099_025:0181a10_3": "而說偈曰：「人王世中最，　　阿育孔雀姓，　閻浮提自在，　　阿摩勒為主，　太子及諸臣，　　共奪大王施，　送半阿摩勒，　　降伏憍財者，　使彼生厭心，　　愚夫不識施，　因果受妙樂，　　示送半摩勒。」",
    "T02n0099_025:0181a17_0": "時，彼上座作是念言：「云何令此半阿摩勒，一切眾僧得其分食？」",
    "T02n0099_025:0181a18_1": "即教令研磨，著石榴羹中，行已，眾僧一切皆得周遍。",
    "T02n0099_025:0181a19_2": "時，王復問傍臣曰：「誰是閻浮提王？」",
    "T02n0099_025:0181a20_3": "臣啟王言：「大王是也。」",
    "T02n0099_025:0181a21_0": "時，王從臥起而坐，顧望四方，合掌作禮，念諸佛德，心念口言：「我今復以此閻浮提施與三寶，隨意用之。」",
    "T02n0099_025:0181a23_1": "而說偈曰：「今此閻浮提，　　多有珍寶飾，　施與良福田，　　果報自然得，　以此施功德，　　不求天帝釋，　梵王及人主，　　世界諸妙樂，　如是等果報，　　我悉不用受，　以是施功德，　　疾得成佛道，　為世所尊仰，　　成得一切智，　世間作善友，　　導師最第一。」",
    "T02n0099_025:0181b03_0": "時，王以此語盡書紙上，而封緘之，以齒印印之。",
    "T02n0099_025:0181b04_1": "作如是事畢，便即就盡。",
    "T02n0099_025:0181b05_0": "爾時，太子及諸臣、宮人、婇女、國界人民，興種種供養葬送，如王之法而闍維之。",
    "T02n0099_025:0181b07_0": "爾時，諸臣欲立太子紹王位，中有一大臣，名曰阿[少/兔]羅陀，語諸臣曰：「不得立太子為王。",
    "T02n0099_025:0181b09_1": "所以者何？",
    "T02n0099_025:0181b09_2": "大王阿育在時，本誓願滿十萬億金作諸功德，唯減四億，不滿十萬，以是故，今捨閻浮提施與三寶，欲令滿足。",
    "T02n0099_025:0181b12_3": "今是大地屬於三寶，云何而立為王？」",
    "T02n0099_025:0181b13_0": "時，諸臣聞已，即送四億諸金，送與寺中，即便立法益之子為王，名三波提。",
    "T02n0099_025:0181b14_1": "次復太子，名毘梨訶波低，為紹王位，毘梨訶波低太子，名曰毘梨訶西那，次紹王位。",
    "T02n0099_025:0181b16_2": "毘梨訶西那太子，名曰沸沙須摩，次紹王位。",
    "T02n0099_025:0181b17_3": "沸沙須摩太子，名曰沸沙蜜多羅，次紹王位。",
    "T02n0099_025:0181b18_4": "時，沸沙蜜多羅問諸臣曰：「我當作何等事，令我名德久存於世？」",
    "T02n0099_025:0181b20_5": "時，賢善諸臣信樂三寶者，啟王言：「阿育大王是王之前種姓，彼王在世，造立八萬四千如來塔，復興種種供養，此之名德，相傳至今。",
    "T02n0099_025:0181b23_6": "王欲求此名者，當造立八萬四千塔，及諸供養。」",
    "T02n0099_025:0181b24_7": "王言：「大王阿育有大威德，能辦此事，我不能作，更思餘事。」",
    "T02n0099_025:0181b26_8": "中有惡臣，不信向者，啟王言：「世間二種法傳世不滅，一者作善，二者作惡。",
    "T02n0099_025:0181b27_9": "大王阿育作諸善行，王今當行惡行，打壞八萬四千塔。」",
    "T02n0099_025:0181b29_10": "時，王用侫臣語，即興四兵眾，往詣寺舍，壞諸塔寺。",
    "T02n0099_025:0181c01_11": "王先往鷄雀寺中，寺門前有石師子，即作師子吼。",
    "T02n0099_025:0181c02_12": "王聞之即大驚怖，非生獸之類，而能吼鳴，還入城中。",
    "T02n0099_025:0181c03_13": "如是再三，欲壞彼寺。",
    "T02n0099_025:0181c05_0": "時，王呼諸比丘來，問諸比丘：「使我壞塔為善？",
    "T02n0099_025:0181c06_1": "壞僧房為善？」",
    "T02n0099_025:0181c06_2": "比丘答曰：「二不應行。",
    "T02n0099_025:0181c06_3": "王其欲壞者，寧壞僧房，勿壞佛塔。」",
    "T02n0099_025:0181c07_4": "時，王殺害比丘，及壞塔寺。",
    "T02n0099_025:0181c08_5": "如是漸漸至婆伽羅國，又復唱令：「若有人能得沙門釋子頭來者，賞之千金。」",
    "T02n0099_025:0181c10_6": "爾時，彼國中有一阿羅漢，化作眾多比丘頭，與諸百姓，令送至於王所，令王庫藏財寶竭盡。",
    "T02n0099_025:0181c12_7": "時，彼王聞阿羅漢作如是事，倍復瞋恚，欲殺彼阿羅漢。",
    "T02n0099_025:0181c13_8": "時，彼羅漢入滅盡正受，王作無量方便，殺彼聖人，終不能得。",
    "T02n0099_025:0181c15_9": "入滅盡三昧力故，不傷其體。",
    "T02n0099_025:0181c15_10": "如是漸進至佛塔門邊。",
    "T02n0099_025:0181c16_11": "彼所塔中，有一鬼神，止住其中，守護佛塔，名曰牙齒。",
    "T02n0099_025:0181c17_12": "彼鬼神作是念：「我是佛弟子，受持禁戒，不殺害眾生，我今不能殺害於王。」",
    "T02n0099_025:0181c19_13": "又復作念：「有一神名曰為蟲，行諸惡行，兇暴勇健，求索我女，我不與之；今者為護正法故，當嫁與彼，令其守護佛法。」",
    "T02n0099_025:0181c22_14": "即呼彼神語言：「我今嫁女與汝，然共立約誓，汝要當降伏此王，勿使興諸惡行，壞滅正法。」",
    "T02n0099_025:0181c24_15": "時，王所有一大鬼神，名曰烏茶，威德具足，故彼神不奈王何。",
    "T02n0099_025:0181c26_0": "時，牙齒神作方便，今日王威勢自然由此鬼神，我今誘誑共作親厚。",
    "T02n0099_025:0181c27_1": "如是與彼神作知識，極作知識已，即將此神至於南方大海中。",
    "T02n0099_025:0181c29_2": "時彼蟲神排攩大山，推迮王上，及四兵眾，無不死盡。",
    "T02n0099_025:0181c30_3": "眾人唱言：「快哉！",
    "T02n0099_025:0181c30_4": "快哉！」",
    "T02n0099_025:0182a01_5": "是世人相傳，名為快哉。",
    "T02n0099_025:0182a01_6": "彼王終亡，孔雀苗裔於此永終，是故世間富樂不足為貪。",
    "T02n0099_025:0182a03_7": "阿育大王有智之人，覺世無常，身命難保，五家財物亦如幻化。",
    "T02n0099_025:0182a04_8": "覺了彼法，勤行精進，作諸功德，乃至臨終，係心三寶，念念不絕，無所悋惜，唯願盡成阿耨多羅三藐三菩提。",
    "T02n0099_025:0182a08_0": "雜阿含經卷第二十五"
}