{
    "T16n0663_004:0352b12_0": "金光明經卷第四",
    "T16n0663_004:0352b14_0": "北涼三藏法師曇無讖譯",
    "T16n0663_004:0352b15_0": "金光明經流水長者子品第十六",
    "T16n0663_004:0352b16_0": "佛告樹神：「爾時流水長者子，於天自在光王國內，治一切眾生無量苦患已，令其身體平復如本，受諸快樂；以病除故多設福業，修行布施，尊重恭敬是長者子，作如是言：『善哉長者！",
    "T16n0663_004:0352b20_1": "能大增長福德之事，能益眾生無量壽命，汝今真是大醫之王，善治眾生無量重病，必是菩薩善解方藥。』",
    "T16n0663_004:0352b22_2": "「善女天！",
    "T16n0663_004:0352b22_3": "時長者子，有妻名曰水空龍藏，而生二子：一名水空，二名水藏。",
    "T16n0663_004:0352b24_4": "時長者子將是二子，次第遊行城邑聚落，最後到一大空澤中，見諸虎狼狐犬鳥獸多食肉血，悉皆一向馳奔而去。",
    "T16n0663_004:0352b27_5": "時長者子作是念言：『是諸禽獸何因緣故一向馳走？",
    "T16n0663_004:0352b28_6": "我當隨後逐而觀之。』",
    "T16n0663_004:0352b28_7": "「時長者子遂便隨逐，見有一池其水枯涸，於其池中多有諸魚，時長者子見是魚已生大悲心。",
    "T16n0663_004:0352c02_0": "時有樹神示現半身，作如是言：『善哉，善哉！",
    "T16n0663_004:0352c03_0": "大善男子。",
    "T16n0663_004:0352c03_1": "此魚可愍，汝可與水，是故號汝名為流水。",
    "T16n0663_004:0352c04_2": "復有二緣名為流水：一能流水，二能與水。",
    "T16n0663_004:0352c05_3": "汝今應當隨名定實。』",
    "T16n0663_004:0352c05_4": "時長者子問樹神言：『此魚頭數為有幾所？』",
    "T16n0663_004:0352c06_5": "樹神答言：『其數具足足滿十千。』",
    "T16n0663_004:0352c07_6": "「善女天！",
    "T16n0663_004:0352c07_7": "爾時流水聞是數已，倍復增益生大悲心。",
    "T16n0663_004:0352c08_8": "善女天！",
    "T16n0663_004:0352c08_9": "時此空池為日所曝唯少水在，是十千魚將入死門，四向宛轉，見是長者心生恃賴，隨是長者所至方面，隨逐瞻視目未曾捨。",
    "T16n0663_004:0352c11_10": "是時長者馳趣四方，推求索水了不能得，便四顧望，見有大樹尋取枝葉，還到池上與作陰涼。",
    "T16n0663_004:0352c14_11": "作陰涼已，復更推求是池中水本從何來？",
    "T16n0663_004:0352c15_12": "即出四向周遍求覓莫知水處，復更疾走遠至餘處，見一大河名曰水生。",
    "T16n0663_004:0352c16_13": "爾時復有諸餘惡人，為捕此魚故，於上流懸險之處，決棄其水不令下過；然其決處懸險難補，計當修治經九十日，百千人功猶不能成，況我一身？",
    "T16n0663_004:0352c20_14": "「時長者子，速疾還反至大王所，頭面禮拜却住一面，合掌向王說其因緣，作如是言：『我為大王國土人民治種種病，漸漸遊行至彼空澤，見有一池其水枯涸，有十千魚為日所曝，今日困厄將死不久。",
    "T16n0663_004:0352c25_15": "惟願大王，借二十大象令得負水濟彼魚命，如我與諸病人壽命。』",
    "T16n0663_004:0352c26_16": "爾時大王即勅大臣，速疾供給。",
    "T16n0663_004:0352c27_17": "爾時大臣奉王告勅，語是長者：『善哉大士！",
    "T16n0663_004:0352c28_18": "汝今自可至象厩中隨意選取，利益眾生令得快樂。』",
    "T16n0663_004:0352c29_19": "「是時流水及其二子，將二十大象，從治城人借索皮囊，疾至彼河上流決處，盛水象負，馳疾奔還至空澤池，從象背上下其囊水寫置池中，水遂彌滿還復如本。",
    "T16n0663_004:0353a04_20": "時長者子，於池四邊彷徉而行，是魚爾時亦復隨逐循岸而行。",
    "T16n0663_004:0353a06_21": "時長者子，復作是念：『是魚何緣隨我而行？",
    "T16n0663_004:0353a07_22": "是魚必為飢火所惱，復欲從我求索飲食，我今當與。』",
    "T16n0663_004:0353a08_23": "「善女天！",
    "T16n0663_004:0353a08_24": "爾時流水長者子，告其子言：『汝取一象最大力者，速至家中啟父長者：「家中所有可食之物，乃至父母飲噉之分，及以妻子奴婢之分，一切聚集悉載象上急速來還。」』",
    "T16n0663_004:0353a12_25": "爾時二子如父教勅，乘最大象往至家中，白其祖父說如上事。",
    "T16n0663_004:0353a14_0": "「爾時二子，收取家中可食之物，載象背上疾還父所至空澤池。",
    "T16n0663_004:0353a15_1": "時長者子見其子還心生歡喜踊躍無量，從子邊取飲食之物散著池中，與魚食已即自思惟：『我今已能與此魚食令其飽滿，未來之世當施法食。』",
    "T16n0663_004:0353a19_0": "復更思惟：『曾聞過去空閑之處有一比丘，讀誦大乘方等經典，其經中說，若有眾生臨命終時，得聞寶勝如來名號即生天上，我今當為是十千魚解說甚深十二因緣，亦當稱說寶勝佛名。』",
    "T16n0663_004:0353a23_1": "「時閻浮提中有二種人：一者深信大乘方等，二者毀呰不生信樂。",
    "T16n0663_004:0353a24_2": "時長者子作是思惟：『我今當入池水之中，為是諸魚說深妙法。』",
    "T16n0663_004:0353a26_3": "思惟是已，即便入水作如是言：『南無過去寶勝如來、應供、正遍知、明行足、善逝、世間解、無上士、調御丈夫、天人師、佛、世尊。",
    "T16n0663_004:0353a29_4": "寶勝如來本往昔時，行菩薩道作是誓願：「若有眾生，於十方界臨命終時聞我名者，當令是輩即命終已，尋得上生三十三天。」』",
    "T16n0663_004:0353b03_5": "爾時流水復為是魚，解說如是甚深妙法——所謂無明緣行，行緣識，識緣名色，名色緣六入，六入緣觸，觸緣受，受緣愛，愛緣取，取緣有，有緣生，生緣老死憂悲苦惱。",
    "T16n0663_004:0353b07_0": "「善女天！",
    "T16n0663_004:0353b07_1": "爾時流水長者子及其二子，說是法已即共還家。",
    "T16n0663_004:0353b08_2": "是長者子復於後時，賓客聚會醉酒而臥。",
    "T16n0663_004:0353b09_3": "爾時其地卒大震動，時十千魚同日命終，既命終已生忉利天。",
    "T16n0663_004:0353b10_4": "既生天已作是思惟：『我等以何善業因緣，得生於此忉利天中？』",
    "T16n0663_004:0353b12_5": "復相謂言：『我等先於閻浮提內，墮畜生中受於魚身，流水長者子，與我等水及以飲食，復為我等解說甚深十二因緣，并稱寶勝如來名號，以是因緣令我等輩得生此天。",
    "T16n0663_004:0353b16_6": "是故我等今當往至長者子所報恩供養。』",
    "T16n0663_004:0353b17_7": "「爾時十千天子，從忉利天下閻浮提，至流水長者子大醫王家。",
    "T16n0663_004:0353b18_8": "時長者子在樓屋上露臥眠睡。",
    "T16n0663_004:0353b19_9": "是十千天子，以十千真珠天妙瓔珞置其頭邊，復以十千置其足邊，復以十千置右脇邊，復以十千置左脇邊；雨曼陀羅華、摩訶曼陀羅華，積至于膝；作種種天樂出妙音聲。",
    "T16n0663_004:0353b23_10": "閻浮提中，有睡眠者皆悉覺寤，流水長者子亦從睡寤。",
    "T16n0663_004:0353b24_11": "是十千天子，於上空中飛騰遊行，於天自在光王國內，處處皆雨天妙蓮華，是諸天子復至本處空澤池所復雨天華，便從此沒還忉利宮，隨意自在受天五欲。",
    "T16n0663_004:0353b28_12": "「時閻浮提過是夜已，天自在光王，問諸大臣：『昨夜何緣，示現如是淨妙瑞相有大光明？』",
    "T16n0663_004:0353c01_13": "大臣答言：『大王當知，忉利諸天於流水長者子家，雨四十千真珠瓔珞及不可計曼陀羅華。』",
    "T16n0663_004:0353c03_14": "王即告臣：『卿可往至彼長者家，善言誘喻喚令使來。』",
    "T16n0663_004:0353c05_0": "大臣受勅即至其家，宣王教令喚是長者。",
    "T16n0663_004:0353c06_0": "「是時長者尋至王所。",
    "T16n0663_004:0353c06_1": "王問長者：『何緣示現如是瑞相？』",
    "T16n0663_004:0353c07_2": "長者子言：『我必定知是十千魚其命已終。』",
    "T16n0663_004:0353c08_3": "時大王言：『今可遣人審實是事。』",
    "T16n0663_004:0353c08_4": "「爾時流水，尋遣其子至彼池所，看是諸魚死活定實。",
    "T16n0663_004:0353c10_5": "爾時其子聞是語已，向於彼池既至池已，見其池中多有摩訶曼陀羅華，積聚成[卄/積]，其中諸魚悉皆命終。",
    "T16n0663_004:0353c12_6": "見已即還白其父言：『彼諸魚等悉已命終。』",
    "T16n0663_004:0353c13_7": "爾時流水知是事已，復至王所作如是言：『是十千魚悉皆命終。』",
    "T16n0663_004:0353c15_8": "王聞是已心生歡喜。」",
    "T16n0663_004:0353c15_9": "爾時世尊，告道場菩提樹神：「善女天！",
    "T16n0663_004:0353c16_10": "欲知爾時流水長者子，今我身是；長子水空，今羅睺羅是；次子水藏，今阿難是；時十千魚者，今十千天子是。",
    "T16n0663_004:0353c18_11": "是故我今為其授阿耨多羅三藐三菩提記。",
    "T16n0663_004:0353c19_12": "爾時樹神現半身者，今汝身是。」",
    "T16n0663_004:0353c21_0": "金光明經捨身品第十七",
    "T16n0663_004:0353c22_0": "爾時道場菩提樹神復白佛言：「世尊！",
    "T16n0663_004:0353c22_1": "我聞世尊過去修行菩薩道時，具受無量百千苦行，捐捨身命肉血骨髓，惟願世尊，少說往昔苦行因緣，為利眾生受諸快樂。」",
    "T16n0663_004:0353c25_2": "爾時世尊即現神足，神足力故令此大地六種震動，於大講堂眾會之中，有七寶塔從地涌出，眾寶羅網彌覆其上。",
    "T16n0663_004:0353c28_3": "爾時大眾見是事已生希有心。",
    "T16n0663_004:0353c29_4": "爾時世尊，即從座起禮拜是塔，恭敬圍繞還就本座。",
    "T16n0663_004:0354a01_5": "爾時道場菩提樹神白佛言：「世尊！",
    "T16n0663_004:0354a02_6": "如來世雄出現於世，常為一切之所恭敬，於諸眾生最勝最尊，何因緣故禮拜是塔？」",
    "T16n0663_004:0354a04_7": "佛言：「善女天！",
    "T16n0663_004:0354a04_8": "我本修行菩薩道時，我身舍利安止是塔，因由是身令我早成阿耨多羅三藐三菩提。」",
    "T16n0663_004:0354a06_9": "爾時佛告尊者阿難：「汝可開塔取中舍利示此大眾，是舍利者，乃是無量六波羅蜜功德所熏。」",
    "T16n0663_004:0354a08_10": "爾時阿難，聞佛教勅即往塔所，禮拜供養開其塔戶，見其塔中有七寶函，以手開函，見其舍利色妙紅白，而白佛言：「世尊！",
    "T16n0663_004:0354a11_11": "是中舍利其色紅白。」",
    "T16n0663_004:0354a12_12": "佛告阿難：「汝可持來，此是大士真身舍利。」",
    "T16n0663_004:0354a13_13": "爾時阿難即舉寶函，還至佛所持以上佛。",
    "T16n0663_004:0354a14_14": "爾時佛告一切大眾：「汝等今可禮是舍利，此舍利者是戒定慧之所熏修，甚難可得最上福田。」",
    "T16n0663_004:0354a16_15": "爾時大眾聞是語已，心懷歡喜即從座起，合掌敬禮大士舍利。",
    "T16n0663_004:0354a17_16": "爾時世尊，欲為大眾斷疑網故，說是舍利往昔因緣：「阿難！",
    "T16n0663_004:0354a19_17": "過去之世有王名曰摩訶羅陀，修行善法善治國土無有怨敵。",
    "T16n0663_004:0354a20_18": "時有三子端正微妙，形色殊特，威德第一：第一大子名曰摩訶波那羅，次子名曰摩訶提婆，小子名曰摩訶薩埵。",
    "T16n0663_004:0354a23_19": "是三王子，於諸園林遊戲觀看，次第漸到一大竹林憩駕止息。",
    "T16n0663_004:0354a25_0": "第一王子作如是言：『我於今日心甚怖懅，於是林中將無衰損？』",
    "T16n0663_004:0354a26_1": "第二王子復作是言：『我於今日不自惜身，但離所愛心憂愁耳。』",
    "T16n0663_004:0354a28_0": "第三王子復作是言：『我於今日獨無怖懅亦無愁惱，山中空寂神仙所讚，是處閑靜能令行人安隱受樂。』",
    "T16n0663_004:0354b01_1": "「時諸王子說是語已，轉復前行見有一虎，適產七日而有七子，圍繞周匝飢餓窮悴，身體羸瘦命將欲絕。",
    "T16n0663_004:0354b03_2": "第一王子見是虎已，作如是言：『怪哉！",
    "T16n0663_004:0354b04_3": "此虎產來七日，七子圍繞不得求食，若為飢逼必還噉子。』",
    "T16n0663_004:0354b06_4": "第三王子言：『此虎經常所食何物？』",
    "T16n0663_004:0354b06_5": "第一王子言：『此虎唯食新熱肉血。』",
    "T16n0663_004:0354b07_6": "第三王子言：『君等誰能與此虎食？』",
    "T16n0663_004:0354b08_7": "第二王子言：『此虎飢餓身體羸瘦，窮困頓乏餘命無幾，不容餘處為其求食，設餘求者命必不濟，誰能為此不惜身命？』",
    "T16n0663_004:0354b11_8": "第一王子言：『一切難捨不過己身。』",
    "T16n0663_004:0354b12_9": "第二王子言：『我等今者以貪惜故，於此身命不能放捨，智慧薄少故於是事而生驚怖。",
    "T16n0663_004:0354b14_10": "若諸大士欲利益他，生大悲心為眾生者，捨此身命不足為難。』",
    "T16n0663_004:0354b15_11": "時諸王子心大愁憂，久住視之目未曾捨，作是觀已尋便離去。",
    "T16n0663_004:0354b17_12": "「爾時第三王子，作是念言：『我今捨身時已到矣。",
    "T16n0663_004:0354b18_13": "何以故？",
    "T16n0663_004:0354b18_14": "我從昔來多棄是身都無所為，亦常愛護處之屋宅，又復供給衣服飲食臥具醫藥、象馬車乘，隨時將養令無所乏，而不知恩反生怨害，然復不免無常敗壞。",
    "T16n0663_004:0354b22_15": "復次是身不堅無所利益，可惡如賊猶若行廁。",
    "T16n0663_004:0354b23_16": "我於今日，當使此身作無上業，於生死海中作大橋梁。",
    "T16n0663_004:0354b24_17": "復次若捨此身，即捨無量癰疽瘭疾百千怖畏。",
    "T16n0663_004:0354b25_18": "是身唯有大小便利；是身不堅如水上沫；是身不淨多諸蟲戶；是身可惡荕纏血塗，皮骨髓腦共相連持；如是觀察甚可患厭，是故我今應當捨離，以求寂滅無上涅槃，永離憂患無常變異，生死休息無諸塵累，無量禪定智慧功德，具足成就微妙法身，百福莊嚴諸佛所讚，證成如是無上法身，與諸眾生無量法樂。』",
    "T16n0663_004:0354c04_19": "「是時王子勇猛堪任，作是大願，以上大悲熏修其心，慮其二兄心懷怖懅，或恐固遮為作留難，即便語言：『兄等今者可與眷屬還其所止。』",
    "T16n0663_004:0354c07_20": "爾時王子摩訶薩埵，還至虎所脫身衣裳置竹枝上，作是誓言：『我今為利諸眾生故，證於最勝無上道故，大悲不動捨難捨故，為求菩提智所讚故，欲度三有諸眾生故，欲滅生死怖畏熱惱故。』",
    "T16n0663_004:0354c12_21": "是時王子作是誓已，即自放身臥餓虎前；是時王子以大悲力故，虎無能為。",
    "T16n0663_004:0354c13_22": "王子復作如是念言：『虎今羸瘦身無勢力，不能得我身血肉食。』",
    "T16n0663_004:0354c15_23": "即起求刁，周遍求之了不能得，即以乾竹刺頸出血，於高山上投身虎前。",
    "T16n0663_004:0354c17_24": "「是時大地六種震動，日無精光，如羅睺羅阿修羅王捉持障蔽，又雨雜華種種妙香。",
    "T16n0663_004:0354c19_25": "時虛空中有諸餘天，見是事已心生歡喜歎未曾有，讚言：『善哉，善哉！",
    "T16n0663_004:0354c20_26": "大士！",
    "T16n0663_004:0354c21_0": "汝今真是行大悲者，為眾生故能捨難捨，於諸學人第一勇健，汝已為得諸佛所讚，常樂住處，不久當證無惱無熱清涼涅槃。』",
    "T16n0663_004:0354c24_0": "「是虎爾時見血流出污王子身，即便舐血噉食其肉唯留餘骨。",
    "T16n0663_004:0354c25_1": "爾時第一王子見地大動，為第二王子而說偈言：「『震動大地，　　及以大海，　　日無精光，　　如有覆蔽；　　於上虛空，　　雨諸華香，　　必是我弟，　　捨所愛身。』",
    "T16n0663_004:0355a01_0": "「第二王子復說偈言：「『彼虎產來，　　已經七日，　　七子圍繞，　　窮無飲食，　　氣力羸損，　　命不云遠。",
    "T16n0663_004:0355a04_0": "　　小弟大悲，　　知其窮悴，　　懼不堪忍，　　還食其子，　　恐定捨身，　　以救彼命。』",
    "T16n0663_004:0355a06_0": "「時二王子心大愁怖，涕泣悲歎容貌憔悴，復共相將還至虎所，見弟所著帔服衣裳，皆悉在一竹枝之上，骸骨髮爪布散狼藉，流血處處遍污其地；見已悶絕不自勝持，投身骨上良久乃蘇，即起舉首號天而哭：『我弟幼稚才能過人，特為父母之所愛念，奄忽捨身以飼餓虎。",
    "T16n0663_004:0355a12_1": "我今還宮，父母說問當云何答？",
    "T16n0663_004:0355a13_2": "我寧在此併命一處，不忍見是骸骨髮爪，何心捨離還見父母妻子眷屬朋友知識？』",
    "T16n0663_004:0355a15_3": "時二王子悲號懊惱漸捨而去。",
    "T16n0663_004:0355a15_4": "「時小王子所將侍從，各散諸方互相謂言：『今者我天為何所在？』",
    "T16n0663_004:0355a17_5": "爾時王妃於睡眠中，夢乳被割牙齒墮落，得三鴿雛一為鷹食。",
    "T16n0663_004:0355a18_6": "爾時王妃，大地動時即便驚寤，心生愁怖而說偈言：「『今日何故，　　大地大水，　　一切皆動；　　物不安所，　　日無精光，　　如有覆蔽？",
    "T16n0663_004:0355a23_0": "　　我心憂苦，　　目睫瞤動，　　如我今者，　　所見瑞相，　　必有災異，　　不祥苦惱。』",
    "T16n0663_004:0355a25_0": "「於是王妃說是偈已，時有青衣在外已聞王子消息，心驚惶怖尋即入內，啟白王妃作如是言：『向者在外聞諸侍從推覓王子不知所在。』",
    "T16n0663_004:0355a28_1": "王妃聞已生大憂惱，涕泣滿目至大王所：『我於向者傳聞外人，失我最小所愛之子。』",
    "T16n0663_004:0355b01_2": "大王聞已而復悶絕，悲哽苦惱抆淚而言：『如何今日失我心中所愛重者？』」",
    "T16n0663_004:0355b02_3": "爾時世尊欲重宣此義，而說偈言：「我於往昔，　　無量劫中，　　捨所重身，　以求菩提。",
    "T16n0663_004:0355b05_4": "　　若為國王，　　及作王子，　常捨難捨，　　以求菩提。",
    "T16n0663_004:0355b06_5": "　　我念宿命，　有大國王，　　其王名曰，　　摩訶羅陀；　是王有子，　　能大布施，　　其子名曰，　摩訶薩埵；　　復有二兄，　　長者名曰，　大波那羅，　　次名大天。",
    "T16n0663_004:0355b10_6": "　　三人同遊，　至一空山，　　見新產虎，　　飢窮無食。",
    "T16n0663_004:0355b12_0": "　時勝大士，　　生大悲心：　　『我今當捨，　所重之身，　　此虎或為，　　飢餓所逼，　儻能還食，　　自所生子。』",
    "T16n0663_004:0355b14_1": "　　即上高山，　自投虎前，　　為令虎子，　　得全性命。",
    "T16n0663_004:0355b16_0": "　是時大地，　　及諸大山，　　皆悉震動；　驚諸蟲獸、　　虎狼師子，　　四散馳走；　世間皆闇，　　無有光明。",
    "T16n0663_004:0355b18_1": "　　是時二兄，　故在竹林，　　心懷憂惱，　　愁苦涕泣，　漸漸推求，　　遂至虎所。",
    "T16n0663_004:0355b20_2": "　　見虎虎子，　血污其口，　　又見骸骨，　　髮毛爪齒，　處處迸血，　　狼藉在地。",
    "T16n0663_004:0355b22_3": "　　時二王子，　見是事已，　　心更悶絕，　　自躄於地，　以灰塵土，　　自塗坌身，　　忘失正念，　生狂癡心。",
    "T16n0663_004:0355b25_4": "　　所將侍從，　　覩見是事，　亦生悲慟，　　失聲號哭，　　互以冷水，　共相噴灑，　　然後蘇息，　　而復得起。",
    "T16n0663_004:0355b28_0": "　是時王子，　　當捨身時，　　正值後宮，　妃后婇女，　　眷屬五百，　　共相娛樂。",
    "T16n0663_004:0355c01_0": "　王妃是時，　　兩乳汁出，　　一切肢節，　痛如針刺，　　心生愁惱，　　似喪愛子。",
    "T16n0663_004:0355c03_0": "　於是王妃，　　疾至王所，　　其聲微細，　悲泣而言：　　『大王今當，　　諦聽諦聽，　憂愁盛火，　　今來燒我；　　我今二乳，　俱時汁出，　　身體苦切，　　如被針刺。",
    "T16n0663_004:0355c07_0": "　我見如是，　　不祥瑞相，　　恐更不復，　見所愛子；　　今以身命，　　奉上大王，　願速遣人，　　求覓我子。",
    "T16n0663_004:0355c09_1": "　　夢三鴿雛，　在我懷抱，　　其最小者，　　可適我心；　有鷹飛來，　　奪我而去；　　夢是事已，　即生憂惱。",
    "T16n0663_004:0355c12_2": "　　我今愁怖，　　恐命不濟，　願速遣人，　　推求我子。』",
    "T16n0663_004:0355c13_3": "　　是時王妃，　說是語已，　　即時悶絕，　　而復躄地。",
    "T16n0663_004:0355c15_0": "　王聞是語，　　復生憂惱，　　以不得見，　所愛子故；　　其王大臣，　　及諸眷屬，　悉皆聚集，　　在王左右，　　哀哭悲號，　聲動天地。",
    "T16n0663_004:0355c18_1": "　　爾時城內，　　所有人民，　聞是聲已，　　驚愕而出，　　各相謂言：『今是王子，　　為活來耶？",
    "T16n0663_004:0355c20_2": "　　為已死亡？",
    "T16n0663_004:0355c21_0": "　如是大士，　　常出軟語，　　為眾所愛，　今難可見。』",
    "T16n0663_004:0355c22_1": "　　已有諸人，　　入林推求，　不久自當，　　得定消息。",
    "T16n0663_004:0355c23_2": "　　諸人爾時，　慞惶如是，　　而復悲號，　　哀動神祇。",
    "T16n0663_004:0355c25_0": "　爾時大王，　　即從座起，　　以水灑妃，　良久乃蘇。",
    "T16n0663_004:0355c26_1": "　　還得正念，　　微聲問王：『我子今者，　　為死活耶？』",
    "T16n0663_004:0355c27_2": "　　爾時王妃，　念其子故，　　倍復懊惱，　　心無暫捨：『可惜我子，　　形色端正，　　如何一旦，　捨我終亡？",
    "T16n0663_004:0356a01_3": "　　云何我身，　　不先薨沒，　而見如是，　　諸苦惱事？",
    "T16n0663_004:0356a02_4": "　　善子妙色，　猶淨蓮華，　　誰壞汝身，　　使令分離？",
    "T16n0663_004:0356a04_0": "　將非是我，　　昔日怨讐，　　挾本業緣，　而殺汝耶？",
    "T16n0663_004:0356a05_1": "　　我子面目，　　淨如滿月，　不圖一旦，　　遇斯禍對，　　寧使我身，　破碎如塵，　　不令我子，　　喪失身命。",
    "T16n0663_004:0356a08_0": "　我所見夢，　　已為得報，　　直我無情，　能堪是苦？",
    "T16n0663_004:0356a09_1": "　　如我所夢，　　牙齒墮落，　二乳一時，　　汁自流出，　　必定是我，　失所愛子；　　夢三鴿雛，　　鷹奪一去，　三子之中，　　必定失一。』",
    "T16n0663_004:0356a12_2": "　　爾時大王，　即告其妃：　　『我今當遣，　　大臣使者，　周遍東西，　　推求覓子，　　汝今且可，　莫大憂愁。』",
    "T16n0663_004:0356a15_3": "　　大王如是，　　慰喻妃已，　即便嚴駕，　　出其宮殿。",
    "T16n0663_004:0356a16_4": "　　心生愁惱，　憂苦所切，　　雖在大眾，　　顏貌憔悴，　即出其城，　　覓所愛子　　爾時亦有。",
    "T16n0663_004:0356a19_0": "　無量諸人，　　哀號動地，　　尋從王後。",
    "T16n0663_004:0356a20_0": "　是時大王，　　既出城已，　　四向顧望，　求覓其子，　　煩惋心亂，　　靡知所在；　最後遙見，　　有一信來，　　頭蒙塵土，　血污其衣，　　灰糞塗身，　　悲號而至。",
    "T16n0663_004:0356a24_0": "　爾時大王，　　摩訶羅陀，　　見是使已，　倍生懊惱，　　舉首號叫，　　仰天而哭。",
    "T16n0663_004:0356a26_0": "　先所遣臣，　　尋復來至，　　既至王所，　作如是言：　　『願王莫愁，　　諸子猶在，　不久當至，　　令王得見。』",
    "T16n0663_004:0356a28_1": "　　須臾之頃，　復有臣來，　　見王愁苦，　　顏貌憔悴，　身所著衣，　　垢膩塵污：　　『大王當知，　一子已終；　　二子雖存，　　哀悴無賴。",
    "T16n0663_004:0356b03_0": "　第三王子，　　見虎新產，　　飢窮七日，　恐還食子；　　見是虎已，　　深生悲心，　發大誓願：　　「當度眾生，　　於未來世，　證成菩提。」",
    "T16n0663_004:0356b06_1": "　　即上高處，　　投身虎前。",
    "T16n0663_004:0356b07_0": "　虎飢所逼，　　便起噉食，　　一切血肉，　已為都盡，　　唯有骸骨，　　狼藉在地。』",
    "T16n0663_004:0356b09_0": "　是時大王，　　聞臣語已，　　轉復悶絕，　失念躄地，　　憂愁盛火，　　熾然其身；　諸臣眷屬，　　亦復如是，　　以水灑王，　良久乃蘇，　　復起舉首，　　號天而哭。",
    "T16n0663_004:0356b13_0": "　復有臣來，　　而白王言：　　『向於林中，　見二王子，　　愁憂苦毒，　　悲號涕泣，　迷悶失志，　　自投於地；　　臣即求水，　灑其身上，　　良久之頃，　　乃還蘇息。",
    "T16n0663_004:0356b17_0": "　望見四方，　　大火熾然，　　扶持暫起，　尋復躄地，　　舉首悲哀，　　號天而哭，　乍復讚歎，　　其弟功德。』",
    "T16n0663_004:0356b19_1": "　　是時大王，　以離愛子，　　其心迷悶，　　氣力惙然，　憂惱涕泣，　　並復思惟：　　『是最小者，　我所愛重；　　無常大鬼，　　奄便吞食；　其餘二子，　　今雖存在，　　而為憂火，　之所焚燒，　　或能為是，　　喪失命根。",
    "T16n0663_004:0356b25_0": "　我宜速往，　　至彼林中，　　迎載諸子，　急還宮殿；　　其母在後，　　憂苦逼切，　心肝分裂，　　或能失命，　　若見二子，　慰喻其心，　　可使終保，　　餘年壽命。』",
    "T16n0663_004:0356b29_0": "　爾時大王，　　駕乘名象，　　與諸侍從，　欲至彼林，　　即於中路，　　見其二子，　號天扣地，　　稱弟名字。",
    "T16n0663_004:0356c02_1": "　　時王即前，　抱持二子，　　悲號涕泣，　　隨路還宮，　速令二子，　　覲見其母。」",
    "T16n0663_004:0356c04_2": "　　佛告樹神：「汝今當知，　　爾時王子，　　摩訶薩埵，　捨身飼虎，　　今我身是；　　爾時大王，　摩訶羅陀，　　於今父王，　　輸頭檀是；　爾時王妃，　　今摩耶是；　　第一王子，　今彌勒是；　　第二王子，　　今調達是；　爾時虎者，　　今瞿夷是；　　時虎七子，　今五比丘，　　及舍利弗，　　目犍連是。",
    "T16n0663_004:0356c12_0": "　爾時大王，　　摩訶羅陀，　　及其妃后，　悲號涕泣，　　悉皆脫身，　　御服瓔珞，　與諸大眾，　　往竹林中，　　收其舍利，　即於此處，　　起七寶塔。",
    "T16n0663_004:0356c15_1": "　　是時王子，　摩訶薩埵，　　臨捨命時，　　作是誓願：『願我舍利，　　於未來世，　　過算數劫，　常為眾生，　　而作佛事。』」",
    "T16n0663_004:0356c19_0": "說是經時，無量阿僧祇諸天及人，發阿耨多羅三藐三菩提心。",
    "T16n0663_004:0356c20_1": "「樹神！",
    "T16n0663_004:0356c20_2": "是名禮塔往昔因緣。」",
    "T16n0663_004:0356c21_3": "爾時佛神力故，是七寶塔即沒不現。",
    "T16n0663_004:0356c22_0": "金光明經讚佛品第十八",
    "T16n0663_004:0356c23_0": "爾時無量百千萬億諸菩薩眾，從此世界至金寶蓋山王如來國土，到彼土已五體投地，為佛作禮却住一面，合掌向佛異口同音，而讚歎曰：「如來之身，　　金色微妙，　　其明照耀，　如金山王；　　身淨柔軟，　　如金蓮華；　無量妙相，　　以自莊嚴；　　隨形之好，　光飾其體；　　淨絜無比，　　如紫金山；　圓足無垢，　　如淨滿月；　　其音清徹，　妙如梵聲——　　師子吼聲、　　大雷震聲，　六種清淨，　　微妙音聲；　　迦陵頻伽，　孔雀之聲，　　清淨無垢，　　威德具足；　百福相好，　　莊嚴其身，　　光明遠照，　無有齊限，　　智慧寂滅，　　無諸愛習。",
    "T16n0663_004:0357a08_0": "　世尊成就，　　無量功德，　　譬如大海，　須彌寶山，　　為諸眾生，　　生憐愍心，　於未來世，　　能與快樂。",
    "T16n0663_004:0357a10_1": "　　如來所說，　第一深義，　　能令眾生，　　寂滅安隱；　能與眾生，　　無量快樂；　　能演無上，　甘露妙法；　　能開無上，　　甘露法門；　能入一切，　　無患窟宅；　　能令眾生，　悉得解脫，　　度於三有，　　無量苦海，　安住正道，　　無諸憂苦。",
    "T16n0663_004:0357a16_2": "　　如來世尊，　功德智慧，　　大慈悲力，　　精進方便，　如是無量，　　不可稱計。",
    "T16n0663_004:0357a18_3": "　　我等今者，　不能說有，　　諸天世人，　　於無量劫，　盡思度量，　　不能得知，　　如來所有，　功德智慧，　　無量大海，　　一滴少分。",
    "T16n0663_004:0357a22_0": "　我今略讚，　　如來功德，　　百千億分，　不能宣一；　　若我功德，　　得聚集者，　迴與眾生，　　證無上道。」",
    "T16n0663_004:0357a25_0": "爾時信相菩薩，即於此會從座而起，偏袒右肩右膝著地，合掌向佛而說讚言：「世尊百福，　　相好微妙，　　功德千數，　莊嚴其身，　　色淨遠照，　　視之無厭；　如日千光，　　彌滿虛空，　　光明熾盛，　無量無邊；　　猶如無數，　　珍寶大聚，　其明五色，　　青紅赤白，　　琉璃頗梨，　如融真金，　　光明赫奕，　　通徹諸山，　悉能遠照，　　無量佛土；　　能滅眾生，　無量苦惱，　　又與眾生，　　上妙快樂。",
    "T16n0663_004:0357b06_0": "　諸根清淨，　　微妙第一，　　眾生見者，　無有厭足。",
    "T16n0663_004:0357b07_1": "　　髮紺柔軟，　　猶孔雀項，　如諸蜂王，　　集在蓮華；　　清淨大悲，　功德莊嚴，　　無量三昧，　　及以大慈，　如是功德，　　悉以聚集；　　相好妙色，　嚴飾其身，　　種種功德，　　助成菩提。",
    "T16n0663_004:0357b12_0": "　如來悉能，　　調伏眾生，　　令心柔軟，　受諸快樂；　　種種深妙，　　功德莊嚴；　亦為十方，　　諸佛所讚，　　其光遠照，　遍於諸方，　　猶如日月，　　充滿虛空；　功德成就，　　如須彌山，　　在在示現，　於諸世界。",
    "T16n0663_004:0357b17_1": "　　齒白齊密，　　猶如珂雪；　其德如日，　　處空明顯；　　眉間毫相，　右旋宛轉，　　光明流出，　　如琉璃珠，　其色微妙，　　如日處空。」",
    "T16n0663_004:0357b21_0": "爾時道場菩提樹神，復說讚曰：「南無清淨，　　無上正覺，　　甚深妙法，　隨順覺了，　　遠離一切，　　非法非道，　獨拔而出，　　成佛正覺。",
    "T16n0663_004:0357b24_1": "　　知有非有，　本性清淨，　　希有希有，　　如來功德；　希有希有，　　如來大海；　　希有希有，　如須彌山；　　希有希有，　　佛無邊行；　希有希有，　　佛出於世，　　如優曇華，　時一現耳；　　希有如來，　　無量大悲。",
    "T16n0663_004:0357c01_0": "　釋迦牟尼，　　為人中日，　　為欲利益，　諸眾生故，　　宣說如是，　　妙寶經典。",
    "T16n0663_004:0357c03_0": "　善哉如來，　　諸根寂滅，　　而復遊入，　善寂大城；　　無垢清淨，　　甚深三昧，　入於諸佛，　　所行之處；　　一切聲聞，　身皆空寂，　　兩足世尊，　　行處亦空。",
    "T16n0663_004:0357c07_0": "　如是一切，　　無量諸法，　　推本性相，　亦皆空寂；　　一切眾生，　　性相亦空，　狂愚心故，　　不能覺知。",
    "T16n0663_004:0357c09_1": "　　我常念佛，　樂見世尊，　　常作誓願，　　不離佛日。",
    "T16n0663_004:0357c11_0": "　我常於地，　　長跪合掌，　　其心戀慕，　欲見於佛；　　我常修行，　　最上大悲，　哀泣雨淚，　　欲見於佛；　　我常渴仰，　欲見於佛，　　為是事故，　　憂火熾然；　惟願世尊，　　賜我慈悲，　　清冷法水，　以滅是火。",
    "T16n0663_004:0357c16_1": "　　世尊慈愍，　　悲心無量，　願賜我身，　　常得見佛。",
    "T16n0663_004:0357c17_2": "　　世尊常護，　一切人天，　　是故我今，　　渴仰欲見。",
    "T16n0663_004:0357c19_0": "　聲聞之身，　　猶如虛空，　　焰幻響化，　如水中月；　　眾生之性，　　如夢所見。",
    "T16n0663_004:0357c21_0": "　如來行處，　　淨如琉璃，　　入於無上，　甘露法處，　　能與眾生，　　無量快樂。",
    "T16n0663_004:0357c23_0": "　如來行處，　　微妙甚深，　　一切眾生，　無能知者；　　五通神仙，　　及諸聲聞，　一切緣覺，　　亦不能知。",
    "T16n0663_004:0357c25_1": "　　我今不疑，　佛所行處，　　惟願慈悲，　　為我現身。」",
    "T16n0663_004:0357c27_0": "　爾時世尊，　　從三昧起，　　以微妙音，　而讚歎言：　　「善哉善哉！",
    "T16n0663_004:0357c28_1": "　　樹神善女，　汝於今日，　　快說是言，　　一切眾生，　若聞此法，　　皆入甘露，　　無生法門。」",
    "T16n0663_004:0358a02_0": "金光明經囑累品第十九",
    "T16n0663_004:0358a03_0": "爾時釋迦牟尼佛，從三昧起現大神力，以右手摩諸菩薩摩訶薩頂，與諸天王及諸龍王、二十八部散脂鬼神大將軍等，而作是言：「我於無量百千萬億恒河沙劫，修習是金光明微妙經典，汝等當受持讀誦廣宣此法，復於閻浮提內無令斷絕。",
    "T16n0663_004:0358a08_1": "若有善男子、善女人，於未來世中有受持讀誦此經典者，汝等諸天常當擁護，當知是人於未來世無量百千人天之中常受快樂，於未來世值遇諸佛，疾得證成阿耨多羅三藐三菩提。」",
    "T16n0663_004:0358a13_0": "爾時諸大菩薩，及天龍王二十八部散脂大將等，即從座起到於佛前，五體投地俱發聲言：「如世尊勅，當具奉行。」",
    "T16n0663_004:0358a15_1": "如是三白：「如世尊勅，當具奉行。」",
    "T16n0663_004:0358a16_2": "於是散脂大將等，而白佛言：「如世尊勅，若未來世中有受持是經，若自書若使人書，我當與此二十八部諸鬼神等，常當隨侍擁護隱蔽其身，是說法者皆悉消滅諸惡令得安隱，願不有慮。」",
    "T16n0663_004:0358a20_3": "爾時釋迦牟尼佛，現大神力，十方無量世界悉皆六種震動，是時諸佛皆大歡喜；囑累是經故，讚美持法者，現無量神力。",
    "T16n0663_004:0358a23_4": "於是無量無邊阿僧祇菩薩摩訶薩大眾及信相菩薩，金光、金藏、常悲、法上等，及四天大王、十千天子，與道場菩提樹神、堅牢地神及一切世間天人阿脩羅等，聞佛所說，皆發無上菩提之道，踊躍歡喜作禮而去。",
    "T16n0663_004:0358a29_0": "金光明經卷第四"
}