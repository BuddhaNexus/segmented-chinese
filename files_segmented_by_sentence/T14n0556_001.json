{
    "T14n0556_001:0907c10_0": "佛說七女經",
    "T14n0556_001:0907c12_0": "吳月支國居士支謙譯",
    "T14n0556_001:0907c13_0": "聞如是：一時佛遊於拘留國，在分儒達樹園，與千羅漢俱，菩薩有五百人，及諸天、龍、鬼神。",
    "T14n0556_001:0907c15_0": "爾時拘留國中有婆羅門，名摩訶蜜，慳貪，不信佛法。",
    "T14n0556_001:0907c16_1": "大豪富，珍奇、珠寶、牛馬、田宅甚眾多；智慧無雙，為是國中作師，常有五百弟子，復為國王、大臣所敬遇。",
    "T14n0556_001:0907c18_2": "是婆羅門有七女，大端正無比，黠慧言語；從頭至足皆著金銀、白珠、瓔珞，隨時被服；常與五百女人俱，憙自貢高，恃怙端正，憍慢眾人；倚於富貴謂呼有常；每與國中人民共說義理，常得其勝。",
    "T14n0556_001:0907c22_3": "爾時有迦羅越，名曰分儒達，聞此女大好，便至婆羅門所，謂言：「卿家中自呼是女端正，雖爾，當遍將至國中示人。",
    "T14n0556_001:0907c25_4": "若有人呵此女者，卿當雇我五百兩金；若不呵者，我當雇卿五百兩金。」",
    "T14n0556_001:0907c27_5": "如是募九十日遍至國中，無有道此女醜者。",
    "T14n0556_001:0907c28_6": "爾時婆羅門即得五百兩金。",
    "T14n0556_001:0907c28_7": "分儒達告婆羅門：「今佛近在祇樹園。",
    "T14n0556_001:0907c29_8": "佛知當來、過去、今現在事。",
    "T14n0556_001:0908a01_9": "又復至誠，終不妄言。",
    "T14n0556_001:0908a01_10": "當將往示佛。」",
    "T14n0556_001:0908a02_0": "婆羅門言：「大善！」",
    "T14n0556_001:0908a02_1": "即與眷屬五百婆羅門，國中復有五百女人俱，相隨至佛所。",
    "T14n0556_001:0908a03_2": "佛時為無數千人說法。",
    "T14n0556_001:0908a04_3": "各各前為佛作禮，却坐一面。",
    "T14n0556_001:0908a04_4": "婆羅門前白佛言：「瞿曇常遊諸國，寧見有好人端正如是女者不？」",
    "T14n0556_001:0908a06_5": "佛便逆呵之：「此女不好，皆醜，無有一好處。」",
    "T14n0556_001:0908a07_6": "婆羅門問佛：「是女一國中人無有道此女醜。",
    "T14n0556_001:0908a08_7": "今瞿曇何以獨道此女醜？」",
    "T14n0556_001:0908a09_0": "婆羅門問佛言：「世間人以何為好？」",
    "T14n0556_001:0908a09_1": "佛言：「世間人眼不貪色，耳不聽受惡聲，是則為好；鼻不嗅香，口不甞味，是則為好；身不貪細滑，意不念惡，是則為好；手不盜取人財物，口不說人惡，是則為好；不貢高、綺語，知生所從來，死有所趣，是則為好；信布施後當得其福，是則為好；信佛，信法，信比丘僧，是則為好。」",
    "T14n0556_001:0908a16_2": "佛告婆羅門：「顏色好，不為好；身體好，不為好；衣服好，不為好；二言、綺語，不為好；心端意正此乃為好。」",
    "T14n0556_001:0908a18_3": "分儒達即自還得五百兩金。",
    "T14n0556_001:0908a20_0": "佛告婆羅門：「昔者有城，名波羅奈，從地底去，佛、諸當來佛皆於是上坐。",
    "T14n0556_001:0908a21_1": "爾時有國王，名機惟尼，作優婆塞，大明經，為佛作精舍。",
    "T14n0556_001:0908a22_2": "王有女，悉為優婆夷，明經智慧，端正無雙，身上皆著金銀、琥珀、珠寶，被服甚好。",
    "T14n0556_001:0908a24_3": "第一女字羞耽，第二女字須耽摩，第三女字比丘尼，第四女字比丘羅輜，第五女字沙門尼，第六女字沙門密，第七女字僧大薩耽，常以佛正法齋戒、布施訖竟，七女便相將至父王正殿，白言：『我曹姊弟欲相隨到塚間遊觀。』",
    "T14n0556_001:0908a29_4": "「王言：『塜間大可畏，但有死人骨髮，形骸狼藉，支散在地；諸悲哀者、啼哭者滿其間；有虎、狼、野獸、鵄梟主噉死人肉血。",
    "T14n0556_001:0908b03_5": "汝曹姊弟何為塚間？",
    "T14n0556_001:0908b04_0": "我宮中有園觀、浴池，中有飛鳥、鴛鴦相隨而鳴；中有眾華，五色光目；芝草奇樹，眾果清涼，恣意所食，極可遊觀。",
    "T14n0556_001:0908b06_1": "汝曹姊弟何為塚間？』",
    "T14n0556_001:0908b07_0": "「七女即報言：『大王！",
    "T14n0556_001:0908b07_1": "眾果、美食何益萬分？",
    "T14n0556_001:0908b07_2": "我見世間人老時命日趣死，人生無有不死者。",
    "T14n0556_001:0908b09_3": "我曹非小兒，嘗為餘食所惑！",
    "T14n0556_001:0908b09_4": "王哀念我姊弟者，當聽我曹姊弟到城外觀死人。』",
    "T14n0556_001:0908b11_0": "如是至三。",
    "T14n0556_001:0908b11_1": "「王言：『大善！",
    "T14n0556_001:0908b11_2": "聽汝姊弟所為。』",
    "T14n0556_001:0908b11_3": "「爾時七女即與五百婇女嚴駕出宮門。",
    "T14n0556_001:0908b12_4": "七女即解頸下瓔珞散地。",
    "T14n0556_001:0908b13_5": "國中時有千餘人見之，隨後拾取珠寶。",
    "T14n0556_001:0908b14_6": "歡喜遂到城外塚間，大臭，處不淨，但聞啼哭聲。",
    "T14n0556_001:0908b15_7": "諸婇女及人民身體肅然，衣毛為竪。",
    "T14n0556_001:0908b16_8": "七女直前視諸死人，中有斷頭者，中有斷手足者，中有斷鼻耳者，中有已死者，或有未死者，中有梓棺者，有席中裹者，有繩縛者。",
    "T14n0556_001:0908b19_9": "家室啼哭，皆欲令解脫。",
    "T14n0556_001:0908b19_10": "七女左右顧視死人眾多。",
    "T14n0556_001:0908b20_11": "復有持死人從四面來者，飛鳥、走獸共爭來食之。",
    "T14n0556_001:0908b21_12": "死人膖脹，膿血流出，數萬億蟲從腹中出，臭處難可當。",
    "T14n0556_001:0908b22_13": "七女亦不覆鼻，直前繞之一匝，即自相與言：『我曹姊弟身體不久皆當復爾。』",
    "T14n0556_001:0908b24_14": "「第一女言：『寧可各作一偈，救死人魂魄耶？』",
    "T14n0556_001:0908b25_15": "六女皆言：『大善！』",
    "T14n0556_001:0908b25_16": "「第一女言：『此人生時好香塗身，著新好衣；行步眾中，細目綺視；於人中作姿，則欲令人觀之。",
    "T14n0556_001:0908b27_17": "今死在地，日炙、風飄。",
    "T14n0556_001:0908b28_18": "主作姿則者，今為所在？』",
    "T14n0556_001:0908b28_19": "「第二女言：『雀在瓶中，覆蓋其口，不能出飛。",
    "T14n0556_001:0908b29_20": "今瓶已破，雀飛而去。』",
    "T14n0556_001:0908c01_21": "「第三女言：『乘車而行，中道捨車去，車不能自前。",
    "T14n0556_001:0908c02_22": "主使車行者，今為所在？』",
    "T14n0556_001:0908c02_23": "「第四女言：『譬如人乘船而行，眾人共載而渡水，得岸便繫船。",
    "T14n0556_001:0908c04_24": "棄身體去，如棄船去。』",
    "T14n0556_001:0908c04_25": "「第五女言：『有城完堅，中多人民，皆生長城中。",
    "T14n0556_001:0908c05_26": "今城更空，不見人民，為在何所？』",
    "T14n0556_001:0908c06_27": "「第六女言：『人死臥地，衣被常好，從頭至足無有缺減。",
    "T14n0556_001:0908c07_28": "今不能行，亦不能動搖。",
    "T14n0556_001:0908c08_29": "其人當今為在何所？』",
    "T14n0556_001:0908c08_30": "「第七女言：『一身獨居，人出去其舍，舍中空無有守者，今舍日壞敗。』",
    "T14n0556_001:0908c10_31": "「爾時第二忉利天王釋提桓因坐即為動搖，聞七女說經，如伸臂頃，即從天上來下，讚七女言：『所說大善！",
    "T14n0556_001:0908c12_32": "欲願得何等？",
    "T14n0556_001:0908c12_33": "所願者，我能為汝得之。』",
    "T14n0556_001:0908c13_34": "「七女俱言：『卿是釋天乎？",
    "T14n0556_001:0908c13_35": "梵天耶？",
    "T14n0556_001:0908c14_36": "不見卿來時，自然在我前，使我知之。』",
    "T14n0556_001:0908c14_37": "「即報言：『諸女！",
    "T14n0556_001:0908c15_38": "我是釋提桓因。",
    "T14n0556_001:0908c15_39": "聞說善言、好語，故來聽之。』",
    "T14n0556_001:0908c16_40": "「七女言：『卿屬者欲與我曹願。",
    "T14n0556_001:0908c16_41": "卿是第二忉利天上最尊，當為我等得之。",
    "T14n0556_001:0908c17_42": "我姊弟請說所願。』",
    "T14n0556_001:0908c18_43": "「第一女言：『我願欲得無根、無枝、無葉之樹，於其中生。",
    "T14n0556_001:0908c19_44": "是我所願也。』",
    "T14n0556_001:0908c19_45": "「第二女言：『我欲得地上無形之處、無陰陽之端，願欲於其中生。』",
    "T14n0556_001:0908c21_46": "「第三女言：『人於深山中大呼，音響四聞耳，不知所在。",
    "T14n0556_001:0908c22_47": "我願於其中生。』",
    "T14n0556_001:0908c22_48": "「釋提桓因報言：『且止！",
    "T14n0556_001:0908c23_49": "我不能得是願。",
    "T14n0556_001:0908c23_50": "諸女欲得作釋梵、四天王、日月中尊，是則可得。",
    "T14n0556_001:0908c24_51": "今女所願，實我所不知。』",
    "T14n0556_001:0908c25_52": "「七女答言：『卿是天上獨尊，有威神，何以不能得此願？",
    "T14n0556_001:0908c26_53": "卿譬如老牛，不能挽車，亦復不能耕犁，無益於主。』",
    "T14n0556_001:0908c27_54": "「釋提桓因報言：『我聞說經，故來聽之。",
    "T14n0556_001:0908c28_55": "非我所知，即便辭謝。』",
    "T14n0556_001:0908c28_56": "七女默然無報。",
    "T14n0556_001:0908c29_0": "「爾時空中有天言：『今迦葉佛近在惟于陵聚中，何不往問迦葉佛？』",
    "T14n0556_001:0909a01_1": "七女聞之大歡喜，即與五百婇女、隨來觀者，塚間喪亡、悲哀、啼哭者復有五百人，俱發意往。",
    "T14n0556_001:0909a03_2": "「時迦葉佛為無數千人說法，悉各前為迦葉佛作禮，却坐一面。",
    "T14n0556_001:0909a05_0": "「釋提桓因白佛言：『我向者聞國王七女說經，故來聽之。",
    "T14n0556_001:0909a06_1": "七女便從我索是願言：「我欲得無根、無枝、無葉之樹、無形之處、無陰陽之端，深山大呼，音響四聞，不知所在。」",
    "T14n0556_001:0909a08_2": "我時不能報答，願佛為七女解說其意。』",
    "T14n0556_001:0909a09_3": "「迦葉佛言：『善哉發問，多所過度。",
    "T14n0556_001:0909a10_4": "是事羅漢、辟支佛尚不能知此事，何況於汝？』",
    "T14n0556_001:0909a11_5": "「是時迦葉佛便笑，五色光從口出，照滿佛剎，還繞身，從頂上入。",
    "T14n0556_001:0909a12_6": "侍者前長跪，問迦葉佛言：『佛不妄笑，願聞其意。』",
    "T14n0556_001:0909a13_7": "「迦葉佛告薩波羅：『汝見是女不？』",
    "T14n0556_001:0909a14_8": "「『唯然已見。』",
    "T14n0556_001:0909a14_9": "「『此國王七女共發阿耨多羅三藐三菩提心已來，供養五百佛已，當復萬佛，却後十劫悉當作佛，皆同一字，號名復多羅賁，剎土名首陀波。",
    "T14n0556_001:0909a17_10": "其佛壽三萬歲。",
    "T14n0556_001:0909a18_11": "是時人民被服、飲食，譬如第二忉利天上所有。",
    "T14n0556_001:0909a19_12": "佛般泥洹後，經道留止八千歲乃盡。",
    "T14n0556_001:0909a20_13": "是佛時說法，當度七十五億萬人令得菩薩及羅漢道。』",
    "T14n0556_001:0909a21_14": "「迦葉佛授七女別時，即踊躍歡喜，便住虛空中，離地二十丈，從上來下悉化成男子，即得阿惟越致。",
    "T14n0556_001:0909a23_15": "五百婇女及千五百天與人，見七女化成男，踊躍歡喜，皆發阿耨多羅三藐三菩提心。",
    "T14n0556_001:0909a25_16": "一千人遠離塵垢，皆得法眼。」",
    "T14n0556_001:0909a27_0": "佛告婆羅門：「此國王七女富樂、端正、豪貴，尚不恃身作綺好。",
    "T14n0556_001:0909a28_1": "所以者何？",
    "T14n0556_001:0909a28_2": "用念非常，是身不可久得故。",
    "T14n0556_001:0909a29_3": "一切世間人但坐愚癡故，墮十二因緣，便有生死。",
    "T14n0556_001:0909b01_4": "人生若皆由恩愛，從生致老，從老致病，從病致死，從死致啼哭，得苦痛。",
    "T14n0556_001:0909b03_0": "人生若皆從恩愛，當自觀身，亦當觀他人身。",
    "T14n0556_001:0909b04_0": "坐起當念身中惡露、涕唾、寒熱、臭處、不淨。",
    "T14n0556_001:0909b04_1": "如是何等類，身一壞時，還化作蟲，自食其肉，骨節支解，消為灰土。",
    "T14n0556_001:0909b06_2": "還自念：『我身死亦當如是。』",
    "T14n0556_001:0909b07_0": "不當恃身作綺好，當念非常。",
    "T14n0556_001:0909b07_1": "若人施行善，不自貢高、綺語者，死後皆生天上；若施行惡者，當入泥犁中。",
    "T14n0556_001:0909b09_2": "女人所以墮泥犁中多者何？",
    "T14n0556_001:0909b10_0": "但坐嫉妬，姿態多故。」",
    "T14n0556_001:0909b10_1": "佛說是時，婆羅門女即踊躍歡喜，解身上珠寶用散佛上。",
    "T14n0556_001:0909b11_2": "佛威神令所散住虛空中化作寶蓋，中有聲言：「善哉！",
    "T14n0556_001:0909b13_0": "如佛所言無有異。」",
    "T14n0556_001:0909b13_1": "佛爾時便感動，放威神，於座上以足指按地，三千大千剎土皆為大動；光明照十方，百歲枯樹皆生華菓，諸空溝澗皆自然有水，箜篌樂器不鼓自鳴，婦女珠環皆自作聲，盲者得視，聾者得聽，瘂者得語，傴者得伸，拘躃者得愈，手足病者得愈，狂者得正，被毒者毒不為行，拘閉者悉得解脫，百鳥狸獸皆相和悲鳴。",
    "T14n0556_001:0909b20_2": "爾時拘留國中人民無男、無女皆大歡喜，和心相向若得禪。",
    "T14n0556_001:0909b21_3": "佛作是變化時，拘留國王捐珠，踊躍歡喜，及百大臣、婆羅門女，與其眷屬，及五百婆羅門，皆發阿耨多羅三藐三菩提心。",
    "T14n0556_001:0909b24_4": "復有五百比丘得羅漢道。",
    "T14n0556_001:0909b25_5": "國中五百人悉須陀洹道。",
    "T14n0556_001:0909b25_6": "佛說是經已，菩薩、比丘僧、優婆塞、優婆夷、國王、大臣、長者、人民、諸天、鬼神、龍，皆大歡喜，前持頭面著地，為佛作禮而去。",
    "T14n0556_001:0909b29_0": "佛說七女經"
}