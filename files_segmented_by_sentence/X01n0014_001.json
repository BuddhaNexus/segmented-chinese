{
    "X01n0014_001:0365a11_0": "佛說十往生阿彌陀佛國經",
    "X01n0014_001:0365a13_0": "失譯人名　出周錄",
    "X01n0014_001:0365a14_0": "如是我聞一時佛在王舍城耆闍崛山中與大比丘眾萬二千人俱皆是大阿羅漢眾所知識其名曰摩訶迦葉摩訶阿那律陀皆如是等而為上首。",
    "X01n0014_001:0365a17_0": "又與無量菩薩摩訶薩俱一切皆住不退轉位無量功德眾所莊嚴其名曰妙吉祥菩薩無能勝菩薩常精進菩薩不休息菩薩如是等諸大菩薩而為上首復有釋提桓因堪忍界主大梵天王四大天王如是上首百千俱低那庾多諸天子眾及阿素洛等為聞法故皆悉來集各禮佛足退坐一面。",
    "X01n0014_001:0365a23_0": "爾時阿難白佛言世尊成道已來於廣敷演大乘經典一切眾生解脫之法中宣說西方極樂世界微妙最勝清淨莊嚴阿彌陀佛本誓重願不可思議功德一切眾生往生極樂世界之法我等諦聽信受修行未聞觀身之法其事云何唯願說之。",
    "X01n0014_001:0365b04_0": "佛告阿難夫觀身之法者不觀東西不觀南北不觀四維上下不觀虗空不觀外緣不觀內緣不觀身色不觀色聲不觀色像唯觀無緣是為正真觀身之法除是觀身十方諦求在在處處更無別法而得解脫佛復告阿難但自觀身善力自然正念自然解脫自然何以故譬如有人精進直心得正解脫如是之人不求解脫解脫自至阿難復白佛言世尊世間眾生若有如是正念解脫應無一切地獄餓鬼畜生三惡道也。",
    "X01n0014_001:0365b13_0": "佛告阿難世間眾生不得解脫何以故一切眾生皆由多虗少實無一正念以是因緣地獄者多解脫者少譬如有人於自父母及以師僧外現孝順內懷不孝外現精進內懷不實如是惡人報雖未至三途不遠無有正念不得解脫阿難復白佛言若如是者更脩何善根得正解脫。",
    "X01n0014_001:0365b19_0": "佛告阿難汝今善聽吾今為汝說有西方極樂世界十往生法可得解脫云何為十一者觀身正念常懷歡喜以飲食衣服施佛及僧往生阿彌陀佛國二者正念以甘妙良藥施一病比丘及一切往生阿彌陀佛國三者正念不害一生命慈悲於一切往生阿彌陀佛國四者正念從師所受戒淨慧修梵行常懷歡喜往生阿彌陀佛國五者正念孝順於父母敬奉於師長不起憍慢心往生阿彌陀佛國六者正念往詣於僧坊恭敬於塔寺聞灋解一義往生阿彌陀佛國七者正念一日一夜中受持八齋戒不破一往生阿彌陀佛國八者正念若能齋月齋日中遠離於房舍常詣於善師往生阿彌陀佛國九者正念常能持淨戒勤修於禪定護法不惡口若能如是行往生阿彌陀佛國十者正念若於無上道不起誹謗心精進持淨戒復教無智者流布是經法教化無量眾生如是諸人等悉皆得往生阿彌陀佛國。",
    "X01n0014_001:0365c11_0": "爾時十方世界六種震動雨珍妙華他方佛國一切諸菩薩來集此會一心聽法大會中有一菩薩名山海慧白佛言世尊彼阿彌陀佛國有何玅樂勝事一切眾生皆願往生彼佛告山海慧菩薩汝今應當起立合掌正身向西正念觀阿彌陀佛國願見阿彌陀佛爾時一切大眾亦皆起立合掌共觀阿彌陀佛爾時阿彌陀佛現大神通放大光明照山海慧菩薩身爾時山海慧菩薩等即見阿彌陀佛國土所有莊嚴妙好之事皆悉七寶七寶山七寶塔七寶坊七寶樓閣水鳥樹林常吐法音彼國道場樹高四十萬由旬樹下有獅子座高五百由旬阿彌陀佛日日常轉法輪彼國人民不習外事正習內事口說方等語耳聽方等聲心解方等義爾時山海慧菩薩白佛言世尊我等今者覩見彼國勝妙利益不可思議今我願一切眾生悉皆往生然後我等亦願生彼國佛記之曰正觀正念得正解脫皆悉生彼。",
    "X01n0014_001:0366a03_0": "佛告山海慧菩薩汝今欲度一切眾生應當受持是經佛告大眾於我滅後受持是經八萬劫中廣宣流布至賢劫千佛使諸眾生普得聞知信樂修行說者聽者皆得往生阿彌陀佛國若有如是等人我從今日常使二十五菩薩護持是人常令是人無病無惱若人若非人不得其便行住坐臥無問晝夜常得安穩若有眾生深信是經念阿彌陀佛願往生者彼極樂世界阿彌陀佛即遣觀世音菩薩大勢至菩薩藥王菩薩藥上菩薩普賢菩薩法自在菩薩獅子吼菩薩陀羅尼菩薩虗空藏菩薩德藏菩薩寶藏菩薩金藏菩薩金剛菩薩山海慧菩薩光明王菩薩華嚴王菩薩眾寶王菩薩月光王菩薩日照王菩薩三昧王菩薩自在王菩薩大自在王菩薩白象王菩薩大威德王菩薩無邊身菩薩是二十五菩薩擁護行者若行若住若坐若臥若晝若夜一切時一切處不令惡鬼惡神得其便也佛又告山海慧是經名為覩阿彌陀佛色身正念解脫三昧經亦名度諸有流生死八難有緣眾生經如是受持眾生未有念佛三昧緣者是經能與作開大三昧門是經能與眾生閇地獄門是經能與眾生除害人惡鬼殄滅四向悉皆安穩。",
    "X01n0014_001:0366a23_0": "佛告山海慧如我所說其義如是山海慧菩薩白佛言世尊我今頂受尊經不敢有疑然於今世及未來世諸有眾生多生誹謗不信是經如是之人於後云何。",
    "X01n0014_001:0366b03_0": "佛告山海慧菩薩於後閻浮提或有比丘比丘尼若男若女見有讀誦是經者或相瞋恚心懷誹謗由是謗正法故是人現身之中得諸惡重病身根不具或得聾病盲病瘖病瘂病失陰病鬼魅邪狂風冷熱痔水腫失心如是等諸惡重病世世在身如是受苦坐臥不安大小便利亦皆不通求生不得求死不得或乃至死墮於地獄八萬劫中受大苦惱百千萬世未曾聞水食之名久後得出生在人中作牛馬猪羊為人所殺受大苦惱後得人身常生下賤百千萬世不得自在永不聞三寶名字為謗是經故受苦如是是故無智人中莫說是經正觀正念如是之人然後與說彼此不敬是經墮於地獄彼此敬重得正解脫往生阿彌陀佛國若有比丘比丘尼優婆塞優婆夷善男子善女人正信是經愛樂是經勸導眾生說者聽者悉皆往生阿彌陀佛國是故有信者我滅後受持是經法正法像法末法濁惡世中廣宣流布是人即為真我弟子現身即得阿耨多羅三藐三菩提。",
    "X01n0014_001:0366b20_0": "佛說此經已尊者阿難諸大聲聞及諸比丘菩薩摩訶薩一切世間天人阿修羅等聞佛所說皆大歡喜信受奉行。",
    "X01n0014_001:0366b23_0": "佛說十往生阿彌陀佛國經",
    "X01n0014_001:0366c03_0": "十往生經真偽決疑",
    "X01n0014_001:0366c05_0": "難云開元釋教錄十八卷此經入偽妄亂真錄然者非正經何祖師(道綽善導)引用之耶答雖屬疑偽文義不違引證何非況入偽目偏在昇師古來碩德未必雷同(觀念法門記下可見)例如天台引法行經妙勝定等輔行記六之二云準諸目錄皆推此經(法行經)以為疑偽文義既正或是失譯乃至今家所引像法決疑經妙勝定等意亦如是如涅槃後分本在偽目至大唐刊定始入正經豈以時人未決便推入偽大師親證位在初依不應錯用(已上)同補註十四云安法師二教論云法行經者無有人翻雖入疑科未傷弘旨像法決疑經一卷(乃至)妙勝定經等舊錄或謂疑偽至唐已來或刊為正斯皆以人情自去取耳又復諸師撰錄存沒去取各自不同皆此之類也矣(略鈔)。",
    "X01n0014_001:0366c19_0": "于時元祿十一年九月上旬",
    "X01n0014_001:0366c20_0": "武江上高輪龍原寺九世住　寂譽靈哲欽書"
}