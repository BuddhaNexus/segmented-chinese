{
    "T04n0192_001:0001a03_0": "佛所行讚卷第一(亦云佛本行經)",
    "T04n0192_001:0001a05_0": "馬鳴菩薩造",
    "T04n0192_001:0001a06_0": "北涼天竺三藏曇無讖譯",
    "T04n0192_001:0001a07_0": "生品第一",
    "T04n0192_001:0001a08_0": "　甘蔗之苗裔，　　釋迦無勝王，　淨財德純備，　　故名曰淨飯，　群生樂瞻仰，　　猶如初生月。",
    "T04n0192_001:0001a11_0": "　王如天帝釋，　　夫人猶舍脂，　執志安如地，　　心淨若蓮花，　假譬名摩耶，　　其實無倫比。",
    "T04n0192_001:0001a14_0": "　於彼象天后，　　降神而處胎。",
    "T04n0192_001:0001a15_0": "　母悉離憂患，　　不生幻偽心，　厭惡彼諠俗，　　樂處空閑林。",
    "T04n0192_001:0001a17_0": "　藍毘尼勝園，　　流泉花果茂，　寂靜順禪思，　　啟王請遊彼。",
    "T04n0192_001:0001a19_0": "　王知其志願，　　而生奇特想，　勅內外眷屬，　　俱詣彼園林。",
    "T04n0192_001:0001a21_0": "　爾時摩耶后，　　自知產時至，　偃寢安勝床，　　百千婇女侍。",
    "T04n0192_001:0001a23_0": "　時四月八日，　　清和氣調適，　齋戒修淨德，　　菩薩右脇生，　大悲救世間，　　不令母苦惱。",
    "T04n0192_001:0001a26_0": "　優留王股生，　　卑偷王手生，　曼陀王頂生，　　伽叉王腋生。",
    "T04n0192_001:0001a28_0": "　菩薩亦如是，　　誕從右脇生，　漸漸從胎出，　　光明普照耀，　如從虛空墮，　　不由於生門。",
    "T04n0192_001:0001b02_0": "　修德無量劫，　　自知生不死，　安諦不傾動，　　明顯妙端嚴。",
    "T04n0192_001:0001b04_0": "　晃然後胎現，　　猶如日初昇，　觀察極明耀，　　而不害眼根。",
    "T04n0192_001:0001b06_0": "　縱視而不耀，　　如觀空中月，　自身光照耀，　　如日奪燈明，　菩薩真金身，　　普照亦如是。",
    "T04n0192_001:0001b09_0": "　正真心不亂，　　安庠行七步，　足下安平趾，　　炳徹猶七星。",
    "T04n0192_001:0001b11_0": "　獸王師子步，　　觀察於四方，　通達真實義，　　堪能如是說。",
    "T04n0192_001:0001b13_0": "　此生為佛生，　　則為後邊生，　我唯此一生，　　當度於一切。",
    "T04n0192_001:0001b15_0": "　應時虛空中，　　淨水雙流下，　一溫一清涼，　　灌頂令身樂。",
    "T04n0192_001:0001b17_0": "　安處寶宮殿，　　臥於琉璃床，　天王金華手，　　奉持床四足。",
    "T04n0192_001:0001b19_0": "　諸天於空中，　　執持寶蓋侍，　承威神讚歎，　　勸發成佛道。",
    "T04n0192_001:0001b21_0": "　諸龍王歡喜，　　渴仰殊勝法，　曾奉過去佛，　　今得值菩薩。",
    "T04n0192_001:0001b23_0": "　散曼陀羅花，　　專心樂供養，　如來出興世，　　淨居天歡喜。",
    "T04n0192_001:0001b25_0": "　已除愛欲歡，　　為法而欣悅，　眾生沒苦海，　　令得解脫故。",
    "T04n0192_001:0001b27_0": "　須彌寶山王，　　堅持此大地，　菩薩出興世，　　功德風所飄，　普皆大震動，　　如風鼓浪舟。",
    "T04n0192_001:0001c01_0": "　栴檀細末香，　　眾寶蓮花藏，　風吹隨空流，　　繽紛而亂墜，　天衣從空下，　　觸身生妙樂。",
    "T04n0192_001:0001c04_0": "　日月如常度，　　光耀倍增明，　世界諸火光，　　無薪自炎熾，　淨水清涼井，　　前後自然生。",
    "T04n0192_001:0001c07_0": "　中宮婇女眾，　　怪歎未曾有，　競赴而飲浴，　　皆起安樂想。",
    "T04n0192_001:0001c09_0": "　無量部多天，　　樂法悉雲集，　於藍毘尼園，　　遍滿林樹間。",
    "T04n0192_001:0001c11_0": "　奇特眾妙花，　　非時而敷榮，　凶暴眾生類，　　一時生慈心，　世間諸疾病，　　不療自然除。",
    "T04n0192_001:0001c14_0": "　亂鳴諸禽獸，　　恬默寂無聲，　萬川皆停流，　　濁水悉澄清，　空中無雲翳，　　天鼓自然鳴。",
    "T04n0192_001:0001c17_0": "　一切諸世間，　　悉得安隱樂，　猶如荒難國，　　忽得賢明主。",
    "T04n0192_001:0001c19_0": "　菩薩所以生，　　為濟世眾苦，　唯彼魔天王，　　震動大憂惱。",
    "T04n0192_001:0001c21_0": "　父王見生子，　　奇特未曾有，　素性雖安重，　　驚駭改常容，　二息交胸起，　　一喜復一懼。",
    "T04n0192_001:0001c24_0": "　夫人見其子，　　不由常道生，　女人性怯弱，　　怵惕懷氷炭，　不別吉凶相，　　反更生憂怖。",
    "T04n0192_001:0001c27_0": "　長宿諸母人，　　互亂祈神明，　各請常所事，　　願令太子安。",
    "T04n0192_001:0001c29_0": "　時彼林中有，　　知相婆羅門，　威儀具多聞，　　才辯高名稱，　見相心歡喜，　　踊躍未曾有。",
    "T04n0192_001:0002a03_0": "　知王心驚怖，　　白王以真實：「人生於世間，　　唯求殊勝子。",
    "T04n0192_001:0002a05_0": "　王今如滿月，　　應生大歡喜，　今生奇特子，　　必光顯宗族。",
    "T04n0192_001:0002a07_0": "　安心自欣慶，　　莫生餘疑慮，　靈祥集家國，　　從今轉休盛。",
    "T04n0192_001:0002a09_0": "　所生殊勝子，　　必為世間救，　惟此上士身，　　金色妙光明，　如是殊勝相，　　必成等正覺；　若習樂世間，　　必作轉輪王，　普為大地主，　　勇猛正法治，　王領四天下，　　統御一切王。",
    "T04n0192_001:0002a15_0": "　猶如世光明，　　日光為最勝，　若處於山林，　　專心求解脫。",
    "T04n0192_001:0002a17_0": "　成就實智慧，　　普照於世間，　譬如須彌山，　　普為諸山王。",
    "T04n0192_001:0002a19_0": "　眾寶金為最，　　眾流海為最，　諸宿月為最，　　諸明日為最，　如來處世間，　　兩足中為最。",
    "T04n0192_001:0002a22_0": "　淨目脩且廣，　　上下瞬長睫，　瞪矚紺青色，　　明煥半月形，　此相云何非，　　平等殊勝目？」",
    "T04n0192_001:0002a25_0": "　時王告二生：　　「若如汝所說，　如此奇特相，　　以何因緣故，　不應於先王，　　乃現於我世？」",
    "T04n0192_001:0002a28_0": "　婆羅門白王：　　「不應如是說。",
    "T04n0192_001:0002a29_0": "　多聞與智慧，　　名稱及事業，　如是四事者，　　不應顧先後。",
    "T04n0192_001:0002b02_0": "　物性之所生，　　各從因緣起，　今當說諸譬，　　王今且諦聽。",
    "T04n0192_001:0002b04_0": "　毘求央耆羅，　　此二仙人族，　經歷久遠世，　　各生殊異子。",
    "T04n0192_001:0002b06_0": "　毘利訶鉢低，　　及與儵迦羅，　能造帝王論，　　不從先族來。",
    "T04n0192_001:0002b08_0": "　薩羅薩仙人，　　經論久斷絕，　而生婆羅婆，　　續復明經論。",
    "T04n0192_001:0002b10_0": "　現在知見生，　　不必由先胄，　毘耶娑仙人，　　多造諸經論，　末後胤跋彌，　　廣集偈章句。",
    "T04n0192_001:0002b13_0": "　阿低利仙人，　　不解醫方論，　後生阿低離，　　善能治百病。",
    "T04n0192_001:0002b15_0": "　二生駒尸仙，　　不閑外道論，　後伽提那王，　　悉解外道法。",
    "T04n0192_001:0002b17_0": "　甘蔗王始族，　　不能制海潮，　至娑伽羅王，　　生育千王子，　能制大海潮，　　使不越常限。",
    "T04n0192_001:0002b20_0": "　闍那駒仙人，　　無師得禪道。",
    "T04n0192_001:0002b21_0": "　凡得名稱者，　　皆生於自力，　或先勝後劣，　　或先劣後勝。",
    "T04n0192_001:0002b23_0": "　帝王諸神仙，　　不必承本族，　是故諸世間，　　不應顧先後。",
    "T04n0192_001:0002b25_0": "　大王今如是，　　應生歡喜心，　以心歡喜故，　　永離於疑惑。」",
    "T04n0192_001:0002b27_0": "　王聞仙人說，　　歡喜增供養。",
    "T04n0192_001:0002b28_0": "「我今生勝子，　　當紹轉輪位，　我年已朽邁，　　出家修梵行，　無令聖王子，　　捨世遊山林。」",
    "T04n0192_001:0002c02_0": "　時近處園中，　　有苦行仙人，　名曰阿私陀，　　善解於相法，　來詣王宮門，　　王謂梵天應。",
    "T04n0192_001:0002c05_0": "　苦行樂正法，　　此二相俱現，　梵行相具足，　　時王大歡喜。",
    "T04n0192_001:0002c07_0": "　即請入宮內，　　恭敬設供養，　將入內宮中，　　唯樂見王子。",
    "T04n0192_001:0002c09_0": "　雖有婇女眾，　　如在空閑林，　安處正法座，　　加敬尊奉事，　如安低牒王，　　奉事波尸吒。",
    "T04n0192_001:0002c12_0": "　時王白仙人：　　「我今得大利。",
    "T04n0192_001:0002c13_0": "　勞屈大仙人，　　辱來攝受我，　諸有所應為，　　唯願時教勅。」",
    "T04n0192_001:0002c15_0": "　如是勸請已，　　仙人大歡喜：「善哉常勝王，　　眾德悉皆備。",
    "T04n0192_001:0002c17_0": "　愛樂來求者，　　惠施崇正法，　仁智殊勝族，　　謙恭善隨順。",
    "T04n0192_001:0002c19_0": "　宿殖眾妙因，　　勝果現於今，　汝當聽我說，　　今者來因緣。",
    "T04n0192_001:0002c21_0": "　我從日道來，　　聞空中天說，　言王生太子，　　當成正覺道。",
    "T04n0192_001:0002c23_0": "　并見先瑞相，　　今故來到此，　欲觀釋迦王，　　建立正法幢。」",
    "T04n0192_001:0002c25_0": "　王聞仙人說，　　決定離疑網，　命持太子出，　　以示於仙人。",
    "T04n0192_001:0002c27_0": "　仙人觀太子，　　足下千輻輪，　手足網縵指，　　眉間白毫跱，　馬藏隱密相，　　容色炎光明，　見生未曾想，　　流淚長歎息。",
    "T04n0192_001:0003a02_0": "　王見仙人泣，　　念子心戰慄，　氣結盈心胸，　　驚悸不自安。",
    "T04n0192_001:0003a04_0": "　不覺從坐起，　　稽首仙人足，　而白仙人言：　　「此子生奇特，　容貌極端嚴，　　天人殆不異，　汝言人中上，　　何故生憂悲？",
    "T04n0192_001:0003a08_0": "　將非短壽子，　　生我憂悲乎？",
    "T04n0192_001:0003a09_0": "　久渴得甘露，　　而反復失耶？",
    "T04n0192_001:0003a10_0": "　將非失財寶，　　喪家亡國乎？",
    "T04n0192_001:0003a11_0": "　若有勝子存，　　國嗣有所寄，　我死時心悅，　　安樂生他世，　猶如人兩目，　　一眠而一覺。",
    "T04n0192_001:0003a14_0": "　莫如秋霜花，　　雖敷而無實，　人於親族中，　　愛深無過子。",
    "T04n0192_001:0003a16_0": "　宜時為記說，　　令我得蘇息。」",
    "T04n0192_001:0003a17_0": "　仙人知父王，　　心懷大憂懼，　即告言大王：　　「王今勿恐怖，　前已語大王，　　慎勿自生疑，　今相猶如前，　　不應懷異想；　自惟我年暮，　　悲慨泣歎耳。",
    "T04n0192_001:0003a22_0": "　今我臨終時，　　此子應世生，　為盡生故生，　　斯人難得遇。",
    "T04n0192_001:0003a24_0": "　當捨聖王位，　　不著五欲境，　精勤修苦行，　　開覺得真實。",
    "T04n0192_001:0003a26_0": "　常為諸群生，　　滅除癡冥障，　於世永熾燃，　　智慧日光明。",
    "T04n0192_001:0003a28_0": "　眾生沒苦海，　　眾病為聚沫，　衰老為巨浪，　　死為海洪濤。",
    "T04n0192_001:0003b01_0": "　乘輕智慧舟，　　渡此眾流難，　智慧泝流水，　　淨戒為傍岸。",
    "T04n0192_001:0003b03_0": "　三昧清涼池，　　正受眾奇鳥，　如此甚深廣，　　正法之大河。",
    "T04n0192_001:0003b05_0": "　渴愛諸群生，　　飲之以蘇息，　染著五欲境，　　眾苦所驅迫，　迷生死曠野，　　莫知所歸趣；　菩薩出世間，　　為通解脫道。",
    "T04n0192_001:0003b09_0": "　世間貪欲火，　　境界薪熾然；　興發大悲雲，　　法雨雨令滅。",
    "T04n0192_001:0003b11_0": "　癡闇門重扇，　　貪欲為關鑰，　閉塞諸群生，　　出要解脫門；　金剛智慧鑷，　　拔恩愛逆鑽。",
    "T04n0192_001:0003b14_0": "　愚癡網自纏，　　窮苦無所依；　法王出世間，　　能解眾生縛。",
    "T04n0192_001:0003b16_0": "　王莫以此子，　　自生憂悲患，　當憂彼眾生，　　著欲違正法。",
    "T04n0192_001:0003b18_0": "　我今老死壞，　　遠離聖功德，　雖得諸禪定，　　而不獲其利。",
    "T04n0192_001:0003b20_0": "　於此菩薩所，　　竟不聞正法，　身壞命終後，　　必生三難天。」",
    "T04n0192_001:0003b22_0": "　王及諸眷屬，　　聞彼仙人說，　知其自憂歎，　　恐怖悉以除。",
    "T04n0192_001:0003b24_0": "「生此奇特子，　　我心得大安。",
    "T04n0192_001:0003b25_0": "　出家捨世榮，　　修習仙人道，　遂不紹國位，　　復令我不悅。」",
    "T04n0192_001:0003b27_0": "　爾時彼仙人，　　向王真實說：「必如王所慮，　　當成正覺道。」",
    "T04n0192_001:0003b29_0": "　於王眷屬中，　　安慰眾心已，　自以己神力，　　騰虛而遠逝。",
    "T04n0192_001:0003c02_0": "　爾時白淨王，　　見子奇特相，　又聞阿私陀，　　決定真實說。",
    "T04n0192_001:0003c04_0": "　於子心敬重，　　珍護兼常念，　大赦於天下，　　牢獄悉解脫。",
    "T04n0192_001:0003c06_0": "　世人生子法，　　隨宜取捨事，　依諸經方論，　　一切悉皆為。",
    "T04n0192_001:0003c08_0": "　生子滿十日，　　安隱心已泰，　普祠諸天神，　　廣施於有道。",
    "T04n0192_001:0003c10_0": "　沙門婆羅門，　　呪願祈吉福，　嚫施諸群臣，　　及國中貧乏。",
    "T04n0192_001:0003c12_0": "　村城婇女眾，　　牛馬象財錢，　各隨彼所須，　　一切皆給與。",
    "T04n0192_001:0003c14_0": "　卜擇選良時，　　遷子還本宮，　二飯白淨牙，　　七寶莊嚴輿。",
    "T04n0192_001:0003c16_0": "　雜色珠絞絡，　　明焰極光澤，　夫人抱太子，　　周匝禮天神。",
    "T04n0192_001:0003c18_0": "　然後昇寶輿，　　婇女眾隨侍，　王與諸臣民，　　一切俱導從。",
    "T04n0192_001:0003c20_0": "　猶如天帝釋，　　諸天眾圍遶，　如摩醯首羅，　　忽生六面子。",
    "T04n0192_001:0003c22_0": "　設種種眾具，　　供給及請福，　今王生太子，　　設眾具亦然。",
    "T04n0192_001:0003c24_0": "　毘沙門天王，　　生那羅鳩婆，　一切諸天眾，　　皆悉大歡喜。",
    "T04n0192_001:0003c26_0": "　王今生太子，　　迦毘羅衛國，　一切諸人民，　　歡喜亦如是。",
    "T04n0192_001:0003c28_0": "佛所行讚處宮品第二",
    "T04n0192_001:0003c29_0": "　時白淨王家，　　以生聖子故，　親族名子弟，　　群臣悉忠良。",
    "T04n0192_001:0004a02_0": "　象馬寶車輿，　　國財七寶器，　日日轉增勝，　　隨應而集生。",
    "T04n0192_001:0004a04_0": "　無量諸伏藏，　　自然從地出，　清淨雪山中，　　兇狂群白象。",
    "T04n0192_001:0004a06_0": "　不呼自然至，　　不御自調伏，　種種雜色馬，　　形體極端嚴。",
    "T04n0192_001:0004a08_0": "　朱髦纖長尾，　　超騰駿若飛，　又野之所生，　　應時自然至。",
    "T04n0192_001:0004a10_0": "　純色調善牛，　　肥壯形端正，　平步淳香乳，　　應時悉雲集。",
    "T04n0192_001:0004a12_0": "　怨憎者心平，　　中平益淳厚，　素篤增親密，　　亂逆悉消除。",
    "T04n0192_001:0004a14_0": "　微風隨時雨，　　雷霆不震裂，　種殖不待時，　　收實倍豐積。",
    "T04n0192_001:0004a16_0": "　五穀鮮香美，　　輕軟易消化，　諸有懷孕者，　　身安體和適。",
    "T04n0192_001:0004a18_0": "　除受四聖種，　　諸餘世間人，　資生各自如，　　無有他求想。",
    "T04n0192_001:0004a20_0": "　無慢無慳嫉，　　亦無恚害心，　一切諸士女，　　玄同劫初人。",
    "T04n0192_001:0004a22_0": "　天廟諸寺舍，　　園林井泉池，　一切如天物，　　應時自然生。",
    "T04n0192_001:0004a24_0": "　合境無飢餓，　　刀兵疾疫息，　國中諸人民，　　親族相愛敬。",
    "T04n0192_001:0004a26_0": "　法愛相娛樂，　　不生染污欲，　以義求財物，　　無有貪利心。",
    "T04n0192_001:0004a28_0": "　為法行惠施，　　無求反報想，　脩習四梵行，　　滅除恚害心。",
    "T04n0192_001:0004b01_0": "　過去摩[少/兔]王，　　生日光太子，　舉國蒙吉祥，　　眾惡一時息。",
    "T04n0192_001:0004b03_0": "　今王生太子，　　其德亦復爾，　以備眾德義，　　名悉達羅他。",
    "T04n0192_001:0004b05_0": "　時摩耶夫人，　　見其所生子，　端正如天童，　　眾美悉備足，　過喜不自勝，　　命終生天上。",
    "T04n0192_001:0004b08_0": "　大愛瞿曇彌，　　見太子天童，　德貌世奇挺，　　既生母命終，　愛育如其子，　　子敬亦如母。",
    "T04n0192_001:0004b11_0": "　猶日月火光，　　從微照漸廣，　太子長日新，　　德貌亦復爾。",
    "T04n0192_001:0004b13_0": "　無價栴檀香，　　閻浮檀名寶，　護身神仙藥，　　瓔珞莊嚴身。",
    "T04n0192_001:0004b15_0": "　附庸諸隣國，　　聞王生太子，　奉獻諸珍異，　　牛羊鹿馬車，　寶器莊嚴具，　　助悅太子心。",
    "T04n0192_001:0004b18_0": "　雖有諸嚴飾，　　嬰童玩好物，　太子性安重，　　形少而心宿。",
    "T04n0192_001:0004b20_0": "　心栖高勝境，　　不染於榮華，　修學諸術藝，　　一聞超師匠。",
    "T04n0192_001:0004b22_0": "　父王見聰達，　　深慮踰世表，　廣訪名豪族，　　風教禮義門。",
    "T04n0192_001:0004b24_0": "　容姿端正女，　　名耶輪陀羅，　應娉太子妃，　　誘導留其心。",
    "T04n0192_001:0004b26_0": "　太子志高遠，　　德盛貌清明，　猶梵天長子，　　舍那鳩摩羅。",
    "T04n0192_001:0004b28_0": "　賢妃美容貌，　　窈窕淑妙姿，　瓌艷若天后，　　同處日夜歡。",
    "T04n0192_001:0004c01_0": "　為立清淨宮，　　宏麗極莊嚴，　高峙在虛空，　　迢遰若秋雲，　溫涼四時適，　　隨時擇善居。",
    "T04n0192_001:0004c04_0": "　伎女眾圍遶，　　奏合天樂音，　勿隣穢聲色，　令生厭世想。",
    "T04n0192_001:0004c06_1": "　　如天犍撻婆，　自然寶宮殿，　　樂女奏天音，　聲色耀心目；　　菩薩處高宮，　音樂亦如是。",
    "T04n0192_001:0004c09_2": "　　父王為太子，　靜居修純德，　　仁慈正法化，　親賢遠惡友，　　心不染恩愛，　於欲起毒想，　　攝情撿諸根，　滅除輕躁意，　　和顏善聽訟，　慈教厭眾心。",
    "T04n0192_001:0004c14_3": "　　宣化諸外道，　斷諸謀逆術，　　教學濟世方，　萬民得安樂。",
    "T04n0192_001:0004c16_4": "　　如令我子安，　萬民亦如是，　　事火奉諸神，　叉手飲月光。",
    "T04n0192_001:0004c18_5": "　　恒水沐浴身，　法水澡其心，　　祈福非存己，　唯子及萬民。",
    "T04n0192_001:0004c20_6": "　　愛言非無義，　義言非不愛，　　愛言非不實，　實言非不愛。",
    "T04n0192_001:0004c22_7": "　　以有慚愧故，　不能如實說，　　於愛不愛事，　不依貪恚想。",
    "T04n0192_001:0004c24_8": "　　志存於寂默，　平正止諍訟，　　不以祠天會，　勝於斷事福。",
    "T04n0192_001:0004c26_9": "　　見彼多求眾，　豐施過其望，　　心無戰爭想，　以德降怨敵。",
    "T04n0192_001:0004c28_10": "　　調一而護七，　離七防制五，　　得三覺了三，　知二捨於二。",
    "T04n0192_001:0005a01_11": "　　求情得其罪，　應死垂仁恕，　　不加麤惡言，　軟語而教勅，　　務施以財物，　指授資生路，　　受學神仙道，　滅除怨恚心，　　名德普流聞，　世間永消亡。",
    "T04n0192_001:0005a06_12": "　　主匠修明德，　率土皆承習，　　如人心安靜，　四體諸根從。",
    "T04n0192_001:0005a09_0": "　時白淨太子，　　賢妃耶輸陀，　年並漸長大，　　孕生羅睺羅。",
    "T04n0192_001:0005a11_0": "　白淨王自念，　　太子已生子，　歷世相繼嗣，　　正化無終極。",
    "T04n0192_001:0005a13_0": "　太子既生子，　　愛子與我同，　不復慮出家，　　但當力修善。",
    "T04n0192_001:0005a15_0": "　我今心大安，　　無異生天樂，　猶若劫初時，　　仙王所住道。",
    "T04n0192_001:0005a17_0": "　愛行清淨業，　　祠祀不害生，　熾然修勝業，　　王勝梵行勝。",
    "T04n0192_001:0005a19_0": "　宗族財寶勝，　　勇健伎藝勝，　明顯照世間，　　如日千光耀。",
    "T04n0192_001:0005a21_0": "　所以為王者，　　將為顯其子，　顯子為宗族，　　榮族以名聞，　名高得生天，　　生天為樂已，　已樂智慧增，　　悟道弘正法，　先勝名聞所，　　受行眾妙道。",
    "T04n0192_001:0005a26_0": "　唯願令太子，　　愛子不捨家，　一切諸國王，　　生子年尚小。",
    "T04n0192_001:0005a28_0": "　不令王國土，　　慮其心放逸，　縱情著世樂，　　不能紹王種。",
    "T04n0192_001:0005b01_0": "　今王生太子，　　隨心恣五欲，　唯願樂世榮，　　不欲令學道。",
    "T04n0192_001:0005b03_0": "　過去菩薩王，　　其道雖深固，　要習世榮樂，　　生子繼宗嗣，　然後入山林，　　修行寂默道。",
    "T04n0192_001:0005b06_0": "佛所行讚厭患品第三",
    "T04n0192_001:0005b07_0": "　外有諸園林，　　流泉清涼池，　眾雜華果樹，　　行列垂玄蔭。",
    "T04n0192_001:0005b09_0": "　異類諸奇鳥，　　奮飛戲其中，　水陸四種花，　　炎色流妙香。",
    "T04n0192_001:0005b11_0": "　伎女因奏樂，　　弦歌告太子，　太子聞音樂，　　歎美彼園林。",
    "T04n0192_001:0005b13_0": "　內懷甚踊悅，　　思樂出遊觀，　猶如繫狂象，　　常慕閑曠野。",
    "T04n0192_001:0005b15_0": "　父王聞太子，　　樂出彼園遊，　即勅諸群臣，　　嚴飾備羽儀。",
    "T04n0192_001:0005b17_0": "　平治正王路，　　并除諸醜穢，　老病形殘類，　　羸劣貧窮苦，　無令少樂子，　　見起厭惡心。",
    "T04n0192_001:0005b20_0": "　莊嚴悉備已，　　啟請求拜辭，　王見太子至，　　摩頭瞻顏色，　悲喜情交結，　　口許而心留。",
    "T04n0192_001:0005b23_0": "　眾寶軒飾車，　　結駟駿平流，　賢良善術藝，　　年少美姿容，　妙淨鮮花服，　　同車為執御。",
    "T04n0192_001:0005b26_0": "　街巷散眾華，　　寶縵蔽路傍，　垣樹列道側，　　寶器以莊嚴，　繒蓋諸幢幡，　　繽紛隨風揚。",
    "T04n0192_001:0005b29_0": "　觀者挾長路，　　側身目連光，　瞪矚而不瞬，　　如並青蓮花。",
    "T04n0192_001:0005c02_0": "　臣民悉扈從，　　如星隨宿王，　異口同聲歎，　　稱慶世希有。",
    "T04n0192_001:0005c04_0": "　貴賤及貧富，　　長幼及中年，　悉皆恭敬禮，　　唯願令吉祥。",
    "T04n0192_001:0005c06_0": "　郭邑及田里，　　聞太子當出，　尊卑不待辭，　　寤寐不相告。",
    "T04n0192_001:0005c08_0": "　六畜不遑收，　　錢財不及斂，　門戶不容閉，　　奔馳走路傍。",
    "T04n0192_001:0005c10_0": "　樓閣堤塘樹，　　窓牖衢巷間，　側身競容目，　　瞪矚觀無厭。",
    "T04n0192_001:0005c12_0": "　高觀謂投地，　　步者謂乘虛，　意專不自覺，　　形神若雙飛。",
    "T04n0192_001:0005c14_0": "　虔虔恭形觀，　　不生放逸心，　圓體傭支節，　　色若蓮花敷，　今出處園林，　　願成聖法仙。",
    "T04n0192_001:0005c17_0": "　太子見修塗，　　莊嚴從人眾，　服乘鮮光澤，　　欣然心歡悅。",
    "T04n0192_001:0005c19_0": "　國人瞻太子，　　嚴儀勝羽從，　亦如諸天眾，　　見天太子生。",
    "T04n0192_001:0005c21_0": "　時淨居天王，　　忽然在道側，　變形衰老相，　　勸生厭離心。",
    "T04n0192_001:0005c23_0": "　太子見老人，　　驚怪問御者：「此是何等人？",
    "T04n0192_001:0005c24_1": "　　頭白而背僂，　目冥身戰搖，　　任杖而羸步。",
    "T04n0192_001:0005c26_0": "　為是身卒變，　　為受性自爾？」",
    "T04n0192_001:0005c27_0": "　御者心躊躇，　　不敢以實答，　淨居加神力，　　令其表真言：「色變氣虛微，　　多憂少歡樂，　喜忘諸根羸，　　是名衰老相。",
    "T04n0192_001:0006a02_0": "　此本為嬰兒，　　長養於母乳，　及童子嬉遊，　　端正恣五欲，　年逝形枯朽，　　今為老所壞。」",
    "T04n0192_001:0006a05_0": "　太子長歎息，　　而問御者言：「但彼獨衰老，　　吾等亦當然？」",
    "T04n0192_001:0006a07_0": "　御者又答言：　　「尊亦有此分，　時移形自變，　　必至無所疑，　少壯無不老，　　舉世知而求。」",
    "T04n0192_001:0006a10_0": "　菩薩久修習，　　清淨智慧業，　廣殖諸德本，　　願果華於今。",
    "T04n0192_001:0006a12_0": "　聞說衰老苦，　　戰慄身毛竪，　雷霆霹靂聲，　　群獸怖奔走。",
    "T04n0192_001:0006a14_0": "　菩薩亦如是，　　震怖長噓息，　繫心於老苦，　　頷頭而瞪矚，　念此衰老苦，　　世人何愛樂？",
    "T04n0192_001:0006a17_0": "　老相之所壞，　　觸類無所擇，　雖有壯色力，　　無一不遷變。",
    "T04n0192_001:0006a19_0": "　目前見證相，　　如何不厭離？",
    "T04n0192_001:0006a20_0": "　菩薩謂御者，　　宜速迴車還，　念念衰老至，　　園林何足歡？",
    "T04n0192_001:0006a22_0": "　受命即風馳，　　飛輪旋本宮。",
    "T04n0192_001:0006a23_0": "　心存朽暮境，　　如歸空塜間，　觸事不留情，　　所居無暫安。",
    "T04n0192_001:0006a25_0": "　王聞子不悅，　　勸令重出遊，　即勅諸群臣，　　莊嚴復勝前。",
    "T04n0192_001:0006a27_0": "　天復化病人，　　守命在路傍，　身瘦而腹大，　　呼吸長喘息，　手脚攣枯燥，　　悲泣而呻吟。",
    "T04n0192_001:0006b01_0": "　太子問御者：　　「此復何等人？」",
    "T04n0192_001:0006b02_0": "　對曰：「是病者，　　四大俱錯亂，　羸劣無所堪，　　轉側恃仰人。」",
    "T04n0192_001:0006b04_0": "　太子聞所說，　　即生哀愍心，　問：「唯此人病，　　餘亦當復爾？」",
    "T04n0192_001:0006b06_0": "　對曰：「此世間，　　一切俱亦然，　有身必有患，　　愚癡樂朝歡。」",
    "T04n0192_001:0006b08_0": "　太子聞其說，　　即生大恐怖，　身心悉戰動，　　譬如揚波月。",
    "T04n0192_001:0006b10_0": "　處斯大苦器，　　云何能自安？",
    "T04n0192_001:0006b11_0": "　嗚呼世間人，　　愚惑癡闇障，　病賊至無期，　　而生喜樂心。",
    "T04n0192_001:0006b13_0": "　於是迴車還，　　愁憂念病苦，　如人被打害，　　捲身待杖至，　靜息於閑宮，　　專求反世樂。",
    "T04n0192_001:0006b16_0": "　王復聞子還，　　勅問何因緣？",
    "T04n0192_001:0006b17_0": "　對曰見病人，　　王怖猶失身。",
    "T04n0192_001:0006b18_0": "　深責治路者，　　心結口不言，　復增伎女眾，　　音樂倍勝前。",
    "T04n0192_001:0006b20_0": "　以此悅視聽，　　樂俗不厭家，　晝夜進聲色，　　其心未始歡。",
    "T04n0192_001:0006b22_0": "　王自出遊歷，　　更求勝妙園，　簡擇諸婇女，　　美艷極姿顏。",
    "T04n0192_001:0006b24_0": "　諂黠能奉事，　　容媚能惑人，　增修王御道，　　防制諸不淨，　并勅善御者，　　瞻察擇路行。",
    "T04n0192_001:0006b27_0": "　時彼淨居天，　　復化為死人，　四人共持輿，　　現於菩薩前，　餘人悉不覺，　　菩薩御者見。",
    "T04n0192_001:0006c01_0": "　問：「此何等輿？",
    "T04n0192_001:0006c01_1": "　　幡花雜莊嚴，　從者悉憂慼，　　散髮號哭隨。」",
    "T04n0192_001:0006c03_0": "　天神教御者，　　對曰：「為死人。",
    "T04n0192_001:0006c04_0": "　諸根壞命斷，　　心散念識離，　神逝形乾燥，　　挺直如枯木。",
    "T04n0192_001:0006c06_0": "　親戚諸朋友，　　恩愛素纏綿，　今悉不喜見，　　遠棄空塜間。」",
    "T04n0192_001:0006c08_0": "　太子聞死聲，　　悲痛心交結。",
    "T04n0192_001:0006c09_0": "　問：「唯此人死，　　天下亦俱然？」",
    "T04n0192_001:0006c10_0": "　對曰：「普皆爾，　　夫始必有終，　長幼及中年，　　有身莫不壞。」",
    "T04n0192_001:0006c12_0": "　太子心驚怛，　　身垂車軾前，　息殆絕而嘆，　　世人一何誤？",
    "T04n0192_001:0006c14_0": "　公見身磨滅，　　猶尚放逸生。",
    "T04n0192_001:0006c15_0": "　心非枯木石，　　曾不慮無常？",
    "T04n0192_001:0006c16_0": "　即勅迴車還，　　非復遊戲時，　命絕死無期，　　如何縱心遊？",
    "T04n0192_001:0006c18_0": "　御者奉王勅，　　畏怖不敢旋，　正御疾驅馳，　　徑往至彼園。",
    "T04n0192_001:0006c20_0": "　林流滿清淨，　　嘉木悉敷榮，　靈禽雜奇獸，　　飛走欣和鳴，　光耀悅耳目，　　猶天難陀園。",
    "T04n0192_001:0006c23_0": "佛所行讚離欲品第四",
    "T04n0192_001:0006c24_0": "　太子入園林，　　眾女來奉迎，　並生希遇想，　　競媚進幽誠，　各盡伎姿態，　　供侍隨所宜。",
    "T04n0192_001:0006c27_0": "　或有執手足，　　或遍摩其身，　或復對言笑，　　或現憂慼容，　規以悅太子，　　令生愛樂心。",
    "T04n0192_001:0007a01_0": "　眾女見太子，　　光顏狀天身，　不假諸飾好，　　素體踰莊嚴，　一切皆瞻仰，　　謂月天子來。",
    "T04n0192_001:0007a04_0": "　種種設方便，　　不動菩薩心，　更互相顧視，　　抱愧寂無言。",
    "T04n0192_001:0007a06_0": "　有婆羅門子，　　名曰優陀夷，　謂諸婇女言：　　「汝等悉端正，　聰明多技術，　　色力亦不常，　兼解諸世間，　　隱祕隨欲方，　容色世希有，　　狀如王女形。",
    "T04n0192_001:0007a11_0": "　天見捨妃后，　　神仙為之傾，　如何人王子，　　不能感其情？",
    "T04n0192_001:0007a13_0": "　今此王太子，　　持心雖堅固，　清淨德純備，　　不勝女人力。",
    "T04n0192_001:0007a15_0": "　古昔孫陀利，　　能壞大仙人，　令習於愛欲，　　以足蹈其頂。",
    "T04n0192_001:0007a17_0": "　長苦行瞿曇，　　亦為天后壞，　勝渠仙人子，　　習欲隨沿流。",
    "T04n0192_001:0007a19_0": "　毘尸婆梵仙，　　修道十千歲，　深著於天后，　　一日頓破壞。",
    "T04n0192_001:0007a21_0": "　如彼諸美女，　　力勝諸梵行，　況汝等技術，　　不能感王子？",
    "T04n0192_001:0007a23_0": "　當更勤方便，　　勿令絕王嗣，　女人性雖賤，　　尊榮隨勝天。",
    "T04n0192_001:0007a25_0": "　何不盡其術，　　令彼生染心？」",
    "T04n0192_001:0007a26_0": "　爾時婇女眾，　　慶聞優陀說，　增其踊悅心，　　如鞭策良馬，　往到太子前，　　各進種種術。",
    "T04n0192_001:0007a29_0": "　歌舞或言笑，　　揚眉露白齒，　美目相眄睞，　　輕衣現素身。",
    "T04n0192_001:0007b02_0": "　妖搖而徐步，　　詐親漸習近，　情欲實其心，　　兼奉大王旨，　慢形媟隱陋，　　忘其慚愧情。",
    "T04n0192_001:0007b05_0": "　太子心堅固，　　傲然不改容，　猶如大龍象，　　群象眾圍遶，　不能亂其心，　　處眾若閑居。",
    "T04n0192_001:0007b08_0": "　猶如天帝釋，　　諸天女圍繞，　太子在園林，　　圍繞亦如是。",
    "T04n0192_001:0007b10_0": "　或為整衣服，　　或為洗手足，　或以香塗身，　　或以華嚴飾。",
    "T04n0192_001:0007b12_0": "　或為貫瓔珞，　　或有扶抱身，　或為安枕席，　　或傾身密語。",
    "T04n0192_001:0007b14_0": "　或世俗調戲，　　或說眾欲事，　或作諸欲形，　　規以動其心。",
    "T04n0192_001:0007b16_0": "　菩薩心清淨，　　堅固難可轉，　聞諸婇女說，　　不憂亦不喜。",
    "T04n0192_001:0007b18_0": "　倍生厭思惟，　　嘆此為奇怪，　始知諸女人，　　欲心盛如是。",
    "T04n0192_001:0007b20_0": "　不知少壯色，　　俄頃老死壞，　哀哉此大惑，　　愚癡覆其心。",
    "T04n0192_001:0007b22_0": "　當思老病死，　　晝夜勤勗勵，　鋒刃臨其頸，　　如何猶嬉笑？",
    "T04n0192_001:0007b24_0": "　見他老病死，　　不知自觀察，　是則泥木人，　　當有何心慮？",
    "T04n0192_001:0007b26_0": "　如空野雙樹，　　華葉俱茂盛，　一已被斬伐，　　第二不知怖。",
    "T04n0192_001:0007b28_0": "　此等諸人輩，　　無心亦如是。",
    "T04n0192_001:0007b29_0": "　爾時優陀夷，　　來至太子所，　見宴默禪思，　　心無五欲想，　即白太子言：　　「大王先見勅，　為子作良友，　　今當奉誠言。",
    "T04n0192_001:0007c04_0": "　朋友有三種，　　能除不饒益，　成人饒益事，　　遭難不遺棄。",
    "T04n0192_001:0007c06_0": "　我既名善友，　　棄捨丈夫義，　言不盡所懷，　　何名為三益？",
    "T04n0192_001:0007c08_0": "　今故說真言，　　以表我丹誠。",
    "T04n0192_001:0007c09_0": "　年在於盛時，　　容色德充備，　不重於女人，　　斯非勝人體。",
    "T04n0192_001:0007c11_0": "　正使無實心，　　宜應方便納，　當生軟下心，　　隨順取其意。",
    "T04n0192_001:0007c13_0": "　愛欲增憍慢，　　無過於女人，　且今心雖背，　　法應方便隨。",
    "T04n0192_001:0007c15_0": "　順女心為樂，　　順為莊嚴具，　若人離於順，　　如樹無花果。",
    "T04n0192_001:0007c17_0": "　何故應隨順？",
    "T04n0192_001:0007c17_1": "　　攝受其事故，　已得難得境，　　勿起輕易想。",
    "T04n0192_001:0007c19_0": "　欲為最第一，　　天猶不能忘，　帝釋尚私通，　　瞿曇仙人妻。",
    "T04n0192_001:0007c21_0": "　阿伽陀仙人，　　長夜脩苦行，　為以求天后，　　而遂願不果。",
    "T04n0192_001:0007c23_0": "　婆羅墮仙人，　　及與月天子，　婆羅舍仙人，　　與迦賓闍羅，　如是比眾多，　　悉為女人壞，　況今自境界，　　而不能娛樂？",
    "T04n0192_001:0007c27_0": "　宿世殖德本，　　得此妙眾具，　世間皆樂著，　　而心反不珍？」",
    "T04n0192_001:0007c29_0": "　爾時王太子，　　聞友優陀夷，　甜辭利口辯，　　善說世間相。",
    "T04n0192_001:0008a02_0": "　答言優陀夷：　　「感汝誠心說，　我今當語汝，　　且復留心聽。",
    "T04n0192_001:0008a04_0": "　不薄妙境界，　　亦知世人樂，　但見無常相，　　故生患累心。",
    "T04n0192_001:0008a06_0": "　若此法常存，　　無老病死苦，　我亦應受樂，　　終無厭離心。",
    "T04n0192_001:0008a08_0": "　若令諸女色，　　至竟無衰變，　愛欲雖為過，　　猶可留人情。",
    "T04n0192_001:0008a10_0": "　人有老病死，　　彼應自不樂，　何況於他人，　　而生染著心？",
    "T04n0192_001:0008a12_0": "　非常五欲境，　　自身俱亦然，　而生愛樂心，　　此則同禽獸。",
    "T04n0192_001:0008a14_0": "　汝所引諸仙，　　習著五欲者，　彼即可厭患，　　習欲故磨滅。",
    "T04n0192_001:0008a16_0": "　又稱彼勝士，　　樂著五欲境，　亦復同磨滅，　　當知彼非勝。",
    "T04n0192_001:0008a18_0": "　若言假方便，　　隨順習近者，　習則真染著，　　何名為方便？",
    "T04n0192_001:0008a20_0": "　虛誑偽隨順，　　是事我不為，　真實隨順者，　　是則為非法。",
    "T04n0192_001:0008a22_0": "　此心難裁抑，　　隨事即生著，　著則不見過，　　如何方便隨？",
    "T04n0192_001:0008a24_0": "　處順而心乖，　　此理我不見。",
    "T04n0192_001:0008a25_0": "　如是老病死，　　大苦之積聚，　令我墜其中，　　此非知識說。",
    "T04n0192_001:0008a27_0": "　嗚呼優陀夷，　　真為大肝膽。",
    "T04n0192_001:0008a28_0": "　生老病死患，　　此苦甚可畏，　眼見悉朽壞，　　而猶樂追逐。",
    "T04n0192_001:0008b01_0": "　今我至儜劣，　　其心亦狹小，　思惟老病死，　　卒至不預期。",
    "T04n0192_001:0008b03_0": "　晝夜忘睡眠，　　何由習五欲？",
    "T04n0192_001:0008b04_0": "　老病死熾然，　　決定至無疑，　猶不知憂慼，　　真為木石心。」",
    "T04n0192_001:0008b06_0": "　太子為優陀，　　種種巧方便，　說欲為深患，　　不覺至日暮。",
    "T04n0192_001:0008b08_0": "　時諸婇女眾，　　伎樂莊嚴具，　一切悉無用，　　慚愧還入城。",
    "T04n0192_001:0008b10_0": "　太子見園林，　　莊嚴悉休廢，　伎女盡還歸，　　其處盡虛寂，　倍增非常想，　　俛仰還本宮。",
    "T04n0192_001:0008b13_0": "　父王聞太子，　　心絕於五欲，　極生大憂苦，　　如利刺貫心。",
    "T04n0192_001:0008b15_0": "　即召諸群臣，　　問欲設何方？",
    "T04n0192_001:0008b16_0": "　咸言非五欲，　　所能留其心。",
    "T04n0192_001:0008b17_0": "佛所行讚出城品第五",
    "T04n0192_001:0008b18_0": "　王復增種種，　　勝妙五欲具，　晝夜以娛樂，　　冀悅太子心。",
    "T04n0192_001:0008b20_0": "　太子深厭離，　　了無愛樂情，　但思生死苦，　　如被箭師子。",
    "T04n0192_001:0008b22_0": "　王使諸大臣，　　貴族名子弟，　年少勝姿顏，　　聰慧執禮儀，　晝夜同遊止，　　以取太子心，　如是未幾時，　　啟王復出遊。",
    "T04n0192_001:0008b26_0": "　服乘駿足馬，　　眾寶具莊嚴，　與諸貴族子，　　圍遶俱出城。",
    "T04n0192_001:0008b28_0": "　譬如四種華，　　日照悉開敷，　太子耀神景，　　羽從悉蒙光。",
    "T04n0192_001:0008c01_0": "　出城遊園林，　　修路廣且平，　樹木花果茂，　　心樂遂忘歸。",
    "T04n0192_001:0008c03_0": "　路傍見耕人，　　墾壤殺諸虫，　其心生悲惻，　　痛踰刺貫心。",
    "T04n0192_001:0008c05_0": "　又見彼農夫，　　勤苦形枯悴，　蓬髮而流汗，　　塵土坌其身。",
    "T04n0192_001:0008c07_0": "　耕牛亦疲困，　　吐舌而急喘，　太子性慈悲，　　極生憐愍心。",
    "T04n0192_001:0008c09_0": "　慨然興長歎，　　降身委地坐，　觀察此眾苦，　　思惟生滅法。",
    "T04n0192_001:0008c11_0": "　嗚呼諸世間，　　愚癡莫能覺，　安慰諸人眾，　　各令隨處坐。",
    "T04n0192_001:0008c13_0": "　自蔭閻浮樹，　　端坐正思惟，　觀察諸生死，　　起滅無常變。",
    "T04n0192_001:0008c15_0": "　心定安不動，　　五欲廓雲消，　有覺亦有觀，　　入初無漏禪。",
    "T04n0192_001:0008c17_0": "　離欲生喜樂，　　正受三摩提，　世間甚辛苦，　　老病死所壞。",
    "T04n0192_001:0008c19_0": "　終身受大苦，　　而不自覺知，　厭他老病死，　　此則為大患。",
    "T04n0192_001:0008c21_0": "　我今求勝法，　　不應同世間，　自嬰老病死，　　而反惡他人。",
    "T04n0192_001:0008c23_0": "　如是真實觀，　　少壯色力壽，　新新不暫停，　　終歸磨滅法。",
    "T04n0192_001:0008c25_0": "　不喜亦不憂，　　不疑亦不亂，　不眠不著欲，　　不壞不嫌彼，　寂靜離諸蓋，　　慧光轉增明。",
    "T04n0192_001:0008c28_0": "　爾時淨居天，　　化為比丘形，　來詣太子所，　　太子敬起迎，　問言：「汝何人？」",
    "T04n0192_001:0009a01_1": "　　答言：「是沙門。",
    "T04n0192_001:0009a02_0": "　畏厭老病死，　　出家求解脫，　眾生老病死，　　變壞無暫停。",
    "T04n0192_001:0009a04_0": "　故我求常樂，　　無滅亦無生，　怨親平等心，　　不務於財色。",
    "T04n0192_001:0009a06_0": "　所安唯山林，　　空寂無所營，　塵想既已息，　　蕭條倚空閑，　精麤無所擇，　　乞求以支身。」",
    "T04n0192_001:0009a09_0": "　即於太子前，　　輕舉騰虛逝。",
    "T04n0192_001:0009a10_0": "　太子心歡喜，　　惟念過去佛，　建立此威儀，　　遺像見於今。",
    "T04n0192_001:0009a12_0": "　端坐正思惟，　　即得正法念，　當作何方便？",
    "T04n0192_001:0009a13_1": "　　遂心長出家。",
    "T04n0192_001:0009a14_0": "　歛情抑諸根，　　徐起還入城，　眷屬悉隨從，　　謂止不遠逝。",
    "T04n0192_001:0009a16_0": "　內密興愍念，　　方欲超世表，　形雖隨路歸，　　心實留山林，　猶如繫狂象，　　常念遊曠野。",
    "T04n0192_001:0009a19_0": "　太子時入城，　　士女挾路迎，　老者願為子，　　少願為夫妻，　或願為兄弟，　　諸親內眷屬。",
    "T04n0192_001:0009a22_0": "　若當從所願，　　諸集悕望斷，　太子心歡喜，　　忽聞斷集聲，　若當從所願，　　斯願要當成，　深思斷集樂，　　增長涅槃心。",
    "T04n0192_001:0009a26_0": "　身如金山峰，　　傭臂如象手，　其音若春雷，　　紺眼譬牛王。",
    "T04n0192_001:0009a28_0": "　無盡法為心，　　面如滿月光，　師子王遊步，　　徐入於本宮。",
    "T04n0192_001:0009b01_0": "　猶如帝釋子，　　心敬形亦恭，　往詣父王所，　　稽首問和安，　并啟生死畏，　　哀請求出家。",
    "T04n0192_001:0009b04_0": "　一切諸世間，　　合會要別離。",
    "T04n0192_001:0009b05_0": "　是故願出家，　　欲求真解脫。",
    "T04n0192_001:0009b06_0": "　父王聞出家，　　心即大戰懼，　猶如大狂象，　　動搖小樹枝。",
    "T04n0192_001:0009b08_0": "　前執太子手，　　流淚而告言：「且止此所說，　　未是依法時，　少壯心動搖，　　行法多生過。",
    "T04n0192_001:0009b11_0": "　奇特五欲境，　　心尚未厭離，　出家修苦行，　　未能決定心。",
    "T04n0192_001:0009b13_0": "　空閑曠野中，　　其心未寂滅，　汝心雖樂法，　　未若我是時。",
    "T04n0192_001:0009b15_0": "　汝應領國事，　　令我先出家，　棄父絕宗嗣，　　此則為非法。",
    "T04n0192_001:0009b17_0": "　當息出家心，　　受習世間法，　安樂善名聞，　　然後可出家。」",
    "T04n0192_001:0009b19_0": "　太子恭遜辭，　　復啟於父王：「惟為保四事，　　當息出家心。",
    "T04n0192_001:0009b21_0": "　保子命常存，　　無病不衰老，　眾具不損減，　　奉命停出家。」",
    "T04n0192_001:0009b23_0": "　父王告太子：　　「汝勿說此言，　如此四事者，　　誰能保令無？",
    "T04n0192_001:0009b25_0": "　汝求此四願，　　正為人所笑。",
    "T04n0192_001:0009b26_0": "　且停出家心，　　服習於五欲。」",
    "T04n0192_001:0009b27_0": "　太子復啟王：　　「四願不可保，　應聽子出家，　　願不為留難。",
    "T04n0192_001:0009b29_0": "　子在被燒舍，　　如何不聽出？",
    "T04n0192_001:0009c01_0": "　分析為常理，　　孰能不聽求？",
    "T04n0192_001:0009c02_0": "　脫當自磨滅，　　不如以法離，　若不以法離，　　死至孰能持？」",
    "T04n0192_001:0009c04_0": "　父王知子心，　　決定不可轉，　但當盡力留，　　何須復多言？",
    "T04n0192_001:0009c06_0": "　更增諸婇女，　　上妙五欲樂，　晝夜苦防衛，　　要不令出家。",
    "T04n0192_001:0009c08_0": "　國中諸群臣，　　來詣太子所，　廣引諸禮律，　　勸令順王命。",
    "T04n0192_001:0009c10_0": "　太子見父王，　　悲感泣流淚，　且還本宮中，　　端坐默思惟。",
    "T04n0192_001:0009c12_0": "　宮中諸婇女，　　親近圍遶侍，　伺候瞻顏色，　　矚目不暫瞬。",
    "T04n0192_001:0009c14_0": "　猶若秋林鹿，　　端視彼獵師，　太子正容貌，　　猶若真金山。",
    "T04n0192_001:0009c16_0": "　伎女共瞻察，　　聽教候音顏，　敬畏察其心，　　猶彼林中鹿。",
    "T04n0192_001:0009c18_0": "　漸已至日暮，　太子處幽夜，　　光明甚輝耀，　如日照須彌。",
    "T04n0192_001:0009c20_1": "　　坐於七寶座，　薰以妙栴檀，　　婇女眾圍遶，　奏犍撻婆音，　　如毘沙門子，　眾妙天樂聲。",
    "T04n0192_001:0009c23_2": "　　太子心所念，　第一遠離樂，　　雖作眾妙音，　亦不在其懷。",
    "T04n0192_001:0009c25_3": "　　時淨居天子，　知太子時至，　　決定應出家，　忽然化來下，　　厭諸伎女眾，　悉皆令睡眠。",
    "T04n0192_001:0009c28_4": "　　容儀不歛攝，　委縱露醜形，　　惛睡互低仰，　樂器亂縱橫。",
    "T04n0192_001:0010a01_5": "　　傍倚或反側，　或復似投深，　　纓絡如曳鎖，　衣裳絞縛身。",
    "T04n0192_001:0010a03_6": "　　抱琴而偃地，　猶若受苦人，　　黃綠衣流散，　如摧迦尼華。",
    "T04n0192_001:0010a05_7": "　　縱體倚壁眠，　狀若懸角弓，　　或手攀窓牖，　如似絞死尸。",
    "T04n0192_001:0010a07_8": "　　頻呻長欠呿，　魘呼涕流涎，　　蓬頭露醜形，　見若顛狂人。",
    "T04n0192_001:0010a09_9": "　　華鬘垂覆面，　或以面掩地，　　或舉身戰掉，　猶若獨搖鳥。",
    "T04n0192_001:0010a11_10": "　　委身更相枕，　手足互相加，　　或顰蹙皺眉，　或合眼開口，　　種種身散亂，　狼籍猶橫屍。",
    "T04n0192_001:0010a14_11": "　　時太子端坐，　觀察諸婇女：　　「先皆極端嚴，　言笑心諂黠，　　妖豔巧姿媚，　而今悉醜穢。",
    "T04n0192_001:0010a17_12": "　　女人性如是，　云何可親近？",
    "T04n0192_001:0010a18_13": "　　沐浴假緣飾，　誑惑男子心。",
    "T04n0192_001:0010a19_14": "　　我今已覺了，　決定出無疑。」",
    "T04n0192_001:0010a21_0": "　爾時淨居天，　　來下為開門。",
    "T04n0192_001:0010a22_0": "　太子時徐起，　　出諸婇女間，　踟蹰於內閣，　　而告車匿言：「吾今心渴仰，　　欲飲甘露泉，　被馬速牽來，　　欲至不死鄉。",
    "T04n0192_001:0010a26_0": "　自知心決定，　　堅固誓莊嚴，　婇女本端正，　　今悉見醜形。",
    "T04n0192_001:0010a28_0": "　門戶先關閉，　　今已悉自開，　觀此諸瑞相，　　第一義之筌。」",
    "T04n0192_001:0010b01_0": "　車匿內思惟，　　應奉太子教，　脫令父王知，　　復應深罪責。",
    "T04n0192_001:0010b03_0": "　諸天加神力，　　不覺牽馬來，　平乘駿良馬，　　眾寶鏤乘具。",
    "T04n0192_001:0010b05_0": "　高翠長髦尾，　　局背短毛耳，　鹿腹鵝王頸，　　額廣圓瓠鼻，　龍咽臗臆方，　　具足驎驥相。",
    "T04n0192_001:0010b08_0": "　太子撫馬頸，　　摩身而告言：「父王常乘汝，　　臨敵輒勝怨，　吾今欲相依，　　遠涉甘露津。",
    "T04n0192_001:0010b11_0": "　戰鬪多眾旅，　　榮樂多伴遊，　商人求珍寶，　　樂從者亦眾。",
    "T04n0192_001:0010b13_0": "　遭苦良友難，　　求法必寡朋，　堪此二友者，　　終獲於吉安。",
    "T04n0192_001:0010b15_0": "　吾今欲出遊，　　為度苦眾生，　汝今欲自利，　　兼濟諸群萌，　宜當竭其力，　　長驅勿疲惓。」",
    "T04n0192_001:0010b18_0": "　勸已徐跨馬，　　理轡倐晨征，　人狀日殿流，　　馬如白雲浮。",
    "T04n0192_001:0010b20_0": "　束身不奮迅，　　屏氣不噴鳴，　四神來捧足，　　潛密寂無聲。",
    "T04n0192_001:0010b22_0": "　重門固關鑰，　　天神令自開。",
    "T04n0192_001:0010b23_0": "　敬重無過父，　　愛深莫踰子，　內外諸眷屬，　　恩愛亦纏綿。",
    "T04n0192_001:0010b25_0": "　遣情無遺念，　　飄然超出城，　清淨蓮花目，　　從淤泥中生。",
    "T04n0192_001:0010b27_0": "　顧瞻父王宮，　　而說告離篇，　不度生老死，　　永無遊此緣。",
    "T04n0192_001:0010b29_0": "　一切諸天眾，　　虛空龍鬼神，　隨喜稱善哉，　　唯此真諦言。",
    "T04n0192_001:0010c02_0": "　諸天龍神眾，　　慶得難得心，　各以自力光，　　引導助其明。",
    "T04n0192_001:0010c04_0": "　人馬心俱銳，　　奔逝若流星，　東方猶未曉，　　已進三由旬。",
    "T04n0192_001:0010c06_0": "佛所行讚卷第一"
}