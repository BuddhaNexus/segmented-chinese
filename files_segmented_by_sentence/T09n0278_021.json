{
    "T09n0278_021:0530a23_0": "大方廣佛華嚴經卷第二十一",
    "T09n0278_021:0530a25_0": "東晉天竺三藏佛馱跋陀羅譯",
    "T09n0278_021:0530a26_0": "◎金剛幢菩薩十迴向品第二十一之八「『以此無縛無著解脫心善根，於一業分別知無量諸業種種緣造如一業，一切諸業亦復如是，修習普賢菩薩行業智地。",
    "T09n0278_021:0530a29_1": "「『以此無縛無著解脫心善根，於一法中悉分別知一切諸法；於一切法中亦知一法，分別諸法而不違不著。",
    "T09n0278_021:0530b03_2": "「『以此無縛無著解脫心善根，於一語中悉分別知無量言音，猶如呼響；如一語中一切語言亦復如是，於彼言音無所依著，住菩薩行智慧成就，逮得普賢無礙淨耳。",
    "T09n0278_021:0530b07_3": "「『以此無縛無著解脫心善根，於一一法中悉能演說不可說不可說諸法，長養善根不可思議，應時說法，一切時解脫。",
    "T09n0278_021:0530b09_4": "決定了知眾生諸根，隨其所應聞佛音聲，佛一妙音悅無量眾；一如來所，菩薩大眾充滿法界；究竟了知一切諸行，住普賢地。",
    "T09n0278_021:0530b12_5": "於念念中，如說入法，長養不可說妙智慧身；盡未來劫於一切世界、一切佛所，悉能修習虛空等行，勇猛如普賢，修習大智慧，具足一切行，安住普賢地。",
    "T09n0278_021:0530b16_6": "「『以此無縛無著解脫心善根，於一一根中，皆悉了知無量諸根，不可數意，不思議境界，修普賢行法門諸根。",
    "T09n0278_021:0530b18_7": "◎「『◎以此無縛無著解脫心善根，具菩薩行，生真實妙智：知色微細，知身微細，知剎微細，知劫微細，知世間微細，知方微細，知時微細，知數法微細，知業微細，知報微細，知清淨微細，如是等一切微細，於一念中皆悉了知；隨順普賢菩薩所行，成就普賢真實智慧。",
    "T09n0278_021:0530b25_8": "離恐怖心，離愚癡心，離散心，離亂心，調伏諸根心，一心正受心，善分別諸法心，善安住智慧心，行普賢行，隨順普賢菩薩迴向心。",
    "T09n0278_021:0530b28_9": "「『以此無縛無著解脫心善根，知眾生趣微細、知眾生死微細、知眾生生微細、知眾生處微細、知眾生生微細、知眾生種類微細、知眾生界微細、知眾生行微細、知眾生取微細、知眾生境界微細，如是等一切微細，於一念中悉能了知；修普賢行而無懈倦。",
    "T09n0278_021:0530c05_10": "「『以此無縛無著解脫心善根，悉分別知初發意菩薩等一切菩薩諸行微細、菩薩處微細、菩薩自在微細、菩薩遊行無量佛剎微細、菩薩法明微細、菩薩淨眼微細、菩薩具足深心微細、菩薩往詣諸如來大眾微細、菩薩諸陀羅尼智門微細、菩薩無量無邊無所畏地一切諸辯方便演說微細、菩薩無量無邊三昧相微細、菩薩見一切佛三昧微細、菩薩莊嚴三昧微細、菩薩法界三昧智慧微細、菩薩自在三昧智慧微細、菩薩三昧智慧微細、菩薩受持盡未來際三昧智慧微細、菩薩勝妙智慧分別一切菩薩三昧微細、菩薩無量無邊一切菩薩出生三昧分別了知微細、菩薩出生三昧智慧往詣一切諸如來所微細；修習一切菩薩廣大甚深無礙三昧，究竟一切種智，得方便地、一切通地、分別實義地，菩薩離癡智，修習普賢無量諸行微細。",
    "T09n0278_021:0530c21_11-0": "「『以此無縛無著解脫心善根，於一念中悉知菩薩一切住微細、悉知菩薩地微細、菩薩種種行微細、菩薩出生迴向微細、菩薩得一切諸佛藏微細、菩薩分別智慧微細、菩薩大願神力自在微細、演說菩薩三昧微細、菩薩神力方便微細、菩薩印微細、菩薩一生補處微細、菩薩生兜率天微細、菩薩處天宮微細、菩薩嚴淨佛剎微細、菩薩觀察人中微細、",
    "T09n0278_021:0530c21_11-1": "菩薩放大光明微細、菩薩了達家法微細、菩薩眷屬法微細、菩薩一切世界受生法微細、菩薩一身示一切身命終微細、菩薩身入母胎微細、菩薩處母胎微細、菩薩在胎中顯現法界等大眾自在神力微細、菩薩在母胎顯現一切佛自在微細、菩薩生法微細、菩薩遊行七步無畏智微細、菩薩現在王宮方便法微細、菩薩出家求道調伏諸根修法微細、菩薩菩提樹下坐道場法微細、",
    "T09n0278_021:0530c21_11-2": "菩薩降魔成最正覺法微細、如來端坐道場放光明微細、普照十方一切世界微細、顯現如來無量無邊自在神力微細、如來師子吼大般涅槃微細、如來教化一切眾生未曾有失微細、知如來金剛菩提心微細、顯現如來住持一切世界微細、於一切世界盡未來劫施作佛事而無休息微細、究竟受持一切法界微細、虛空界等一切世界為化眾生故普現佛身出興於世微細、",
    "T09n0278_021:0530c21_11-3": "一如來身現無量身微細、去來現在一切諸佛智慧眷屬微細，如是一切功德微細，我當悉知；具足究竟，得到彼岸，清淨示現一切眾生。",
    "T09n0278_021:0531a21_12": "於念念中智慧周滿，得不退轉，修菩薩行；具足普賢迴向功德之地，受持一切如來菩薩所行。",
    "T09n0278_021:0531a23_13": "不離菩薩諸智慧門，一切方便皆悉清淨，普能安隱一切眾生，修菩薩行。",
    "T09n0278_021:0531a25_14": "具足菩薩諸地功德，得金剛幢迴向之門，出生無量法界諸功德藏，常為諸佛之所護念。",
    "T09n0278_021:0531a27_15": "入諸菩薩深淨法門，演說一切微妙法義，無所違失，悉能慈愍一切眾生。",
    "T09n0278_021:0531a28_16": "於念念中究竟了知思議不思議地諸功德藏，於不思議出生思議，示諸法門，離語言道，得智慧地。",
    "T09n0278_021:0531b02_17": "一切菩薩皆悉同等，盡未來際修菩薩行，未曾休息。",
    "T09n0278_021:0531b03_18": "具普賢行，遠離世間一切妄想及語言道，具足受持大願自在，修菩薩行未曾斷絕。",
    "T09n0278_021:0531b05_19": "「『以此無縛無著解脫心善根，入一切眾生性智微細、分別眾生性智微細、具足演說眾生性智微細、染著眾生性智微細、眾生不動性智微細、眾生動性智微細、無量無邊趣趣眾生性智微細、不可思議眾生種種行性智微細、眾生無量煩惱性智微細、眾生無量清淨性智微細，如是等一切眾生性境界智微細，於一念中如實了知。",
    "T09n0278_021:0531b13_20": "調伏安隱一切眾生，如應說法而不失時；常轉法輪攝取眾生，說諸法門，修菩薩道；智慧具足，化身無量，安隱眾生，悉令歡喜。",
    "T09n0278_021:0531b16_21": "慧日普照，深入菩提心，得菩薩自在智，覺悟安住菩薩智境界；修習大乘智，究竟普賢行。",
    "T09n0278_021:0531b18_22": "「『以此無縛無著解脫心善根，悉能分別虛空法界等一切世界智微細、小世界智微細、中世界智微細、不淨世界智微細、清淨世界智微細、無比世界智微細、雜世界智微細、廣世界智微細、狹世界智微細、無礙莊嚴世界智微細、一切世界諸佛出世示現一切智微細、演說一切世界智微細、一身充滿一切世界智微細、放無量光普照一切世界智微細、一切世界一切諸佛顯現自在神力智微細、一妙音聲普聞十方一切世界智微細、一切世界現在諸佛大眾圍遶智微細、一切法界作一佛剎智微細、一佛剎作一切佛剎智微細、一切世界如夢智微細、一切世界如電智微細，如是等一切世界智微細，悉分別知。",
    "T09n0278_021:0531c02_23": "究竟了達菩薩諸行，皆悉如幻；究竟普賢菩薩行自在智，得普賢菩薩明觀；行一切菩薩行，無有休息，悉離顛倒。",
    "T09n0278_021:0531c05_0": "見一切佛及佛自在，得無礙身，智無所依，諸善根法無所染著，心之所行，悉無所有。",
    "T09n0278_021:0531c06_1": "捨離諸方堅固之相，嚴淨菩薩所行之相，而未曾取一切智相。",
    "T09n0278_021:0531c08_2": "不著眾生，三昧莊嚴；智慧隨順一切法界，於一切世界，修菩薩行。",
    "T09n0278_021:0531c09_3": "「『以此無縛無著解脫心善根，深入無量法界智微細、演說一切法界智微細、度廣法界智微細、分別不可思議法界智微細、分別一切法界智微細、於一念中充滿一切法界智微細、等觀一切法界智微細、一切法界境界無所有智微細、觀察一切法界無礙智微細、解一切法界不生智微細、身持一切法界自在智微細，如是等一切法界智微細，皆悉究竟，成普賢行。",
    "T09n0278_021:0531c18_4": "受持智慧，得法自在，令眾生歡喜。",
    "T09n0278_021:0531c19_0": "不捨義身，不見法身；出生無礙平等之智，得無礙行。",
    "T09n0278_021:0531c20_1": "不著諸法，離一切有，真實無染。",
    "T09n0278_021:0531c21_0": "隨順世間，行語言法；常樂寂靜，不捨實義。",
    "T09n0278_021:0531c22_1": "智慧清淨，滅除虛妄，一切所有，悉非堅固。",
    "T09n0278_021:0531c23_2": "覺悟無量一切法界，一切世間平等不二，一切諸法亦復不二；無所依止，得入普賢菩薩行門，究竟成就平等智慧。",
    "T09n0278_021:0531c25_3": "「『以此無縛無著解脫心善根，悉能分別一切諸劫智微細，無量劫即是一念智微細，一念即無量劫智微細，阿僧祇劫即是一劫智微細，一劫即是阿僧祇劫智微細，長劫即是短劫智微細，短劫即是長劫智微細，入有佛劫無佛劫智微細，數知一切劫無餘智微細，說一切劫非劫智微細，一念中覺過去、未來、現在際一切諸劫無餘智微細；如是等一切諸劫，一念中以如來智知。",
    "T09n0278_021:0532a05_4": "得一切菩薩行圓滿王心，得普賢菩薩究竟行心，得一切離虛妄心，得不退大願心，得示現無量無邊世界網中一切如來遍充滿心，得聞持諸佛善根菩薩行心，得與一切眾生大無畏心，得一切劫中示現諸佛出興世心，得一一世界中盡未來以行菩薩道無休息心，得一切世界中如來身業充滿菩薩身心。",
    "T09n0278_021:0532a12_5": "「『以此無縛無著解脫心善根，知無量甚深法智微細，勝法智微細，雜法智微細，莊嚴法智微細，廣說一切諸法智微細，一切法即是一法智微細，一法即是一切法智微細，一切法悉入非法智微細，非法入一切法亦不違法智微細，入一切佛法方便無有餘智微細；如是一切諸微細法，以無礙智悉能了知。",
    "T09n0278_021:0532a19_6": "得一切行同一行心，得究竟無量無邊法界心，得無畏力分別法心，決定安住諸無礙行。",
    "T09n0278_021:0532a21_7": "以一切智充滿諸根，一切佛智正念方便，皆悉現前；成就諸佛廣大功德，充滿世界。",
    "T09n0278_021:0532a23_8": "普入一切諸如來身，示現一切菩薩身業，出妙音聲普遍世界一切佛所，得威神力智慧意業，出生無量分別方便一切種智，修普賢行得不退轉智。",
    "T09n0278_021:0532a26_9": "「『以此無縛無著解脫心善根，知出生一切佛剎無餘智微細，出生一切眾生諸通智慧無餘智微細，出生諸法業報無餘智微細，出生一切眾生心無餘智微細，出生隨時說法無餘智微細，出生分別一切法界無餘智微細，出生虛空界等三世智慧無餘智微細，出生一切語言道法無餘智微細，出生一切世間諸法無餘智微細，出生離世間行法無餘智微細，如是等一切出生智微細；一切如來道、一切菩薩道、一切眾生道出生智微細；修菩薩行，安住普賢行，隨義隨味，皆如實知如夢、如電、如幻、如響、如化；寂滅一切法界，無有真實，無所染著。",
    "T09n0278_021:0532b10_10": "出生諸佛平等智慧，皆悉究竟，修普賢行，出生微細智。』",
    "T09n0278_021:0532b11_11": "「菩薩摩訶薩以如此無縛無著解脫心善根，皆悉迴向：不妄取世間及世間法，不妄取菩提及菩薩，不妄取菩薩行及出生死道，不妄取一切佛及佛法，不妄取調伏不調伏眾生，不妄取善根及迴向，不妄取自己及他人，不妄取施物及受者，不妄取菩薩行及菩提，不妄取法及解法者；如是菩薩摩訶薩無縛無著解脫心善根，迴向無縛無著解脫身、無縛無著解脫口、無縛無著解脫業、無縛無著解脫報、無縛無著解脫世間、無縛無著解脫佛剎、無縛無著解脫眾生、無縛無著解脫法、無縛無著解脫智；菩薩摩訶薩如是迴向時，則與三世諸佛一切菩薩迴向同等。",
    "T09n0278_021:0532b24_12": "成就安住三世諸佛一切菩薩迴向，於三世諸佛菩薩迴向，得不退轉。",
    "T09n0278_021:0532b26_13": "隨順過去一切佛教，具足未來一切佛教，得現在一切佛教；滿足過去諸佛平等正法，成未來諸佛平等正法，向現在諸佛平等正法；與行過去一切佛境界，住未來一切佛境界，等現在一切佛境界；與三世諸佛善根無異，住三世諸佛所住，與三世諸佛同一境界，不違三世諸佛。",
    "T09n0278_021:0532c04_14": "「佛子！",
    "T09n0278_021:0532c04_15": "是為菩薩摩訶薩第九無縛無著解脫心善根迴向。",
    "T09n0278_021:0532c05_16": "菩薩摩訶薩安住此迴向，一切善根迴向，一切金剛山所不能壞，於一切眾生，第一殊勝；一切眾魔所不能壞，悉能摧滅眾魔邪業，普現一切世界行菩薩行。",
    "T09n0278_021:0532c09_17": "以善方便，廣為眾生說諸佛法，捨離愚癡，隨順一切佛法智慧。",
    "T09n0278_021:0532c10_18": "菩薩摩訶薩隨所生處，行、住、坐、臥一切常得不壞眷屬，得清淨念，悉能聞持三世一切諸如來法。",
    "T09n0278_021:0532c12_19": "盡未來際劫，行菩薩行，未曾休息，而無染著。",
    "T09n0278_021:0532c14_0": "得普賢行，諸願滿足，得一切智，施作佛事，悉得諸佛菩薩無量自在。」",
    "T09n0278_021:0532c15_1": "爾時，金剛幢菩薩承佛神力，普觀十方，以偈頌曰：「菩薩未曾有慢心，　　一切諸方無比尊，　隨本所修功德業，　　亦復不起輕慢心。",
    "T09n0278_021:0532c19_0": "　所修一切諸功德，　　不為自己及他人，　以無縛著解脫心，　　迴向饒益一切眾。",
    "T09n0278_021:0532c21_0": "　永離一切自高願，　　亦復棄捨憍慢心，　於最勝所起身業，　　勸請說法種種行。",
    "T09n0278_021:0532c23_0": "　所作無量諸功德，　　饒益一切眾生類，　安住無著解脫心，　　迴向一切諸如來。",
    "T09n0278_021:0532c25_0": "　世間無量群生類，　　種種方便諸技術，　勝妙甚深微細事，　　悉能具足分別知。",
    "T09n0278_021:0532c27_0": "　世間所有種種身，　　斯由身業之所得，　覺悟無量生死行，　　逮得不退智慧門。",
    "T09n0278_021:0532c29_0": "　十方一切無量剎，　　微細勝妙伏世界，　菩薩深入智慧門，　　於一毛孔悉了知。",
    "T09n0278_021:0533a02_0": "　一切眾生無量心，　　明者了知即一心，　菩薩覺悟智慧門，　　不捨增長諸業行。",
    "T09n0278_021:0533a04_0": "　一切眾生種種根，　　上中下品各不同，　所有甚深諸功德，　　菩薩隨性悉了知。",
    "T09n0278_021:0533a06_0": "　一切眾生種種業，　　上中下品差別相，　菩薩深入如來力，　　悉能具足分別知。",
    "T09n0278_021:0533a08_0": "　不可思議無量劫，　　悉能了知即一念，　一切十方所行業，　　菩薩覺悟清淨知。",
    "T09n0278_021:0533a10_0": "　悉能逆順知三世，　　分別其相各不同，　而亦不違平等相，　　是則離癡菩薩行。",
    "T09n0278_021:0533a12_0": "　一切眾生無量行，　　愛慢諸結各不同，　菩薩別相分別知，　　亦復不捨無相觀。",
    "T09n0278_021:0533a14_0": "　十方世界諸如來，　　具足示現大自在，　難見難得難思議，　　菩薩悉能分別知。",
    "T09n0278_021:0533a16_0": "　兜率陀天大導師，　　無比最勝人師子，　功德甚深廣清淨，　　一切如實見其性。",
    "T09n0278_021:0533a18_0": "　示現降神處母胎，　　無量自在大神變，　成佛涅槃轉法輪，　　一切世間莫能轉。",
    "T09n0278_021:0533a20_0": "　人中師子初生時，　　一切諸勝悉奉敬，　天王帝釋梵天王，　　諸有智者悉敬侍。",
    "T09n0278_021:0533a22_0": "　十方一切無有餘，　　無量無數諸法界，　無始無末無中間，　　示現無量自在力。",
    "T09n0278_021:0533a24_0": "　人中尊導現生已，　　遊行諸方各七步，　觀察一切眾生類，　　無礙法門覺一切。",
    "T09n0278_021:0533a26_0": "　觀見眾生沒五欲，　　人中師子現微笑，　眾生盲冥愚癡覆，　　我當度脫三有苦。",
    "T09n0278_021:0533a28_0": "　大師子吼出妙音，　　我為世間第一尊，　顯現明淨智慧燈，　　永滅生死愚癡闇。",
    "T09n0278_021:0533b01_0": "　人中師子出世間，　　放大光明無有量，　斷除一切諸惡道，　　無量眾苦究竟滅。",
    "T09n0278_021:0533b03_0": "　或時示現處宮殿，　　或現捨家行學道，　人中師子現自在，　　饒益一切眾生故。",
    "T09n0278_021:0533b05_0": "　菩薩初坐道場時，　　六反震動諸大地，　普放無量大光明，　　遍照五道眾生類。",
    "T09n0278_021:0533b07_0": "　震動一切魔宮殿，　　開發十方眾生心，　昔於菩薩有緣者，　　皆悉覺悟真實義。",
    "T09n0278_021:0533b09_0": "　一毛道中無量乘，　　十方一切諸佛剎，　眾生道乘無有量，　　彼現最勝大神變。",
    "T09n0278_021:0533b11_0": "　如是方便隨順覺，　　如一切佛所演說，　若諸如來所不說，　　亦悉解了分別知。",
    "T09n0278_021:0533b13_0": "　除滅一切眾魔怨，　　普覆三千大千界，　深入一切無礙門，　　能壞一切諸魔道。",
    "T09n0278_021:0533b15_0": "　如來或在諸佛剎，　　或復現處諸天宮，　或復現身梵宮殿，　　菩薩悉見無障礙。",
    "T09n0278_021:0533b17_0": "　轉於清淨妙法輪，　　如來法身無邊際，　悉於三世一切劫，　　最勝演說無窮盡。",
    "T09n0278_021:0533b19_0": "　諸佛無等師子座，　　悉皆充滿十方界，　種種妙相而莊嚴，　　佛處彼座難思議。",
    "T09n0278_021:0533b21_0": "　真佛子等悉圍遶，　　充滿法界無有餘，　說菩薩行無邊際，　　隨順諸佛出要道。",
    "T09n0278_021:0533b23_0": "　智者能以一方便，　　攝諸佛法無有餘，　種種莊嚴最勝法，　　皆悉充滿於法界。",
    "T09n0278_021:0533b25_0": "　無等無量妙自在，　　示現一切種種身，　又現諸趣無量生，　　或現采女眾圍遶。",
    "T09n0278_021:0533b27_0": "　示現出家行學道，　　欲令眾生諸根利，　乃至示現般涅槃，　　分布舍利起塔廟。",
    "T09n0278_021:0533b29_0": "　如是種種無量行，　　如來演說佛所住，　一切如來諸功德，　　究竟遍知到彼岸。",
    "T09n0278_021:0533c02_0": "　如是種種無量行，　　於一切劫無休息，　亦未曾生憂慼心，　　菩薩皆悉善迴向。",
    "T09n0278_021:0533c04_0": "　一切諸佛自在力，　　及佛無量諸功德，　菩薩隨順悉了知，　　普為一切眾生說。",
    "T09n0278_021:0533c06_0": "　如是一切諸法王，　　隨彼無量諸境界，　於一念中悉覺悟，　　而亦不捨菩薩行。",
    "T09n0278_021:0533c08_0": "　一切最勝甚深法，　　及諸佛剎正法道，　隨順覺悟殊勝行，　　究竟迴向到彼岸。",
    "T09n0278_021:0533c10_0": "　有數無數一切劫，　　菩薩深解即一念，　具足修習菩薩行，　　於彼勝道不退轉。",
    "T09n0278_021:0533c12_0": "　十方無量一切剎，　　或有淨妙或垢穢，　及彼一切諸如來，　　菩薩皆悉分別知。",
    "T09n0278_021:0533c14_0": "　於念念中悉明了，　　不可思議無量劫，　如是了知三世劫，　　具足安住究竟行。",
    "T09n0278_021:0533c16_0": "　深入了達心所行，　　善方便行一切法，　一切佛剎菩薩行，　　悉能明了分別知。",
    "T09n0278_021:0533c18_0": "　出生智慧無有量，　　出生眾生及諸法，　出生菩提力自在，　　一切皆悉無邊際。",
    "T09n0278_021:0533c20_0": "　深入一切無有餘，　　分別一切諸妙法，　悉分別知同異相，　　具足廣修菩薩行。",
    "T09n0278_021:0533c22_0": "　十方一切諸佛剎，　　彼有無量無數眾，　彼彼諸性各不同，　　菩薩皆能分別知。",
    "T09n0278_021:0533c24_0": "　過去一切諸如來，　　未來現在諸導師，　若能如是知迴向，　　則與三世諸佛等。",
    "T09n0278_021:0533c26_0": "　若能如是知迴向，　　則與最勝功德等，　則與最勝智慧等，　　則與最勝所行等。",
    "T09n0278_021:0533c28_0": "　一切世間莫能壞，　　諸所學者悉成就，　隨順一切諸最勝，　　善能觀察於世間。",
    "T09n0278_021:0534a01_0": "　菩薩所行不可量，　　無量功德悉具足，　堅固安住如來行，　　具足分別自在力。",
    "T09n0278_021:0534a02_1": "◎「◎佛子！",
    "T09n0278_021:0534a03_2": "何等為菩薩摩訶薩第十法界等無量迴向？",
    "T09n0278_021:0534a04_3": "佛子！",
    "T09n0278_021:0534a04_4": "此菩薩摩訶薩離垢繒繫頂，受大法師記，能廣法施成大慈悲，安立眾生於菩提心，饒益眾生未曾休息。",
    "T09n0278_021:0534a06_5": "以菩提心長養善根，為一切眾生作調御師，示諸眾生一切智道，為一切眾生作法藏日，善根淨光普照一切；等心普觀一切眾生，欲令眾生常行善根未曾休息。",
    "T09n0278_021:0534a10_6": "增長清淨微妙智慧，不捨一切善根道業，為一切眾生作大智慧採寶導師，開示一切安隱正道。",
    "T09n0278_021:0534a13_0": "以一切眾生為首，修行諸法；令一切眾生，得不可壞真善知識，長養善根。",
    "T09n0278_021:0534a14_1": "菩薩摩訶薩行法施等一切善法，攝取薩婆若心，究竟正力到於彼岸。",
    "T09n0278_021:0534a16_2": "修行堅固難壞菩提之心，常樂大願，修習菩提。",
    "T09n0278_021:0534a17_3": "依善知識，離諂曲心，專求菩提，分別無量一切智門境界。",
    "T09n0278_021:0534a19_0": "「菩薩摩訶薩於彼善根迴向，廣大而無限礙，乃至一句一味佛所說法，若有能聞，若持若說，以此善根如是迴向。",
    "T09n0278_021:0534a21_1": "一心正念無量無邊虛空等世界中，三世諸佛行菩薩行，以此善根迴向，令一切佛常守護念。",
    "T09n0278_021:0534a23_2": "於一世界盡未來劫，為一眾生修菩薩行；如一世界，乃至虛空、法界等一切世界，盡未來劫，為一眾生修菩薩行，為一切眾生，亦復如是。",
    "T09n0278_021:0534a27_3": "為一切眾生，以大莊嚴而自莊嚴。",
    "T09n0278_021:0534a27_4": "不生離佛善知識想，得是想故，常見現在一切諸佛，乃至未曾違離一佛。",
    "T09n0278_021:0534a29_5": "諸佛菩薩所讚梵行皆悉滿足，行不缺梵行，具足不破梵行，不濁梵行，無垢梵行，不退梵行，不壞梵行，諸佛所讚梵行，無依梵行，無所有梵行，離倒清淨順行三世諸佛菩薩梵行，無礙梵行，無取梵行，無諍梵行，無擇梵行，安住梵行，無比梵行，不動梵行，不亂梵行，無恚梵行。",
    "T09n0278_021:0534b07_6": "如我行梵行，令一切眾生，皆悉安住此諸梵行，修習梵行，具足梵行，清淨梵行，離垢梵行，明照梵行，離塵梵行，離曀梵行，離熱梵行，離纏梵行，離一切疑梵行，離一切惱害梵行，得到彼岸。",
    "T09n0278_021:0534b11_7": "「何以故？",
    "T09n0278_021:0534b11_8": "菩薩若自不修梵行，令他淨修梵行，無有是處；菩薩自退梵行，令他具足梵行，無有是處；菩薩自破梵行，令他安立梵行，無有是處；菩薩自離梵行，令他立梵行道，無有是處；菩薩自滅梵行，令他修習梵行，無有是處；菩薩不樂梵行，令他樂修梵行，無有是處；菩薩不住梵行，令他安住梵行，無有是處；菩薩不究竟梵行，令他究竟梵行，無有是處；菩薩自捨梵行，令他不捨安住梵行，無有是處；菩薩壞散梵行，令他攝取梵行，無有是處。",
    "T09n0278_021:0534b22_9": "「何以故？",
    "T09n0278_021:0534b22_10": "菩薩摩訶薩如說修行，遠離顛倒，又能廣說離顛倒法；實語實行，修習清淨身、口、意業，離諸染污，行無礙處，滅一切障。",
    "T09n0278_021:0534b25_11": "菩薩摩訶薩自正直心，令他正直心法；菩薩修習忍辱，以諸善根調伏其心，令他修忍，以諸善根調伏其心；菩薩自離疑悔，令他離諸疑悔；菩薩自得歡喜信心，令他得不壞信；菩薩自行堅法，令他行堅法；菩薩摩訶薩善根如是迴向。",
    "T09n0278_021:0534c01_12": "「復次，菩薩摩訶薩以法施等諸善根門如是迴向：以此善根，令一切眾生悉得諸佛無盡法門，分別解說諸佛法門，摧滅一切外道邪論；令辭理窮屈，悉得三世一切諸佛所說法海，於一一生法、一一方便法、一一語言法、一一施設法、一一教法、一一說法、一一法門、一一入法、一一決定法、一一住法，悉得無量無邊無盡法藏。",
    "T09n0278_021:0534c09_13": "得無畏法深入四辯，廣為眾生說微妙法，盡未來際而無窮盡。",
    "T09n0278_021:0534c10_14": "成正直心，離諸顛倒，生無礙道，言無謬失，眾生聞法悉皆歡喜；解了眾生一切言音，得不退轉一切法明，一切眾生歡喜無量，悉皆安住一切種智。",
    "T09n0278_021:0534c14_15": "具足離癡，明淨法辯，聞持諸法，悉能分別一切世界。",
    "T09n0278_021:0534c15_16": "得法界等無量身，於一念中悉能充滿一切法界；微妙音聲遍滿無量無邊法界，示現眷屬充滿法界。",
    "T09n0278_021:0534c17_17": "修法界等菩薩淨業，得法界等無量菩薩所住，得法界等無量決定法，學法界等無量諸法究竟，住法界等無量菩薩行，迴向法界等無量菩薩內法。",
    "T09n0278_021:0534c21_18": "菩薩摩訶薩善根如是迴向，令一切眾生具足薩婆若，安住薩婆若。",
    "T09n0278_021:0534c22_19": "「復次，菩薩摩訶薩善根如是迴向：見法界等無量一切佛，調伏法界等無量眾生，嚴淨法界等無量佛剎，得法界等無量菩薩智，得法界等無量無所畏，得法界等無量深妙辯，得法界等無量一切菩薩陀羅尼，得法界等無量不可思議菩薩住，具足法界等無量功德藏，具足法界等無量實義善根。",
    "T09n0278_021:0534c29_20": "菩薩摩訶薩復作是念：『以此善根，令一切眾生悉得是法，具足成滿，如我無異；一切行等，功德等，智慧等，力等，無畏等，自在等，正覺等，說法等，如實義等，論議等，諸通等。』",
    "T09n0278_021:0535a04_21": "菩薩摩訶薩善根如是迴向。",
    "T09n0278_021:0535a05_22": "「復次，菩薩摩訶薩以此善根如是迴向：如法界無量，出生智慧亦復如是；如法界無量，所見諸佛亦復如是；如法界無量，往諸佛剎亦復如是；如法界無量，菩薩所行亦復如是；如法界不可斷，得一切智亦復如是；如法界等一，得一切智亦復如是；如法界自然清淨，令一切眾生清淨亦復如是；如法界隨順悉至一切，令一切眾生行普賢菩薩行亦復如是；如法界莊嚴一切眾生，令一切眾生得普賢菩薩莊嚴亦復如是；如法界不可壞，令一切眾生得不壞善根亦復如是。",
    "T09n0278_021:0535a16_23": "「復次，菩薩摩訶薩以此善根如是迴向：令一切諸佛菩薩皆悉歡喜，令諸善根趣薩婆若，令諸善根趣一切智，至一切道，令一切眾生常見諸佛。",
    "T09n0278_021:0535a20_24": "「菩薩摩訶薩以此善根如是迴向：見一切佛能作佛事故迴向、見一切佛不於佛事生住著心故迴向、見一切佛悉令眾生普得清淨故迴向、見一切佛悉能了知故迴向、見一切佛悉無所著故迴向、見一切佛悉能分別無礙法故迴向、見一切佛具普賢行故迴向、見一切佛未曾失時故迴向、見一切佛出生菩薩無量諸力故迴向、見一切佛不忘其法故迴向。",
    "T09n0278_021:0535a28_25": "以此善根如是迴向：解法界無生，解法界無自性，解法界如如，解法界無依，解法界無妄，解法界離相，解法界寂靜，解法界無處所，解法界無去無集，解法界無壞。",
    "T09n0278_021:0535b03_26": "「復次，菩薩摩訶薩善根如是迴向：以此法施所攝善根，令一切眾生成大法師，住一切佛無量自在；令一切眾生作無上法師，安立眾生於一切智；令一切眾生成無壞法師，一切問難無能窮盡；令一切眾生作無礙法師，具足諸法無礙照明；令一切眾生作智藏法師，巧方便說一切佛法；令一切眾生成就如來自在法師，能善巧說諸如來智；令一切眾生作淨眼法師，廣說實法不由他教；令一切眾生作正持佛法法師，具足說法，不失一味；令一切眾生作離相法師，以諸妙相而自莊嚴，放無量光廣說諸法；令一切眾生作大身法師，一身充滿無數佛剎，興大法雲，普雨佛法；令一切眾生作不失佛法大海法師，一切世間無能壞者；令一切眾生作具足圓滿日光法師，放佛慧光悉能顯照一切諸法；令一切眾生作隨順問答法師，善巧方便廣說諸法；令一切眾生作究竟眾行到彼岸法師，善巧方便開無量法藏；令一切眾生作建立正法法師，分別演說如來道智；令一切眾生作了達諸法法師，讚歎功德不可窮盡；令一切眾生作不虛誑法師，入深真妙諸方便際；令一切眾生作善覺魔事法師，悉能壞散一切諸魔；令一切眾生作諸佛攝護法師，未曾暫起我、我所心；令一切眾生作安隱正法法師，悉得菩薩一切願力。",
    "T09n0278_021:0535c01_27": "菩薩摩訶薩以此善根如是迴向：不選擇業故迴向，不選擇報故迴向，不選擇願故迴向，不選擇法故迴向，不選擇事故迴向，不選擇因故迴向，不選擇成法故迴向，不選擇名身、味身、句身故迴向，不選擇迴向故迴向，不選擇義故迴向。",
    "T09n0278_021:0535c06_28": "◎大方廣佛華嚴經卷第二十一"
}