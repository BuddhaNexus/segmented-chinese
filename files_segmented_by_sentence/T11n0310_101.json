{
    "T11n0310_101:0565a02_0": "大寶積經卷第一百一",
    "T11n0310_101:0565a04_0": "大唐三藏菩提流志奉　詔譯",
    "T11n0310_101:0565a05_0": "功德寶花敷菩薩會第三十四",
    "T11n0310_101:0565a06_0": "如是我聞：一時佛在王舍城耆闍崛山，與大比丘眾千二百五十人俱，復有無量諸菩薩眾。",
    "T11n0310_101:0565a08_1": "爾時會中有菩薩，名開敷功德寶花，即從座起，偏袒右肩右膝著地，合掌向佛而作是言：「世尊！",
    "T11n0310_101:0565a10_2": "我於如來欲有諮問，唯願哀愍見垂聽許。」",
    "T11n0310_101:0565a11_3": "佛告功德花菩薩言：「善男子！",
    "T11n0310_101:0565a11_4": "恣汝所問，當為汝說。」",
    "T11n0310_101:0565a12_5": "爾時功德花菩薩白佛言：「世尊！",
    "T11n0310_101:0565a13_0": "十方世界頗有現在諸佛如來，若善男子善女人等受持名號，速能證得阿耨多羅三藐三菩提不？」",
    "T11n0310_101:0565a15_1": "佛言：「善哉善哉。",
    "T11n0310_101:0565a15_2": "功德花！",
    "T11n0310_101:0565a15_3": "汝今為欲利益安樂天人世間及未來世諸菩薩等，問於如來如是之義。",
    "T11n0310_101:0565a17_4": "諦聽諦聽，善思念之，當為汝說。」",
    "T11n0310_101:0565a18_5": "功德花言：「唯然世尊！",
    "T11n0310_101:0565a18_6": "願樂欲聞。」",
    "T11n0310_101:0565a19_0": "爾時佛告功德花菩薩言：「善男子！",
    "T11n0310_101:0565a19_1": "東方有世界名一切法功德莊嚴，劫名普集一切利益。",
    "T11n0310_101:0565a21_0": "彼現有佛，號無量功德寶莊嚴威德王如來，壽命無數。",
    "T11n0310_101:0565a22_1": "其佛眾會無量無邊，皆是清淨諸大菩薩。",
    "T11n0310_101:0565a23_2": "若有淨信善男子善女人受持彼佛名者，即能滅除六十千劫生死之罪，轉身得陀羅尼，名為樂說無礙。",
    "T11n0310_101:0565a25_3": "凡所說法，常為十俱胝剎諸佛世尊授以辯才令得無畏。」",
    "T11n0310_101:0565a26_4": "爾時世尊而說偈言：「若人受持彼佛名，　　當獲如是諸功德，　亦能成就餘勝法，　　速證無上佛菩提。",
    "T11n0310_101:0565b01_0": "「復次功德花！",
    "T11n0310_101:0565b01_1": "南方有世界名功德寶莊嚴，劫名廣大功德。",
    "T11n0310_101:0565b02_2": "彼現有佛，號功德寶勝莊嚴威德王如來。",
    "T11n0310_101:0565b03_3": "若有淨信善男子善女人受持彼佛名者，轉身當得日輪光明遍照三昧，於諸佛剎隨願往生，亦當攝受無量功德莊嚴佛土。",
    "T11n0310_101:0565b06_4": "生彼剎已，具三十二相，獲無斷辯才，轉身當得阿耨多羅三藐三菩提。」",
    "T11n0310_101:0565b07_5": "爾時世尊而說偈言：「若人受持彼佛名，　　轉身當得難思定，　三十二相以莊嚴，　　一生當證菩提果。",
    "T11n0310_101:0565b11_0": "「復次功德花！",
    "T11n0310_101:0565b11_1": "西方有世界名離一切憂闇，劫名能勝王。",
    "T11n0310_101:0565b12_2": "彼現有佛，號一切法殊勝辯才莊嚴如來。",
    "T11n0310_101:0565b13_3": "若有淨信善男子善女人受持彼佛名者，毒不能害、刀不能傷、火不能燒、水不能溺。",
    "T11n0310_101:0565b15_4": "捨此身已當受化生，獲陀羅尼名為百旋。」",
    "T11n0310_101:0565b16_0": "爾時世尊而說偈言：「若人受持彼佛名，　　水火刀毒無能害，　轉身當受化生報，　　成就百旋陀羅尼。",
    "T11n0310_101:0565b19_0": "「復次功德花！",
    "T11n0310_101:0565b19_1": "北方有世界名離塵闇，劫名持大名稱。",
    "T11n0310_101:0565b20_2": "彼現有佛，號積集無量辯才智慧如來。",
    "T11n0310_101:0565b21_3": "若有淨信善男子善女人受持彼佛名者，則為奉事六十俱胝那由他佛，得遍一切處陀羅尼、無盡藏陀羅尼。",
    "T11n0310_101:0565b23_4": "乃至未成無上菩提，終不更入三惡趣中，常得往生諸佛剎土修菩薩行，度脫無量惡趣眾生，當於阿耨多羅三藐三菩提得不退轉。」",
    "T11n0310_101:0565b26_5": "爾時世尊而說偈言：「若人受持彼佛名，　　所獲功德無有邊，　決定當得陀羅尼，　　成就無上菩提果。",
    "T11n0310_101:0565b29_0": "「復次功德花！",
    "T11n0310_101:0565b29_1": "東南方有世界名勝妙莊嚴，劫名出生功德。",
    "T11n0310_101:0565c01_2": "彼現有佛，號千雲雷吼聲王如來。",
    "T11n0310_101:0565c02_3": "若有淨信善男子善女人受持彼佛名者，轉身得佛四無所畏、四種神足、大慈大悲、十八不共法。",
    "T11n0310_101:0565c04_4": "所得國土功德莊嚴，亦如西方極樂世界無有異也。",
    "T11n0310_101:0565c05_5": "若有女人能受持者，皆悉轉為丈夫之身。」",
    "T11n0310_101:0565c06_6": "爾時世尊而說偈言：「若人受持彼佛名，　　獲不思議勝功德，　彼常見於無量佛，　　女人當得丈夫身。",
    "T11n0310_101:0565c09_0": "「復次功德花！",
    "T11n0310_101:0565c09_1": "西南方有世界名無量莊嚴，劫名能生妙法。",
    "T11n0310_101:0565c10_2": "彼現有佛，號最上妙色殊勝光明如來。",
    "T11n0310_101:0565c11_3": "若有淨信善男子善女人受持彼佛名者，則為奉事九十俱胝諸佛如來，得度脫一切眾生三昧。",
    "T11n0310_101:0565c13_4": "何故名為度脫一切眾生三昧？",
    "T11n0310_101:0565c14_5": "若善男子善女人依此三昧演說法時，能令三千大千世界之中惡趣眾生悉皆解脫，得生人天普獲安樂，決定當得阿耨多羅三藐三菩提。",
    "T11n0310_101:0565c17_6": "猶如悅意如來剎中所有眾生，常受安樂。」",
    "T11n0310_101:0565c18_7": "爾時世尊而說偈言：「若人受持彼佛名，　　所生常具大威德，　諸根色力皆殊勝，　　智慧無邊無所著。",
    "T11n0310_101:0565c21_0": "「復次功德花！",
    "T11n0310_101:0565c21_1": "西北方有世界名為離垢，劫名廣族。",
    "T11n0310_101:0565c22_2": "彼現有佛，號種種勝光明威德王如來。",
    "T11n0310_101:0565c23_0": "若有淨信善男子善女人受持彼佛名者，轉身得無量辯才莊嚴陀羅尼，悉能受持八十俱胝如來所說之法。",
    "T11n0310_101:0565c25_1": "所得國土功德莊嚴，亦如西方極樂世界無有異也。」",
    "T11n0310_101:0565c26_2": "爾時世尊而說偈言：「若人受持彼佛名，　　國土猶如無量壽，　成就甚深諸法智，　　一生當證佛菩提。",
    "T11n0310_101:0566a01_0": "「復次功德花！",
    "T11n0310_101:0566a01_1": "東北方有世界名曰無憂，劫名辯才莊嚴。",
    "T11n0310_101:0566a02_2": "彼現有佛，號無數劫積集菩提如來。",
    "T11n0310_101:0566a03_3": "若有淨信善男子善女人受持彼佛名者，即為供養八十俱胝諸佛世尊，轉身具足六十種言音辯才。」",
    "T11n0310_101:0566a05_4": "爾時世尊而說偈言：「若人受持彼佛名，　　智慧無邊到彼岸，　如供八十俱胝佛，　　轉生當證妙辯才。",
    "T11n0310_101:0566a08_0": "「復次功德花！",
    "T11n0310_101:0566a08_1": "上方有世界名無量功德莊嚴威德，劫名無量吼聲。",
    "T11n0310_101:0566a09_2": "彼現有佛，號虛空吼聲淨妙莊嚴光明照如來。",
    "T11n0310_101:0566a10_3": "若有淨信善男子善女人受持彼佛名者，所生之處種族尊豪識性聰慧，善能通達世俗文詞，凡所發言人皆信受。",
    "T11n0310_101:0566a13_4": "於諸地中，具足清淨戒、定、智慧及於解脫知見，獲宿命智得五神通，亦當得佛十八不共速成阿耨多羅三藐三菩提。」",
    "T11n0310_101:0566a15_5": "爾時世尊而說偈言：「若人受持彼佛名，　　所生未曾離諸佛，　具足八種梵音聲，　　速證無上菩提果。",
    "T11n0310_101:0566a19_0": "「復次功德花！",
    "T11n0310_101:0566a19_1": "下方有世界名種種音聲，劫名積集智慧。",
    "T11n0310_101:0566a20_2": "彼現有佛，號一切法門神變威德光明照耀如來。",
    "T11n0310_101:0566a21_3": "若有淨信善男子善女人受持彼佛名者，轉身得陀羅尼名成就正覺，當能受持九十俱胝諸佛如來所說之法，一生當得阿耨多羅三藐三菩提。」",
    "T11n0310_101:0566a24_4": "爾時世尊而說偈言：「若人受持彼佛名，　　得成正覺陀羅尼，　受持無量諸佛法，　　一生當證大菩提。」",
    "T11n0310_101:0566a28_0": "爾時開敷功德寶花菩薩及一切功德辯才音菩薩，得陀羅尼門。",
    "T11n0310_101:0566a29_1": "八萬俱胝菩薩皆悉趣向無上菩提，得不退轉。",
    "T11n0310_101:0566b01_2": "三那由他諸天及人發阿耨多羅三藐三菩提心。",
    "T11n0310_101:0566b02_3": "佛說此經已，功德花菩薩，及一切世間天、人、阿修羅、乾闥婆等，聞佛所說，皆大歡喜，信受奉行。",
    "T11n0310_101:0566b05_0": "大寶積經善德天子會第三十五",
    "T11n0310_101:0566b06_0": "大唐三藏菩提流志奉　詔譯",
    "T11n0310_101:0566b07_0": "如是我聞：一時佛在舍衛國祇樹給孤獨園，與大比丘眾一千人俱，菩薩摩訶薩十千人，并欲色界諸天子等。",
    "T11n0310_101:0566b09_1": "是時文殊師利菩薩摩訶薩與善德天子俱在會中。",
    "T11n0310_101:0566b10_2": "爾時世尊告文殊師利：「汝當為此諸天大眾及諸菩薩，演說諸佛甚深境界。」",
    "T11n0310_101:0566b12_3": "文殊師利白佛言：「唯然世尊！",
    "T11n0310_101:0566b13_0": "若善男子善女人欲知佛境界者，當知非眼耳鼻舌身意境界，非色聲香味觸法境界。",
    "T11n0310_101:0566b14_1": "世尊！",
    "T11n0310_101:0566b15_2": "非境界是佛境界。",
    "T11n0310_101:0566b15_3": "以是義故，如佛所得阿耨多羅三藐三菩提，為何境界耶？」",
    "T11n0310_101:0566b16_4": "佛言：「空境界，諸見平等故。",
    "T11n0310_101:0566b17_5": "無相境界，一切相平等故。",
    "T11n0310_101:0566b17_6": "無願境界，三界平等故。",
    "T11n0310_101:0566b18_7": "無作境界，有作平等故。",
    "T11n0310_101:0566b19_0": "無為境界，有為平等故。」",
    "T11n0310_101:0566b19_1": "文殊師利言：「世尊！",
    "T11n0310_101:0566b19_2": "何等是無為境界？」",
    "T11n0310_101:0566b20_3": "佛言：「無念是無為境界。」",
    "T11n0310_101:0566b20_4": "文殊師利言：「世尊！",
    "T11n0310_101:0566b21_5": "若無為等是佛境界，為無念者依何而說？",
    "T11n0310_101:0566b22_6": "無所依故則無所說，無所說故則不可說。",
    "T11n0310_101:0566b23_7": "世尊！",
    "T11n0310_101:0566b23_8": "諸佛境界不可說也。」",
    "T11n0310_101:0566b23_9": "佛言：「文殊師利！",
    "T11n0310_101:0566b24_10": "佛境界當於何求？」",
    "T11n0310_101:0566b24_11": "曰：「於一切眾生煩惱中求。",
    "T11n0310_101:0566b25_12": "何以故？",
    "T11n0310_101:0566b25_13": "眾生煩惱性不可得，非聲聞緣覺之所能知，是則名為諸佛境界。」",
    "T11n0310_101:0566b26_14": "佛言：「文殊師利！",
    "T11n0310_101:0566b27_15": "佛境界有增減耶？」",
    "T11n0310_101:0566b27_16": "曰：「無增減也。」",
    "T11n0310_101:0566b28_0": "佛言：「云何了知一切眾生煩惱本性？」",
    "T11n0310_101:0566b28_1": "曰：「如佛境界無有增減，煩惱本性亦無增減。」",
    "T11n0310_101:0566b29_2": "佛言：「云何名為煩惱本性？」",
    "T11n0310_101:0566c01_3": "曰：「煩惱本性是佛界本性。",
    "T11n0310_101:0566c02_0": "世尊！",
    "T11n0310_101:0566c02_1": "若煩惱性異佛境界，則不說佛住一切法平等性中。",
    "T11n0310_101:0566c03_2": "以煩惱性即佛界性故，說如來住平等性。」",
    "T11n0310_101:0566c04_3": "又問：「汝見如來住何平等？」",
    "T11n0310_101:0566c04_4": "曰：「如我所解，眾生現行貪瞋癡者，所住平等為如來住。」",
    "T11n0310_101:0566c06_5": "佛言：「眾生現行三毒煩惱，住何平等？」",
    "T11n0310_101:0566c06_6": "答曰：「住空無相無願平等性中。」",
    "T11n0310_101:0566c07_7": "佛言：「文殊！",
    "T11n0310_101:0566c07_8": "彼性空中，云何復有貪瞋癡耶？」",
    "T11n0310_101:0566c08_9": "文殊師利言：「於彼有中，有性空處、有貪瞋癡。」",
    "T11n0310_101:0566c09_10": "佛言：「於何有中說有性空？」",
    "T11n0310_101:0566c10_11": "曰：「於文字語言中說有性空。",
    "T11n0310_101:0566c10_12": "有性空故，有貪瞋癡。",
    "T11n0310_101:0566c11_13": "如佛所說，諸比丘有無生、無為、無作、無起。",
    "T11n0310_101:0566c12_14": "若無生、無為、無作、無起不有者，亦不可說有生、有為、有作、有起。",
    "T11n0310_101:0566c13_15": "是故比丘以有無生及無所起，由此得說有生有起。",
    "T11n0310_101:0566c14_16": "如是世尊！",
    "T11n0310_101:0566c15_0": "若無性空無相無願，則不可說貪瞋癡等一切諸見。」",
    "T11n0310_101:0566c16_1": "佛言：「文殊師利！",
    "T11n0310_101:0566c16_2": "以是義故，如汝所說，住煩惱者是住性空。」",
    "T11n0310_101:0566c17_3": "文殊師利言：「世尊！",
    "T11n0310_101:0566c17_4": "若觀行者離於煩惱而求性空，則不相應。",
    "T11n0310_101:0566c18_5": "云何別有性空異於煩惱？",
    "T11n0310_101:0566c19_6": "若觀煩惱即是性空，為正修行。」",
    "T11n0310_101:0566c20_7": "佛言：「文殊師利！",
    "T11n0310_101:0566c20_8": "汝住煩惱？",
    "T11n0310_101:0566c20_9": "離煩惱耶？」",
    "T11n0310_101:0566c20_10": "文殊師利言：「所有煩惱悉皆平等。",
    "T11n0310_101:0566c21_11": "如是平等，我正修行入此平等，則不離煩惱、不住煩惱。",
    "T11n0310_101:0566c22_12": "若沙門婆羅門自謂離欲，見他煩惱；彼隨二見。",
    "T11n0310_101:0566c24_0": "云何二見？",
    "T11n0310_101:0566c24_1": "謂有煩惱名為常見，謂無煩惱名為斷見。",
    "T11n0310_101:0566c25_2": "世尊！",
    "T11n0310_101:0566c25_3": "正修行者不見自他有無之相。",
    "T11n0310_101:0566c26_4": "何以故！",
    "T11n0310_101:0566c26_5": "明了一切法故。」",
    "T11n0310_101:0566c26_6": "佛言：「文殊師利！",
    "T11n0310_101:0566c27_0": "依何正修行？」",
    "T11n0310_101:0566c27_1": "曰：「正修行者為無所依。」",
    "T11n0310_101:0566c27_2": "佛言：「不依於道而修行耶？」",
    "T11n0310_101:0566c28_3": "曰：「若有所依而修行者則是有為，若行有為則非平等。",
    "T11n0310_101:0566c29_4": "所以者何？",
    "T11n0310_101:0566c29_5": "不離生住壞故。」",
    "T11n0310_101:0567a01_6": "佛言：「文殊師利！",
    "T11n0310_101:0567a01_7": "無為中頗有數耶？」",
    "T11n0310_101:0567a02_0": "文殊師利言：「世尊！",
    "T11n0310_101:0567a02_1": "若無為有數，即是有為，非謂無為。」",
    "T11n0310_101:0567a03_2": "佛言：「若聖者得證無為則有此法，寧無數耶？」",
    "T11n0310_101:0567a04_3": "曰：「法無數故、聖遠離數，為無數也。」",
    "T11n0310_101:0567a05_4": "佛言：「文殊！",
    "T11n0310_101:0567a05_5": "汝證聖法？",
    "T11n0310_101:0567a05_6": "為不證耶？」",
    "T11n0310_101:0567a05_7": "文殊師利言：「世尊！",
    "T11n0310_101:0567a06_8": "若問化人：『汝證聖法為不證？』",
    "T11n0310_101:0567a06_9": "者，彼云何答？」",
    "T11n0310_101:0567a07_10": "佛言：「文殊！",
    "T11n0310_101:0567a07_11": "夫化人者則不可說有證非證。」",
    "T11n0310_101:0567a08_12": "文殊師利言：「佛豈不說一切諸法皆如化耶？」",
    "T11n0310_101:0567a09_13": "佛言：「如是如是。」",
    "T11n0310_101:0567a09_14": "曰：「若一切法皆如化者，云何問言汝證聖法為不證也？」",
    "T11n0310_101:0567a10_15": "佛言：「文殊！",
    "T11n0310_101:0567a11_16": "汝於三乘證何平等？」",
    "T11n0310_101:0567a11_17": "曰：「佛界平等，我如是證。」",
    "T11n0310_101:0567a12_18": "佛言：「汝得佛境界耶？」",
    "T11n0310_101:0567a12_19": "曰：「若世尊得者，我亦當得。」",
    "T11n0310_101:0567a13_20": "爾時尊者須菩提語文殊師利言：「如來不得佛境界耶？」",
    "T11n0310_101:0567a14_21": "文殊師利言：「汝於聲聞境界有所得耶？」",
    "T11n0310_101:0567a15_22": "須菩提言：「聖者解脫，非得非不得。」",
    "T11n0310_101:0567a16_23": "曰：「如是如是。",
    "T11n0310_101:0567a16_24": "如來解脫，亦非有境界非無境界。」",
    "T11n0310_101:0567a17_25": "須菩提言：「文殊師利！",
    "T11n0310_101:0567a17_26": "汝不將護新發意菩薩而演說法。」",
    "T11n0310_101:0567a18_27": "文殊師利言：「須菩提！",
    "T11n0310_101:0567a18_28": "於意云何？",
    "T11n0310_101:0567a19_29": "若有醫人將護病者，不與辛酸苦澁等藥。",
    "T11n0310_101:0567a20_30": "而彼醫人於彼病者，為與其差？",
    "T11n0310_101:0567a20_31": "為與死耶？」",
    "T11n0310_101:0567a21_0": "須菩提言：「是與死苦，非施安樂。」",
    "T11n0310_101:0567a21_1": "文殊師利言：「其說法者亦復如是。",
    "T11n0310_101:0567a22_2": "若將護於他恐生驚怖，隱覆如是甚深之義，但以雜句綺飾文辭而為演說，則授眾生老病死苦，不與無病安樂涅槃。」",
    "T11n0310_101:0567a25_3": "說此法時，五百比丘不受諸法漏盡意解。",
    "T11n0310_101:0567a26_4": "八千天人遠塵離垢，於諸法中得法眼淨。",
    "T11n0310_101:0567a27_5": "七百天子發阿耨多羅三藐三菩提心，作是願言：「我等於未來世，當如文殊師利得是辯才。」",
    "T11n0310_101:0567b01_0": "爾時長老須菩提語文殊師利言：「汝豈不以聲聞乘法為聲聞說耶？」",
    "T11n0310_101:0567b02_1": "曰：「一切乘法是我所乘。」",
    "T11n0310_101:0567b03_2": "須菩提言：「汝為是聲聞？",
    "T11n0310_101:0567b03_3": "為辟支佛？",
    "T11n0310_101:0567b03_4": "為應正等覺耶？」",
    "T11n0310_101:0567b04_5": "曰：「我為聲聞，不因他聲而生解故。",
    "T11n0310_101:0567b04_6": "我為辟支佛，不捨大悲無所畏故。",
    "T11n0310_101:0567b05_7": "我為應正等覺，不捨本願故。」",
    "T11n0310_101:0567b06_8": "須菩提言：「汝云何作聲聞？」",
    "T11n0310_101:0567b06_9": "曰：「彼諸眾生未曾聞法令得聞故，我為聲聞。」",
    "T11n0310_101:0567b07_10": "又問：「汝云何為辟支佛？」",
    "T11n0310_101:0567b08_11": "曰：「眾生法界令信令覺，是故說我為辟支佛。」",
    "T11n0310_101:0567b09_12": "又問：「汝云何為應正等覺？」",
    "T11n0310_101:0567b10_13": "曰：「一切諸法法界平等如是了知，是故我為應正等覺。」",
    "T11n0310_101:0567b11_14": "須菩提言：「文殊師利！",
    "T11n0310_101:0567b11_15": "汝決定為住何地？」",
    "T11n0310_101:0567b12_16": "曰：「住一切地。」",
    "T11n0310_101:0567b12_17": "須菩提言：「汝豈亦住凡夫地耶？」",
    "T11n0310_101:0567b13_18": "文殊師利言：「我亦決定住凡夫地。」",
    "T11n0310_101:0567b13_19": "須菩提言：「汝何密意作是說乎？」",
    "T11n0310_101:0567b14_20": "曰：「一切諸法自性平等，故說如是。」",
    "T11n0310_101:0567b15_21": "須菩提言：「若一切法皆悉平等，當於何所建立諸法——此聲聞地、辟支佛地、菩薩、佛地耶？」",
    "T11n0310_101:0567b17_22": "文殊師利言：「譬如十方虛空界中，說言此是東方虛空，南西北方四維上下亦如是說。",
    "T11n0310_101:0567b19_23": "如是言說種種差別，非於虛空而有異也。",
    "T11n0310_101:0567b20_24": "是故仁者！",
    "T11n0310_101:0567b20_25": "依一切法畢竟空中，建立種種諸地之相，亦非空性而有差別。」",
    "T11n0310_101:0567b21_26": "須菩提言：「文殊師利！",
    "T11n0310_101:0567b22_27": "汝已證入正性離生耶？」",
    "T11n0310_101:0567b22_28": "曰：「我已證入，而亦復出。」",
    "T11n0310_101:0567b23_29": "須菩提言：「云何證入而復還出？」",
    "T11n0310_101:0567b24_30": "文殊師利言：「仁者當知，此是菩薩智慧方便。",
    "T11n0310_101:0567b25_31": "於正性離生如實證入、方便而出。",
    "T11n0310_101:0567b25_32": "須菩提！",
    "T11n0310_101:0567b26_33": "譬如有人善於射術，有一怨敵念欲害之。",
    "T11n0310_101:0567b27_34": "射師有子，憐愛甚重。",
    "T11n0310_101:0567b27_35": "時彼愛子在曠野中，其父謬謂是所怨讎，放箭射之。",
    "T11n0310_101:0567b28_36": "子便大喚，言我無咎何為見害？",
    "T11n0310_101:0567b29_37": "時彼射師有速疾力，急往子所却取其箭。",
    "T11n0310_101:0567c01_38": "菩薩亦復如是，為調伏聲聞辟支佛，故入正位還於彼出，不墮聲聞辟支佛地。",
    "T11n0310_101:0567c03_39": "以是義故，名為佛地。」",
    "T11n0310_101:0567c03_40": "須菩提言：「云何菩薩而得此地？」",
    "T11n0310_101:0567c04_41": "文殊師利言：「若諸菩薩住一切地而無所住，為得此地。",
    "T11n0310_101:0567c05_42": "若一切地悉能演說，而不住於下劣之地，為得此地。",
    "T11n0310_101:0567c06_43": "若有修行為盡一切眾生煩惱，而法界無盡，雖住無為而行有為，於生死中如園觀想不求涅槃，為得此地。",
    "T11n0310_101:0567c09_44": "所有志願悉令圓滿，得無我忍成熟眾生，為得此地。",
    "T11n0310_101:0567c10_45": "得佛智慧而不於彼無智人所生瞋恨心，為得此地。",
    "T11n0310_101:0567c11_46": "為求法者轉於法輪，而於法界亦無差別，如是修行為得此地。",
    "T11n0310_101:0567c13_0": "復次若諸菩薩摧伏魔怨而現作四魔，為得此地。」",
    "T11n0310_101:0567c14_1": "須菩提言：「文殊師利！",
    "T11n0310_101:0567c14_2": "此菩薩行一切世間甚為難信。」",
    "T11n0310_101:0567c15_3": "文殊師利言：「如是如是，如汝所說。",
    "T11n0310_101:0567c16_4": "是諸菩薩行於世間超過世法。」",
    "T11n0310_101:0567c16_5": "須菩提言：「文殊師利！",
    "T11n0310_101:0567c17_6": "當為說此超過世間。」",
    "T11n0310_101:0567c17_7": "文殊師利言：「夫世間者名為五蘊。",
    "T11n0310_101:0567c18_8": "於此蘊中，色聚沫性、受水泡性、想陽焰性、行芭蕉性、識幻性，如是當知世間本性，聚沫、陽焰、泡、幻、芭蕉，是中無蘊無蘊名字、無眾生無眾生名字、無世間超過世間。",
    "T11n0310_101:0567c22_9": "若於五蘊如是正知名為勝解，若正勝解則本來解脫，若本來解脫則不著世法，若不著世法則超過世間。",
    "T11n0310_101:0567c24_10": "復次須菩提！",
    "T11n0310_101:0567c25_11": "五蘊本性空，若本性空則無我我所，若無我我所是則無二，若本無二則無取捨，無取捨故則無所著，無所著故則超過世間。",
    "T11n0310_101:0567c27_12": "復次須菩提！",
    "T11n0310_101:0567c28_13": "是五蘊者屬於因緣，若屬因緣則不屬我不屬眾生，若不屬我不屬眾生是則無主，無主則無取，無取則無諍，無諍論者是沙門法，如手畫空無有觸礙。",
    "T11n0310_101:0568a02_14": "修行如是空平等性超過世間。",
    "T11n0310_101:0568a03_15": "復次須菩提！",
    "T11n0310_101:0568a03_16": "五蘊法界同入法界是則無界，若是無界則無地界水火風界、無我無眾生無壽命、無欲界及色無色界、無有為無為生死涅槃界。",
    "T11n0310_101:0568a06_17": "入是界已則與世間俱而無所住，若無所住則超過世間。」",
    "T11n0310_101:0568a07_18": "說此超過世間法時，二百比丘不受諸法漏盡意解，各各脫欝多羅僧衣以覆文殊師利，作如是言：「若不於此法門生信解者，彼無所得亦無所證。」",
    "T11n0310_101:0568a11_0": "爾時須菩提告彼諸比丘言：「長老！",
    "T11n0310_101:0568a11_1": "汝等少有所得有所證耶？」",
    "T11n0310_101:0568a12_2": "諸比丘言：「若增上慢者則可說言有得有證，無增上慢沙門法者無得無證。",
    "T11n0310_101:0568a14_3": "彼於何處生此動念而自謂言：『我如是得我如是證。』",
    "T11n0310_101:0568a15_4": "若於其中有動念者則是魔業。」",
    "T11n0310_101:0568a15_5": "須菩提言：「長老！",
    "T11n0310_101:0568a16_6": "如汝所解，何得何證作是說乎？」",
    "T11n0310_101:0568a17_0": "諸比丘言：「唯佛世尊及文殊師利知我所得、知我所證。",
    "T11n0310_101:0568a18_1": "大德！",
    "T11n0310_101:0568a18_2": "如我所解，若不了知苦相，作是說言苦我應知，為增上慢。",
    "T11n0310_101:0568a19_3": "如是集應斷、滅應證、道應修，為增上慢。",
    "T11n0310_101:0568a20_4": "彼不了知苦集滅道相故。",
    "T11n0310_101:0568a21_5": "作是說言，乃至道我已修，為增上慢。",
    "T11n0310_101:0568a22_6": "云何苦相？",
    "T11n0310_101:0568a22_7": "謂無生相。",
    "T11n0310_101:0568a22_8": "如是集滅道相若無生相，即是無相無所得。",
    "T11n0310_101:0568a23_9": "於其中無有少苦可知、集可斷、滅可證、道可修。",
    "T11n0310_101:0568a24_10": "若於此說聖諦義中不驚不怖不畏者，非增上慢；若生驚怖，為增上慢。」",
    "T11n0310_101:0568a27_0": "爾時世尊讚彼諸比丘言：「善哉善哉。」",
    "T11n0310_101:0568a27_1": "告須菩提：「此等比丘於迦葉佛法中曾聞文殊師利演說如是甚深之法。",
    "T11n0310_101:0568a29_2": "此等比丘往昔修行是深法故，今聞隨順速能了知。",
    "T11n0310_101:0568b01_3": "如是次第於我法中聞是深法生信解者，一切當於彌勒法中得入眾數。」",
    "T11n0310_101:0568b04_0": "爾時善德天子白文殊師利言：「仁者於此閻浮提中數數說法，我等願請仁者往兜率陀天。",
    "T11n0310_101:0568b06_1": "彼諸天子亦有久殖廣大善根，彼若聞法則應解了。",
    "T11n0310_101:0568b07_2": "以著樂故，不能來至佛所聽法而自損減。」",
    "T11n0310_101:0568b08_3": "爾時文殊師利即現神變，令善德天子及一切眾會皆悉自謂入兜率陀天宮，見彼園林、宮殿樓觀、欄楯窓牖，間錯莊嚴。",
    "T11n0310_101:0568b10_4": "其諸寶臺層級高廣至二十重，眾寶網幔天花遍布，異類眾鳥翔集和鳴。",
    "T11n0310_101:0568b12_5": "於虛空中有諸天女散曼陀羅花，歌詠讚歎遊戲快樂。",
    "T11n0310_101:0568b13_6": "善德天子見是事已，白文殊師利言：「希有文殊！",
    "T11n0310_101:0568b14_7": "云何我等如是速疾已到兜率陀天宮，見此園林及諸天眾？",
    "T11n0310_101:0568b16_8": "文殊師利願為說法。」",
    "T11n0310_101:0568b17_0": "爾時長老須菩提告善德言：「天子！",
    "T11n0310_101:0568b17_1": "汝不離會中而往餘處，是文殊師利神通變化，令汝自見入兜率天宮。」",
    "T11n0310_101:0568b20_0": "爾時善德天子白佛言：「希有世尊！",
    "T11n0310_101:0568b20_1": "文殊師利遊戲三昧神通變化，於一剎那中示現此會悉入兜率天宮。」",
    "T11n0310_101:0568b22_2": "佛言：「天子！",
    "T11n0310_101:0568b22_3": "汝於文殊師利神通變化豈是見耶？",
    "T11n0310_101:0568b23_4": "如我所知，文殊師利若欲以恒河沙等諸佛剎土功德莊嚴集一佛國，悉皆能現。",
    "T11n0310_101:0568b25_5": "或以指端舉恒河沙諸佛剎土，過於上方如恒河沙諸佛土已置於虛空，又諸佛剎所有四大海水入一毛孔，水性眾生亦不迫迮，而皆自見不離海中。",
    "T11n0310_101:0568b28_6": "所有世界諸須彌山王，皆悉置於芥子之內，依須彌住諸天子等，而皆自謂在其本宮。",
    "T11n0310_101:0568c01_7": "又諸佛剎所有五道眾生，悉皆安置於其掌中，眾妙資具猶如一切樂莊嚴國，咸令得見。",
    "T11n0310_101:0568c03_8": "又諸世界所有火聚，悉皆安置一兜羅中。",
    "T11n0310_101:0568c04_9": "復次諸佛世界所有日月，於一毛孔悉能覆蔽。",
    "T11n0310_101:0568c05_10": "隨應所作咸皆作之。」",
    "T11n0310_101:0568c07_0": "爾時惡魔化作比丘白佛言：「世尊！",
    "T11n0310_101:0568c07_1": "我等欲見文殊師利現前作此神通變化。",
    "T11n0310_101:0568c08_2": "何用如此虛誕之言，一切世間所不能信。」",
    "T11n0310_101:0568c09_3": "爾時世尊告文殊師利言：「汝當於此眾會示現神變。」",
    "T11n0310_101:0568c10_4": "爾時文殊師利不起于座，入心自在一切法莊嚴三昧。",
    "T11n0310_101:0568c12_5": "于時如佛所說神通變化皆悉示現，魔與眾會及善德天子一切皆見。",
    "T11n0310_101:0568c13_6": "爾時大眾見此神變歎未曾有，作如是言：「善哉善哉！",
    "T11n0310_101:0568c14_7": "由佛出現有此正士，於世間中開是法門現諸神變。」",
    "T11n0310_101:0568c15_8": "爾時惡魔以文殊師利威神力故作如是言：「希有世尊！",
    "T11n0310_101:0568c17_9": "文殊師利有此神通，今此眾會亦為希有，於文殊師利神通變化而得信解。",
    "T11n0310_101:0568c18_10": "世尊！",
    "T11n0310_101:0568c19_0": "設有如恒河沙等諸魔，不能於此信解善男子善女人而作留難。",
    "T11n0310_101:0568c20_1": "我亦惡魔波旬，恒求佛便惱亂眾生。",
    "T11n0310_101:0568c21_2": "我從今往自立誓願，若於此法門流行之處，有生信解愛樂受持讀誦演說，於四面百由旬外不於中過。",
    "T11n0310_101:0568c23_3": "世尊！",
    "T11n0310_101:0568c23_4": "然我眷屬有欲斷滅如來法故，令修行者其心散亂，我為降伏說陀羅尼。",
    "T11n0310_101:0568c25_5": "若善男子善女人於此法門書寫讀誦為人演說，諸天魔眾當得善利，令說法者身心悅豫精勤修習，與無礙辯才及陀羅尼，承事供給衣服飲食臥具湯藥，令無所乏。」",
    "T11n0310_101:0568c29_6": "即說呪曰：「怛姪他(一)　阿末麗(二)　毘末麗(三)　替哆低(四)　阿羯椑(五)　是多設堵嚕(六)　誓曳杜野筏低(七)　部多筏低伽米麗(八)　[口*肩]低(九)　蘇普低(十)　普普細(十一)　地唎蘇溪(十二)　[怡台+胃]提(十三)　可詣(十四)　米洗禮(十五)　央矩麗跋麗(十六)　呼盧忽黎(十七)　索醯(十八)　輸戍米提地唎(十九)　阿那筏低底底使咤泥(二十)　吃唎多唎低(二十一)　吃利多費低(二十二)　肥盧遮都費低漫怛囉悖馳那駞[口*路]迦(二十三)　阿(去聲)跋羅目多[目*壹]嚩蘇唎耶(二十四)「世尊！",
    "T11n0310_101:0569a09_7": "若善男子善女人專精受持此陀羅尼心不散亂，常為諸天、龍神、夜叉、乾闥婆、阿修羅、迦樓羅、緊那羅、摩睺羅伽等之所守護，一切惡鬼無能得便。」",
    "T11n0310_101:0569a12_8": "彼魔波旬說此呪時，三千大千世界六種震動。",
    "T11n0310_101:0569a13_9": "爾時世尊告魔波旬：「善哉善哉！",
    "T11n0310_101:0569a14_10": "汝之辯才，當知是文殊師利神通境界。」",
    "T11n0310_101:0569a15_11": "於是文殊師利現神通力，及魔波旬說呪之時，三萬二千天人發阿耨多羅三藐三菩提心。",
    "T11n0310_101:0569a17_12": "時文殊師利還攝神力，令此眾會皆悉自見如本而住。",
    "T11n0310_101:0569a18_13": "爾時文殊師利告善德天子言：「善男子！",
    "T11n0310_101:0569a19_14": "汝往兜率陀天遍告天眾，我當來彼。」",
    "T11n0310_101:0569a20_15": "時善德天子聞是語已，禮世尊足并諸菩薩、大德聲聞，與其眷屬恭敬圍遶，於眾會前忽然不現，須臾已至兜率陀天。",
    "T11n0310_101:0569a22_16": "爾時善德遍告諸天子言：「汝等應知，文殊師利憐愍汝故欲來至此。",
    "T11n0310_101:0569a24_17": "汝等應當捨諸欲樂、遠離憍慢，恭敬尊重隨順聽法。」",
    "T11n0310_101:0569a25_18": "爾時善德天子如所應辦莊嚴道場，即便合掌作如是言：「文殊師利！",
    "T11n0310_101:0569a27_0": "今正是時。」",
    "T11n0310_101:0569a27_1": "於是文殊師利與一萬菩薩、五百聲聞，及天、龍、夜叉、乾闥婆等，前後圍遶，禮佛足已，於會中沒現兜率陀天，與諸菩薩聲聞大眾於彼道場隨敷而坐。",
    "T11n0310_101:0569b01_2": "時諸大眾悉聞四天王宮、三十三天、夜摩、兜率及以化樂、他化自在諸天子等，魔眾梵眾，乃至有頂，互相唱言：「文殊師利今在兜率陀天方欲說法。」",
    "T11n0310_101:0569b04_3": "諸天聞已，無數百千皆來集會，盡此欲界天宮所不容受。",
    "T11n0310_101:0569b06_4": "時文殊師利即以神力，令彼諸天自見寬廣不相妨礙。",
    "T11n0310_101:0569b07_5": "爾時善德天子白文殊師利言：「大眾已集，願為說法。」",
    "T11n0310_101:0569b08_6": "文殊師利告善德天子言：「有四種法，菩薩住於不放逸者，則能攝取一切佛法。",
    "T11n0310_101:0569b10_7": "何等為四？",
    "T11n0310_101:0569b10_8": "一者住於戒律而具多聞，二者住於禪定而行智慧，三者住於神通而起大智，四者住於寂靜而常觀察。",
    "T11n0310_101:0569b12_9": "天子！",
    "T11n0310_101:0569b13_10": "有八種法入於戒律。",
    "T11n0310_101:0569b13_11": "何等為八？",
    "T11n0310_101:0569b13_12": "一者身清淨，二者語清淨，三者意清淨，四者見清淨，五者頭陀功德清淨，六者命清淨，七者捨離一切詐現異相以利求利清淨，八者不捨一切智心清淨。",
    "T11n0310_101:0569b17_13": "是名八法入於戒律。",
    "T11n0310_101:0569b17_14": "天子！",
    "T11n0310_101:0569b17_15": "復有八法入於多聞。",
    "T11n0310_101:0569b18_16": "何等為八？",
    "T11n0310_101:0569b18_17": "一者尊重，二者下心，三者發起精進，四者不失正念，五者隨聞受持，六者心善觀察，七者如聞轉教，八者不自讚毀他。",
    "T11n0310_101:0569b21_18": "是名八法入於多聞。",
    "T11n0310_101:0569b21_19": "天子！",
    "T11n0310_101:0569b21_20": "復有八法入於禪定。",
    "T11n0310_101:0569b22_21": "何等為八？",
    "T11n0310_101:0569b22_22": "一者寂靜住阿蘭若，二者捨離憒閙，三者不染境界，四者身心輕安，五者心緣定境，六者絕諸聲相，七者減食支身，八者不取聖樂。",
    "T11n0310_101:0569b25_23": "是名八法入於禪定。",
    "T11n0310_101:0569b26_0": "天子！",
    "T11n0310_101:0569b26_1": "復有八法入於智慧。",
    "T11n0310_101:0569b26_2": "何等為八？",
    "T11n0310_101:0569b26_3": "一者蘊善巧，二者界善巧，三者處善巧，四者緣起善巧，五者諦善巧，六者三世善巧，七者一切乘善巧，八者一切佛法善巧。",
    "T11n0310_101:0569b29_4": "是名八法入於智慧。",
    "T11n0310_101:0569c01_5": "天子！",
    "T11n0310_101:0569c01_6": "復有八法入於神通。",
    "T11n0310_101:0569c01_7": "何等為八？",
    "T11n0310_101:0569c01_8": "一者天眼通，見無障礙故；二者天耳通，聞無障礙故；三者他心通，觀一切眾生心故；四者宿命通，憶念前際故；五者神足通，示現一切神變故；六者漏盡通，盡一切眾生漏故；七者不住煩惱不取解脫，方便力故；八者不依聲聞解脫而入涅槃。",
    "T11n0310_101:0569c07_9": "是名八法入於神通。",
    "T11n0310_101:0569c07_10": "復有八法能入於智。",
    "T11n0310_101:0569c08_11": "何等為八？",
    "T11n0310_101:0569c08_12": "一者苦智，二者集智，三者滅智，四者道智，五者因智，六者緣智，七者三世智，八者一切智。",
    "T11n0310_101:0569c10_13": "是名八種。",
    "T11n0310_101:0569c10_14": "復有八法入於寂靜。",
    "T11n0310_101:0569c11_15": "何等為八？",
    "T11n0310_101:0569c11_16": "一者內寂靜，二者外寂靜，三者愛寂靜，四者取寂靜，五者有寂靜，六者生寂靜，七者一切煩惱寂靜，八者三界寂靜。",
    "T11n0310_101:0569c14_17": "是名八法。",
    "T11n0310_101:0569c14_18": "復有八法入於觀察。",
    "T11n0310_101:0569c15_0": "何等為八？",
    "T11n0310_101:0569c15_1": "一者戒，二者聞，三者禪定，四者智慧，五者神通，六者智，七者寂滅，八者不放逸。",
    "T11n0310_101:0569c17_2": "天子！",
    "T11n0310_101:0569c17_3": "是名八法，菩薩安住不放逸故，諸佛菩提及菩提分法一切當得。",
    "T11n0310_101:0569c18_4": "是故天子！",
    "T11n0310_101:0569c18_5": "應當依是不放逸住。",
    "T11n0310_101:0569c19_6": "「汝等天子依不放逸，則三種樂常不損減。",
    "T11n0310_101:0569c20_7": "何等為三？",
    "T11n0310_101:0569c20_8": "一者天樂，二者禪樂，三者涅槃樂。",
    "T11n0310_101:0569c21_9": "復次諸天子！",
    "T11n0310_101:0569c21_10": "依不放逸住者得離三苦。",
    "T11n0310_101:0569c22_11": "何等為三？",
    "T11n0310_101:0569c22_12": "所謂行苦、苦苦、壞苦。",
    "T11n0310_101:0569c23_0": "又不放逸者超三種畏。",
    "T11n0310_101:0569c23_1": "何等為三？",
    "T11n0310_101:0569c23_2": "所謂地獄、餓鬼、畜生。",
    "T11n0310_101:0569c24_3": "又不放逸者得超三有。",
    "T11n0310_101:0569c24_4": "何等為三？",
    "T11n0310_101:0569c25_0": "所謂欲有、色有、無色有。",
    "T11n0310_101:0569c25_1": "復次諸天子！",
    "T11n0310_101:0569c25_2": "依不放逸住者得離三垢。",
    "T11n0310_101:0569c26_3": "何等為三？",
    "T11n0310_101:0569c26_4": "所謂貪垢、瞋垢、癡垢。",
    "T11n0310_101:0569c27_5": "又不放逸於三學處當得圓滿。",
    "T11n0310_101:0569c27_6": "何等為三？",
    "T11n0310_101:0569c28_7": "所謂增上戒、增上心、增上慧。",
    "T11n0310_101:0569c28_8": "不放逸者常得親近供養三寶。",
    "T11n0310_101:0569c29_9": "何等為三？",
    "T11n0310_101:0569c29_10": "所謂佛寶、法寶、僧寶。",
    "T11n0310_101:0570a01_11": "復次依不放逸住者，得離三種波羅蜜障。",
    "T11n0310_101:0570a02_12": "何等為三？",
    "T11n0310_101:0570a02_13": "一者自慳。",
    "T11n0310_101:0570a02_14": "二者於行施人心生憎嫉。",
    "T11n0310_101:0570a03_15": "三者隨順慳人。",
    "T11n0310_101:0570a03_16": "自破戒，憎嫉持戒者、隨順破戒人；自瞋，憎嫉忍辱者、隨順瞋恚人；自懈怠，憎嫉精進者、隨順懈怠人；自散亂，憎嫉禪定者、隨順散亂人；自無智慧，憎嫉智慧者、隨順無智人。",
    "T11n0310_101:0570a07_17": "汝等諸天子！",
    "T11n0310_101:0570a07_18": "是名依不放逸住者當得遠離三波羅蜜障。",
    "T11n0310_101:0570a08_19": "「復次諸天子！",
    "T11n0310_101:0570a08_20": "依不放逸住者，當得三種波羅蜜伴助。",
    "T11n0310_101:0570a09_21": "何等為三？",
    "T11n0310_101:0570a10_22": "所謂施增長，不求果報迴向菩提；戒增長，不求生天迴向菩提；忍辱增長，於一切眾生不生害心迴向菩提；精進增長，種種善根無有厭足迴向菩提；禪定增長，心不散亂迴向菩提；智慧增長，常修善業迴向菩提。",
    "T11n0310_101:0570a14_23": "是名依不放逸住得此波羅蜜三伴助。",
    "T11n0310_101:0570a15_24": "是故諸天子！",
    "T11n0310_101:0570a16_0": "住不放逸增長一切善法，佛所印可。",
    "T11n0310_101:0570a16_1": "復次一切法如虛空，是四正勤應當觀察。",
    "T11n0310_101:0570a17_2": "何等為四？",
    "T11n0310_101:0570a18_3": "所謂諸法無作，未生不善法為不生故發起精進；法性清淨，已生不善法為除滅故發起精進；諸法寂靜，未生善法令得生故發起精進；一切法無處無行，已生善法住不失故發起精進。",
    "T11n0310_101:0570a22_4": "天子！",
    "T11n0310_101:0570a22_5": "是諸菩薩四正勤，佛所印可。",
    "T11n0310_101:0570a23_0": "「復次諸天子！",
    "T11n0310_101:0570a23_1": "法性平等無生無滅。",
    "T11n0310_101:0570a23_2": "依此法性，無所得故不作諸惡，順法性故勤修眾善，如是修者為無所修。",
    "T11n0310_101:0570a25_3": "復次於一切法不取不捨，是名正勤。",
    "T11n0310_101:0570a26_4": "復次諸天子！",
    "T11n0310_101:0570a26_5": "應觀四念處，所謂：無身住處、無受住處、無心住處、無法住處。",
    "T11n0310_101:0570a27_6": "無住處無建立處，是名念處。",
    "T11n0310_101:0570a28_7": "復次應觀四如意足：一者身心不懈樂修善法故，二者為成就一切眾生發起精進斷貪欲故，三者一切法不可得而證諸佛法故，四者心如幻化法無所依超過一切取著故。",
    "T11n0310_101:0570b03_8": "復次應觀五根：一者信根，決定安住於諸法中為上首故；二者精進根，遍修諸行成就佛身故；三者念根，具足諸法心善調柔無忘失故；四者定根，遠離攀緣不隨昏睡故；五者慧根，決斷諸法正觀現前不隨他故。",
    "T11n0310_101:0570b08_9": "何謂諸力？",
    "T11n0310_101:0570b08_10": "所謂安住如是諸法性中，一切煩惱無能沮壞，是名為力。",
    "T11n0310_101:0570b09_11": "住是力故便得勝法，如實了知非異非如，說名覺分。",
    "T11n0310_101:0570b10_12": "若於諸法隨順覺了，由是道故次第修行，通達祕密於法不動，說名聖道。",
    "T11n0310_101:0570b12_13": "是故諸天子！",
    "T11n0310_101:0570b12_14": "應如是修三十七品菩提分法，出過諸行無復障礙，智慧熾然究竟寂靜。",
    "T11n0310_101:0570b14_15": "云何名為究竟寂靜？",
    "T11n0310_101:0570b15_0": "謂諸法無起亦無所盡，無所盡故則無所作，無所作故亦非無作無受、無受者無施設是名究竟寂靜。」",
    "T11n0310_101:0570b17_1": "說此法時，一萬二千天子於諸法中得法眼淨。",
    "T11n0310_101:0570b19_0": "爾時善德天子白文殊師利言：「菩薩云何修習於道？」",
    "T11n0310_101:0570b20_1": "文殊師利言：「天子！",
    "T11n0310_101:0570b20_2": "若諸菩薩不捨生死而令眾生入於涅槃，不捨愛取而拔出眾生令立聖道，是名菩薩修習於道。",
    "T11n0310_101:0570b22_3": "復次天子！",
    "T11n0310_101:0570b23_0": "修習道者，善巧安住清淨性空。",
    "T11n0310_101:0570b23_1": "何以故？",
    "T11n0310_101:0570b23_2": "菩薩以寂靜心見一切法自性清淨，為諸眾生樂著諸見、安住隨眠無方便者，演說諸法自性空義。",
    "T11n0310_101:0570b26_3": "所以者何？",
    "T11n0310_101:0570b26_4": "是諸眾生於自性空中而生見故。",
    "T11n0310_101:0570b27_5": "是菩薩以無相無願無所作、一切法自性不生，為諸凡夫久習煩惱生滅見者，於此無生令得信樂，而於生滅亦無所動。",
    "T11n0310_101:0570b29_6": "天子！",
    "T11n0310_101:0570c01_7": "是名菩薩修習於道。",
    "T11n0310_101:0570c01_8": "復次天子！",
    "T11n0310_101:0570c01_9": "應見菩薩去來之道。」",
    "T11n0310_101:0570c02_10": "諸天子言：「文殊師利！",
    "T11n0310_101:0570c02_11": "云何菩薩去來之道？」",
    "T11n0310_101:0570c03_12": "文殊師利言：「天子！",
    "T11n0310_101:0570c03_13": "菩薩證菩提而去，如應說法而來。",
    "T11n0310_101:0570c04_14": "得諸禪解脫而去，現生欲界中來。",
    "T11n0310_101:0570c05_15": "入於聖道故去，大悲成熟眾生故來。",
    "T11n0310_101:0570c06_16": "得無生法忍而去，忍受眾生故來。",
    "T11n0310_101:0570c06_17": "於一切法出離故去，拔出眾生故來。",
    "T11n0310_101:0570c07_18": "誓願堅固而去，誓願無自性而來。",
    "T11n0310_101:0570c08_19": "三解脫門而去，故受生而來。",
    "T11n0310_101:0570c09_20": "菩提道場故去，為安立眾生於菩提故來。",
    "T11n0310_101:0570c10_21": "天子！",
    "T11n0310_101:0570c10_22": "是名諸菩薩去來之道。」",
    "T11n0310_101:0570c10_23": "說此菩薩道時，五百菩薩得無生法忍。",
    "T11n0310_101:0570c12_0": "爾時善德天子白文殊師利言：「我等曾聞有世界名一切功德光明，為在何處？",
    "T11n0310_101:0570c13_1": "何等如來於中說法？」",
    "T11n0310_101:0570c14_2": "文殊師利言：「天子！",
    "T11n0310_101:0570c14_3": "彼一切功德光明世界，在於上方過十二恒河沙佛剎，普賢如來於中說法。」",
    "T11n0310_101:0570c16_4": "諸天子言：「我等願欲見彼世界及彼如來。」",
    "T11n0310_101:0570c17_5": "爾時文殊師利即入光明莊嚴三昧，以三昧力放大光明，過十二恒河沙佛剎，遍照一切功德光明世界。",
    "T11n0310_101:0570c19_6": "時彼菩薩問：「此光明從何所來？」",
    "T11n0310_101:0570c20_7": "彼佛告言：「善男子！",
    "T11n0310_101:0570c20_8": "下方過十二恒河沙佛剎有世界名娑婆，彼土有佛名釋迦牟尼如來、應、正等覺，在世說法。",
    "T11n0310_101:0570c22_9": "彼有菩薩名文殊師利，入光明莊嚴三昧，放大光明遍照十方無量佛剎，是其光明來照此會。」",
    "T11n0310_101:0570c24_10": "彼諸菩薩即白普賢如來：「我等願見釋迦牟尼世尊及文殊師利菩薩。」",
    "T11n0310_101:0570c26_11": "時普賢如來放大光明，照十二恒河沙佛剎至娑婆世界，令彼菩薩分明見此菩薩眾會。",
    "T11n0310_101:0570c28_12": "時彼世尊告諸菩薩：「誰能往彼娑婆世界？」",
    "T11n0310_101:0570c29_13": "爾時持法炬菩薩摩訶薩白佛言：「世尊！",
    "T11n0310_101:0571a01_14": "我能往彼娑婆世界。」",
    "T11n0310_101:0571a01_15": "佛言：「今正是時。」",
    "T11n0310_101:0571a02_16": "爾時持法炬菩薩與十億諸菩薩俱，於彼國沒，現兜率陀天，放大光明遍照世界。",
    "T11n0310_101:0571a04_17": "時諸天、龍、夜叉、乾闥婆、阿修羅、迦樓羅、緊那羅、摩睺羅伽，釋梵護世諸天子等，及諸聲聞菩薩大眾，得未曾有，作如是言：「此諸菩薩遊戲神通甚為希有。」",
    "T11n0310_101:0571a07_18": "爾時眾會因此光明，見一切功德光明世界，及見普賢如來國界莊嚴，於一劫中說不能盡。",
    "T11n0310_101:0571a09_19": "當此文殊師利現神變時，七那由他諸天子等發阿耨多羅三藐三菩提心。",
    "T11n0310_101:0571a11_20": "爾時持法炬菩薩白文殊師利言：「可共禮覲釋迦如來。」",
    "T11n0310_101:0571a12_21": "時文殊師利於彼天子應可度者皆悉度已，與持法炬諸菩薩眾，及大聲聞，天、龍、夜叉、乾闥婆等，往詣佛所。",
    "T11n0310_101:0571a14_22": "到已頂禮佛足却住一面。",
    "T11n0310_101:0571a15_23": "爾時持法炬菩薩白佛言：「世尊！",
    "T11n0310_101:0571a16_24": "普賢如來問訊世尊，少病少惱、起居輕利、安樂行不？」",
    "T11n0310_101:0571a17_25": "爾時世尊告彼諸菩薩言：「善男子！",
    "T11n0310_101:0571a18_26": "此文殊師利及持法炬正士，神通變化智慧光明，成熟眾生奉事諸佛，一切菩薩不能知其智慧方便深入邊際。",
    "T11n0310_101:0571a20_27": "汝善男子！",
    "T11n0310_101:0571a21_0": "應當學此文殊師利及持法炬正士，并諸菩薩所有神通辯才智慧，奉事諸佛成熟眾生。",
    "T11n0310_101:0571a23_0": "此諸正士無數劫來，從一佛剎至一佛剎常作佛事。",
    "T11n0310_101:0571a24_1": "若諸眾生入此正士境界，當來不復墮於魔界。」",
    "T11n0310_101:0571a25_2": "爾時世尊告長老阿難：「汝善持此法門，不斷三寶種故。」",
    "T11n0310_101:0571a26_3": "爾時持法炬菩薩摩訶薩從此會起，與其眷屬還本佛剎。",
    "T11n0310_101:0571a27_4": "佛說此經已，善德天子、長老阿難，一切世間天、龍、乾闥婆、阿修羅等，聞佛所說，皆大歡喜。",
    "T11n0310_101:0571b01_0": "大寶積經卷第一百一"
}