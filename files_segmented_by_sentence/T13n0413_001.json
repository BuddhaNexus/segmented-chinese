{
    "T13n0413_001:0790a06_0": "百千頌大集經地藏菩薩請問法",
    "T13n0413_001:0790a07_0": "身讚",
    "T13n0413_001:0790a09_0": "開府儀同三司特進試鴻臚卿肅國公",
    "T13n0413_001:0790a10_0": "食邑三千戶賜紫贈司空謚大鑒正號",
    "T13n0413_001:0790a11_0": "大廣智大興善寺三藏沙門不空",
    "T13n0413_001:0790a12_0": "奉　詔譯",
    "T13n0413_001:0790a13_0": "　歸命禮法身，　　住於諸有情；　彼由不遍知，　　輪迴於三有。",
    "T13n0413_001:0790a15_0": "　其性即生死，　　淨時亦復然；　清淨是涅槃，　　亦即是法身。",
    "T13n0413_001:0790a17_0": "　譬如乳相雜，　　醍醐不可得；　如煩惱相雜，　　法界不可見。",
    "T13n0413_001:0790a19_0": "　譬如淨乳已，　　酥精妙無垢；　如淨其煩惱，　　法界極清淨。",
    "T13n0413_001:0790a21_0": "　如燈在其瓶，　　光耀無所有；　如在煩惱瓶，　　法界不照耀。",
    "T13n0413_001:0790a23_0": "　彼彼令一邊，　　其瓶若得穴；　由彼彼一邊，　　光明而外出。",
    "T13n0413_001:0790a25_0": "　以三摩地杵，　　破壞煩惱瓶；　遍滿於虛空，　　普遍光照耀。",
    "T13n0413_001:0790a27_0": "　法界亦不生，　　亦不曾壞滅；　一切時不染，　　初中常無垢。",
    "T13n0413_001:0790a29_0": "　譬如吠瑠璃，　　常時極光明；　石藏以覆蔽，　　彼光不照耀。",
    "T13n0413_001:0790b02_0": "　如是煩惱覆，　　法界妙清淨；　不照於生死，　　於涅槃光明。",
    "T13n0413_001:0790b04_0": "　有性若有功，　　則見於真金；　無性若有功，　　困而無所獲。",
    "T13n0413_001:0790b06_0": "　如糠覆其上，　　不名為粳米；　煩惱覆其上，　　亦不名為佛。",
    "T13n0413_001:0790b08_0": "　若得離於糠，　　顯現於粳米；　遠離於煩惱，　　法身得顯現。",
    "T13n0413_001:0790b10_0": "　世間作譬喻，　　芭蕉無堅實；　而有貞實果，　　食味如甘露。",
    "T13n0413_001:0790b12_0": "　如無實生死，　　流轉煩惱海；　其果即佛體，　　甘露施有施。",
    "T13n0413_001:0790b14_0": "　如是於諸種，　　相似生其果；　無種亦無果，　　智者必不信。",
    "T13n0413_001:0790b16_0": "　種子則其性，　　諸法之所依；　次第若能淨，　　獲得成佛位。",
    "T13n0413_001:0790b18_0": "　日月常無垢，　　以五種覆蔽：　雲、霧與烟等，　　羅睺手及塵。",
    "T13n0413_001:0790b20_0": "　如是心光明，　　覆蔽以五垢：　貪愛、瞋恚、眠、　　掉舉與疑惑。",
    "T13n0413_001:0790b22_0": "　如火洗其衣，　　種種垢不淨；　若擲於火中，　　燒垢不燒衣。",
    "T13n0413_001:0790b24_0": "　空類諸契經，　　所有如來說；　一切斷煩惱，　　不曾壞其性。",
    "T13n0413_001:0790b26_0": "　譬如地下水，　　常住而清淨；　智隱於煩惱，　　清淨亦復然。",
    "T13n0413_001:0790b28_0": "　法界亦非我、　　非女亦非男；　遠離一切執，　　云何分別我？",
    "T13n0413_001:0790c01_0": "　諸法無所著，　　女男不可得；　貪盲調伏故，　　示現男女相。",
    "T13n0413_001:0790c03_0": "　無常苦空性，　　心淨慮有三；　最勝心淨慮，　　諸法無自性。",
    "T13n0413_001:0790c05_0": "　如胞胎孕子，　　有之而不現；　如煩惱所覆，　　法實不可見。",
    "T13n0413_001:0790c07_0": "　分別有四種，　　所生大造者：　分別我、我所、　　名想及境界。",
    "T13n0413_001:0790c09_0": "　一切佛大願，　　無所有無相；　自覺相應故，　　諸佛常法性。",
    "T13n0413_001:0790c11_0": "　如言兔有角，　　分別而非有；　如是一切法，　　分別不可得。",
    "T13n0413_001:0790c13_0": "　分析如微塵，　　分別不可得；　如初後亦爾，　　智云何分別？",
    "T13n0413_001:0790c15_0": "　如是和合生，　　和合亦滅壞；　一法自不生，　　云何愚分別？",
    "T13n0413_001:0790c17_0": "　兔、牛二角喻，　　此名遍計相；　依住於中道，　　如善逝法性。",
    "T13n0413_001:0790c19_0": "　如月及星宿，　　現於清水器；　影像而顯現，　　如是圓成相。",
    "T13n0413_001:0790c21_0": "　初中亦為善，　　常恒不欺誑；　彼無五種我，　　云何我分別？",
    "T13n0413_001:0790c23_0": "　譬如熱時水，　　故名為熱水；　是則其冷時，　　則名為冷水。",
    "T13n0413_001:0790c25_0": "　覆蔽煩惱網，　　是則名為心；　若離其煩惱，　　則名為等覺。",
    "T13n0413_001:0790c27_0": "　眼識緣於色，　　影像極清淨；　不生亦不滅，　　法界無形相。",
    "T13n0413_001:0790c29_0": "　耳識緣於聲，　　清淨識三種；　以自分別聞，　　法界無形相。",
    "T13n0413_001:0791a02_0": "　鼻依香而嗅，　　無色亦無形；　鼻識是真如，　　法界應分別。",
    "T13n0413_001:0791a04_0": "　舌界自性空，　　味界性遠離；　無依亦無識，　　法界自性故。",
    "T13n0413_001:0791a06_0": "　清淨身自性，　　所觸和合相；　遠離於所緣，　　我說為法界。",
    "T13n0413_001:0791a08_0": "　諸法意為最，　　離能所分別；　法界無自性，　　法界而分別。",
    "T13n0413_001:0791a10_0": "　能見聞而嗅，　　是味及所觸；　瑜伽法是知，　　如是圓成相。",
    "T13n0413_001:0791a12_0": "　眼、耳及與鼻，　　舌、身及末那；　六處皆清淨，　　如是彼之相。",
    "T13n0413_001:0791a14_0": "　心見有二種：　　世間、出世間；　我執為流轉，　　自覺是真如。",
    "T13n0413_001:0791a16_0": "　無盡是涅槃，　　若盡貪及癡；　覺彼是佛體，　　有情歸依處。",
    "T13n0413_001:0791a18_0": "　一切於此身，　　有智及無智；　繫縛自分別，　　由悟得解脫。",
    "T13n0413_001:0791a20_0": "　菩提不遠近，　　不來亦不去；　壞滅及顯現，　　於此煩惱網。",
    "T13n0413_001:0791a22_0": "　說於眾契經，　　住於自思惟；　照以智慧燈，　　即得最勝寂。",
    "T13n0413_001:0791a24_0": "　菩提不遠想，　　亦無隣近想；　是六境影像，　　皆由如是知。",
    "T13n0413_001:0791a26_0": "　如水與乳合，　　同在於一器；　鵝飲盡其乳，　　其水如常在。",
    "T13n0413_001:0791a28_0": "　如是煩惱雜，　　智在於一器；　瑜伽者飲智，　　棄捨於煩惱。",
    "T13n0413_001:0791b01_0": "　如是我我執，　　乃至所取執；　若見二無我，　　有種而滅壞。",
    "T13n0413_001:0791b03_0": "　是佛般涅槃，　　常恒淨無垢；　愚夫二分別，　　無二瑜伽句。",
    "T13n0413_001:0791b05_0": "　種種難行施，　　以戒攝有情；　一切損忍辱，　　界增此為三。",
    "T13n0413_001:0791b07_0": "　於諸法精進，　　靜慮心加行；　常習於智慧，　　復得菩提增。",
    "T13n0413_001:0791b09_0": "　方便共為慧，　　以願皆清淨；　以力妙堅智，　　界增為四種。",
    "T13n0413_001:0791b11_0": "　不應禮菩薩，　　此為甚惡說；　不親於菩薩，　　不生其法身。",
    "T13n0413_001:0791b13_0": "　增於甘蔗種，　　欲食於石蜜；　若壞甘蔗種，　　無由石蜜生。",
    "T13n0413_001:0791b15_0": "　若護甘蔗種，　　三種而可得：　糖、半糖、石蜜，　　於中必得生。",
    "T13n0413_001:0791b17_0": "　若護菩提心，　　三種而可得：　羅漢、緣覺、佛，　　於中必得生。",
    "T13n0413_001:0791b19_0": "　如護於稻芽，　　農夫必當護；　如初勝解行，　　如來必作護。",
    "T13n0413_001:0791b21_0": "　如白十五日，　　而見月輪形；　如是勝解行，　　影現佛形相。",
    "T13n0413_001:0791b23_0": "　如是初月輪，　　剎那剎那增；　如是入地者，　　念念見增益。",
    "T13n0413_001:0791b25_0": "　如白十五日，　　月輪得圓滿；　如是究竟地，　　法身而得生。",
    "T13n0413_001:0791b27_0": "　勝解彼堅固，　　常當於佛法；　能發如是心，　　得為不退轉。",
    "T13n0413_001:0791b29_0": "　染依得轉依，　　得受為淨依；　由分得覺悟，　　名為極喜地。",
    "T13n0413_001:0791c02_0": "　常時於染污，　　欲等種種垢；　無垢得清淨，　　名為離垢地。",
    "T13n0413_001:0791c04_0": "　滅壞煩惱網，　　照耀得離垢；　無量之暗瞑，　　離名發光地。",
    "T13n0413_001:0791c06_0": "　清淨常光明，　　遠離世吉祥；　圍遶智慧焰，　　名為焰慧地。",
    "T13n0413_001:0791c08_0": "　一切明工技，　　種種靜慮飾；　難勝於煩惱，　　得勝難勝地。",
    "T13n0413_001:0791c10_0": "　於三種菩提，　　攝受令成就；　生滅於甚深，　　名為現前地。",
    "T13n0413_001:0791c12_0": "　遊戲於光網，　　遍以帝釋嚴；　超越欲暴流，　　名為遠行地。",
    "T13n0413_001:0791c14_0": "　一切佛加持，　　預入於智海；　自在無功用，　　不動於魔使。",
    "T13n0413_001:0791c16_0": "　於諸無礙解，　　瑜伽到彼岸；　於說法談論，　　名為善慧地。",
    "T13n0413_001:0791c18_0": "　身以智所成，　　如虛空無垢；　諸佛皆所持，　　普遍如法雲。",
    "T13n0413_001:0791c20_0": "　佛法之所依，　　行果皆所持；　所依皆得轉，　　故名為法身。",
    "T13n0413_001:0791c22_0": "　離不思議熏，　　及離流轉習，　如汝思思者，　　云何而得知？",
    "T13n0413_001:0791c24_0": "　超過諸語境，　　一切根非境；　意識所取者，　　如所有我體。",
    "T13n0413_001:0791c26_0": "　次第而積集，　　佛子大名稱；　皆以法雲智，　　微細見法性。",
    "T13n0413_001:0791c28_0": "　爾時洗濯心，　　超渡生死海；　彼以大蓮花，　　安立為大座。",
    "T13n0413_001:0792a01_0": "　無量寶葉光，　　寶光明為臺；　無量億蓮花，　　普遍為眷屬。",
    "T13n0413_001:0792a03_0": "　先以十種力，　　以無畏四種，　餘佛不共法，　　大自在而坐。",
    "T13n0413_001:0792a05_0": "　一切善皆集，　　福智以資糧；　圓月在星宿，　　遍滿而圍遶。",
    "T13n0413_001:0792a07_0": "　則以佛日手，　　以寶光無垢；　灌頂於長子，　　普遍皆令灌。",
    "T13n0413_001:0792a09_0": "　彼住大瑜伽，　　皆見以天眼；　無明攪擾世，　　惡習苦怖畏。",
    "T13n0413_001:0792a11_0": "　狀如金光色，　　從彼瑜伽光；　彼無知所覆，　　得開無明門。",
    "T13n0413_001:0792a13_0": "　以福智感招，　　彼獲無執定；　隨緣而圓寂，　　心得皆變化。",
    "T13n0413_001:0792a15_0": "　諸法無自性，　　自性於境界；　菩薩王妙見，　　法身妙無垢。",
    "T13n0413_001:0792a17_0": "　皆以無垢身，　　安住於智海；　即作眾生利，　　如巧摩尼珠。",
    "T13n0413_001:0792a19_0": "　一切瑜伽者，　　大瑜伽自在；　佛影皆變化，　　遍滿而流出。",
    "T13n0413_001:0792a21_0": "　或有八臂者，　　三目熾盛身；　彼皆瑜伽王，　　普遍而流出。",
    "T13n0413_001:0792a23_0": "　皆以慈悲手，　　勝喜執持弓；　射以般若箭，　　皆斷細無明。",
    "T13n0413_001:0792a25_0": "　以大力昇進，　　執持智慧棒；　一切無明[穀-禾+卵]，　　普遍皆碎壞。",
    "T13n0413_001:0792a27_0": "　強力諸有情，　　金剛熾盛身；　調伏有情故，　　則為金剛手。",
    "T13n0413_001:0792a29_0": "　自為作業者，　　示現種種果；　教誡如教理，　　變為平等王。",
    "T13n0413_001:0792b02_0": "　飢渴猛熾身，　　能施諸飲食；　常患諸疾者，　　則為善醫王。",
    "T13n0413_001:0792b04_0": "　魔王於營從，　　魔女於莊嚴；　菩薩作親友，　　能施菩提場。",
    "T13n0413_001:0792b06_0": "　由如日月形，　　彼光皆悅意；　流出如電光，　　照曜俱胝剎。",
    "T13n0413_001:0792b08_0": "　由以一燈故，　　遍照皆得然；　若一燈滅盡，　　一切皆隨盡。",
    "T13n0413_001:0792b10_0": "　如是異熟佛，　　示現種種光；　一化現涅槃，　　餘佛示歸寂。",
    "T13n0413_001:0792b12_0": "　一亦無滅度，　　日光豈作暗？",
    "T13n0413_001:0792b13_0": "　常現於出沒，　　示現剎土海。",
    "T13n0413_001:0792b14_0": "　於無智暗世，　　能淨智慧眼；　往於俱胝剎，　　矜愍化有情。",
    "T13n0413_001:0792b16_0": "　彼皆不疲倦，　　由彼大慈甲；　一切於神足，　　瑜伽皆彼岸。",
    "T13n0413_001:0792b18_0": "　皆觀時非時，　　令彼得流轉；　剛強於諂曲，　　暫時而棄捨。",
    "T13n0413_001:0792b20_0": "　無量調有情，　　頓作令清淨；　無量佛變化，　　頓時得暫變。",
    "T13n0413_001:0792b22_0": "　於三界海中，　　而擲調伏網；　舒展妙法網，　　普遍令成熟。",
    "T13n0413_001:0792b24_0": "　則以調伏網，　　普遍令成熟；　普遍令舉出，　　於中漂流者。",
    "T13n0413_001:0792b26_0": "　則如千有情，　　普遍令度已；　度已令覺悟，　　妙法不生疑。",
    "T13n0413_001:0792b28_0": "　世尊妙法鈴，　　普遍令得聞；　由此振聲故，　　除落煩惱塵。",
    "T13n0413_001:0792b30_0": "　增上無明人，　　令淨於一時；　以日光明威，　　破壞眾翳瞙。",
    "T13n0413_001:0792c02_0": "　隨從暗煩惱，　　及餘罪身者；　令彼作利益，　　積漸令清淨。",
    "T13n0413_001:0792c04_0": "　彼彼人現化，　　安住如水月；　煩惱攪擾心，　　不見於如來。",
    "T13n0413_001:0792c06_0": "　如餓鬼於海，　　普遍見枯竭；　如是少福者，　　無佛作分別。",
    "T13n0413_001:0792c08_0": "　有情少福者，　　如來云何作？",
    "T13n0413_001:0792c09_0": "　如於生盲手，　　安以最勝寶。",
    "T13n0413_001:0792c10_0": "　云何而能見，　　無上之法身？",
    "T13n0413_001:0792c11_0": "　俱胝日光身，　　光網以圍遶。",
    "T13n0413_001:0792c12_0": "　諸天以少善，　　不能而得見；　上次於大天，　　云何而得見？",
    "T13n0413_001:0792c14_0": "　彼色不能見，　　諸仙離煩惱；　天、修羅、梵等，　　云何餘少慧？",
    "T13n0413_001:0792c16_0": "　然以佛威力，　　清淨自心故；　能見如是類，　　獲得一切盛。",
    "T13n0413_001:0792c18_0": "　有情福端嚴，　　佛住彼人前；　光明照耀身，　　三十二勝相。",
    "T13n0413_001:0792c20_0": "　彼如是丈夫，　　當見如大海；　不經於多時，　　即得智如海。",
    "T13n0413_001:0792c22_0": "　世尊彼色身，　　安住於多劫；　能調可調利，　　趣於戒種類。",
    "T13n0413_001:0792c24_0": "　廣壽大瑜伽，　　少壽何因故？",
    "T13n0413_001:0792c25_0": "　多人俱胝餘，　　示現增減壽。",
    "T13n0413_001:0792c26_0": "　無量俱胝劫，　　以命命增長；　因緣皆無盡，　　獲得無盡果。",
    "T13n0413_001:0792c28_0": "　若有相應顯此理，　　唯身以慧作分析；　彼人生於淨蓮花，　　聞法所說無量壽。",
    "T13n0413_001:0792c30_0": "百千誦大集經地藏菩薩請問法身讚"
}