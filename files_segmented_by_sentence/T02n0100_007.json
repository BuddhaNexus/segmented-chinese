{
    "T02n0100_007:0420a03_0": "別譯雜阿含經卷第七",
    "T02n0100_007:0420a05_0": "失譯人名今附秦錄",
    "T02n0100_007:0420a06_0": "二誦第二",
    "T02n0100_007:0420a07_0": "（一二二）爾時，世尊在王舍城迦蘭陀竹林。",
    "T02n0100_007:0420a07_1": "時，彼城中有伎人主，號曰動髮，往詣佛所。",
    "T02n0100_007:0420a08_2": "到佛所已，頭面禮足，却坐一面，而作是言：「瞿曇！",
    "T02n0100_007:0420a10_3": "我於昔者曾從宿舊極老伎人邊聞：『於伎場上，施設戲具，百千萬人皆來觀看，彈琴作倡，鼓樂絃歌，種種戲笑。",
    "T02n0100_007:0420a12_4": "所作訖已，命終之後，生光照天。』",
    "T02n0100_007:0420a13_5": "如是所說為實為虛？」",
    "T02n0100_007:0420a14_6": "佛告之曰：「止！",
    "T02n0100_007:0420a14_7": "止！",
    "T02n0100_007:0420a14_8": "汝今莫問是事。」",
    "T02n0100_007:0420a14_9": "時，彼伎主第二第三，亦如是問，佛悉不答。",
    "T02n0100_007:0420a15_10": "爾時，如來語伎主言：「我今問汝，隨汝意答。",
    "T02n0100_007:0420a16_11": "若有伎人，於伎場上，施設戲具，彈琴作倡，鼓樂絃歌，以是事故，百千種人，皆悉來集。",
    "T02n0100_007:0420a18_12": "如此諸人，本為愛欲、瞋恚、愚癡之所纏縛，復更造作放逸之事，豈不增其貪、恚、癡耶？",
    "T02n0100_007:0420a20_13": "譬如有人，為繩所縛，以水澆之，逾增其急。",
    "T02n0100_007:0420a21_14": "如是諸人，先為三毒之所纏縛，復更於彼伎場之上作倡伎樂，唯當增其三毒，熾盛如是。",
    "T02n0100_007:0420a23_15": "伎主汝為斯事，命終得生光照天者，無有是處。",
    "T02n0100_007:0420a24_16": "若有人計於伎場上作眾伎樂，命終生於光照天者，我說是人名為邪見。",
    "T02n0100_007:0420a26_17": "邪見之果，生於二處，若墮地獄，或墮畜生。」",
    "T02n0100_007:0420a27_18": "佛說是已，時，彼伎主悲泣墮淚。",
    "T02n0100_007:0420a28_19": "佛告伎主：「以是因緣故，汝三請，我不為汝說。」",
    "T02n0100_007:0420a29_20": "爾時，伎主白佛言：「世尊！",
    "T02n0100_007:0420a29_21": "我今不以聞佛語故而便涕泣，我愍如斯諸伎人等，孾愚無智，所作不善。",
    "T02n0100_007:0420b02_22": "彼於長夜，作如是見，於未來世，當受大苦，常被欺誑，為人所輕。",
    "T02n0100_007:0420b03_23": "若有伎人作如是言：『於伎場上作倡伎樂，命終生彼光照天。』",
    "T02n0100_007:0420b05_24": "者，如是之言名大妄語。",
    "T02n0100_007:0420b05_25": "若以此業，生光照天，無有是處。",
    "T02n0100_007:0420b06_26": "世尊！",
    "T02n0100_007:0420b06_27": "我從今日更不造彼如是惡業。」",
    "T02n0100_007:0420b07_28": "佛即告言：「汝今真實，於未來世，必生善處。」",
    "T02n0100_007:0420b08_29": "爾時，伎主及諸比丘聞佛所說，歡喜奉行。",
    "T02n0100_007:0420b10_0": "（一二三）如是我聞：一時，佛在王舍城迦蘭陀竹林。",
    "T02n0100_007:0420b11_1": "時，彼城中有善鬪將，為聚落主，往詣佛所，頂禮佛足，問訊已訖，在一面坐。",
    "T02n0100_007:0420b12_2": "白佛言：「世尊！",
    "T02n0100_007:0420b13_3": "我於昔者，曾從宿舊耆老邊聞：『若欲戰時，要當莊嚴所持器仗，牢自防護，勇猛直進，無有怯弱，能破前敵，傷殺物命，使餘軍眾皆悉退散。",
    "T02n0100_007:0420b16_4": "作是事已，命終得生箭莊嚴天。』」",
    "T02n0100_007:0420b16_5": "彼時鬪將作如是問，佛告之曰：「止！",
    "T02n0100_007:0420b17_6": "不須說。",
    "T02n0100_007:0420b17_7": "汝於今者，所問義趣，甚為不善。」",
    "T02n0100_007:0420b18_8": "第二第三，亦如是問。",
    "T02n0100_007:0420b19_9": "佛復告言：「汝已慇懃三問於我，汝若能受，當為汝說。",
    "T02n0100_007:0420b20_10": "諸有戰者，牢自莊嚴，善知鬪術，最為陣首，勇猛前進。",
    "T02n0100_007:0420b21_11": "如是戰將，豈不作意方便，欲得傷害彼諸軍眾，作是念言：『云何當繫縛於彼、傷害於彼，令其壞盡。』",
    "T02n0100_007:0420b23_12": "寧可不生如是念耶？",
    "T02n0100_007:0420b24_13": "戰將！",
    "T02n0100_007:0420b24_14": "汝於眾生所起三邪惡業。",
    "T02n0100_007:0420b24_15": "何等名為三邪惡業？",
    "T02n0100_007:0420b25_16": "所謂即是身口意也。",
    "T02n0100_007:0420b25_17": "若以如是三不善業，身壞命終，得生天者，無有是處。",
    "T02n0100_007:0420b27_18": "戰將！",
    "T02n0100_007:0420b27_19": "汝今若如是見者，即是邪見。",
    "T02n0100_007:0420b28_0": "邪見之業必生二處，或在地獄，或墮畜生。」",
    "T02n0100_007:0420b28_1": "爾時，鬪將聞佛語已，悲泣流淚。",
    "T02n0100_007:0420b29_2": "佛復告曰：「我以是故，三請不說。",
    "T02n0100_007:0420c01_3": "今為汝說，何故涕泣？」",
    "T02n0100_007:0420c01_4": "時，彼鬪將白佛言：「世尊！",
    "T02n0100_007:0420c02_5": "我不為聞是說故，而生悲惱；憐愍諸鬪戰者，長夜愚闇，孾孩無智，所作不善，常為此事，於未來世，當受大苦。",
    "T02n0100_007:0420c04_6": "如是惡業，而實不得生於天中。",
    "T02n0100_007:0420c05_7": "若以此業，而生彼箭莊嚴天者，實無是處。",
    "T02n0100_007:0420c06_8": "世尊！",
    "T02n0100_007:0420c06_9": "我從今更不作於如是邪見。」",
    "T02n0100_007:0420c07_10": "佛即讚言：「善哉！",
    "T02n0100_007:0420c07_11": "善哉！",
    "T02n0100_007:0420c07_12": "汝所說者，甚為希有。」",
    "T02n0100_007:0420c08_13": "爾時，鬪將聞佛所說，頂禮還去。",
    "T02n0100_007:0420c10_0": "（一二四）如是我聞：一時，佛在王舍城迦蘭陀竹林。",
    "T02n0100_007:0420c11_1": "爾時，善調馬師聚落主往詣佛所，頂禮佛足，在一面坐。",
    "T02n0100_007:0420c12_2": "佛告調馬師曰：「以幾因緣，令馬得調？」",
    "T02n0100_007:0420c13_3": "馬師言：「瞿曇！",
    "T02n0100_007:0420c13_4": "以三事故，能令馬調：一者、一向須濡。",
    "T02n0100_007:0420c14_5": "二者、一向須麁。",
    "T02n0100_007:0420c14_6": "三者、亦濡亦麁。」",
    "T02n0100_007:0420c15_7": "佛語之言：「若斯三事不能調者，復當云何？」",
    "T02n0100_007:0420c16_0": "馬師對曰：「打令命終。」",
    "T02n0100_007:0420c16_1": "馬師即言：「瞿曇！",
    "T02n0100_007:0420c16_2": "汝為無上調御之師，調丈夫時，以幾事調？」",
    "T02n0100_007:0420c17_3": "佛言：「我亦以三事調御：一、須濡語。",
    "T02n0100_007:0420c18_4": "二者、麁語。",
    "T02n0100_007:0420c18_5": "三者、不濡不麁，而得調伏。",
    "T02n0100_007:0420c19_6": "云何名為一向須濡？",
    "T02n0100_007:0420c20_0": "如佛告比丘：『汝若修三業善者，獲善果報，此是天，此是人。』",
    "T02n0100_007:0420c21_1": "是名一向以濡而得調伏。",
    "T02n0100_007:0420c21_2": "云何名麁？",
    "T02n0100_007:0420c22_3": "如說三惡道，此是身口意業造惡果報。",
    "T02n0100_007:0420c23_0": "云何名為麁而濡？",
    "T02n0100_007:0420c23_1": "說身口意有諸善業，得生人天，此是身口意善所獲果報；亦說身口意有諸惡業，當墮三塗，斯亦身口意所獲果報。",
    "T02n0100_007:0420c26_2": "是則名為亦麁亦濡，而調眾生。」",
    "T02n0100_007:0420c26_3": "馬師白佛：「若以此三不調伏者，當云何調？」",
    "T02n0100_007:0420c27_4": "佛告之曰：「與其切言，若不調者，深加毀害。」",
    "T02n0100_007:0420c28_5": "馬師對曰：「今汝沙門常說不殺，云何言害？」",
    "T02n0100_007:0420c29_6": "佛言：「馬師！",
    "T02n0100_007:0420c29_7": "如是！",
    "T02n0100_007:0421a01_8": "如是！",
    "T02n0100_007:0421a01_9": "言如來者，實不應殺，所不應作。",
    "T02n0100_007:0421a01_10": "如來世尊以此三事用調眾生，若不調者，終不與語，亦不教詔，亦不指授。」",
    "T02n0100_007:0421a03_11": "佛告馬師：「於汝意云何？",
    "T02n0100_007:0421a04_12": "如來若不教授，設不與語，設不指授，如是者則名毀害，是真毀害。」",
    "T02n0100_007:0421a05_13": "馬師對曰：「實爾！",
    "T02n0100_007:0421a05_14": "瞿曇。",
    "T02n0100_007:0421a06_15": "如來若當不與其語，不教授法，實成毀害，甚於世害。」",
    "T02n0100_007:0421a07_16": "馬師復言：「瞿曇！",
    "T02n0100_007:0421a07_17": "我自今已後，當斷毀害，更不造惡。」",
    "T02n0100_007:0421a08_18": "佛即讚言：「馬師！",
    "T02n0100_007:0421a08_19": "如汝所說，實為真正。」",
    "T02n0100_007:0421a09_20": "爾時，馬師聞佛所說，歡喜頂禮而去。",
    "T02n0100_007:0421a11_0": "（一二五）如是我聞：一時，佛在王舍城迦蘭陀竹林。",
    "T02n0100_007:0421a12_1": "時，聚落主名曰惡性，往詣佛所，頂禮佛足，在一面坐。",
    "T02n0100_007:0421a13_2": "即白佛言：「世尊！",
    "T02n0100_007:0421a13_3": "如世有人無所修集，惱觸於他，作惱觸語。",
    "T02n0100_007:0421a14_4": "是故諸人，咸稱其人，名為極惡。」",
    "T02n0100_007:0421a15_5": "佛告聚落主：「設有一人，惱觸於彼，作惱害語，出惱語故，令他瞋忿，以是之故，名為惡性。",
    "T02n0100_007:0421a17_6": "不修正見、正業、正語、正命、正念、正方便、正志、正定，不修正定故，惱觸於彼。",
    "T02n0100_007:0421a19_7": "以惱觸故，極生瞋忿。",
    "T02n0100_007:0421a19_8": "以瞋忿故，出瞋忿語。",
    "T02n0100_007:0421a20_9": "出瞋語故，名為惡性。」",
    "T02n0100_007:0421a20_10": "時，村主言：「希有瞿曇！",
    "T02n0100_007:0421a21_11": "實如所言，以惱觸故，實名惡性。",
    "T02n0100_007:0421a21_12": "我以不修正見故，為彼觸惱。",
    "T02n0100_007:0421a22_13": "以惱觸故，稱我惡性。",
    "T02n0100_007:0421a22_14": "一切世人咸皆稱我，以為惡性，從是已來，名為惡性。」",
    "T02n0100_007:0421a24_15": "村主復言：「瞿曇！",
    "T02n0100_007:0421a24_16": "云何得不惱觸？」",
    "T02n0100_007:0421a24_17": "「無惱觸故，得無惱語。",
    "T02n0100_007:0421a25_18": "雖復為彼之所惱觸，不惱於他。",
    "T02n0100_007:0421a26_19": "雖復為彼之所惱語，而不惱語以惱於彼。",
    "T02n0100_007:0421a27_20": "雖為他惱，不生心惱。",
    "T02n0100_007:0421a27_21": "以不惱故，世人咸稱能忍善者，亦復於彼生忍善想。",
    "T02n0100_007:0421a28_22": "若如是者，能修正見。",
    "T02n0100_007:0421a29_23": "修正見故，正業、正語、正命、正志、正方便、正定、正念。",
    "T02n0100_007:0421b01_24": "修正定故，為他所觸，而不生惱。",
    "T02n0100_007:0421b02_0": "不生惱故，名為忍善。」",
    "T02n0100_007:0421b02_1": "村主言：「希有瞿曇！",
    "T02n0100_007:0421b02_2": "所說甚善。",
    "T02n0100_007:0421b03_3": "實如所言，我以不修正見故，為他所惱。",
    "T02n0100_007:0421b04_0": "為他惱故，出惱觸言，是以世人，稱我惡性，皆生惡想，故名惡性。",
    "T02n0100_007:0421b05_1": "不修八正道故，為他所觸，出惱觸語，遂至瞋忿。",
    "T02n0100_007:0421b06_2": "有是想故，世人稱我，以為惡性。」",
    "T02n0100_007:0421b07_3": "村主言：「瞿曇！",
    "T02n0100_007:0421b07_4": "我從今已後，如是惡性，卒暴、我慢、凶險，我當捨棄。」",
    "T02n0100_007:0421b08_5": "佛讚之曰：「汝若如是，實為甚善。」",
    "T02n0100_007:0421b09_6": "時，彼村主聞佛所說，歡喜頂禮而去。",
    "T02n0100_007:0421b11_0": "（一二六）爾時，有聚落主名如意珠頂髮，往詣佛所，頂禮佛足，在一面坐，即白佛言：「世尊！",
    "T02n0100_007:0421b13_0": "我於往日在王宮殿，與諸輔相共一處坐，群臣眷屬詳議講論，所謂作沙門者，為得捉於錢寶，以不得捉金不？",
    "T02n0100_007:0421b15_1": "時，彼眾中有一人言：『縱令捉者，竟有何過？",
    "T02n0100_007:0421b16_2": "應當得捉。』",
    "T02n0100_007:0421b16_3": "有一人言：『不應得捉。",
    "T02n0100_007:0421b17_4": "沙門釋子不捉金寶。』",
    "T02n0100_007:0421b17_5": "世尊！",
    "T02n0100_007:0421b17_6": "如是二語，為得名為稱法而說，為不稱說？",
    "T02n0100_007:0421b18_7": "若作斯語，非為毀佛，非過言耶？",
    "T02n0100_007:0421b19_8": "為是佛說，為非是乎？」",
    "T02n0100_007:0421b19_9": "佛告聚落主：「若作是說，斯名謗我，為不稱說，名為過說。",
    "T02n0100_007:0421b21_10": "然我所說，實不同彼。",
    "T02n0100_007:0421b21_11": "何以故？",
    "T02n0100_007:0421b21_12": "為比丘者，沙門釋子，法不應捉金等錢寶。",
    "T02n0100_007:0421b22_13": "若捉金等錢寶，彼非沙門釋子之法，佛之教法轉勝端嚴。",
    "T02n0100_007:0421b24_14": "佛如是說，為比丘者，不應捉於金等錢寶，設有捉者，非沙門法。」",
    "T02n0100_007:0421b25_15": "村主言：「我於彼時，於大眾中，亦作是說，沙門釋子實不應捉金等錢寶，若有捉者，宜應自恣放逸五欲。」",
    "T02n0100_007:0421b27_16": "時，彼村主聞佛所說，頂禮而去。",
    "T02n0100_007:0421b28_17": "當於爾時，阿難比丘侍立佛側，以扇扇佛。",
    "T02n0100_007:0421b29_18": "佛告阿難曰：「汝可召諸比丘依此王舍城而住止者，盡集講堂。」",
    "T02n0100_007:0421c02_19": "爾時，阿難奉佛教已，如佛所命，勅諸比丘，盡集講堂。",
    "T02n0100_007:0421c03_20": "時，諸比丘各來集已，阿難詣佛，頂禮佛足，在一面坐。",
    "T02n0100_007:0421c04_21": "白佛言：「世尊！",
    "T02n0100_007:0421c04_22": "諸比丘僧依王舍城迦蘭陀竹林者，皆來集在講堂之中，唯願世尊宜知是時。」",
    "T02n0100_007:0421c06_23": "爾時，世尊即往講堂，於眾僧前敷座而坐。",
    "T02n0100_007:0421c07_24": "佛告比丘：「有如意珠頂髮聚落主來至我所，頂禮我已，而作是言：『我於往日，在王宮殿，與諸輔相共議講論沙門之法，為應捉持金等錢寶，為不捉耶？",
    "T02n0100_007:0421c10_25": "時，彼眾中有一人言：「假令沙門捉持錢寶及金銀等，有何過咎？",
    "T02n0100_007:0421c12_26": "但捉無苦。」",
    "T02n0100_007:0421c12_27": "復有人言：「沙門之法，法不應捉金等錢寶。」",
    "T02n0100_007:0421c13_28": "如斯二人，其語不同，此二人言，何者稱法？』",
    "T02n0100_007:0421c14_29": "我即答言：『沙門釋子不應捉持金等錢寶。』",
    "T02n0100_007:0421c15_30": "時，聚落主而作是言：『我於昔時，於彼眾中，亦作是語，如斯沙門，得捉金等及以錢寶，亦應恣令受於五欲。』",
    "T02n0100_007:0421c18_0": "時，彼村主聞我所說，歡喜而去。」",
    "T02n0100_007:0421c18_1": "佛告諸比丘：「汝等當知，彼如意珠頂髮聚落主於眾人前作師子吼言：『沙門法不應受取金銀錢寶。』",
    "T02n0100_007:0421c20_2": "汝諸比丘從今已後，若有所須，欲捉之者，當作草木及捉糞想，寧捉糞穢，不捉寶物。」",
    "T02n0100_007:0421c22_3": "時，諸比丘聞佛所說，歡喜頂禮而去。",
    "T02n0100_007:0421c24_0": "（一二七）如是我聞：一時，佛在瞻波國竭城祇池岸。",
    "T02n0100_007:0421c25_1": "時，聚落主號王頂髮，來詣佛所，頂禮尊足，在一面坐。",
    "T02n0100_007:0421c26_2": "佛告之曰：「此世間中，多有眾生依二種法：一貪欲樂，二名習於無益。",
    "T02n0100_007:0421c27_3": "身事非聖之法，徒受無益損減。",
    "T02n0100_007:0421c28_4": "習於欲樂，是名下賤繫累之法。",
    "T02n0100_007:0421c29_5": "受欲樂者，凡有三種。",
    "T02n0100_007:0421c29_6": "云何為三？",
    "T02n0100_007:0422a01_0": "一者、聚非法財，殘害物命，自樂己身，而為己身作正樂因，此亦不名供養父母，亦不名與妻子及其僮僕，亦非親友、知識、眷屬、輔弼己者，亦復不名為供養供給沙門、婆羅門，諸福田等。",
    "T02n0100_007:0422a05_1": "若如是者，不修上道，不作樂因，不得樂報，是名第一欲樂。",
    "T02n0100_007:0422a06_2": "設受欲樂，或時如法，或不如法，或為殘害，或不殘害，以樂己身，安樂父母、妻子、僮僕、親友、眷屬、輔弼己者，悉皆供養供給，與正安樂，然不施與沙門、婆羅門，及諸福田，亦復不修正道，不作樂因，不求樂報，不作生天因緣，是名第二欲樂。」",
    "T02n0100_007:0422a11_3": "佛復告聚落主：「若有集於財寶，如法而聚，而為殘害，以如法故，不造殘惡故，修自己身，正受其樂，亦名正理供養父母，及與妻子、僮僕、親友、眷屬、輔成己者，皆名正與安樂，正事給養。",
    "T02n0100_007:0422a15_4": "時時供養沙門、婆羅門，修立福田，修於上道，種於樂因，求樂果報，作生天因緣，是名第三受於欲樂。",
    "T02n0100_007:0422a18_5": "我今為諸受欲樂者，皆悉同說。",
    "T02n0100_007:0422a18_6": "設受欲樂，我說下賤。",
    "T02n0100_007:0422a19_7": "設受欲樂，我說為中。",
    "T02n0100_007:0422a19_8": "設受欲樂，我說為上。",
    "T02n0100_007:0422a20_9": "何者下賤？",
    "T02n0100_007:0422a20_10": "非法聚財，又不非法聚財，自樂己身，而為己身作正樂因，此亦不供養，亦不名與妻子、僮僕、親友、眷屬，亦不隨時供養沙門、婆羅門諸福田等，不修上道，不作樂因，不得樂報，不作生天因緣，是名為下。",
    "T02n0100_007:0422a25_0": "何等名中？",
    "T02n0100_007:0422a25_1": "設受欲樂，或時如法，或不如法，或為殘害，以自樂身，亦復安樂父母、妻子、僮僕、親屬，乃至不作生天因緣，是名為中。",
    "T02n0100_007:0422a27_2": "云何名上？",
    "T02n0100_007:0422a28_3": "所謂如法聚財，不作殘害，身正受樂，正理供養父母及與妻子、僮僕、親友，乃至能作生天因緣，是名為上。",
    "T02n0100_007:0422b01_4": "「何等無益三種苦身？",
    "T02n0100_007:0422b01_5": "所謂苦非聖法，無有義利，若有苦身，心已變壞。",
    "T02n0100_007:0422b02_6": "初犯禁戒，身心內外一切俱熱，追念此事，無時暫離。",
    "T02n0100_007:0422b04_7": "現在之世，不離煩熱，終不能得過人之法，是名初無益苦身法。",
    "T02n0100_007:0422b05_8": "若復有人，雖不犯戒，心亦不變，然復稱於身心二業，內外俱適，修學是事，現在之世，不離煩惱，終不能得過人之法，是名第二無益苦身。",
    "T02n0100_007:0422b08_9": "復次若更有人，雖不犯戒，心不變異，然復稱於身心二業，內外俱適，修念此事，現在之世，不離惱熱，有少增進過人之法，或得少智，或得見法，或少禪定，是名第三無益苦身。",
    "T02n0100_007:0422b12_10": "「聚落主！",
    "T02n0100_007:0422b12_11": "我亦不說無益苦行都為一種，有一苦行名為下品，復有苦行名為中品，又有苦行名為上品。",
    "T02n0100_007:0422b14_12": "云何名下？",
    "T02n0100_007:0422b15_13": "初毀戒時，心已變壞，身心內外一切俱熱，追念此事，無時暫離，於現在世，不離煩惱，終不能得過人之法，是名為下。",
    "T02n0100_007:0422b17_14": "云何名中？",
    "T02n0100_007:0422b18_0": "若復有人，雖不犯戒，心亦不變，然復稱於身心二業，內外俱適，修學此事，於現在世，不離惱熱，亦不能得過人之法，是名為中。",
    "T02n0100_007:0422b20_1": "云何名上？",
    "T02n0100_007:0422b21_2": "若更有人，雖不犯戒，心不變異，然復稱於身心二業，內外俱適，修學此事，於今現在，不能永斷一切煩惱，有少增進過人之法，或得少智，或得見法，或觸禪樂，是名為上。",
    "T02n0100_007:0422b24_3": "「為，聚落主！",
    "T02n0100_007:0422b25_4": "除是二邊，趣向於道，所謂三種欲樂，及以三種無益苦身，趣向中道。",
    "T02n0100_007:0422b26_5": "何等名為捨於三種欲樂之事，及以三種無益苦身，向中道耶？",
    "T02n0100_007:0422b28_6": "聚落主！",
    "T02n0100_007:0422b28_7": "貪染欲樂，惱害自身，亦惱害他，自他俱害，現集諸惡，於當來世，亦集諸惡。",
    "T02n0100_007:0422c01_8": "以此因緣，心煩悲憂，受諸苦惱。",
    "T02n0100_007:0422c01_9": "設盡欲結，亦無自苦，亦不苦他，亦復無有自他之苦，現在之世，不集諸苦，於未來世，亦復不集一切眾苦，以是義故，得現法樂，離眾惱熱，不擇時節，得近涅槃。",
    "T02n0100_007:0422c05_10": "於現在世，能得道果，智者自知，明了無滯，不隨他教，是名初中道。",
    "T02n0100_007:0422c06_11": "聚落主！",
    "T02n0100_007:0422c07_12": "復有中道，離於惱熱，不擇時節，得近涅槃，智者自知，不隨他教，所謂正見、正語、正業、正命、正定、正方便、正志、正念，是名第二中道。」",
    "T02n0100_007:0422c10_13": "說是法時，王頂髮聚落主遠塵離垢，得法眼淨。",
    "T02n0100_007:0422c11_14": "爾時，王頂髮聚落主知法、見法、得法，度疑彼岸，離於疑惑，不隨他教，不受異見，於佛法中，得自在辯。",
    "T02n0100_007:0422c13_15": "即從坐起，整衣服，合掌向佛，白佛言：「世尊！",
    "T02n0100_007:0422c14_16": "我於今日，已得出過，歸依於佛，亦復歸依法僧二寶，我持優婆塞戒，從今盡壽，歸依三寶。」",
    "T02n0100_007:0422c16_17": "爾時，王頂髮聚落主聞佛所說，歡喜踊躍，頂禮而去。",
    "T02n0100_007:0422c18_0": "（一二八）爾時，世尊遊行於末牢村邑，漸次至於優樓頻螺聚落，在鸚鵡閻無果林中。",
    "T02n0100_007:0422c19_1": "時，驢姓聚落主遙聞世尊遊末牢邑，至優樓頻螺聚落鸚鵡閻無果林，作是思惟：「我聞世尊瞿曇所說之法，能滅現在一切苦習，我亦欲滅現在一切苦習，宜應詣彼，聽斯妙法，彼或為我說於盡滅苦習之道。」",
    "T02n0100_007:0422c24_2": "時，彼驢姓思惟是已，即出聚落，往世尊所，頂禮佛足，在一面坐。",
    "T02n0100_007:0422c25_3": "白佛言：「世尊！",
    "T02n0100_007:0422c26_4": "我聞如來所說之法，能滅眾生現在苦習。",
    "T02n0100_007:0422c27_5": "善哉！",
    "T02n0100_007:0422c27_6": "世尊垂哀矜愍，願為敷演現在能滅苦習之義。」",
    "T02n0100_007:0422c28_7": "爾時，世尊即告之曰：「我若為汝說於過去曾更無量眾苦滅苦習法，汝或時信，或不信，或樂不樂。",
    "T02n0100_007:0423a01_8": "我今亦欲為汝說於未來無量眾苦滅苦習法，而汝或信，或不信，或樂不樂。」",
    "T02n0100_007:0423a03_9": "佛復告曰：「我於今者，即於此處，為汝說於滅苦習法，汝當諦聽，至心受持。",
    "T02n0100_007:0423a04_10": "諸有眾生，起小苦處，而此苦中，種種差別，是等眾苦，因欲而生，皆習於欲，欲為根本，欲為因緣。」",
    "T02n0100_007:0423a07_11": "時，聚落主復白佛言：「善哉！",
    "T02n0100_007:0423a07_12": "世尊！",
    "T02n0100_007:0423a07_13": "今我根鈍，不解略說，唯願垂愍，廣演斯義，令我開悟。」",
    "T02n0100_007:0423a09_14": "佛復告言：「今我問汝，隨所樂答。",
    "T02n0100_007:0423a09_15": "此優樓頻螺聚落中，所有民眾，假設有人盡繫縛之，加諸罵辱，皆悉斬戮，汝頗於中，生苦惱不？」",
    "T02n0100_007:0423a11_16": "聚落主言：「雖復憂慘，不必一向生大苦惱。」",
    "T02n0100_007:0423a12_17": "復白佛言：「世尊！",
    "T02n0100_007:0423a13_18": "此優樓頻螺聚落之中，是我愛者，則能生我憂悲苦惱，心不悅豫；非我愛者，非我所欲，非我所念，於斯等邊，我則無有憂悲苦惱。」",
    "T02n0100_007:0423a16_19": "佛告之曰：「聚落主！",
    "T02n0100_007:0423a16_20": "是故當知，一切種種苦惱之生，皆由於欲，悉因於欲，欲為根本。」",
    "T02n0100_007:0423a17_21": "佛復告言：「聚落主！",
    "T02n0100_007:0423a18_22": "於汝意云何？",
    "T02n0100_007:0423a18_23": "若汝子未生，未依於母，未見聞時，頗於彼所，有欲親昵、愛念心不？」",
    "T02n0100_007:0423a20_24": "對曰：「無也。」",
    "T02n0100_007:0423a20_25": "佛復告言：「汝子依母而生長已，汝若見時，頗生欲親愛念以不？」",
    "T02n0100_007:0423a21_26": "對曰：「實爾。」",
    "T02n0100_007:0423a22_27": "佛言：「汝子依母生已，漸大，設當敗壞，王賊劫奪，若如是者，汝生苦惱憂悲念不？」",
    "T02n0100_007:0423a23_28": "聚落主曰：「若遭是事，當于爾時，我心愁毒，若死若近死，況復不生憂悲苦惱？」",
    "T02n0100_007:0423a25_29": "佛復告言：「是故當知，一切種種苦惱之生，皆因於欲，悉從欲生，欲為根本。」",
    "T02n0100_007:0423a27_30": "聚落主言：「希有世尊！",
    "T02n0100_007:0423a27_31": "所說甚善！",
    "T02n0100_007:0423a27_32": "巧為方喻。」",
    "T02n0100_007:0423a28_33": "復白佛言：「我子設當在于遠處，遣使往看，使若還遲，我與其母心意不安，怪使遲晚，我子將不平安耶？」",
    "T02n0100_007:0423b01_34": "佛言：「聚落主！",
    "T02n0100_007:0423b01_35": "是故當知，眾生苦惱，種種憂悲，皆因於欲，由欲而生，欲為根本。",
    "T02n0100_007:0423b03_36": "假使四愛敗壞變異，便生四種憂悲苦惱，若三亦皆生於憂悲苦惱，若有一愛，便生一憂悲苦惱。",
    "T02n0100_007:0423b05_37": "若無愛者，是則無有憂悲苦惱，離於塵垢，如池蓮華，不著於水。」",
    "T02n0100_007:0423b07_0": "說是法時，驢姓聚落主遠離塵垢，得法眼淨，見法得法，解法知法，度疑離惑，不從他心，不趣異道，於佛教法，獲得辯力。",
    "T02n0100_007:0423b09_1": "即從坐起，整衣服，合掌白佛，而作是言：「世尊！",
    "T02n0100_007:0423b10_2": "我已出離，歸依三寶，從今日夜為優婆塞，盡我形壽，生清淨信。」",
    "T02n0100_007:0423b12_3": "聞佛所說，歡喜頂禮而去。",
    "T02n0100_007:0423b12_4": "諸比丘聞佛所說，歡喜奉行。",
    "T02n0100_007:0423b14_0": "（一二九）爾時，世尊與千二百五十大比丘僧、千優婆塞、五百乞兒，而自圍遶，遊行摩竭提國，從一聚落至一聚落，從城至城，乃至到彼那羅健陀城賣疊園林，於中止住。",
    "T02n0100_007:0423b17_1": "時，閉口姓聚落主是尼乾陀弟子，聞佛在摩竭提遊，乃至是中到此園林，作是念言：「我當往白師尼乾陀，然後往詣瞿曇邊。」",
    "T02n0100_007:0423b20_2": "時，閉口姓即往尼乾陀所，頂禮其足，在一面坐。",
    "T02n0100_007:0423b21_3": "時，尼乾陀即告之言：「汝能以二種論難瞿曇不？",
    "T02n0100_007:0423b22_4": "如兩鍓鉤，鉤取於魚，既不得吐，又不得嚥，斯二種論，亦復如是，能令於彼不得吐嚥。」",
    "T02n0100_007:0423b24_5": "聚落主言：「唯願教我，我當往問。",
    "T02n0100_007:0423b25_6": "何等二論能令瞿曇不得吐嚥？」",
    "T02n0100_007:0423b26_7": "尼乾陀言：「汝詣彼所，如我辭曰：『汝今瞿曇，頗欲利益諸家不？",
    "T02n0100_007:0423b27_8": "若不利益，與諸凡愚有何差別？",
    "T02n0100_007:0423b28_9": "若言利益，汝今云何將千二百比丘、千優婆塞、五百乞兒，從一聚落至一聚落，從城至城，破壞諸家。",
    "T02n0100_007:0423c01_10": "所經之處，為汝踐蹈、摧壞、傷毀，如雹害禾，是名破壞，非為利益。』」",
    "T02n0100_007:0423c03_0": "爾時，閉口受其教已，詣賣疊林，往詣佛所，粗相問訊，在一面坐。",
    "T02n0100_007:0423c04_1": "即白佛言：「瞿曇！",
    "T02n0100_007:0423c04_2": "汝今寧可不欲增長利益於諸家耶？",
    "T02n0100_007:0423c05_3": "汝豈不常讚嘆增長利益者乎？」",
    "T02n0100_007:0423c06_4": "佛告之曰：「我於長夜，恒欲增長利益之法。」",
    "T02n0100_007:0423c07_5": "時，聚落主而作是言：「汝若利益，何故今者於飢饉世，與千二百比丘、千優婆塞、五百乞兒，俱從一聚落至一聚落，從城至城，破壞諸家？",
    "T02n0100_007:0423c10_6": "斯非增長利益之法，所為損減，如雹害禾，汝壞人民亦復如是。」",
    "T02n0100_007:0423c11_7": "佛告之曰：「我憶九十一劫已來，無有一家以熟食施，而致損減。",
    "T02n0100_007:0423c13_8": "汝今且觀一切諸家，多饒財寶，眷屬僮僕，象馬牛羊，是富基業，有不從施而得者？",
    "T02n0100_007:0423c15_9": "不盡從施我，獲斯果報。",
    "T02n0100_007:0423c15_10": "有八因緣能壞諸家：若為王賊所侵，為火所燒，大水所漂，失所伏藏，生於惡子，不解生業，威逼用財，惡子無理，用於財貨。",
    "T02n0100_007:0423c18_11": "一切世人皆云：『八事能破居家。』",
    "T02n0100_007:0423c19_12": "我今更說第九之破。",
    "T02n0100_007:0423c19_13": "言第九者，所謂無常。",
    "T02n0100_007:0423c20_14": "離是九種外，言沙門瞿曇能破諸家，無有是處。",
    "T02n0100_007:0423c21_15": "若棄如是九種因緣，言沙門瞿曇，能破諸家，不增長者，無有是處。",
    "T02n0100_007:0423c22_16": "不捨是語，不捨是欲，如斯等人，猶如拍毱，必墮地獄。」",
    "T02n0100_007:0423c23_17": "時，閉口姓聚落主聞是語已，心生驚怖，憂惱厭惡，身毛為竪，起禮佛足，歸命於佛，而作是言：「我今誠心向佛懺悔！",
    "T02n0100_007:0423c26_18": "我甚愚癡，猶如孾兒，所作不善。",
    "T02n0100_007:0423c27_19": "今於佛前，虛妄不實，下賤妄語，唯願哀愍，聽我懺悔！」",
    "T02n0100_007:0423c28_20": "佛告之曰：「知汝至心，汝實知罪，實知愚癡，猶如孾兒，所作不善，汝於如來阿羅呵，作大虛妄鄙賤之業。",
    "T02n0100_007:0424a01_21": "今自知罪，誠心懺悔，善法增長，惡事退滅。",
    "T02n0100_007:0424a02_22": "我今愍汝，受汝懺悔，令汝善法增長，常不退失。」",
    "T02n0100_007:0424a03_23": "時，閉口姓聚落主聞佛所說，歡喜頂禮而去。",
    "T02n0100_007:0424a05_0": "（一三〇）如是我聞：一時，佛在那羅乾陀城賣疊林中。",
    "T02n0100_007:0424a06_1": "爾時，閉口姓聚落主而作是念：「我今欲見沙門瞿曇，不見我師尼乾陀者，不得往彼。」",
    "T02n0100_007:0424a08_2": "即時往詣尼乾陀所，頂禮其足，在一面坐。",
    "T02n0100_007:0424a09_3": "時，尼乾陀即告之曰：「今我教汝，作二種難，令彼瞿曇既不得吐，又不得嚥。」",
    "T02n0100_007:0424a10_4": "閉口姓即問之曰：「阿闍梨！",
    "T02n0100_007:0424a11_5": "以何二難能令瞿曇不得吐嚥？」",
    "T02n0100_007:0424a12_6": "復告之曰：「汝當往詣彼瞿曇所，作如是言：『汝可不為利益安樂一切眾生？",
    "T02n0100_007:0424a13_7": "汝亦讚嘆利益安樂一切眾生之法，若言不為利益安樂一切眾生，與世凡愚有何差別？",
    "T02n0100_007:0424a15_8": "若言我欲利益安樂眾生，何不一切等同說法？",
    "T02n0100_007:0424a16_9": "云何而有不為說者？』」",
    "T02n0100_007:0424a17_10": "時，聚落主受其教已，往詣佛所，粗相問訊，在一面坐。",
    "T02n0100_007:0424a18_11": "即白佛言：「汝實不欲利益安樂諸眾生耶？",
    "T02n0100_007:0424a19_12": "豈不常讚如是法乎？」",
    "T02n0100_007:0424a19_13": "佛告之曰：「我於長夜，常欲利益一切眾生，亦恒讚嘆如是之法。」",
    "T02n0100_007:0424a21_14": "閉口姓言：「若如是者，何不為諸眾生等同說法，有不說者？」",
    "T02n0100_007:0424a22_15": "佛告之曰：「我今問汝，隨所樂答。",
    "T02n0100_007:0424a23_16": "譬如世人，有三種田：有一上田良美沃壤，極為上好。",
    "T02n0100_007:0424a24_17": "第二田者，適處其中好。",
    "T02n0100_007:0424a25_18": "第三田者，曠野邊遠，沙鹵鹹惡。",
    "T02n0100_007:0424a25_19": "有諸田夫，先於何田而下種子？」",
    "T02n0100_007:0424a26_20": "閉口姓言：「為利益者，先種良田，望獲大利。」",
    "T02n0100_007:0424a27_21": "佛告之言：「若良田盡，次種何田？」",
    "T02n0100_007:0424a28_22": "閉口姓言：「次種中者。",
    "T02n0100_007:0424a28_23": "種中田已，次種下田。",
    "T02n0100_007:0424a29_24": "亦復擲子，亦望後時少有所獲。」",
    "T02n0100_007:0424b01_0": "佛告之曰：「欲知上田，如我弟子，諸比丘、比丘尼，我為說法初中後善，成於己利，句義微妙，滿足利益，具足清白，顯發梵行。",
    "T02n0100_007:0424b03_1": "彼比丘、比丘尼聽我法已，依止我住，歸依於我，依憑於我，我為舟主，而濟渡之。",
    "T02n0100_007:0424b05_2": "我為開眼，令得視瞻，住於安樂。",
    "T02n0100_007:0424b06_3": "彼等聞已，各作是言：『佛為我說，我等咸當盡心修行，便於我等長夜利益，得義得樂。』",
    "T02n0100_007:0424b08_4": "彼中田者，如我弟子優婆塞、優婆夷，我為說法初中後善，成就己利，句義微妙，滿足利益，具足清白，顯發梵行。",
    "T02n0100_007:0424b10_5": "彼優婆塞、優婆夷聽我法已，依止於我，歸依於我，依憑於我，我為舟主，而濟渡之。",
    "T02n0100_007:0424b12_6": "我為開眼，令得視瞻，住於安樂。",
    "T02n0100_007:0424b13_7": "彼等聞已，各作是言：『佛為我說，我等咸當至心修行，便於我等，長夜利益，得義得樂。』",
    "T02n0100_007:0424b15_8": "欲知下田沙鹵惡者，如諸外道，我亦為說初中後善，乃至顯發梵行。",
    "T02n0100_007:0424b16_9": "彼諸外道各能聽受，隨其所樂，乃至一句，解其義趣，亦為彼等，於長夜中，救濟利益，得義得樂。」",
    "T02n0100_007:0424b18_10": "時，閉口姓聞佛所說，而作是言：「希有！",
    "T02n0100_007:0424b19_11": "瞿曇，善說美喻。」",
    "T02n0100_007:0424b20_12": "佛告之曰：「為成斯義，更說譬喻。",
    "T02n0100_007:0424b20_13": "如世人有三種瓫：有一水瓫，堅完不損，無有孔裂，亦無滲漏。",
    "T02n0100_007:0424b22_14": "其第二瓫，亦完不破，無有孔裂，少有滲漏。",
    "T02n0100_007:0424b23_15": "第三瓫者，亦破亦漏。",
    "T02n0100_007:0424b23_16": "彼人注水，應先何器？」",
    "T02n0100_007:0424b24_17": "對曰：「先於不破漏者。",
    "T02n0100_007:0424b24_18": "完器滿已，注第二器。",
    "T02n0100_007:0424b25_19": "其第二器雖完不破，然小滲漏。」",
    "T02n0100_007:0424b25_20": "佛復告言：「滿是瓫已，更注何處？",
    "T02n0100_007:0424b26_21": "其第三瓫，雖復漏破，亦應注水，為未漏間，暫得用故。",
    "T02n0100_007:0424b27_22": "其第一瓫喻我弟子諸比丘、比丘尼，我為說法，乃至令其得義得樂。",
    "T02n0100_007:0424b29_23": "其第二瓫喻我弟子諸優婆塞、優婆夷，我為說法，乃至得義得樂。",
    "T02n0100_007:0424c01_24": "其第三瓫喻諸外道，我為說法，若少聽受，乃至令其得義得樂。」",
    "T02n0100_007:0424c03_25": "時，閉口姓聚落主聞佛所說，心生驚怖，憂愁厭惡，身毛為竪，起禮佛足，而作是言：「我今誠心向佛懺悔！",
    "T02n0100_007:0424c05_26": "我甚愚癡，猶如孾兒，所作不善，面於佛前，虛妄不實，下賤妄語。",
    "T02n0100_007:0424c07_27": "唯願哀愍，聽我懺悔！」",
    "T02n0100_007:0424c07_28": "佛告之曰：「知汝至心，汝實知罪，實知愚癡，猶如孾兒，所作不善。",
    "T02n0100_007:0424c09_29": "汝於如來阿羅呵所，虛妄下賤，作斯妄語。",
    "T02n0100_007:0424c10_30": "汝今知罪，誠心懺悔，善法日增，惡事退減。",
    "T02n0100_007:0424c11_31": "今我愍汝，受汝懺悔，令汝善法增長，常不退失。」",
    "T02n0100_007:0424c12_32": "時，閉口姓聚落主聞佛所說，歡喜奉行，頂禮而去。",
    "T02n0100_007:0424c14_0": "（一三一）如是我聞：一時，佛住那羅健陀城賣疊林中。",
    "T02n0100_007:0424c15_1": "爾時，結集論者聚落主作是思惟：「我今不應往見尼乾，當到佛所。」",
    "T02n0100_007:0424c16_2": "作是念已，尋往詣佛，問訊已訖，在一面坐。",
    "T02n0100_007:0424c17_3": "爾時，佛告結集論者聚落主：「彼尼乾陀若提之子，為諸弟子說何等法？」",
    "T02n0100_007:0424c19_4": "時，聚落主白佛言：「世尊！",
    "T02n0100_007:0424c19_5": "彼尼乾陀常作是說：『若作殺業，隨殺時多，必墮惡趣，入于地獄。",
    "T02n0100_007:0424c21_6": "偷盜邪婬及妄語等，亦復如是，隨作時多，必墮地獄。』」",
    "T02n0100_007:0424c22_7": "爾時，世尊告聚落主：「若如尼乾之所說者，眾生都無墜墮惡趣，入于地獄。",
    "T02n0100_007:0424c24_8": "所以者何？",
    "T02n0100_007:0424c24_9": "如尼乾說，若作殺業，隨殺時多，必墮惡趣，入于地獄。",
    "T02n0100_007:0424c25_10": "偷盜邪婬及妄語等，亦如是者。",
    "T02n0100_007:0424c26_11": "一切眾生，殺生時少，不殺時多。",
    "T02n0100_007:0424c27_12": "若以時多入地獄者，殺生時少，不殺時多，是故不應墮惡趣中，入于地獄。",
    "T02n0100_007:0424c28_13": "偷盜邪婬及妄語等，亦復如是，作業時少，不作時多，悉皆不應墜墮惡趣，入于地獄。」",
    "T02n0100_007:0425a01_14": "佛復告聚落主：「如汝說者，都無有人入于地獄。」",
    "T02n0100_007:0425a02_15": "時，聚落主即白佛言：「實爾，瞿曇。」",
    "T02n0100_007:0425a03_16": "佛復告聚落主：「世間若有教導者，出能善量，有慧分別，在思量地，以己言辯才，是凡夫地，為諸弟子說如是法。",
    "T02n0100_007:0425a06_0": "若殺生者，盡墮惡道，入于地獄，隨作業時多，以是多業，牽入地獄。",
    "T02n0100_007:0425a07_1": "盜竊邪婬并妄語時，亦復如是，隨作業時多，墮於惡趣，入于地獄。",
    "T02n0100_007:0425a08_2": "其諸弟子專心信樂彼師所說，至心受持，作如是言：『我教導主，知彼前境，見彼所見。』",
    "T02n0100_007:0425a10_3": "此諸弟子復有弟子，而語之言：『我教導主作如是說，若有殺生時，隨殺時多，墮於惡趣，入于地獄。』",
    "T02n0100_007:0425a13_4": "彼孫弟子作是念言：『我先殺生，必墮地獄。",
    "T02n0100_007:0425a14_5": "偷盜、邪婬及妄語時，必墮惡道，入於地獄。』",
    "T02n0100_007:0425a15_6": "因此作見，即得是見，是名邪見。",
    "T02n0100_007:0425a15_7": "不捨是見，不解疑惑，不悔所作，惡業之因，而猶常作如是惡業，心不肯改，不能滿足。",
    "T02n0100_007:0425a17_8": "心所解脫，亦不滿足。",
    "T02n0100_007:0425a18_9": "慧解脫，亦不滿足。",
    "T02n0100_007:0425a18_10": "以心解脫、慧解脫，不滿足故，誹謗賢聖。",
    "T02n0100_007:0425a19_11": "謗賢聖故，即是邪見。」",
    "T02n0100_007:0425a20_0": "佛復告聚落主：「設有一人，作是邪見，墮在惡道，入於地獄。",
    "T02n0100_007:0425a21_1": "一切眾生，皆有因緣染污心垢，以是緣故，一切眾生得業結使。",
    "T02n0100_007:0425a22_2": "設有佛出，如來、應、正遍知、阿羅呵、三藐三佛陀，佛以種種因緣呵於殺生、偷盜、邪婬，及妄語等，亦復如是。",
    "T02n0100_007:0425a25_3": "兼讚嘆彼勝法，有決定信解。」",
    "T02n0100_007:0425a25_4": "復白佛言：「我之世尊，真實知見，種種說法，令我得與弟子說如是法，種種因緣呵責殺生，讚嘆不殺生。",
    "T02n0100_007:0425a28_0": "種種因緣讚不妄語、不邪婬、不偷盜。",
    "T02n0100_007:0425a28_1": "我於昔時，已曾殺生、偷盜、邪婬，及妄語等，我以此因緣，常自悔責。",
    "T02n0100_007:0425b01_2": "雖自悔責，而得名為不作罪業。",
    "T02n0100_007:0425b02_3": "是故深自悔責，如是惡業，以懺悔故，皆除疑悔，增進善業。",
    "T02n0100_007:0425b03_4": "更不殺生、偷盜、邪婬，及妄語等，悔責先造，後更不作種種惡業。",
    "T02n0100_007:0425b04_5": "以是之故，心得滿足，而獲解脫，亦能滿足慧解脫。",
    "T02n0100_007:0425b06_0": "心慧滿故，不謗賢聖。",
    "T02n0100_007:0425b06_1": "不謗賢聖故，便得正見。」",
    "T02n0100_007:0425b07_2": "佛告聚落主：「以能修於正見緣故，身壞命終，得向善趣，生于天上。",
    "T02n0100_007:0425b08_3": "以能懺悔正見之故，能淨一切眾生之心，亦能淨於眾生結業煩惱罪垢。",
    "T02n0100_007:0425b10_4": "賢聖弟子得聞此事，即時修學。",
    "T02n0100_007:0425b10_5": "若時及時分，時分中間，中間晝夜已過，如是時中，為殺時多，不殺時多？",
    "T02n0100_007:0425b12_6": "以義推之，殺生時少，不殺時多。",
    "T02n0100_007:0425b13_7": "我於彼時故作殺生，我實不善，所作非理。",
    "T02n0100_007:0425b14_8": "我從今已後，更不復殺。",
    "T02n0100_007:0425b14_9": "我於一切更不生嫌，更不生恨，亦不生嫉，深生歡喜。",
    "T02n0100_007:0425b16_10": "生歡喜故，深生愛樂。",
    "T02n0100_007:0425b16_11": "生愛樂故，深得猗樂。",
    "T02n0100_007:0425b17_12": "深猗樂故，得受於樂。",
    "T02n0100_007:0425b17_13": "以受樂故，其心得定。",
    "T02n0100_007:0425b18_14": "賢聖弟子心得定故，得與慈俱。",
    "T02n0100_007:0425b18_15": "與慈俱故，無怨嫌恨，得於無嫉，其心廣大，志趣弘博，無量無邊。",
    "T02n0100_007:0425b20_16": "善修慈故，於彼東方一切眾生都無怨嫌，南西北方，四維上下，亦復如是，於一切世界普生慈心，作是意解，當修立如是善心，於善中住。」",
    "T02n0100_007:0425b23_17": "爾時，世尊取地少土，置於爪上，問造論姓聚落主言：「大地土多？",
    "T02n0100_007:0425b24_18": "爪上土多？」",
    "T02n0100_007:0425b25_19": "聚落主言：「爪上之土極為尠少，不可方喻。",
    "T02n0100_007:0425b26_20": "大地之土，百分、千分、千億分，不得比喻，共相挍量。」",
    "T02n0100_007:0425b27_21": "佛告聚落主：「所有罪業，如爪上土，大地之土算數譬喻不能量度。」",
    "T02n0100_007:0425b28_22": "聚落主言：「如是，如是。",
    "T02n0100_007:0425b29_23": "惡業挍量，可知如是少業，不能牽人令墮惡道，亦不能住，亦不可計。",
    "T02n0100_007:0425c01_24": "夫行慈者，所得功德，如大地土；殺生之罪，如爪上土。",
    "T02n0100_007:0425c02_25": "悲之功德，如大地土；偷盜之罪，如爪上土。",
    "T02n0100_007:0425c03_26": "喜之功德，如大地土；邪婬之罪，如爪上土。",
    "T02n0100_007:0425c04_27": "捨之功德，如大地土；妄語之罪，如爪上土。」",
    "T02n0100_007:0425c05_28": "如來分別如是法時，造論姓聚落主聞佛所說，遠塵離垢，得法眼清淨，得法證法，見法知法，得法邊際，度諸疑惑，不隨他信，尋得已辦。",
    "T02n0100_007:0425c08_29": "即起離坐，整衣合掌，白佛言：「世尊！",
    "T02n0100_007:0425c09_30": "我已得度！",
    "T02n0100_007:0425c09_31": "我已得度！",
    "T02n0100_007:0425c10_32": "今歸依佛，歸依法僧，為優婆塞，盡其形命，信心清淨。」",
    "T02n0100_007:0425c11_33": "聚落主復白佛言：「世尊！",
    "T02n0100_007:0425c11_34": "譬如為利養故，作於惡罵，日日轉惡，尚失己財，況復得利。",
    "T02n0100_007:0425c13_35": "我亦如是，為得利故，親近愚癡不善尼乾。",
    "T02n0100_007:0425c14_36": "我以狂惑，親近於彼，供養恭敬，我於彼所，不得善利，為其所陷，將墮地獄。",
    "T02n0100_007:0425c15_37": "世尊拔我，得離惡趣，今重歸佛法僧，我盡形壽為優婆塞。",
    "T02n0100_007:0425c17_38": "我先於彼愚癡尼乾所，有信心、愛念、恭敬，悉皆捨棄。",
    "T02n0100_007:0425c18_39": "我今第三亦重歸依佛法僧寶，盡我形壽為優婆塞，不生不信。」",
    "T02n0100_007:0425c19_40": "時，造論姓聚落主聞佛所說，歡喜頂禮而去。",
    "T02n0100_007:0425c21_0": "　動搖及鬪諍　　調馬與惡性",
    "T02n0100_007:0425c22_0": "　頂髮并牟尼　　王髮及驢姓",
    "T02n0100_007:0425c23_0": "　飢饉與種田　　說何論為十",
    "T02n0100_007:0425c24_0": "別譯雜阿含經卷第七"
}