{
    "T24n1458_009:0575a02_0": "根本薩婆多部律攝卷第九",
    "T24n1458_009:0575a04_0": "尊者勝友集",
    "T24n1458_009:0575a05_0": "三藏法師義淨奉　制譯",
    "T24n1458_009:0575a06_0": "◎與未近圓人同讀誦學處第六",
    "T24n1458_009:0575a07_0": "爾時薄伽梵在室羅伐城給孤獨園，時六眾苾芻共未近圓人齊聲讀誦，如婆羅門諠譁雜亂，致招譏損，其事同前。",
    "T24n1458_009:0575a09_1": "由慢法煩惱，制斯學處。",
    "T24n1458_009:0575a11_0": "「若復苾芻，與未近圓人同句讀誦教授法者，波逸底迦。」",
    "T24n1458_009:0575a13_0": "言未近圓人者，除苾芻、苾芻尼，所餘人是。",
    "T24n1458_009:0575a14_0": "言人者，假而非實，由四種義假說為人：謂順世俗故、易為言說故、又聞無人生恐怖故、為陳自他得失事故。",
    "T24n1458_009:0575a16_1": "言同句者，謂同句說、或先句說、或同字說、或先字說。",
    "T24n1458_009:0575a17_2": "句者，所謂一伽他中四分之一，俱時而說，名為同句。",
    "T24n1458_009:0575a18_3": "若阿遮利耶未說之時，弟子在先抄說，是名先句。",
    "T24n1458_009:0575a20_0": "授，謂授與受學之人。",
    "T24n1458_009:0575a20_1": "法，謂十二分教。",
    "T24n1458_009:0575a20_2": "又有說云：「此中法者，謂與毘柰耶相應之法。",
    "T24n1458_009:0575a21_3": "既遮未具，具便非犯。」",
    "T24n1458_009:0575a22_4": "若苾芻於所授人實未近圓作未近圓想疑、或同句或先句、或同字或先字而授說者，得波逸底迦。",
    "T24n1458_009:0575a24_5": "於近圓人作未近圓想疑，得惡作罪。",
    "T24n1458_009:0575a25_6": "或非人、傍生、或狂亂心、或苦受所纏、癡聾盲等，同句說時，咸得惡作。",
    "T24n1458_009:0575a26_7": "以同句等望未圓人，應作四句，隨事應思。",
    "T24n1458_009:0575a27_8": "法作法想疑，如前應說。",
    "T24n1458_009:0575a28_9": "若有俗人為求過失、或偷法心、或無信敬、或無所知、或是外道，以與律教相應之語令彼聽者，彼若聞時，皆得墮罪。",
    "T24n1458_009:0575b02_10": "若賊樂聞為說罪相、或令聽戒經、或在王處、或信敬人、或是首領，並皆非犯。",
    "T24n1458_009:0575b03_11": "有五種人不應為說毘柰耶藏：謂性無所知強生異問、或不為除疑而發於問、或試弄故問、或惱他故問、或求過失故問。",
    "T24n1458_009:0575b06_12": "返上五人為說非犯。",
    "T24n1458_009:0575b07_13": "無犯者，若語吃、若性急言。",
    "T24n1458_009:0575b07_14": "若同誦為正文句、若教授時先告彼言：「汝勿與我同時而說。」",
    "T24n1458_009:0575b09_0": "雖同無犯。",
    "T24n1458_009:0575b09_1": "若未近圓作近圓想及在後說想并非法想，並皆無犯。",
    "T24n1458_009:0575b10_2": "因授法言，次明授受行法。",
    "T24n1458_009:0575b11_3": "四威儀中，皆得授與。",
    "T24n1458_009:0575b11_4": "其受法者具三威儀，為敬法故，不應眠受。",
    "T24n1458_009:0575b12_5": "弟子之法，若老、若少，到彼師所合掌鞫躬，亦申請問：「四大安不？」",
    "T24n1458_009:0575b13_6": "應生敬仰，直心無諂，請決所疑一心善領，不令忘失。",
    "T24n1458_009:0575b15_7": "若無疑者如常受法，禮足而退。",
    "T24n1458_009:0575b15_8": "若師出行隨後而去、若師坐者自應蹲踞、或處卑座。",
    "T24n1458_009:0575b17_9": "其師亦應敬彼學徒，勿生輕蔑，虛心授與，於法無悋，善領善答，有忍有悲，無懷恚恨，令受業者情無疲惱。",
    "T24n1458_009:0575b19_10": "常給侍者應數教授，性愚鈍者亦應偏教，若作吟詠之聲而授法者，得惡作罪。",
    "T24n1458_009:0575b21_11": "若說法時，或為讚歎，於隱屏處作吟諷聲誦經非犯。",
    "T24n1458_009:0575b22_12": "不應讀誦外書典籍，若為降伏異道，自知有力，日作三時，兩分勝時應學佛法，一分下時應習外典。",
    "T24n1458_009:0575b24_13": "不計年月以為三分。",
    "T24n1458_009:0575b25_14": "夜亦三時，初後習定誦經，中間繫心寢息。",
    "T24n1458_009:0575b26_15": "若作婆羅門誦書節段音韻而讀誦者，得越法罪。",
    "T24n1458_009:0575b27_16": "若方言、若國法隨時吟詠為唱導者，斯亦無犯。",
    "T24n1458_009:0575b28_17": "苾芻尼律亦應習學。",
    "T24n1458_009:0575b28_18": "尼來請學如法教示，若有疑問善為開釋。",
    "T24n1458_009:0575b29_19": "若講誦時忘其因緣所在方處者，於六大城隨一應說。",
    "T24n1458_009:0575c01_20": "若忘國王并大施主及鄔波斯迦名者，應隨意稱：勝光大王、給孤獨長者、毘舍佉鄔波斯迦。",
    "T24n1458_009:0575c03_21": "若論昔日本起因緣者，國云：「婆羅痆斯。」",
    "T24n1458_009:0575c04_22": "王名：「梵摩達多。」",
    "T24n1458_009:0575c05_23": "長者云：「珊陀那。」",
    "T24n1458_009:0575c05_24": "鄔波斯迦云：「鄔褒灑陀。」",
    "T24n1458_009:0575c06_25": "又苾芻住處常於月八日及十四日，至小食時鳴健稚集大眾，設香華聽經法。",
    "T24n1458_009:0575c07_26": "有外道來應設方便令彼出去，應請耆宿情存虔敬善威儀者宣說聖言，不應求利以為活命，得惡作罪。",
    "T24n1458_009:0575c10_27": "若說非法，上座應遮。",
    "T24n1458_009:0575c10_28": "又說法人不應多領門徒以為侍從，彼自隨行者無犯。",
    "T24n1458_009:0575c11_29": "既至彼已，踞師子座下埀雙足，若讀經者前置高案，用承經典，嚴設香華。",
    "T24n1458_009:0575c13_30": "說法之師，若他不請輒為人說，得越法罪。",
    "T24n1458_009:0575c15_0": "向未近圓人說他麁罪學處第七",
    "T24n1458_009:0575c16_0": "佛在室羅伐城給孤獨園，時六眾苾芻中有一年老苾芻，犯僧伽伐尸沙罪。",
    "T24n1458_009:0575c17_1": "餘苾芻知，向未近圓人說，令彼老少共相輕賤。",
    "T24n1458_009:0575c18_2": "此由未近圓事不忍煩惱，制斯學處。",
    "T24n1458_009:0575c20_0": "「若復苾芻，知他苾芻有麁惡罪，向未近圓人說，除眾羯磨，波逸底迦。」",
    "T24n1458_009:0575c22_0": "未近圓人者，如上說。",
    "T24n1458_009:0575c22_1": "言麁罪者，謂初二部及彼方便。",
    "T24n1458_009:0575c23_2": "此中意顯與婬相應自性方便，是雜染故，名為麁惡。",
    "T24n1458_009:0575c24_3": "除眾羯磨者，因廣額苾芻、松樹苾芻尼故，世尊制令與羯磨法，告諸俗眾。",
    "T24n1458_009:0575c26_0": "先問誰能，次作白二羯磨差遣，既得法已，方聽告語。",
    "T24n1458_009:0575c27_1": "若怖畏彼獨一不能者，應作單白合眾共告，由於一人易為害故。",
    "T24n1458_009:0575c28_2": "所以須告眾人知者，為遮損減三寶故、為遮破戒惡黨增故、令棄惡友近善友故、又為將護眾人心故、勿彼總謂同惡行故、亦勿總謂諸苾芻等多犯戒行相覆蓋故、又勿令其於白衣舍因斯更作無益事故。",
    "T24n1458_009:0576a04_3": "若苾芻於彼俗家，他先不知苾芻麁惡罪，為不知想疑，以苾芻麁惡罪而告語者，得波逸底迦。",
    "T24n1458_009:0576a06_4": "他若先知，為不知想疑而語他者，得惡作罪。",
    "T24n1458_009:0576a07_5": "此據得法而為其四，若未得法望知不知亦為其四，得罪同前。",
    "T24n1458_009:0576a08_6": "除與婬欲相應之罪，以餘犯事及壞見等而告語他、或於自身有麁惡罪向未近圓說、或告他時他不領解、或向苾芻尼說己麁罪者，咸得惡作。",
    "T24n1458_009:0576a12_7": "麁罪麁罪想等六句，如前應說。",
    "T24n1458_009:0576a12_8": "雖得眾法，於已知人有私忿心而向說者，亦得惡作罪。",
    "T24n1458_009:0576a14_9": "由此應知，出家之人所有言說，皆為利益，不應私忿道說於他。",
    "T24n1458_009:0576a15_10": "無犯者，謂遍城邑聚落之內，並悉知聞。",
    "T24n1458_009:0576a16_11": "若他不知作已知想、或見諦人說他，無犯。",
    "T24n1458_009:0576a18_0": "實得上人法向未近圓人說學處第八",
    "T24n1458_009:0576a19_0": "佛在薜舍離城跋寠末底河側，有諸苾芻先所未得而今得之，以上人法向未近圓者說。",
    "T24n1458_009:0576a21_1": "其事同前，由求利煩惱，制斯學處。",
    "T24n1458_009:0576a22_0": "「若復苾芻，實得上人法，向未近圓人說者，波逸底迦。」",
    "T24n1458_009:0576a24_0": "上人法者，義如上說。",
    "T24n1458_009:0576a24_1": "於中別者，虛實重輕有差別故，前是吐羅，此得惡作；前是惡作，此還惡作。",
    "T24n1458_009:0576a26_2": "此中犯者，謂實得上人法，向未近圓人說言我得，得波逸底迦。",
    "T24n1458_009:0576a27_3": "若對非人及癲狂等，并先犯等而向說者，得惡作罪。",
    "T24n1458_009:0576a28_4": "或為書印，得惡作罪。",
    "T24n1458_009:0576a29_5": "若苾芻手中執果，他有問言：「仁獲果耶？」",
    "T24n1458_009:0576b01_6": "意在此果，答言：「得。」",
    "T24n1458_009:0576b01_7": "者，得惡作罪。",
    "T24n1458_009:0576b01_8": "意在聖果，答言：「得。」",
    "T24n1458_009:0576b02_9": "者，得波逸底迦。",
    "T24n1458_009:0576b02_10": "若對俗人現神通者，得惡作罪。",
    "T24n1458_009:0576b03_11": "若苾芻尼對大師前現神變者，亦得惡作。",
    "T24n1458_009:0576b04_12": "無犯者，為顯聖教現希有事，自陳己德、或欲令彼所化有情心調伏故，雖說無罪。",
    "T24n1458_009:0576b07_0": "謗迴眾利物學處第九",
    "T24n1458_009:0576b08_0": "佛在王舍城，時實力子為眾營務三衣破壞，世尊因聽羯磨與衣。",
    "T24n1458_009:0576b09_1": "時蜜呾羅、步弭迦二人，宿世已來，與實力子常有怨嫌，遂便惱謗。",
    "T24n1458_009:0576b10_2": "諸苾芻眾因起諍事不忍煩惱，制斯學處。",
    "T24n1458_009:0576b12_0": "「若復苾芻，先同心許後作是說：『諸具壽以僧利物隨親厚處迴與別人。』",
    "T24n1458_009:0576b13_1": "者，波逸底迦。」",
    "T24n1458_009:0576b14_0": "言先同心許者，謂己情和同所作事。",
    "T24n1458_009:0576b14_1": "隨親厚者，謂阿遮利耶、鄔波馱耶、共住門人。",
    "T24n1458_009:0576b15_2": "利物者，衣也，據緣起說；通言利物，亦攝於食。",
    "T24n1458_009:0576b16_3": "與者，謂不與眾與餘別人。",
    "T24n1458_009:0576b17_4": "此中犯者，不迴不迴想疑，波逸底迦。",
    "T24n1458_009:0576b18_5": "迴作不迴想疑，得惡作罪。",
    "T24n1458_009:0576b18_6": "無犯者，迴及不迴而作迴想。",
    "T24n1458_009:0576b20_0": "輕呵戒學處第十",
    "T24n1458_009:0576b21_0": "佛在室羅伐城給孤獨園，時六眾苾芻半月半月聽波羅底木叉，聞說波羅市迦時默然而住，聞說僧伽伐尸沙等便生不忍，出言輕毀。",
    "T24n1458_009:0576b24_1": "因波羅底木叉事慢法煩惱，制斯學處。",
    "T24n1458_009:0576b25_0": "「若復苾芻，半月半月說戒經時，作如是語：『具壽！",
    "T24n1458_009:0576b26_1": "何用說此小隨小學處為？",
    "T24n1458_009:0576b26_2": "說是戒時，令諸苾芻心生惡作惱悔懷憂。』",
    "T24n1458_009:0576b27_3": "若作如是輕呵戒者，波逸底迦。」",
    "T24n1458_009:0576b28_4": "言半月者，謂半月半月也。",
    "T24n1458_009:0576b28_5": "說戒經時者，謂從四波羅市迦，終至七滅諍法，亦是總攝諸事及雜碎等所有學處。",
    "T24n1458_009:0576c01_6": "言何用者，是輕呵相，由數犯罪，聞說罪時情生不喜，遂即輕呵。",
    "T24n1458_009:0576c03_7": "言小隨小者，謂下三部。",
    "T24n1458_009:0576c03_8": "言學處者，謂是三學所住之處，名為學處。",
    "T24n1458_009:0576c04_9": "心生惡作者，於愛非愛、應作不作，心生悔恨，名為惡作。",
    "T24n1458_009:0576c05_10": "由惡作故熱惱害心，名為惱悔。",
    "T24n1458_009:0576c06_11": "情生憂慼，故曰懷憂。",
    "T24n1458_009:0576c07_12": "作是呵時，便得墮罪。",
    "T24n1458_009:0576c07_13": "若於十七事、尼陀那、目得迦處、增五、增六、增十六、摩納毘迦處，及於餘經與毘柰耶相應之事而輕呵者，皆波逸底迦。",
    "T24n1458_009:0576c10_14": "若不與此毘柰耶相應經教而輕呵者，得惡作罪。",
    "T24n1458_009:0576c11_15": "若令苾芻尼等生惡作者，並得惡作。",
    "T24n1458_009:0576c12_16": "知他實無惡作等事，作無惡作等想疑，六句咸皆有犯。",
    "T24n1458_009:0576c13_17": "無犯者，據自實心發言陳說。",
    "T24n1458_009:0576c14_18": "◎第二攝頌曰：　種子輕惱教，　　安床草蓐牽，　強住脫脚床，　　澆草應三二。",
    "T24n1458_009:0576c18_0": "壞生種學處第十一",
    "T24n1458_009:0576c19_0": "佛在室羅伐城給孤獨園，時有苾芻先是工師，為造寺故遂便斬伐近天神堂形勝大樹。",
    "T24n1458_009:0576c21_0": "時樹天神即於其夜詣世尊所，具陳上事。",
    "T24n1458_009:0576c21_1": "世尊知時安慰神已，告諸苾芻：「汝等不應斫伐樹木。",
    "T24n1458_009:0576c23_2": "若營事苾芻須伐樹時，去七八日，應於樹下作曼荼羅、讀誦三啟經，次應為作布施呪願。",
    "T24n1458_009:0576c25_3": "又說十不善道是墜落因，修十善業獲解脫果。",
    "T24n1458_009:0576c26_4": "復應告曰：『此樹若有天神居者，應向餘處，今為僧伽所須、或作窣覩波。』",
    "T24n1458_009:0576c27_5": "作此告已，方可伐之。",
    "T24n1458_009:0576c28_6": "若有異相現者，更應為讚陀那功德毀慳悋業，仍現變怪更不得伐。」",
    "T24n1458_009:0576c29_7": "又六眾苾芻手自誅伐草木，外道俗人見生譏嫌，無悲愍心損生住宅。",
    "T24n1458_009:0577a02_8": "因種子及鬼神村事以譏嫌，無悲煩惱，制斯學處。",
    "T24n1458_009:0577a04_0": "「若復苾芻，自壞種子有情村，及令他壞者，波逸底迦。」",
    "T24n1458_009:0577a06_0": "言種子村者，種子之村，名種子村，村是聚義。",
    "T24n1458_009:0577a07_0": "種子不同有其五種：一者根種，謂香附子及薑芋等，因根生故。",
    "T24n1458_009:0577a08_1": "二者莖種，謂菩提樹及石榴等，因莖生故。",
    "T24n1458_009:0577a09_2": "三者節種，謂甘蔗竹等，因節生故。",
    "T24n1458_009:0577a10_3": "四者開裂種，謂桃杏豆等，種子開裂芽乃生故。",
    "T24n1458_009:0577a11_4": "五者異子種，謂穀麥等異類諸子是也。",
    "T24n1458_009:0577a12_5": "又釋，穀麥等亦因開裂方乃生芽，是開裂種攝。",
    "T24n1458_009:0577a13_6": "其異子種者，如因牛角能生荻等、或因羊毛而生青稊，於牛糞聚生青蓮華，從異類生，名異子種；或云子子種，從子生故。",
    "T24n1458_009:0577a15_7": "言有情村者，謂是林薄諸有鬼神鳥獸等稟生命者託之而住，猶若人村。",
    "T24n1458_009:0577a17_8": "言有情者，謂諸禽獸、蚊虻、蛇蠍及蜂蟻等。",
    "T24n1458_009:0577a18_9": "言及令他壞者，壞是抝拉拔掘斬截摧傷之總名也。",
    "T24n1458_009:0577a19_10": "若苾芻於諸種子及生草木，有種子生草木想或復生疑，而以刀爪及持甎石、水火、杵木、灰汁、沸湯、或是水生出令乾死、或牽柴所損、或經行處以足踏傷，隨以何緣、或自或他，故為壞損者，皆得本罪。",
    "T24n1458_009:0577a24_11": "若不傷者，得惡作罪。",
    "T24n1458_009:0577a24_12": "若於前境別別損壞，隨有所損，皆得墮罪；於多方便皆得惡作。",
    "T24n1458_009:0577a26_13": "若以一方便壞多種者，得一惡作、得多本罪。",
    "T24n1458_009:0577a27_14": "若多方便損一種者，翻上應知。",
    "T24n1458_009:0577a27_15": "於餘學處望境望心論因果罪，准此應說。",
    "T24n1458_009:0577a28_16": "若樹葉新生及皴朽皮、若華已開、或萎黃葉、或成熟果，損落此者，皆得惡作。",
    "T24n1458_009:0577b01_17": "若活根、若青葉、若生皮、華未開果未熟者，皆得本罪。",
    "T24n1458_009:0577b02_18": "若青苔浮萍等水中搖動，咸得惡作；舉出水時，便得本罪。",
    "T24n1458_009:0577b03_19": "若地甎石有綠苔生蛇蓋菌等而損壞者、或竿笐瓶衣生白醭而受用損動者，咸得惡作。",
    "T24n1458_009:0577b06_20": "令他拂淨者，無犯。",
    "T24n1458_009:0577b06_21": "諸有情村有生命居者，隨損得罪。",
    "T24n1458_009:0577b07_22": "窠未生卵、或時毈壞，除者無犯。",
    "T24n1458_009:0577b08_0": "若欲移諸生命者，應極詳審勿令傷損。",
    "T24n1458_009:0577b08_1": "若行動時，及有牽曳、傾瀉湯水并灑掃時無損害心，雖損無犯。",
    "T24n1458_009:0577b10_2": "然諸根種及以果菜，應合淨者，先作淨已後方食用。",
    "T24n1458_009:0577b11_3": "淨法有五種：火淨、刀淨、蔫淨、鳥淨、爪淨。",
    "T24n1458_009:0577b12_4": "又有五淨：墮破淨、拔出淨、捩斷淨、擘破淨、非種淨。",
    "T24n1458_009:0577b13_5": "若蒲萄瓜果總為一聚，於三四處以火拄之，此便為淨。",
    "T24n1458_009:0577b14_6": "若刀爪，一一皆須別淨。",
    "T24n1458_009:0577b15_7": "又生種中但有損者，此即是淨。",
    "T24n1458_009:0577b15_8": "然於種中有不熟種，被蒸煮已食皆非犯。",
    "T24n1458_009:0577b16_9": "若苾芻自將刀等而作淨者，食時無犯，不淨得墮罪。",
    "T24n1458_009:0577b18_10": "若以火淨，有自煮過。",
    "T24n1458_009:0577b18_11": "然於不淨地中，又有內煮，並不應食。",
    "T24n1458_009:0577b19_12": "使他淨時，內煮同自。",
    "T24n1458_009:0577b19_13": "若涉險途無未近圓者，及飢儉世，不淨非犯。",
    "T24n1458_009:0577b21_0": "嫌毀輕賤學處第十二",
    "T24n1458_009:0577b22_0": "佛在王舍城，時實力子大眾差分臥具并知食次，時蜜[口*(臼/工)]羅、步弭迦兄弟二人數行誹謗。",
    "T24n1458_009:0577b24_0": "雖知大眾秉法呵責，仍猶對面輕毀，又作方便譏刺之言。",
    "T24n1458_009:0577b25_1": "由輕毀事，輕毀煩惱，制斯學處。",
    "T24n1458_009:0577b27_0": "「若復苾芻，嫌毀輕賤苾芻者，波逸底迦。」",
    "T24n1458_009:0577b27_1": "言嫌毀者，謂毀謗他，或時對面、或在私屏。",
    "T24n1458_009:0577b28_2": "此中對面生過者，若有苾芻被眾差已，輒於其人為嫌毀者，應作白四呵責。",
    "T24n1458_009:0577c01_3": "既得法已，於彼十二種人被眾差者，若對若背為嫌毀者，咸得墮罪。",
    "T24n1458_009:0577c03_4": "若眾未作呵責法時，為輕毀者但得惡作。",
    "T24n1458_009:0577c04_5": "若於惡人作惡人想而嫌毀者，無犯。",
    "T24n1458_009:0577c04_6": "若惡人作非惡人想疑，對面嫌毀者，得突色訖里多罪。",
    "T24n1458_009:0577c06_7": "若於善人作善人想疑，嫌毀者，得波逸底迦。",
    "T24n1458_009:0577c07_8": "善人惡人想者，無犯。",
    "T24n1458_009:0577c07_9": "若託傍生而興譏謗、或對不解方言者，有人無人想、或復翻此、或所對境無清淨苾芻者，皆惡作罪。",
    "T24n1458_009:0577c10_0": "違惱言教學處第十三",
    "T24n1458_009:0577c11_0": "佛在憍閃毘國瞿師羅園，時闡陀苾芻既犯罪已，諸苾芻勸令改悔，便說異言惱亂於眾。",
    "T24n1458_009:0577c13_0": "苾芻應正教誨作白四羯磨呵責。",
    "T24n1458_009:0577c13_1": "若默而惱者，亦秉法呵責。",
    "T24n1458_009:0577c14_2": "雖得眾法仍不改者，若語若默、或兩俱為，由違惱事輕毀煩惱，制斯學處。",
    "T24n1458_009:0577c16_3": "「若復苾芻，違惱言教者，波逸底迦。」",
    "T24n1458_009:0577c16_4": "言違惱言教者，謂諸苾芻如法教時，此是應作、此不應作，既聞語已遂便違教，出不忍言、或時默然而不應答。",
    "T24n1458_009:0577c19_5": "如有苾芻問苾芻言：「爾見如是相貌苾芻及俗男女不？」",
    "T24n1458_009:0577c20_6": "便作惱心而答之曰：「如此之人我不曾見，但見兩脚從此而去。」",
    "T24n1458_009:0577c21_7": "或時默惱，皆得墮罪。",
    "T24n1458_009:0577c22_8": "如是乃至片有惱心，詭誑異說、或時默然，若對僧伽及清淨苾芻違惱教時，咸得墮罪。",
    "T24n1458_009:0577c24_9": "或他問時先語後默者，得惡作罪。",
    "T24n1458_009:0577c25_10": "若於僧伽及尊重類稱理之教，垢心違惱亦得墮罪。",
    "T24n1458_009:0577c26_11": "非稱理教作違惱言，得惡作罪。",
    "T24n1458_009:0577c27_0": "僧伽教勅遣作此事為彼事者，亦得墮罪。",
    "T24n1458_009:0577c27_1": "於稱理教稱理想疑，違皆墮罪。",
    "T24n1458_009:0577c28_2": "不稱理教作稱理想疑，得惡作。",
    "T24n1458_009:0577c29_3": "若稱理教作不稱理想，雖違無犯。",
    "T24n1458_009:0578a01_4": "若對不解語人而違惱者，亦惡作罪。",
    "T24n1458_009:0578a01_5": "若違惱賊教者，得惡作罪。",
    "T24n1458_009:0578a02_6": "如賊遣苾芻於阿蘭若為我作食。",
    "T24n1458_009:0578a03_7": "佛言：「應可為辦。",
    "T24n1458_009:0578a03_8": "若不能者移處去。",
    "T24n1458_009:0578a04_9": "若住者得惡作。」",
    "T24n1458_009:0578a04_10": "有教須違，謂非理虛誑所有言說。",
    "T24n1458_009:0578a05_11": "有教須為捨受，謂彼非理帶瞋而言。",
    "T24n1458_009:0578a06_0": "有教應反開悟，謂非理不瞋言。",
    "T24n1458_009:0578a06_1": "有教當如說行，謂有犯令悔言。",
    "T24n1458_009:0578a07_2": "有教須順從，謂令持戒言。",
    "T24n1458_009:0578a08_3": "若差知眾事，以垢惡心，應作不作、不應作而作，皆得墮罪。",
    "T24n1458_009:0578a09_4": "若無垢心，得惡作罪。",
    "T24n1458_009:0578a09_5": "若口雖不語身惱他時，遣去不去、不遣去而去、喚來不來、不喚而來，有垢心無垢心，並同前墮罪，及以惡作。",
    "T24n1458_009:0578a12_6": "不犯者，若苾芻見有獵人逐麞鹿等，從邊走過，彼來問時應作是語：「時寒可應向火、毒熱可飲冷水。」",
    "T24n1458_009:0578a14_7": "若問不休，應自看指甲而報彼云：「諾佉鉢奢弭。」",
    "T24n1458_009:0578a15_8": "或看太虛而報彼云：「納婆鉢奢弭。」",
    "T24n1458_009:0578a16_9": "或於四方周遍觀已，作如是念：「一切諸行皆無有我亦無有情。」",
    "T24n1458_009:0578a17_10": "然後報云：「我實不見有一有情。」",
    "T24n1458_009:0578a18_11": "此皆無犯。",
    "T24n1458_009:0578a18_12": "若口有病含藥不言者無犯。",
    "T24n1458_009:0578a20_0": "不舉敷具學處第十四",
    "T24n1458_009:0578a21_0": "佛在室羅伐城給孤獨園，時諸苾芻在空露地安僧敷具，棄而出去。",
    "T24n1458_009:0578a22_1": "是時世尊見天欲雨手自舉置，因臥具事由輕心不取舉煩惱，制斯學處。",
    "T24n1458_009:0578a25_0": "「若復苾芻，於露地處安僧敷具及諸床座，去時不自舉、不教人舉，若有苾芻不囑授，除餘緣故，波逸底迦。」",
    "T24n1458_009:0578a28_0": "言僧伽者，有六種僧伽：一、四人僧伽；二、過此僧伽；三、現前僧伽；四、四方僧伽；五、主僧伽；六、客僧伽。",
    "T24n1458_009:0578b01_1": "此中僧伽謂四方僧伽。",
    "T24n1458_009:0578b01_2": "言敷具者，謂床座被褥枕囊小褥等。",
    "T24n1458_009:0578b02_3": "言床座者，謂除非法高大床座，此非苾芻所應受用。",
    "T24n1458_009:0578b03_4": "若坐臥者，得惡作罪。",
    "T24n1458_009:0578b04_5": "若俗人舍，為愍施主坐臥無犯。",
    "T24n1458_009:0578b04_6": "床有多種：謂鏇脚小床、踞坐繩床、眠臥繩床。",
    "T24n1458_009:0578b05_7": "褥謂臥褥，長四肘闊二肘，四邊縫合貯以毛絮。",
    "T24n1458_009:0578b06_8": "毛謂羊毛。",
    "T24n1458_009:0578b07_9": "絮謂木綿、荻苔、劫貝、蒲薹、雜絮并故破物、或糞掃衣，以如是物內在褥中，拍令平正，於中橫竪以線交絡，勿使綿絮聚在一邊。",
    "T24n1458_009:0578b10_10": "或扜毛為褥，復安表裏。",
    "T24n1458_009:0578b10_11": "被謂臥物。",
    "T24n1458_009:0578b10_12": "枕謂偃枕。",
    "T24n1458_009:0578b11_13": "因諸苾芻食不消故，世尊由此開許枕囊。",
    "T24n1458_009:0578b12_14": "言小褥者，即坐褥也。",
    "T24n1458_009:0578b12_15": "空露處者，無蔭庇處。",
    "T24n1458_009:0578b13_16": "言不囑授者，若有苾芻，應囑授安敷具處；若無苾芻，應告求寂。",
    "T24n1458_009:0578b14_17": "此若無者囑近施主，無施主者應觀四方，密藏戶鑰方隨意去。",
    "T24n1458_009:0578b15_18": "若於路中逢苾芻者，應須指的告戶鑰處。",
    "T24n1458_009:0578b16_19": "言囑授者，有其五事，告彼人曰：「具壽！",
    "T24n1458_009:0578b17_20": "此是住房、此房可觀察、此是敷具應可掌持、此是戶鑰。」",
    "T24n1458_009:0578b18_21": "有五種人不堪囑授，謂無慚愧、有讐隙、年衰老、身帶病，及未圓人。",
    "T24n1458_009:0578b20_22": "言餘緣者，謂是命難及淨行難。",
    "T24n1458_009:0578b21_23": "此中犯者，謂於露地置僧敷具、或為他緣、或輕慢心、或由忘念捨之而去，乃至未過勢分，得惡作罪。",
    "T24n1458_009:0578b23_24": "若過四十九尋，便得墮罪。",
    "T24n1458_009:0578b23_25": "若初去時忘、中路方憶者，應心念口言：「如此之事我更不為。」",
    "T24n1458_009:0578b25_26": "凡是不應作事慢心而為，得惡作罪者，犯時皆須心念口言，作如是說：「如此之事我更不為。」",
    "T24n1458_009:0578b27_27": "又念：「寺中同梵行者，見我出行亦應為舉。」",
    "T24n1458_009:0578b28_28": "若於路中見苾芻來，應慇懃囑請。",
    "T24n1458_009:0578b29_29": "若苾芻路中許他為舉，來至寺內初夜不舉，乃至明相出不損而舉，得惡作罪；若損而舉者，便得墮罪。",
    "T24n1458_009:0578c02_30": "損壞有二：一、風壞，謂風吹令卷。",
    "T24n1458_009:0578c03_31": "二、雨壞，若表裏濕徹。",
    "T24n1458_009:0578c03_32": "此據憶而不舉，若忘念者但得惡作。",
    "T24n1458_009:0578c04_33": "若諸敷具是不淨物，謂駝牛鹿毛間雜羊毛經緯相兼、或木床過佛八指、或寶莊嚴、或先犯等人及苾芻尼物、或非寺內謂在餘沙門婆羅門處，設居寺內、或是己物、或別人物，若不舉者，咸得惡作。",
    "T24n1458_009:0578c08_34": "於一床座二人共坐，在後起者應舉；同時而起，小者應舉；若同夏者應共舉之。",
    "T24n1458_009:0578c10_35": "境想六句，初重次輕，後二無犯。",
    "T24n1458_009:0578c11_36": "用僧敷具所有行法，今次當說。",
    "T24n1458_009:0578c11_37": "若諸敷具與毒物相雜、或脂油等之所霑污，不應受用。",
    "T24n1458_009:0578c13_38": "若不能防護無儭物者，不應與敷具。",
    "T24n1458_009:0578c14_0": "於諸敷具有水火等八難事至及猛獸等緣，咸須囑授而去；若難緣近者棄去無犯。",
    "T24n1458_009:0578c15_1": "若有彫彩雜色莊畫敷褥，僧伽應畜，別人不應畜。",
    "T24n1458_009:0578c17_2": "若有施主設供之時遣令坐者，愍施主故，暫坐非犯。",
    "T24n1458_009:0578c18_3": "凡彩畫物若無儭替，不應坐臥；若多損壞坐亦無犯。",
    "T24n1458_009:0578c19_4": "但是僧伽被褥衣服，不應在空露處披臥、或胃雨住、或出外遊行，亦不應急走，及洗染衣并熏鉢等。",
    "T24n1458_009:0578c21_5": "諸餘作務不往大小行室、不向食厨，不應露體輒便披著，應加襯替徐徐受用。",
    "T24n1458_009:0578c23_6": "於五處存意勿使損傷：或牽、或推、或烟、或塵、或垢。",
    "T24n1458_009:0578c24_7": "凡是僧伽所有衣服，不將餘物而襯替者，不合受用。",
    "T24n1458_009:0578c25_8": "其所替物、或兩重或多重，亦非疎破。",
    "T24n1458_009:0578c26_9": "若有不淨霑污，尋即應洗。",
    "T24n1458_009:0578c27_10": "苾芻癩病，應住下房，與下敷具，不能自濟給供侍人。",
    "T24n1458_009:0578c28_11": "若用僧伽敷具有損壞者，不應默然捨不料理。",
    "T24n1458_009:0578c29_12": "有破穿處，應須縫補。",
    "T24n1458_009:0578c29_13": "若斷壞者，應為連接。",
    "T24n1458_009:0579a01_14": "若不堪修補者，用充燈炷、或為拂掃、或斬為泥及和牛糞，用塗牆壁、或填孔隙，令施福增。",
    "T24n1458_009:0579a03_15": "門人弟子每於月八日、十五日、二十三日、月盡日，應觀師主臥具拂拭曬曝。",
    "T24n1458_009:0579a05_16": "若不為者，咸得惡作。",
    "T24n1458_009:0579a05_17": "若無門徒自須料理。",
    "T24n1458_009:0579a06_18": "有賊等怖，僧伽衣物不應輕棄，堪受用物應持將去，持者自用。",
    "T24n1458_009:0579a07_19": "若後怖除，應還本處，敷臥具處先灑次掃，令其淨潔，復以故衣更須拂拭，先安席已，方置氈褥氍毺等物，應用敷座及敷經行，應數補洗，為護經行物故。",
    "T24n1458_009:0579a10_20": "修定苾芻其足三日一度塗油。",
    "T24n1458_009:0579a11_21": "少年苾芻染衣之時，坐眾枯座。",
    "T24n1458_009:0579a12_22": "老者來至不應令起，恐廢事故。",
    "T24n1458_009:0579a13_0": "又眾食處他人先至，已坐受食不應令起，下至請鹽及取草葉，即名受食。",
    "T24n1458_009:0579a14_1": "亦復不應非其坐次輒便受食，若客創至不應准其大小，令主人起而論次第。",
    "T24n1458_009:0579a16_2": "若於坐處起經行時，應以僧脚崎、或將偃帶而記其處。",
    "T24n1458_009:0579a17_3": "僧伽所有編織坐床，求寂不應輒坐，以物覆者聽；若善用心無覆應坐。",
    "T24n1458_009:0579a19_4": "凡聽法時，苾芻尼來編織坐床，亦不令坐；若離欲者，夜聽法時應與令坐。",
    "T24n1458_009:0579a20_5": "諸苾芻夜聽法時，不應與尼及俗人、求寂同一氈席相近而坐，授學之人亦不同座，有難緣者非犯。",
    "T24n1458_009:0579a23_6": "無夏苾芻不應共三夏者同座而坐，一夏者不與四夏者同座。",
    "T24n1458_009:0579a24_7": "若二夏已去共大三夏者皆得同座。",
    "T24n1458_009:0579a25_8": "若白衣舍處所迮時，雖鄔波馱耶同座非犯，於一床上乃至三人亦聽同坐。",
    "T24n1458_009:0579a27_9": "若大木枯聽二人同座，小方座者但一人坐。",
    "T24n1458_009:0579a28_10": "在道路行借得臥具，咸應均分，理無獨用。",
    "T24n1458_009:0579a29_11": "若多得者別別與之。",
    "T24n1458_009:0579a29_12": "若一被者，隨彼眠人普皆通覆。",
    "T24n1458_009:0579b01_13": "施主被帔意為多人，不應獨披經行；若是私衣披行無犯。",
    "T24n1458_009:0579b02_14": "不應一床二人同臥，有慚愧者無犯。",
    "T24n1458_009:0579b03_15": "若在行途得大床大帔，中間衣隔同臥非犯。",
    "T24n1458_009:0579b04_16": "不重壘木枯而坐。",
    "T24n1458_009:0579b04_17": "若有施主以衣物布地，延請法眾願為蹈者，苾芻應生愍念起無常想蹈之無犯，為令外道生信敬故。",
    "T24n1458_009:0579b07_18": "若有施主，為請眾僧須席褥時，眾物應借。",
    "T24n1458_009:0579b08_19": "若自送來者善，若不爾者應鳴健稚，令門徒等更相率勵往彼取之。",
    "T24n1458_009:0579b09_20": "若施主自有私緣借褥席者，亦應與之。",
    "T24n1458_009:0579b10_21": "令一苾芻隨去守護，應在一邊自為念誦。",
    "T24n1458_009:0579b11_22": "若事了後應令送歸，有油膩污應澡豆洗，不淨污者應用土洗。",
    "T24n1458_009:0579b12_23": "在空露處聽法之時，若天雨者不應棄座而去，同座之人應共收舉。",
    "T24n1458_009:0579b14_24": "師子座上以寶莊嚴、或俗人衣持用敷設，作無常想，應坐非犯。",
    "T24n1458_009:0579b15_25": "於蘭若中信心施主為苾芻故造立寺舍，若須臥具應暫與之。",
    "T24n1458_009:0579b17_26": "若持送時遇天雨者，應安樹下以故衣覆；設會既了不肯還者，應強奪取，勿令散失。",
    "T24n1458_009:0579b19_27": "若於露處安瞻部光像，若逢天雨無未圓人，作大師心，宜應擎入。",
    "T24n1458_009:0579b20_28": "若軌範師、或親教師，晝日林中靜心住處，若有坐枯應為持返。",
    "T24n1458_009:0579b22_29": "若師自灑掃或縫衣時，應前白言：「尊勿自勞，我當代作。」",
    "T24n1458_009:0579b23_30": "若師自求福樂為先首、或眾差遣作縫衣人，不代無過。",
    "T24n1458_009:0579b24_31": "若苾芻習誦經時，應離聞處溫理舊業，勿惱傍人。",
    "T24n1458_009:0579b25_32": "若斷惑習定者，既受教法，隨於一處靜意而思。",
    "T24n1458_009:0579b26_33": "若有俗人來請食者，應鳴健稚知時早去，隨自門徒應須檢察，眾首上座問客苾芻：「同去食不？",
    "T24n1458_009:0579b28_34": "所有房門並牢閉不？」",
    "T24n1458_009:0579b29_35": "苾芻無事不應斷食，若輒斷者得惡作罪。",
    "T24n1458_009:0579c01_36": "若將眾僧座物往食處者，可置牆邊、或安樹下，令人守護，事了持歸。",
    "T24n1458_009:0579c02_37": "俗人借座，送至寺中不相報知遂捨去者，苾芻若見應即內之，若不能者報授事人。",
    "T24n1458_009:0579c04_38": "或時露處多曬臥具，難緣若，來應鳴健稚眾共收舉。",
    "T24n1458_009:0579c06_0": "苾芻若見火燒寺時，先出自己所有衣鉢，其次當出常住貲財，令無力人一處看守。",
    "T24n1458_009:0579c07_1": "其火若盛不應輒入，大水來漂亦應准此。",
    "T24n1458_009:0579c08_2": "由失自財交有廢闕，設損眾物不同斯苦。",
    "T24n1458_009:0579c09_3": "如上所制，違不行者並得惡作。",
    "T24n1458_009:0579c11_0": "不舉草敷具學處第十五",
    "T24n1458_009:0579c12_0": "佛在室羅伐城給孤獨園，時南方有二苾芻，來至寺中敷草臥具，去不收舉，致損房舍。",
    "T24n1458_009:0579c13_1": "事惱同前，制斯學處。",
    "T24n1458_009:0579c15_0": "「若復苾芻，於僧房內，若草、若葉，自敷、教人敷，去時不自舉、不教人舉，若有苾芻不囑授，除餘緣故，波逸底迦。」",
    "T24n1458_009:0579c18_0": "言僧房者，謂四方僧伽房舍，下皆同此，若是私處但得惡作。",
    "T24n1458_009:0579c19_1": "言房舍者，於四威儀得為受用。",
    "T24n1458_009:0579c20_2": "言敷具者，若草若葉而作敷具。",
    "T24n1458_009:0579c20_3": "去時者，謂離勢分，勢分多少如上已明。",
    "T24n1458_009:0579c21_4": "又不囑授者，謂有苾芻應須囑授。",
    "T24n1458_009:0579c22_5": "然諸苾芻受他囑授，即應存心為作其事。",
    "T24n1458_009:0579c23_6": "不依言者，得惡作罪。",
    "T24n1458_009:0579c23_7": "若於寺中有草敷具是常所敷，主人遮時即不須却，境想如前。",
    "T24n1458_009:0579c25_8": "然此草敷有二種壞：一、風所吹；二、蟲蟻食，亦如上說。",
    "T24n1458_009:0579c26_9": "若白衣舍，當須問主，依他所說或去或留，若違言者得惡作罪。",
    "T24n1458_009:0579c27_10": "阿蘭若處舉起方行，不舉動時得惡作罪。",
    "T24n1458_009:0579c28_11": "若染衣時於草上曬，問主同前。",
    "T24n1458_009:0579c29_12": "若經行時將草布地，不可日日常為收舉，然於去時總須縛束挂樹當行。",
    "T24n1458_009:0580a02_13": "於大會處草薦坐時，且應收舉置之一畔。",
    "T24n1458_009:0580a03_14": "若會了後應即除棄，牛糞土屑洗手所須，安瓦器中勿令損壞。",
    "T24n1458_009:0580a05_0": "牽他出僧房學處第十六",
    "T24n1458_009:0580a06_0": "佛在室羅伐城給孤獨園，時鄔陀夷苾芻由瞋忿故，於四方僧住處，夜牽門徒令出。",
    "T24n1458_009:0580a07_1": "其事同前，因攝受門徒煩惱，制斯學處。",
    "T24n1458_009:0580a09_0": "「若復苾芻，瞋恚不喜，於僧住處牽苾芻出、或令他牽出者，除餘緣故，波逸底迦。」",
    "T24n1458_009:0580a11_0": "言餘緣者，舍欲崩倒，牽出病人者無犯。",
    "T24n1458_009:0580a11_1": "若有苾芻是鬪諍者，先無諍事能令諍生，現有諍事令轉增長，戒見軌式多有虧損，如此之人瞋而曳出，若無善心亦得惡作。",
    "T24n1458_009:0580a14_2": "此中犯者，或為貲財、或念讐隙、或因利養而生嫉妬、或由毀謗師主門徒及餘知識，生瞋恨故，若自牽、若使人牽，出住處時咸得本罪。",
    "T24n1458_009:0580a17_3": "若曳衣鉢，得惡作罪。",
    "T24n1458_009:0580a18_4": "若以書印等令他牽出者，得突色訖里多。",
    "T24n1458_009:0580a19_5": "若尼住處授學人處、或先犯人、或非人等所住之處、或自私房、或求寂住處、或於空處、或外道處，於斯等處曳出清淨苾芻，得惡作罪。",
    "T24n1458_009:0580a22_6": "在僧伽處作僧伽想，境想六句，二犯墮罪、四皆惡作。",
    "T24n1458_009:0580a23_7": "無過苾芻作無過想，亦有六句，初重次輕，後二無犯。",
    "T24n1458_009:0580a24_8": "若破戒人，大眾應共驅出，若恐鬪諍者，應為恐愶，持其衣鉢方便令出。",
    "T24n1458_009:0580a26_9": "若倚門、若抱柱，咸應斫去，并推出之。",
    "T24n1458_009:0580a26_10": "若事殄息，所斫截處僧應修補。",
    "T24n1458_009:0580a27_11": "若於門徒、或於餘人，為訶責心，冀其懲息，牽出房時無犯。",
    "T24n1458_009:0580a28_12": "然不應令出其住處，應以五事呵責門徒，謂不共語、不共受用、不受承事、遮善品、捨依止。",
    "T24n1458_009:0580b02_0": "有五過失應呵責：無信心、有懈怠、出麁言、親惡友、不恭敬。",
    "T24n1458_009:0580b03_1": "若不應呵而呵、應呵不呵，得惡作罪。",
    "T24n1458_009:0580b04_2": "若無破戒罪，但難共語者，應為曳韁法而折伏之。",
    "T24n1458_009:0580b05_3": "應遣智人就彼開諫，令其息惡而來懺謝，捨前五事應忍恕之。",
    "T24n1458_009:0580b06_4": "不應恕而恕、應恕不恕，皆得惡作罪。",
    "T24n1458_009:0580b08_0": "若已近圓人不行恭敬、不堪教誨者，應與六物驅令出去；若是求寂，與上下二衣亦驅令去。",
    "T24n1458_009:0580b10_1": "若於住處龍蛇忽至，應可彈指而語之曰：「賢首！",
    "T24n1458_009:0580b11_2": "汝應遠去，勿惱苾芻。」",
    "T24n1458_009:0580b11_3": "若告已不去者，應持軟物而羂去之，勿以毛繩等繫，勿令傷損，於草叢處安詳解放，待入穴已然後捨去。",
    "T24n1458_009:0580b14_0": "若棄蚤虱等，不可隨宜輒便棄地，應於故布帛上觀時冷熱而安置之。",
    "T24n1458_009:0580b15_1": "此若無者，應安壁隙柱孔，任其自活。",
    "T24n1458_009:0580b16_2": "如前所制，不依行者咸得惡作。",
    "T24n1458_009:0580b18_0": "根本薩婆多部律攝卷第九"
}