{
    "T13n0415_002:0834a18_0": "大方等大集經菩薩念佛三昧",
    "T13n0415_002:0834a19_0": "分卷第二",
    "T13n0415_002:0834a21_0": "隋天竺三藏達磨笈多譯",
    "T13n0415_002:0834a22_0": "不空見本事品之餘",
    "T13n0415_002:0834a23_0": "「復次，不空見！",
    "T13n0415_002:0834a23_1": "彼精進王以慈愛憐愍多好行檀，常為大會無礙施主，天下所有沙門、婆羅門、貧窮、疾病、諸乞求者，隨須給與，無有休厭。",
    "T13n0415_002:0834a27_0": "「復次，不空見！",
    "T13n0415_002:0834a27_1": "彼精進王凡所統領八萬四千城邑、聚落，皆是淨業勝因所感，七寶合成。",
    "T13n0415_002:0834a28_2": "於諸城上一一復造八萬四千栴檀樓觀、諸門、左右亭傳、路次，悉有堂舍，眾寶莊嚴。",
    "T13n0415_002:0834b01_3": "門無晝夜，常開不閉，以擬一切等獲大安。",
    "T13n0415_002:0834b02_4": "又諸城內衢巷、街陌，恒然燈燭有大光明，令彼人民各力為作，同共受斯安隱快樂。",
    "T13n0415_002:0834b05_0": "「復次，不空見！",
    "T13n0415_002:0834b05_1": "彼精進王時有二子，一名師子，二名師子意，諸根明利，身相圓滿，有大威德，具足神通，皆已先發阿耨多羅三藐三菩提心。",
    "T13n0415_002:0834b08_2": "「復次，不空見！",
    "T13n0415_002:0834b08_3": "當爾之時，有佛、世尊，號曰寶聚如來、應供、等正覺、明行足、善逝、世間解、無上士、調御丈夫、天人師、佛、世尊，出現於世，常為天、人、梵、魔、沙門、婆羅門、諸龍、夜叉、乾闥婆、阿修羅、乃至一切人非人等宣明正法，初、中、後善，義味深奧，其文亦善，純備無雜，清白梵行。",
    "T13n0415_002:0834b13_4": "「復次，不空見！",
    "T13n0415_002:0834b14_5": "時彼寶聚如來、應供、等正覺常與七十二億百千諸大聲聞——皆阿羅漢，具足神通、有大威德——近善住城說法教化。",
    "T13n0415_002:0834b16_6": "「復次，不空見！",
    "T13n0415_002:0834b17_7": "爾時，寶聚如來、應供、等正覺即於食時著衣持鉢，與彼七十二億百千大聲聞眾前後圍遶，威容詳雅，入善住城次第乞食。",
    "T13n0415_002:0834b19_8": "「彼精進王適與二子在高樓上，遙望見彼寶聚如來大眾圍遶，端嚴殊特，威德巍巍。",
    "T13n0415_002:0834b21_9": "行人觀覩莫不樂見，諸根清淨，心慮澹然，上下調伏勝奢摩陀，到於第一功德彼岸，具足圓滿一切種地。",
    "T13n0415_002:0834b24_10": "「王既見已，生奇特心，喜勇無量，即與二子取諸華鬘、塗香、末香、及餘名香俱出宮門，速疾持詣寶聚如來、應供、等正覺所奉獻供養佛及大眾，頂禮佛足，却住一面。",
    "T13n0415_002:0834b27_11": "「復次，不空見！",
    "T13n0415_002:0834b28_0": "彼精進王及其二子，即便要請寶聚如來與諸大眾盡形供養——所謂衣服、器具、飲食、醫藥——凡是所須悉皆奉給，庶事隆厚，聖眾獲安。",
    "T13n0415_002:0834c01_1": "是精進王與其二子，宿植德本常求佛法，今既遭逢又蒙受請，心生歡喜，慶幸特深。",
    "T13n0415_002:0834c03_2": "「復次，不空見！",
    "T13n0415_002:0834c04_3": "時彼寶聚如來、應供、等正覺於天人中說法教化，所應作已，便於中夜入無餘涅槃。",
    "T13n0415_002:0834c06_0": "「不空見！",
    "T13n0415_002:0834c06_1": "時精進王聞彼世尊般涅槃已，即與夫人及其二子，躬率群臣及諸民眾，詣彼世尊般涅槃處。",
    "T13n0415_002:0834c08_2": "至已，敬禮世尊足下，悲號啼哭、椎胸大叫，舉身投地如樹中摧，躄地宛轉而傷歎曰：『世尊滅度一何駛哉？",
    "T13n0415_002:0834c10_3": "大聖涅槃，遺棄我等；世間方盲，導師長逝；眾生貧困，商主告終；世界將昏，慧燈忽滅。』",
    "T13n0415_002:0834c12_4": "「不空見！",
    "T13n0415_002:0834c12_5": "彼精進王如是追慕，極悲歎已，方與二兒詣世尊所，以諸香水沐浴聖身，復用眾香遍塗尊體，更以種種殊異華鬘、微妙樂音盡虔供養，然後方用迦尸迦衣妙疊纏裹，安處金棺及以鐵槨，其棺又以七寶雜廁。",
    "T13n0415_002:0834c17_6": "如是盛置彼佛身已，方聚清淨赤妙栴檀——高一由旬，縱廣正方一拘盧舍——散諸種華及以華鬘，燒然殊勝塗末香等，灌以蘇油，然後起火闍維寶聚如來色身。",
    "T13n0415_002:0834c21_0": "「復次，不空見！",
    "T13n0415_002:0834c21_1": "時彼王子師子既見如來般涅槃已，如是思惟：『天人大師捨我滅度，我於今日何義苟存？",
    "T13n0415_002:0834c23_2": "今我若獲隨從如來、應供、等正覺而取滅度，豈不樂哉？』",
    "T13n0415_002:0834c24_3": "「不空見！",
    "T13n0415_002:0834c24_4": "時彼王子如是念已，用諸名香自塗其身，復以諸香熏其衣服，以[疊*毛]纏裹，然後周圍放大猛火焚燒其身。",
    "T13n0415_002:0834c27_5": "火熾盛已，師子方於猛焰之中發大弘誓救諸眾生，歌讚歸依如來功德，以偈頌曰：「『世間寶中最尊上，　　今日放捨入無餘；　　天人大師轉法輪，　　我等從此不復覩。",
    "T13n0415_002:0835a03_0": "　　法王利益無量眾，　　今已棄置入涅槃；　　吼宣如是大菩提，　　長不復見眾圍遶。",
    "T13n0415_002:0835a05_0": "　　不可思議大導師，　　說法能令聞者喜，　　一切天人、諸魔、梵，　　從今永絕不聞聲；　　能施貧窮法財寶，　　為眾演說皆樂聞，　　諸天、龍、鬼、人非人，　　自此長往無歸趣。",
    "T13n0415_002:0835a09_0": "　　世間從今無所依，　　偏悼我王何恃怙？",
    "T13n0415_002:0835a10_0": "　　并師子意失覆護，　　永不聞佛說法音。",
    "T13n0415_002:0835a11_0": "　　我寧捐軀及壽命，　　無用獨住於世間，　　以是今滅所愛身，　　因茲更廣弘誓願。",
    "T13n0415_002:0835a13_0": "　　我於佛所種善根，　　父王亦常尊三寶，　　先願以此諸功德，　　令王及我證法身。",
    "T13n0415_002:0835a15_0": "　　於不思議諸佛所，　　供養修行眾善業，　　普願群生同斯福，　　亦令我誓無虛言。",
    "T13n0415_002:0835a17_0": "　　世尊滅度我焚身，　　其有得聞或親見，　　一切皆同等正覺，　　非彼現在身證者。",
    "T13n0415_002:0835a19_0": "　　若人覺悟及夢中，　　但令見我今所作，　　彼必成佛無有疑，　　非彼現在身證者。",
    "T13n0415_002:0835a21_0": "　　我此愛身終敗壞，　　事同水沫無堅牢，　　願彼食我諸蟲獸，　　皆得速成菩提道。",
    "T13n0415_002:0835a23_0": "　　今我誓行精進事，　　或有毀罵或輕訶，　　令我速得調御師，　　非彼現在身證者。",
    "T13n0415_002:0835a25_0": "　　我求無上正覺時，　　其或慈心相觀視，　　即於世間疾成佛，　　非彼現在身證人。",
    "T13n0415_002:0835a27_0": "　　我今所願及未發，　　為是焚燒所愛身，　　若此誠誓必不虛，　　令我還見滅度佛。",
    "T13n0415_002:0835a29_0": "　　如我暫得覩世尊，　　何異天師重出世？",
    "T13n0415_002:0835b01_0": "　　今我雖復盛焦然，　　猶冀身存得觀佛，　　世尊智慧無障礙，　　常轉三世清淨輪。",
    "T13n0415_002:0835b03_0": "　　如昔廣利諸眾生，　　令我見佛從火起，　　濟世大師若暫起，　　如先威力普眼尊。』",
    "T13n0415_002:0835b05_0": "　　佛知師子心精誠，　　為之暫起視神力，　　廣與世間興變事，　　令無量眾厭患身，　　畢竟利益諸眾生，　　還復焚身入寂處。",
    "T13n0415_002:0835b08_0": "　　大眾覩佛巨神變，　　以清淨意讚妙音：　『諸佛妙法難思議，　　戒及禪定亦復然，　　智慧解脫不可量，　　神通變化亦難測，　　雖已滅度能淨我，　　今故歸命焰熾身。",
    "T13n0415_002:0835b12_0": "　　世尊威德無有比，　　神通已達彼岸邊，　　滅度能令生厭離，　　今我歸依普眼觀。",
    "T13n0415_002:0835b14_0": "　　慈悲一切最尊勝，　　能以自心知他心，　　悉治無邊界眾生，　　歸命無等善逝者。",
    "T13n0415_002:0835b16_0": "　　於諸醫中第一尊，　　常以妙藥施眾生，　　能除無量眾病苦，　　歸命憐愍救護人。",
    "T13n0415_002:0835b18_0": "　　以我稱讚諸善根，　　恭敬供養諸功德，　　放捨愛身所獲福，　　先願利益諸眾生。』",
    "T13n0415_002:0835b20_0": "「不空見！",
    "T13n0415_002:0835b20_1": "時彼王子師子發斯大願以自莊嚴，然後增火卒捨身命。",
    "T13n0415_002:0835b21_2": "時諸世間天、人、梵、魔、沙門、婆羅門、乃至一切人非人等，見斯事已，咸於世間生重厭離。",
    "T13n0415_002:0835b24_0": "「復次，不空見！",
    "T13n0415_002:0835b24_1": "時彼王子捨身命已，即生梵天作大梵王，於諸梵中最尊、最勝，有大威德、具大神通。",
    "T13n0415_002:0835b26_2": "「不空見！",
    "T13n0415_002:0835b26_3": "時彼王子生梵宮已，即自思惟：『我從何處作何善根而來生此，得有如是功德、果報、大神通力？』",
    "T13n0415_002:0835b28_4": "作是念已，便自了了分明見知：『我於人間為精進王子，我與父王眾具供養、恭敬、謌讚寶聚世尊。",
    "T13n0415_002:0835c01_5": "世尊滅度，我即焚身於彼熾然猛火之中，發大誓願、歎佛功德，以此善根今生梵宮。",
    "T13n0415_002:0835c03_6": "然我今應還下人間，開慰我父、答所生恩，復當供養寶聚如來入於涅槃燒身處也。』",
    "T13n0415_002:0835c05_7": "「復次，不空見！",
    "T13n0415_002:0835c05_8": "時大梵王如是念已，與眷屬天於彼宮沒，猶如壯士屈伸臂頃即至人間，往詣寶聚如來、應供、等正覺闍毘身處，以天眾香——所謂天末旃檀，及天牛頭沈水、多摩羅跋香等——而為供養。",
    "T13n0415_002:0835c09_9": "復散種種天上妙華——華若車輪，猶雲遍滿——而為供養。",
    "T13n0415_002:0835c10_10": "「師子梵天供養佛已，方慰其父精進王言：『大王當知，王子師子燒身喪命，今我是也，我時即生大梵天中。",
    "T13n0415_002:0835c13_11": "願王勿復憂悲痛惱，惟應歡喜，深自慶快。",
    "T13n0415_002:0835c14_12": "何以故？",
    "T13n0415_002:0835c14_13": "王今已獲第一大利。",
    "T13n0415_002:0835c14_14": "所以者何？",
    "T13n0415_002:0835c15_15": "諸佛、世尊難遭難遇，而王已得值遇世尊寶聚如來、應供、等正覺，尊重、恭敬、具足、供養，是為希有第一大利。",
    "T13n0415_002:0835c17_16": "是故，大王！",
    "T13n0415_002:0835c17_17": "從今已後惟當一心受持是法，弟師子意亦應如是受持此法。",
    "T13n0415_002:0835c19_18": "復應供養世尊舍利，處處流布、廣興塔廟；我於梵宮亦常如是，持斯妙法、尊奉舍利。』",
    "T13n0415_002:0835c21_19": "如是言已，忽然不現。",
    "T13n0415_002:0835c22_0": "「復次，不空見！",
    "T13n0415_002:0835c22_1": "時彼精進王聞梵語故，即與其子師子意者往詣寶聚如來、應、等正覺舍利之所，恭敬、禮拜、歌誦、讚歎，持一切香、一切華鬘、并諸音樂，復持諸種幢幡、寶蓋奉獻供養。",
    "T13n0415_002:0835c26_0": "「又少時間於彼八萬四千諸城，純以七寶興起八萬四千塔——高一由旬，面各廣長一拘盧舍——殊特端嚴，光耀可愛，安止舍利，咸令供奉。",
    "T13n0415_002:0835c29_0": "「又於一一寶塔之所常然八萬四千燈明，各各復以一切名香、一切妙華及以華鬘、一切幢幡、一切寶蓋、一切樂音——鼓、蠃、角、貝、鍾、鈴、磬、鐸——凡是眾具莫不畢備，如是供養，受持是法。",
    "T13n0415_002:0836a04_0": "「彼精進王以斯善根，於八萬四千劫不生惡道，及師子意亦同果報；王大夫人名曰善意、其最大臣名曰無瞋，亦於八萬四千劫中受勝果報。",
    "T13n0415_002:0836a07_1": "彼王如是於諸劫中次第供養六萬諸佛，所生常受轉輪王身，正法治化，利益眾生。",
    "T13n0415_002:0836a10_0": "「復次，不空見！",
    "T13n0415_002:0836a10_1": "彼寶聚佛滅度之後，時節未幾有一菩薩摩訶薩名普密王，現生世間。",
    "T13n0415_002:0836a11_2": "為世間故，捨家出家，示修苦行，詣菩提樹，坐於道場，以一念慧斷除無明煩惱習氣，即證阿耨多羅三藐三菩提。",
    "T13n0415_002:0836a14_3": "「不空見！",
    "T13n0415_002:0836a14_4": "時彼師子大梵天王以天眼觀，見普密王如來、應供、等正覺出興於世，即復還下住虛空中，持天眾香及以妙華散於佛上，然後至地右遶三周，恭敬合掌，頭面禮拜，勸請世尊轉大法輪。",
    "T13n0415_002:0836a18_5": "時彼師子梵王住於佛前以偈請曰：「『世尊今應闡妙法，　　我等眾生堪聽聞。",
    "T13n0415_002:0836a21_0": "　　智慧摧敵今適興，　　一切世間莫能毀，　　如來無上調御者，　　具足至真十種號。",
    "T13n0415_002:0836a23_0": "　　利世大師今已起，　　自然正覺妙菩提，　　功德圓滿人中上，　　聖智久修非始然。",
    "T13n0415_002:0836a25_0": "　　世尊但為演妙音，　　今此大眾樂聞受，　　弘誓本為度世間，　　無歸依者作覆護。",
    "T13n0415_002:0836a27_0": "　　如昔所願今既滿，　　已到寂靜無為處，　　今當速開甘露門，　　能壞三縛出眾惱。』",
    "T13n0415_002:0836a29_0": "　　梵王陳請義已周，　　如來於是默然許。",
    "T13n0415_002:0836b01_0": "　　於須臾頃普密佛，　　遂令彼梵極歡喜，　　及無量億天人眾，　　以聞善逝轉法輪。",
    "T13n0415_002:0836b03_0": "　　時彼梵天蒙說已，　　廣持眾具奉報恩，　　於是復發弘誓願：　　『為求無上菩提處，　　今於普密世尊前，　　陳我所作諸功德，　　以此善根所生處，　　常奉十方諸世尊。",
    "T13n0415_002:0836b07_0": "　　我昔道場供養佛，　　請聽慈說利眾生，　　因是微善凡所居，　　願於佛前常歌讚。』」",
    "T13n0415_002:0836b09_0": "爾時，世尊復告不空見菩薩摩訶薩言：「不空見！",
    "T13n0415_002:0836b10_1": "時彼精進王子師子梵天以燒身善根得生梵宮，次第供養五千諸佛，聽聞正法，增長善根，常發廣大不思議願。",
    "T13n0415_002:0836b12_2": "不空見！",
    "T13n0415_002:0836b12_3": "汝今當知，爾時無邊精進王者豈異人乎？",
    "T13n0415_002:0836b13_4": "即我身是。」",
    "T13n0415_002:0836b13_5": "時彼不空見菩薩復白佛言：「世尊！",
    "T13n0415_002:0836b14_6": "彼王二子，師子及師子意者，今何所在？",
    "T13n0415_002:0836b15_7": "為於現世供養諸佛？",
    "T13n0415_002:0836b16_8": "為已滅度在他世耶？」",
    "T13n0415_002:0836b16_9": "佛言：「不空見！",
    "T13n0415_002:0836b16_10": "汝知，爾時王子師子意者，今此彌勒菩薩摩訶薩是；爾時王子師子者，即汝不空見菩薩是也。",
    "T13n0415_002:0836b18_11": "以汝於彼寶聚如來佛法之中發大誓願一捨身故，能令三萬天人大眾發阿耨多羅三藐三菩提心，彼輩終必證大菩提無有疑也。」",
    "T13n0415_002:0836b21_12": "爾時，世尊為重宣此義以偈頌曰：「我觀過去久遠劫，　　佛號寶聚無上尊，　無師自覺現世間，　　能益天人群生類。",
    "T13n0415_002:0836b25_0": "　具足百福金色相，　　慈心顯發實義門，　開示眾生菩提路，　　吼唱能盡眾苦源。",
    "T13n0415_002:0836b27_0": "　寶聚挺特人中勝，　　七十二億眾聖賢，　三明、六通、具八解，　　隨佛入城而分衛。",
    "T13n0415_002:0836b29_0": "　我於今日為勝王，　　無邊精進大威力，　恒將二子從左右，　　因巡遊觀處高樓。",
    "T13n0415_002:0836c02_0": "　遙見調伏大仙神，　　比丘僧眾悉圍遶，　我時及子趨疾下，　　馳詣無等尊勝前。",
    "T13n0415_002:0836c04_0": "　既至大師善逝所，　　施設諸種妙供具，　頂禮尊足口發言：　　『啟請如來及僧眾，　衣、食、眾具盡形奉。』",
    "T13n0415_002:0836c06_1": "　　滿足八萬四千年，　并是二子淨信心，　　為求無上菩提故。",
    "T13n0415_002:0836c08_0": "　人中極尊既涅槃，　　興起八萬四千塔，　眾寶間廁奇光耀，　　但為人寶遺餘身。",
    "T13n0415_002:0836c10_0": "　一一城中寶塔所，　　各然無量百千燈，　香華、音樂、鼓、鍾、鈴，　　彼王為佛興斯供。",
    "T13n0415_002:0836c12_0": "　因種如是勝善根，　　次第遭遇六萬佛，　悉皆供養親承事，　　為求無上大菩提。",
    "T13n0415_002:0836c14_0": "　汝不空見勿復疑，　　曩時統領大地主，　彼深智王我身是，　　其號無邊精進力。",
    "T13n0415_002:0836c16_0": "　常以華香修供養，　　教化一切諸眾生；　具然無量百千燈，　　為世除闇作光明。",
    "T13n0415_002:0836c18_0": "　施與財寶未曾休，　　聽聞正法亦無厭，　精進苦行不暫捨，　　為證無上大涅槃。",
    "T13n0415_002:0836c20_0": "　汝於寶聚如來所，　　以衣纏身火洞然，　猶如燈炷塗膏油，　　須臾火至即熸燼。",
    "T13n0415_002:0836c22_0": "　汝時身火熾焰盛，　　毛色無動神不驚，　於彼人寶滅度日，　　爾躬如是為世間。",
    "T13n0415_002:0836c24_0": "　猛火如斯煎迫時，　　汝猶方便而勸請：『願見世尊從火起，　　大悲護世現本形。",
    "T13n0415_002:0836c26_0": "　我今所願成就者，　　方得如意捨身命，　但能暫見如往昔，　　所獲功德不思議。",
    "T13n0415_002:0836c28_0": "　我凡所有諸誓言，　　冀其一切皆和會；　若我當來必成佛，　　願於猛焰見世尊。』",
    "T13n0415_002:0837a01_0": "　佛智清淨無障礙，　　於彼三世坦然平，　照明師子淳淨心，　　佛以精誠從火現。",
    "T13n0415_002:0837a03_0": "　不空見！",
    "T13n0415_002:0837a03_1": "此願力持，　　護世須臾應念起，　因茲更發莊嚴誓，　　不思議願實難量。",
    "T13n0415_002:0837a05_0": "　世尊從彼火起時，　　一切皆得厭離心，　又以淨意發讚音：　　『佛威希有難可測，　無邊相好火盛然。』",
    "T13n0415_002:0837a07_1": "　　法王應念忽便起，　以佛、世尊現神變，　　千數眾得解脫心。",
    "T13n0415_002:0837a09_0": "　汝不空見知師子，　　大慈應感忽還坐，　由見世尊此神變，　　千數眾發菩提心。",
    "T13n0415_002:0837a11_0": "　大悲為世利益已，　　還復偃臥猛火中，　師子於是放捨身，　　一念往生大梵處。",
    "T13n0415_002:0837a13_0": "　即從梵宮還佛所，　　具足供養人中尊，　奉持微妙天華香，　　投散彼佛碎身地。",
    "T13n0415_002:0837a15_0": "　彼寶聚尊涅槃後，　　其間時節無幾何，　復有普密天人師，　　為利世間故興世，　坐於道樹等至真，　　是天中天號大覺。",
    "T13n0415_002:0837a18_0": "　大梵天王設供養，　　恭敬頂禮兩足尊，　請轉法輪利世間，　　佛知心淨默然許。",
    "T13n0415_002:0837a20_0": "　梵王聞法大歡慶，　　身得安樂心怡然，　更發殊常大誓願，　　植不思議眾善根。",
    "T13n0415_002:0837a22_0": "　一劫值遇五千佛，　　皆得親承興供養，　智者不應更他疑，　　彼時師子汝即是。",
    "T13n0415_002:0837a24_0": "　不空見時為吾息，　　汝後事佛經五千，　我皆明見汝燒身，　　求斯無上菩提道。",
    "T13n0415_002:0837a26_0": "　汝復無量千佛所，　　於彼滅度舍利時，　亦燒無量所愛軀，　　皆為他樂自受苦。",
    "T13n0415_002:0837a28_0": "　我知汝今及異世，　　無量千生長時修，　或佛現在、或涅槃，　　汝常建斯誠實語。",
    "T13n0415_002:0837b01_0": "　經昔無量百千生，　　惟我神力能知汝，　不空！",
    "T13n0415_002:0837b02_1": "汝久發斯願，　　果報今者皆明現。",
    "T13n0415_002:0837b03_0": "　汝於諸佛大師前，　　不思議行悉圓滿，　常業歌讚兩足尊，　　苦行熏修諸大誓。",
    "T13n0415_002:0837b05_0": "　今獲偈歎大法王，　　斯由往積勝因緣；　又於普密王佛前，　　攝取最上無邊願。",
    "T13n0415_002:0837b07_0": "　汝今果獲如斯報，　　蒙佛、如來現威神。」",
    "T13n0415_002:0837b08_0": "　時不空見於眾所，　　恭敬合掌頂禮佛，　請問天尊調御師，　　慈悲利益眾生事：「大仙！",
    "T13n0415_002:0837b10_1": "我曾何誓願，　　而能捨棄無量生？",
    "T13n0415_002:0837b11_0": "　惟願世尊開少分，　　我蒙聖說乃能了。」",
    "T13n0415_002:0837b12_0": "「不空！",
    "T13n0415_002:0837b12_1": "汝於往昔事，　　吾今為汝粗說之，　汝於雲音如來所，　　已發如是廣大願：『諸佛若證菩提時，　　當令我身常奉覲。』",
    "T13n0415_002:0837b15_0": "　又於帝幢普眼佛，　　彼時亦發大誓願：『世間若有最導師，　　當令我即同斯道。』",
    "T13n0415_002:0837b17_0": "　汝於日燈如來所，　　亦發勝妙諸行願。",
    "T13n0415_002:0837b18_0": "　汝不空見惟我知，　　造作眾寶經行處，　或營壯麗佛精舍，　　若搆殊異僧伽藍，　彼皆微妙七寶成，　　一切資具奉諸佛。",
    "T13n0415_002:0837b21_0": "　於不思議眾所尊，　　人中師子善生佛，　持七寶蓋及眾具，　　供奉超世天中天。",
    "T13n0415_002:0837b23_0": "　於彼普眼如來所，　　爾時又起妙願行，　廣施燈明眾供調，　　奉獻世間天人師。",
    "T13n0415_002:0837b25_0": "　汝於如是無量佛，　　過千萬億那由他，　自受勤苦安眾生，　　發彼莊嚴弘廣誓。",
    "T13n0415_002:0837b27_0": "　汝於普密王佛前，　　所發誠願我今說：『如其修行成佛者，　　我所散華遍大地。』",
    "T13n0415_002:0837b29_0": "　汝於雲雷音佛所，　　為世間故發斯願：『若有眾生聞我名，　　願彼咸即成佛道。』",
    "T13n0415_002:0837c02_0": "　復於帝釋幢佛前，　　廣興供養因誓願：『凡我所處若見聞，　　彼彼皆得成佛道。』",
    "T13n0415_002:0837c04_0": "　汝於日燈如來所，　　奉施七寶經行處，　無邊威所大明佛，　　汝當爾時發願言：『常施勝處妙莊嚴，　　願我佛剎亦如是。』",
    "T13n0415_002:0837c07_0": "　汝於月上如來所：　　『願得第一最天宮，　佛尊處中而遊化，　　眾生遊者悉成佛。』",
    "T13n0415_002:0837c09_0": "　汝於澡浴善逝前，　　實作如是至誠願：『若於夏日盛暑時，　　眾生身心離熱惱。』",
    "T13n0415_002:0837c11_0": "　汝於鴦祇羅佛所，　　亦發如是增上願：『恒於長夜黑闇時，　　願施燈明除迷惑。",
    "T13n0415_002:0837c13_0": "　若我捨施身命處，　　其有食肉諸眾生，　必皆成佛無有疑，　　非彼現在身證者。",
    "T13n0415_002:0837c15_0": "　或於覺悟及夢裏，　　若有眾生聞我名，　一切成佛無有疑，　　非彼現在身證者。",
    "T13n0415_002:0837c17_0": "　汝於勇猛精進時，　　其有愛憎爾所作，　斯等皆當成法王，　　非彼現在得證者。』",
    "T13n0415_002:0837c19_0": "　汝先無量世生處，　　於彼恒願求菩提，　我今說汝實功德，　　當來必獲無上尊。",
    "T13n0415_002:0837c21_0": "　若有禽獸及餘眾，　　彼必成佛無復疑，　諸是食汝身肉等，　　一切自然證法身。",
    "T13n0415_002:0837c23_0": "　我知汝有千數行，　　皆為利益諸眾生，　若有聞者或生疑，　　以時未至我不說。",
    "T13n0415_002:0837c25_0": "　凡我所說汝諸事，　　其或眾生願樂聞，　彼彼得佛必無疑，　　非餘現在身證者。",
    "T13n0415_002:0837c27_0": "　若人欲見救世尊，　　轉此清淨勝法輪；　聞已能破諸苦惱，　　為證菩提故樂聞。",
    "T13n0415_002:0837c29_0": "　若人欲見三世佛，　　恭敬供養上福田，　具足積聚諸功德，　　必先受持此三昧。」",
    "T13n0415_002:0838a02_0": "　為利世間天人故，　　世尊宣說是事已，　遂下法座而徐行，　　即還歸寂於本室。",
    "T13n0415_002:0838a04_0": "大方等大集經菩薩念佛三昧分卷第二"
}