{
    "T09n0272_005:0337a24_0": "大薩遮尼乾子所說經卷第五",
    "T09n0272_005:0337a26_0": "元魏天竺三藏菩提留支譯",
    "T09n0272_005:0337a27_0": "王論品第五之三",
    "T09n0272_005:0337a28_0": "王言：「大師！",
    "T09n0272_005:0337a28_1": "如是不放逸行法行王成就幾法，得名行法行王？」",
    "T09n0272_005:0337a29_2": "答言：「大王！",
    "T09n0272_005:0337a29_3": "成就十法，而得名為行法行王。",
    "T09n0272_005:0337b01_4": "何等為十？",
    "T09n0272_005:0337b01_5": "一者、自性成就；二者、眷屬有禮；三者、智慧成就；四者、常勤精進；五者、尊重法；六者、猛利；七者、恩厚；八者、善解世間所行法；九者、能忍諸苦；十者、不取顛倒法。",
    "T09n0272_005:0337b05_0": "「大王當知！",
    "T09n0272_005:0337b05_1": "自性成就王者，有於二種功德成就：一者、王子、大臣、長者、居士、城邑聚落所有人民，皆愛重王；二者、無諸一切疾病。",
    "T09n0272_005:0337b07_2": "「大王當知！",
    "T09n0272_005:0337b08_3": "眷屬有禮王者，亦有二種功德成就：一者、於王所作事中，即各競辦，不須王憂；二者、謹慎不犯王法。",
    "T09n0272_005:0337b10_4": "「大王當知！",
    "T09n0272_005:0337b10_5": "智慧成就王者，亦有二種功德成就：一者、善知方便，依法善護眾生；二者、於欲所作之事自智能知，不依他作。",
    "T09n0272_005:0337b13_6": "「大王當知！",
    "T09n0272_005:0337b13_7": "常勤精進王者，亦有二種功德成就：一者、一切庫藏滿足；二者、無諸一切怨賊，歡喜安住。",
    "T09n0272_005:0337b15_8": "「大王當知！",
    "T09n0272_005:0337b15_9": "尊重法王者，亦有二種功德成就：一者、常行一切善法無有休息；二者、能化惡行眾生。",
    "T09n0272_005:0337b17_10": "「大王當知！",
    "T09n0272_005:0337b17_11": "猛利王者，亦有二種功德成就：一者、於心所欲求事速能滿足；二者、發心所欲作事，不久思惟即成如法。",
    "T09n0272_005:0337b20_12": "「大王當知！",
    "T09n0272_005:0337b20_13": "恩厚王者，亦有二種功德成就：一者、所有眷屬樂王；二者、大臣、一切人民皆信重王。",
    "T09n0272_005:0337b22_14": "「大王當知！",
    "T09n0272_005:0337b22_15": "善解世間所行法王者，亦有二種功德成就：一者、能知惡行眾生、善行眾生；二者、王應民邊得物不令有失。",
    "T09n0272_005:0337b24_16": "「大王當知！",
    "T09n0272_005:0337b25_17": "能忍諸苦王者，亦有二種功德成就：一者、於王所欲行事能滿成就；二者、不畏諸苦惱事。",
    "T09n0272_005:0337b27_18": "「大王當知！",
    "T09n0272_005:0337b27_19": "不取顛倒法王者，亦有二種功德成就：一者、自能進趣勝道；二者、常不離善知識。",
    "T09n0272_005:0337b29_20": "「大王當知！",
    "T09n0272_005:0337b29_21": "成就如是十種功德者，名為成就行法行王。」",
    "T09n0272_005:0337c01_22": "王言：「大師！",
    "T09n0272_005:0337c01_23": "成就如是十種功德，而得名為行法行王者，若其國內有逆賊主，具四種兵，與法行王鬪諍國土，及外國王來相侵奪，欲與大鬪，集四部兵一切現前，行法行王云何與彼而共鬪戰？」",
    "T09n0272_005:0337c05_24": "答言：「大王！",
    "T09n0272_005:0337c06_0": "行法行王當應思惟，於三時中出三方便，入陣鬪戰。",
    "T09n0272_005:0337c07_1": "何等三時？",
    "T09n0272_005:0337c07_2": "謂初入時、中入時、後入時。",
    "T09n0272_005:0337c08_0": "大王當知！",
    "T09n0272_005:0337c08_1": "初欲入時作方便者，行法行王若見逆王，爾時復作三種思惟：一者、思惟此返逆王所有兵馬為與我等，為當勝我？",
    "T09n0272_005:0337c10_2": "若與我等共鬪戰者，俱損無益；若其勝我，彼活我死。",
    "T09n0272_005:0337c12_3": "如是念已，應覓逆王所有親友及善知識，當令和解滅此鬪諍。",
    "T09n0272_005:0337c13_4": "二者、行法行王，見彼逆王與己平等及勝己力者，心自思惟，不應與戰，當與其物求滅鬪諍。",
    "T09n0272_005:0337c15_5": "三者、若見逆王多有士眾、眷屬、朋黨、象馬車步四兵力勝，行法行王士眾雖少，能以方便現大勇健難敵之相，令彼逆王生驚畏心以滅鬪諍，如是名為於初時中思惟三種方便之用。",
    "T09n0272_005:0337c19_6": "「大王當知！",
    "T09n0272_005:0337c20_0": "若以親友與物驚怖，如此三事，不能滅彼鬪諍事者，行法行王爾時復起三種思惟入陣鬪戰。",
    "T09n0272_005:0337c22_1": "何等三種：一者、思惟此返逆王無慈悲心，自殺眾生，餘人殺者亦不遮護，我今不令如此相殺，此是初心護諸眾生。",
    "T09n0272_005:0337c24_2": "二者、思惟當以方便降伏逆王，士、馬、兵眾不與鬪戰。",
    "T09n0272_005:0337c26_3": "三者、思惟當以方便活繫、縛取不作殺害。",
    "T09n0272_005:0337c27_0": "生此三種慈悲心已，然後莊嚴四種兵眾，分布士馬唱說號令，簡選兵眾分作三品，於上品中有上、中、下，以上品中下勇猛者列在於前，次列第二中品健者，次列上品最健兵馬分在兩廂，令護步眾不生畏心。",
    "T09n0272_005:0338a02_1": "行法行王處在軍中，與最上品象馬車步猛健眾俱，如是入鬪。",
    "T09n0272_005:0338a04_2": "何以故？",
    "T09n0272_005:0338a04_3": "有五種事能令大軍競進不退。",
    "T09n0272_005:0338a05_0": "何等為五？",
    "T09n0272_005:0338a05_1": "一者、慚愧王；二者、畏王；三者、取王意；四者、令眾背後無畏；五者、令念報國王恩，如力如分，不生退轉，能勇戰鬪。",
    "T09n0272_005:0338a07_2": "大王當知！",
    "T09n0272_005:0338a08_3": "行法行王設是方便入陣鬪戰，爾時雖復殺害眾生，而彼王得輕微少罪，非決定受，懺悔能滅。",
    "T09n0272_005:0338a10_4": "何以故？",
    "T09n0272_005:0338a10_5": "彼法行王為欲入戰，先生三種慈悲心故，雖作此惡得罪輕微，非決定受。",
    "T09n0272_005:0338a12_6": "「大王當知！",
    "T09n0272_005:0338a12_7": "彼法行王為令眾生，為護沙門、護沙門法，為護妻子、族姓、知識，能捨自身及資生物，作如是業，因此事故，彼法行王得無量福。",
    "T09n0272_005:0338a15_8": "大王當知！",
    "T09n0272_005:0338a15_9": "若為護國、養活人民，興兵鬪戰，彼時國王應當先發如上三心，勅令主將一依王教，如是鬪者有福無罪。」",
    "T09n0272_005:0338a17_10": "王言：「大師！",
    "T09n0272_005:0338a18_0": "行法行王生幾種心，常能如是護諸眾生？」",
    "T09n0272_005:0338a19_0": "答言：「大王！",
    "T09n0272_005:0338a19_1": "行法行王於諸眾生生八種心。",
    "T09n0272_005:0338a19_2": "何等八種？",
    "T09n0272_005:0338a20_3": "一者、念諸一切眾生如念子想；二者、念於惡行眾生如病子想；三者、常念受苦眾生生大慈心；四者、念受勝樂眾生生歡喜心；五者、念於怨家眾生生護過想；六者、能於親友眾生生覆護想；七者、能於資生之中生如藥想；八者、能於自身生無我想。",
    "T09n0272_005:0338a25_4": "「大王當知！",
    "T09n0272_005:0338a25_5": "念諸眾生如念子想者，起二種心：一者、能如父母念子遮護諸惡；二者、常於一切眾生不捨慈心。",
    "T09n0272_005:0338a28_6": "「大王當知！",
    "T09n0272_005:0338a28_7": "念惡行眾生如病子想者，起二種心：一者、能忍如世病人罵諸良師，良師不生瞋恨之心；二者、為斷一切過失行如是心。",
    "T09n0272_005:0338b02_8": "「大王當知！",
    "T09n0272_005:0338b02_9": "念受苦眾生生大慈心者，起二種心：一者、能於諸急難中救免其苦；二者、能與勝安隱樂。",
    "T09n0272_005:0338b04_10": "「大王當知！",
    "T09n0272_005:0338b04_11": "於受樂眾生生歡喜心者，起二種心：一者、能於他財物中、他資生中不生貪心；二者、於他富貴勝樂不生嫉心。",
    "T09n0272_005:0338b07_0": "「大王當知！",
    "T09n0272_005:0338b07_1": "於怨家眾生生護過想者，起二種心：一者、常念斷彼過因遠離怨家；二者、能於怨家眾生生親友心，何況其餘非怨家者。",
    "T09n0272_005:0338b09_2": "「大王當知！",
    "T09n0272_005:0338b10_3": "於親友眾生生覆護想者，起二種心：一者、念令親友堅固；二者、念令一切眾生不生怨憎。",
    "T09n0272_005:0338b12_4": "「大王當知！",
    "T09n0272_005:0338b12_5": "於資生中生藥想者，起二種心：一者、有欲不行邪婬；二者、能於色香味中隨世受用不生貪著。",
    "T09n0272_005:0338b14_6": "「大王當知！",
    "T09n0272_005:0338b14_7": "於自身中無我想者，起二種心：一者、往詣沙門大智人邊問法；二者、聞法如說修行。",
    "T09n0272_005:0338b16_8": "「大王當知！",
    "T09n0272_005:0338b17_9": "行法行王常念思惟如是八法故，不求資生，而世間人自然奉獻珍奇異物國內無者，庫藏盈溢；而諸世間非法惡王，鞭打百姓逼惱索者，了無其一。",
    "T09n0272_005:0338b20_10": "大王當知！",
    "T09n0272_005:0338b20_11": "行法行王行此八法者，於所作業，歲時日月、星宿、節朔常與吉會。",
    "T09n0272_005:0338b22_12": "一切非人、諸惡邪鬼欲覓其便，無能得者。",
    "T09n0272_005:0338b23_13": "於其國內風雨以時，五穀豐熟，人民飽足無飢渴想，一切諸虫、雀鼠、龍雹能與世間作無利者，悉皆息滅。",
    "T09n0272_005:0338b25_14": "若有怨賊在其國內，一切即依自業罪過受諸苦惱，依自業盡、依自業滅。",
    "T09n0272_005:0338b27_15": "「大王當知！",
    "T09n0272_005:0338b27_16": "行法行王若能如是護諸眾生、護器世間者，不負一切世間眾生、諸善行人、智慧人、聖人，一切眾生無能呵責者。",
    "T09n0272_005:0338b29_17": "何以故？",
    "T09n0272_005:0338c01_18": "無罪過故。",
    "T09n0272_005:0338c01_19": "大王當知！",
    "T09n0272_005:0338c01_20": "如是善行王若命終時，當生天上，受彼諸天妙境界樂。」",
    "T09n0272_005:0338c02_21": "而說偈言：「重法不放逸，　　常念利眾生，　眷屬有禮法，　　善能知他行，　自身常清淨，　　離諸無益業，　彼王勝世間，　　名行法行王。",
    "T09n0272_005:0338c08_0": "　貌重言常和，　　於善勤精進，　善能知世間，　　一切諸伎藝。",
    "T09n0272_005:0338c10_0": "　以常不懈怠，　　方便護世間，　眾生得安樂，　　無有苦惱者。",
    "T09n0272_005:0338c12_0": "　常樂利益他，　　將護一切心，　出口說愛語，　　安隱決定言。",
    "T09n0272_005:0338c14_0": "　知過有功德，　　知勝知不如，　如是王能共，　　眾生受安樂。",
    "T09n0272_005:0338c16_0": "　於他平等心，　　能捨物解義，　諸臣及眷屬，　　一切愛樂王。",
    "T09n0272_005:0338c18_0": "　具足善眾集，　　常有大勢力，　如是正法王，　　能久住王位。",
    "T09n0272_005:0338c20_0": "　慈心離殺生，　　布施斷偷盜，　正欲防邪婬，　　實言止妄語，　和合除兩舌，　　軟語遮惡口，　正說治綺語，　　淨命對飲酒，　淨心捨三毒，　　受妙天王位，　大王應當知，　　常善護諸戒。」",
    "T09n0272_005:0338c26_0": "大薩遮尼乾子所說經請食品第六",
    "T09n0272_005:0338c27_0": "爾時嚴熾王聞大薩遮尼乾子所說法已，心大歡喜，即語薩遮尼乾子言：「大師仁慈不遺我國，今此曠野不可停止，願降神德，將諸大眾與我俱詣宮內寢息。",
    "T09n0272_005:0339a01_1": "何以故？",
    "T09n0272_005:0339a01_2": "我今心念欲為大師及諸大眾設於時供。」",
    "T09n0272_005:0339a02_3": "薩遮尼乾子言：「善哉，善哉！",
    "T09n0272_005:0339a03_4": "善哉，大王！",
    "T09n0272_005:0339a03_5": "欲與我食，今正是時。",
    "T09n0272_005:0339a03_6": "何以故？",
    "T09n0272_005:0339a04_7": "大王當知！",
    "T09n0272_005:0339a04_8": "我從遠來，道路疲極，常多飢渴，日時已至，我受王請。」",
    "T09n0272_005:0339a05_9": "時嚴熾王聞大薩遮尼乾子受其請已，心大歡喜，即以薩遮尼乾子及諸大眾置在於前，王與四兵導從前後俱入王宮。",
    "T09n0272_005:0339a08_10": "入已，王請薩遮尼乾子坐王七寶莊嚴間錯無價寶床，餘諸一切尼乾子眾隨所應坐，悉皆令坐。",
    "T09n0272_005:0339a10_11": "薩遮尼乾子受坐已，嚴熾王即生至心、恭敬心、尊重心、希有心，自手供給薩遮尼乾子及諸大眾百味飲食，極令飽足，恣意令取豐滿盈溢。",
    "T09n0272_005:0339a13_12": "薩遮尼乾子食已，嚴熾王即以價直百千萬億上下衣服，奉施薩遮尼乾子，餘弟子眾所應得者，悉皆施與上下衣服。",
    "T09n0272_005:0339a16_13": "爾時薩遮尼乾子食食訖已，攝諸鉢器，澡漱清淨，即語嚴熾王言：「大王當知！",
    "T09n0272_005:0339a17_14": "王今至心奉施沙門飲食、衣服，福不可量。",
    "T09n0272_005:0339a18_15": "今且略說十五功德。",
    "T09n0272_005:0339a19_16": "何等十五？",
    "T09n0272_005:0339a19_17": "一者、閉塞慳貪之心；二者、能開布施心手；三者、能滅無布施福邪見之心；四者、能生果報不亡正見之心；五者、隨順善知識人；六者、遠離下無智人；七者、能開諸善道門；八者、能閉諸惡趣門；九者、能種善根種子；十者、能拔不善根栽；十一者、能漸薄一切諸煩惱結；十二者、能增長一切諸善根分；十三者、能飽足一切諸持戒人；十四者、能應為自身所作已作；十五者、能為利益他應作已作。",
    "T09n0272_005:0339a28_18": "何以故？",
    "T09n0272_005:0339a28_19": "大王當知！",
    "T09n0272_005:0339a28_20": "能施布施得大富，施好色食，後得妙色，觀者無厭；施好香食，後得名稱世間普聞；施美味食，後得資生過諸世間種種勝妙；施樂觸食，後得手腳細滑、柔軟；施能至心，後得一切世人親愛、恭敬、供養；自手布施，得多僮僕圍遶給侍；依時節施，隨心所須應時即得；以愛物施，後得勝妙資生境界；不損害施，後得資生堅固，不壞、不疲勞；施安坐，受報眷屬常愛；與飲食者，後得大力自在無礙；與衣裳者，得好妙色世間敬愛；施燈明者，得明淨眼，無諸病壞；施伎樂者，得耳不聾，常聞妙聲；施諸乘者，常得安樂，輦輿隨身；施湯藥者，得無疾病，形色肥鮮；施屋舍者，離諸恐怖，得安隱樂；布施法者，後得不死甘露法藥；離殺生者，後得長壽，命不中夭；離劫盜者，後得大富，資生無盡；離邪婬者，後得好妻，他不能奪；離妄語者，後得實報，不被他謗；離兩舌者，後得和合，眷屬無諍；離惡口者，後得常聞，勝妙音聲；離綺語者，有所言說他人受用；離貪心者，得不增上厚重貪心；離瞋心者，得不增上厚重瞋心；離邪見者，得不增上厚重癡心；離憍慢者，生豪貴家，得人尊敬；離瞋心者，得身端正，見者愛樂；離嫉心者，得大威力，所願皆成；離慳心者，生處富足，資生無乏；離非處婬者，得勝諸根，具丈夫相。",
    "T09n0272_005:0339b24_21": "大王當知！",
    "T09n0272_005:0339b24_22": "施飲食者，即是與命與色與力與樂與辯。",
    "T09n0272_005:0339b25_23": "大王當知！",
    "T09n0272_005:0339b25_24": "施主愛眾生，智者讚歎，名聞十方，入諸大眾心不怯弱；若命終已，生上天中受妙境界，於最後身得無上道。」",
    "T09n0272_005:0339b27_25": "爾時薩遮尼乾子而說偈言：「至心持戒人，　　能生歡喜心，　時食施沙門，　　來世得七福。",
    "T09n0272_005:0339c02_0": "　得勝色命力，　　樂辯才樂說，　生天善道中，　　終得至涅槃。",
    "T09n0272_005:0339c04_0": "　所為事布施，　　畢竟得彼事，　為求樂布施，　　後畢得安樂。",
    "T09n0272_005:0339c06_0": "　施福最勝樂，　　所求者畢成，　當生天人中，　　及色無色界。",
    "T09n0272_005:0339c08_0": "　智慧聖施主，　　若修精進行，　畢竟盡諸苦，　　得上勝智慧。",
    "T09n0272_005:0339c10_0": "　以作無量福，　　天魔魔眷屬，　行惡不善者，　　不能作障難。",
    "T09n0272_005:0339c12_0": "　以故常布施，　　求三種勝事，　善道及富貴，　　能證無上道。」",
    "T09n0272_005:0339c14_0": "大薩遮尼乾子所說經問罪過品第七",
    "T09n0272_005:0339c15_0": "爾時，嚴熾王即生是心：「薩遮尼乾子所說法者，皆是隨順如來正法，作是思惟。",
    "T09n0272_005:0339c16_1": "我今當問薩遮尼乾子，於如來所有尊重心不？」",
    "T09n0272_005:0339c17_2": "爾時嚴熾王作是念已，即移座處，更敷下座，恭敬而坐，問薩遮尼乾子言：「大師當知！",
    "T09n0272_005:0339c19_3": "我有少疑，今欲請問，為見聽不？」",
    "T09n0272_005:0339c20_4": "爾時薩遮尼乾子答言：「大王！",
    "T09n0272_005:0339c21_5": "隨汝所問，我當為汝分別解說，令得開解。」",
    "T09n0272_005:0339c22_6": "時嚴熾王聞大薩遮尼乾子聽其問已，即作是言：「大師！",
    "T09n0272_005:0339c23_7": "世間頗有眾生於眾生界中聰明大智、利根黠慧有罪過不？」",
    "T09n0272_005:0339c24_8": "答言：「大王！",
    "T09n0272_005:0339c24_9": "有此眾生亦有罪過。」",
    "T09n0272_005:0339c25_10": "王言：「大師！",
    "T09n0272_005:0339c25_11": "如是眾生今者誰是？」",
    "T09n0272_005:0339c26_12": "答言：「大王！",
    "T09n0272_005:0339c26_13": "此能雨婆羅門聰明大智，利根黠慧，善知星宿，善知祭祀種種諸天，善知呪術，善知事火，善知天文日月八星，善知天雨石雹災害，善知地動吉凶變異，善知日月運蝕殃災，善知年歲國土豐儉，善知世間安隱破壞，彼婆羅門而有罪過。」",
    "T09n0272_005:0340a02_14": "王言：「大師！",
    "T09n0272_005:0340a02_15": "彼能雨婆羅門罪過云何？」",
    "T09n0272_005:0340a03_16": "答言：「大王！",
    "T09n0272_005:0340a03_17": "此能雨婆羅門常多婬欲，喜侵他妻。",
    "T09n0272_005:0340a04_18": "大王當知！",
    "T09n0272_005:0340a04_19": "黠慧之人不應侵他妻。",
    "T09n0272_005:0340a05_20": "何以故？",
    "T09n0272_005:0340a05_21": "大王當知！",
    "T09n0272_005:0340a05_22": "侵他妻者，現在未來多受苦惱，一切天人之所呵責。」",
    "T09n0272_005:0340a06_23": "而說偈言：「自妻不生足，　　好婬他婦女，　是人無慚愧，　　常被世呵責。",
    "T09n0272_005:0340a10_0": "　現在未來世，　　受苦及打縛，　捨身生地獄，　　受苦常無樂。」",
    "T09n0272_005:0340a12_0": "王言：「大師！",
    "T09n0272_005:0340a12_1": "世間頗更有諸眾生聰明大智、利根黠慧有罪過不？」",
    "T09n0272_005:0340a13_2": "答言：「大王！",
    "T09n0272_005:0340a13_3": "有此眾生亦有罪過。」",
    "T09n0272_005:0340a14_4": "王言：「大師！",
    "T09n0272_005:0340a14_5": "如是眾生今者誰是？」",
    "T09n0272_005:0340a14_6": "答言：「大王！",
    "T09n0272_005:0340a15_7": "此頗羅墮婆羅門，聰明大智、利根黠慧，知法知禮而有罪過。」",
    "T09n0272_005:0340a16_8": "王言：「大師！",
    "T09n0272_005:0340a16_9": "彼頗羅墮婆羅門罪過云何？」",
    "T09n0272_005:0340a17_10": "答言：「大王！",
    "T09n0272_005:0340a17_11": "此頗羅墮婆羅門常多睡眠。",
    "T09n0272_005:0340a18_12": "大王當知！",
    "T09n0272_005:0340a18_13": "黠慧之人不應睡眠。",
    "T09n0272_005:0340a18_14": "何以故？",
    "T09n0272_005:0340a19_15": "大王當知！",
    "T09n0272_005:0340a19_16": "多睡眠人退失諸行，失於世間出世間法，妨礙智慧離諸煩惱。」",
    "T09n0272_005:0340a20_17": "而說偈言：「若人多睡眠，　　懈怠妨有得，　未得者不得，　　已得者退失。",
    "T09n0272_005:0340a24_0": "　若欲得勝道，　　除睡疑放逸，　精進策諸念，　　離惡功德集。」",
    "T09n0272_005:0340a26_0": "王言：「大師！",
    "T09n0272_005:0340a26_1": "世間頗更有諸眾生聰明大智、利根黠慧有罪過不？」",
    "T09n0272_005:0340a27_2": "答言：「大王！",
    "T09n0272_005:0340a27_3": "有此眾生亦有罪過。」",
    "T09n0272_005:0340a28_4": "王言：「大師！",
    "T09n0272_005:0340a28_5": "如此眾生今者誰是？」",
    "T09n0272_005:0340a28_6": "答言：「大王！",
    "T09n0272_005:0340a29_7": "此黑王子聰明大智、利根黠慧，有大威力而有罪過。」",
    "T09n0272_005:0340b01_8": "王言：「大師！",
    "T09n0272_005:0340b01_9": "彼黑王子罪過云何？」",
    "T09n0272_005:0340b02_0": "答言：「大王！",
    "T09n0272_005:0340b02_1": "此黑王子多諸嫉妬。",
    "T09n0272_005:0340b02_2": "大王當知！",
    "T09n0272_005:0340b02_3": "黠慧之人不應嫉妬。",
    "T09n0272_005:0340b03_4": "何以故？",
    "T09n0272_005:0340b03_5": "大王當知！",
    "T09n0272_005:0340b03_6": "若有人得生富貴家，資財豐足，不肯布施，懷嫉妬心，如是之人，於資生中不取堅固，彼人空手命終即去生餓鬼中，生彼處已，受諸種種飢餓苦惱。」",
    "T09n0272_005:0340b07_7": "而說偈言：「惜財不布施，　　藏積恐人知，　捨身空手去，　　餓鬼中受苦。",
    "T09n0272_005:0340b10_0": "　飢渴寒熱等，　　憂悲常煎煮，　智者不聚積，　　為破慳貪故。」",
    "T09n0272_005:0340b12_0": "王言：「大師！",
    "T09n0272_005:0340b12_1": "世間頗更有諸眾生聰明大智、利根黠慧有罪過不？」",
    "T09n0272_005:0340b13_2": "答言：「大王！",
    "T09n0272_005:0340b13_3": "有此眾生亦有罪過。」",
    "T09n0272_005:0340b14_4": "王言：「大師！",
    "T09n0272_005:0340b14_5": "如此眾生今者誰是？」",
    "T09n0272_005:0340b14_6": "答言：「大王！",
    "T09n0272_005:0340b15_7": "此勝仙王子聰明大智、利根黠慧，有大威力而不怯弱，好行布施有大威德，而有罪過。」",
    "T09n0272_005:0340b17_8": "王言：「大師！",
    "T09n0272_005:0340b17_9": "彼勝仙王子罪過云何？」",
    "T09n0272_005:0340b17_10": "答言：「大王！",
    "T09n0272_005:0340b18_11": "此勝仙王子多作殺生。",
    "T09n0272_005:0340b18_12": "大王當知！",
    "T09n0272_005:0340b18_13": "有黠慧者不應殺生。",
    "T09n0272_005:0340b19_14": "何以故？",
    "T09n0272_005:0340b19_15": "大王當知！",
    "T09n0272_005:0340b19_16": "殺生之罪得短命報，命終生於地獄、畜生、餓鬼之中。」",
    "T09n0272_005:0340b21_0": "而說偈言：「殺生無善報，　　短命多諸疾，　來世生惡道，　　具受種種苦。",
    "T09n0272_005:0340b24_0": "　欲離諸苦惱，　　未來求勝樂，　應當護他身，　　如愛自己命。」",
    "T09n0272_005:0340b26_0": "王言：「大師！",
    "T09n0272_005:0340b26_1": "世間頗更有諸眾生聰明大智、利根黠慧有罪過不？」",
    "T09n0272_005:0340b27_2": "答言：「大王！",
    "T09n0272_005:0340b27_3": "有此眾生亦有罪過。」",
    "T09n0272_005:0340b28_4": "王言：「大師！",
    "T09n0272_005:0340b28_5": "如是眾生今者誰是？」",
    "T09n0272_005:0340b28_6": "答言：「大王！",
    "T09n0272_005:0340b29_7": "此無畏王子聰明大智、利根黠慧，而有罪過。」",
    "T09n0272_005:0340c01_8": "王言：「大師！",
    "T09n0272_005:0340c01_9": "彼無畏王子罪過云何？」",
    "T09n0272_005:0340c01_10": "答言：「大王！",
    "T09n0272_005:0340c02_11": "此無畏王子慈心太過。",
    "T09n0272_005:0340c02_12": "大王當知！",
    "T09n0272_005:0340c02_13": "黠慧之人不應慈心太過。",
    "T09n0272_005:0340c03_14": "何以故？",
    "T09n0272_005:0340c03_15": "大王當知！",
    "T09n0272_005:0340c04_0": "若王、王子慈心太過者，彼王、王子國內多有群賊亂民，不可遮護，多有讐難。」",
    "T09n0272_005:0340c05_1": "而說偈言：「若王及王子，　　慈悲心太過，　長賊多欺誑，　　民怖王命危。",
    "T09n0272_005:0340c09_0": "　王應思此過，　　籌量行慈悲，　念世間受苦，　　捨離太過心。」",
    "T09n0272_005:0340c11_0": "王言：「大師！",
    "T09n0272_005:0340c11_1": "世間頗更有諸眾生聰明大智、利根黠慧有罪過不？」",
    "T09n0272_005:0340c12_2": "答言：「大王！",
    "T09n0272_005:0340c12_3": "有此眾生亦有罪過。」",
    "T09n0272_005:0340c13_4": "王言：「大師！",
    "T09n0272_005:0340c13_5": "如是眾生今者誰是？」",
    "T09n0272_005:0340c13_6": "答言：「大王！",
    "T09n0272_005:0340c14_7": "此天力王子聰明大智、利根黠慧，而有罪過。」",
    "T09n0272_005:0340c15_8": "王言：「大師！",
    "T09n0272_005:0340c15_9": "彼天力王子罪過云何？」",
    "T09n0272_005:0340c15_10": "答言：「大王！",
    "T09n0272_005:0340c16_11": "此天力王子飲酒太過。",
    "T09n0272_005:0340c16_12": "大王當知！",
    "T09n0272_005:0340c16_13": "黠慧之人不應飲酒太過。",
    "T09n0272_005:0340c17_14": "何以故？",
    "T09n0272_005:0340c17_15": "大王當知！",
    "T09n0272_005:0340c17_16": "飲酒太過，忘失諸事，障修大道，失於世間、出世間利。」",
    "T09n0272_005:0340c19_17": "而說偈言：「飲酒多放逸，　　現世常愚癡，　忘失一切事，　　常被智者呵。",
    "T09n0272_005:0340c22_0": "　來世常闇鈍，　　多失諸功德，　是故黠慧人，　　離諸飲酒失。」",
    "T09n0272_005:0340c24_0": "王言：「大師！",
    "T09n0272_005:0340c24_1": "世間頗更有諸眾生聰明大智、利根黠慧有罪過不？」",
    "T09n0272_005:0340c25_2": "答言：「大王！",
    "T09n0272_005:0340c25_3": "有此眾生亦有罪過。」",
    "T09n0272_005:0340c26_4": "王言：「大師！",
    "T09n0272_005:0340c26_5": "如是眾生今者誰是？」",
    "T09n0272_005:0340c26_6": "答言：「大王！",
    "T09n0272_005:0340c27_7": "此婆藪天王子聰明大智、利根黠慧，有大威力，心不怯弱，常好布施，有大威德，而有罪過。」",
    "T09n0272_005:0340c29_8": "王言：「大師！",
    "T09n0272_005:0340c29_9": "彼婆藪天王子罪過云何？」",
    "T09n0272_005:0341a01_0": "答言：「大王！",
    "T09n0272_005:0341a01_1": "此婆藪天王子了達諸事而行事太遲。",
    "T09n0272_005:0341a02_2": "大王當知！",
    "T09n0272_005:0341a02_3": "有黠慧人不應行事太遲。",
    "T09n0272_005:0341a03_0": "何以故？",
    "T09n0272_005:0341a03_1": "大王當知！",
    "T09n0272_005:0341a03_2": "行事太遲者，不及時節，多失諸利，令鬪諍事堅固難滅。",
    "T09n0272_005:0341a04_3": "是故大王！",
    "T09n0272_005:0341a04_4": "黠慧之人有所作事，不失時節，不應太遲。」",
    "T09n0272_005:0341a05_5": "而說偈言：「行事太遲人，　　多失所作業，　未得者不得，　　已得者便失。",
    "T09n0272_005:0341a09_0": "　應捨遲行事，　　慕速及時節，　過時不得利，　　是故多所失。」",
    "T09n0272_005:0341a11_0": "王言：「大師！",
    "T09n0272_005:0341a11_1": "世間頗更有諸眾生聰明大智、利根黠慧有罪過不？」",
    "T09n0272_005:0341a12_2": "答言：「大王！",
    "T09n0272_005:0341a12_3": "有此眾生亦有罪過。」",
    "T09n0272_005:0341a13_4": "王言：「大師！",
    "T09n0272_005:0341a13_5": "如是眾生今者誰是？」",
    "T09n0272_005:0341a13_6": "答言：「大王！",
    "T09n0272_005:0341a14_7": "此大仙王子聰明大智、利根黠慧，有大威力，而有罪過。」",
    "T09n0272_005:0341a15_8": "王言：「大師！",
    "T09n0272_005:0341a15_9": "彼大仙王子罪過云何？」",
    "T09n0272_005:0341a16_10": "答言：「大王！",
    "T09n0272_005:0341a16_11": "此大仙王子貪心太過，為顛倒覆心，常奪他財。",
    "T09n0272_005:0341a17_12": "大王當知！",
    "T09n0272_005:0341a17_13": "黠慧之人不應過貪。",
    "T09n0272_005:0341a18_14": "何以故？",
    "T09n0272_005:0341a18_15": "大王當知！",
    "T09n0272_005:0341a18_16": "過貪之人不為一切眾生親附，捨此身命即生地獄。」",
    "T09n0272_005:0341a19_17": "而說偈言：「貪人多積聚，　　得不生厭足，　無明顛倒心，　　常念侵損他，　現在多怨憎，　　捨身墮惡道。",
    "T09n0272_005:0341a24_0": "　是故有智者，　　應當念知足。」",
    "T09n0272_005:0341a25_0": "王言：「大師！",
    "T09n0272_005:0341a25_1": "世間頗更有諸眾生聰明大智、利根黠慧有罪過不？」",
    "T09n0272_005:0341a26_2": "答言：「大王！",
    "T09n0272_005:0341a26_3": "有此眾生亦有罪過。」",
    "T09n0272_005:0341a27_4": "王言：「大師！",
    "T09n0272_005:0341a27_5": "如是眾生今者誰是？」",
    "T09n0272_005:0341a27_6": "答言：「大王！",
    "T09n0272_005:0341a28_7": "此大天王子聰明大智、利根黠慧，有大威力，而有罪過。」",
    "T09n0272_005:0341a29_8": "王言：「大師！",
    "T09n0272_005:0341a29_9": "彼大天王子罪過云何？」",
    "T09n0272_005:0341b01_10": "答言：「大王！",
    "T09n0272_005:0341b01_11": "此大天王子輕躁、戲笑，放逸太過。",
    "T09n0272_005:0341b02_12": "大王當知！",
    "T09n0272_005:0341b02_13": "黠慧之人不應輕躁放逸太過。",
    "T09n0272_005:0341b03_14": "何以故？",
    "T09n0272_005:0341b03_15": "大王當知！",
    "T09n0272_005:0341b03_16": "放逸太過者，能障奢摩他、毘婆舍那法，此戲笑之罪是惡道因。」",
    "T09n0272_005:0341b04_17": "而說偈言：「戲笑垢染心，　　心不住三昧，　為智者所呵，　　行善不解脫。",
    "T09n0272_005:0341b08_0": "　欲得速利益，　　應離諸放逸，　現世無安隱，　　失名稱功德。」",
    "T09n0272_005:0341b10_0": "王言：「大師！",
    "T09n0272_005:0341b10_1": "世間頗更有諸眾生聰明大智、利根黠慧有罪過不？」",
    "T09n0272_005:0341b11_2": "答言：「大王！",
    "T09n0272_005:0341b11_3": "有此眾生亦有罪過。」",
    "T09n0272_005:0341b12_4": "王言：「大師！",
    "T09n0272_005:0341b12_5": "如是眾生今者誰是？」",
    "T09n0272_005:0341b12_6": "答言：「大王！",
    "T09n0272_005:0341b13_7": "此憍薩羅國波斯匿王聰明大智、利根黠慧，而有罪過。」",
    "T09n0272_005:0341b14_8": "王言：「大師！",
    "T09n0272_005:0341b14_9": "彼波斯匿王罪過云何？」",
    "T09n0272_005:0341b15_10": "答言：「大王！",
    "T09n0272_005:0341b15_11": "此波斯匿王噉食太過。",
    "T09n0272_005:0341b15_12": "大王當知！",
    "T09n0272_005:0341b16_13": "黠慧之人不應噉食太過。",
    "T09n0272_005:0341b16_14": "何以故？",
    "T09n0272_005:0341b16_15": "大王當知！",
    "T09n0272_005:0341b17_16": "噉食太過者，體難迴動，嬾惰懈怠，所食難消，遠離現在、未來二世善法利益。」",
    "T09n0272_005:0341b18_17": "而說偈言：「噉食太過人，　　身重多懈怠，　現在未來世，　　於身失大利。",
    "T09n0272_005:0341b22_0": "　睡眠自受苦，　　亦惱於他人，　迷悶難寤寤，　　應時籌量食。」",
    "T09n0272_005:0341b24_0": "王言：「大師！",
    "T09n0272_005:0341b24_1": "世間頗更有諸眾生聰明大智、利根黠慧有罪過不？」",
    "T09n0272_005:0341b25_2": "答言：「大王！",
    "T09n0272_005:0341b25_3": "有此眾生亦有罪過。」",
    "T09n0272_005:0341b26_4": "王言：「大師！",
    "T09n0272_005:0341b26_5": "如是眾生今者誰是？」",
    "T09n0272_005:0341b26_6": "答言：「大王！",
    "T09n0272_005:0341b27_7": "此眾生者即王身是，大王亦甚聰明大智、利根黠慧，有大威力，心不怯弱，好喜布施，威德具足，亦有罪過。」",
    "T09n0272_005:0341b29_8": "王言：「大師！",
    "T09n0272_005:0341b29_9": "我之所有罪過云何？」",
    "T09n0272_005:0341c01_10": "答言：「大王！",
    "T09n0272_005:0341c01_11": "大王之罪太極暴惡，大王太嚴、大王太忽、大王太[革*卬]、大王太卒。",
    "T09n0272_005:0341c03_0": "大王當知！",
    "T09n0272_005:0341c03_1": "黠慧之人不應太惡。",
    "T09n0272_005:0341c03_2": "何以故？",
    "T09n0272_005:0341c03_3": "大王當知！",
    "T09n0272_005:0341c04_4": "若王、王子性太惡者，彼為一切多人不用、多人不愛、多人不憙，乃至父母亦不憙見，何況餘人大臣、王子、長者、居士等，是故大王，黠慧之人不應太惡。",
    "T09n0272_005:0341c07_5": "大王當知！",
    "T09n0272_005:0341c07_6": "有黠慧人所欲作事，應當安詳，不應太卒。」",
    "T09n0272_005:0341c08_7": "而說偈言：「若王行惡行，　　瞋心不見事，　動則怖眾生，　　乃至父母畏，　何況餘非親，　　而當有念愛？",
    "T09n0272_005:0341c12_0": "　大王應當知，　　智者捨瞋恚。」",
    "T09n0272_005:0341c13_0": "爾時嚴熾王在坐對面，聞大薩遮尼乾子毀呰自身，心生不忍、瞋心、恚心、懊惱心、無歡喜心、生毒害心即作是言：「薩遮尼乾子！",
    "T09n0272_005:0341c15_1": "汝今云何於大眾中說我過惡，毀呰於我。",
    "T09n0272_005:0341c16_2": "我從昔來，無人敢正看我面者，汝今毀我罪應合死。」",
    "T09n0272_005:0341c17_3": "作是語已，以瞋恚心告諸臣言：「汝當捉此說不愛語、愚癡沙門，斷其命根。」",
    "T09n0272_005:0341c19_4": "爾時薩遮尼乾子驚怖毛竪。",
    "T09n0272_005:0341c20_5": "語嚴熾王言：「大王！",
    "T09n0272_005:0341c20_6": "汝今莫速卒作如是惡事，不饒益我！",
    "T09n0272_005:0341c21_7": "我有善言，願王暫時施我無畏，聽我所說。」",
    "T09n0272_005:0341c22_8": "王言：「沙門！",
    "T09n0272_005:0341c22_9": "與汝無畏，所欲說者，汝當速說。」",
    "T09n0272_005:0341c23_10": "薩遮尼乾子言：「大王當知！",
    "T09n0272_005:0341c23_11": "我亦有罪。」",
    "T09n0272_005:0341c24_12": "王言：「沙門！",
    "T09n0272_005:0341c24_13": "何者汝罪。」",
    "T09n0272_005:0341c24_14": "薩遮尼乾子言：「大王當知！",
    "T09n0272_005:0341c25_15": "我罪過者，由太實語、不虛語、稱事語，以我如是大惡人前、可畏人前、急性人前、無慈悲人前、卒作事人前，如是惡行人前說如實語。",
    "T09n0272_005:0341c28_16": "大王當知！",
    "T09n0272_005:0341c28_17": "黠慧之人不應一切時、一切處常說實語。",
    "T09n0272_005:0341c29_18": "何以故？",
    "T09n0272_005:0341c29_19": "有不饒益故。",
    "T09n0272_005:0341c29_20": "大王當知！",
    "T09n0272_005:0342a01_21": "黠慧之人應當善觀可與語人、不可與語人，應當善知可語時、非語時，應當善知可語處、非語處，然後說語。",
    "T09n0272_005:0342a03_22": "何以故？",
    "T09n0272_005:0342a03_23": "大王當知！",
    "T09n0272_005:0342a03_24": "實語人者，世人不愛，世人不喜，智者不讚歎，世間癡人瞋。」",
    "T09n0272_005:0342a05_25": "而說偈言：「智者不知時，　　卒隨意說實，　彼人智者呵，　　何況無智者。",
    "T09n0272_005:0342a08_0": "　智者一切處，　　亦不皆實語，　是實憍尸迦，　　實語入惡道。」",
    "T09n0272_005:0342a10_0": "爾時嚴熾王聞薩遮尼乾子說自身過，即便開解，心生歡喜，白薩遮尼乾子言：「大師！",
    "T09n0272_005:0342a11_1": "師無罪過，由我太卒。",
    "T09n0272_005:0342a12_2": "今聞師教，如闇得燈、如盲得眼，常當受持。",
    "T09n0272_005:0342a13_3": "我今懺悔，願師於我莫捨實語。」",
    "T09n0272_005:0342a14_4": "而說偈言：「我實愚癡闇，　　不識知識語，　是故生惡心，　　出如是惡口。",
    "T09n0272_005:0342a17_0": "　我今聖人前，　　懺悔如是罪，　願愍諸眾生，　　令我罪除滅。」",
    "T09n0272_005:0342a19_0": "大薩遮尼乾子所說經卷第五"
}