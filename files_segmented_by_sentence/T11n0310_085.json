{
    "T11n0310_085:0486b14_0": "大寶積經卷第八十五",
    "T11n0310_085:0486b16_0": "大唐三藏菩提流志奉　詔譯",
    "T11n0310_085:0486b17_0": "授幻師跋陀羅記會第二十一",
    "T11n0310_085:0486b18_0": "如是我聞：一時佛在王舍城耆闍崛山中，與大比丘眾千二百五十人俱，皆阿羅漢，眾所知識。",
    "T11n0310_085:0486b20_1": "菩薩摩訶薩五十人，得大神通變現自在，證無生忍及陀羅尼，其名曰：師子菩薩、師子慧菩薩、妙栴檀菩薩、調御菩薩、大調御菩薩、光勝菩薩、光現菩薩、光威菩薩、光嚴菩薩、明覺菩薩、眾上菩薩、調御眾生菩薩，及賢劫中一切菩薩，彌勒菩薩摩訶薩、文殊師利法王子等而為上首。",
    "T11n0310_085:0486b26_2": "復有四大天王、釋提桓因、娑婆世界主大梵天王，并諸無量天龍、夜叉、阿修羅、乾闥婆、緊那羅、摩睺羅伽等眾所圍遶。",
    "T11n0310_085:0486b29_3": "如來世尊大名稱故普聞世間，所謂如來、應供、正遍知、明行足、善逝、世間解、無上士、調御丈夫、天人師、佛、世尊，一切知者、一切見者，成就十力、四無所畏、四無礙解、十八不共法、大慈大悲，五眼具足，記說神變、教誨神變、神通神變皆悉圓滿。",
    "T11n0310_085:0486c05_4": "能以三千大千世界大地城邑草木叢林須彌山等、大海江河諸天宮殿，置一毛端令住虛空，或經一劫或過一劫，隨念所期而不傾動。",
    "T11n0310_085:0486c08_5": "時王舍城國王大臣、婆羅門居士、一切人民，皆於如來深生尊重，以諸上妙飲食衣服臥具湯藥恭敬供養。",
    "T11n0310_085:0486c10_6": "於彼城中有一幻師名跋陀羅，善閑異論工巧呪術，於諸幻師最為上首。",
    "T11n0310_085:0486c12_7": "摩竭提國唯除見諦之人，及於正信優婆塞優婆夷等，諸餘愚人皆被幻惑無不歸信。",
    "T11n0310_085:0486c14_8": "時彼幻師聞於如來功德名稱，便生是念：「今此城中一切眾生，悉皆於我生尊重心，唯有瞿曇沙門猶未信伏，我今應當往彼較試。",
    "T11n0310_085:0486c17_9": "彼若歸我，摩竭提人必皆於我倍加恭敬。」",
    "T11n0310_085:0486c18_10": "時彼幻師宿殖善緣成熟時至，及由世尊威德力故，從王舍城往耆闍崛山。",
    "T11n0310_085:0486c20_11": "覩佛光明踰百千日，面輪嚴好猶如滿月，身相圓滿如尼拘陀樹，毫相清淨如摩尼光，其目紺色如青蓮花，乃至梵天無能見頂，以六十種清淨音聲為眾說法。",
    "T11n0310_085:0486c23_12": "而此幻師雖覩如來威德特尊，猶懷邪慢，復更念言：「我今應當試驗於彼。",
    "T11n0310_085:0486c25_13": "若是一切知見之者應知我意。」",
    "T11n0310_085:0486c26_14": "作是念已，前禮佛足而作是言：「願於明日受我微供。」",
    "T11n0310_085:0486c28_0": "爾時世尊觀彼幻師及王舍城諸眾生等根熟時至，為成熟故默然受請。",
    "T11n0310_085:0486c29_1": "時彼幻師既見世尊受其請已，復作是念：「今此瞿曇不識我意，定知非是一切智人。」",
    "T11n0310_085:0487a02_2": "即便辭退作禮而去。",
    "T11n0310_085:0487a03_0": "尊者目連時在會中，既覩斯事前白佛言：「此跋陀羅欲於如來及比丘眾有所欺誑，唯願世尊勿受其請。」",
    "T11n0310_085:0487a05_1": "佛告目連：「莫作是念。",
    "T11n0310_085:0487a05_2": "然貪瞋癡能為誑惑，我於是事久已斷滅，證得諸法本無生故。",
    "T11n0310_085:0487a07_3": "我於長劫安住正行，何有人能欺誑我者？",
    "T11n0310_085:0487a08_4": "汝今當知，彼之所作非真幻化，如來所作是真幻化。",
    "T11n0310_085:0487a09_5": "所以者何？",
    "T11n0310_085:0487a09_6": "現證諸法皆如幻故。",
    "T11n0310_085:0487a10_7": "假使一切諸眾生類，皆成幻術如跋陀羅，比於如來，百分千分乃至算數譬喻所不能及。」",
    "T11n0310_085:0487a12_8": "復告目連：「於意云何？",
    "T11n0310_085:0487a12_9": "彼之幻師頗能變現三千大千所有世界令嚴飾不？」",
    "T11n0310_085:0487a13_10": "答言：「不也。」",
    "T11n0310_085:0487a14_0": "「目連當知，我今能於一毛端中變現莊嚴恒沙世界，猶未盡於如來神力。",
    "T11n0310_085:0487a15_1": "目連當知，有大風輪名為碎壞，彼能破壞三千世界。",
    "T11n0310_085:0487a16_2": "復有風輪名毘嵐婆，能壞世界復能成立。",
    "T11n0310_085:0487a17_3": "復有風輪名為鼓動，彼風常能旋轉世界。",
    "T11n0310_085:0487a18_4": "復有風輪名為安住，彼風能行有頂之處。",
    "T11n0310_085:0487a19_5": "復有風輪名為飄散，彼能飄散須彌山王及黑山等。",
    "T11n0310_085:0487a21_0": "復有風輪名為猛焰，劫火燒時能飄猛焰上至梵天。",
    "T11n0310_085:0487a22_1": "復有風輪名為止息，劫火燒時彼能止息劫火所燒。",
    "T11n0310_085:0487a23_2": "復有風輪名為清涼，能使一雲普覆三千大千世界。",
    "T11n0310_085:0487a24_3": "復有風輪名為遍霔，劫火燒時普於世界降霔大雨。",
    "T11n0310_085:0487a25_4": "復有風輪名為乾竭，劫水漂時能令彼水悉皆枯涸。",
    "T11n0310_085:0487a26_5": "如是風輪，我若具說窮劫不盡。",
    "T11n0310_085:0487a27_6": "目連當知，於意云何？",
    "T11n0310_085:0487a28_7": "此之幻師能於如是諸風輪中暫安住不？」",
    "T11n0310_085:0487a29_0": "答言：「不也。」",
    "T11n0310_085:0487a29_1": "佛言目連：「如來能於如是風輪，行住坐臥得無搖動。",
    "T11n0310_085:0487b01_2": "又復能以如是風輪內芥子中，現諸風輪所作之事，然於芥子無增無損，而諸風輪不相妨礙。",
    "T11n0310_085:0487b03_3": "目連當知，如來成就幻術之法無有限極。」",
    "T11n0310_085:0487b05_0": "爾時尊者大目乾連及諸大眾，聞於如來作是說時，生希有心頂禮佛足，同聲唱言：「我等今者遇大威德神通導師，獲大饒益。",
    "T11n0310_085:0487b07_1": "若有得聞如來世尊如是神力深生信解，此人必當獲大善利，發於阿耨多羅三藐三菩提心。」",
    "T11n0310_085:0487b10_0": "時彼幻師即於其夜詣王舍城，於最下劣穢惡之處，化作道場寬廣平正，繒綵幡蓋種種莊嚴，散諸花香覆以寶帳。",
    "T11n0310_085:0487b12_1": "復現八千諸寶行樹，其寶樹下一一皆有師子之座，無量敷具悉皆嚴好。",
    "T11n0310_085:0487b14_2": "為欲供養諸比丘故，而復化為百味飲食，并現五百給侍之人，服以白衣飾以嚴具。",
    "T11n0310_085:0487b16_3": "作是化已，時四天王來至會中，告幻師言：「汝於明日為供如來，化作如是無量嚴具，由是因緣獲大功德。",
    "T11n0310_085:0487b18_4": "我今為欲助於汝故，供養如來，於此化為第二道場。",
    "T11n0310_085:0487b19_5": "頗能聽不？」",
    "T11n0310_085:0487b19_6": "時彼幻師聞是語已，生奇特心，即便聽許。",
    "T11n0310_085:0487b20_7": "於是四王即便變現無量殊妙莊嚴之具，倍於幻師幻化之事。",
    "T11n0310_085:0487b22_8": "時天帝釋復與三萬諸天子等來詣道場，語幻師言：「我今亦欲因汝供養莊嚴道場。」",
    "T11n0310_085:0487b24_9": "幻師驚悚又便聽許。",
    "T11n0310_085:0487b24_10": "於是天帝為如來故化作堂宇，猶如三十三天殊勝之殿。",
    "T11n0310_085:0487b25_11": "又復化作波利質多、俱鞞陀羅、天妙樹等，次第行列。",
    "T11n0310_085:0487b27_12": "幻師爾時見斯事已，嗟歎驚悔欲攝所化，盡其呪術幻化之事宛然如故。",
    "T11n0310_085:0487b28_13": "便自思念：「此為甚奇。",
    "T11n0310_085:0487b29_14": "我從昔來於所變化隱現從心。",
    "T11n0310_085:0487c01_0": "而於今時不能隱沒，必由為彼如來故然。」",
    "T11n0310_085:0487c01_1": "時天帝釋知彼心念，告幻師言：「汝於今者為如來故莊嚴道場，無能隱沒。",
    "T11n0310_085:0487c03_2": "以是當知，若復有人於如來所，乃至發於一念之心，由斯善本畢竟能作般涅槃因。」",
    "T11n0310_085:0487c05_3": "彼聞天帝作如是說，心甚歡喜。",
    "T11n0310_085:0487c06_4": "過夜分已，往如來所白言：「世尊！",
    "T11n0310_085:0487c06_5": "我於今時營辦已訖，願垂哀慜。」",
    "T11n0310_085:0487c08_0": "爾時世尊於晨朝時著衣持鉢，與諸大眾恭敬圍遶，入王舍城赴彼幻師道場之所。",
    "T11n0310_085:0487c09_1": "摩竭提國外道梵志婆羅門等，咸願如來為於幻師之所幻惑，為欲見故皆來集會。",
    "T11n0310_085:0487c11_2": "諸比丘、比丘尼、優婆塞、優婆夷，樂欲見聞如來神變及師子吼，亦皆集會。",
    "T11n0310_085:0487c13_3": "爾時如來以佛神力，令彼幻師、帝釋、四王各見世尊在於已所莊嚴之處。",
    "T11n0310_085:0487c15_4": "彼時幻師既見是已，捨於憍慢，前禮佛足，白言：「世尊！",
    "T11n0310_085:0487c16_5": "今於如來悔過發露。",
    "T11n0310_085:0487c16_6": "我先於佛妄生欺誑，幻化種種莊嚴之事。",
    "T11n0310_085:0487c17_7": "後雖漸悔，無能隱沒。」",
    "T11n0310_085:0487c18_8": "爾時世尊告幻師言：「一切眾生及諸資具皆是幻化，謂由於業之所幻故。",
    "T11n0310_085:0487c19_9": "諸比丘眾亦是幻化，謂由於法之所幻故。",
    "T11n0310_085:0487c20_10": "我身亦幻，智所幻故。",
    "T11n0310_085:0487c21_11": "三千大千一切世界亦皆是幻，一切眾生共所幻故。",
    "T11n0310_085:0487c22_12": "凡所有法無非是幻，因緣和合之所幻故。",
    "T11n0310_085:0487c23_13": "汝今應以幻化飲食隨次而行。」",
    "T11n0310_085:0487c24_0": "時彼幻師與四天王、釋提桓因并來眷屬，及所幻化給侍人等，即持飲食施佛及僧，同會眾人悉皆充足。",
    "T11n0310_085:0487c26_1": "爾時摩訶迦葉而說偈曰：「知食是幻化，　　受者亦復然，　了此平等時，　　乃名為淨施。」",
    "T11n0310_085:0487c29_0": "大目乾連曰：「知座是幻化，　　坐者亦復然，　了此平等時，　　乃名為淨施。」",
    "T11n0310_085:0488a03_0": "舍利弗曰：「如化給侍人，　　受者心亦然，　施者能如是，　　乃名為淨施。」",
    "T11n0310_085:0488a06_0": "須菩提曰：「勿以施為施，　　勿以受為受，　施者能如是，　　乃名為淨施。」",
    "T11n0310_085:0488a09_0": "阿難陀曰：「所施如虛空，　　受者不可得，　遠離於身心，　　其施最清淨。」",
    "T11n0310_085:0488a12_0": "光幢菩薩曰：「譬如彼幻師，　　幻化莊嚴事，　諸法皆如是，　　愚人不覺知。」",
    "T11n0310_085:0488a15_0": "光嚴菩薩曰：「如座及諸樹，　　皆幻心所為，　幻心與虛空，　　何有少差別？」",
    "T11n0310_085:0488a18_0": "師子菩薩曰：「野干未曾聞，　　師子所哮吼，　其心無所懼，　　嘷叫林樹間，　適聞師子聲，　　藏竄而無所。",
    "T11n0310_085:0488a22_0": "　幻師亦如是，　　不對如來前，　常於外道中，　　自讚超過佛。",
    "T11n0310_085:0488a24_0": "　幻師雖造作，　　幻術有其邊，　如來所成就，　　幻術無窮盡，　一切諸天魔，　　莫能知邊際。」",
    "T11n0310_085:0488a27_0": "師子慧菩薩曰：「了知給侍人，　　飲食并食者，　一切皆幻化，　　善施無過上。」",
    "T11n0310_085:0488b01_0": "彌勒菩薩曰：「如火得蘇油，　　展轉而增盛，　世尊對幻師，　　幻化亦如是。」",
    "T11n0310_085:0488b04_0": "文殊師利菩薩曰：「此會眾善事，　　如本未曾為，　一切法皆然，　　常等於前際。」",
    "T11n0310_085:0488b07_0": "爾時世尊為欲成熟彼幻師故，化一長者入於會中，謂幻師曰：「汝今於此欲何所作？」",
    "T11n0310_085:0488b08_1": "幻師答言：「我為供養沙門瞿曇設諸飲食。」",
    "T11n0310_085:0488b09_2": "長者告言：「莫作是說。",
    "T11n0310_085:0488b10_3": "如來今者與諸比丘，在闍王宮受供而食。」",
    "T11n0310_085:0488b11_4": "佛神力故，令彼幻師見於如來與諸比丘在彼而食。",
    "T11n0310_085:0488b12_5": "又復化作第二長者，謂幻師言：「汝何所作？」",
    "T11n0310_085:0488b13_6": "幻師答言：「我為供養沙門瞿曇。」",
    "T11n0310_085:0488b14_7": "長者復言：「莫作是說。",
    "T11n0310_085:0488b14_8": "如來今者與諸比丘，在於梵志里巷之中巡行乞食。」",
    "T11n0310_085:0488b15_9": "佛神力故，令彼幻師還見如來與諸聖眾在里巷中巡行乞食。",
    "T11n0310_085:0488b17_10": "又復化作第三長者，告幻師言：「如來今者在彼醫王耆婆園中，為諸四眾宣說妙法。」",
    "T11n0310_085:0488b19_11": "佛神力故，令彼幻師皆見如是。",
    "T11n0310_085:0488b20_0": "次復化作釋提桓因，來詣幻師而復告言：「如來今在三十三天為眾說法。」",
    "T11n0310_085:0488b21_1": "彼時幻師復見如來在天眾中演諸法要。",
    "T11n0310_085:0488b22_2": "爾時幻師復於林樹花葉之間，及諸一切師子座上，并王舍城里巷垣牆室宅堂殿及諸勝處，皆見如來具諸相好。",
    "T11n0310_085:0488b25_3": "亦於一切諸如來所，自見己身悔過發露。",
    "T11n0310_085:0488b26_4": "彼時幻師唯見佛身，餘無所見，歡喜踊躍而便獲於念佛三昧。",
    "T11n0310_085:0488b27_5": "從三昧起合掌向佛，而說偈言：「我昔於閻浮，　　幻化無過上，　今比佛神通，　　無能及少分。",
    "T11n0310_085:0488c02_0": "　由是方了知，　　諸佛難思力，　隨心能變現，　　化佛如恒沙。",
    "T11n0310_085:0488c04_0": "　所見諸如來，　　皆具於相好，　願尊為顯示，　　何者是真佛？",
    "T11n0310_085:0488c06_0": "　於此諸如來，　　我欲修供養，　願尊為我說，　　何者為勝果？",
    "T11n0310_085:0488c08_0": "　若人於佛所，　　不生尊重心，　如是諸凡夫，　　退失於安樂。",
    "T11n0310_085:0488c10_0": "　今於世尊前，　　發露先所犯，　妄試如來罪，　　永願滅無餘。",
    "T11n0310_085:0488c12_0": "　梵釋并大眾，　　願皆證知我，　為度諸群生，　　今發菩提心。",
    "T11n0310_085:0488c14_0": "　以智慧光明，　　覺悟於世間，　施與甘露法，　　悉皆令充滿。",
    "T11n0310_085:0488c16_0": "　若人於佛所，　　見如是神變，　及聞悅意言，　　勝行無礙智。",
    "T11n0310_085:0488c18_0": "　何有明慧者，　　不發菩提心？",
    "T11n0310_085:0488c19_0": "　願示菩提道，　　及遍清淨行。",
    "T11n0310_085:0488c20_0": "　何等為修行，　　二乘不能入？",
    "T11n0310_085:0488c21_0": "　云何所行處，　　尊重而供養？",
    "T11n0310_085:0488c22_0": "　云何具威儀，　　及離諸疑悔？",
    "T11n0310_085:0488c23_0": "　云何於多聞，　　無厭修堅實？",
    "T11n0310_085:0488c24_0": "　云何為人說，　　令樂於正法，　無希利養心，　　及善知恩報？",
    "T11n0310_085:0488c26_0": "　云何於眾生，　　常為不壞友？",
    "T11n0310_085:0488c27_0": "　云何近善友，　　捨離惡知識？",
    "T11n0310_085:0488c28_0": "　云何值諸佛，　　供養心無倦？",
    "T11n0310_085:0488c29_0": "　云何為學處，　　尊重及清淨？",
    "T11n0310_085:0489a01_0": "　云何定種姓，　　成就如理心？",
    "T11n0310_085:0489a02_0": "　及捨不如理，　　具足正思惟？",
    "T11n0310_085:0489a03_0": "　云何無怯弱，　　不為魔所攝，　思惟於義理，　　不捨諸眾生？",
    "T11n0310_085:0489a05_0": "　云何不應捨，　　不取而攝取，　得入於正行，　　具足善方便？",
    "T11n0310_085:0489a07_0": "　云何修慈悲，　　成就諸神通，　證於無礙辯，　　及得陀羅尼？",
    "T11n0310_085:0489a09_0": "　云何獲法忍，　　清淨之辯才，　當捨應捨法，　　得入甚深義？",
    "T11n0310_085:0489a11_0": "　云何於誓願，　　一切皆圓滿，　於諸波羅蜜，　　而得不退轉？",
    "T11n0310_085:0489a13_0": "　我於如是法，　　當願勤修行，　唯願大悲尊，　　為我廣宣說。」",
    "T11n0310_085:0489a15_0": "爾時世尊以偈答曰：「若了一切法，　　皆同於幻化，　是人則能現，　　百億諸佛身，　往於俱胝剎，　　度脫諸眾生。",
    "T11n0310_085:0489a19_0": "　譬如跋陀羅，　　無色現眾色，　不生亦不滅，　　無住無去來。",
    "T11n0310_085:0489a21_0": "　世尊變化身，　　及與比丘眾，　亦無有生滅，　　乃至於涅槃。",
    "T11n0310_085:0489a23_0": "　此皆是如來，　　不思議神變，　亦如幻化者，　　現象馬軍陣。",
    "T11n0310_085:0489a25_0": "　迷惑諸眾生，　　妄見為真實，　如是象馬軍，　　無性亦無生。",
    "T11n0310_085:0489a27_0": "　諸佛無色相，　　無去亦無來，　住於我見人，　　妄生於佛想。",
    "T11n0310_085:0489a29_0": "　不應以色相，　　種族及生處，　乃至梵音聲，　　而欲觀如來。",
    "T11n0310_085:0489b02_0": "　亦難以心識，　　分別於諸佛，　諸佛法性身，　　超過於三世。",
    "T11n0310_085:0489b04_0": "　自性離諸相，　　不墮於法數，　所現諸如來，　　自性無生起，　亦無蘊界處，　　住於無所依，　如是佛法身，　　非五眼能見。",
    "T11n0310_085:0489b08_0": "　若謂我見佛，　　是則不能見，　以無見為見，　　如空中鳥跡。",
    "T11n0310_085:0489b10_0": "　如汝所見佛，　　及餘未見者，　平等如虛空，　　一相無差別。",
    "T11n0310_085:0489b12_0": "　戒定慧解脫，　　及解脫知見，　一切諸如來，　　功德無差別，　皆住於空性，　　於法無所著，　一切皆幻化，　　無性亦無生。",
    "T11n0310_085:0489b16_0": "　供養一如來，　　則供於多佛，　諸佛之法身，　　平等無差別。",
    "T11n0310_085:0489b18_0": "　如是一切佛，　　咸能生福利，　普施諸如來，　　皆獲於大果。",
    "T11n0310_085:0489b20_0": "　同證於平等，　　清淨之法性，　是故諸如來，　　無種種差別。",
    "T11n0310_085:0489b22_0": "　如汝先所問，　　何者為真佛？",
    "T11n0310_085:0489b23_0": "　當捨散亂心，　　諦聽我宣說。",
    "T11n0310_085:0489b24_0": "　應住正念慧，　　觀察於諸法，　一切皆無生，　　妄見為真實。",
    "T11n0310_085:0489b26_0": "　色相若有生，　　則應亦有滅，　是故諸如來，　　畢竟無有生。",
    "T11n0310_085:0489b28_0": "　彼亦非己生，　　亦無有散滅，　由是觀如來，　　以無見為見，　如汝所見佛，　　不依止方所。",
    "T11n0310_085:0489c02_0": "　一切諸凡夫，　　皆依於五蘊，　應當於彼蘊，　　如佛而觀察。",
    "T11n0310_085:0489c04_0": "　諸佛及諸法，　　乃至於眾生，　以無相為相，　　無有依止者，　若作是觀察，　　速證於菩提。",
    "T11n0310_085:0489c07_0": "　諸法皆非有，　　由妄分別生，　因緣體性空，　　離作者性故。",
    "T11n0310_085:0489c09_0": "　如是能了達，　　因緣作者空，　彼則能了知，　　離染清淨法，　以清淨法眼，　　得見諸如來。」",
    "T11n0310_085:0489c12_0": "時彼幻師聞是說已得順法忍，五千眾生發阿耨多羅三藐三菩提心，二百菩薩證無生忍。",
    "T11n0310_085:0489c14_1": "爾時世尊飯食已訖，欲滿幻師所施願故，復說偈言：「能於所施物，　　施者及受人，　等無分別心，　　是則施圓滿。」",
    "T11n0310_085:0489c18_0": "爾時阿難白佛言：「世尊！",
    "T11n0310_085:0489c18_1": "我等願於如來以佛神力加持幻師，今所施設莊嚴之事，於七日中令不隱沒。」",
    "T11n0310_085:0489c20_2": "是時如來為眾請故，令彼幻師幻化道場，滿足七日嚴飾如故。",
    "T11n0310_085:0489c21_3": "爾時如來與諸比丘及大菩薩，天龍、夜叉、乾闥婆等恭敬圍遶，還耆闍崛山為眾說法。",
    "T11n0310_085:0489c23_4": "爾時幻師復往佛所頂禮佛足，右遶三匝却住一面，而白佛言：「世尊！",
    "T11n0310_085:0489c25_5": "願為演說諸菩薩道，勤修行者速當得至菩提道場。」",
    "T11n0310_085:0489c26_6": "佛言：「諦聽，善思念之，當為汝說。」",
    "T11n0310_085:0489c27_7": "幻師白言：「唯然世尊！",
    "T11n0310_085:0489c27_8": "願樂欲聞。」",
    "T11n0310_085:0489c27_9": "佛言：「善男子！",
    "T11n0310_085:0489c28_10": "有四種法是菩薩道。",
    "T11n0310_085:0489c28_11": "若能修行，速當得至菩提道場。",
    "T11n0310_085:0489c29_12": "云何為四？",
    "T11n0310_085:0489c29_13": "一者於菩提心永不退失，二者於諸眾生常無棄捨，三者一切善根求無厭足，四者護持正法起大精進。",
    "T11n0310_085:0490a03_14": "善男子！",
    "T11n0310_085:0490a03_15": "菩薩復有四法遍清淨行。",
    "T11n0310_085:0490a03_16": "云何為四？",
    "T11n0310_085:0490a04_17": "一者律儀清淨，二者意樂清淨，三者智慧清淨，四者受生清淨。",
    "T11n0310_085:0490a05_18": "復有四法，唯菩薩行，非彼二乘之所能入。",
    "T11n0310_085:0490a06_19": "云何為四？",
    "T11n0310_085:0490a06_20": "一者修習禪定而不隨生，二者於甚深義心能簡擇，三者於諸眾生起大悲心，四者種種辯才演法無礙。",
    "T11n0310_085:0490a09_21": "復有四法所行之處。",
    "T11n0310_085:0490a09_22": "云何為四？",
    "T11n0310_085:0490a09_23": "一者樂住閑寂，二者厭於憒閙，三者於諸眾生起大慈心，四者能了諸行無有去來。",
    "T11n0310_085:0490a11_24": "復有四法尊重供養。",
    "T11n0310_085:0490a12_25": "云何為四？",
    "T11n0310_085:0490a12_26": "一者不惜身命，二者心常歡悅，三者捨離憍慢，四者如說修行。",
    "T11n0310_085:0490a14_0": "復有四法威儀具足：一者知時，二者知處，三者寂靜，四者真實。",
    "T11n0310_085:0490a16_0": "「復有四法能離疑悔。",
    "T11n0310_085:0490a16_1": "云何為四？",
    "T11n0310_085:0490a16_2": "一者於惡作事應預防護，二者於諸智人當樂親近，三者於所聞義常善思惟，四者不以慈心不舉他過。",
    "T11n0310_085:0490a19_3": "復有四法多聞無厭。",
    "T11n0310_085:0490a19_4": "云何為四？",
    "T11n0310_085:0490a19_5": "一者增長自他正智慧故，二者於他疑惑能斷除故，三者於佛正法能攝受故，四者於諸如來讚無盡故。",
    "T11n0310_085:0490a22_6": "復有四法多聞堅實。",
    "T11n0310_085:0490a22_7": "云何為四？",
    "T11n0310_085:0490a22_8": "一者聞正法已能善解了，二者聞正法已不作諸惡，三者聞正法已為他開示，四者聞正法已迴向菩提。",
    "T11n0310_085:0490a25_9": "復有四法說法利益。",
    "T11n0310_085:0490a25_10": "云何為四？",
    "T11n0310_085:0490a25_11": "一者常受他人香味飲食，二者恒受衣服種種供養，三者令魔眷屬勢力羸弱，四者諸天護持魔不得便。",
    "T11n0310_085:0490a28_12": "復有四法令他信樂所說之法。",
    "T11n0310_085:0490a29_0": "云何為四？",
    "T11n0310_085:0490a29_1": "一者心少欲故，二者常知足故，三者語柔軟故，四者身順法故。",
    "T11n0310_085:0490b01_2": "復有四法能演正法無有希望。",
    "T11n0310_085:0490b02_3": "云何為四？",
    "T11n0310_085:0490b02_4": "一者於生死中恒懷怖畏，二者不求世間利養親友，三者於諸眾生常生擁護，四者於諸聖種而能修習。",
    "T11n0310_085:0490b04_5": "復有四法知恩報恩。",
    "T11n0310_085:0490b05_6": "云何為四？",
    "T11n0310_085:0490b05_7": "一者勸諸眾生趣菩提故，二者知所作業不失壞故，三者慈愛眾生如己身故，四者善能修行菩薩事故。",
    "T11n0310_085:0490b08_0": "復有四法於諸眾生為不壞友。",
    "T11n0310_085:0490b08_1": "云何為四？",
    "T11n0310_085:0490b08_2": "一者能被忍辱大甲冑故，二者福利眾生不求報故，三者於大悲心常不退故，四者雖多惱害亦不捨故。",
    "T11n0310_085:0490b11_3": "復有四法於諸善友應當親近。",
    "T11n0310_085:0490b12_0": "云何為四？",
    "T11n0310_085:0490b12_1": "一者成就善巧方便，二者成就殊勝意樂，三者成就菩薩正行，四者成就勸讚菩提。",
    "T11n0310_085:0490b14_2": "復有四法於諸惡友應當捨離。",
    "T11n0310_085:0490b14_3": "云何為四？",
    "T11n0310_085:0490b15_4": "一者讚說二乘，二者令退菩提，三者增長惡法，四者損壞諸善。",
    "T11n0310_085:0490b16_5": "復有四法得值諸佛。",
    "T11n0310_085:0490b17_0": "云何為四？",
    "T11n0310_085:0490b17_1": "一者恒以一心專念佛故，二者稱讚如來諸功德故，三者所受律儀遍清淨故，四者以勝意樂發弘願故。",
    "T11n0310_085:0490b19_2": "復有四法供養諸佛心無懈惓。",
    "T11n0310_085:0490b20_3": "云何為四？",
    "T11n0310_085:0490b20_4": "一者應自慶快我今供養最上福田，二者由我供養一切眾生亦當供養，三者因供養已於菩提心當得堅固，四者覩於如來三十二相善根增長。",
    "T11n0310_085:0490b23_5": "復有四法於諸學處生尊重心。",
    "T11n0310_085:0490b24_6": "云何為四？",
    "T11n0310_085:0490b24_7": "一者超過惡道，二者得生善趣，三者尊重如來，四者圓滿諸願。",
    "T11n0310_085:0490b26_8": "復有四法所應學處。",
    "T11n0310_085:0490b26_9": "云何為四？",
    "T11n0310_085:0490b27_0": "一者於菩提心常不捨離，二者於諸眾生心行平等，三者於波羅蜜精進修行，四者聞無量法不生恐怖。",
    "T11n0310_085:0490b29_1": "復有四法學處清淨。",
    "T11n0310_085:0490b29_2": "云何為四？",
    "T11n0310_085:0490c01_3": "一者不造諸惡，二者深解空性，三者不謗諸佛，四者滅壞諸見。",
    "T11n0310_085:0490c02_4": "復有四法三昧種姓。",
    "T11n0310_085:0490c03_5": "云何為四？",
    "T11n0310_085:0490c03_6": "一者離憒閙故，二者樂寂靜故，三者心無亂故，四者善根增故。",
    "T11n0310_085:0490c04_7": "復有四法如理之心應當成就。",
    "T11n0310_085:0490c05_8": "云何為四？",
    "T11n0310_085:0490c05_9": "一者所修善法迴趣菩提，二者心常宴寂無有執著，三者於解脫門常勤修習，四者曾不求證二乘涅槃。",
    "T11n0310_085:0490c08_10": "復有四法不如理心應當捨離。",
    "T11n0310_085:0490c08_11": "云何為四？",
    "T11n0310_085:0490c09_12": "一者於諸生死有所怖畏，二者於所修行不生信受，三者於祕密教不求勝解，四者於諸善根而不修習。",
    "T11n0310_085:0490c11_13": "復有四法正思惟心應善修學。",
    "T11n0310_085:0490c12_14": "云何為四？",
    "T11n0310_085:0490c12_15": "一者菩薩乃至為一眾生，於無量劫受生死苦；二者應先了知一切眾生根性差別，而為說法令捨煩惱；三者應當斷一切惡、修一切善，降伏魔軍，證於阿耨多羅三藐三菩提；四者當為三千大千世界無量眾生，以一梵音演諸法要。",
    "T11n0310_085:0490c17_16": "復有四法無怯弱心魔不能摧。",
    "T11n0310_085:0490c18_17": "云何為四？",
    "T11n0310_085:0490c18_18": "一者觀一切法猶如幻化，二者常與如理正智相應，三者於一切法無所分別，四者於一切相無所執著。",
    "T11n0310_085:0490c20_19": "復有四法思惟於義。",
    "T11n0310_085:0490c21_20": "云何為四？",
    "T11n0310_085:0490c21_21": "一者知一切法從因緣生，二者知無少法名為起者，三者知緣生法彼即無起，四者知法無生亦無滅壞。",
    "T11n0310_085:0490c24_0": "復有四法不捨眾生。",
    "T11n0310_085:0490c24_1": "云何為四？",
    "T11n0310_085:0490c24_2": "一者不捨弘願，二者忍於疲苦，三者不惜身命，四者恒修四攝。",
    "T11n0310_085:0490c26_3": "復有四法不應捨離。",
    "T11n0310_085:0490c26_4": "云何為四？",
    "T11n0310_085:0490c26_5": "一者於諸布施而不捨離，二者成熟眾生而不捨離，三者常自覺察而不捨離，四者增長他善而不捨離。",
    "T11n0310_085:0490c29_6": "復有四法常應攝受。",
    "T11n0310_085:0490c29_7": "云何為四？",
    "T11n0310_085:0491a01_0": "一者微少善根亦當修習，二者增長他善心無懈怠，三者聞說施戒則能信受，四者不求一切利養名譽。",
    "T11n0310_085:0491a03_1": "復有四法入於正行。",
    "T11n0310_085:0491a03_2": "云何為四？",
    "T11n0310_085:0491a04_3": "一者成就通智，二者住大三昧，三者修習空性，四者無所執著。",
    "T11n0310_085:0491a05_4": "復有四法善巧方便。",
    "T11n0310_085:0491a06_0": "云何為四？",
    "T11n0310_085:0491a06_1": "一者菩薩於諸發心，以菩提心而為上首，乃至煩惱猶令順趣無上菩提，何況發起諸善心等；二者觀諸眾生乃至住於邪見之者皆為法器；三者了知諸法無有自性；四者修習解脫於三昧門無執著想。",
    "T11n0310_085:0491a10_2": "復有四法修大慈心。",
    "T11n0310_085:0491a11_3": "云何為四？",
    "T11n0310_085:0491a11_4": "一者修大慈心救護眾生，二者修大慈心度脫眾生，三者修大慈心覺悟眾生，四者修大慈心為令眾生入涅槃故。",
    "T11n0310_085:0491a14_5": "復有四法修大悲心。",
    "T11n0310_085:0491a14_6": "云何為四？",
    "T11n0310_085:0491a14_7": "一者修大悲心為令眾生離諸惡道住善趣故，二者修大悲心為令眾生捨諸惡行習善法故，三者修大悲心為令眾生離於小乘入大乘故，四者修大悲心為令眾生離於生死得涅槃故。",
    "T11n0310_085:0491a19_8": "復有四法成就神通。",
    "T11n0310_085:0491a19_9": "云何為四？",
    "T11n0310_085:0491a19_10": "一者不惜身命無愛戀故，二者了一切法如幻化故，三者於諸眾生起尊重故，四者修奢摩他無散亂故。",
    "T11n0310_085:0491a22_11": "復有四法得無礙辯。",
    "T11n0310_085:0491a22_12": "云何為四？",
    "T11n0310_085:0491a22_13": "一者隨順於義不隨於文，二者隨順於法不隨於人，三者了達諸法離於文字，四者依了文字演說無盡。",
    "T11n0310_085:0491a25_14": "復有四法得陀羅尼。",
    "T11n0310_085:0491a25_15": "云何為四？",
    "T11n0310_085:0491a26_0": "一者於諸多聞無有厭足，二者於多聞者恭敬供養，三者以種種名說真實義，四者隨祕密教能正趣入。",
    "T11n0310_085:0491a28_1": "復有四法能得法忍。",
    "T11n0310_085:0491a28_2": "云何為四？",
    "T11n0310_085:0491a29_3": "一者多修勝解，二者無有退轉，三者資糧圓滿，四者精勤無倦。",
    "T11n0310_085:0491b01_4": "復有四法得淨辯才。",
    "T11n0310_085:0491b02_0": "云何為四？",
    "T11n0310_085:0491b02_1": "一者於說法人無所違逆，二者尊重法師恭敬聽受，三者不以多聞而自憍慢，四者於少聞者不生輕賤。",
    "T11n0310_085:0491b04_2": "復有四法應當捨離。",
    "T11n0310_085:0491b05_3": "云何為四？",
    "T11n0310_085:0491b05_4": "一者於貪瞋癡應當捨離，二者於聲聞乘應當捨離，三者於緣覺乘應當捨離，四者於善法想應當捨離。",
    "T11n0310_085:0491b07_5": "復有四法入甚深義。",
    "T11n0310_085:0491b08_6": "云何為四？",
    "T11n0310_085:0491b08_7": "一者於有為法深達緣起，二者於祕密義能正了知，三者於諸法性深生正解，四者於一切法了達空義。",
    "T11n0310_085:0491b10_8": "復有四法令願圓滿。",
    "T11n0310_085:0491b11_9": "云何為四？",
    "T11n0310_085:0491b11_10": "一者尸羅清淨，二者淨除惡業，三者無有諂誑，四者增長善根。",
    "T11n0310_085:0491b12_11": "復有四法於諸波羅蜜而得不退轉。",
    "T11n0310_085:0491b13_12": "云何為四？",
    "T11n0310_085:0491b14_0": "一者以善巧方便能於一波羅蜜遍通諸波羅蜜，二者以善巧方便隨了一眾生遍了一切眾生，三者以善巧方便證於一法清淨遍證一切諸法清淨，四者以善巧方便了知一佛遍能了知一切諸佛。",
    "T11n0310_085:0491b18_1": "何以故？",
    "T11n0310_085:0491b18_2": "由於法性無差別故。」",
    "T11n0310_085:0491b20_0": "佛說如是菩薩四法門時，幻師跋陀羅證無生忍，心懷踊悅，即昇虛空其身去地七多羅量。",
    "T11n0310_085:0491b22_1": "爾時世尊熙怡微笑，從其面門放無量光，其光普照諸佛世界，還於如來頂上而沒。",
    "T11n0310_085:0491b24_0": "爾時尊者阿難作是念言：「如來、應、正等覺現此微笑非無因緣。」",
    "T11n0310_085:0491b25_1": "即從座起，偏袒右肩右膝著地，合掌向佛，以偈問曰：「普聞三界遍知尊，　　威德智處難思者，　已達菩提功德岸，　　今現微笑有何緣？",
    "T11n0310_085:0491b29_0": "　十方五趣諸眾生，　　心行種性上中下，　如來於彼悉能了，　　今現微笑有何緣？",
    "T11n0310_085:0491c02_0": "　人天八部諸大眾，　　所出種種妙音聲，　比於如來清淨音，　　乃至不及歌羅分。",
    "T11n0310_085:0491c04_0": "　世尊光明遍十方，　　普照無量諸佛剎，　日月摩尼梵天光，　　無有能比如來者。",
    "T11n0310_085:0491c06_0": "　已了性空甚深法，　　無我無人及眾生，　有無二邊皆捨離，　　善知三際如水月。",
    "T11n0310_085:0491c08_0": "　今誰趣於最上乘，　　紹繼如來法種性，　生於廣大三寶中？",
    "T11n0310_085:0491c09_1": "　　微笑因緣願宣說。",
    "T11n0310_085:0491c10_0": "　如來所現微笑光，　　為彼諸乘有差別，　於膝於肩而沒者，　　如斯為彼二乘人。",
    "T11n0310_085:0491c12_0": "　今者所放無量光，　　此光入於如來頂，　天中勝者為何人，　　於此佛乘當授記？」",
    "T11n0310_085:0491c14_0": "爾時世尊告阿難言：「汝今見是跋陀羅不？」",
    "T11n0310_085:0491c14_1": "白言：「已見。」",
    "T11n0310_085:0491c15_2": "佛告阿難：「此善男子，過於九萬二千劫，於大莊嚴土善化劫中當得成佛，號曰神變王如來、應、正等覺。",
    "T11n0310_085:0491c17_3": "彼佛國土人民熾盛安隱豐樂，地平柔軟如兜羅綿，花果諸樹次第行列，幢幡寶蓋以為莊嚴，眾樂自鳴妙香充遍，所須飲食應念而至，諸所受用資生之具，如忉利天而無有異。",
    "T11n0310_085:0491c21_4": "彼國常現種種莊嚴，是故號為大莊嚴土。",
    "T11n0310_085:0491c22_5": "於彼國內一切人民，皆住大乘深信堅固。",
    "T11n0310_085:0491c23_6": "彼神變王如來壽十千歲，正法住世滿百億年。",
    "T11n0310_085:0491c24_7": "臨涅槃時，授名稱菩薩阿耨多羅三藐三菩提記，告言：『汝於來世次當作佛，號一切最勝如來、應、正等覺。』」",
    "T11n0310_085:0491c27_0": "時跋陀羅聞於如來如是記已，從空而下，頂禮佛足而作是言：「我今歸命如來、應、正等覺及法、比丘。」",
    "T11n0310_085:0491c29_1": "如是慇懃無量俱胝數百千遍。",
    "T11n0310_085:0491c29_2": "復作是言：「如佛世尊以於真如無有異故，說一切法不異真如，乃至無有差別、無有缺減、無有分別、無生無作。",
    "T11n0310_085:0492a03_3": "我今歸依亦復如是。」",
    "T11n0310_085:0492a03_4": "爾時尊者阿難謂跋陀羅言：「汝若如佛所說真如而歸依者，汝今豈於佛法性中有所得耶？」",
    "T11n0310_085:0492a06_5": "幻師答言：「我身即是如來法性。",
    "T11n0310_085:0492a06_6": "所以者何？",
    "T11n0310_085:0492a07_7": "我及如來無二無別，一切諸法皆真如故。",
    "T11n0310_085:0492a08_0": "言真如者，則一切法無差別性，一切眾生亦復如是。",
    "T11n0310_085:0492a09_1": "尊者當知，言無二者，無所分別是為無二。",
    "T11n0310_085:0492a10_2": "何以故？",
    "T11n0310_085:0492a10_3": "遍知諸法但有名字，是佛智故。」",
    "T11n0310_085:0492a11_4": "尊者阿難前白佛言：「奇哉世尊！",
    "T11n0310_085:0492a11_5": "此跋陀羅乃有如是智慧辯才。",
    "T11n0310_085:0492a12_6": "昔以幻化惑亂世間，今時復以智慧惑亂。」",
    "T11n0310_085:0492a13_7": "佛告跋陀羅言：「善男子！",
    "T11n0310_085:0492a14_0": "汝實爾耶？」",
    "T11n0310_085:0492a14_1": "跋陀羅言：「如佛所作惑亂之事，我亦如是惑亂世間。",
    "T11n0310_085:0492a15_2": "所以者何？",
    "T11n0310_085:0492a15_3": "謂佛世尊於無我中說有眾生及壽命者，此於世間是大惑亂。",
    "T11n0310_085:0492a17_4": "如於如來證菩提已，不見少法是生死往來而說生死往來。",
    "T11n0310_085:0492a18_5": "如我意者，唯有如來是大惑亂。」",
    "T11n0310_085:0492a19_6": "佛言：「善男子！",
    "T11n0310_085:0492a19_7": "善哉善哉，如汝所說。",
    "T11n0310_085:0492a19_8": "諸佛如來於無我中乃至無有生死往來，而隨世俗說眾生等。",
    "T11n0310_085:0492a21_9": "亦無少法名為涅槃，然為證得涅槃法故說於涅槃。」",
    "T11n0310_085:0492a22_10": "時跋陀羅聞是說已，前白佛言：「我願出家作於比丘。」",
    "T11n0310_085:0492a23_11": "爾時世尊告彌勒菩薩摩訶薩言：「汝當與是善男子剃除鬚髮授具足戒。」",
    "T11n0310_085:0492a25_12": "彌勒菩薩承佛教旨，即與出家受於具戒。",
    "T11n0310_085:0492a26_13": "既出家已，復白佛言：「世尊！",
    "T11n0310_085:0492a26_14": "此出家者唯形相耳非真出家。",
    "T11n0310_085:0492a27_15": "若諸菩薩真出家者，謂離諸相處於三界成熟眾生，方可名為真出家也。」",
    "T11n0310_085:0492a29_16": "說是語時，五千眾生發阿耨多羅三藐三菩提心，皆於諸漏心得解脫。",
    "T11n0310_085:0492b01_17": "爾時阿難白佛言：「世尊！",
    "T11n0310_085:0492b02_18": "當何名此經？",
    "T11n0310_085:0492b02_19": "我等云何奉持？」",
    "T11n0310_085:0492b03_20": "佛告阿難：「此經名為『授幻師跋陀羅記法門』，亦名『漸證菩提法門』。",
    "T11n0310_085:0492b04_21": "若有眾生於未來世欲見如來及為眾生作佛事者，當於此經受持讀誦廣為人說。",
    "T11n0310_085:0492b06_22": "所以者何？",
    "T11n0310_085:0492b06_23": "是人則為已見如來，亦已為他施作佛事。",
    "T11n0310_085:0492b07_24": "是故阿難！",
    "T11n0310_085:0492b07_25": "若於此經受持讀誦流通之者，則為哀愍利樂眾生。",
    "T11n0310_085:0492b09_26": "若欲發趣無上菩提，亦於此經當勤修習。",
    "T11n0310_085:0492b10_0": "此經能出無上菩提，此經能生無上菩提，是故此經亦復名為『出生菩提』。",
    "T11n0310_085:0492b11_1": "若有受持此經典者，當知諸佛止住其身，何況於中如理修行。」",
    "T11n0310_085:0492b13_2": "時跋陀羅復白佛言：「世尊！",
    "T11n0310_085:0492b13_3": "此經亦名『發覺善根』。",
    "T11n0310_085:0492b14_4": "何以故？",
    "T11n0310_085:0492b14_5": "今於佛所得聞是經，一切善根皆現前故。」",
    "T11n0310_085:0492b15_6": "佛說是經已，尊者阿難及跋陀羅，天人大眾、阿修羅、乾闥婆等，聞佛所說，皆大歡喜，信受奉行。",
    "T11n0310_085:0492b18_0": "大寶積經卷第八十五"
}