{
    "T07n0220_576:0974b05_0": "大般若經第八會那伽室利分序",
    "T07n0220_576:0974b07_0": "西明寺沙門玄則撰",
    "T07n0220_576:0974b08_0": "載惟清規外滌乃照晉於襟靈，神理內康俄發揮於事業，若不訊諸動寂，將或謬以隨迎。",
    "T07n0220_576:0974b10_0": "是故妙祥資舍衛之稟、龍祥扣分衛之節，挫舉下而迂足、措屈伸而矯手，慮不慮以思惟、行無行以發趣，食夫幻食，反類懸匏；資以無資，翻同冽井。",
    "T07n0220_576:0974b13_1": "俄而縱觀空術、澄襟海定，孕生靈為水性、罄功德為珍府，晏六動而不搖、走三乘以終駐，無宰不宰，黜心王而利見；無親不親，恢善友而遙集。",
    "T07n0220_576:0974b16_2": "是令近事取鉢，駭脩臂之不存；應供投襟，兀撫心其已滅。",
    "T07n0220_576:0974b17_3": "譬蜃樓切景，知積氣以忘躋；鸞鏡含姿，悟唯空而輟攬。",
    "T07n0220_576:0974b19_4": "故能自近而鑒遠、由真以立俗，識危生之露集、知幻質之泡浮，電倐青紫之輝、雲空軒蓋之影。",
    "T07n0220_576:0974b21_5": "文約理贍，昔祕今傳，雖一軸且單譯，而三復固多重味矣。",
    "T07n0220_576:0974c02_0": "大般若波羅蜜多經卷第五百七",
    "T07n0220_576:0974c03_0": "十六",
    "T07n0220_576:0974c05_0": "三藏法師玄奘奉　詔譯",
    "T07n0220_576:0974c06_0": "第八那伽室利分",
    "T07n0220_576:0974c07_0": "如是我聞：一時，薄伽梵在室羅筏住誓多林給孤獨園，為諸大眾宣揚正法。",
    "T07n0220_576:0974c08_1": "爾時，妙吉祥菩薩摩訶薩於日初分著衣持鉢，漸次將入室羅筏城。",
    "T07n0220_576:0974c10_2": "時，有菩薩名龍吉祥，見已問言：「尊者何所往？」",
    "T07n0220_576:0974c11_3": "妙吉祥曰：「我欲入此室羅筏城巡行乞食，為欲利樂多眾生故，哀愍世間大眾生故，利益安樂諸天、人故。」",
    "T07n0220_576:0974c13_4": "龍吉祥言：「唯然！",
    "T07n0220_576:0974c13_5": "尊者！",
    "T07n0220_576:0974c14_6": "今於食想猶未破耶？」",
    "T07n0220_576:0974c14_7": "妙吉祥曰：「吾於食想都不見有，知何所破？",
    "T07n0220_576:0974c15_8": "所以者何？",
    "T07n0220_576:0974c15_9": "以一切法本性空寂，猶若虛空無壞無斷，我何能破？",
    "T07n0220_576:0974c16_10": "諸天、魔、梵，世間沙門、婆羅門等亦不能破。",
    "T07n0220_576:0974c17_11": "所以者何？",
    "T07n0220_576:0974c18_12": "諸法自性等虛空界，畢竟皆空，不可動搖，無能破者。",
    "T07n0220_576:0974c19_13": "又一切法如太虛空，無有天、魔、梵、沙門等諸有情類可能攝受。",
    "T07n0220_576:0974c20_14": "所以者何？",
    "T07n0220_576:0974c20_15": "以一切法性遠離故非所攝受。」",
    "T07n0220_576:0974c21_16": "龍吉祥言：「若如所說，云何菩薩與魔戰諍？」",
    "T07n0220_576:0974c22_17": "妙吉祥曰：「菩薩未嘗與擊大鼓魔軍戰諍，菩薩爾時亦不見法有少真實可依入定。",
    "T07n0220_576:0974c24_18": "所以者何？",
    "T07n0220_576:0974c24_19": "菩薩見彼雖擊鼓等而無怖畏。",
    "T07n0220_576:0974c25_20": "譬如幻師幻作怨敵，雖現擾惱而不生怖；如是菩薩知法性空皆如幻等，都無怖畏。",
    "T07n0220_576:0974c27_21": "若時菩薩有怖畏者，非天、人等所應供養，然諸菩薩解空無怖，堪為一切真淨福田。」",
    "T07n0220_576:0974c29_22": "龍吉祥言：「頗有能證菩提者不？」",
    "T07n0220_576:0974c29_23": "妙吉祥曰：「亦有能證。」",
    "T07n0220_576:0975a01_24": "龍吉祥言：「誰為證者？」",
    "T07n0220_576:0975a01_25": "妙吉祥曰：「若無名姓、施設、語言，彼為能證。」",
    "T07n0220_576:0975a02_26": "龍吉祥言：「彼既如是，云何能證？」",
    "T07n0220_576:0975a03_27": "妙吉祥曰：「彼心無生，不念菩提及菩提座，亦不愍念一切有情，以無表心、無見心等能證無上正等菩提。」",
    "T07n0220_576:0975a05_28": "龍吉祥言：「若爾，尊者以何心等當得菩提？」",
    "T07n0220_576:0975a06_29": "妙吉祥曰：「我無所趣亦非能趣，都無所學。",
    "T07n0220_576:0975a07_30": "非我當來詣菩提樹，坐金剛座證大菩提，轉妙法輪拔濟生死。",
    "T07n0220_576:0975a09_31": "所以者何？",
    "T07n0220_576:0975a09_32": "諸法無動，不可破壞，不可攝受，畢竟空寂。",
    "T07n0220_576:0975a10_33": "我以如是非趣心等當得菩提。」",
    "T07n0220_576:0975a11_34": "龍吉祥言：「尊者所說皆依勝義，令諸有情信解是法解脫煩惱。",
    "T07n0220_576:0975a12_35": "若諸有情煩惱解脫，便能畢竟破魔羂網。」",
    "T07n0220_576:0975a13_36": "妙吉祥曰：「魔之羂網不可破壞。",
    "T07n0220_576:0975a14_37": "所以者何？",
    "T07n0220_576:0975a14_38": "魔者不異菩提增語。",
    "T07n0220_576:0975a14_39": "何以故？",
    "T07n0220_576:0975a15_0": "魔及魔軍性俱非有都不可得，是故我說魔者不異菩提增語。」",
    "T07n0220_576:0975a16_1": "龍吉祥言：「菩提何謂？」",
    "T07n0220_576:0975a16_2": "妙吉祥曰：「言菩提者，遍諸時處一切法中。",
    "T07n0220_576:0975a17_3": "譬如虛空都無障礙，於時處法無所不在，菩提亦爾，無障礙故遍在一切時處法中。",
    "T07n0220_576:0975a19_4": "如是菩提最為無上，仁今欲證何等菩提？」",
    "T07n0220_576:0975a20_5": "龍吉祥言：「欲證無上。」",
    "T07n0220_576:0975a21_6": "妙吉祥曰：「汝今應止！",
    "T07n0220_576:0975a21_7": "無上菩提非可證法，汝欲證者便行戲論。",
    "T07n0220_576:0975a22_8": "何以故？",
    "T07n0220_576:0975a22_9": "無上菩提離相寂滅，仁今欲取，成戲論故。",
    "T07n0220_576:0975a23_10": "譬如有人作如是說：『我令幻士坐菩提座，證幻無上正等菩提。』",
    "T07n0220_576:0975a25_11": "如是所言極成戲論，以諸幻士尚不可得，豈令能證幻大菩提！",
    "T07n0220_576:0975a26_12": "幻於幻法，非合非散，無取無捨，自性俱空。",
    "T07n0220_576:0975a27_13": "諸佛世尊說一切法不可分別皆如幻事，汝今欲證無上菩提，豈不便成分別幻法？",
    "T07n0220_576:0975a29_14": "然一切法皆不可取亦不可捨，無成無壞。",
    "T07n0220_576:0975b01_15": "非法於法能有造作及有滅壞，無法於法能有和合及有別離。",
    "T07n0220_576:0975b02_16": "所以者何？",
    "T07n0220_576:0975b02_17": "以一切法非合非散，自性皆空，離我、我所，等虛空界，無說無示、無讚無毀、無高無下、無損無益、不可想像、不可戲論，本性虛寂，皆畢竟空，如幻如夢，無對無比，寧可於彼起分別心？」",
    "T07n0220_576:0975b06_18": "龍吉祥言：「善哉！",
    "T07n0220_576:0975b07_19": "尊者！",
    "T07n0220_576:0975b07_20": "我今由此定得菩提，何以故？",
    "T07n0220_576:0975b08_21": "由尊為我說深法故。」",
    "T07n0220_576:0975b08_22": "妙吉祥曰：「吾於今者，曾未為汝有所宣說若顯若密、若深若淺，云何令汝能得菩提？",
    "T07n0220_576:0975b10_23": "所以者何？",
    "T07n0220_576:0975b10_24": "諸法自性皆不可說，汝謂我說甚深法者，為行戲論；然我實非能說法者，諸法自性亦不可說。",
    "T07n0220_576:0975b12_25": "如有人言：『我能辯說幻士識相，謂諸幻士識有如是如是差別。』",
    "T07n0220_576:0975b14_26": "彼由此說害自實言。",
    "T07n0220_576:0975b14_27": "所以者何？",
    "T07n0220_576:0975b14_28": "夫幻士者尚非所識，況有識相！",
    "T07n0220_576:0975b15_29": "汝今謂我說甚深法，令汝證得無上菩提，亦復如是。",
    "T07n0220_576:0975b16_30": "以一切法皆如幻事，畢竟性空尚不可知，況有宣說！」",
    "T07n0220_576:0975b18_0": "爾時，無能勝菩薩摩訶薩來至其所，聞已讚言：「善哉！",
    "T07n0220_576:0975b19_1": "善哉！",
    "T07n0220_576:0975b19_2": "正士！",
    "T07n0220_576:0975b19_3": "大士！",
    "T07n0220_576:0975b19_4": "能共辯說甚深法門。」",
    "T07n0220_576:0975b20_0": "時，妙吉祥詰無能勝言：「正士、大士為說何法？",
    "T07n0220_576:0975b21_0": "夫為菩薩不作是念：『我是菩薩正士、大士，能為有情說甚深法。』",
    "T07n0220_576:0975b22_1": "作是念者便行戲論。",
    "T07n0220_576:0975b22_2": "又，無能勝！",
    "T07n0220_576:0975b23_3": "頗有谷響，自性實有能發語言，生聞者識詮諸法不？」",
    "T07n0220_576:0975b24_4": "時，無能勝答曰：「不也！」",
    "T07n0220_576:0975b24_5": "妙吉祥言：「如是諸法一切非實，皆如谷響無名、無相、無所取著，於斯有執便行戲論，若行戲論流轉生死。",
    "T07n0220_576:0975b27_6": "彼於如響一切法中不如實知，起諸乖諍，乖諍起故心則動搖，心動搖時多諸迷謬，迷謬增故諸趣輪迴。",
    "T07n0220_576:0975b29_7": "是故世尊親於晝夜教誡教授諸苾芻言：『汝等苾芻勿行戲論，於我所說寂滅法中，常應思惟、審諦觀察、精勤修習無得法忍。』",
    "T07n0220_576:0975c03_8": "如是能寂大聖法王說諸法空本性寂靜，無染、無得、無所依住。",
    "T07n0220_576:0975c04_9": "能如實知解脫生死，定當證得菩提涅槃。」",
    "T07n0220_576:0975c05_10": "時，龍吉祥聞是語已，因即復問妙吉祥言：「尊者從何生死解脫？」",
    "T07n0220_576:0975c07_11": "妙吉祥曰：「仁謂如來從何生死而得解脫？",
    "T07n0220_576:0975c08_0": "十力世尊常說過去未來現在為生死法。」",
    "T07n0220_576:0975c08_1": "龍吉祥言：「世尊！",
    "T07n0220_576:0975c09_2": "豈不說一切法皆如幻化，既爾，有情應本已證無上菩提，寧有生死？",
    "T07n0220_576:0975c10_3": "所以者何？",
    "T07n0220_576:0975c11_4": "尊者亦說諸法非實皆如幻化。」",
    "T07n0220_576:0975c11_5": "妙吉祥曰：「我從昔來於法性相曾未宣說，亦不分別，取著造作。",
    "T07n0220_576:0975c13_6": "所以者何？",
    "T07n0220_576:0975c13_7": "諸法性相不可表示、不可分別、不可取著、不可造作。",
    "T07n0220_576:0975c14_8": "「一切有情設能如實了達諸法皆如幻化，應本已證無上菩提；然由有情於一切法，不能通達皆如幻化故，於諸趣生死輪迴。",
    "T07n0220_576:0975c17_9": "如工幻師隨依何物，幻作種種所幻化事，所謂世間天、魔、梵、釋、沙門、梵志、諸龍、藥叉、阿素洛等人非人眾，諸愚癡類迷執實有，智者幻師知無實性，但有種種虛妄相現。",
    "T07n0220_576:0975c21_10": "如是諸法雖如幻化，而有情類愚癡不了，非有謂有、無常計常，於諸法中種種分別，或分別色或分別心，有為無為、有漏無漏如是等類種種分別，由此分別於諸法中，不如實知皆如幻化，由不知故生死輪迴。",
    "T07n0220_576:0975c25_11": "設諸有情於一切法如實了知皆如幻化，則於佛法不復增長。",
    "T07n0220_576:0975c27_12": "所以者何？",
    "T07n0220_576:0975c27_13": "諸有情類本來皆有，諸佛妙法一切已有，無退佛智故。",
    "T07n0220_576:0975c28_14": "「諸有情咸可安立於佛妙法覺慧無動，知法性空，無名無相、無依無住、無取無執、無礙無著、猶如虛空，無阿賴耶、無尼延底，無上寂靜、最極寂靜，無生無滅、無染無淨、無成無壞、非有非無。",
    "T07n0220_576:0976a03_15": "由此於中成甚深忍，常不遠離諸佛妙法。",
    "T07n0220_576:0976a04_16": "所以者何？",
    "T07n0220_576:0976a05_17": "諸佛妙法離性離相，不可施設、不可宣說、不可表示，遍有情類猶若虛空。」",
    "T07n0220_576:0976a06_18": "時，龍吉祥聞甚深法歡喜踊躍，讚妙吉祥：「善哉！",
    "T07n0220_576:0976a07_19": "善哉！",
    "T07n0220_576:0976a07_20": "尊者所說，甚深微妙不可思議，說諸有情常不遠離諸佛妙法，誰能信解？」",
    "T07n0220_576:0976a09_21": "妙吉祥曰：「諸佛真子皆能信解，謂隨信行、若隨法行、若第八、若預流、若一來、若不還、若阿羅漢、若諸獨覺、若諸菩薩已得不退，於諸白法無動無轉，已善安住畢竟空法無所得法，能深信解。",
    "T07n0220_576:0976a13_22": "所以者何？",
    "T07n0220_576:0976a13_23": "是諸菩薩妙菩提座已現在前，能對世間天、魔、梵、釋、沙門、梵志、阿素洛等人非人前大師子吼：『我於此座結跏趺坐，乃至未得無上菩提，終不中間暫解斯坐。』",
    "T07n0220_576:0976a17_24": "何以故？",
    "T07n0220_576:0976a17_25": "是諸菩薩已善安住畢竟空法無所得法，不可動故。",
    "T07n0220_576:0976a18_26": "譬如帝杙極善安固，諸牛王等不能動搖；如是菩薩已善安住畢竟空法無所得法，一切有情不能傾動，令離覺所覺及菩提座處。」",
    "T07n0220_576:0976a22_0": "龍吉祥言：「覺所覺處、菩提座處何所謂耶？」",
    "T07n0220_576:0976a22_1": "時，妙吉祥還詰彼曰：「云何名為如來變化？",
    "T07n0220_576:0976a23_2": "云何如來變化之處？",
    "T07n0220_576:0976a24_3": "云何如來變化所依？",
    "T07n0220_576:0976a24_4": "云何如來變化證法，由此說為如來變化說法示導？」",
    "T07n0220_576:0976a26_0": "龍吉祥言：「我尚不見有實如來，況當見有如來變化及變化處、變化所依、變化證法，由此可說如來變化說法示導！」",
    "T07n0220_576:0976a28_1": "妙吉祥曰：「善哉！",
    "T07n0220_576:0976a28_2": "善哉！",
    "T07n0220_576:0976a29_3": "所說所知甚為如理，汝已起證於一切法無所得忍能作是說，覺所覺等應知亦然。」",
    "T07n0220_576:0976b01_4": "龍吉祥言：「非一切法無所得忍有起有壞。",
    "T07n0220_576:0976b02_5": "所以者何？",
    "T07n0220_576:0976b03_6": "以一切法空無自性，自相亦空。",
    "T07n0220_576:0976b03_7": "如是諸法無相、無對、無色、無見，與虛空等，云何得起於一切法無所得忍？",
    "T07n0220_576:0976b05_8": "若一切法無所得忍有可起義，則谷響忍、若光影忍、若聚沫忍、若浮泡忍、若陽焰忍、若芭蕉忍、若幻事忍、若夢境忍、若變化忍、若鏡像忍、若尋香城忍、若虛空界忍應有起義。",
    "T07n0220_576:0976b09_9": "所以者何？",
    "T07n0220_576:0976b09_10": "虛空等忍有起義者必無是處。",
    "T07n0220_576:0976b10_11": "若菩薩摩訶薩聞如是法，不驚、不怖、無惑、無疑、心不沈沒，即是菩薩無上法忍。」",
    "T07n0220_576:0976b12_12": "妙吉祥言：「諸菩薩眾無得法忍豈無差別？」",
    "T07n0220_576:0976b13_0": "龍吉祥曰：「若菩薩眾於少分法有執著者，是則名為行有所得。",
    "T07n0220_576:0976b14_1": "若諸菩薩作是念言：『我於甚深悉能解了。』",
    "T07n0220_576:0976b15_2": "是則名為行有所得。",
    "T07n0220_576:0976b15_3": "若諸菩薩作是念言：『我是成就甚深忍者。』",
    "T07n0220_576:0976b16_4": "是則名為行有所得。",
    "T07n0220_576:0976b17_5": "若諸菩薩作是念言：『我於甚深悉能信受。』",
    "T07n0220_576:0976b18_6": "是則名為行有所得。",
    "T07n0220_576:0976b18_7": "若諸菩薩作是念言：『我於諸義悉能解了。』",
    "T07n0220_576:0976b19_8": "是則名為行有所得。",
    "T07n0220_576:0976b20_9": "若諸菩薩作是念言：『我於諸法悉能覺了。』",
    "T07n0220_576:0976b21_0": "是則名為行有所得。",
    "T07n0220_576:0976b21_1": "若諸菩薩作是念言：『我能解了諸法本性。』",
    "T07n0220_576:0976b22_2": "是則名為行有所得。",
    "T07n0220_576:0976b22_3": "若諸菩薩作是念言：『我能修行諸菩薩道。』",
    "T07n0220_576:0976b23_4": "是則名為行有所得。",
    "T07n0220_576:0976b24_5": "若諸菩薩作是念言：『我能嚴淨種種佛土。』",
    "T07n0220_576:0976b25_6": "是則名為行有所得。",
    "T07n0220_576:0976b25_7": "若諸菩薩作是念言：『我能成熟諸有情類。』",
    "T07n0220_576:0976b26_8": "是則名為行有所得。",
    "T07n0220_576:0976b27_9": "若諸菩薩作是念言：『我於菩提決定當證。』",
    "T07n0220_576:0976b28_10": "是則名為行有所得。",
    "T07n0220_576:0976b28_11": "若諸菩薩作是念言：『我定能轉無上法輪。』",
    "T07n0220_576:0976b29_12": "是則名為行有所得。",
    "T07n0220_576:0976b29_13": "若諸菩薩作是念言：『我能濟拔諸有情類。』",
    "T07n0220_576:0976c01_14": "是則名為行有所得。",
    "T07n0220_576:0976c02_15": "若諸菩薩作是念言：『我有所行、我有所證。』",
    "T07n0220_576:0976c03_16": "是則名為行有所得。",
    "T07n0220_576:0976c03_17": "若諸菩薩作是念言：『我能修行布施、淨戒、安忍、精進、靜慮、般若波羅蜜多。』",
    "T07n0220_576:0976c05_18": "是則名為行有所得。",
    "T07n0220_576:0976c05_19": "若諸菩薩作是念言：『我能修行四念住等三十七種菩提分法。』",
    "T07n0220_576:0976c07_20": "是則名為行有所得。",
    "T07n0220_576:0976c07_21": "若諸菩薩作是念言：『我能修行靜慮、無量、等持、等至、陀羅尼門。』",
    "T07n0220_576:0976c09_22": "是則名為行有所得。",
    "T07n0220_576:0976c09_23": "若諸菩薩作是念言：『我能趣證如來十力、四無所畏、四無礙解、大慈、大悲、大喜、大捨并十八佛不共法等無量無邊諸佛妙法。』",
    "T07n0220_576:0976c12_24": "是則名為行有所得。",
    "T07n0220_576:0976c12_25": "菩薩不行有所得故，無得法忍非有差別。」",
    "T07n0220_576:0976c13_26": "妙吉祥言：「若爾，菩薩云何修學趣菩提行？」",
    "T07n0220_576:0976c14_27": "龍吉祥曰：「若菩薩眾於諸法中無所取著，是為修學趣菩提行；若菩薩眾於諸法中無所恃怙，是為修學趣菩提行；若菩薩眾現觀諸法依託眾緣、空無自性、離我、我所，是為修學趣菩提行；若菩薩眾雖有所行而無行想，是為修學趣菩提行。」",
    "T07n0220_576:0976c20_28": "妙吉祥言：「如是！",
    "T07n0220_576:0976c20_29": "如是！",
    "T07n0220_576:0976c20_30": "誠如所說。",
    "T07n0220_576:0976c20_31": "如人夢中雖謂遊止種種方所，而無去、來、行、住、坐、臥，亦無真實遊止處所。",
    "T07n0220_576:0976c22_32": "菩薩亦爾，雖住寤時，有所修行而無行想，觀所行行本性皆空，於諸法中無所取著，達一切法無狀、無相、無阿賴耶、無尼延底，與虛空等本性空寂。",
    "T07n0220_576:0976c25_33": "若諸菩薩能如是行，無所執取、離諸戲論，是天、人等真淨福田，堪受世間恭敬供養。」",
    "T07n0220_576:0976c28_0": "爾時，龍吉祥菩薩摩訶薩聞是語已，歡喜踊躍而作是言：「唯然！",
    "T07n0220_576:0976c29_1": "尊者！",
    "T07n0220_576:0976c29_2": "我今欲往室羅筏城，為有情故巡行乞食。」",
    "T07n0220_576:0977a01_3": "妙吉祥曰：「隨汝意往，然於行時，勿得舉足，勿得下足，勿屈、勿伸，勿起於心，勿興戲論，勿生路想，勿生城邑、聚落之想，勿生小大、男女之想，勿生街巷、園林、舍宅、戶牖等想。",
    "T07n0220_576:0977a05_4": "所以者何？",
    "T07n0220_576:0977a05_5": "菩提遠離諸所有想，無高無下、無卷無舒，心絕動搖，言亡戲論，無有數量，是為菩薩所趣菩提。",
    "T07n0220_576:0977a07_6": "仁今若能如是行者，隨意所往而行乞食。」",
    "T07n0220_576:0977a08_7": "時，龍吉祥既承教授教誡威力入海喻定。",
    "T07n0220_576:0977a09_8": "譬如大海其水廣深，盈滿湛然豐諸珍寶，含育種種水族生命。",
    "T07n0220_576:0977a10_9": "如是此定威力廣深、神用難思、三業安靜，具功德寶攝養含識。",
    "T07n0220_576:0977a12_10": "時，有菩薩名曰善思，為欲令彼速出定故，設大加行觸動其身，雖令三千大千世界諸山、大地六反變動，而龍吉祥身心宴寂，安固不動如妙高山。",
    "T07n0220_576:0977a15_11": "所以者何？",
    "T07n0220_576:0977a15_12": "彼由此定，令身、語、意安住無動。",
    "T07n0220_576:0977a16_13": "後從定起，雨諸香花，向誓多林曲躬合掌，至誠恭敬而作是言：「歸命如來、應、正等覺，所證所說無不甚深，自性皆空無染無得，能令聞者獲斯勝定。」",
    "T07n0220_576:0977a19_14": "善思菩薩便問彼言：「仁在定中覺地動不？」",
    "T07n0220_576:0977a20_15": "龍吉祥曰：「善思當知！",
    "T07n0220_576:0977a21_16": "若諸身心有動轉者，見大地等亦有傾搖。",
    "T07n0220_576:0977a22_17": "諸佛世尊、不退菩薩及大獨覺、大阿羅漢，身心安靜遠離動搖，於諸法中不見不覺有動、有轉、有傾、有搖。",
    "T07n0220_576:0977a24_18": "所以者何？",
    "T07n0220_576:0977a24_19": "以常安住無動、無轉、無傾搖法，謂空、無相、無願、寂靜，證相本空、性遠離法，由住此法身心無動。」",
    "T07n0220_576:0977a27_0": "時，妙吉祥見聞此已，歡喜讚歎龍吉祥言：「善哉！",
    "T07n0220_576:0977a28_1": "善哉！",
    "T07n0220_576:0977a28_2": "能成是事，今者隨意入城乞食。」",
    "T07n0220_576:0977a28_3": "龍吉祥曰：「我今已證海喻勝定無上法食，於諸段食不復希求。",
    "T07n0220_576:0977b01_4": "我今唯求布施、淨戒、安忍、精進、靜慮、般若、方便善巧、妙願、力、智波羅蜜多及餘無邊菩薩勝行，疾證無上正等菩提，轉妙法輪拔有情類生死大苦，令住究竟清淨涅槃。",
    "T07n0220_576:0977b05_0": "我今欣求棄捨諸行，不欲資養雜穢身心。",
    "T07n0220_576:0977b05_1": "今我由尊真淨善友哀愍我力證獲勝定，我今頂禮殊妙吉祥、無邊吉祥、勇猛吉祥、廣大吉祥、妙法吉祥、勝慧吉祥、難思吉祥、大仙善友、真淨善友。」",
    "T07n0220_576:0977b09_2": "妙吉祥言：「善哉！",
    "T07n0220_576:0977b09_3": "仁者！",
    "T07n0220_576:0977b09_4": "能得如是海喻勝定，了達諸法如響、如像、如夢、如幻、如陽焰、如光影、如變化事、如尋香城。",
    "T07n0220_576:0977b11_5": "汝今應求如來十力、四無所畏、四無礙解、大慈、大悲、大喜、大捨并十八佛不共法等無量無邊無上法食，用自資益解脫法身。",
    "T07n0220_576:0977b14_6": "一切如來、應、正等覺皆由此食，能經無量、無數、無邊不可思議殑伽沙等大劫而住。",
    "T07n0220_576:0977b16_7": "所以者何？",
    "T07n0220_576:0977b16_8": "如是法食無漏無繫，能永解脫執著世間不出離法，亦能永滅一切憍慢，無阿賴耶、無尼延底，無諸戲論本性空寂。",
    "T07n0220_576:0977b19_9": "一切菩薩摩訶薩眾皆希此食，汝亦當求，勿求世間下劣法食。」",
    "T07n0220_576:0977b20_10": "龍吉祥曰：「我今聽尊所讚如斯無上法食已為充足，況得食耶！",
    "T07n0220_576:0977b22_0": "我若當來得斯法食，即以無食而為方便，自充足已，復持充足一切有情。」",
    "T07n0220_576:0977b23_1": "妙吉祥言：「汝能充足虛空界不？」",
    "T07n0220_576:0977b24_2": "答曰：「不能！」",
    "T07n0220_576:0977b24_3": "妙吉祥言：「汝能充足響、像、夢幻、陽焰、光影、諸變化事、尋香城不？」",
    "T07n0220_576:0977b26_0": "答曰：「不能！」",
    "T07n0220_576:0977b26_1": "妙吉祥言：「汝頗能以眾流充足諸大海不？」",
    "T07n0220_576:0977b27_2": "答曰：「不能！」",
    "T07n0220_576:0977b27_3": "妙吉祥言：「諸法亦爾，云何汝欲充足一切？",
    "T07n0220_576:0977b28_4": "汝欲一切皆充足者，則欲充足太虛空界，亦欲充足響、像、夢等，亦欲充足一切大海，亦欲充足一切法空、無相、無願、無造、無作、無生、無滅，亦欲充足遠離、寂靜、離染、涅槃、畢竟、解脫，亦欲充足無色、無見、無對、一相與虛空等不可執取真如、法界。」",
    "T07n0220_576:0977c04_5": "龍吉祥言：「如尊所說食及食者無不皆空，則諸有情應不資食。」",
    "T07n0220_576:0977c06_6": "妙吉祥曰：「如是！",
    "T07n0220_576:0977c06_7": "如是！",
    "T07n0220_576:0977c06_8": "一切有情皆不資食。",
    "T07n0220_576:0977c07_9": "設佛化為殑伽沙等諸有情類無不須食，汝令誰造爾所食耶？」",
    "T07n0220_576:0977c08_10": "龍吉祥言：「化無所食，何假為造？」",
    "T07n0220_576:0977c09_11": "妙吉祥曰：「法及有情皆如幻化，是故一切無資食者。",
    "T07n0220_576:0977c10_12": "若諸有情不能如實了達諸法皆如幻化，則於諸趣生死輪迴，虛妄執為有所資持，然彼資持都不可得。",
    "T07n0220_576:0977c12_13": "如實觀察法及有情，自性俱空無少真實，則於諸食無所資持。」",
    "T07n0220_576:0977c14_14": "龍吉祥言：「我今欲住斷除飢渴。」",
    "T07n0220_576:0977c14_15": "妙吉祥曰：「飢渴尚無，何有能斷？",
    "T07n0220_576:0977c15_16": "譬如幻士作如是言：『我今欲求陽焰中水斷除飢渴。』",
    "T07n0220_576:0977c16_17": "汝今亦然。",
    "T07n0220_576:0977c17_0": "所以者何？",
    "T07n0220_576:0977c17_1": "以一切法皆如陽焰，一切有情皆如幻士，云何欲住斷除飢渴？",
    "T07n0220_576:0977c18_2": "虛妄分別所作法中，能斷、所斷俱不可得，既無飢渴，除斷者誰？",
    "T07n0220_576:0977c20_3": "諸法本來自性充足都無飢渴，何所除斷？",
    "T07n0220_576:0977c21_0": "愚夫於此不如實知，謂我飢渴欲求除斷；諸有智者能如實知飢渴本無不求除斷，既能了達諸法性空，不復輪迴生死諸趣，遠離戲論無所分別，於一切法住無所住，無依、無染，無入、無出，畢竟解脫，分別永無。」",
    "T07n0220_576:0977c25_1": "龍吉祥言：「如如尊者說諸法要，如是如是法界出現。」",
    "T07n0220_576:0977c26_2": "妙吉祥曰：「非真法界有出、有沒、有屈、有伸。",
    "T07n0220_576:0977c27_3": "所以者何？",
    "T07n0220_576:0977c28_4": "真法界者，離相寂然，無出、無沒，不可分別、不可戲論，無依、無住，無取、無捨，無動、無轉，無染、無淨。",
    "T07n0220_576:0978a01_5": "如虛空界，無動、無轉，無取、無捨，無依、無住，不可戲論、不可分別，無出、無沒；諸法亦爾，自相本空，性亦非有，相不可得。",
    "T07n0220_576:0978a03_6": "若諸法相有可得者，已般涅槃佛應可得故。",
    "T07n0220_576:0978a04_7": "「一切法無阿賴耶、無尼延底，無色、無見、無對、無相，本來寂滅。",
    "T07n0220_576:0978a06_8": "是故諸佛如殑伽沙，雖已般涅槃而無一法滅，謂無色蘊滅及受、想、行、識蘊滅，亦無眼處滅及耳、鼻、舌、身、意處滅，亦無色處滅及聲、香、味、觸、法處滅，亦無眼界滅及耳、鼻、舌、身、意界滅，亦無色界滅及聲、香、味、觸、法界滅，亦無眼識界滅及耳、鼻、舌、身、意識界滅，亦無眼觸滅及耳、鼻、舌、身、意觸滅，亦無眼觸為緣所生諸受滅及耳、鼻、舌、身、意觸為緣所生諸受滅，亦無地界滅及水、火、風、空、識界滅。",
    "T07n0220_576:0978a14_9": "如是諸佛雖般涅槃，而無一法般涅槃者。",
    "T07n0220_576:0978a15_10": "諸有欲令般涅槃位有法滅者，即為欲令太虛空界彼位亦滅。",
    "T07n0220_576:0978a17_11": "所以者何？",
    "T07n0220_576:0978a17_12": "一切法性本來寂滅，自性寂靜，最極寂靜，不可更滅。",
    "T07n0220_576:0978a18_13": "「諸愚夫類不如實知，般涅槃時方起滅想，謂：『我、我所今時乃滅。』",
    "T07n0220_576:0978a20_0": "彼由執著我及有情廣說乃至知者、見者，及由執有、無自性法般涅槃時一切永滅，我說彼類皆不能解脫生老病死愁歎苦憂惱。",
    "T07n0220_576:0978a22_1": "所以者何？",
    "T07n0220_576:0978a23_2": "彼愚癡類於法本性不知不覺，由不知覺法本性故，與佛世尊及大弟子不退菩薩於甚深法有深信解，恒樂受行無所得行，於過去佛多種善根，有大神通具大勢力，真淨商主、無上天仙常有違諍。",
    "T07n0220_576:0978a27_3": "以違諍故，彼諸愚夫長夜沈淪不淨臭穢，一切賢聖咸遠避之，智者共訶鄙惡生死。",
    "T07n0220_576:0978a29_4": "如近城邑村落糞壤，如如晝夜人畜往來，如是如是增長不淨、可惡、臭穢便利等物；如是愚夫於法本性不能覺了，增長極惡、生臭、爛臭、不淨生死，聖賢訶毀，智者遠離，我說彼類不能解脫生老病等種種過患。」",
    "T07n0220_576:0978b05_5": "時，龍吉祥問言：「尊者！",
    "T07n0220_576:0978b05_6": "云何於法能如實知？」",
    "T07n0220_576:0978b06_7": "妙吉祥曰：「諸有能以無分別心隨順遠離、趣向遠離、臨至遠離，如是於法能如實知。」",
    "T07n0220_576:0978b08_8": "龍吉祥言：「誰於幻事而能遠離？」",
    "T07n0220_576:0978b08_9": "妙吉祥曰：「即此能於幻事遠離。」",
    "T07n0220_576:0978b10_0": "爾時，善現來到其所，言：「二大士何所談論？」",
    "T07n0220_576:0978b10_1": "時，妙吉祥詰言：「大德！",
    "T07n0220_576:0978b11_2": "今說何法名為大士？",
    "T07n0220_576:0978b11_3": "我等不見有少實法可名大士而共談論，大聖法王亦未曾說有少實法名大士者。",
    "T07n0220_576:0978b13_4": "諸法如響皆非真實，其響豈能有所談論？」",
    "T07n0220_576:0978b14_5": "具壽善現聞是語已，入無所得三摩地門，經須臾間還從定起，合掌恭敬向誓多林作如是言：「我今歸佛所證所說，無不甚深、微妙、寂靜，難見、難覺，非所尋思、超尋思境，永害執取，斷諸纏、縛，如是妙法不可思議，令諸有情聞獲利樂。",
    "T07n0220_576:0978b19_6": "若諸菩薩已得不退，曼殊室利而為上首，乃至或有最初發心趣大菩提諸菩薩眾，皆共於此甚深法中，展轉相親作斯談論。」",
    "T07n0220_576:0978b22_7": "妙吉祥曰：「大德！",
    "T07n0220_576:0978b23_8": "當知此中無親、無不親者，亦無迷謬、不迷謬者，又無展轉共談論事。",
    "T07n0220_576:0978b24_9": "所以者何？",
    "T07n0220_576:0978b24_10": "無有少法能與少法為親怨等。",
    "T07n0220_576:0978b25_11": "何以故？",
    "T07n0220_576:0978b25_12": "以一切法無所有故。」",
    "T07n0220_576:0978b26_13": "具壽善現復言：「向者見二大士共論深法，云何而言無談論事？」",
    "T07n0220_576:0978b27_14": "妙吉祥曰：「大德！",
    "T07n0220_576:0978b27_15": "頗聞幻士、夢境、響、像、陽焰、光影、變化及尋香城展轉共論深法義不？」",
    "T07n0220_576:0978b29_16": "答言：「不也！」",
    "T07n0220_576:0978b29_17": "妙吉祥言：「諸法如幻、夢境、響等，云何可言見共談論？",
    "T07n0220_576:0978c01_18": "豈有幻士聞化佛說甚深法義，信解、受持、取相思惟名身等事？」",
    "T07n0220_576:0978c03_19": "爾時，善現聞是語已，於此方所便入滅定。",
    "T07n0220_576:0978c04_20": "時，舍利子來至其處，問妙吉祥：「大士！",
    "T07n0220_576:0978c04_21": "頗知善現今者入何等定？」",
    "T07n0220_576:0978c05_22": "妙吉祥言：「唯！",
    "T07n0220_576:0978c05_23": "舍利子！",
    "T07n0220_576:0978c06_0": "大德善現不違少法，由此常入不違法定、無所住定、無依法定、無執藏定、害執藏定。",
    "T07n0220_576:0978c07_1": "非住此中，有言有說，有來有往，有住有臥。",
    "T07n0220_576:0978c08_2": "何以故？",
    "T07n0220_576:0978c09_3": "大德善現信解諸法自性皆空、不可得故。」",
    "T07n0220_576:0978c10_0": "時，舍利子復問：「諸法以何為性？」",
    "T07n0220_576:0978c10_1": "妙吉祥言：「諸法皆以無性為性，如是無性亦不可得。」",
    "T07n0220_576:0978c11_2": "善現爾時便從定起。",
    "T07n0220_576:0978c12_3": "妙吉祥曰：「食時將至，宜速入城巡行乞食。」",
    "T07n0220_576:0978c13_4": "善現對曰：「大士當知！",
    "T07n0220_576:0978c13_5": "我今不復入城乞食。",
    "T07n0220_576:0978c14_6": "所以者何？",
    "T07n0220_576:0978c14_7": "我已遠離一切城邑、村落等想，亦已遠離諸色、聲、香、味、觸、法想。」",
    "T07n0220_576:0978c15_8": "妙吉祥曰：「大德善現！",
    "T07n0220_576:0978c16_9": "若已遠離一切想者，云何現有遊履往來？」",
    "T07n0220_576:0978c17_10": "善現詰言：「如來變化，云何現有色、受、想、行、識等諸法，云何現有遊履往來、屈伸、顧視？」",
    "T07n0220_576:0978c19_11": "妙吉祥曰：「善哉！",
    "T07n0220_576:0978c19_12": "善哉！",
    "T07n0220_576:0978c19_13": "大德善現！",
    "T07n0220_576:0978c19_14": "佛之真子，是故如來常說：『善現得無諍住最為第一。』」",
    "T07n0220_576:0978c21_15": "復言：「大德！",
    "T07n0220_576:0978c21_16": "且止斯事，我欲入城巡行乞食，飯食事訖詣如來所。",
    "T07n0220_576:0978c22_17": "我當奉請令諸大德，設希有食令獲善利。」",
    "T07n0220_576:0978c23_18": "舍利子言：「大士！",
    "T07n0220_576:0978c23_19": "今者欲為我輩設何等食？」",
    "T07n0220_576:0978c24_20": "妙吉祥曰：「大德！",
    "T07n0220_576:0978c24_21": "我今所設食者，不可分段，不可吞咽，非香、味、觸，非三界攝，亦非不繫。",
    "T07n0220_576:0978c26_22": "大德當知！",
    "T07n0220_576:0978c26_23": "如是妙食是如來食，非餘食也！」",
    "T07n0220_576:0978c27_24": "舍利子言：「今我等輩聞大士說希有食名悉已飽滿，況當得食！」",
    "T07n0220_576:0978c28_25": "妙吉祥曰：「我此食者，肉、天、慧眼皆不能見。」",
    "T07n0220_576:0978c29_26": "爾時，善現及舍利子聞如是語俱入滅定。",
    "T07n0220_576:0979a01_27": "時，善思菩薩問妙吉祥言：「今二上人食何等食、入何等定？」",
    "T07n0220_576:0979a02_28": "妙吉祥言：「此二尊者食無漏食，入無所依、無雜染定。",
    "T07n0220_576:0979a04_29": "諸食此食、住此定者，畢竟不復食三界食。」",
    "T07n0220_576:0979a06_0": "爾時，善現及舍利子俱從定起，與妙吉祥及諸菩薩、聲聞等眾互相慶慰，各各入城，隨意所往巡行乞食。",
    "T07n0220_576:0979a08_1": "具壽善現隨入一家空靜之所默然而住，有近事女見已問言：「大德！",
    "T07n0220_576:0979a09_2": "住斯為何所欲？」",
    "T07n0220_576:0979a10_3": "善現報曰：「姊妹當知！",
    "T07n0220_576:0979a10_4": "為乞食故，我來住此。」",
    "T07n0220_576:0979a11_5": "近事女言：「聖者善現！",
    "T07n0220_576:0979a11_6": "今於食想未遍知耶？」",
    "T07n0220_576:0979a12_7": "善現報言：「我從本際所有食想皆已遍知。",
    "T07n0220_576:0979a13_8": "所以者何？",
    "T07n0220_576:0979a13_9": "一切食想前、中、後際皆自然空。」",
    "T07n0220_576:0979a14_10": "近事女言：「唯然！",
    "T07n0220_576:0979a14_11": "聖者！",
    "T07n0220_576:0979a14_12": "應自伸手，我當奉食。」",
    "T07n0220_576:0979a15_0": "具壽善現便伸其手。",
    "T07n0220_576:0979a15_1": "近事女言：「聖者善現！",
    "T07n0220_576:0979a15_2": "阿羅漢手今此是耶？」",
    "T07n0220_576:0979a16_3": "善現報言：「阿羅漢手非所能見，亦不可伸。",
    "T07n0220_576:0979a17_4": "譬如幻士問幻士曰：『何等名為幻士之手，吾今欲見請為伸之。』",
    "T07n0220_576:0979a18_5": "姊妹當知！",
    "T07n0220_576:0979a19_0": "彼幻士手頗有能見及可伸耶？」",
    "T07n0220_576:0979a19_1": "近事女言：「不也！",
    "T07n0220_576:0979a20_2": "大德！」",
    "T07n0220_576:0979a20_3": "善現報曰：「如是！",
    "T07n0220_576:0979a20_4": "姊妹！",
    "T07n0220_576:0979a20_5": "佛說一切如幻皆空故，不可言阿羅漢手實有可見及有可伸。」",
    "T07n0220_576:0979a22_0": "時，彼女人聞如是說，尋即不見善現之手，遂經淹久不得施食，欲置鉢中，鉢復不現。",
    "T07n0220_576:0979a23_1": "彼近事女遶善現身，循環覓手竟不能得，瞬息之間身亦不現，即便恭敬讚善現言：「善哉！",
    "T07n0220_576:0979a25_2": "善哉！",
    "T07n0220_576:0979a26_0": "聖者！",
    "T07n0220_576:0979a26_1": "聖者！",
    "T07n0220_576:0979a26_2": "乃能如是身亦不住、相亦不現，實為希有，是故如來常說：『善現得無諍住最為第一。』」",
    "T07n0220_576:0979a28_3": "時，近事女即於是處，永斷我見獲預流果。",
    "T07n0220_576:0979a29_0": "具壽善現便現其身，讚言：「善哉！",
    "T07n0220_576:0979a29_1": "善哉！",
    "T07n0220_576:0979a29_2": "姊妹！",
    "T07n0220_576:0979a29_3": "遂能如是成丈夫業。」",
    "T07n0220_576:0979b01_4": "爾時，女人踊躍歡喜，以所持食奉施善現，善現受已出還食之。",
    "T07n0220_576:0979b02_5": "時，妙吉祥與諸菩薩、聲聞等眾，各飯食已，俱詣佛所，頂禮雙足，右遶三匝，退坐一面，以如上事具白世尊。",
    "T07n0220_576:0979b05_6": "爾時，如來聞其所述，即便讚曰：「善哉！",
    "T07n0220_576:0979b06_0": "善哉！",
    "T07n0220_576:0979b06_1": "汝等乃能成斯勝事，當知皆是佛之神力。」",
    "T07n0220_576:0979b07_2": "具壽善現亦以所經化近事女得初果事以白於佛，爾時，世尊亦讚歎彼善巧方便。",
    "T07n0220_576:0979b08_3": "時，妙吉祥謂善現曰：「彼近事女所斷我見即非我見，是故如來說名我見。",
    "T07n0220_576:0979b10_4": "如是，大德！",
    "T07n0220_576:0979b10_5": "諸有發趣菩薩乘者，於一切法應知、應見、應深信解。",
    "T07n0220_576:0979b12_0": "云何信解？",
    "T07n0220_576:0979b12_1": "謂如其法不住於想。",
    "T07n0220_576:0979b12_2": "所以者何？",
    "T07n0220_576:0979b12_3": "大德善現！",
    "T07n0220_576:0979b13_4": "夫法想者即非法想，是故如來說名法想。",
    "T07n0220_576:0979b14_5": "大德當知！",
    "T07n0220_576:0979b14_6": "若菩薩摩訶薩無數世界成滿七寶，持用布施，有善男子、善女人等於此般若波羅蜜多，乃至受持一四句頌，為他開示無開示想。",
    "T07n0220_576:0979b17_7": "是善男子、善女人等所獲福聚甚多於前。」",
    "T07n0220_576:0979b18_8": "爾時，世尊而說頌曰：「如星翳燈幻，　　露泡夢電雲，　於一切有為，　　應作如是觀。」",
    "T07n0220_576:0979b21_0": "時，薄伽梵說是經已，一切菩薩及諸苾芻，世間天、人、阿素洛等一切眾會，聞佛所說皆大歡喜、信受奉行。",
    "T07n0220_576:0979b24_0": "大般若波羅蜜多經卷第五百七十六"
}