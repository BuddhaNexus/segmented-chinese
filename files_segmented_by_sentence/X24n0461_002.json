{
    "X24n0461_002:0545c19_0": "金剛般若波羅蜜經注卷中",
    "X24n0461_002:0545c21_0": "○莊嚴淨土分第十",
    "X24n0461_002:0545c22_0": "清淨心生是淨土莊嚴諸相即非莊嚴故受之以莊嚴淨土分。",
    "X24n0461_002:0545c24_0": "新注五斷釋迦然燈取說疑　此疑亦從第三疑不可取不可說而來。",
    "X24n0461_002:0546a02_0": "佛告須菩提於意云何如來昔在然燈佛所於法有所得不世尊如來在然燈佛所於法實無所得。",
    "X24n0461_002:0546a04_0": "佛恐須菩提有得法之心為遣此疑故問之須菩提知法無所得而白佛言不也然燈佛是釋迦佛授記之師故問須菩提我於師處有法可得不須菩提即謂法因師開示而實無所得但悟自性本來清淨本無塵勞寂然常照即自成佛當知世尊在然燈佛所於法實無所得如來法者譬如日光明照無有邊際而不可取。",
    "X24n0461_002:0546a11_0": "佛告(至)所得　川老曰古之今之　頌曰。",
    "X24n0461_002:0546a12_0": "　一手指天一手指地　　南北東西秋毫不覩　生來心膽大如天　　無限群魔倒赤幡新注　此段斷釋迦然燈授記之疑善現述己所證離著固已得矣而如來又恐善現疑佛昔受然燈之記於法實有所得故興此問善現答以實無所得是無疑矣然燈者大論云然燈生時身光如燈以至成佛亦名然燈。",
    "X24n0461_002:0546a19_0": "新注六斷嚴土違於不取疑　此疑亦從第三疑中不可取而來。",
    "X24n0461_002:0546a21_0": "須菩提於意云何菩薩莊嚴佛土不不也世尊何以故莊嚴佛土者即非莊嚴是名莊嚴。",
    "X24n0461_002:0546a23_0": "清淨佛土無相無形何物而能莊嚴耶唯以定慧之寶假名莊嚴事理莊嚴有三第一莊嚴世間佛土造寺寫經布施供養是也第二莊嚴見佛土見一切人普行恭敬是也第三莊嚴心佛土心淨即佛土淨念念常行佛心是也。",
    "X24n0461_002:0546b04_0": "須菩(至)莊嚴　孃生袴子青州布衫　頌曰。",
    "X24n0461_002:0546b05_0": "　抖擻渾身白勝霜　　芦花雪月轉爭光　幸有九臯翹足勢　　更添朱頂又何妨是故須菩提諸菩薩摩訶薩應如是生清淨心不應住色生心不應住聲香味觸法生心。",
    "X24n0461_002:0546b09_0": "是故(至)生心　雖然凭麼爭奈目前何　頌曰。",
    "X24n0461_002:0546b10_0": "　見色非干色　　聞聲不是聲",
    "X24n0461_002:0546b11_0": "　色聲不礙處　　親到法王城",
    "X24n0461_002:0546b12_0": "應無所住而生其心。",
    "X24n0461_002:0546b13_0": "此修行人不應談佗是非自言我能我解心輕未學此非清淨心也自性常生智慧行平等慈下心恭敬一切眾生是修行人清淨心也若不自淨其心愛著清淨處心有所住即是著法相見色著色住色生心即是迷人也見色離色不住色生心即是悟人住色生心如雲蔽天不住色生心如空無雲日月長照住色生心即是妄念不住色生心即是真智妄念生則暗真智照則明明即煩惱不生暗則六塵競起。",
    "X24n0461_002:0546b22_0": "應無(至)其心　退後退後看看頑石動　頌曰。",
    "X24n0461_002:0546b23_0": "　山堂靜夜坐無言　　寂寂寥寥本自然　何事西風動林野　　一聲寒鴈唳長天新注　問意以菩薩修六度梵行莊嚴淨土現身說法是有所取云何不取答意以菩薩雖修梵行莊嚴是無作行稱性莊嚴故曰即非莊嚴是名莊嚴既而如來又囑善現云為菩薩者應如是生清淨心乃非取而取如維摩經云隨其心淨則佛土淨斯之謂也若於六塵生著不名清淨故又告云應無所住而生其心。",
    "X24n0461_002:0546c08_0": "新注七斷受得報身是取疑　此疑亦從第三疑中不可取而來。",
    "X24n0461_002:0546c10_0": "須菩提譬如有人身如須彌山王於意云何是身為大不須菩提言甚大世尊何以故佛說非身是名大身。",
    "X24n0461_002:0546c13_0": "色身雖大內心量小不名大身內心量大等虗空界方名大身色身縱如須彌終不為大也。",
    "X24n0461_002:0546c15_0": "須菩(至)大身　設有向甚麼處看　頌曰。",
    "X24n0461_002:0546c16_0": "　擬把須彌作幻軀　　饒君膽大更心鹿　目前指出千般有　　我道其中一也無　便從這裡入新注　須彌山者梵語須彌盧華言妙高此山四寶所成高出眾山之上故稱山王佛之報身遠離諸漏名之為非尊重奇特名之為大佛之問意以聖人之法既無為無取所得報身豈非有取恐有此疑故設喻為問而善現即知須彌自無分別我是山王故得為大報身離著亦復如是故曰佛說非身是名大身。",
    "X24n0461_002:0547a02_0": "○無為福勝分第十一",
    "X24n0461_002:0547a03_0": "有為之福限量有窮無為之福殊勝無比故受之以無為福勝分。",
    "X24n0461_002:0547a05_0": "須菩提如恒河中所有沙數如是沙等恒河於意云何是諸恒河沙寧為多不須菩提言甚多世尊但諸恒河尚多無數何況其沙。",
    "X24n0461_002:0547a08_0": "須菩提(至)其沙　前三三後三三　頌曰。",
    "X24n0461_002:0547a09_0": "　一二三四數恒沙　　沙等恒河數更多　算盡目前無一法　　方能靜處薩婆訶須菩提我今實言告汝若有善男子善女人以七寶滿爾所恒河沙數三千大千世界以用布施得福多不須菩提言甚多世尊佛告須菩提若善男子善女人於此經中乃至受持四句偈等為佗人說而此福德勝前福德。",
    "X24n0461_002:0547a16_0": "布施七寶得三界中富貴報講說大乘經典令諸聞者生大智慧成無上道當知受持福德勝前七寶福德。",
    "X24n0461_002:0547a19_0": "須菩提(至)福德　真鍮不換金　頌曰。",
    "X24n0461_002:0547a20_0": "　入海算沙從費力　　區區未免走塵埃　爭如運出家珍寶　　枯木生花別是春新注　恒河天竺之河周四十里佛多近是說法故取為喻前說一大千世界七寶布施以喻持說福勝今以無量大千世界七寶布施不如持說此經四句其福轉勝於彼此則前少後多蓋漸化眾生令起信心故也。",
    "X24n0461_002:0547b03_0": "○尊重正教分第十二",
    "X24n0461_002:0547b04_0": "是經所在天龍敬事故受之以尊重正教分。",
    "X24n0461_002:0547b05_0": "復次須菩提隨說是經乃至四句偈等當知此處一切世間天人阿修羅皆應供養如佛塔廟。",
    "X24n0461_002:0547b07_0": "所在之處如有人即說是經若念念常行無念心無所得心不作能所心說若能遠離諸心常依無所得心即此身中有如來全身舍利故言如佛塔廟以無所得心說此經者感得天龍八部悉來聽受心若不清淨但為名聲利益而說是經者死墮三塗有何利益心若清淨為說是經令諸听者除迷妄心悟得本來佛性常行真寶感得天人阿修羅等皆來供養持經人也。",
    "X24n0461_002:0547b15_0": "何況有人盡能受持讀誦須菩提當知是人成就最上第一希有之法若是經典所在之處即為有佛若尊重弟子。",
    "X24n0461_002:0547b18_0": "自心誦得此經自心解得經義自心體得無著無相之理所在之處常修佛行念念心無有間歇即自心是佛故言所在之處則為有佛。",
    "X24n0461_002:0547b21_0": "復次(至)弟子　合如是　頌曰。",
    "X24n0461_002:0547b22_0": "　似海之深如山之固　　左旋右轉不去不住　出窟金毛獅子兒　　全威哮吼眾狐疑　深思不動干戈處　　直攝天魔外道歸新注　藏佛舍利之處謂之塔奉佛形像之處謂之廟成就最上第一希有之法者成無上佛果菩提也隨說此經四句偈處天人當敬之如佛塔庿況能具足持誦者耶經典所在之處固當敬了如佛現在若尊重弟子者若猶及也言說經弟子亦當重之蓋能續佛慧命故也。",
    "X24n0461_002:0547c07_0": "○如法受持分第十三",
    "X24n0461_002:0547c08_0": "至道無名假之方便以是名字行者受持故受之以如法受持分。",
    "X24n0461_002:0547c10_0": "爾時須菩提白佛言世尊當何名此經我等云何奉持佛告須菩提是經名為金剛般若波羅蜜以是名字汝當奉持。",
    "X24n0461_002:0547c13_0": "爾時(至)奉持　今日小出大遇　頌曰。",
    "X24n0461_002:0547c14_0": "　火不能燒水不能溺　　風不能飄刀不能劈　軟似兜羅硬如鐵璧　　天上人間古今不識　咦所以者何須菩提佛說般若波羅蜜即非般若波羅蜜。",
    "X24n0461_002:0547c19_0": "佛說般若波羅蜜令諸學人用智慧除却愚心生滅生滅除盡即到彼岸若心有所得不到彼岸心無一法可得即是彼岸口說心行乃是到彼岸。",
    "X24n0461_002:0547c22_0": "所以(至)羅蜜　猶較些子　頌曰。",
    "X24n0461_002:0547c23_0": "　一手擡一手搦　　左邊吹右邊拍",
    "X24n0461_002:0547c24_0": "　無絃彈出無生樂",
    "X24n0461_002:0548a01_0": "　不囑宮商格調新　　知音知後徒名邈須菩提於意云何如來有所說法不須菩提白佛言世尊如來無所說。",
    "X24n0461_002:0548a04_0": "佛問須菩提如來說法心有所得不須菩提知如來說法心無所得故言無所說也如來意者欲令世人離有所得之心故說般若波羅蜜法令一切人聞之皆發菩提心悟無生理成無上道。",
    "X24n0461_002:0548a08_0": "須菩(至)所說　低聲低聲　頌曰。",
    "X24n0461_002:0548a09_0": "　入草求人不奈何　　利刀斫了手摩挲　雖然出入無蹤迹　　紋彩全彰見也麼新注　善現既聞是希有之法則生忻樂故問經名及受持之法佛答此經名金剛般若者為能斷一切疑執故當如是奉持能斷疑執雖用般若智然法性本空不可取著故云即非般若波羅蜜也如來又慮善現未達般若性空謂有言說故又詰云如來有所說不而善現了知說即無說乃答云如來無所說也。",
    "X24n0461_002:0548a18_0": "須菩提於意云何三千大千世界所有微塵是為多不須菩提言甚多世尊須菩提諸微塵如來說非微塵是名微塵如來說世界非世界是名世界。",
    "X24n0461_002:0548a21_0": "如來說眾生性中妄念如三千大千世界中所有微塵一切眾生被妄念微塵起滅不停遮蔽佛性不得解脫若能念念真正修般若波羅蜜無著無相之行了妄念塵勞即清淨法性妄念既無即非微塵是名微塵了真即妄了妄即真真妄俱泯無別有法故云是名微塵性中無塵勞即是佛世界心中有塵勞即是眾生世界了諸妄念空寂故云非世界證得如來法身普見塵剎應用無方是名世界。",
    "X24n0461_002:0548b06_0": "須菩(至)世界　南瞻部州北鬱單越　頌曰。",
    "X24n0461_002:0548b07_0": "　頭指天脚踏地　　飢則飡困則眠",
    "X24n0461_002:0548b08_0": "　此土西天　　西天此土",
    "X24n0461_002:0548b09_0": "　到處元正便是年　　南北東西祗者是新注　此節文意由前施寶得福而來蓋以無量大千世界七寶布施得福雖多然是貪等煩惱染因流轉生死遂以世界微塵為喻塵乃無情之物不生貪等煩惱染因是則有為福報不及微塵之無情況持說此經是遠離煩惱之因能取菩提而不勝耶非微塵非世界者非煩惱染因微塵世界也乃是無記微塵世界無記猶無情謂不起善惡也。",
    "X24n0461_002:0548b18_0": "須菩提於意云何可以三十二相見如來不不也世尊不可以三十二相得見如來何以故如來說三十二相即是非相是名三十二相。",
    "X24n0461_002:0548b21_0": "三十二相者是三十二清淨行三十二清淨行者於五根中修六波羅蜜於意根中修無相無為是名三十二清淨行常修此三十二清淨行即得成佛若不修三十二相清淨行終不成佛但愛著如來三十二相自不修三十二相行終不得見如來。",
    "X24n0461_002:0548c02_0": "須菩(至)二相　借婆衫子拜婆年　頌曰。",
    "X24n0461_002:0548c03_0": "　你有我亦有　　君無我亦無",
    "X24n0461_002:0548c04_0": "　有無俱不立　　相對觜盧都",
    "X24n0461_002:0548c05_0": "新注　三十二相者應身相也非相者非法身相也是名三十二相者有感即應不妨說三十二相也施寶之福縱能成佛身相但是應身不及持說功德能成法身之體也。",
    "X24n0461_002:0548c09_0": "須菩提若有善男子善女人以恒河沙等身命布施若復有人於此經中乃至受持四句偈等為他人說其福甚多。",
    "X24n0461_002:0548c12_0": "世間重者莫過於身命菩薩為法於無量劫中捨施身命與一切眾生其福雖多亦不如受持此經四句之福多劫捨身不了空義妄心不除元是眾生一念持經我人頓盡妄想既除言下成佛故知多劫捨身不如持經四句之福。",
    "X24n0461_002:0548c17_0": "須菩(至)甚多　兩彩一賽　頌曰。",
    "X24n0461_002:0548c18_0": "　伏手滑槌不換劒　　善使之人皆總便　不用安排本現成　　箇中須是英靈漢　囉囉哩哩囉囉　　山花笑野鳥歌　此時如得意　　隨處薩婆訶新注　七寶布施外財也身命布施內財也身施者如尸毗王代鴿是也命施者如薩埵飼虎是也以輕重較之則外財輕而易內財重而難然此二施皆有為有漏因果總不如持說四句能取菩提之妙果也。",
    "X24n0461_002:0549a03_0": "○離相寂滅分第十四",
    "X24n0461_002:0549a04_0": "聞經解義獨悟實相故受之以離相寂滅分。",
    "X24n0461_002:0549a05_0": "爾時須菩提聞說是經深解義趣涕淚悲泣而白佛言希有世尊佛說如是甚深經典我從昔來所得慧眼未曾得聞如是之經。",
    "X24n0461_002:0549a08_0": "爾時(至)之經　好笑當面諱了　頌曰。",
    "X24n0461_002:0549a09_0": "　自小來來慣遠方　　幾迴衡嶽渡瀟湘　一朝蹈著家鄉路　　始覺途中日月長世尊若復有人得聞是經信心清淨則生實相當知是人成就第一希有功德。",
    "X24n0461_002:0549a13_0": "自性不痴名慧眼聞法自悟名法眼須菩提是阿羅漢於五百弟子中解空第一已曾勤奉多佛豈得不聞如是深法豈於釋迦牟尼佛所始言聞之然或是須菩提於往昔所得乃聲聞慧眼至今方悟佛意故始得聞如是深經悲昔未悟故涕淚悲泣聞經諦念謂之清淨從清淨體中流出般若波羅蜜多深法當知決定成就諸佛功德也。",
    "X24n0461_002:0549a20_0": "世尊是實相者即是非相是故如來說名實相。",
    "X24n0461_002:0549a21_0": "雖行清淨行若見垢淨二相當情並是垢也即非清淨心也但心有所得即非實相也。",
    "X24n0461_002:0549a23_0": "世尊(至)實相　山河大地甚處得來　頌曰。",
    "X24n0461_002:0549a24_0": "　遠觀山有色　　近聽水無聲",
    "X24n0461_002:0549b01_0": "　春去華猶在　　人來鳥不驚",
    "X24n0461_002:0549b02_0": "　頭頭皆顯露　　物物體元平",
    "X24n0461_002:0549b03_0": "　如何言不會　　祗為太分明",
    "X24n0461_002:0549b04_0": "世尊我今得聞如是經典信解受持不足為難。",
    "X24n0461_002:0549b05_0": "世尊(至)為難　若不得後語前語也難圓　頌曰。",
    "X24n0461_002:0549b06_0": "　難難難　　如平地上青天",
    "X24n0461_002:0549b07_0": "　易易易　　似和衣一覺睡",
    "X24n0461_002:0549b08_0": "　行船盡在把梢人　　誰道波濤從地起若當來世後五百歲其有眾生得聞是經信解受持是人即為第一希有。",
    "X24n0461_002:0549b11_0": "若當(至)希有　行住坐臥著衣喫飯更有甚麼事　頌曰。",
    "X24n0461_002:0549b13_0": "　氷不熱火不寒　　土不濕水不乾",
    "X24n0461_002:0549b14_0": "　金剛脚蹈地　　幡竿頭指天",
    "X24n0461_002:0549b15_0": "　若人信得及　　北斗向南看",
    "X24n0461_002:0549b16_0": "何以故此人無我相無人相無眾生相無壽者相所以者何我相即是非相人相眾生相壽者相即是非相何以故離一切諸相即名諸佛。",
    "X24n0461_002:0549b19_0": "須菩提深悟佛意蓋自見業盡垢除慧眼明徹信解受持即無難也世尊在世諸法之時亦有無量眾生不能信解受持何必獨言後五百歲蓋佛在之日雖有中下根不信及懷疑者即往問佛佛即隨宜為說無不契悟佛滅後後五百歲漸至末法去聖遙遠但存言教人若有疑無處咨決愚迷抱執不悟無生著相馳求輪迴諸有於此時中得聞深經清心敬信悟無生理者甚為希有故言第一希有於如來滅後後五百歲若復有人能於般若波羅蜜甚深經典信解受持者即知此人無我人眾生壽者之相無此四相是名實相即是佛心故曰離一切諸相則名諸佛。",
    "X24n0461_002:0549c07_0": "何以(至)諸佛　心不負人無面慚色　頌曰。",
    "X24n0461_002:0549c08_0": "　舊竹生新筍　　新華長舊枝",
    "X24n0461_002:0549c09_0": "　雨催行客路　　風送片帆皈",
    "X24n0461_002:0549c10_0": "　竹密不妨流水過　　山高豈礙白雲飛新注　善現知捨身命之重所感之福不如持說之勝得聞此法感佛恩深遂悲泣流涕讚言希有自謂從昔以來未曾聞是經典蓋由信經清淨能生乎實相又謂我今值佛獲聞是經不以為難而未來眾生得聞是經法始為希有所以希有者以依此經修行不起我人眾生壽者四相即我空也言非相者即法空也離此諸相即成正覺故曰即名諸佛也。",
    "X24n0461_002:0549c19_0": "佛告須菩提如是如是。",
    "X24n0461_002:0549c20_0": "佛印可須菩提所解善契我心故重言如是也。",
    "X24n0461_002:0549c21_0": "若復有人得聞是經不驚不怖不畏當知是人甚為希有。",
    "X24n0461_002:0549c23_0": "聲聞久著法相執有為解不了諸法本空一切文字皆是假立忽聞深經諸相不生言下即佛所以驚怖唯是上根菩薩得聞此理歡喜受持心無畏怖退轉如此之流甚為希有。",
    "X24n0461_002:0550a03_0": "佛告(至)希有　祗是自家底　頌曰。",
    "X24n0461_002:0550a04_0": "　毛吞巨海水　　芥子納須彌",
    "X24n0461_002:0550a05_0": "　碧漢一輪滿　　清光六合輝",
    "X24n0461_002:0550a06_0": "　蹈得故關田地穩　　更無南北與東西何以故須菩提如來說第一波羅蜜即非第一波羅蜜是名第一波羅蜜。",
    "X24n0461_002:0550a09_0": "口說心不行即非口說心行即是心有能所即非心無能所即是也。",
    "X24n0461_002:0550a11_0": "何以(至)羅蜜　八字打開兩手分付　頌曰。",
    "X24n0461_002:0550a12_0": "　是名第一波羅蜜　　萬別千差從此出　鬼面神頭對面來　　此時莫道不相識新注　如是如是者然之辭也大乘之法本是難信難解然非大乘根器卒聞是法未免驚愕疑怖畏懼能聞是法而不驚畏者實為希有此希有法無與等者故名第一然猶慮其於法取著其法本離言說故云非第一波羅蜜有因緣故亦可得說故名第一波羅蜜。",
    "X24n0461_002:0550a20_0": "新注八斷持說未脫苦果疑　此疑從第七疑中捨身布施而來。",
    "X24n0461_002:0550a22_0": "須菩提忍辱波羅蜜如來說非忍辱波羅蜜。",
    "X24n0461_002:0550a23_0": "見有辱境當情即非不見辱境當情即是見有身相當彼所害即非不見有身相當彼所害即是。",
    "X24n0461_002:0550b01_0": "何以故須菩提如我昔為歌利王割截身體我於爾時無我相無人相無眾生相無壽者相。",
    "X24n0461_002:0550b03_0": "須菩(至)者相　智不責愚　頌曰。",
    "X24n0461_002:0550b04_0": "　如刀斷水似火吹光　　明來暗去那事無妨　歌利王歌利王　誰知遠煙浪　　別有好思量何以故我於往昔節節支解時若有我相人相眾生相壽者相應生瞋恨。",
    "X24n0461_002:0550b09_0": "如來因中在初地時為忍辱仙人被歌利王割截身體無一念痛惱之心若有痛惱之心即生嗔恨歌利王是梵語此云無道極惡君也一說如來因中曾為國王常行十善利益蒼生國人歌讚此王故云歌利王求無上菩提修忍辱行爾時天帝釋化作旃陀羅乞王身肉即割施殊無嗔惱今存二說於理俱通。",
    "X24n0461_002:0550b16_0": "須菩提又念過去於五百世作忍辱仙人於爾所世無我相無人相無眾生相無壽者相。",
    "X24n0461_002:0550b18_0": "如來因中於五百世修行忍辱波羅蜜以得四相不生如來自述性因者欲令一切修行人成就忍辱波羅蜜行忍辱波羅蜜行人既行忍辱行者不見一切人過惡冤親平等無是無非被他打罵殘害歡喜受之倍加恭敬行如是行者即能成就忍辱波羅蜜也。",
    "X24n0461_002:0550b24_0": "何以(至)者相　目前無法從教柳綠華紅耳畔無聞一任鸎吟燕語　頌曰。",
    "X24n0461_002:0550c02_0": "　四大元無我　　五蘊歸皆空",
    "X24n0461_002:0550c03_0": "　廓落虗無理　　乾坤萬古同",
    "X24n0461_002:0550c04_0": "　妙峯巍巍常如故　　誰管顛號括地風新注　忍辱者六度之一也安受曰忍也毀害曰辱前云捨身命之福報是生死苦因不及持說福此之行忍辱亦捨身命不成苦因者何耶蓋能達法無我到於彼岸說非忍辱波羅蜜者即遣著也如是忍行佛昔行故引歌利王之事以證之梵語歌利王華言極惡佛於宿世曾作仙人山中修道王因田獵見而不喜遂割其耳鼻截其手足時仙人略無嗔恨以慈忍力身復如故蓋能了達我人眾生壽者四相皆空非惟無苦亦乃有樂也又引過去五百世中作忍辱仙以證之者明行忍行非止一世也。",
    "X24n0461_002:0550c16_0": "是故須菩提菩薩應離一切相發阿耨多羅三藐三菩提心。",
    "X24n0461_002:0550c18_0": "是故(至)提心　是即此用離此用　頌曰。",
    "X24n0461_002:0550c19_0": "　得之在心應之於手　　雪月風華天長地久　朝朝鷄向五更啼　　春來處處山華秀不應住色生心不應住聲香味觸法生心應生無所住心。",
    "X24n0461_002:0550c23_0": "不應住色生心者是都標也聲香等別列其名也於此六塵起憎愛心由此安心積集無量業結覆蓋佛性雖種種勤苦修行不除心垢無解脫之理推其根本都由色上住心如能念念常行般若波羅蜜推諸法空不生計著念念常自精進一心守護無令放逸淨名經云上求一切智無非時求大般若經云菩薩摩訶薩晝夜精勤常住般若波羅蜜多相應作意無時暫捨。",
    "X24n0461_002:0551a07_0": "若心有住則為非住。",
    "X24n0461_002:0551a08_0": "若心住涅槃非是菩薩住處不住涅槃不住諸法一切處不住方是菩薩住處上文說應無所住而生其心是也。",
    "X24n0461_002:0551a11_0": "是故佛說菩薩心不應住色布施須菩提菩薩為利益一切眾生應如是布施。",
    "X24n0461_002:0551a13_0": "菩薩不為求望自身快樂而行布施但為內破慳心外利益一切眾生而行布施也。",
    "X24n0461_002:0551a15_0": "不應(至)布施　有佛處不得住無佛處急走過三十年後莫言不道　頌曰。",
    "X24n0461_002:0551a17_0": "　朝遊南岳暮住天台　　追而不及忽然自來　獨行獨坐無拘繫　　得寬懷處且寬懷如來說一切諸相即是非相又說一切眾生則非眾生。",
    "X24n0461_002:0551a21_0": "如者不生來者不滅不生者我人不生不滅者覺照不滅下文云如來者無所從來亦無所去故名如來如來說我人等相畢竟可破壞非真實體也一切眾生盡是假名若離妄心即無眾生可得故言即非眾生。",
    "X24n0461_002:0551b02_0": "如來(至)眾生　別有長處不妨拈出　頌曰。",
    "X24n0461_002:0551b03_0": "　不是眾生不是相　　春暖黃鶯啼柳上　說盡山雲海月情　　依前不會空惆悵　休惆悵　　萬里無雲天一樣新注　佛累世行忍以無我故得成菩提故發菩提之心應須離一切相離相即不住色等六塵當生無所住心即菩提因若心有住不名菩薩故曰非住菩薩所行六度皆應離相色為六塵之首施為六度之初故云不應住色布施如是行施為利群生若存施受之心又非妙行故曰非眾生也。",
    "X24n0461_002:0551b12_0": "新注九斷能證無體非因疑　此疑從第八疑中利生行施而來。",
    "X24n0461_002:0551b14_0": "須菩提如來是真語者實語者如語者不誑語者不異語者。",
    "X24n0461_002:0551b16_0": "真語者說一切有情無情皆有佛性實語者說眾生造惡業定受苦報如語者說眾生修善法定有樂報不誑語者說般若波羅蜜法出生三世佛決定不虗不異語者如來所說初善中善後善旨意微妙一切天魔外道無有能超勝及破壞佛語者也。",
    "X24n0461_002:0551b21_0": "須菩(至)語者　知恩者少負恩者多　頌曰。",
    "X24n0461_002:0551b22_0": "　兩箇五百是一貫　　阿爺元是丈夫漢　分明對面報渠言　　爭奈好心無好報　真語者實語者　　阿呵呵喏喏喏須菩提如來所得法此法無實無虗。",
    "X24n0461_002:0551c02_0": "無實者以法體空寂無相可得然中有恒沙性德用之不匱故言無虗欲言其實無相可得欲言其虗用而無間是故不得言無不得言有無而不無言譬不及者其惟真智乎若不離相修行無由臻此。",
    "X24n0461_002:0551c07_0": "須菩(至)無虗　水中鹹味色裏膠青　頌曰。",
    "X24n0461_002:0551c08_0": "　硬似鉄軟如酥　　看時有覓還無",
    "X24n0461_002:0551c09_0": "　雖然步步常相守　　要且無人識得渠　咦新注　如來所得妙果如理而證離於言說何故累稱持說功德勝餘布施等福耶然佛無所證而證無所說而說所證所說無不當理恐善現未達此意故又告云是真實等語真語者說佛菩提也實語者說小乘法也不異語者說授記事也不誑語者不誑眾生也古譯無此一句無實無虗者如來所證之法本離言說故曰無實對機有說故曰無虗也。",
    "X24n0461_002:0551c19_0": "新注十斷如徧有得無得疑　此疑遠從第三疑中一切賢聖皆以無為法得名而來。",
    "X24n0461_002:0551c21_0": "須菩提若菩薩心住於法而行布施如人入闇即無所見。",
    "X24n0461_002:0551c23_0": "於一切法心有住著則不了三輪體空如盲者處暗無所曉了華嚴經云聲聞在如來會中聞法如盲如聾為住諸法相故也。",
    "X24n0461_002:0552a02_0": "若菩薩心不住法而行布施如人有目日光明照見種種色。",
    "X24n0461_002:0552a04_0": "若菩薩常行般若波羅蜜多無著無相行如人有目處於皎日之中何所不見也。",
    "X24n0461_002:0552a06_0": "新注　聖人以無為真如得名然真如之體徧一切時徧一切處何故眾生有得者有不得者蓋心有住法不住法之異耳住者住著也如行布施不達三輪體空名為住法心既住法不成檀波羅蜜如入暗中則無所見若達三輪體空則心無所住即成檀波羅蜜如人有目在日光中見諸色相也。",
    "X24n0461_002:0552a12_0": "須菩提當來之世若有善男子善女人能於此經受持讀誦則為如來以佛智慧悉知是人悉見是人皆得成就無量無邊功德。",
    "X24n0461_002:0552a15_0": "當來之世者如來滅後後五百歲濁惡之世邪法競起正法難行於此時中若有善男子善女人得遇此經從師稟受讀誦在心精進不妄依義修行悟入佛之知見則能成就阿耨菩提以是三世諸佛無不知之。",
    "X24n0461_002:0552a20_0": "須菩(至)功德　因地而倒因地而起地向你道甚麼　頌曰。",
    "X24n0461_002:0552a22_0": "　世間萬事不如常　　又不驚人又久長　如常恰似秋風至　　無意涼人人自涼新注　言未來世中若有受持讀誦者佛眼佛智悉能知見既行勝因必成妙果故曰成就無量無邊功德也。",
    "X24n0461_002:0552b03_0": "○持經功德分第十五",
    "X24n0461_002:0552b04_0": "受持讀誦自利利佗功德無邊不可稱量故受之以持經功德分。",
    "X24n0461_002:0552b06_0": "須菩提若有善男子善女人初日分以恒河沙等身布施中日分復以恒河沙等身布施後日分亦以恒河沙等身布施如是無量百千萬億劫以身布施若復有人聞此經典信心不逆其福勝彼何況書寫受持讀誦為人解說。",
    "X24n0461_002:0552b11_0": "佛說末法之時得聞此經信心不逆四相不生即是佛之知見此人功德勝前多劫捨身功德百千萬億不可譬喻一念聞經其福尚多何況更能書寫受持讀誦為人解說當知此人決定成就阿耨多羅三藐三菩提所以種種方便為說如是甚深經典俾離諸相得阿耨多羅三藐三菩提所得福德無有邊際蓋緣多劫捨身不了諸法本空心有能所未離眾生之見如能聞經悟道我人頓盡言下即佛將捨身有漏之福比持經無漏之慧實不可及故雖十方聚寶三世捨身不如持經四句偈注云心有能所四字一本云有能捨所捨心有元來未離眾生之見此解意又分明故兩存之。",
    "X24n0461_002:0552b23_0": "須菩(至)解說　人天福報即不無佛法未夢見在　頌曰。",
    "X24n0461_002:0552c01_0": "　初中後日發施心　　功德無邊算莫窮　爭似信心心不立　　一拳打透太虗空新注　初日分者寅卯辰時也中日分者巳午未時也後日分者申酉戌時也如是一日三時捨無量身歷無量劫而行布施世間固無此事然佛設此喻者以況聞經生信福德之勝何況書寫受持誦說者耶信力曰受念力曰持對文曰讀背文曰誦所謂書寫受持讀誦者自行也為人解說者化佗也。",
    "X24n0461_002:0552c10_0": "須菩提以要言之是經有不可思議不可稱量無邊功德。",
    "X24n0461_002:0552c12_0": "持經之人心無我所無我所故是佛心佛心功德無有邊際故言不可稱量。",
    "X24n0461_002:0552c14_0": "如來為發大乘者說為發最上乘者說。",
    "X24n0461_002:0552c15_0": "須菩(至)者何　如斬一握絲一斬一切斷　頌曰。",
    "X24n0461_002:0552c16_0": "　一拳打倒化城關　　一脚踢飜玄妙塞　南北東西信步行　休覓大悲觀自在　　大乘說最上乘說　一棒一條痕　　一掌一握血若有人能受持讀誦廣為人說如來悉知是人悉見是人皆得成就不可量不可稱無有邊不可思議功德如是人等即為荷擔如來阿耨多羅三藐三菩提。",
    "X24n0461_002:0552c23_0": "大乘者智慧廣大善能建立一切法最上乘者不見垢法可厭不見淨法可求不見眾生可度不見涅槃可證不作度眾生心不作不度眾生心是名最上乘亦名一切智亦名無生忍亦名大般若若有人發心求佛無上道聞此無相無為甚深之法即當信解受持為人解說令其深悟不生毀謗得大忍力大智慧力大方便力方能流通此經也上根之人聞此經典得深悟佛意持自心經見性究竟復起利佗之行能為人解說令諸學者自悟無相理得見本性如來成無上道當知說法之人所得功德無有邊際不可稱量聞經解義如教修行復能廣為人說令諸眾生得悟修行無相無著之行以能行此行有大智慧光明出離塵勞雖離塵勞不作離塵勞之念即得阿耨多羅三藐三菩提故名荷擔如來當知持經之人自有無量無邊不可思議功德。",
    "X24n0461_002:0553a15_0": "若復(至)菩提　擘開大華手須是巨靈神　頌曰。",
    "X24n0461_002:0553a16_0": "　堆山積岳來　　一一盡塵埃",
    "X24n0461_002:0553a17_0": "　眼裏瞳人碧　　胸中氣若雷",
    "X24n0461_002:0553a18_0": "　出邊沙塞靜　　入國貫英才",
    "X24n0461_002:0553a19_0": "　一片寸心如大海　　波濤幾見去還來何以故須菩提若樂小法者著我見人見眾生見壽者見即於此經不能聽受讀誦為人解說。",
    "X24n0461_002:0553a22_0": "何名樂小法者為二乘聲聞人樂小果不發大心故即於如來深法不能受持讀誦菩人解說。",
    "X24n0461_002:0553a24_0": "何以(至)解說　仁者見之謂之仁智者見之謂之智　頌曰。",
    "X24n0461_002:0553b02_0": "　不學英雄不讀書　　波波伇役走長途　娘生寶藏無心用　　甘作無知餓死夫新注　此般若之體本絕言思其功德廣大不可得而稱量非樂小乘者所可得聞故曰為發大乘者說為發最上乘者說發大乘者元住大乘之人也發最上乘者初聞最妙大乘而能信解之人也如是之人修行此法則成就不可思議功德故能荷擔如來無上菩提彼小乘不能聽受讀誦為人解說為著此四見故也。",
    "X24n0461_002:0553b11_0": "須菩提在在處處若有此經一切世間天人阿修羅所應供養當知此處則為是塔皆應恭敬作禮圍繞以諸華香而散其處。",
    "X24n0461_002:0553b14_0": "若人口誦般若心行般若在在處處常行無為無相之行此人所在之處如有佛塔感得一切天人各持供養作禮恭敬與佛無異能受持經者是人心中自有世尊故云如佛塔庿當知所得福德無量無邊。",
    "X24n0461_002:0553b19_0": "須菩(至)其處　鎮州蘿蔔雲門胡餅　頌曰。",
    "X24n0461_002:0553b20_0": "　與君同步又同行　　起坐相將歲月長　渴飲飢飡常對面　　不須迴首更思量新注　塔為藏舍利之處若天人阿修羅固當敬事此般若經卷所在之處是真法身舍利寶塔可不敬乎。",
    "X24n0461_002:0553c01_0": "○能淨業障分第十六",
    "X24n0461_002:0553c02_0": "恒沙罪業一念消除果報不空豈經多劫故受之以能淨業障分。",
    "X24n0461_002:0553c04_0": "復次須菩提若善男子善女人受持讀誦此經若為人輕賤是人先世罪業應墮惡道以今世人輕賤故先世罪業則為銷滅當得阿耨多羅三藐三菩提。",
    "X24n0461_002:0553c07_0": "佛言持經之人各得一切天人恭敬供養為前生有重業障故今生雖得受持諸佛如來甚深經典常被人輕賤不得人恭敬供養自以受持經典故不起人我等相不問冤親常行恭敬心無惱恨蕩然無所計校念念常行般若波羅蜜行曾無退轉以能如是修行故得無量劫以至今生所有極惡罪障並能消滅又約理而言先世即是前念妄心今世即是後念覺心以後念覺心輕賤前念妄心妄不得住故云先世罪業即為消滅妄念既滅罪業不成即得菩提也。",
    "X24n0461_002:0553c17_0": "復次(至)三菩提　不因一事不長一智　頌曰。",
    "X24n0461_002:0553c18_0": "　讚不及毀不及　　若了一萬事畢",
    "X24n0461_002:0553c19_0": "　無欠無餘若大虗　　為君題作波羅蜜新注　持誦此經者人當恭敬而反被人輕賤者以宿罪業可招惡報由經力故轉重為輕被輕賤故其罪消滅當得無上佛果持經功德可謂大矣。",
    "X24n0461_002:0553c23_0": "須菩提我念過去無量阿僧祗劫於然燈佛前得值八百四千萬億那由佗諸佛悉皆供養承事無空過者若復有人於後末世能受持讀誦此經所得功德於我所供養諸佛功德百分不及一千萬億分乃至算數譬喻所不能及。",
    "X24n0461_002:0554a04_0": "供養恒沙諸佛施寶滿三千界捨身如微塵數種種福德不及持經一念悟無生理息希望心遠離眾生顛倒知見即到波羅蜜彼岸永出三塗證無餘涅槃也。",
    "X24n0461_002:0554a08_0": "須菩(至)能及　功不浪施　頌曰。",
    "X24n0461_002:0554a09_0": "　億千供佛福無邊　　爭似常將古教看　白紙上邊書黑字　　請君開眼目前觀　風寂寂兮水連連　　謝家人祗在魚船新注　阿僧祗翻無數時那由佗者十億為洛叉十洛叉為俱胝十俱胝為那由佗如來於過去然燈佛前供養無數諸佛其功德可謂深且大矣乃言不及末世持經功德者何然持經能生理解得證菩提供佛雖感福報但是事相較以持經功德百千萬億分中不及一分者以此又言算數譬喻所不能及者蓋事相之福是可思議之法而般若妙智忘能所絕待對不可得而思議者也。",
    "X24n0461_002:0554a20_0": "須菩提若善男子善女人於後末世有受持讀誦此經所得功德我若具說者或有人聞心則狂亂狐疑不信。",
    "X24n0461_002:0554a23_0": "佛言末法眾生德薄垢重嫉妬彌深邪見熾盛於此時中如有善男子善女人受持讀誦此經圓成法相了無所得念念常行慈悲喜捨謙下柔和究竟成就無上菩提或有人不知如來正法常在不滅聞說如來滅後後五百歲有人能成就無相心行無相行得阿耨多羅三藐三菩提則必心生驚怖狐疑不信。",
    "X24n0461_002:0554b06_0": "須菩提當知是經義不可思議果報亦不可思議。",
    "X24n0461_002:0554b07_0": "是經義者即無著無相行也云不可思議者讚歎無著無相行能成就阿耨多羅三藐三菩提也。",
    "X24n0461_002:0554b09_0": "須菩(至)思議　各各眉毛眼上橫　頌曰。",
    "X24n0461_002:0554b10_0": "　良藥多苦忠言逆耳　　冷暖自知如魚飲水　何須佗日待龍華　　今朝先授菩提記新注　此經非大乘根器不能持誦而持誦所感功德豈常人可聞聞必狐疑不信故不具說蓋此經之義趣與其果報不可思議故也。",
    "X24n0461_002:0554b15_0": "○究竟無我分第十七",
    "X24n0461_002:0554b16_0": "本來無我安得有人為度彼人故權立我故受之以究竟無我分。",
    "X24n0461_002:0554b18_0": "新注十一斷安住降伏存我疑　此疑從前諸文無我人等相而來也。",
    "X24n0461_002:0554b20_0": "爾時須菩提白佛言世尊善男子善女人發阿耨多羅三藐三菩提心云何應住云何降伏其心。",
    "X24n0461_002:0554b22_0": "新注　善現初問此善至是復問者何耶問辭雖同其意則別蓋所問不過住大乘降伏妄心而已初之問意但問能住能降之法此之問意若謂我能住我能降存此分別障於真證無住之道故又興此問也。",
    "X24n0461_002:0554c03_0": "佛告須菩提善男子善女人發阿耨多羅三藐三菩提心者當生如是心我應滅度一切眾生滅度一切眾生已而無有一眾生實滅度者。",
    "X24n0461_002:0554c06_0": "須菩提問佛如來滅後後五百歲若有人發阿耨多羅三藐三菩提心依何法而住如何降伏其心佛言當發度脫一切眾生心度脫一切眾生盡得成佛已不得見有一眾生是我滅度者何以故為除能所心除有眾生心亦除我見心也。",
    "X24n0461_002:0554c11_0": "爾時(至)度者　有時因好月不覺過滄州　頌曰。",
    "X24n0461_002:0554c12_0": "　若問云何住　　非中及有無",
    "X24n0461_002:0554c13_0": "　頭無纖草蓋　　足不履閻浮",
    "X24n0461_002:0554c14_0": "　細似隣虗析　　輕如蝶舞初",
    "X24n0461_002:0554c15_0": "　眾生滅盡知無滅　　此是隨流大丈夫何以故須菩提若菩薩有我相人相眾生相壽者相則非菩薩。",
    "X24n0461_002:0554c18_0": "菩薩若見有眾生可度者即是我相有能度眾生心即是人相謂涅槃可求即是眾生相見有涅槃可證即是壽者相有此四相即非菩薩也。",
    "X24n0461_002:0554c21_0": "所以者何須菩提實無有法發阿耨多羅三藐三菩提心者。",
    "X24n0461_002:0554c23_0": "有法者我人等四法是也不除四法終不得菩提若言我發菩提心者亦是人我等法人我等法是煩惱根本。",
    "X24n0461_002:0555a02_0": "何以(至)心者　少佗一分又爭得　頌曰。",
    "X24n0461_002:0555a03_0": "　獨坐修然一室空　　更無南北與西東　雖然不借陽和力　　爭奈桃華一樣紅新注　此一節文意亦與前同但前是破情顯智所破之情即我人等四相粗執所顯之智即般若真智自此而下忘智顯理破我人等四相細執由此賢位漸入聖階矣。",
    "X24n0461_002:0555a09_0": "新注十二斷佛因是有菩薩疑　此疑從第十一疑中實無有法發菩提心者而來。",
    "X24n0461_002:0555a11_0": "須菩提於意云何如來於然燈佛所有法得阿耨多羅三藐三菩提不。",
    "X24n0461_002:0555a13_0": "新注　由前云實無有法發菩提心者意謂無發心者則無菩薩若無菩薩云何釋迦於然燈佛所名曰善慧布髮掩泥行菩薩道得發記耶佛恐善現潛有此疑故舉以問。",
    "X24n0461_002:0555a17_0": "不也世尊如我解佛所說義佛於然燈佛所無有法得阿耨多羅三藐三菩提。",
    "X24n0461_002:0555a19_0": "新注　善現答意云善慧彼時都無所得離諸分別由悟無法故得授記。",
    "X24n0461_002:0555a21_0": "佛言如是如是。",
    "X24n0461_002:0555a22_0": "佛告須菩提我於師處不除四相得授記不須菩提深解無相之理故言不也善契佛意故佛言如是如是言是印可之辭也。",
    "X24n0461_002:0555b01_0": "須菩(至)如是　若不同床睡爭知紙被穿　頌曰。",
    "X24n0461_002:0555b02_0": "　打皷弄琵琶　　相逢兩會家",
    "X24n0461_002:0555b03_0": "　君行楊柳岸　　我宿渡頭沙",
    "X24n0461_002:0555b04_0": "　江上晚來初雨過　　數峯蒼翠接天霞須菩提實無有法如來得阿耨多羅三藐三菩提須菩提若有法如來得阿耨多羅三藐三菩提者然燈佛則不與我授記汝於來世當得作佛號釋迦牟尼以實無有法得阿耨多羅三藐三菩提是故然燈佛與我授記作是言汝於來世當得作佛號釋迦牟尼。",
    "X24n0461_002:0555b10_0": "須菩(至)牟尼　貧似范丹氣如項羽　頌曰。",
    "X24n0461_002:0555b11_0": "　上無片瓦下無卓錐　　日來月往不知是誰　噫新注　善現既會法無所得佛然其說乃言如是如是既而又反覆告者要令善現知法無所得深契至理故得授記蓋如來所證妙果乃心地本具法門離諸名相無授受中而論授受者也。",
    "X24n0461_002:0555b17_0": "新注十三斷無因則無佛疑　此疑從第十一二疑中而來。",
    "X24n0461_002:0555b19_0": "何以故如來者即諸法如義。",
    "X24n0461_002:0555b20_0": "佛言實無我人眾生壽者始得受菩提記我若有發菩提心然燈佛則不與我授記以實無所得然燈佛始與我授記此一段文總成須菩提無我義佛言諸法如義者諸法即是色聲香味觸法於此六塵中善能分別而本體湛然不染不著曾無變異如空不動圓通瑩徹歷劫常存是名諸法如義菩薩瓔珞經云毀譽不動是如來行入佛境界經云諸欲不染故敬禮無所觀。",
    "X24n0461_002:0555c04_0": "何以(至)如義　住住動著則三十棒　頌曰。",
    "X24n0461_002:0555c05_0": "　上是天兮下是地　　男是男兮女是女　牧童撞著放牛兒　　大家齊唱囉囉哩　是何曲調萬年歡若有人言如來得阿耨多羅三藐三菩提須菩提實無有法佛得阿耨多羅三藐三菩提。",
    "X24n0461_002:0555c10_0": "新注　何以故者徵起之辭也由前云實無有法得菩提果故受然燈之記遂疑既無佛果豈有佛法耶釋云如來者即諸法如義如者真如也不偽曰真不異曰如此真如體貫徹三世綿亘十方非空非有不變不遷名如來性若有所得即非佛菩提也。",
    "X24n0461_002:0555c16_0": "須菩提如來所得阿耨多羅三藐三菩提於是中無實無虗。",
    "X24n0461_002:0555c18_0": "佛言實無所得心而得菩提以所得心不生是故得菩提離此心外更無菩提可得故言無實也所得心寂滅一切智本有萬行悉圓備恒沙德性用無乏少故言無虗也。",
    "X24n0461_002:0555c22_0": "若有(至)無虗　富嫌千口少貧恨一身多　頌曰。",
    "X24n0461_002:0555c23_0": "　生涯如夢若浮雲　　活計都無絕六親　留得一隻青白眼　　笑看無限往來人是故如來說一切法皆是佛法。",
    "X24n0461_002:0556a02_0": "是故(至)佛法　明明百草頭明明祖師意　頌曰。",
    "X24n0461_002:0556a03_0": "　會造逡巡酒　　能開頃刻華",
    "X24n0461_002:0556a04_0": "　琴彈碧玉調　　爐煉白硃砂",
    "X24n0461_002:0556a05_0": "　幾般伎倆從何得　　須信風流出當家須菩提所言一切法者即非一切法是故名一切法。",
    "X24n0461_002:0556a07_0": "能於諸法心無取捨亦無能所熾然建立一切法而心常空寂故知一切法皆是佛法恐迷者貪著一切法為佛法為遣此病故言即非一切法心無能所寂而常照定慧齊行體用一致是故名一切法。",
    "X24n0461_002:0556a11_0": "須菩(至)一切法　上大人丘乙己　頌曰。",
    "X24n0461_002:0556a12_0": "　是法非法不是法　　死水藏龍活鱍鱍　是心非心不是心　　逼塞虗空古到今　祗是絕追尋　無限埜雲風捲盡　　一輪孤月照天心新注　所得者忘情而證也無實者非有為相也無虗者是真如體也然此真如非別有法即一切色等諸法離性離相名真如體唯佛與佛乃能證此故一切法皆是佛法真如之體雖不離於諸法然亦不可取著故云即非一切法是名一切法。",
    "X24n0461_002:0556a21_0": "須菩提譬如人身長大須菩提言世尊如來說人身長大則為非大身是名大身。",
    "X24n0461_002:0556a23_0": "如來說人身長大則為非大身者以顯一切眾生法身不二無有限量是名大身法身本無處所故言則非大身文以色身雖大內無智慧即非大身色身雖小內有智慧得名大身雖有智慧不能依行即非大身依教修行悟入諸佛無上智見心無能所限量是名大身也。",
    "X24n0461_002:0556b05_0": "須菩(至)大身　喚作一物即不中　頌曰。",
    "X24n0461_002:0556b06_0": "　天產英靈六尺軀　　能文能武善經書　一朝識破娘生面　　方信閑名滿五湖新注　上說如來所證真如之體徧一切處可謂長大矣又恐善現起長大之見故佛又說喻徵之曰譬如人身長大善現因喻有悟即曰非大身是名大身論云大身有二義一者徧一切處即法身二者功德大即報身此之二身皆離諸相故名為非相也。",
    "X24n0461_002:0556b14_0": "新注十四斷無人度生嚴土疑　此疑同十二疑皆從十一疑中實無有法發心者而來。",
    "X24n0461_002:0556b16_0": "須菩提菩薩亦如是若作是言我當滅度無量眾生則不名菩薩。",
    "X24n0461_002:0556b18_0": "菩薩若言由我說法除得彼人煩惱即是法我若言我度得眾生即有我所雖度脫眾生心有能所我人不除不得名為菩薩熾然說種種方便化度眾生心無能所即是菩薩也。",
    "X24n0461_002:0556b22_0": "何以故須菩提實無有法名為菩薩是故佛說一切法無我無人無眾生無壽者。",
    "X24n0461_002:0556b24_0": "須菩(至)壽者　喚牛即牛呼馬即馬　頌曰。",
    "X24n0461_002:0556c01_0": "　借婆衫子拜婆門　　禮數周旋已十分　竹影掃堦塵不動　　月穿潭底水無痕須菩提若菩薩作是言我當莊嚴佛土是不名菩薩何以故如來說莊嚴佛土者即非莊嚴是名莊嚴。",
    "X24n0461_002:0556c05_0": "菩薩若言我能建立世界者即非菩薩雖然建立世界心有能所即非菩薩熾然建立世界能所心不生是名菩薩最勝妙定經云假使有人造得白銀精舍滿三千大千世界不如一念禪定心心有能所即非禪定能所不生是名禪定禪定即是清淨心也。",
    "X24n0461_002:0556c11_0": "須菩提若菩薩通達無我法者如來說名真是菩薩。",
    "X24n0461_002:0556c12_0": "於諸法相無所滯碍是名通達不作解法心是名無我法無我法者如來說名真是菩薩隨分行特亦得名為菩薩然未為真菩薩解行圓滿一切能所心盡方得名真是菩薩。",
    "X24n0461_002:0556c16_0": "須菩(至)菩薩　寒即普天寒熱則普天熱　頌曰。",
    "X24n0461_002:0556c17_0": "　有我元無我　　寒時燒軟火",
    "X24n0461_002:0556c18_0": "　無心似有心　　半夜拾金針",
    "X24n0461_002:0556c19_0": "　無心無我分明道　　不知道者是何人　呵呵新注　法界混然身土平等尚無佛道可成安有眾生可度是則起度生之心修習梵行淨佛國土即凡夫見不名菩薩畢竟起何等心名為菩薩能通達無我法者真菩薩也。",
    "X24n0461_002:0557a01_0": "○一體同觀分第十八",
    "X24n0461_002:0557a02_0": "一眼攝五眼一沙攝恒河沙一世界攝多世界一心攝若干心故受之以一體同觀分也。",
    "X24n0461_002:0557a04_0": "新注十五斷諸佛不見諸法疑　此疑從第十四疑中而來。",
    "X24n0461_002:0557a06_0": "須菩提於意云何如來有肉眼不如是世尊如來有肉眼須菩提於意云何如來有天眼不如是世尊如來有天眼須菩提於意云何如來有慧眼不如是世尊如來有慧眼須菩提於意云何如來有法眼不如是世尊如來有法眼須菩提於意云何如來有佛眼不如是世尊如來有佛眼。",
    "X24n0461_002:0557a12_0": "一切人盡有五眼為迷所覆不能自見故佛教除却迷心即五眼開明念念修行般若波羅蜜法初除迷心名為第一肉眼見一切眾生皆有佛性起憐愍心是名為第二天眼癡心不生名為第三慧眼著法心除名為第四法眼細惑永盡圓明徧照名為第五佛眼又云見色身中有法身名為天眼見一切眾生各具般若性名為慧眼見性明徹能所永除一切佛法本來自備名為法眼見般若波羅蜜能生三世一切法名為佛眼。",
    "X24n0461_002:0557a21_0": "須菩(至)佛眼　盡在眉毛下　頌曰。",
    "X24n0461_002:0557a22_0": "　如來有五眼　　張三祗一雙",
    "X24n0461_002:0557a23_0": "　一般分皂白　　的的別青黃",
    "X24n0461_002:0557a24_0": "　其間些子誵訛處　　六月炎天下雪霜須菩提於意云何恒河中所有沙佛說是沙不如是世尊如來說是沙須菩提於意云何如一恒河中所有沙有如是沙等恒河是諸恒河所有沙數佛世界如是寧為多不甚多世尊。",
    "X24n0461_002:0557b05_0": "恒河者西國祗園精舍側近河如來說法指此河為喻佛說此河中沙一沙況一佛世界以為多不須菩提言甚多世尊佛舉此眾多國土者欲明其中所有眾生一一眾生皆有若許心數也。",
    "X24n0461_002:0557b09_0": "佛告須菩提爾所國土中所有眾生若干種心如來悉知。",
    "X24n0461_002:0557b11_0": "佛告(至)悉知　曾為蕩子偏憐客慣愛貪盃識醉人　頌曰。",
    "X24n0461_002:0557b13_0": "　眼觀東南意在西北　　將謂猴白更有猴黑　一切眾生一切心　　盡遂無窮聲與色　喝何以故如來說諸心皆為非心是名為心。",
    "X24n0461_002:0557b17_0": "爾所國土中所有眾生一一眾生皆有若干差別心數心數雖多總名妄心識得妄心非心是名為心此心即是真心常心佛心般若波羅蜜心清淨菩提涅槃心。",
    "X24n0461_002:0557b21_0": "何以(至)為心　病多諳藥性　頌曰。",
    "X24n0461_002:0557b22_0": "　一波纔動萬波隨　　似蟻循環豈了期　咄　今日為君都割斷　　出身方號丈夫兒所以者何須菩提過去心不可得現在心不可得未來心不可得。",
    "X24n0461_002:0557c03_0": "過去心不可得者前念妄心瞥然已過追尋無有處所現在心不可得者真心無相憑何得見未來心不可得者本無可得習氣已盡更不復生了此三心皆不可得是名為佛。",
    "X24n0461_002:0557c07_0": "所以(至)可得　低聲低聲真得鼻孔裏出氣　頌曰。",
    "X24n0461_002:0557c09_0": "　三際求心心不見　　兩眼依前對兩眼　不須遺劒尅舟尋　　雪月風光常見面新注　前說不見彼是眾生不見我為菩薩不見淨佛國土如是則不見諸法名為諸佛如來然而如來具足五根豈都無所見耶五眼者肉眼天眼慧眼法眼佛眼古德偈曰天眼通非碍肉眼碍非通法眼唯觀俗諦慧眼了知空佛眼如千日照異體還同此之五眼通該十界而優劣有殊如經所說五眼皆如來所具者無非佛眼也恒沙世界一切眾生之心如來無不知見然眾生之心種種顛倒言非心者妄識本空也是名為心者真如不滅也所以者何者徵起非心所以而釋之三世心者虗妄生滅之心也求之皆不可得蓋過去已滅未來未至現在不住此即如來所知之心也。",
    "X24n0461_002:0557c24_0": "金剛般若波羅蜜經註卷中"
}