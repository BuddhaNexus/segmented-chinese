{
    "T16n0672_001:0587a03_0": "新譯大乘入楞伽經序",
    "T16n0672_001:0587a05_0": "御　製",
    "T16n0672_001:0587a06_0": "蓋聞：摩羅山頂，既最崇而最嚴，楞伽城中，實難往而難入；先佛弘宣之地，曩聖修行之所。",
    "T16n0672_001:0587a08_1": "爰有城主，號羅婆那，乘宮殿以謁尊顏；奏樂音而祈妙法，因鬘峯以表興，指藏海以明宗。",
    "T16n0672_001:0587a10_2": "所言《入楞伽經》者：斯乃諸佛心量之玄樞，群經理窟之妙鍵，廣喻幽旨，洞明深義，不生不滅，非有非無，絕去來之二途，離斷常之雙執，以第一義諦，得最上妙珍。",
    "T16n0672_001:0587a14_3": "體諸法之皆虛，知前境之如幻，混假名之分別，等生死與涅槃。",
    "T16n0672_001:0587a15_4": "大慧之問初陳，法王之旨斯發，一百八義，應實相而離世間；三十九門，破邪見而宣政法，曉名相之並假，祛妄想之迷衿，依正智以會真如，悟緣起而歸妙理。",
    "T16n0672_001:0587a19_5": "境風既息，識浪方澄，三自性皆空，二無我俱泯，入如來之藏，遊解脫之門。",
    "T16n0672_001:0587a21_6": "原此經文，來自西國，至若，元嘉建號，跋陀之譯未弘；延昌紀年，流支之義多舛。",
    "T16n0672_001:0587a22_7": "朕虔思付囑，情切紹隆，以久視元年歲次庚子，林鍾紀律炎帝司辰，于時避暑箕峯，觀風頴水，三陽宮內，重出斯經，討三本之要詮，成七卷之了教。",
    "T16n0672_001:0587a26_8": "三藏沙門于闐國僧實叉難陀大德，大福先寺僧復禮等，並名追安、遠，德契騰、蘭，襲龍樹之芳猷，探馬鳴之秘府，戒香與覺花齊馥，意珠共性月同圓，故能了達沖微，發揮奧賾，以長安四年正月十五日繕寫云畢。",
    "T16n0672_001:0587b02_9": "自惟菲薄言謝珪璋，顧四辯而多慚，瞻一乘而罔測，難違緇俗之請，強申翰墨之文；詞拙理乖，彌增愧恧，伏以此經微妙，最為希有，所冀破重昏之暗，傳燈之句不窮，演流注之功，湧泉之義無盡。",
    "T16n0672_001:0587b07_10": "題目品次列於後云。",
    "T16n0672_001:0587b10_0": "大乘入楞伽經卷第一",
    "T16n0672_001:0587b12_0": "大周于闐國三藏法師",
    "T16n0672_001:0587b13_0": "實叉難陀奉　勅譯",
    "T16n0672_001:0587b14_0": "羅婆那王勸請品第一",
    "T16n0672_001:0587b15_0": "如是我聞：一時佛住大海濱摩羅耶山頂楞伽城中，與大比丘眾及大菩薩眾俱。",
    "T16n0672_001:0587b16_1": "其諸菩薩摩訶薩，悉已通達五法、三性、諸識無我，善知境界自心現義，遊戲無量自在三昧神通諸力，隨眾生心現種種形方便調伏，一切諸佛手灌其頂，皆從種種諸佛國土而來此會，大慧菩薩摩訶薩為其上首。",
    "T16n0672_001:0587b22_0": "爾時世尊，於海龍王宮說法，過七日已從大海出，有無量億梵釋護世、諸天龍等，奉迎於佛。",
    "T16n0672_001:0587b24_1": "爾時如來，舉目觀見摩羅耶山楞伽大城，即便微笑而作是言：「昔諸如來、應、正等覺，皆於此城說自所得聖智證法，非諸外道臆度邪見及以二乘修行境界，我今亦當為羅婆那王開示此法。」",
    "T16n0672_001:0587b28_2": "爾時羅婆那夜叉王，以佛神力聞佛言音，遙知如來從龍宮出，梵釋護世天龍圍遶，見海波浪，觀其眾會藏識大海境界風動轉識浪起，發歡喜心，於其城中高聲唱言：「我當詣佛請入此城，令我及與諸天世人於長夜中得大饒益。」",
    "T16n0672_001:0587c05_0": "作是語已，即與眷屬乘花宮殿往世尊所。",
    "T16n0672_001:0587c06_1": "到已下殿右遶三匝，作眾伎樂供養如來。",
    "T16n0672_001:0587c07_2": "所持樂器皆是大青因陀羅寶，琉璃等寶以為間錯，無價上衣而用纏裹，其聲美妙音節相和，於中說偈而讚佛曰：「心自性法藏，　　無我離見垢；　證智之所知，　　願佛為宣說。",
    "T16n0672_001:0587c12_0": "　善法集為身，　　證智常安樂；　變化自在者，　　願入楞伽城。",
    "T16n0672_001:0587c14_0": "　過去佛菩薩，　　皆曾住此城；　此諸夜叉眾，　　一心願聽法。」",
    "T16n0672_001:0587c16_0": "爾時羅婆那楞伽王，以都咤迦音歌讚佛已，復以歌聲而說頌言：「世尊於七日，　　住摩竭海中；　然後出龍宮，　　安詳昇此岸。",
    "T16n0672_001:0587c20_0": "　我與諸婇女，　　及夜叉眷屬；　輸迦娑剌那，　　眾中聰慧者，　悉以其神力，　　往詣如來所，　各下花宮殿，　　禮敬世所尊。",
    "T16n0672_001:0587c24_0": "　復以佛威神，　　對佛稱己名：『我是羅剎王，　　十首羅婆那，　今來詣佛所，　　願佛攝受我，　及楞伽城中，　　所有諸眾生。",
    "T16n0672_001:0587c28_0": "　過去無量佛，　　咸昇寶山頂；　住楞伽城中，　　說自所證法。",
    "T16n0672_001:0588a01_0": "　世尊亦應爾，　　住彼寶嚴山；　菩薩眾圍遶，　　演說清淨法。",
    "T16n0672_001:0588a03_0": "　我等於今日，　　及住楞伽眾；　一心共欲聞，　　離言自證法。",
    "T16n0672_001:0588a05_0": "　我念去來世，　　所有無量佛；　菩薩共圍遶，　　演說楞伽經。",
    "T16n0672_001:0588a07_0": "　此入楞伽典，　　昔佛所稱讚；　願佛同往尊，　　亦為眾開演。",
    "T16n0672_001:0588a09_0": "　請佛為哀愍，　　無量夜叉眾；　入彼寶嚴城，　　說此妙法門。",
    "T16n0672_001:0588a11_0": "　此妙楞伽城，　　種種寶嚴飾；　牆壁非土石，　　羅網悉珍寶。",
    "T16n0672_001:0588a13_0": "　此諸夜叉眾，　　昔曾供養佛；　修行離諸過，　　證知常明了。",
    "T16n0672_001:0588a15_0": "　夜叉男女等，　　渴仰於大乘；　自信摩訶衍，　　亦樂令他住。",
    "T16n0672_001:0588a17_0": "　惟願無上尊，　　為諸羅剎眾；　甕耳等眷屬，　　往詣楞伽城。",
    "T16n0672_001:0588a19_0": "　我於去來今，　　勤供養諸佛；　願聞自證法，　　究竟大乘道。",
    "T16n0672_001:0588a21_0": "　願佛哀愍我，　　及諸夜叉眾；　共諸佛子等，　　入此楞伽城。",
    "T16n0672_001:0588a23_0": "　我宮殿婇女，　　及以諸瓔珞；　可愛無憂園，　　願佛哀納受。",
    "T16n0672_001:0588a25_0": "　我於佛菩薩，　　無有不捨物；　乃至身給侍，　　惟願哀納受。』」",
    "T16n0672_001:0588a27_0": "爾時世尊聞是語已，即告之言：「夜叉王！",
    "T16n0672_001:0588a27_1": "過去世中諸大導師，咸哀愍汝，受汝勸請，詣寶山中說自證法，未來諸佛亦復如是。",
    "T16n0672_001:0588a29_2": "此是修行甚深觀行現法樂者之所住處，我及諸菩薩哀愍汝故，受汝所請。」",
    "T16n0672_001:0588b02_3": "作是語已默然而住。",
    "T16n0672_001:0588b03_4": "時羅婆那王，即以所乘妙花宮殿奉施於佛；佛坐其上，王及諸菩薩前後導從，無量婇女歌詠讚歎，供養於佛往詣彼城。",
    "T16n0672_001:0588b06_5": "到彼城已，羅婆那王及諸眷屬，復作種種上妙供養，夜叉眾中童男童女，以寶羅網供養於佛；羅婆那王施寶瓔珞奉佛菩薩以掛其頸。",
    "T16n0672_001:0588b09_6": "爾時世尊及諸菩薩受供養已，各為略說自證境界甚深之法。",
    "T16n0672_001:0588b10_7": "時羅婆那王并其眷屬，復更供養大慧菩薩，而勸請言：「我今請大士，　　奉問於世尊；　一切諸如來，　　自證智境界。",
    "T16n0672_001:0588b14_0": "　我與夜叉眾，　　及此諸菩薩；　一心願欲聞，　　是故咸勸請。",
    "T16n0672_001:0588b16_0": "　汝是修行者，　　言論中最勝；　是故生尊敬，　　勸汝請問法。",
    "T16n0672_001:0588b18_0": "　自證清淨法，　　究竟入佛地；　離外道二乘，　　一切諸過失。」",
    "T16n0672_001:0588b20_0": "爾時世尊以神通力，於彼山中復更化作無量寶山，悉以諸天百千萬億妙寶嚴飾，一一山上皆現佛身；一一佛前皆有羅婆那王及其眾會；十方所有一切國土皆於中現；一一國中悉有如來；一一佛前咸有羅婆那王并其眷屬。",
    "T16n0672_001:0588b25_1": "楞伽大城阿輸迦園，如是莊嚴等無有異，一一皆有大慧菩薩而興請問，佛為開示自證智境，以百千妙音說此經已，佛及諸菩薩皆於空中隱而不現。",
    "T16n0672_001:0588b28_2": "羅婆那王唯自見身住本宮中，作是思惟：「向者是誰？",
    "T16n0672_001:0588c01_0": "誰聽其說？",
    "T16n0672_001:0588c01_1": "所見何物？",
    "T16n0672_001:0588c01_2": "是誰能見？",
    "T16n0672_001:0588c01_3": "佛及國城眾寶山林，如是等物今何所在？",
    "T16n0672_001:0588c02_4": "為夢所作？",
    "T16n0672_001:0588c02_5": "為幻所成？",
    "T16n0672_001:0588c03_6": "為復猶如乾闥婆城？",
    "T16n0672_001:0588c03_7": "為翳所見？",
    "T16n0672_001:0588c03_8": "為炎所惑？",
    "T16n0672_001:0588c04_9": "為如夢中石女生子？",
    "T16n0672_001:0588c04_10": "為如煙焰旋火輪耶？」",
    "T16n0672_001:0588c05_11": "復更思惟：「一切諸法性皆如是，唯是自心分別境界，凡夫迷惑不能解了，無有能見亦無所見，無有能說亦無所說，見佛聞法皆是分別，如向所見不能見佛，不起分別是則能見。」",
    "T16n0672_001:0588c09_12": "時楞伽王尋即開悟，離諸雜染證唯自心，住無分別；往昔所種善根力故，於一切法得如實見，不隨他悟。",
    "T16n0672_001:0588c11_13": "能以自智善巧觀察，永離一切臆度邪解，住大修行為修行師，現種種身善達方便，巧知諸地上增進相，常樂遠離心、意、意識，斷三相續見，離外道執著，內自覺悟，入如來藏趣於佛地。",
    "T16n0672_001:0588c16_14": "聞虛空中及宮殿內咸出聲言：「善哉！",
    "T16n0672_001:0588c17_15": "大王！",
    "T16n0672_001:0588c17_16": "如汝所學，諸修行者應如是學，應如是見，一切如來應如是見，一切諸法若異見者則是斷見；汝應永離心、意、意識，應勤觀察一切諸法，應修內行莫著外見，莫墮二乘及以外道，所修句義所見境界，及所應得諸三昧法；汝不應樂戲論談笑，汝不應起圍陀諸見，亦不應著王位自在，亦不應住六定等中。",
    "T16n0672_001:0588c24_17": "若能如是，即是如實修行者行，能摧他論能破惡見，能捨一切我見執著，能以妙慧轉所依識，能修菩薩大乘之道，能入如來自證之地。",
    "T16n0672_001:0588c27_18": "汝應如是勤加修學，令所得法轉更清淨，善修三昧三摩鉢底，莫著二乘外道境界以為勝樂，如凡修者之所分別，外道執我見有我相，及實求那而生取著，二乘見有無明緣行，於性空中亂想分別。",
    "T16n0672_001:0589a03_19": "楞伽王！",
    "T16n0672_001:0589a03_20": "此法殊勝是大乘道，能令成就自證聖智，於諸有中受上妙生。",
    "T16n0672_001:0589a05_21": "楞伽王！",
    "T16n0672_001:0589a05_22": "此大乘行破無明翳，滅識波浪，不墮外道諸邪行中。",
    "T16n0672_001:0589a06_23": "楞伽王！",
    "T16n0672_001:0589a06_24": "外道行者執著於我作諸異論，不能演說離執著見識性二義。",
    "T16n0672_001:0589a08_25": "善哉！",
    "T16n0672_001:0589a08_26": "楞伽王！",
    "T16n0672_001:0589a08_27": "汝先見佛思惟此義，如是思惟乃是見佛。」",
    "T16n0672_001:0589a10_0": "爾時羅婆那王復作是念：「願我更得奉見如來，如來世尊於觀自在，離外道法，能說自證聖智境界，超諸應化所應作事，住如來定入三昧樂，是故說名大觀行師，亦復名為大哀愍者，能燒煩惱分別薪盡，諸佛子眾所共圍遶，普入一切眾生心中，遍一切處具一切智，永離一切分別事相。",
    "T16n0672_001:0589a16_1": "我今願得重見如來大神通力；以得見故，未得者得、已得不退，離諸分別住三昧樂，增長滿足如來智地。」",
    "T16n0672_001:0589a20_0": "爾時世尊，知楞伽王即當證悟無生法忍，為哀愍故便現其身，令所化事還復如本。",
    "T16n0672_001:0589a22_0": "時十頭王見所曾覩，無量山城悉寶莊嚴，一一城中皆有如來、應、正等覺，三十二相以嚴其身。",
    "T16n0672_001:0589a24_1": "自見其身遍諸佛前，悉有大慧，夜叉圍遶，說自證智所行之法；亦見十方諸佛國土，如是等事悉無有別。",
    "T16n0672_001:0589a27_0": "爾時世尊普觀眾會，以慧眼觀非肉眼觀，如師子王奮迅迴眄欣然大笑。",
    "T16n0672_001:0589a28_1": "於其眉間髀脇腰頸及以肩臂德字之中，一一毛孔皆放無量妙色光明，如虹拕暉如日舒光，亦如劫火猛焰熾然。",
    "T16n0672_001:0589b02_2": "時虛空中梵釋四天，遙見如來坐如須彌楞伽山頂欣然大笑。",
    "T16n0672_001:0589b03_3": "爾時諸菩薩及諸天眾咸作是念：「如來世尊於法自在，何因緣故欣然大笑？",
    "T16n0672_001:0589b05_4": "身放光明默然不動，住自證境入三昧樂，如師子王周迴顧視，觀羅婆那念如實法。」",
    "T16n0672_001:0589b08_0": "爾時大慧菩薩摩訶薩，先受羅婆那王請，復知菩薩眾會之心，及觀未來一切眾生，皆悉樂著語言文字，隨言取義而生迷惑，執取二乘外道之行。",
    "T16n0672_001:0589b11_1": "或作是念：「世尊已離諸識境界，何因緣故欣然大笑？」",
    "T16n0672_001:0589b12_2": "為斷彼疑而問於佛。",
    "T16n0672_001:0589b13_3": "佛即告言：「善哉大慧！",
    "T16n0672_001:0589b13_4": "善哉大慧！",
    "T16n0672_001:0589b13_5": "汝觀世間愍諸眾生，於三世中惡見所纏，欲令開悟而問於我。",
    "T16n0672_001:0589b15_6": "諸智慧人為利自他，能作是問。",
    "T16n0672_001:0589b16_7": "大慧！",
    "T16n0672_001:0589b16_8": "此楞伽王，曾問過去一切如來、應、正等覺二種之義，今亦欲問，未來亦爾。",
    "T16n0672_001:0589b17_9": "此二種義差別之相，一切二乘及諸外道皆不能測。」",
    "T16n0672_001:0589b19_10": "爾時如來知楞伽王欲問此義，而告之曰：「楞伽王！",
    "T16n0672_001:0589b20_11": "汝欲問我宜應速問，我當為汝分別解釋，滿汝所願令汝歡喜，能以智慧思惟觀察，離諸分別，善知諸地修習對治，證真實義入三昧樂，為諸如來之所攝受，住奢摩他樂，遠離二乘三昧過失，住於不動善慧法雲菩薩之地。",
    "T16n0672_001:0589b25_12": "能如實知諸法無我，當於大寶蓮花宮中，以三昧水而灌其頂。",
    "T16n0672_001:0589b27_0": "復現無量蓮花圍繞，無數菩薩於中止住，與諸眾會遞相瞻視，如是境界不可思議。",
    "T16n0672_001:0589b29_0": "楞伽王！",
    "T16n0672_001:0589b29_1": "汝起一方便行住修行地，復起無量諸方便行，汝定當得如上所說不思議事，處如來位隨形應物。",
    "T16n0672_001:0589c02_2": "汝所當得，一切二乘及諸外道梵釋天等所未曾見。」",
    "T16n0672_001:0589c04_0": "爾時楞伽王蒙佛許已，即於清淨光明如大蓮華寶山頂上，從座而起，諸婇女眾之所圍繞，化作無量種種色花，種種色香末香塗香，幢幡幰蓋冠珮瓔珞，及餘世間未曾見聞種種勝妙莊嚴之具；又復化作欲界所有種種無量諸音樂器，過諸天、龍、乾闥婆等一切世間之所有者；又復化作十方佛土昔所曾見諸音樂器；又復化作大寶羅網，遍覆一切佛菩薩上；復現種種上妙衣服，建立幢幡以為供養。",
    "T16n0672_001:0589c13_1": "作是事已即昇虛空高七多羅樹，於虛空中復雨種種諸供養雲，作諸音樂，從空而下，即坐第二日電光明如大蓮花寶山頂上，歡喜恭敬而作是言：「我今欲問如來二義，如是二義，我已曾問過去如來、應、正等覺，彼佛世尊已為我說。",
    "T16n0672_001:0589c18_2": "我今亦欲問於是義，唯願如來為我宣說。",
    "T16n0672_001:0589c19_3": "世尊！",
    "T16n0672_001:0589c19_4": "變化如來說此二義，非根本佛。",
    "T16n0672_001:0589c20_5": "根本佛說三昧樂境，不說虛妄分別所行。",
    "T16n0672_001:0589c21_6": "善哉！",
    "T16n0672_001:0589c21_7": "世尊！",
    "T16n0672_001:0589c21_8": "於法自在，唯願哀愍說此二義，一切佛子心皆樂聞。」",
    "T16n0672_001:0589c24_0": "爾時世尊告彼王言：「汝應問，我當為汝說。」",
    "T16n0672_001:0589c25_0": "時夜叉王，更著種種寶冠瓔珞，諸莊嚴具以嚴其身，而作是言：「如來常說：『法尚應捨，何況非法。』",
    "T16n0672_001:0589c27_1": "云何得捨此二種法？",
    "T16n0672_001:0589c27_2": "何者是法？",
    "T16n0672_001:0589c27_3": "何者非法？",
    "T16n0672_001:0589c28_4": "法若應捨，云何有二？",
    "T16n0672_001:0589c28_5": "有二即墮分別相中。",
    "T16n0672_001:0589c29_6": "有體無體、是實非實，如是一切皆是分別，不能了知阿賴耶識無差別相。",
    "T16n0672_001:0590a01_7": "如毛輪住非淨智境，法性如是，云何可捨？」",
    "T16n0672_001:0590a02_8": "爾時佛告楞伽王言：「楞伽王！",
    "T16n0672_001:0590a03_9": "汝豈不見瓶等無常敗壞之法，凡夫於中妄生分別。",
    "T16n0672_001:0590a04_10": "汝今何故不如是知法與非法差別之相？",
    "T16n0672_001:0590a05_11": "此是凡夫之所分別，非證智見；凡夫墮在種種相中，非諸證者。",
    "T16n0672_001:0590a07_12": "楞伽王！",
    "T16n0672_001:0590a07_13": "如燒宮殿園林見種種焰，火性是一，所出光焰由薪力故，長短大小各各差別。",
    "T16n0672_001:0590a09_14": "汝今云何不如是知法與非法差別之相？",
    "T16n0672_001:0590a10_15": "楞伽王！",
    "T16n0672_001:0590a10_16": "如一種子生牙莖枝葉及以花果無量差別，外法如是內法亦然。",
    "T16n0672_001:0590a12_17": "謂無明為緣生蘊、界、處一切諸法，於三界中受諸趣生，有苦樂好醜語默行止各各差別，又如諸識相雖是一，隨於境界有上中下染淨善惡種種差別。",
    "T16n0672_001:0590a15_18": "楞伽王！",
    "T16n0672_001:0590a15_19": "非但如上法有差別，諸修行者修觀行時，自智所行亦復見有差別之相，況法與非法而無種種差別分別。",
    "T16n0672_001:0590a18_20": "楞伽王！",
    "T16n0672_001:0590a18_21": "法與非法差別相者，當知悉是相分別故。",
    "T16n0672_001:0590a19_22": "「楞伽王！",
    "T16n0672_001:0590a19_23": "何者是法？",
    "T16n0672_001:0590a20_24": "所謂二乘及諸外道，虛妄分別說有實等為諸法因，如是等法應捨應離，不應於中分別取相。",
    "T16n0672_001:0590a22_25": "見自心法性則無執著，瓶等諸物凡愚所取本無有體，諸觀行人以毘鉢舍那如實觀察，名捨諸法。",
    "T16n0672_001:0590a24_26": "楞伽王！",
    "T16n0672_001:0590a24_27": "何者是非法？",
    "T16n0672_001:0590a25_28": "所謂諸法無性無相永離分別，如實見者，若有若無如是境界彼皆不起，是名捨非法。",
    "T16n0672_001:0590a27_29": "復有非法，所謂兔角、石女兒等，皆無性相不可分別，但隨世俗說有名字，非如瓶等而可取著，以彼非是識之所取，如是分別亦應捨離，是名捨法及捨非法。",
    "T16n0672_001:0590b02_30": "楞伽王！",
    "T16n0672_001:0590b02_31": "汝先所問我已說竟。",
    "T16n0672_001:0590b02_32": "「楞伽王！",
    "T16n0672_001:0590b02_33": "汝言：『我於過去諸如來所已問是義，彼諸如來已為我說。』",
    "T16n0672_001:0590b04_34": "楞伽王！",
    "T16n0672_001:0590b04_35": "汝言過去但是分別，未來亦然，我亦同彼。",
    "T16n0672_001:0590b05_36": "楞伽王！",
    "T16n0672_001:0590b05_37": "彼諸佛法皆離分別，已出一切分別戲論，非如色相唯智能證，為令眾生得安樂故而演說法，以無相智說名如來。",
    "T16n0672_001:0590b08_38": "是故如來以智為體，智為身故不可分別，不可以所分別，不可以我人眾生相分別。",
    "T16n0672_001:0590b10_39": "何故不能分別？",
    "T16n0672_001:0590b10_40": "以意識因境界起，取色形相，是故離能分別，亦離所分別。",
    "T16n0672_001:0590b12_41": "楞伽王！",
    "T16n0672_001:0590b12_42": "譬如壁上彩畫眾生無有覺知，世間眾生悉亦如是無業無報，諸法亦然無聞無說。",
    "T16n0672_001:0590b14_43": "楞伽王！",
    "T16n0672_001:0590b14_44": "世間眾生猶如變化，凡夫外道不能了達。",
    "T16n0672_001:0590b15_45": "楞伽王！",
    "T16n0672_001:0590b15_46": "能如是見名為正見，若他見者名分別見，由分別故取著於二。",
    "T16n0672_001:0590b17_0": "「楞伽王！",
    "T16n0672_001:0590b17_1": "譬如有人於水鏡中自見其像，於燈月中自見其影，於山谷中自聞其響，便生分別而起取著，此亦如是。",
    "T16n0672_001:0590b19_2": "法與非法唯是分別，由分別故不能捨離，但更增長一切虛妄不得寂滅。",
    "T16n0672_001:0590b21_3": "寂滅者所謂一緣，一緣者是最勝三昧，從此能生自證聖智，以如來藏而為境界。」",
    "T16n0672_001:0590b24_0": "大乘入楞伽經集一切法品第二之一",
    "T16n0672_001:0590b25_0": "爾時大慧菩薩摩訶薩與摩帝菩薩，俱遊一切諸佛國土，承佛神力從座而起，偏袒右肩右膝著地，向佛合掌曲躬恭敬而說頌言：「世間離生滅，　　譬如虛空花；　智不得有無，　　而興大悲心。",
    "T16n0672_001:0590c02_0": "　一切法如幻，　　遠離於心識；　智不得有無，　　而興大悲心。",
    "T16n0672_001:0590c04_0": "　世間恒如夢，　　遠離於斷常；　智不得有無，　　而興大悲心。",
    "T16n0672_001:0590c06_0": "　知人法無我，　　煩惱及爾焰；　常清淨無相，　　而興大悲心。",
    "T16n0672_001:0590c08_0": "　佛不住涅槃，　　涅槃不住佛；　遠離覺不覺，　　若有若非有。",
    "T16n0672_001:0590c10_0": "　法身如幻夢，　　云何可稱讚？",
    "T16n0672_001:0590c11_0": "　知無性無生，　　乃名稱讚佛。",
    "T16n0672_001:0590c12_0": "　佛無根境相，　　不見名見佛；　云何於牟尼，　　而能有讚毀？",
    "T16n0672_001:0590c14_0": "　若見於牟尼，　　寂靜遠離生；　是人今後世，　　離著無所見。」",
    "T16n0672_001:0590c16_0": "爾時大慧菩薩摩訶薩偈讚佛已，自說姓名：「我名為大慧，　　通達於大乘；　今以百八義，　　仰諮尊中上。」",
    "T16n0672_001:0590c19_0": "時世間解聞是語已，普觀眾會而說是言：「汝等諸佛子，　　今皆恣所問；　我當為汝說，　　自證之境界。」",
    "T16n0672_001:0590c22_0": "爾時大慧菩薩摩訶薩蒙佛許已，頂禮佛足以頌問曰：「云何起計度？",
    "T16n0672_001:0590c24_1": "　　云何淨計度？",
    "T16n0672_001:0590c25_0": "　云何起迷惑？",
    "T16n0672_001:0590c25_1": "　　云何淨迷惑？",
    "T16n0672_001:0590c26_0": "　云何名佛子，　　及無影次第？",
    "T16n0672_001:0590c27_0": "　云何剎土化？",
    "T16n0672_001:0590c27_1": "　　相及諸外道？",
    "T16n0672_001:0590c28_0": "　解脫至何所？",
    "T16n0672_001:0590c28_1": "　　誰縛誰能解？",
    "T16n0672_001:0590c29_0": "　云何禪境界？",
    "T16n0672_001:0590c29_1": "　　何故有三乘？",
    "T16n0672_001:0591a01_0": "　彼以何緣生？",
    "T16n0672_001:0591a01_1": "　　何作何能作？",
    "T16n0672_001:0591a02_0": "　誰說二俱異？",
    "T16n0672_001:0591a02_1": "　　云何諸有起？",
    "T16n0672_001:0591a03_0": "　云何無色定，　　及與滅盡定？",
    "T16n0672_001:0591a04_0": "　云何為想滅？",
    "T16n0672_001:0591a04_1": "　　云何從定覺？",
    "T16n0672_001:0591a05_0": "　云何所作生，　　進去及持身？",
    "T16n0672_001:0591a06_0": "　云何見諸物？",
    "T16n0672_001:0591a06_1": "　　云何入諸地？",
    "T16n0672_001:0591a07_0": "　云何有佛子？",
    "T16n0672_001:0591a07_1": "　　誰能破三有？",
    "T16n0672_001:0591a08_0": "　何處身云何？",
    "T16n0672_001:0591a08_1": "　　生復住何處？",
    "T16n0672_001:0591a09_0": "　云何得神通，　　自在及三昧？",
    "T16n0672_001:0591a10_0": "　三昧心何相？",
    "T16n0672_001:0591a10_1": "　　願佛為我說。",
    "T16n0672_001:0591a11_0": "　云何名藏識？",
    "T16n0672_001:0591a11_1": "　　云何名意識？",
    "T16n0672_001:0591a12_0": "　云何起諸見？",
    "T16n0672_001:0591a12_1": "　　云何退諸見？",
    "T16n0672_001:0591a13_0": "　云何姓非姓？",
    "T16n0672_001:0591a13_1": "　　云何唯是心？",
    "T16n0672_001:0591a14_0": "　何因建立相？",
    "T16n0672_001:0591a14_1": "　　云何成無我？",
    "T16n0672_001:0591a15_0": "　云何無眾生？",
    "T16n0672_001:0591a15_1": "　　云何隨俗說？",
    "T16n0672_001:0591a16_0": "　云何得不起，　　常見及斷見？",
    "T16n0672_001:0591a17_0": "　云何佛外道，　　其相不相違？",
    "T16n0672_001:0591a18_0": "　何故當來世，　　種種諸異部？",
    "T16n0672_001:0591a19_0": "　云何為性空？",
    "T16n0672_001:0591a19_1": "　　云何剎那滅？",
    "T16n0672_001:0591a20_0": "　胎藏云何起？",
    "T16n0672_001:0591a20_1": "　　云何世不動？",
    "T16n0672_001:0591a21_0": "　云何諸世間，　　如幻亦如夢，　乾城及陽焰，　　乃至水中月？",
    "T16n0672_001:0591a23_0": "　云何菩提分？",
    "T16n0672_001:0591a23_1": "　　覺分從何起？",
    "T16n0672_001:0591a24_0": "　云何國土亂？",
    "T16n0672_001:0591a24_1": "　　何故見諸有？",
    "T16n0672_001:0591a25_0": "　云何知世法？",
    "T16n0672_001:0591a25_1": "　　云何離文字？",
    "T16n0672_001:0591a26_0": "　云何如空花，　　不生亦不滅？",
    "T16n0672_001:0591a27_0": "　真如有幾種？",
    "T16n0672_001:0591a27_1": "　　諸度心有幾？",
    "T16n0672_001:0591a28_0": "　云何如虛空？",
    "T16n0672_001:0591a28_1": "　　云何離分別？",
    "T16n0672_001:0591a29_0": "　云何地次第？",
    "T16n0672_001:0591a29_1": "　　云何得無影？",
    "T16n0672_001:0591b01_0": "　何者二無我？",
    "T16n0672_001:0591b01_1": "　　云何所知淨？",
    "T16n0672_001:0591b02_0": "　聖智有幾種？",
    "T16n0672_001:0591b02_1": "　　戒眾生亦然？",
    "T16n0672_001:0591b03_0": "　摩尼等諸寶，　　斯竝云何出？",
    "T16n0672_001:0591b04_0": "　誰起於語言，　　眾生及諸物？",
    "T16n0672_001:0591b05_0": "　明處與伎術，　　誰之所顯示？",
    "T16n0672_001:0591b06_0": "　伽他有幾種？",
    "T16n0672_001:0591b06_1": "　　長行句亦然？",
    "T16n0672_001:0591b07_0": "　道理幾不同？",
    "T16n0672_001:0591b07_1": "　　解釋幾差別？",
    "T16n0672_001:0591b08_0": "　飲食是誰作？",
    "T16n0672_001:0591b08_1": "　　愛欲云何起？",
    "T16n0672_001:0591b09_0": "　云何轉輪王？",
    "T16n0672_001:0591b09_1": "　　及以諸小王？",
    "T16n0672_001:0591b10_0": "　云何王守護？",
    "T16n0672_001:0591b10_1": "　　天眾幾種別？",
    "T16n0672_001:0591b11_0": "　地日月星宿，　　斯等竝是何？",
    "T16n0672_001:0591b12_0": "　解脫有幾種？",
    "T16n0672_001:0591b12_1": "　　修行師復幾？",
    "T16n0672_001:0591b13_0": "　云何阿闍梨？",
    "T16n0672_001:0591b13_1": "　　弟子幾差別？",
    "T16n0672_001:0591b14_0": "　如來有幾種？",
    "T16n0672_001:0591b14_1": "　　本生事亦然？",
    "T16n0672_001:0591b15_0": "　眾魔及異學，　　如是各有幾？",
    "T16n0672_001:0591b16_0": "　自性幾種異？",
    "T16n0672_001:0591b16_1": "　　心有幾種別？",
    "T16n0672_001:0591b17_0": "　云何唯假設？",
    "T16n0672_001:0591b17_1": "　　願佛為開演。",
    "T16n0672_001:0591b18_0": "　云何為風雲？",
    "T16n0672_001:0591b18_1": "　　念智何因有？",
    "T16n0672_001:0591b19_0": "　藤樹等行列？",
    "T16n0672_001:0591b19_1": "　　此竝誰能作？",
    "T16n0672_001:0591b20_0": "　云何象馬獸？",
    "T16n0672_001:0591b20_1": "　　何因而捕取？",
    "T16n0672_001:0591b21_0": "　云何卑陋人？",
    "T16n0672_001:0591b21_1": "　　此並誰能作？",
    "T16n0672_001:0591b22_0": "　云何六時攝？",
    "T16n0672_001:0591b22_1": "　　云何一闡提？",
    "T16n0672_001:0591b23_0": "　女男及不男，　　此竝云何生？",
    "T16n0672_001:0591b24_0": "　云何修行進？",
    "T16n0672_001:0591b24_1": "　　云何修行退？",
    "T16n0672_001:0591b25_0": "　瑜伽師有幾？",
    "T16n0672_001:0591b25_1": "　　令人住其中。",
    "T16n0672_001:0591b26_0": "　眾生生諸趣，　　何形何色相？",
    "T16n0672_001:0591b27_0": "　富饒大自在，　　此復何因得？",
    "T16n0672_001:0591b28_0": "　云何釋迦種？",
    "T16n0672_001:0591b28_1": "　　云何甘蔗種？",
    "T16n0672_001:0591b29_0": "　仙人長苦行，　　是誰之教授？",
    "T16n0672_001:0591c01_0": "　何因佛世尊，　　一切剎中現，　異名諸色類，　　佛子眾圍遶？",
    "T16n0672_001:0591c03_0": "　何因不食肉？",
    "T16n0672_001:0591c03_1": "　　何因令斷肉？",
    "T16n0672_001:0591c04_0": "　食肉諸眾生，　　以何因故食？",
    "T16n0672_001:0591c05_0": "　何故諸國土，　　猶如日月形，　須彌及蓮花，　　卍字師子像？",
    "T16n0672_001:0591c07_0": "　何故諸國土，　　如因陀羅網，　覆住或側住，　　一切寶所成？",
    "T16n0672_001:0591c09_0": "　何故諸國土，　　無垢日月光，　或如花果形，　　箜篌細腰鼓？",
    "T16n0672_001:0591c11_0": "　云何變化佛？",
    "T16n0672_001:0591c11_1": "　　云何為報佛？",
    "T16n0672_001:0591c12_0": "　真如智慧佛？",
    "T16n0672_001:0591c12_1": "　　願皆為我說。",
    "T16n0672_001:0591c13_0": "　云何於欲界，　　不成等正覺？",
    "T16n0672_001:0591c14_0": "　何故色究竟，　　離染得菩提？",
    "T16n0672_001:0591c15_0": "　如來滅度後，　　誰當持正法？",
    "T16n0672_001:0591c16_0": "　世尊住久如，　　正法幾時住？",
    "T16n0672_001:0591c17_0": "　悉檀有幾種？",
    "T16n0672_001:0591c17_1": "　　諸見復有幾？",
    "T16n0672_001:0591c18_0": "　何故立毘尼，　　及以諸比丘，　一切諸佛子，　　獨覺及聲聞？",
    "T16n0672_001:0591c20_0": "　云何轉所依？",
    "T16n0672_001:0591c20_1": "　　云何得無相？",
    "T16n0672_001:0591c21_0": "　云何得世通？",
    "T16n0672_001:0591c21_1": "　　云何得出世？",
    "T16n0672_001:0591c22_0": "　復以何因緣，　　心住七地中？",
    "T16n0672_001:0591c23_0": "　僧伽有幾種？",
    "T16n0672_001:0591c23_1": "　　云何成破僧？",
    "T16n0672_001:0591c24_0": "　云何為眾生，　　廣說醫方論？",
    "T16n0672_001:0591c25_0": "　何故大牟尼，　　唱說如是言：『迦葉拘留孫，　　拘那含是我？』",
    "T16n0672_001:0591c27_0": "　何故說斷常，　　及與我無我？",
    "T16n0672_001:0591c28_0": "　何不恒說實，　　一切唯是心？",
    "T16n0672_001:0591c29_0": "　云何男女林，　　訶梨菴摩羅，　鷄羅娑輪圍，　　及以金剛山，　如是處中間，　　無量寶莊嚴？",
    "T16n0672_001:0592a03_0": "　仙人乾闥婆，　　一切皆充滿；　此皆何因緣？",
    "T16n0672_001:0592a04_1": "　　願尊為我說。」",
    "T16n0672_001:0592a05_0": "爾時世尊，聞其所請大乘微妙諸佛之心最上法門，即告之言：「善哉大慧！",
    "T16n0672_001:0592a06_1": "諦聽！",
    "T16n0672_001:0592a06_2": "諦聽！",
    "T16n0672_001:0592a06_3": "如汝所問，當次第說。」",
    "T16n0672_001:0592a07_4": "即說頌言：「若生若不生，　　涅槃及空相，　流轉無自性，　　波羅蜜佛子，　聲聞辟支佛，　　外道無色行。",
    "T16n0672_001:0592a11_0": "　須彌巨海山，　　洲渚剎土地，　星宿與日月，　　天眾阿修羅，　解脫自在通，　　力禪諸三昧。",
    "T16n0672_001:0592a14_0": "　滅及如意足，　　菩提分及道，　禪定與無量，　　諸蘊及往來，　乃至滅盡定，　　心生起言說，　心意識無我，　　五法及自性。",
    "T16n0672_001:0592a18_0": "　分別所分別，　　能所二種見；　諸乘種性處，　　金摩尼真珠。",
    "T16n0672_001:0592a20_0": "　一闡提大種，　　荒亂及一佛；　智所智教得，　　眾生有無有。",
    "T16n0672_001:0592a22_0": "　象馬獸何因？",
    "T16n0672_001:0592a22_1": "　　云何而捕取？",
    "T16n0672_001:0592a23_0": "　云何因譬喻？",
    "T16n0672_001:0592a23_1": "　　相應成悉檀。",
    "T16n0672_001:0592a24_0": "　所作及能作，　　眾林與迷惑；　如是真實理，　　唯心無境界。",
    "T16n0672_001:0592a26_0": "　諸地無次第，　　無相轉所依；　醫方工巧論，　　伎術諸明處。",
    "T16n0672_001:0592a28_0": "　須彌諸山地，　　巨海日月量；　上中下眾生，　　身各幾微塵。",
    "T16n0672_001:0592b01_0": "　一一剎幾塵，　　一一弓幾肘；　幾弓俱盧舍，　　半由旬由旬。",
    "T16n0672_001:0592b03_0": "　兔毫與隙遊，　　蟣羊毛穬麥；　半升與一升，　　是各幾穬麥？",
    "T16n0672_001:0592b05_0": "　一斛及十斛，　　十萬暨千億；　乃至頻婆羅，　　是等各幾數？",
    "T16n0672_001:0592b07_0": "　幾塵成芥子？",
    "T16n0672_001:0592b07_1": "　　幾芥成草子？",
    "T16n0672_001:0592b08_0": "　復以幾草子，　　而成於一豆？",
    "T16n0672_001:0592b09_0": "　幾豆成一銖？",
    "T16n0672_001:0592b09_1": "　　幾銖成一兩？",
    "T16n0672_001:0592b10_0": "　幾兩成一斤？",
    "T16n0672_001:0592b10_1": "　　幾斤成須彌？",
    "T16n0672_001:0592b11_0": "　此等所應請，　　何因問餘事？",
    "T16n0672_001:0592b12_0": "　聲聞辟支佛，　　諸佛及佛子，　如是等身量，　　各有幾微塵？",
    "T16n0672_001:0592b14_0": "　火風各幾塵？",
    "T16n0672_001:0592b14_1": "　　一一根有幾？",
    "T16n0672_001:0592b15_0": "　眉及諸毛孔，　　復各幾塵成？",
    "T16n0672_001:0592b16_0": "　如是等諸事，　　云何不問我？",
    "T16n0672_001:0592b17_0": "　云何得財富？",
    "T16n0672_001:0592b17_1": "　　云何轉輪王？",
    "T16n0672_001:0592b18_0": "　云何王守護？",
    "T16n0672_001:0592b18_1": "　　云何得解脫？",
    "T16n0672_001:0592b19_0": "　云何長行句，　　婬欲及飲食，　云何男女林？",
    "T16n0672_001:0592b20_1": "　　金剛等諸山，　幻夢渴愛譬，　　諸雲從何起？",
    "T16n0672_001:0592b22_0": "　時節云何有？",
    "T16n0672_001:0592b22_1": "　　何因種種味？",
    "T16n0672_001:0592b23_0": "　女男及不男，　　佛菩薩嚴飾，　云何諸妙山？",
    "T16n0672_001:0592b24_1": "　　仙闥婆莊嚴，　解脫至何所？",
    "T16n0672_001:0592b25_2": "　　誰縛誰解脫？",
    "T16n0672_001:0592b26_0": "　云何禪境界？",
    "T16n0672_001:0592b26_1": "　　變化及外道，　云何無因作？",
    "T16n0672_001:0592b27_2": "　　云何有因作？",
    "T16n0672_001:0592b28_0": "　云何轉諸見？",
    "T16n0672_001:0592b28_1": "　　云何起計度？",
    "T16n0672_001:0592b29_0": "　云何淨計度？",
    "T16n0672_001:0592b29_1": "　　所作云何起？",
    "T16n0672_001:0592c01_0": "　云何而轉去？",
    "T16n0672_001:0592c01_1": "　　云何斷諸想？",
    "T16n0672_001:0592c02_0": "　云何起三昧？",
    "T16n0672_001:0592c02_1": "　　破三有者誰？",
    "T16n0672_001:0592c03_0": "　何處身云何？",
    "T16n0672_001:0592c03_1": "　　云何無有我？",
    "T16n0672_001:0592c04_0": "　云何隨俗說？",
    "T16n0672_001:0592c04_1": "　　汝問相云何？",
    "T16n0672_001:0592c05_0": "　及所問非我，　　云何為胎藏，　及以餘支分？",
    "T16n0672_001:0592c06_1": "　　云何斷常見？",
    "T16n0672_001:0592c07_0": "　云何心一境？",
    "T16n0672_001:0592c07_1": "　　云何言說智？",
    "T16n0672_001:0592c08_0": "　戒種性佛子，　　云何稱理釋？",
    "T16n0672_001:0592c09_0": "　云何師弟子，　　眾生種性別？",
    "T16n0672_001:0592c10_0": "　飲食及虛空，　　聰明魔施設，　云何樹行布？",
    "T16n0672_001:0592c11_1": "　　是汝之所問。",
    "T16n0672_001:0592c12_0": "　何因一切剎，　　種種相不同？",
    "T16n0672_001:0592c13_0": "　或有如箜篌，　　腰鼓及眾花，　或有離光明，　　仙人長苦行；　或有好族姓，　　令眾生尊重。",
    "T16n0672_001:0592c16_0": "　或有體卑陋，　　為人所輕賤；　云何欲界中，　　修行不成佛？",
    "T16n0672_001:0592c18_0": "　而於色究竟，　　乃昇等正覺。",
    "T16n0672_001:0592c19_0": "　云何世間人，　　而能獲神通？",
    "T16n0672_001:0592c20_0": "　何因稱比丘？",
    "T16n0672_001:0592c20_1": "　　何故名僧伽？",
    "T16n0672_001:0592c21_0": "　云何化及報，　　真如智慧佛？",
    "T16n0672_001:0592c22_0": "　云何使其心，　　得住七地中？",
    "T16n0672_001:0592c23_0": "　此及於餘義，　　汝今咸問我。",
    "T16n0672_001:0592c24_0": "　如先佛所說，　　一百八種句；　一一相相應，　　遠離諸見過。",
    "T16n0672_001:0592c26_0": "　亦離於世俗，　　言語所成法；　我當為汝說，　　佛子應聽受。」",
    "T16n0672_001:0592c28_0": "爾時大慧菩薩摩訶薩白佛言：「世尊！",
    "T16n0672_001:0592c28_1": "何者是一百八句？」",
    "T16n0672_001:0592c29_2": "佛言：「大慧！",
    "T16n0672_001:0592c29_3-0": "所謂生句非生句，常句非常句，相句非相句，住異句非住異句，剎那句非剎那句，自性句非自性句，空句非空句，斷句非斷句，心句非心句，中句非中句，緣句非緣句，因句非因句，煩惱句非煩惱句，愛句非愛句，方便句非方便句，善巧句非善巧句，清淨句非清淨句，相應句非相應句，譬喻句非譬喻句，弟子句非弟子句，師句非師句，種性句非種性句，",
    "T16n0672_001:0592c29_3-1": "三乘句非三乘句，無影像句非無影像句，願句非願句，三輪句非三輪句，摽相句非摽相句，有句非有句，無句非無句，俱句非俱句，自證聖智句非自證聖智句，現法樂句非現法樂句，剎句非剎句，塵句非塵句，水句非水句，弓句非弓句，大種句非大種句，算數句非算數句，神通句非神通句，虛空句非虛空句，雲句非雲句，巧明句非巧明句，伎術句非伎術句，",
    "T16n0672_001:0592c29_3-2": "風句非風句，地句非地句，心句非心句，假立句非假立句，體性句非體性句，蘊句非蘊句，眾生句非眾生句，覺句非覺句，涅槃句非涅槃句，所知句非所知句，外道句非外道句，荒亂句非荒亂句，幻句非幻句，夢句非夢句，陽焰句非陽焰句，影像句非影像句，火輪句非火輪句，乾闥婆句非乾闥婆句，天句非天句，飲食句非飲食句，婬欲句非婬欲句，",
    "T16n0672_001:0592c29_3-3": "見句非見句，波羅蜜句非波羅蜜句，戒句非戒句，日月星宿句非日月星宿句，諦句非諦句，果句非果句，滅句非滅句，滅起句非滅起句，醫方句非醫方句，相句非相句，支分句非支分句，禪句非禪句，迷句非迷句，現句非現句，護句非護句，種族句非種族句，仙句非仙句，王句非王句，攝受句非攝受句，寶句非寶句，記句非記句，一闡提句非一闡提句，",
    "T16n0672_001:0592c29_3-4": "女男不男句非女男不男句，味句非味句，作句非作句，身句非身句，計度句非計度句，動句非動句，根句非根句，有為句非有為句，因果句非因果句，色究竟句非色究竟句，時節句非時節句，樹藤句非樹藤句，種種句非種種句，演說句非演說句，決定句非決定句，毘尼句非毘尼句，比丘句非比丘句，住持句非住持句，文字句非文字句。",
    "T16n0672_001:0593b10_4": "大慧！",
    "T16n0672_001:0593b11_0": "此百八句，皆是過去諸佛所說(上正列中少二句，應訪尋)。」",
    "T16n0672_001:0593b12_0": "爾時大慧菩薩摩訶薩復白佛言：「世尊！",
    "T16n0672_001:0593b12_1": "諸識有幾種生住滅？」",
    "T16n0672_001:0593b13_2": "佛言：「大慧！",
    "T16n0672_001:0593b13_3": "諸識有二種生住滅，非臆度者之所能知。",
    "T16n0672_001:0593b14_4": "所謂相續生及相生，相續住及相住，相續滅及相滅。",
    "T16n0672_001:0593b15_5": "諸識有三相，謂轉相、業相、真相。",
    "T16n0672_001:0593b16_6": "大慧！",
    "T16n0672_001:0593b16_7": "識廣說有八，略則唯二，謂現識及分別事識。",
    "T16n0672_001:0593b17_8": "大慧！",
    "T16n0672_001:0593b18_9": "如明鏡中現諸色像，現識亦爾。",
    "T16n0672_001:0593b18_10": "大慧！",
    "T16n0672_001:0593b18_11": "現識與分別事識，此二識無異，相互為因。",
    "T16n0672_001:0593b19_12": "大慧！",
    "T16n0672_001:0593b20_13": "現識以不思議熏變為因；分別事識以分別境界及無始戲論習氣為因。",
    "T16n0672_001:0593b21_14": "大慧！",
    "T16n0672_001:0593b22_0": "阿賴耶識虛妄分別種種習氣滅，即一切根識滅，是名相滅。",
    "T16n0672_001:0593b23_1": "大慧！",
    "T16n0672_001:0593b23_2": "相續滅者，謂所依因滅及所緣滅，即相續滅。",
    "T16n0672_001:0593b24_3": "所依因者，謂無始戲論虛妄習氣。",
    "T16n0672_001:0593b25_4": "所緣者，謂自心所見分別境界。",
    "T16n0672_001:0593b25_5": "大慧！",
    "T16n0672_001:0593b26_6": "譬如泥團與微塵非異非不異，金與莊嚴具亦如是。",
    "T16n0672_001:0593b27_7": "大慧！",
    "T16n0672_001:0593b27_8": "若泥團與微塵異者，應非彼成，而實彼成，是故不異。",
    "T16n0672_001:0593b28_9": "若不異者，泥團微塵應無分別。",
    "T16n0672_001:0593b29_10": "大慧！",
    "T16n0672_001:0593b29_11": "轉識、藏識若異者，藏識非彼因；若不異者，轉識滅藏識亦應滅；然彼真相不滅。",
    "T16n0672_001:0593c02_12": "大慧！",
    "T16n0672_001:0593c02_13": "識真相不滅，但業相滅，若真相滅者，藏識應滅；若藏識滅者，即不異外道斷滅論。",
    "T16n0672_001:0593c04_14": "「大慧！",
    "T16n0672_001:0593c04_15": "彼諸外道作如是說：『取境界相續識滅，即無始相續識滅。』",
    "T16n0672_001:0593c05_16": "大慧！",
    "T16n0672_001:0593c06_17": "彼諸外道說相續識從作者生，不說眼識依色光明和合而生，唯說作者為生因故。",
    "T16n0672_001:0593c08_18": "作者是何？",
    "T16n0672_001:0593c08_19": "彼計勝性丈夫自在時及微塵，為能作者。",
    "T16n0672_001:0593c09_20": "復次大慧！",
    "T16n0672_001:0593c09_21": "有七種自性，所謂：集自性，性自性，相自性，大種自性，因自性，緣自性，成自性。",
    "T16n0672_001:0593c11_22": "復次大慧！",
    "T16n0672_001:0593c11_23": "有七種第一義，所謂：心所行，智所行，二見所行，超二見所行，超子地所行，如來所行，如來自證聖智所行。",
    "T16n0672_001:0593c14_24": "大慧！",
    "T16n0672_001:0593c14_25": "此是過去未來現在一切如來、應、正等覺法自性第一義心；以此心成就如來世間出世間最上法，以聖慧眼，入自共相種種安立，其所安立不與外道惡見共。",
    "T16n0672_001:0593c18_26": "大慧！",
    "T16n0672_001:0593c18_27": "云何為外道惡見？",
    "T16n0672_001:0593c18_28": "謂不知境界自分別現，於自性第一義，見有見無而起言說。",
    "T16n0672_001:0593c20_29": "大慧！",
    "T16n0672_001:0593c20_30": "我今當說，若了境如幻、自心所現，則滅妄想三有苦及無知愛業緣。",
    "T16n0672_001:0593c21_31": "「大慧！",
    "T16n0672_001:0593c22_0": "有諸沙門婆羅門，妄計非有及有於因果外顯現諸物，依時而住；或計蘊、界、處依緣生住，有已即滅。",
    "T16n0672_001:0593c24_1": "大慧！",
    "T16n0672_001:0593c24_2": "彼於若相續、若作用、若生、若滅、若諸有、若涅槃、若道、若業、若果、若諦，是破壞斷滅論。",
    "T16n0672_001:0593c26_3": "何以故？",
    "T16n0672_001:0593c26_4": "不得現法故，不見根本故。",
    "T16n0672_001:0593c27_5": "大慧！",
    "T16n0672_001:0593c27_6": "譬如瓶破不作瓶事，又如燋種不能生牙；此亦如是，若蘊、界、處法已現當滅，應知此則無相續生，以無因故，但是自心虛妄所見。",
    "T16n0672_001:0594a01_7": "「復次，大慧！",
    "T16n0672_001:0594a01_8": "若本無有識三緣合生，龜應生毛、沙應出油，汝宗則壞，違決定義，所作事業悉空無益。",
    "T16n0672_001:0594a03_9": "大慧！",
    "T16n0672_001:0594a03_10": "三合為緣是因果性，可說為有，過現未來從無生有，此依住覺想地者，所有理教及自惡見熏習餘氣，作如是說。",
    "T16n0672_001:0594a06_11": "大慧！",
    "T16n0672_001:0594a06_12": "愚癡凡夫惡見所噬邪見迷醉，無智妄稱一切智說。",
    "T16n0672_001:0594a07_13": "「大慧！",
    "T16n0672_001:0594a08_0": "復有沙門婆羅門，觀一切法皆無自性，如空中雲、如旋火輪、如乾闥婆城、如幻、如焰、如水中月、如夢所見，不離自心；由無始來虛妄見故取以為外。",
    "T16n0672_001:0594a11_1": "作是觀已斷分別緣，亦離妄心所取名義，知身及物并所住處，一切皆是藏識境界，無能所取及生住滅，如是思惟恒住不捨。",
    "T16n0672_001:0594a14_2": "大慧！",
    "T16n0672_001:0594a14_3": "此菩薩摩訶薩不久當得生死涅槃二種平等，大悲方便無功用行，觀眾生如幻如影從緣而起，知一切境界離心無得，行無相道漸昇諸地住三昧境，了達三界皆唯自心，得如幻定絕眾影像，成就智慧證無生法；入金剛喻三昧，當得佛身恒住如如，起諸變化力通自在。",
    "T16n0672_001:0594a21_4": "大慧！",
    "T16n0672_001:0594a21_5": "方便以為嚴飾遊眾佛國，離諸外道及心意識，轉依次第成如來身。",
    "T16n0672_001:0594a22_6": "大慧！",
    "T16n0672_001:0594a22_7": "菩薩摩訶薩欲得佛身，應當遠離蘊、界、處心因緣所作生住滅法戲論分別，但住心量觀察三有，無始時來妄習所起，思惟佛地無相無生自證聖法，得心自在無功用行，如如意寶隨宜現身，令達唯心漸入諸地。",
    "T16n0672_001:0594a27_8": "是故大慧！",
    "T16n0672_001:0594a28_9": "菩薩摩訶薩於自悉檀應善修學。」",
    "T16n0672_001:0594a29_0": "大乘入楞伽經卷第一"
}