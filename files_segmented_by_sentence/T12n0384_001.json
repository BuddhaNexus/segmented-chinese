{
    "T12n0384_001:1015a20_0": "菩薩從兜術天降神母胎說廣普",
    "T12n0384_001:1015a21_0": "經卷第一",
    "T12n0384_001:1015a23_0": "姚秦涼州沙門竺佛念譯",
    "T12n0384_001:1015a24_0": "天宮品第一",
    "T12n0384_001:1015a25_0": "如是我聞：一時佛在伽毘羅婆兜釋翅授城北雙樹間，欲捨身壽入涅槃。",
    "T12n0384_001:1015a26_1": "二月八日夜半，躬自襞僧伽梨、欝多羅僧、安陀羅跋薩各三牒敷金棺裏，襯身臥上脚脚相累。",
    "T12n0384_001:1015a28_2": "以鉢錫杖手付阿難；八大國王皆持五百張白[疊*毛]栴檀木榓，盡內金棺裏，以五百張[疊*毛]纏裹金棺，復五百乘車載香蘇油以灌白[疊*毛]。",
    "T12n0384_001:1015b02_3": "爾時，大梵天王將諸梵眾在右面立，釋提桓因將忉利諸天在左面立，彌勒菩薩摩訶薩及十方諸神通菩薩當前立。",
    "T12n0384_001:1015b05_4": "爾時，世尊欲入金剛三昧，碎身舍利。",
    "T12n0384_001:1015b06_5": "「善哉！",
    "T12n0384_001:1015b06_6": "不思議法，於娑婆世界轉此真實法。」",
    "T12n0384_001:1015b07_7": "爾時，世尊作是念已，十方世界皆六返震動。",
    "T12n0384_001:1015b08_8": "爾時，世尊從金棺裏出金色臂，即問阿難：「迦葉比丘今來至不？」",
    "T12n0384_001:1015b09_9": "對曰：「未至。」",
    "T12n0384_001:1015b09_10": "世尊重問：「牛呞比丘來至未耶？」",
    "T12n0384_001:1015b10_11": "對曰：「於彼天上般涅槃，三衣鉢至。」",
    "T12n0384_001:1015b11_12": "佛告四眾：「吾今永取滅度。」",
    "T12n0384_001:1015b12_0": "即復撿[疊*毛]入金棺裏，寂然不語；如是再三出手須臾。",
    "T12n0384_001:1015b13_1": "佛問阿難及諸四眾、比丘、比丘尼、優婆塞、優婆夷，八大國王，天、龍、鬼、神、阿修羅、迦留羅、緊陀羅、摩睺羅伽、乾闥婆、人與非人：「云何？",
    "T12n0384_001:1015b16_2": "阿難！",
    "T12n0384_001:1015b16_3": "吾前後所出方等大乘摩訶行經，汝悉得不？」",
    "T12n0384_001:1015b17_4": "對曰：「唯佛知之！」",
    "T12n0384_001:1015b17_5": "如是再三。",
    "T12n0384_001:1015b17_6": "佛告阿難：「吾於忉利天宮與母摩耶說法，汝亦知不？」",
    "T12n0384_001:1015b18_7": "對曰：「不知。」",
    "T12n0384_001:1015b19_8": "「云何？",
    "T12n0384_001:1015b19_9": "阿難！",
    "T12n0384_001:1015b19_10": "吾於龍宮與龍說法，無數億千諸龍子等皆令得道，留全身舍利百三十丈，汝亦知不？」",
    "T12n0384_001:1015b21_11": "對曰：「不知。」",
    "T12n0384_001:1015b21_12": "「云何？",
    "T12n0384_001:1015b21_13": "阿難！",
    "T12n0384_001:1015b21_14": "吾處母胎十月，與諸菩薩說不退轉難有之法不思議行，汝復知耶？」",
    "T12n0384_001:1015b23_15": "對曰：「不知。」",
    "T12n0384_001:1015b23_16": "佛告阿難：「諦聽，諦聽！",
    "T12n0384_001:1015b24_17": "善思念之！",
    "T12n0384_001:1015b24_18": "吾今與汝一一分別菩薩大士難有之行。」",
    "T12n0384_001:1015b25_19": "阿難白佛言：「願樂欲聞。」",
    "T12n0384_001:1015b25_20": "佛告阿難：「去此東南方一億一萬一千六十二恒河沙剎，彼有世界名曰思樂，佛名香焰如來、應供、正遍知、明行足、善逝、世間解、無上士、調御丈夫、天人師、佛、世尊，於彼現般涅槃而來至忉利天宮。",
    "T12n0384_001:1015c01_21": "經歷無數阿僧祇劫，三十六返作大梵天王，三十六返作帝釋身，三十六返作轉輪王，所度眾生無墮二乘及諸惡趣。",
    "T12n0384_001:1015c03_22": "何以故？",
    "T12n0384_001:1015c03_23": "皆是諸佛神智所感。",
    "T12n0384_001:1015c04_24": "云何？",
    "T12n0384_001:1015c04_25": "阿難！",
    "T12n0384_001:1015c04_26": "如來世尊有胎分耶？",
    "T12n0384_001:1015c05_27": "無胎分耶？」",
    "T12n0384_001:1015c05_28": "阿難白佛：「如來之身無有胎分也！」",
    "T12n0384_001:1015c06_29": "佛告阿難：「若如來無胎分者，云何如來十月處胎教化說法？」",
    "T12n0384_001:1015c07_30": "阿難白佛：「有胎分者此亦虛寂，無胎分者亦復虛寂。」",
    "T12n0384_001:1015c08_31": "爾時世尊即以神足，現母摩耶身中坐臥經行，敷大高座縱廣八十由旬，金銀梯梐，天繒、天蓋懸處虛空，作唱妓樂不可稱計。",
    "T12n0384_001:1015c11_32": "復以神足東方去此娑呵世界萬八千土，菩薩大士皆來雲集；南方、西方、北方、四維亦爾。",
    "T12n0384_001:1015c13_33": "復有下方六十二億剎土，諸神通菩薩亦來大會；上方七十二億空界菩薩，亦來雲集入胎舍中。",
    "T12n0384_001:1015c15_34": "爾時，文殊師利菩薩，即從坐起白世尊曰：「此諸菩薩大士雲集，欲聽世尊不思議法，諸三昧門、陀憐尼門、一相三昧、聞空三昧、道性三昧、真實三昧、虛空王三昧、逝習緒三昧、受性三昧、行跡三昧、降魔三昧、除穢污三昧，如是三昧億千那由他。",
    "T12n0384_001:1015c21_35": "如今如來，入何三昧居於胎舍，與諸大士說不思議法？」",
    "T12n0384_001:1015c22_36": "佛告文殊：「汝今觀察，一住、二住乃至十住、一生補處，諸方菩薩各當其位勿相雜錯。",
    "T12n0384_001:1015c24_37": "所以者何？",
    "T12n0384_001:1015c24_38": "吾今欲與諸大士說不思議法。",
    "T12n0384_001:1015c25_39": "今此大眾清淨無雜，寄生枝葉亦無穢惡。」",
    "T12n0384_001:1015c26_40": "爾時世尊以清淨音，即說頌曰：「昔來無數劫，　　成佛身無數；　今復入胎舍，　　欲度諸眾生。",
    "T12n0384_001:1015c29_0": "　身淨無惡行，　　口行無虛妄，　意行常慈悲，　　清淨菩薩道。",
    "T12n0384_001:1016a02_0": "　愍彼眾生類，　　恒處四駛河；　計常及斷滅，　　迴向菩提道。",
    "T12n0384_001:1016a04_0": "　勤苦獲此身，　　勿興穢污想；　計身如丘墓，　　野干之所伺。",
    "T12n0384_001:1016a06_0": "　愚者深染著，　　耽愛不能捨；　此身無反復，　　晝夜欲唼[口*束]。",
    "T12n0384_001:1016a08_0": "　九苦為關楗，　　如畫瓶盛糞；　欲渴之所逼，　　何為生苦惱？",
    "T12n0384_001:1016a10_0": "　如海吞眾流，　　愚者以為寶。",
    "T12n0384_001:1016a11_0": "　身非金剛數，　　莫為眾惡行，　受身要當殞，　　何不速行道？",
    "T12n0384_001:1016a13_0": "　若人壽億劫，　　彼亦應捨欲，　況壽不滿百，　　何不知止足？",
    "T12n0384_001:1016a15_0": "　愚者恒自稱，　　宿福獲此身，　應當快自恣，　　未樂便當終，　此欲無牢固，　　非智而能守。",
    "T12n0384_001:1016a18_0": "　夫人欲捨欲，　　十慧無想觀；　欲非真實法，　　起滅如水泡。",
    "T12n0384_001:1016a20_0": "　幻師之所造，　　變現若干像；　愚者謂為實，　　求實無所得。",
    "T12n0384_001:1016a22_0": "　空性本自空，　　終始無起滅；　分別無想定，　　能盡眾生漏。",
    "T12n0384_001:1016a24_0": "　文殊汝今知！",
    "T12n0384_001:1016a24_1": "　　十方無漏會；　我入琉璃定，　　廣演方等法。",
    "T12n0384_001:1016a26_0": "　十方恒沙佛，　　如我說無異，　愍此群萌類，　　永處焰火舍，　捨胎復受胎，　　往彼復來此；　十方諸菩薩，　　積行恒河劫，　雖處娑婆界，　　五苦五惱劫。",
    "T12n0384_001:1016b02_0": "　如我十方界，　　方比於此土，　周旋五道中，　　受罪此最劇。",
    "T12n0384_001:1016b04_0": "　解空無定相，　　亦復無本際，　究竟一相義，　　性自本虛寂，　常想無起滅，　　有餘及無餘。",
    "T12n0384_001:1016b07_0": "　昔我弘誓願，　　遍受五道胎；　化、濕、卵、胎中，　　亦說難有法。",
    "T12n0384_001:1016b09_0": "　染著五陰者，　　與說無所有；　十二牽連法，　　癡行生死本。",
    "T12n0384_001:1016b11_0": "　墜墮四顛倒，　　為說四真實；　苦諦無有諦，　　習盡道亦爾！",
    "T12n0384_001:1016b13_0": "　欲我戒見受，　　亦及於四愛；　分別真實性，　　虛無寂寞要。",
    "T12n0384_001:1016b15_0": "　雖度生死岸，　　不處於涅槃；　今處於母胎，　　說法悟群生。",
    "T12n0384_001:1016b17_0": "　娑婆國土中，　　無數恒河沙；　處胎說法者，　　濟度阿僧祇。",
    "T12n0384_001:1016b19_0": "　虛空無邊界，　　佛國亦如是；　眾生受識神，　　真實性不同。",
    "T12n0384_001:1016b21_0": "　明慧所教化，　　隨類而度之，　或見身而度，　　聞聲得解脫。",
    "T12n0384_001:1016b23_0": "　或復思惟苦，　　集諦盡道本；　思惟四意止，　　斷意四神足。",
    "T12n0384_001:1016b25_0": "　五根及五力，　　七覺以為花；　賢聖八品道，　　以用瓔珞身。",
    "T12n0384_001:1016b27_0": "　分別彼我空，　　無想寂滅慧；　不願有所求，　　永處空無慧。",
    "T12n0384_001:1016b29_0": "　初入有覺定，　　三十不淨觀；　逆順知有覺，　　入定解無觀。",
    "T12n0384_001:1016c02_0": "　九次入初定，　　分別無覺觀；　又樂滅盡道，　　初定不(丹五)行法，　喜樂意已滅，　　安隱入四法。",
    "T12n0384_001:1016c05_0": "　通慧諸大士，　　不以此為行，　為諸煩惱故，　　應適前眾生；　禪定經歷劫，　　形枯如槁木，　三禪香氣熏，　　五枝不凋落。",
    "T12n0384_001:1016c09_0": "　佛慧不可量，　　於有亦不有，　無上最正覺，　　無生死亦無。",
    "T12n0384_001:1016c11_0": "　吾從成佛來，　　遊觀於三禪，　設當入四禪，　　無說而得度。",
    "T12n0384_001:1016c13_0": "　我觀虛空界，　　眾生無有依，　諸佛神力智，　　乃能盡原本。",
    "T12n0384_001:1016c15_0": "　斷漏諸學人，　　未能悉分別；　道品甚深妙，　　二乘所不及。",
    "T12n0384_001:1016c17_0": "　吾以天眼觀，　　慧眼及佛眼；　四識所受形，　　亦復於中化。",
    "T12n0384_001:1016c19_0": "　亦無地、水、火，　　形色可觀見；　唯佛大神力，　　皆令至彼岸。",
    "T12n0384_001:1016c21_0": "　十方諸佛土，　　恒沙阿僧祇；　亦以道慧本，　　遊處虛空界。",
    "T12n0384_001:1016c23_0": "　設當以肉眼，　　觀空界眾生；　欠口出入息，　　無數眾生入。",
    "T12n0384_001:1016c25_0": "　爾時此等輩，　　各得成道跡；　當知佛法身，　　真實不思議。",
    "T12n0384_001:1016c27_0": "　佛為三界將，　　愍而濟一切；　欲、色、無色有，　　令受道慧證。",
    "T12n0384_001:1016c29_0": "　彼亦無婬、怒，　　及癡眷屬眾；　覩形即入道，　　豈須學、無學？",
    "T12n0384_001:1017a02_0": "　無量諸佛剎，　　成道各各異；　或從有想成，　　或從無想成，　不復修習此，　　真如四聖諦。",
    "T12n0384_001:1017a05_0": "　菩薩清淨觀，　　入禪無礙道，　羅漢、辟支佛，　　入定各不同。",
    "T12n0384_001:1017a07_0": "　生生不見生，　　豈當有生本？",
    "T12n0384_001:1017a08_0": "　愚惑染著人，　　謂為生是我，　吾我自稱我，　　不見有吾我。",
    "T12n0384_001:1017a10_0": "　菩薩四禪行，　　緣覺亦不知；　菩薩入初禪，　　三十無漏行，　百七三昧定，　　出入息具足。",
    "T12n0384_001:1017a13_0": "　二定七十二，　　自觀無我想；　雖經累劫苦，　　不離於禪行，　四住斷諸漏，　　乃逮此二禪。",
    "T12n0384_001:1017a16_0": "　六住故猶豫，　　入定如水波，　八萬四千行，　　猶尚不自制。",
    "T12n0384_001:1017a18_0": "　我本於六住，　　十二劫退轉，　常想起樂想，　　輪轉生死淵；　大聖定光佛，　　記別心堅固，　立志不退轉，　　爾乃逮三禪。",
    "T12n0384_001:1017a22_0": "　斷除七萬垢，　　永滅無根本，　無畏師子步，　　闡揚大法典，　廣遊諸佛剎，　　禮事常供敬。",
    "T12n0384_001:1017a25_0": "　過去阿僧祇，　　諸佛世尊等，　各各於本剎，　　誓願行佛事，　心雖不退轉，　　常恐墮下劣。",
    "T12n0384_001:1017a28_0": "　億千魔徒眾，　　不能動一毛，　超越八住行，　　進入於菩提。",
    "T12n0384_001:1017b01_0": "　可樂所戀著，　　永除無想念，　除師尊父母，　　餘者不顧戀。",
    "T12n0384_001:1017b03_0": "　方成一禪行，　　名施度無極，　習觀無等倫，　　九地通慧本，　不復入滅盡，　　移坐即成佛。",
    "T12n0384_001:1017b06_0": "　為緣眾生故，　　往詣佛樹下；　廣及阿僧祇，　　普集在道場。",
    "T12n0384_001:1017b08_0": "　十方無量界，　　諸佛世尊等；　各各舒右手，　　善哉大師子！",
    "T12n0384_001:1017b10_0": "　十力無所畏，　　堅固入四禪；　慈愍群萌類，　　願速從禪覺，　未度者使度，　　未脫者使脫。",
    "T12n0384_001:1017b13_0": "　四識處幽冥，　　渴仰禪悅味，　不達諸佛教，　　輒便自稱揚；　復自內思念，　　用此身累為，　畢取於涅槃，　　用度眾生為？",
    "T12n0384_001:1017b17_0": "　諸佛各面現，　　善哉！",
    "T12n0384_001:1017b17_1": "釋迦文！",
    "T12n0384_001:1017b18_0": "　建立弘誓意，　　勿起退轉心；　轉無上法輪，　　擊於大法鼓，　聞者速解脫，　　不經劫數難。",
    "T12n0384_001:1017b21_0": "　捷智、無閡智，　　辯智、通達智，　道智、明慧智，　　斷智、無生智，　不起盡滅智，　　消智、九次智，　無畏師子智，　　雷吼音響智，　端坐不動智，　　大悲無礙智，　身相莊嚴智，　　拔苦愍護智，　結解無縛智，　　受別取證智，　降魔破軍智，　　成無我慢智，　意勇精進智，　　施不望報智，　行忍受辱智，　　金剛十力智，　住劫不動智，　　集眾和合智，　最上導師智，　　慚愧法服智，　菩薩誓願智，　　神足變現智，　境界無礙智，　　斷意滅結智，　清淨照明智，　　自識宿命智，　玄鑒他心智，　　父母真淨智，　分身剎土智，　　處胎無穢智，　識定不亂智，　　一向信受智，　入定觀察智，　　分別身相智，　三十不淨智，　　滅災除患智，　菩薩次第智，　　超越教化智，　滅十二緣智，　　緣覺時悟智，　聞聲受化智，　　出十二入智，　觀慧無礙智，　　受道玄鑒智，　一夜為劫智，　　以劫為日智，　念佛佛現智，　　剎土清淨智，　無有二乘智，　　獨步無畏智，　悅可眾意智，　　所作已辦智，　不造前後智，　　滅故無新智，　入定除想智，　　觀內外身智，　如來受慧智，　　賢聖默然智。」",
    "T12n0384_001:1017c23_0": "爾時，世尊說此偈時，億百千眾無量眾生，皆悉發趣立盡信地。",
    "T12n0384_001:1017c24_1": "復有菩薩十二那由他，在觀行地不住三住，成就國土在右分中，七萬七千億眾生逮阿惟越致。",
    "T12n0384_001:1017c26_2": "佛復告文殊：「今此座上無有一人雜垢穢惡有退轉者。",
    "T12n0384_001:1017c27_3": "所以者何？",
    "T12n0384_001:1017c28_4": "皆是利根，不處生死，無縛、無著、無滅、無生，修道清淨受證成就，願樂欲聞諸佛不可思議正法，降伏眾魔除去憍慢。",
    "T12n0384_001:1018a01_5": "外雖教化諸佛剎土阿僧祇眾生，內心遊戲無量百千三昧。",
    "T12n0384_001:1018a03_0": "其三昧者：師子奮迅三昧、超行登位三昧、廣進超步三昧、童真樂法三昧、四道生滅三昧、無想等行三昧、往詣不退道場三昧、觀察眾心三昧、念一生補處三昧、無形像三昧、地中踊出三昧、解縛戰鬪三昧、頂受最勝三昧、眾生憘見三昧、入不思議三昧、佛界不思議三昧、法界除穢不思議三昧、聖眾不思議三昧、眾生起滅不思議三昧、龍力興降不思議三昧、在眾上中王不思議三昧、勇猛降伏怨不思議三昧、壽命無量不思議三昧、在五道能受苦不思議三昧、諸佛現在不思議三昧、四事供養不思議三昧，如是三昧一億一千莊嚴其身。",
    "T12n0384_001:1018a15_1": "復有名速疾，一日中出家行道往詣樹下成佛，教化眾生淨佛國土，不思議三昧。",
    "T12n0384_001:1018a17_2": "復有留住待緣不思議三昧，如來緣是三昧，住壽無量阿僧祇劫，為有緣眾生得度於無餘涅槃界，不取涅槃更造因緣行菩薩道。",
    "T12n0384_001:1018a20_3": "復有佛力不思議三昧，從一佛剎至一佛剎，如人合掌彈指頃，授無量無限恒河沙數眾生記別；亦復使彼一日成佛。",
    "T12n0384_001:1018a22_4": "處胎菩薩神力如是也。」",
    "T12n0384_001:1018a24_0": "菩薩處胎經遊步品第二",
    "T12n0384_001:1018a25_0": "爾時，彌勒菩薩即從坐起，整衣服偏袒右臂，右膝著地白世尊言：「善哉，善哉！",
    "T12n0384_001:1018a26_1": "如來說不思議法，今此眾中有踐跡者未踐跡者，有住信地未住信地者，或有菩薩從光音天、廅天、波剎陀天、陀波魔那天、阿會亘修天、道呵天、須乾天、須室祇褥天、告那天，乃至一究竟天、化自在天、他化自在天，或有菩薩空處、識處、不用處，乃至非想非非想處；云何於彼入胎教化？」",
    "T12n0384_001:1018b04_2": "世尊告曰：「勿作斯問。",
    "T12n0384_001:1018b04_3": "何以故？",
    "T12n0384_001:1018b04_4": "如來終不說此義。",
    "T12n0384_001:1018b05_5": "我今問汝，汝當報我。",
    "T12n0384_001:1018b05_6": "云何彌勒，空有形質無形質耶？」",
    "T12n0384_001:1018b06_7": "對曰：「無也。」",
    "T12n0384_001:1018b06_8": "世尊告曰：「云何彌勒！",
    "T12n0384_001:1018b07_9": "若空無形質，云何眾生有生、有老、有病、有死耶？」",
    "T12n0384_001:1018b08_10": "彌勒白佛言：「於第一義無生、老、病、死，以是故空無形質。」",
    "T12n0384_001:1018b09_11": "佛告彌勒：「若無形質，此眾生等誰有授決？",
    "T12n0384_001:1018b10_12": "誰有受決者？",
    "T12n0384_001:1018b10_13": "云何菩薩往詣樹下，或時經行或時入定？",
    "T12n0384_001:1018b11_14": "云何菩薩自觀身相觀他身相？",
    "T12n0384_001:1018b12_15": "云何菩薩現行七步，自稱成佛降伏眾魔？",
    "T12n0384_001:1018b13_16": "云何菩薩修治道場，請召十方諸眾生耶？」",
    "T12n0384_001:1018b14_17": "彌勒白佛言：「此亦空寂無形無質，如來身相亦是假號，乃至一究竟義，悉空無所有。」",
    "T12n0384_001:1018b16_0": "佛復告彌勒：「行空菩薩，云何遊至十方剎土教化眾生？」",
    "T12n0384_001:1018b17_1": "彌勒白佛言：「行空菩薩，不見剎土亦無有佛。",
    "T12n0384_001:1018b18_2": "佛自無佛，云何有佛？",
    "T12n0384_001:1018b18_3": "地、水、火、風、識界，我、人、壽命，皆悉空寂，以是之故無有胎分。」",
    "T12n0384_001:1018b20_0": "佛告彌勒：「汝在三十三天，與諸天人說空行法，於彼座中有踐跡耶？",
    "T12n0384_001:1018b21_1": "無踐跡耶？」",
    "T12n0384_001:1018b21_2": "彌勒白佛言：「彼諸天人，常想、樂想、淨想、計我為我想，以是無有踐跡無踐跡也。」",
    "T12n0384_001:1018b23_3": "佛復告彌勒：「彼諸天人，有色行陰無色行陰、有報應陰無報應陰、有破有陰無破有陰、有受入陰無受入陰、有聲響陰無聲響陰、有中間陰無中間陰、有彼此陰無彼此陰、有究竟陰無究竟陰、有默然陰無默然陰？",
    "T12n0384_001:1018b28_4": "云何？",
    "T12n0384_001:1018b28_5": "彌勒！",
    "T12n0384_001:1018b28_6": "汝在天宮與諸天人說真法，言有此諸陰名號耶？」",
    "T12n0384_001:1018b29_7": "彌勒白佛言：「無也！」",
    "T12n0384_001:1018c01_8": "世尊言：「云何？",
    "T12n0384_001:1018c01_9": "彌勒！",
    "T12n0384_001:1018c01_10": "十方諸佛授汝記莂，成無上正真道。",
    "T12n0384_001:1018c02_11": "為有正真道，為無正真道耶？」",
    "T12n0384_001:1018c03_0": "彌勒對曰：「無耶！」",
    "T12n0384_001:1018c03_1": "世尊言：「有道者斯亦假號。",
    "T12n0384_001:1018c03_2": "言彌勒者亦是假號，如、自性、本際亦是假號。",
    "T12n0384_001:1018c04_3": "如來色身，身自空相，相自空，本末本末空，彼此彼此空，云何自知號彌勒決？」",
    "T12n0384_001:1018c06_4": "「言性性自空，言有有自空，言無無自空，無自常住，無能令不住，言住住自空，言自相自相空，言陰陰自空，言胎胎自空，乃至道場言行行陰空。",
    "T12n0384_001:1018c09_5": "以是故，世尊！",
    "T12n0384_001:1018c10_6": "無有踐跡無踐跡也！」",
    "T12n0384_001:1018c10_7": "佛復告彌勒：「有踐跡者無踐跡者？",
    "T12n0384_001:1018c11_8": "有果證無果證耶？",
    "T12n0384_001:1018c11_9": "是有為性非有為性耶？",
    "T12n0384_001:1018c12_10": "是有為中無為性耶？",
    "T12n0384_001:1018c12_11": "是無為中無為性耶？",
    "T12n0384_001:1018c13_12": "是有漏中無漏性耶？",
    "T12n0384_001:1018c13_13": "是無漏中無漏性耶？",
    "T12n0384_001:1018c14_14": "是欲界中有盡性耶？",
    "T12n0384_001:1018c14_15": "是欲界中無盡性耶？",
    "T12n0384_001:1018c15_16": "是色無色界中有盡性耶？",
    "T12n0384_001:1018c15_17": "是色無色界中無盡性耶？",
    "T12n0384_001:1018c16_18": "是空界滅識性耶？",
    "T12n0384_001:1018c16_19": "是空界非滅識性耶？",
    "T12n0384_001:1018c17_20": "乃至有為空、無為空、自性空、有以有為空、無以無為空、大空、取空、一相無相空、有餘涅槃空、無餘涅槃空，是踐性耶？",
    "T12n0384_001:1018c19_21": "非踐性耶？」",
    "T12n0384_001:1018c20_22": "彌勒白佛言：「踐法非法，非法亦非踐。」",
    "T12n0384_001:1018c20_23": "「云何？",
    "T12n0384_001:1018c21_0": "彌勒！",
    "T12n0384_001:1018c21_1": "有為法非無為，無為法非有為。",
    "T12n0384_001:1018c21_2": "云何？",
    "T12n0384_001:1018c21_3": "汝言：『有踐法無踐，無踐法亦無踐。』」",
    "T12n0384_001:1018c22_4": "彌勒白佛言：「最第一義有相無相法中，求有為非無為，求無為非有為耶？」",
    "T12n0384_001:1018c24_5": "佛告彌勒：「吾今問汝，真實根論非無根論，有為無為從何而生？",
    "T12n0384_001:1018c25_6": "有何名號？」",
    "T12n0384_001:1018c26_0": "彌勒白世尊言：「虛空寂滅性，字義名號皆非真實，是無根論，非有根論。」",
    "T12n0384_001:1018c27_1": "佛告彌勒：「根義云何生無根論？」",
    "T12n0384_001:1018c28_2": "彌勒白佛言：「於世俗義，根為法性，無根為證，靜不動亦不不動，一相無相，乃至有為無為法，有漏無漏法，有對無對法，色法無色法，可見法不可見法，不住亦不不住，是無根義。」",
    "T12n0384_001:1019a03_3": "佛言：「善哉，善哉！",
    "T12n0384_001:1019a03_4": "彌勒！",
    "T12n0384_001:1019a03_5": "空行菩薩曉了無根，不生亦不不生，未來無對，現在不住，過去已滅，無著無斷不住，亦不不住。」",
    "T12n0384_001:1019a05_6": "爾時，座中有菩薩，名分別身觀，白佛言：「今聞如來說無根義，說有身相說無身相，說有自性空說無自性空；說無根義者，從如中來耶？",
    "T12n0384_001:1019a08_7": "不從如中來耶？",
    "T12n0384_001:1019a09_8": "無根義者，有生滅耶、無生滅耶？",
    "T12n0384_001:1019a09_9": "有對法耶、無對法耶？",
    "T12n0384_001:1019a10_10": "有色法耶、無色法耶？",
    "T12n0384_001:1019a10_11": "有為法耶、無為法耶？",
    "T12n0384_001:1019a11_12": "有漏法耶、無漏法耶？",
    "T12n0384_001:1019a11_13": "有相法耶、無相法耶？",
    "T12n0384_001:1019a12_14": "有身觀耶、無身觀耶？」",
    "T12n0384_001:1019a12_15": "佛告分別身觀菩薩曰：「何者是身？",
    "T12n0384_001:1019a13_16": "何者是觀？",
    "T12n0384_001:1019a13_17": "身誰為行此觀？」",
    "T12n0384_001:1019a14_18": "分別身觀菩薩白佛言：「地、水、火、風名身陰也；識分別名觀也。」",
    "T12n0384_001:1019a15_19": "佛告曰：「言地地自空，言水水自空，言火火自空，言風風自空，言識識自空，言空空自空。",
    "T12n0384_001:1019a17_20": "何者是身？",
    "T12n0384_001:1019a17_21": "云何是觀？」",
    "T12n0384_001:1019a18_0": "身觀菩薩白佛言：「如佛所說，虛空法界皆悉空寂，無佛言佛，無法言法，無僧言僧，無今世、後世，無罪無福，將不與大師同耶？」",
    "T12n0384_001:1019a20_1": "佛告分別身觀菩薩曰：「汝入滅盡定時，頗見眼觀色，乃至意觀法不？」",
    "T12n0384_001:1019a22_2": "身觀菩薩白佛言：「不也。",
    "T12n0384_001:1019a22_3": "世尊！",
    "T12n0384_001:1019a22_4": "所以者何？",
    "T12n0384_001:1019a23_5": "滅盡定中無生無滅。」",
    "T12n0384_001:1019a23_6": "佛告身觀菩薩：「如是，如是！",
    "T12n0384_001:1019a24_7": "如汝所言。",
    "T12n0384_001:1019a24_8": "眼觀色，色非我色，我非彼色；識非我識，我非彼識。",
    "T12n0384_001:1019a25_9": "乃至聲、香、味、觸、法，亦復如是，法非我法，我非彼法。",
    "T12n0384_001:1019a26_10": "於無根義無增無減，根清淨道亦清淨，相空清淨，乃至究竟空亦復清淨。",
    "T12n0384_001:1019a28_11": "一清淨而無二，五陰淨行淨，道亦清淨。",
    "T12n0384_001:1019a29_12": "有對淨、無對淨，色淨，道亦清淨。",
    "T12n0384_001:1019a29_13": "菩薩觀淨六塵淨，道亦清淨。",
    "T12n0384_001:1019b01_14": "眷屬淨，性淨，道亦清淨。",
    "T12n0384_001:1019b02_15": "地淨，住淨，道亦清淨。",
    "T12n0384_001:1019b02_16": "是為菩薩摩訶薩無根義。」",
    "T12n0384_001:1019b03_17": "佛復告身觀菩薩曰：「苦淨，不苦不樂淨，道亦清淨。",
    "T12n0384_001:1019b04_18": "門淨、種淨、生淨，道亦清淨。",
    "T12n0384_001:1019b04_19": "是為菩薩摩訶薩無根義。」",
    "T12n0384_001:1019b05_20": "佛復告身觀菩薩曰：「道場淨、國土淨、眾生淨，道亦清淨，是為菩薩摩訶薩無根義。",
    "T12n0384_001:1019b07_21": "根淨、力淨、覺意淨、道品淨，道亦清淨。",
    "T12n0384_001:1019b08_22": "云何？",
    "T12n0384_001:1019b08_23": "身觀菩薩！",
    "T12n0384_001:1019b08_24": "我今問汝，汝當報我。",
    "T12n0384_001:1019b09_0": "如來修治道場坐樹王下，云何分別眾生之類，用有記法耶？",
    "T12n0384_001:1019b10_1": "無記法耶？",
    "T12n0384_001:1019b10_2": "有記法者塵勞之垢，無記法者亦是塵勞之垢，以何無記而授眾生決？」",
    "T12n0384_001:1019b12_3": "身觀菩薩白佛言：「有記之法非塵勞垢，無記之法亦非塵勞。",
    "T12n0384_001:1019b13_4": "何以故？",
    "T12n0384_001:1019b13_5": "塵勞垢者是卑賤法，有記、無記法是上尊法，無以無記對於塵勞。",
    "T12n0384_001:1019b15_6": "何以故？",
    "T12n0384_001:1019b15_7": "塵勞法者如來種也。」",
    "T12n0384_001:1019b15_8": "佛告身觀菩薩：「止，止！",
    "T12n0384_001:1019b16_9": "莫作此語。",
    "T12n0384_001:1019b16_10": "汝言塵勞是生死法，今復言如來種耶？」",
    "T12n0384_001:1019b17_11": "身觀菩薩白佛言：「如來身者，為是化非眾生耶？",
    "T12n0384_001:1019b18_12": "若是化者，無有塵勞眾生之趣。",
    "T12n0384_001:1019b19_13": "設從眾生有如來身者，塵勞之垢非如來種乎？」",
    "T12n0384_001:1019b20_14": "佛告身觀菩薩曰：「如是，如是！",
    "T12n0384_001:1019b20_15": "如汝所言。",
    "T12n0384_001:1019b21_16": "以假號名字而有塵勞，第一義中無有塵勞。」",
    "T12n0384_001:1019b22_17": "佛復告身觀菩薩：「如來、應供、正遍知、明行足、善逝、世間解、無上士、調御丈夫、天人師、佛、世尊，常以天眼觀十方世界阿僧祇眾生意識生念，有欲心多者、無欲心多者，有恚心多者、無恚心多者，有癡心多者、無癡心多者，有解脫心者、無解脫心者，有增上慢者、無增上慢者，有易究竟者、難究竟者，菩薩悉知悉觀而往度之。",
    "T12n0384_001:1019b29_18": "云何菩薩以天眼觀，知少欲者、知多欲者？",
    "T12n0384_001:1019c01_19": "於是菩薩在彼眾中，現婬女形與說婬欲，快樂難忘視無厭足。",
    "T12n0384_001:1019c02_20": "使彼欲意倍生喜樂，後漸與說身為穢污、無常、無我、苦、空、非身，欲為火坑燒煮心識，使令厭患令無婬欲；此眾生等，即於胎中受無上記。",
    "T12n0384_001:1019c05_21": "身觀菩薩！",
    "T12n0384_001:1019c05_22": "汝當知之！",
    "T12n0384_001:1019c06_23": "如此眾生，無瞋恚、癡，斷欲得道。",
    "T12n0384_001:1019c06_24": "「或有菩薩在彼眾中共為善友，與說殺業快樂難忘，快哉殺生減汝壽命增我壽命，後漸漸與說殺生受罪極重，與說百八殺生重罪為苦為惱，引令入於得在道撿，無有欲、癡，即於胎中成無上道。",
    "T12n0384_001:1019c11_25": "「或有菩薩在彼眾中共為朋友，說十不善道，亦身教、口、意教不善，以真為虛，無常謂常，空謂有實，無身謂有身，苦謂有樂，無世謂有世，後漸漸與說廣大深智無量辯才，燃法、熾法為竪法幢，漸漸引入智慧叢林：『諸人當知！",
    "T12n0384_001:1019c16_26": "若有狐疑於我所者，當以智慧火燒汝狐疑心。』",
    "T12n0384_001:1019c17_27": "若人布施手執財物，有人受者，解了三事空無所有，即於胎中成無上道。",
    "T12n0384_001:1019c18_28": "「見人持戒，戒品成就毫釐不犯，解了虛寂而無所有，即於胎中成無上道。",
    "T12n0384_001:1019c20_29": "「或有眾生忍心不起，若有人來殺害割截心無恚想，頭目髓腦無所愛惜，即於胎中成無上道。",
    "T12n0384_001:1019c22_30": "「若有眾生心若金鋼不可沮壞，設當有人軟語誘導：『劫數難量，流轉生死難可勉濟，何不於此自度而已，為彼眾生唐勞勤苦？』",
    "T12n0384_001:1019c25_31": "菩薩心進終不退轉墮落生死，即於胎中成無上道。",
    "T12n0384_001:1019c26_32": "「若人行禪心識不移，弊魔波旬在虛空中雷吼電烈，不能令彼動於一毛，何況使彼退於禪道，即於胎中成無上道。",
    "T12n0384_001:1019c29_33": "「若有眾生分別諸行，此則可行、此不可行。",
    "T12n0384_001:1020a01_34": "若人貪著愛樂身者，即便為說四意止法，一一分別諸法要藏，暢達演說無量法界，即於胎中成無上道。",
    "T12n0384_001:1020a03_35": "「或有菩薩入慈三昧，遍滿東方無限無量阿僧祇恒河沙等剎眾生之類，慈愍愛念欲令解脫；譬如恒河沙中取一沙，過恒河沙國土下一沙，如是盡恒河沙慈心不盡，菩薩發願堅固難動。",
    "T12n0384_001:1020a07_36": "設有人來取菩薩身臠臠割截，即時彌滿三千大千國土，血變為乳如母念子，是為菩薩行慈三昧，即於胎中成無上道。",
    "T12n0384_001:1020a10_37": "「或時菩薩入悲三昧，遍滿南方無限無量阿僧祇恒河沙等剎眾生之類，悲念欲令解脫；以恒河沙中取一沙，過恒河沙國土下一沙，如是盡恒河沙悲心不盡，堪任代彼眾生受苦；皆是菩薩堅固誓願，眾生見者以清淨心，遠離眾惡妄想已斷，即於胎中成無上道。",
    "T12n0384_001:1020a16_38": "「或時菩薩入喜三昧，遍滿西方無限無量阿僧祇恒河沙等剎眾生之類，喜念眾生欲令解脫，以恒河沙中取一沙，過恒河沙乃下一沙，如是盡恒河沙喜心不盡，若彼眾生入喜令自娛樂，皆是菩薩發意堅固，即於胎中成無上道。",
    "T12n0384_001:1020a21_39": "「或有菩薩入捨三昧，遍滿北方無限無量阿僧祇恒河沙等剎眾生之類，恐彼眾生有缺漏行，將養擁護不令沒溺，取恒河沙中一沙，過恒河沙國土下一沙，如是盡恒河沙捨心不盡，皆是菩薩誓願堅固，即於胎中成無上道。",
    "T12n0384_001:1020a26_40": "「於時菩薩真實法明修大慈大悲，非羅漢、辟支佛所行，遍滿四方，欲令眾生一聞音聲尋聲即至，皆是菩薩誓願堅固，即於胎中成無上道。」",
    "T12n0384_001:1020b01_0": "菩薩處胎經聖諦品第三",
    "T12n0384_001:1020b02_0": "佛告菩薩摩訶薩、比丘、比丘尼、優婆塞、優婆夷、天、龍、鬼神、阿修羅、迦留羅、緊陀羅、摩睺勒、毘舍遮、鳩槃茶、富單那、摩[少/兔]舍、阿摩[少/兔]舍等：「吾今為汝說菩薩摩訶薩賢聖諦。",
    "T12n0384_001:1020b05_1": "諦聽，諦聽！",
    "T12n0384_001:1020b06_0": "善思念之！",
    "T12n0384_001:1020b06_1": "所以者何？",
    "T12n0384_001:1020b06_2": "吾從無數阿僧祇劫修習道果，此沒生彼周流五道，不捨菩薩賢聖諦。",
    "T12n0384_001:1020b08_3": "云何菩薩修習聖諦？",
    "T12n0384_001:1020b08_4": "或時菩薩從初發意乃至道場，行無閡法，不取禪證，滅諸惡想；或有菩薩入初禪地見清淨行，恥而厭患捨而進趣，欲登六住慇懃進業。",
    "T12n0384_001:1020b11_5": "「入二禪地，心豁然悟如月雲除，自觀身中心發誓願，為堅固耶？",
    "T12n0384_001:1020b13_0": "不堅固耶？",
    "T12n0384_001:1020b13_1": "自以己心復觀眾生心，易度難度皆悉知之。",
    "T12n0384_001:1020b14_2": "時菩薩心極大歡喜：『吾將成佛審然不疑。",
    "T12n0384_001:1020b15_3": "剎土清淨除眾生垢，降伏於魔轉於無上賢聖法輪。",
    "T12n0384_001:1020b16_4": "快哉福報，所願知成。』",
    "T12n0384_001:1020b16_5": "爾時菩薩入不亂定，以心舉心以身舉身，即得成就神足聖道，從一佛剎至一佛剎，禮事供養諸佛世尊，聽受深法不難不畏，轉入三禪，觀諸色像悉空無所有。",
    "T12n0384_001:1020b20_6": "「住於三禪觀眾生類悉能分別，彼沒生此此沒生彼，自識宿命，亦復知彼所從來處，剎利種、婆羅門種、居士種、長者種，斯應行人、不應行人，應受果、不應受果，出入息、非出入息，斯四意止、四意斷、根、力、神足、覺意、八道；斯人受決某國某處某眾生中成佛，皆悉知之；是謂菩薩於三禪地得清淨心。",
    "T12n0384_001:1020b27_0": "「復次，菩薩摩訶薩於三禪地上望八住，雖望而不得，晝夜勤精進求清淨心，入四禪中，面自見十方諸佛，為說四禪不退轉法；無礙解脫行四神足，能分一身為無數身，以無數身合為一身，入火光三昧，遍滿三千大千世界，令彼眾生見火光三昧，心意恐懼衣毛皆竪，自來歸依於菩薩所，因三昧力而得度脫。",
    "T12n0384_001:1020c04_1": "爾時於四禪中，分別世界真如法性，心退還墮習六住行，菩薩自念：『我今未得不退轉地。",
    "T12n0384_001:1020c06_2": "云何當得八住？』",
    "T12n0384_001:1020c07_3": "於四禪中慇懃修習，淨眾生行代其執苦；雖行此法不自稱譽，除去憍慢無有吾我，修六思念，雖復行道在九眾生居，心不染著戀慕生死，心豁然悟逮不退轉；是謂菩薩摩訶薩於聖諦得清淨心。",
    "T12n0384_001:1020c11_4": "「於是菩薩入空處三昧，觀此三千大千世界眾生之類心識，修淨法離縛著無所戀慕，能自住壽一劫、二劫至無數劫，於某劫中教化眾生。",
    "T12n0384_001:1020c14_5": "生者、滅者漸漸將導獲清淨道，即於胎中成無上道。",
    "T12n0384_001:1020c16_0": "「或時菩薩入識處三昧，觀此三千大千世界識神所趣，天道、人道、餓鬼道、畜生道、地獄道，易度、難度皆悉知之，即於胎中成無上道。",
    "T12n0384_001:1020c18_1": "「或時菩薩入不用處三昧，觀此三千大千世界眾生之類，青、黃、赤、白有多有少，即自厭患不用久住，即於胎中成無上道。",
    "T12n0384_001:1020c21_2": "「或有菩薩入非想非不想處三昧，觀此三千大千世界眾生識神所趣，生者、滅者，青、黃、赤、白有長有短，令彼眾生使知壽盡，即於胎中成無上道。",
    "T12n0384_001:1020c24_3": "「於是菩薩入大虛空大寂定三昧，觀此三千大千世界，上至無邊無盡剎土，眾生之類識神所趣，思惟分別空無之法，是謂菩薩摩訶薩即於胎中成無上道。",
    "T12n0384_001:1020c28_4": "「於是菩薩入無形界三昧，普觀三千大千世界眾生之類，心所繫縛亦無有縛，識神無形所觀識法亦復無形，於無形法即於胎中成無上道。」",
    "T12n0384_001:1021a02_5": "◎菩薩從兜術天降神母胎說廣普經卷第一"
}