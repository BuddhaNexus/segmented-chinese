{
    "X38n0678_003:0107c01_0": "註菩薩戒經卷下之一",
    "X38n0678_003:0107c02_0": "天台　智者大師　疏",
    "X38n0678_003:0107c03_0": "門人　灌頂　錄",
    "X38n0678_003:0107c04_0": "東掖白蓮沙門　與咸(入疏箋經加註釋疏)△第十一國使戒。",
    "X38n0678_003:0107c06_0": "【疏】夫為敵國使命必覘候盈虗矯誑策略邀合戰陣情存勝負以乖本慈文云國賊七眾同犯大小俱制。",
    "X38n0678_003:0107c09_0": "○初標人。",
    "X38n0678_003:0107c10_0": "若佛子。",
    "X38n0678_003:0107c11_0": "△序事中三一不應二引況三舉非結過。",
    "X38n0678_003:0107c11_1": "○今初。",
    "X38n0678_003:0107c12_0": "不得為利養惡心故通國使命軍陣合會興師相罰殺無量眾生。",
    "X38n0678_003:0107c14_0": "【疏】序為利惡心揀除和合。",
    "X38n0678_003:0107c14_1": "○二引況。",
    "X38n0678_003:0107c15_0": "而菩薩尚不得入軍中往來況故作國賊。",
    "X38n0678_003:0107c16_0": "【疏】不得入軍中軍中喧雜非佛子所行處興師相罰殺乖慈不應為矣此使命為相害因緣故制。",
    "X38n0678_003:0107c18_0": "【註】萬二千人曰軍今通稱軍。",
    "X38n0678_003:0107c18_1": "○三舉非結過。",
    "X38n0678_003:0107c19_0": "若故作者犯輕垢罪。",
    "X38n0678_003:0107c20_0": "△第十二販賣戒。",
    "X38n0678_003:0107c21_0": "【疏】希利損物乖慈故制大小同犯七眾不全共。",
    "X38n0678_003:0107c22_0": "【註】在家為生或於物無損不犯若准涅槃十六惡律儀及今惡心希售等理應悉制。",
    "X38n0678_003:0107c23_1": "○初標人。",
    "X38n0678_003:0107c24_0": "若佛子。",
    "X38n0678_003:0108a01_0": "△序事三一不應二舉況三舉過結非。",
    "X38n0678_003:0108a01_1": "○今初。",
    "X38n0678_003:0108a02_0": "故販賣良人奴婢六畜市易棺材板木盛死之具。",
    "X38n0678_003:0108a03_0": "【疏】夫販賣者謂口生六畜或度賣良人多有眷屬分張之苦若販賣棺材則惡心希售故道俗俱斷。",
    "X38n0678_003:0108a05_0": "○二舉況。",
    "X38n0678_003:0108a06_0": "尚不應自作況教人作(有本無應字)。",
    "X38n0678_003:0108a07_0": "○三舉過結非。",
    "X38n0678_003:0108a08_0": "若故自作教人作者犯輕垢罪。",
    "X38n0678_003:0108a09_0": "【疏】若自作若教佗為我或教佗自作悉犯輕垢若偷度生口賣畜生令殺呪令人死欲得棺材售此別犯盜罪殺罪。",
    "X38n0678_003:0108a12_0": "△第十三謗毀戒。",
    "X38n0678_003:0108a13_0": "【疏】陷沒前人傷慈故制大小乘俱制七眾同犯別取天人已上同有菩薩戒者說其七逆十重或陷沒或治罸莫問有根無根但令向異法人說悉犯重前說四眾過戒已制若向同法人說莫問境高下有戒無戒陷沒人者此戒同犯輕垢。",
    "X38n0678_003:0108a17_1": "○初標人。",
    "X38n0678_003:0108a18_0": "若佛子。",
    "X38n0678_003:0108a19_0": "△序事有三一舉謗事二應三不應。",
    "X38n0678_003:0108a19_1": "○今初。",
    "X38n0678_003:0108a20_0": "以惡心故無事謗佗良善人法師師僧國王貴人言犯七逆十重。",
    "X38n0678_003:0108a22_0": "○二明應。",
    "X38n0678_003:0108a23_0": "於父母兄弟六親中應生孝順心慈悲心。",
    "X38n0678_003:0108a24_0": "【疏】言父母兄弟者舉大士之心心常想一切如父母六親應生孝順心慈悲心。",
    "X38n0678_003:0108b02_0": "【註】六親者父母兄弟妻子也。",
    "X38n0678_003:0108b02_1": "○三不應。",
    "X38n0678_003:0108b03_0": "而反更加於逆害墮不如意處者。",
    "X38n0678_003:0108b04_0": "【疏】而今反加謗害聲聞向同戒同見同行四重無根者僧殘餘如律部廣說。",
    "X38n0678_003:0108b05_1": "○三結罪。",
    "X38n0678_003:0108b06_0": "犯輕垢罪。",
    "X38n0678_003:0108b07_0": "△第十四放火燒戒。",
    "X38n0678_003:0108b08_0": "【疏】傷損有識故制七眾同犯大小乘俱制文為三。",
    "X38n0678_003:0108b09_0": "○初標人。",
    "X38n0678_003:0108b10_0": "若佛子。",
    "X38n0678_003:0108b11_0": "△序事三重一放火事二遠有焚燒三舉非結過。",
    "X38n0678_003:0108b12_0": "○今初。",
    "X38n0678_003:0108b13_0": "以惡心故放大火燒山林曠野四月乃至九月放火。",
    "X38n0678_003:0108b14_0": "【疏】有人言殺鬼畜犯重初戒已制此戒但不得燒林木遠損害義今釋殺鬼畜既不犯重今燒林木而死者與此戒同制四月至九月多生蟲類此時道俗同制不得燒林木遠有損害義在家菩薩為業燒者不制出家菩薩為妨害眾事亦應開許者若不慎燒犯輕垢罪。",
    "X38n0678_003:0108b19_1": "○二遠有焚燒。",
    "X38n0678_003:0108b20_0": "若燒佗人家屋宅城邑僧房田木及鬼神官物一切有生(有本作王字)物不得故燒。",
    "X38n0678_003:0108b22_0": "【疏】一切有生物謂有生命有言生誤應言有主物若燒有主物何但四月九月當知作有生也。",
    "X38n0678_003:0108b24_0": "【註】佗本皆作有主藏疏科此為二段山林等是無主物屋宅等是有主物然作此釋義似不便山林奚甞一向無主故大師云若有主物何但四月九月。",
    "X38n0678_003:0108c03_1": "○三舉過結非。",
    "X38n0678_003:0108c04_0": "若故燒者犯輕垢罪。",
    "X38n0678_003:0108c05_0": "△第十五僻教戒。",
    "X38n0678_003:0108c06_0": "【疏】使人失正道故制七眾同犯大小乘不共以所習異故為三。",
    "X38n0678_003:0108c07_1": "○初標人。",
    "X38n0678_003:0108c08_0": "若佛子。",
    "X38n0678_003:0108c09_0": "△序事三階一舉所應教人二明應三明不應。",
    "X38n0678_003:0108c09_1": "○今初。",
    "X38n0678_003:0108c11_0": "自佛弟子及外道惡人六親一切善知識。",
    "X38n0678_003:0108c12_0": "【疏】自佛弟子謂內眾外道謂外眾六親善知識通內外。",
    "X38n0678_003:0108c13_1": "○二明應。",
    "X38n0678_003:0108c14_0": "應一一教受持大乘經律應教解義理使發菩提心十發趣心十長養心十金剛心於三十心中一一解其次第法用。",
    "X38n0678_003:0108c17_0": "【疏】應教大乘經律令發菩提心十心者十發越心起金剛心謂十金剛略不說十長養此三十是始行者急須為開示故。",
    "X38n0678_003:0108c20_0": "【註】熙鈔云略不說下舊經本闕是知明識位次意令階之故曰始行者急。",
    "X38n0678_003:0108c21_1": "○三明不應。",
    "X38n0678_003:0108c22_0": "而菩薩以惡心瞋心橫教佗二乘聲聞戒經律論外道邪見論等。",
    "X38n0678_003:0108c24_0": "【疏】不應惡心教二乘外典等若見機益物不犯。",
    "X38n0678_003:0108c24_1": "○三結罪。",
    "X38n0678_003:0109a02_0": "犯輕垢罪。",
    "X38n0678_003:0109a03_0": "△第十六為利倒說戒。",
    "X38n0678_003:0109a04_0": "【疏】乖訓授之道故制七眾同犯大小乘俱制前戒隱大示小今戒雖為說大而希利靳固隱沒義理犯輕垢。",
    "X38n0678_003:0109a07_0": "【註】靳居忻切固也謂固執須利後方為說法藏疏以此戒為惜法規利亦善。",
    "X38n0678_003:0109a08_1": "○初標人。",
    "X38n0678_003:0109a09_0": "若佛子。",
    "X38n0678_003:0109a10_0": "△序事三階一先應自學二為後來具說三明不應為利隱沒。",
    "X38n0678_003:0109a11_1": "○初應先自學。",
    "X38n0678_003:0109a12_0": "應好心先學大乘威儀經律廣開解義味(有本作義理)。",
    "X38n0678_003:0109a13_0": "○二為後來具說。",
    "X38n0678_003:0109a14_0": "【註】天台戒疏於此戒經但作三科科其大略佗疏却詳今用藏疏細科令易見。",
    "X38n0678_003:0109a15_1": "△佗從見後下科為令教後進為二。",
    "X38n0678_003:0109a16_2": "○初新學來求。",
    "X38n0678_003:0109a17_0": "見後新學菩薩有從百里千里來求大乘經律。",
    "X38n0678_003:0109a18_0": "△二正教為說二先說苦行令堅其志二說正法令增慧悟初又二。",
    "X38n0678_003:0109a19_1": "○初總標。",
    "X38n0678_003:0109a20_0": "應如法為說一切苦行。",
    "X38n0678_003:0109a21_0": "○二別辯。",
    "X38n0678_003:0109a22_0": "若燒身燒臂燒指若不燒身臂指供養諸佛非出家菩薩乃至餓虎狼師子一切餓鬼悉應捨身肉手足而供養之。",
    "X38n0678_003:0109b01_0": "○二為說正法令增慧悟。",
    "X38n0678_003:0109b02_0": "然後一一次第為說正法使心開意解。",
    "X38n0678_003:0109b03_0": "【疏】就文易見有師言此中所列苦行制令救物不爾輕垢又解是舉沒況之辭大士當應捨身施人然後具為說法況今止為說法而希利隱沒耶。",
    "X38n0678_003:0109b06_0": "【註】刪補引左傳云有威可畏有儀可象經詮定學眾善威儀律詮戒學軌範威儀曠云先為說其苦行意在重法輕生非謂即捨身命燒身臂指若即捨身為誰說法此與疏列第二解同。",
    "X38n0678_003:0109b09_1": "○三明不應。",
    "X38n0678_003:0109b10_0": "而菩薩為利養故應答不答倒說經律文字無前無後謗三寶說者。",
    "X38n0678_003:0109b12_0": "【疏】後階示三文相易見。",
    "X38n0678_003:0109b13_0": "【註】言示三者一為利養二應答不答三倒說經律。",
    "X38n0678_003:0109b14_0": "○三結罪。",
    "X38n0678_003:0109b15_0": "犯輕垢罪。",
    "X38n0678_003:0109b16_0": "△第十七恃勢乞求戒。",
    "X38n0678_003:0109b17_0": "【疏】惱他故制七眾同犯大小乘俱制。",
    "X38n0678_003:0109b17_1": "○初標人。",
    "X38n0678_003:0109b18_0": "若佛子。",
    "X38n0678_003:0109b19_0": "△序事有三一為利親附二非理告乞三舉非結過。",
    "X38n0678_003:0109b20_1": "○今初。",
    "X38n0678_003:0109b21_0": "自為飲食錢財利養名譽故親近國王王子大臣百官。",
    "X38n0678_003:0109b23_0": "○二非理告乞。",
    "X38n0678_003:0109b24_0": "恃作形勢乞索打拍牽挽橫取錢物一切求利名為惡求多求教佗人求。",
    "X38n0678_003:0109c02_0": "【註】榮鈔引五百問云昔有比丘多乞積聚不肯為福又不修道命終之後作一肉駱駝山廣數十里時世飢荒一國中人日日取食隨割隨生有佗國人見而取之駱駝大喚人問其故答云吾本是道人貪財不施負此國債以肉償之我不負卿物是故大喚佛告諸比丘貪為大患應當捨之。",
    "X38n0678_003:0109c07_1": "○三舉非結過。",
    "X38n0678_003:0109c09_0": "都無慈心無孝順心。",
    "X38n0678_003:0109c10_0": "【疏】乍因倚威勢乞書屬置打拍乞索若自及教佗為我皆犯此戒。",
    "X38n0678_003:0109c11_1": "○三結罪。",
    "X38n0678_003:0109c12_0": "犯輕垢罪。",
    "X38n0678_003:0109c13_0": "△第十八無解作師戒。",
    "X38n0678_003:0109c14_0": "【疏】無解強授有悞人之失故制出家二眾同犯大小乘俱制三眾及在家無師範義未制聲聞師德在七法誦受戒法所制菩薩法師必須十歲五法如初釋。",
    "X38n0678_003:0109c18_0": "【註】熈鈔云地持云必須戒德嚴明善解三藏方能發彼敬心故知自行暗於妙宗何殊無目而導聲聞七法如律明五法如前引。",
    "X38n0678_003:0109c20_1": "○初標人。",
    "X38n0678_003:0109c21_0": "若佛子。",
    "X38n0678_003:0109c22_0": "△序事三重一應誦解義二明不應三舉非結過。",
    "X38n0678_003:0109c23_0": "○今初。",
    "X38n0678_003:0109c24_0": "應學十二部經誦戒者(有本闕應十二部經五字者非)日日六時(有本作日夜)持菩薩戒解其義理佛性之性。",
    "X38n0678_003:0110a02_0": "【疏】應誦戒解義亦是所制日日六時晝夜各三一云誦未通利必須六時已通利未必恒爾二云恒應六時。",
    "X38n0678_003:0110a05_0": "【註】十二部經如妙玄諸文中具明。",
    "X38n0678_003:0110a05_1": "○二明不應。",
    "X38n0678_003:0110a06_0": "而菩薩不解一句一偈及戒律因緣詐言能解者即為自欺誑亦欺誑佗人。",
    "X38n0678_003:0110a08_0": "【疏】不誦不解不應作師一乖己心則自欺誤前人則欺佗也。",
    "X38n0678_003:0110a09_1": "○三舉非結過。",
    "X38n0678_003:0110a10_0": "一一不解一切法不知而為佗人作師授戒者(授者本作受者非)。",
    "X38n0678_003:0110a12_0": "○三結罪。",
    "X38n0678_003:0110a13_0": "犯輕垢罪。",
    "X38n0678_003:0110a14_0": "△第十九兩舌戒。",
    "X38n0678_003:0110a15_0": "【疏】遘扇彼此乖和合故制七眾同大小俱制。",
    "X38n0678_003:0110a15_1": "○初標人。",
    "X38n0678_003:0110a17_0": "若佛子。",
    "X38n0678_003:0110a18_0": "△序事兩階一舉人二不應。",
    "X38n0678_003:0110a18_1": "○今初。",
    "X38n0678_003:0110a19_0": "以惡心故見持戒比丘手捉(一作執)香爐行菩薩行。",
    "X38n0678_003:0110a20_0": "【疏】一舉所鬪遘人謂持戒菩薩比丘手捉香爐聊舉善行一事。",
    "X38n0678_003:0110a21_1": "○二不應。",
    "X38n0678_003:0110a22_0": "而鬪遘兩頭謗欺賢人無惡不造。",
    "X38n0678_003:0110a23_0": "【疏】不應鬪遘兩頭持此過向彼說故言兩頭謗欺賢人道其無惡不造兩舌之醉實語兩舌亦犯此戒舉虗遘為語故言謗欺過字或作遇字文語以鬪言值遇二邊皆消文或言應作遘字文誤也。",
    "X38n0678_003:0110b03_0": "【註】經文無過字亦無遇字想古本必有以遘字為過字者或為遇字者故有此文既已改之反閑其文遘或作訟字者非。",
    "X38n0678_003:0110b05_1": "○三結罪。",
    "X38n0678_003:0110b06_0": "犯輕垢罪。",
    "X38n0678_003:0110b07_0": "△第二十不行放殺戒。",
    "X38n0678_003:0110b08_0": "【疏】見危不救乖慈故制菩薩行慈悲為本何容見危不救大士見危致命故也七眾同犯大小乘不俱制大士一切普度聲聞止在眷屬此制自度。",
    "X38n0678_003:0110b10_1": "○初標人。",
    "X38n0678_003:0110b12_0": "若佛子。",
    "X38n0678_003:0110b13_0": "△二序事三重一非親應度二是親應度三舉非結過。",
    "X38n0678_003:0110b15_0": "【註】預註疏意於初非親應度中更應開三一想念如親二令憶慈觀三資神之益疏下文云准前亦應有三即此三意。",
    "X38n0678_003:0110b17_1": "○今初想念如親。",
    "X38n0678_003:0110b18_0": "以慈心故行放生業一切男子是我父一切女人是我母我生生無不從之受生故六道眾生皆是我父母。",
    "X38n0678_003:0110b21_0": "○二令憶慈觀。",
    "X38n0678_003:0110b22_0": "而殺而食者即殺我父母亦殺我故身一切地水是我先身一切火風是我本體故常行放生生生受生常住之法教人放生。",
    "X38n0678_003:0110c01_0": "○三資身之益。",
    "X38n0678_003:0110c02_0": "若見世人殺畜生時應方便救護解其苦難常教化講說菩薩戒救度眾生。",
    "X38n0678_003:0110c04_0": "【疏】初重可解前明想念如親即制令憶慈觀如大經明習九品七品等第一使上怨等於上親大士應與資身之益及資神之利在文易見。",
    "X38n0678_003:0110c07_0": "【註】用此疏文引出經意顯然易見九品七品已上怨上親者如大涅槃疏明七周行慈或九周等於上品怨與上親等與上品樂非此可具疏但略提而已。",
    "X38n0678_003:0110c10_1": "○二是親應度。",
    "X38n0678_003:0110c11_0": "若父母兄弟死亡之日應請法師講菩薩戒經律福資亡者得見諸佛生人天上。",
    "X38n0678_003:0110c13_0": "【疏】大士前人後己故親在後准前亦應有三今止明資神之益。",
    "X38n0678_003:0110c15_0": "【註】亦應有前三意於佗人邊尚作親想況自親親世世生生幾番受生恩德莫量即初意也於佗尚爾於自親親應教放生常住之法即次意也經中見文即第三意也此意甚顯佗之疏鈔或作異解皆非文意。",
    "X38n0678_003:0110c19_1": "○三舉過結非。",
    "X38n0678_003:0110c20_0": "若不爾者犯輕垢罪。",
    "X38n0678_003:0110c21_0": "○十後總結。",
    "X38n0678_003:0110c22_0": "如是十戒應當學敬心奉持如滅罪品中廣明一一戒。",
    "X38n0678_003:0110c24_0": "【疏】如是下第三總結指滅罪品中廣明。",
    "X38n0678_003:0111a01_0": "【註】此總結文疏云第三三字必誤若以為分科之三且何文是初只有十條戒文并此結文不應分三科也准下第四段中結云如是九戒下第四段總結既有段字即應改此三字為二乃第二段之總結也明矣。",
    "X38n0678_003:0111a05_1": "△第二十一瞋打報仇戒。",
    "X38n0678_003:0111a06_0": "【疏】既傷慈忍方復結怨故制也外書有二途一是禮之所許二是法之所禁漸教故也今內經悉禁七眾同犯大小俱制。",
    "X38n0678_003:0111a08_1": "○初標人。",
    "X38n0678_003:0111a09_0": "若佛子。",
    "X38n0678_003:0111a10_0": "△序事三階初制不應報仇二舉況三舉過結非。",
    "X38n0678_003:0111a11_0": "○今初不應。",
    "X38n0678_003:0111a12_0": "以瞋報瞋以打報打若殺父母兄弟六親不得加報若國主為佗人殺者亦不得加報殺生報生不順老道。",
    "X38n0678_003:0111a15_0": "【疏】謂以瞋打報瞋打非謂應以德報怨。",
    "X38n0678_003:0111a16_0": "【註】此與論語以直報怨以德報德異者何也盖由儒行立世禮法故許報怨復讎今運出世普慈乃欲怨親平等故唯應以德報怨也疏前文外書一是禮之所許也殆彼法之所禁亦乃不許故知外書亦有二途也經云不順孝道則與彼世禮孝道相違也今之孝道者前經文云孝順至道之法孝名為戒以戒為孝方曰至順豈容殺生又儒但據今見生釋乃業通三世以此怨境未必前世非己父母若以殺報即殺我父母豈是孝道故云不順孝道也殺父母不報如前第十戒已辯。",
    "X38n0678_003:0111b01_1": "○二舉況。",
    "X38n0678_003:0111b02_0": "尚不畜奴婢打拍罵辱日日起三業口罪無量況故作七逆之罪。",
    "X38n0678_003:0111b04_0": "【疏】奴婢出家菩薩不得畜在家得畜而不應非理打拍。",
    "X38n0678_003:0111b06_0": "【註】大經云有說如來許畜奴婢僕使舌則墮縮戒文經文不容畜僕蓋以乞自活一己尚猶外物畜婢豈是持戒自有淨侍之人以為給奉也今之享用以富貴夸耀者可不誡之經言口罪無量者打拍身業罵辱口業意在其中於三業中口罪偏多也有本口字為得字意謂日日起三業尚乃得罪無量何況殺命為七逆也意亦優長今且從見文也言七逆者以於一切人作父母想故。",
    "X38n0678_003:0111b13_1": "○三舉非結過。",
    "X38n0678_003:0111b15_0": "而出家菩薩無慈心報酬乃至六親故報者。",
    "X38n0678_003:0111b16_0": "【註】獨言出家應在家不犯耶藏疏云雖二眾同犯然出家由深故別重舉以捨俗親緣修慈故奧疏云發菩提心通是出家二疏皆有理通意由長。",
    "X38n0678_003:0111b18_1": "○三結罪。",
    "X38n0678_003:0111b20_0": "犯輕垢罪。",
    "X38n0678_003:0111b21_0": "△第二十二憍慢不請法戒。",
    "X38n0678_003:0111b22_0": "【疏】慢如高山法水不住有乖傳化之益故制七眾同犯大小不全共大士常應諮請聲聞是應請之內懷憍慢不請方犯輕失。",
    "X38n0678_003:0111b24_1": "○初標人。",
    "X38n0678_003:0111c01_0": "若佛子。",
    "X38n0678_003:0111c02_0": "△序事三階一自恃憍慢二出慢之境三舉非結過。",
    "X38n0678_003:0111c03_1": "○今初自恃憍慢。",
    "X38n0678_003:0111c04_0": "初始出家未有所解而自恃聰明有智或恃高貴年宿或恃大姓高門大解大福大富饒財七寶以此嬌慢而不諮受先學法師經律。",
    "X38n0678_003:0111c07_0": "【疏】自恃嬌慢即是兼制言始出家者染法未深多有自舉解者未有正解自恃聰明者於餘事有知。",
    "X38n0678_003:0111c09_0": "【註】藏疏奧疏以十慢釋此云一聰明慢恃自聰明散動高舉二世智慢恃有世智輕於深法三高貴慢恃曾任官四耆年慢恃己年長不知虗老五大姓慢恃己剎利諸大姓等六高門慢恃上代簪貴七解慢恃解世法或小乘外典八福慢己曾作諸大福行九富慢恃己富有十寶慢恃家有金寶等此等經中依科易解。",
    "X38n0678_003:0111c15_1": "○二出慢之境。",
    "X38n0678_003:0111c16_0": "其法師者或小姓年少卑門貧窮下賤諸根不具而實有德一切經律盡解。",
    "X38n0678_003:0111c18_0": "【疏】小姓卑陋所以起慢實自有解是故不應。",
    "X38n0678_003:0111c19_0": "【註】有本無下賤二字諸聖亦散影於貧賤歸佛一化如跡水入海豈存洿淺尚德而不尚皃大莊嚴經中難陀有僕優波離投佛出家先得戒不禮佛言佛法如海容百川皆同一味但據受戒前後不在貴賤本無吾我當思聖法勿生憍慢難陀去自貢高便禮藏疏云五事一小姓二年幻三卑門四貧窮此並翻上十中四位五諸根不具形殘醜陋。",
    "X38n0678_003:0112a02_0": "○三舉非結過。",
    "X38n0678_003:0112a03_0": "而新學菩薩不得觀法師種姓而不來諮受法師第一義諦者。",
    "X38n0678_003:0112a05_0": "【疏】第一義者菩薩勝法皆名第一義此戒與前第六戒同制不請法以心為異前制懈怠不請此制嬌慢不請若慢心不往聽應同此戒。",
    "X38n0678_003:0112a08_0": "【註】略舉種姓之一餘亦不應觀奧疏云童子求於羅剎天帝跪於野干皆為慕法情殷不觀形皃鈔云童子即雪山童子野干者未曾有經云毗摩國徒陀山有一野干為師子所逐墮在井中經於三日自說偈云一切皆無常恨不飼師子奈何危厄身身貧困無功死無功已可恨復汙人中水懺悔十方佛願垂照我心前代諸惡業現償皆令盡從是值明師修行盡作佛帝釋聞之與八萬天眾到其井所謂曰不聞聖教久處幽冥向說非凡願更宣說野干曰法師在下自處上位初無修敬而問法要帝釋以天衣接之令出扣頭懺悔廣如彼經又如弊惡之炬足以明途炬雖麤惡發光□照久闇即明亦猶法師雖風皃不揚解第一義妙言一出利益頗深豈可以炬之麤弊而棄光明也獨言第一義諦者其實二諦皆求一者以真攝俗二者世諦易知約難為請。",
    "X38n0678_003:0112a23_1": "○三結罪。",
    "X38n0678_003:0112a24_0": "犯輕垢罪。",
    "X38n0678_003:0112b01_0": "△第二十三憍慢避說戒。",
    "X38n0678_003:0112b02_0": "【疏】乖教訓之道故制七眾同犯大小俱制。",
    "X38n0678_003:0112b03_0": "【註】熈鈔為憍慢僻說今詳舉過經文既云以輕慢心不好答問應作僻字避則無理疏文為悞。",
    "X38n0678_003:0112b04_1": "○初標人。",
    "X38n0678_003:0112b06_0": "若佛子。",
    "X38n0678_003:0112b07_0": "△二序事中三階一求法人來問二師師相授三舉過結非。",
    "X38n0678_003:0112b09_0": "【註】疏只科其大略私更細開令經意顯序事為二初通示新學受戒法式二正制為師舉非結過於初又二初示相二重釋初又為二初自誓受二從師受此皆不失疏中科意。",
    "X38n0678_003:0112b12_1": "○今初自誓受。",
    "X38n0678_003:0112b13_0": "佛滅度後欲以好心受菩薩戒時於佛菩薩形像前自誓受戒當以七日佛前懺悔得見好相便得受戒若不得好相應以二七三七乃至一年要得好相得好相已便得佛菩薩形像前受戒若不得好相雖佛像前受戒不名得戒。",
    "X38n0678_003:0112b18_0": "○二從師受。",
    "X38n0678_003:0112b19_0": "若先受菩薩戒法師前受戒時不須要見好相。",
    "X38n0678_003:0112b20_0": "△二釋相又二。",
    "X38n0678_003:0112b20_1": "○初釋從師相。",
    "X38n0678_003:0112b21_0": "何以故是法師師師相授故不須好相是以法師前受戒即得戒以生至重心故便得戒。",
    "X38n0678_003:0112b23_0": "○第二釋自誓相。",
    "X38n0678_003:0112b24_0": "若千里內無能授戒師得佛菩薩形像前自誓受戒而要見好相。",
    "X38n0678_003:0112c02_0": "△二正制為師舉非結過文二。",
    "X38n0678_003:0112c02_1": "○初明自倚非。",
    "X38n0678_003:0112c03_0": "若法師自倚解經律大乘學戒與國王太子百官以為善友。",
    "X38n0678_003:0112c05_0": "○二舉非結過。",
    "X38n0678_003:0112c06_0": "而新學菩薩來問若經義律義輕心惡心慢心不一一好答問者。",
    "X38n0678_003:0112c08_0": "【疏】一求法之人遠來問道文中具序初新學菩薩已受戒竟遠來聽法法主言非己師恃解恃勢輕慢心不好答問使義隱沒顛倒法相故犯若千里內無師於佛像前自誓受必須見好相方得二師師相授不假見相生重心故若法師此第二法師自恃所以興慢而新學下舉非結過第三句也彼遠來問義倚恃憍不好酬對故犯。",
    "X38n0678_003:0112c15_0": "【註】今疏中但舉其大槩科經說其制意爾細詳應如此科經文自顯疏文熈鈔云多却此二法師四字除之亦便。",
    "X38n0678_003:0112c17_1": "○三結罪。",
    "X38n0678_003:0112c18_0": "犯輕垢罪。",
    "X38n0678_003:0112c19_0": "△第二十四不習學佛戒。",
    "X38n0678_003:0112c20_0": "【疏】不務所務務所不應學者乖出要之道故制七眾同犯大小不全共菩薩常應大乘在先不限時節聲聞五歲未滿五法未明若學失所非急犯第七聚此外不制以自修自滿故。",
    "X38n0678_003:0112c24_0": "【註】五法如前釋。",
    "X38n0678_003:0112c24_1": "○初標人。",
    "X38n0678_003:0113a01_0": "若佛子。",
    "X38n0678_003:0113a02_0": "△序事三階初明應二不應三舉非結過。",
    "X38n0678_003:0113a02_1": "○初明應學而不學。",
    "X38n0678_003:0113a04_0": "有佛經律大乘法正見正性正法身而不能勤學修習。",
    "X38n0678_003:0113a06_0": "【疏】有佛經律大乘法者通舉菩薩藏正見者謂萬行之解正性者謂正因性正法者謂正果性修萬行從因至果此是要知而今反不勤學。",
    "X38n0678_003:0113a09_0": "【註】菩薩藏攝大乘法也正法即正法身文脫身字以法身為正果也。",
    "X38n0678_003:0113a10_1": "○二明不應。",
    "X38n0678_003:0113a11_0": "而捨七寶反學邪見二乘外道俗典阿毗曇雜論一切書記。",
    "X38n0678_003:0113a13_0": "疏而反學二乘外道數論等。",
    "X38n0678_003:0113a14_0": "【註】藏疏云反學反倒而學也有八一邪見是總句二二乘者就執著乖大故三僧佉等論異說乖真故云外道四世俗詩書習彼妨道五阿毗曇此云對法即小乘諸部諍論相違損害大乘六小乘外道及以世典雜糅成論故云雜論七書者謂躭學書點以失光儀八記者謂學算數記穀聚之多少等若詳經意亦可邪見是總舉一切書記是總結藏疏中有經無一切字乃開八種此亦無礙若宿德飽道為化佗故作引導緣學亦無犯律亦許三時中一分習外。",
    "X38n0678_003:0113a23_1": "○三舉非結過。",
    "X38n0678_003:0113a24_0": "是斷佛性障道因緣非行菩薩道。",
    "X38n0678_003:0113b01_0": "【疏】是斷佛性此第三舉非結過習小助大不犯為伏外道讀其經書亦不犯菩薩若撥無二乘亦名為犯若學二乘法為欲引化二乘令入大乘不犯。",
    "X38n0678_003:0113b04_0": "【註】熈鈔云大品云譬如狗不從大家求食反從作務者索然所習學具兼大小定慧並行內外兼美者實難其人戒制妨道若為利益習亦無妨榮鈔引華嚴三十六金剛藏菩薩說難勝地云菩薩為利眾生故世間技藝靡不該習所謂文字算數圖書印璽地水火風種種諸論咸所通達善知方藥救療諸病顛狂鬼魅悉能除斷文筆讚詠等但於眾生有利益故咸悉開示令住佛法。",
    "X38n0678_003:0113b11_1": "○三結罪。",
    "X38n0678_003:0113b12_0": "若故作者犯輕垢罪。",
    "X38n0678_003:0113b13_0": "△第二十五不善和眾戒。",
    "X38n0678_003:0113b14_0": "【疏】自損損佗故制出家二眾同犯大小俱制三眾及在家既未持眾不制。",
    "X38n0678_003:0113b15_1": "○初標人。",
    "X38n0678_003:0113b16_0": "若佛子。",
    "X38n0678_003:0113b17_0": "△序事三階一出眾生二明應三不應。",
    "X38n0678_003:0113b17_1": "○初出眾生。",
    "X38n0678_003:0113b19_0": "佛滅度後為說法主為行法主為僧坊主教化主坐禪主行來主。",
    "X38n0678_003:0113b21_0": "【疏】凡五種人以初句為兩方便成六人律中有十四人如律中說此略舉六人。",
    "X38n0678_003:0113b23_0": "【註】說法主行法主義開為兩故成六人有本脫行法主藏疏只開五人是闕行法一人也僧坊主者謂身任綱維為眾當苦務者也教化主謂導引檀越修治塔寺等坐禪主者謂善授止觀令伏煩惱行來主者領眾游方令善攝諸根不毀禁戒故。",
    "X38n0678_003:0113c03_1": "○二明應。",
    "X38n0678_003:0113c05_0": "應生慈心善和鬪訟善守三寶物莫無度用如自己有。",
    "X38n0678_003:0113c07_0": "【疏】應生三事一事慈心謂欲與眾生樂二善和諍訟謂如法滅諍諍有四毗尼有七應如法除滅不得差違三善守三寶物應事施用不得差互。",
    "X38n0678_003:0113c10_0": "【註】諍有四者一言諍二覓諍三犯諍四事諍律中上三開九品事諍復九品共十八品毗尼有七者謂七滅諍一現前二憶念三不癡四自言五多人語六罪處所七如草覆地委如四分律今意在滅諍三寶物如前盜戒委明。",
    "X38n0678_003:0113c14_1": "○三不應。",
    "X38n0678_003:0113c15_0": "而反亂眾鬪諍恣心用三寶物。",
    "X38n0678_003:0113c16_0": "○三結罪。",
    "X38n0678_003:0113c17_0": "犯輕垢罪。",
    "X38n0678_003:0113c18_0": "△第二十六獨受利養戒。",
    "X38n0678_003:0113c19_0": "【疏】僧次請僧不問客舊等皆有分而舊人獨受不以分客乖施心貪利故制此戒出家二眾同犯大小俱制三眾及在家未知僧事不制。",
    "X38n0678_003:0113c21_1": "○初標人。",
    "X38n0678_003:0113c22_0": "若佛子。",
    "X38n0678_003:0113c23_0": "△序事三階初有客來二應三不應。",
    "X38n0678_003:0113c23_1": "○今初。",
    "X38n0678_003:0113c24_0": "先在僧房中住後見客菩薩比丘來入僧房舍宅城邑若國王宅舍中乃至夏坐安居處及大會中。",
    "X38n0678_003:0114a02_0": "【疏】文中雖道菩薩比丘若聲聞僧預利養分亦同其例。",
    "X38n0678_003:0114a04_0": "【註】藏疏云略舉五處一僧房者是伽藍中出家菩薩所在二舍宅是在家菩薩所住三國王宅舍是王宮內城邑通前二位四乃至夏坐安居處位者五大會中。",
    "X38n0678_003:0114a07_1": "△二明應又二。",
    "X38n0678_003:0114a07_2": "○初應迎接。",
    "X38n0678_003:0114a08_0": "先住僧應迎來送去飲食供養房舍臥具繩牀木牀事事給與若無物應賣自身及男女身割自身肉賣供給所須悉以與之。",
    "X38n0678_003:0114a11_0": "○二應僧次。",
    "X38n0678_003:0114a12_0": "若有檀越來請眾僧客僧有利養分僧坊主應次第差客僧受請。",
    "X38n0678_003:0114a14_0": "【疏】應有二事一禮拜迎接給僧臥具等二應依次差僧言賣身供給舉況之辭。",
    "X38n0678_003:0114a15_1": "○三明不應。",
    "X38n0678_003:0114a16_0": "而先住僧獨受請而不差客僧者僧坊主得無量罪畜生無異非沙門非釋種姓。",
    "X38n0678_003:0114a18_0": "【疏】不應中但舉不次差僧據後以兼前若不與僧物分不迎接亦同此制若知僧次的至彼人不差而奪但犯輕垢以臨差時界外或有來者未專有分故差竟而奪與餘人餘人知爾能差及所差並是盜方便後得施家食嚫五錢入手各結重畜生無異或云此為不差僧次戒差僧次有六種如律中說。",
    "X38n0678_003:0114b01_0": "【註】藏疏云畜生下呵責結犯先以三事呵一愚癡故同畜生二無聖果故非沙門三無彼因故非釋種熙鈔云六種者曾詢律宗亦未詳榮鈔引寄歸傳云佛昔在日客比丘至唱言善來西方寺制凡見新來比丘無論客舊及弟子等舊人須迎前唱曰莎揭多(此云善來)客云窣莎揭多(云極善來)若不唱者一違寺制二准律有犯。",
    "X38n0678_003:0114b07_1": "○三結罪。",
    "X38n0678_003:0114b08_0": "犯輕垢罪。",
    "X38n0678_003:0114b09_0": "△第二十七受別請戒。",
    "X38n0678_003:0114b10_0": "【疏】各受別請則施主不請十方僧使施主失平等心功德十方僧失常利施故制出家五眾同犯在家二眾無此利未制大小乘不同菩薩僧一云凡齋會利施悉斷別請若請受戒說法見機或比智知此人無我則不營功德如此等不制二云從四人已上有一僧次不犯都無者被制文意似前解。",
    "X38n0678_003:0114b16_0": "【註】受別請有三種過一壞如來僧次之法二損施主無限之福三累自身取此不應受之物熙鈔云嗟乎像運營世利為己能棄教法為末事多般結托曉日驅馳又凡於信施須召門僧兼邀親屬實乖平等福利尤虧等是為善請依佛制。",
    "X38n0678_003:0114b20_1": "○初標人。",
    "X38n0678_003:0114b21_0": "若佛子。",
    "X38n0678_003:0114b22_0": "△序事三階初標不應二釋不應意三結不應。",
    "X38n0678_003:0114b22_1": "○今初。",
    "X38n0678_003:0114b24_0": "一切不得受別請利養入己。",
    "X38n0678_003:0114c01_0": "○二釋不應意。",
    "X38n0678_003:0114c02_0": "而此利養屬十方僧而別受請即是取十方僧物入己。",
    "X38n0678_003:0114c04_0": "【疏】施主修福法應廣普當知利施本通十方由汝別受故十方不得遠有奪十方之義是故不應。",
    "X38n0678_003:0114c06_0": "【註】十方僧現前僧如盜戒中辯此屬十方現前僧耶藏疏云問如亡比丘輕物亦屬十方現前僧豈得僧次受耶答雖屬十方然制法有異彼以羯磨為約此以僧次為限各依本法受之無互。",
    "X38n0678_003:0114c09_1": "○三結不應。",
    "X38n0678_003:0114c11_0": "及八福田中諸佛聖人一一師僧父母病人物自己用故。",
    "X38n0678_003:0114c13_0": "【疏】八福田並有應得僧次義如佛應迹為僧等八福田者一佛二聖人三和上四闍梨五僧六父七母八病人然三藏中佛恒受別請而不名犯一佛是上福田不滅等心之福二此土只有一佛無有奪餘佛義。",
    "X38n0678_003:0114c18_0": "○三結罪。",
    "X38n0678_003:0114c19_0": "犯輕垢罪。",
    "X38n0678_003:0114c20_0": "△第二十八別請僧戒。",
    "X38n0678_003:0114c21_0": "【疏】分別是田非田如大經德王品當知是心則為狹劣失平等心七眾同犯大小乘不全共道俗菩薩請僧齋會一云都不得別請悉應僧次的請一人便犯二云一食處莫問人數多少止請一僧次便不犯都無則制若悉請者益善文意似如前解。",
    "X38n0678_003:0115a02_0": "【註】大經二十四云何菩薩不觀福田及非福田云何福田外道持戒上至諸佛是名福田當知是心是為狹劣菩薩悉觀一切眾生無非福田雖有二解文意如前即依初釋。",
    "X38n0678_003:0115a05_1": "○初標人。",
    "X38n0678_003:0115a06_0": "若佛子。",
    "X38n0678_003:0115a07_0": "△序事三初標應二釋應意三不應。",
    "X38n0678_003:0115a07_1": "○今初標應。",
    "X38n0678_003:0115a08_0": "有出家菩薩在家菩薩及一切檀越請僧福田求願之時應入僧坊問知事人今欲請僧求願知事報言次第請者即得十方賢聖僧。",
    "X38n0678_003:0115a11_0": "【註】此戒對前前制所請今制能請。",
    "X38n0678_003:0115a11_1": "○二釋應。",
    "X38n0678_003:0115a12_0": "而世人別請五百羅漢菩薩僧不如僧次一凡夫僧。",
    "X38n0678_003:0115a13_0": "【疏】明次請雖得凡僧有勝的請聖僧也佗云五百羅漢不及一凡僧此就心遍不論田也。",
    "X38n0678_003:0115a14_1": "○三不應。",
    "X38n0678_003:0115a15_0": "若別請僧者是外道法七佛無別請法不順孝道。",
    "X38n0678_003:0115a16_0": "【疏】不應同外道異法不隨佛教即乖孝道七佛者並在此土應化迹在百劫之內長壽天皆所曾見故多引七佛證義欲使信者易明過去九十劫初有一佛名毗婆尸亦維衛中間諸劫無佛至三十一劫有兩佛一名尸棄二名毗舍婆亦言隨葉此第九十一劫名賢劫千佛應出四佛已過一拘留孫二拘那含牟尼三迦葉四釋迦牟尼也。",
    "X38n0678_003:0115a23_0": "【註】阿含經云師子長者別請五百羅漢佛言不如僧次一人福不可量如飲大海則飲眾流五百羅漢人數雖多但是現前一類僧數其猶江水但一味爾若僧次一人雖少便具十方僧數如海一滴便具百川若以田有濃瘠凡不及聖如六度集云百世孝親不如飯一辟支佛飯百辟支不如飯一佛今取心平等故云不論田長壽天光明疏云報在六天極長者九百二十六億七千歲上天倍增藏疏云問彼所別請僧亦十方僧中人何得非十方攝答別請注心在所欲之人非是普該十方僧也僧次不爾情無別注心該一切故廣。",
    "X38n0678_003:0115b09_1": "○三舉非結過。",
    "X38n0678_003:0115b11_0": "若故別請僧者犯輕垢罪。",
    "X38n0678_003:0115b12_0": "△第二十九邪命自活戒。",
    "X38n0678_003:0115b13_0": "【疏】大論云貪心發身口名為邪命文列七事例同者皆犯乖淨命也。",
    "X38n0678_003:0115b15_0": "【註】佗宗立名惡伎損生戒不及天台。",
    "X38n0678_003:0115b15_1": "○初標人。",
    "X38n0678_003:0115b16_0": "若佛子。",
    "X38n0678_003:0115b17_0": "△序事三階一惡心為利揀見機益物二列七事三舉非結過即是無慈故犯。",
    "X38n0678_003:0115b18_1": "○今初。",
    "X38n0678_003:0115b19_0": "以惡心故為利養。",
    "X38n0678_003:0115b20_0": "○二列七事。",
    "X38n0678_003:0115b21_0": "販賣男女色(一)自手作食自磨自舂(二)占相男女解夢吉凶是男是女(三)呪術(四)工巧(五)調鷹方法(六)和合百種毒藥千種毒藥蛇毒生金銀毒蟲毒(七)。",
    "X38n0678_003:0115b24_0": "【疏】聲聞邪命凡有四食方仰及下等四此中五事通前四食一販賣男女色二手自作食制道開俗三相吉凶俗人如相以自活不犯道一向制四呪術五工巧六調鷹方法此三事於物無侵如法自活在家不制出家悉斷若淨治醫無所希望不犯出家亦開七和合藥毒殺人犯罪。",
    "X38n0678_003:0115c06_0": "【註】佗疏所釋與天台有異藏疏云惡事雖眾略舉十三一賣色謂居婬肆賣女色與男或賣男色與女據教佗婬邊理實犯重今約衒賣邊更結輕垢是得二罪也二自手作食者自惡[婬女+酉]非法也律云世之譏嫌妨修出世諸事業故內蘊勝法外行亦勝如世貴人安坐受食尚不執作況佛弟子佛令弟子現大人相令近事男近事女作食供給三自磨舂是壞生及惡觸亦世譏嫌四占相男女者占卜男女婚嫁相宜又解其夢有吉凶等五是男是女者占胎辯男女也六呪者為呪咀等又以惡呪呪龍等七術者厭禱符書等八工巧者匠傭作以求利等九調鷹法者縫眼等既熟已令殺眾生十和百種毒藥者以百種毒合成此藥千毒亦爾既數有少多理應毒有緩急十一蛇毒者以五月五日蛇合和毒藥又以毒藥擗蛇等十二生金銀者合假金銀以誑惑人舊鈔云以生金銀合成假以和藥害人故又有云毒藥名生金銀也又有云如以水銀藥入爐中化成金銀以毒之如砒之類十三蠱毒者亦蛇及猫鬼等損害眾生有云七月七日蜘蛛五月五日午時晴蛇十二月猫兒共置甕中閉之多日唯有一在即成其毒又相傳云取百種蛇置甕中相食強者即毒最也疏既但存大略故以佗疏兼釋之詳而易解。",
    "X38n0678_003:0116a04_1": "○三舉過結非。",
    "X38n0678_003:0116a05_0": "都無慈憫心犯輕垢罪。",
    "X38n0678_003:0116a06_0": "△第三十不敬好時戒。",
    "X38n0678_003:0116a07_0": "【疏】三齋六齋並是鬼神得力之日此日宜修福善過餘日而今於好時虧慢更犯隨所犯事隨篇結罪此時此日不應不知加一戒一云七眾俱制皆應敬時二云但制在家年三長齋月六齋齋本為在家出家盡壽持齋不論時節。",
    "X38n0678_003:0116a12_0": "【註】三長月即正五九此三月從南洲為始即二三四月對餘三洲此准智論六齋者月內六日也如常辯譬喻經云天王帝釋勅四天王以六齋日案行天下伺求人間所造善惡奏聞上帝又淨度經云一日六奏一歲四覆。",
    "X38n0678_003:0116a16_1": "○初標人。",
    "X38n0678_003:0116a17_0": "若佛子。",
    "X38n0678_003:0116a18_0": "△序事三階一總舉犯戒二所敬之時三舉犯結過。",
    "X38n0678_003:0116a19_1": "○今初。",
    "X38n0678_003:0116a20_0": "以惡心故自身謗三寶詐現親附口便說空行在有中經理白衣為白衣通致男女交會婬色作諸縛著。",
    "X38n0678_003:0116a22_0": "【疏】凡有所犯皆言行相違乖反正真皆謗三寶。",
    "X38n0678_003:0116a23_0": "【註】經理白衣有本脫此一句謂詐親附佛實謗三寶亦犯一重口詐說空行實執有或通致男女為成媒妁豈學道之人所作也。",
    "X38n0678_003:0116b01_1": "○二所敬之時。",
    "X38n0678_003:0116b02_0": "於六齋日年三長齋月。",
    "X38n0678_003:0116b03_0": "【疏】所敬之時謂六齋三長齋月等皆如前釋。",
    "X38n0678_003:0116b03_1": "○三舉犯結過。",
    "X38n0678_003:0116b05_0": "【疏】更舉所犯結過殺生劫盜略舉初二重破齋者謂非時食等優婆塞戒云三齋月受八戒持齋在家菩薩應行此事。",
    "X38n0678_003:0116b08_0": "【註】殺生劫盜已屬前重於長月齋日不知而犯者又加此一戒方在此中所制爾故前疏云此時此日不知加一戒。",
    "X38n0678_003:0116b10_1": "○三結罪。",
    "X38n0678_003:0116b11_0": "犯輕垢罪。",
    "X38n0678_003:0116b12_0": "○第三總結。",
    "X38n0678_003:0116b13_0": "如是十戒應當學敬心奉持制戒品中廣解。",
    "X38n0678_003:0116b14_0": "【疏】如是十戒第三總結也。",
    "X38n0678_003:0116b15_0": "△第三十一不行救贖戒。",
    "X38n0678_003:0116b16_0": "【疏】見有賣佛菩薩形像不救贖損辱之甚非大士行應隨力救贖不者犯罪故制七眾同大小不全共菩薩應贖聲聞見父母不贖犯第七聚經像不見制。",
    "X38n0678_003:0116b19_1": "○初標人。",
    "X38n0678_003:0116b20_0": "佛言佛子。",
    "X38n0678_003:0116b21_0": "【疏】藏疏云佛言者是別品之首故標斯語今謂亦可二九之初標斯以別。",
    "X38n0678_003:0116b22_1": "△序事三。",
    "X38n0678_003:0116b22_2": "○初能賣。",
    "X38n0678_003:0116b23_0": "佛滅度後於惡世中若見外道一切惡人劫賊。",
    "X38n0678_003:0116b24_0": "○二所賣。",
    "X38n0678_003:0116c01_0": "賣佛菩薩父母形像及賣經律販賣比丘比丘尼亦賣發菩提心菩薩道人或為官使與一切人作奴婢者。",
    "X38n0678_003:0116c04_0": "【疏】先能賣之人謂劫賊所賣即佛菩薩形像此有父母有大慈故。",
    "X38n0678_003:0116c06_0": "【註】父母二解一見有賣所生父母之形像者二佛菩薩即是法中父母疏意語略似用次解。",
    "X38n0678_003:0116c07_1": "○三正明救贖。",
    "X38n0678_003:0116c09_0": "而菩薩見是事已應生慈悲心方便救護處處教化取物贖佛菩薩形像及比丘比丘尼發心菩薩一切經律。",
    "X38n0678_003:0116c12_0": "【疏】而菩薩下第三正應救贖也。",
    "X38n0678_003:0116c13_0": "【註】此中不言父母者有云以及字兼之今謂以此照之前應用次解故此合不言父母也。",
    "X38n0678_003:0116c14_1": "○三舉過結罪。",
    "X38n0678_003:0116c16_0": "若不贖者犯輕垢罪。",
    "X38n0678_003:0116c17_0": "△第三十二損害眾生戒。",
    "X38n0678_003:0116c18_0": "【疏】此有六事遠防損害乖慈故制七眾同犯大小乘俱制。",
    "X38n0678_003:0116c19_1": "○初標人。",
    "X38n0678_003:0116c20_0": "若佛子。",
    "X38n0678_003:0116c21_0": "△序事文列六事。",
    "X38n0678_003:0116c22_0": "不得販賣(佗本云畜)刀杖弓箭畜(佗本云販賣)輕秤小斗因官形勢取人財物害心繫縛破壞成功長養猫貍猪狗。",
    "X38n0678_003:0116c24_0": "【疏】凡列六事一販賣殺具二畜輕秤小斗丈尺短者亦從此例三因官形勢求覓錢財四害心繫縛五破壞成功六畜養猫貍此等六物皆有損害不應畜損傷之事也。",
    "X38n0678_003:0117a04_0": "【註】經本皆云畜刀杖販賣輕秤前第十戒已云不得畜刀杖弓箭此何再制據疏中科方見經文悞也科云一販賣殺具二畜輕秤小斗故應改上畜字為販賣改下販賣為畜方見前制戒畜今制販賣則不繁重鈔記從來失於考較一至於此。",
    "X38n0678_003:0117a08_1": "○三結罪。",
    "X38n0678_003:0117a10_0": "若故養者犯輕垢罪。",
    "X38n0678_003:0117a11_0": "△第三十三邪業覺觀戒。",
    "X38n0678_003:0117a12_0": "【疏】凡所運為皆非正業思想覺觀有亂真道故制大小同犯七眾不全同。",
    "X38n0678_003:0117a13_1": "○初標人。",
    "X38n0678_003:0117a14_0": "若佛子。",
    "X38n0678_003:0117a15_0": "△序事三階前標惡心二列事三總結。",
    "X38n0678_003:0117a15_1": "○今初。",
    "X38n0678_003:0117a16_0": "以惡心故。",
    "X38n0678_003:0117a17_0": "【疏】不前標應惡心揀去見機。",
    "X38n0678_003:0117a18_0": "【註】藏疏云明犯之因有三類心一觀相鬪因此快彼無揮解意二將此為戲悅己狂心三發暢害心。",
    "X38n0678_003:0117a20_0": "△二列事大列成五。",
    "X38n0678_003:0117a20_1": "○第一兩事不同觀看。",
    "X38n0678_003:0117a21_0": "【註】同字應作得字。",
    "X38n0678_003:0117a23_0": "註菩薩戒經卷下之一"
}