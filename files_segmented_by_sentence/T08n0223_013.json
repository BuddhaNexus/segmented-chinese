{
    "T08n0223_013:0313b02_0": "摩訶般若波羅蜜經卷第十三",
    "T08n0223_013:0313b04_0": "後秦龜茲國三藏鳩摩羅什譯",
    "T08n0223_013:0313b05_0": "聞持品第四十五(丹本耳品)",
    "T08n0223_013:0313b06_0": "爾時釋提桓因作是念：「若善男子、善女人得聞般若波羅蜜經耳者，是人於前世佛作功德，與善知識相隨。",
    "T08n0223_013:0313b08_1": "何況受持親近讀誦、正憶念、如說行，當知是善男子、善女人多親近諸佛。",
    "T08n0223_013:0313b10_2": "能得聽受親近讀誦乃至正憶念、如說修行、能問能答，當知是善男子、善女人於前世多供養親近諸佛故。",
    "T08n0223_013:0313b12_3": "聞是深般若波羅蜜不驚不怖不畏，當知是人亦於無量億劫行檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜。」",
    "T08n0223_013:0313b16_4": "爾時舍利弗白佛言：「世尊！",
    "T08n0223_013:0313b16_5": "若有善男子、善女人聞是深般若波羅蜜不驚不怖不畏，聞已受持親近如說習行，當知是善男子、善女人如阿惟越致菩薩摩訶薩。",
    "T08n0223_013:0313b19_6": "何以故？",
    "T08n0223_013:0313b20_7": "世尊！",
    "T08n0223_013:0313b20_8": "是般若波羅蜜甚深，若先世不久行檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜，終不能信解深般若波羅蜜。",
    "T08n0223_013:0313b23_9": "世尊！",
    "T08n0223_013:0313b23_10": "若有善男子、善女人呰毀深般若波羅蜜者，當知是人前世亦呰毀深般若波羅蜜。",
    "T08n0223_013:0313b25_11": "何以故？",
    "T08n0223_013:0313b25_12": "是善男子、善女人聞說深般若波羅蜜時，無有信樂、心不清淨。",
    "T08n0223_013:0313b27_13": "是善男子、善女人先世不難不問諸佛及弟子：『云何應行檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜？",
    "T08n0223_013:0313c01_14": "云何應修內空乃至云何應修無法有法空？",
    "T08n0223_013:0313c02_15": "云何應修四念處乃至云何應修八聖道分？",
    "T08n0223_013:0313c03_16": "云何應修佛十力乃至云何應修十八不共法？』」",
    "T08n0223_013:0313c04_17": "釋提桓因語舍利弗：「是深般若波羅蜜，若有善男子、善女人不久行檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜，不行內空、外空乃至無法有法空，不行四禪、四無量心、四無色定，不行四念處乃至八聖道分，不行佛十力乃至十八不共法。",
    "T08n0223_013:0313c11_18": "如是人不信解是般若波羅蜜，有何可怪？",
    "T08n0223_013:0313c12_19": "大德舍利弗！",
    "T08n0223_013:0313c12_20": "我禮般若波羅蜜，禮般若波羅蜜是禮一切智。」",
    "T08n0223_013:0313c13_21": "佛告釋提桓因言：「如是，如是！",
    "T08n0223_013:0313c14_22": "憍尸迦！",
    "T08n0223_013:0313c14_23": "禮般若波羅蜜是禮一切智。",
    "T08n0223_013:0313c15_24": "何以故？",
    "T08n0223_013:0313c15_25": "憍尸迦！",
    "T08n0223_013:0313c15_26": "諸佛一切智皆從般若波羅蜜生，一切智即是般若波羅蜜。",
    "T08n0223_013:0313c17_27": "以是故，憍尸迦！",
    "T08n0223_013:0313c17_28": "善男子、善女人欲住一切智，當住般若波羅蜜。",
    "T08n0223_013:0313c18_29": "善男子、善女人欲生道種智，當習行般若波羅蜜。",
    "T08n0223_013:0313c19_30": "欲斷一切諸結及習，當習行般若波羅蜜。",
    "T08n0223_013:0313c20_31": "善男子、善女人欲轉法輪，當習行般若波羅蜜。",
    "T08n0223_013:0313c21_32": "善男子、善女人欲得須陀洹果、斯陀含果、阿那含果、阿羅漢果，當習行般若波羅蜜。",
    "T08n0223_013:0313c23_33": "欲得辟支佛道，當習行般若波羅蜜。",
    "T08n0223_013:0313c24_34": "欲教眾生令得須陀洹果、斯陀含果、阿那含果、阿羅漢果、辟支佛道，當習行般若波羅蜜。",
    "T08n0223_013:0313c26_35": "若善男子、善女人欲教眾生令得阿耨多羅三藐三菩提，若欲總攝比丘僧，當習行般若波羅蜜。」",
    "T08n0223_013:0313c29_0": "釋提桓因白佛言：「世尊！",
    "T08n0223_013:0313c29_1": "菩薩摩訶薩欲行般若波羅蜜時，云何名住般若波羅蜜、禪那波羅蜜、毘梨耶波羅蜜、羼提波羅蜜、尸羅波羅蜜、檀那波羅蜜？",
    "T08n0223_013:0314a03_2": "云何住內空、外空乃至無法有法空？",
    "T08n0223_013:0314a04_3": "云何住四禪、四無量心、四無色定、五神通？",
    "T08n0223_013:0314a05_4": "云何住四念處乃至八聖道分？",
    "T08n0223_013:0314a06_5": "云何住佛十力乃至十八不共法？",
    "T08n0223_013:0314a06_6": "世尊！",
    "T08n0223_013:0314a06_7": "菩薩摩訶薩云何習行般若波羅蜜乃至檀那波羅蜜，內空乃至十八不共法？」",
    "T08n0223_013:0314a08_8": "佛語釋提桓因言：「善哉，善哉！",
    "T08n0223_013:0314a09_9": "憍尸迦！",
    "T08n0223_013:0314a09_10": "汝能樂問是事，皆是佛神力。",
    "T08n0223_013:0314a10_11": "憍尸迦！",
    "T08n0223_013:0314a10_12": "若菩薩摩訶薩行般若波羅蜜時，若不住色中，為習行般若波羅蜜。",
    "T08n0223_013:0314a12_0": "若不住受想行識中，為習行般若波羅蜜。",
    "T08n0223_013:0314a13_0": "眼耳鼻舌身意、色聲香味觸法、眼界乃至意識界亦如是。",
    "T08n0223_013:0314a14_1": "憍尸迦！",
    "T08n0223_013:0314a14_2": "若菩薩摩訶薩不住般若波羅蜜中，為習般若波羅蜜。",
    "T08n0223_013:0314a15_3": "不住禪那波羅蜜中，為習禪那波羅蜜。",
    "T08n0223_013:0314a16_4": "不住毘梨耶波羅蜜中，為習毘梨耶波羅蜜。",
    "T08n0223_013:0314a17_5": "不住羼提波羅蜜中，為習羼提波羅蜜。",
    "T08n0223_013:0314a18_6": "不住尸羅波羅蜜中，為習尸羅波羅蜜。",
    "T08n0223_013:0314a19_7": "不住檀那波羅蜜中，為習檀那波羅蜜。",
    "T08n0223_013:0314a20_8": "如是，憍尸迦！",
    "T08n0223_013:0314a21_0": "是名菩薩摩訶薩不住般若波羅蜜中為習般若波羅蜜。",
    "T08n0223_013:0314a22_1": "憍尸迦！",
    "T08n0223_013:0314a22_2": "不住內空中為習內空，乃至不住無法有法空中為習無法有法空。",
    "T08n0223_013:0314a24_3": "不住四禪中為習四禪，不住四無量心中為習四無量心，不住四無色定中為習四無色定，不住五神通中為習五神通。",
    "T08n0223_013:0314a27_4": "不住四念處中為習四念處，乃至不住八聖道分中為習八聖道分。",
    "T08n0223_013:0314a28_5": "不住佛十力中為習佛十力，乃至不住十八不共法中為習十八不共法。",
    "T08n0223_013:0314b01_6": "何以故？",
    "T08n0223_013:0314b01_7": "憍尸迦！",
    "T08n0223_013:0314b02_8": "是菩薩不得色可住可習處，乃至十八不共法不得十八不共法可住可習處。",
    "T08n0223_013:0314b04_0": "復次，憍尸迦！",
    "T08n0223_013:0314b04_1": "菩薩摩訶薩不習色，若不習色是名習色。",
    "T08n0223_013:0314b05_2": "受想行識乃至十八不共法亦如是。",
    "T08n0223_013:0314b06_3": "何以故？",
    "T08n0223_013:0314b06_4": "是菩薩摩訶薩色前際不可得、中際不可得、後際不可得，乃至十八不共法亦如是。」",
    "T08n0223_013:0314b08_5": "舍利弗白佛言：「世尊！",
    "T08n0223_013:0314b08_6": "是般若波羅蜜甚深。」",
    "T08n0223_013:0314b09_7": "佛言：「色如甚深故，般若波羅蜜甚深。",
    "T08n0223_013:0314b10_8": "受想行識如甚深故，般若波羅蜜甚深。",
    "T08n0223_013:0314b11_9": "乃至十八不共法亦如是。」",
    "T08n0223_013:0314b11_10": "舍利弗言：「世尊！",
    "T08n0223_013:0314b12_11": "是般若波羅蜜難可測量。」",
    "T08n0223_013:0314b12_12": "佛言：「色難可測量故，般若波羅蜜難可測量。",
    "T08n0223_013:0314b13_13": "受想行識乃至十八不共法難可測量故，般若波羅蜜難可測量。」",
    "T08n0223_013:0314b15_14": "「世尊！",
    "T08n0223_013:0314b15_15": "是般若波羅蜜無量。」",
    "T08n0223_013:0314b15_16": "佛言：「色無量故，般若波羅蜜無量。",
    "T08n0223_013:0314b16_17": "受想行識乃至十八不共法無量故，般若波羅蜜無量。」",
    "T08n0223_013:0314b17_18": "佛告舍利弗：「若菩薩摩訶薩行般若波羅蜜時，不行色甚深，為行般若波羅蜜。",
    "T08n0223_013:0314b19_19": "不行受想行識乃至不行十八不共法甚深，為行般若波羅蜜。",
    "T08n0223_013:0314b21_20": "何以故？",
    "T08n0223_013:0314b21_21": "色甚深相為非色，受想行識乃至十八不共法甚深相為非十八不共法。",
    "T08n0223_013:0314b23_22": "如是不行，為行般若波羅蜜。",
    "T08n0223_013:0314b23_23": "舍利弗！",
    "T08n0223_013:0314b23_24": "若菩薩摩訶薩行般若波羅蜜時，不行色難測量，為行般若波羅蜜。",
    "T08n0223_013:0314b25_25": "不行受想行識乃至不行十八不共法難測量，為行般若波羅蜜。",
    "T08n0223_013:0314b27_26": "何以故？",
    "T08n0223_013:0314b27_27": "色難測量相為非色，受想行識乃至十八不共法難測量相為非十八不共法。",
    "T08n0223_013:0314b29_28": "舍利弗！",
    "T08n0223_013:0314b29_29": "若菩薩摩訶薩行般若波羅蜜時，不行色無量，為行般若波羅蜜。",
    "T08n0223_013:0314c02_0": "不行受想行識乃至不行十八不共法無量，為行般若波羅蜜。",
    "T08n0223_013:0314c03_1": "何以故？",
    "T08n0223_013:0314c03_2": "色是無量相為非色，受想行識乃至十八不共法無量相為非十八不共法。」",
    "T08n0223_013:0314c05_3": "舍利弗白佛言：「世尊！",
    "T08n0223_013:0314c05_4": "是般若波羅蜜甚深甚深相，難見難解，不可思量。",
    "T08n0223_013:0314c07_5": "不應在新發意菩薩前說。",
    "T08n0223_013:0314c07_6": "何以故？",
    "T08n0223_013:0314c08_0": "新發意菩薩聞是甚深般若波羅蜜，或當驚怖，心生疑悔，不信不行。",
    "T08n0223_013:0314c09_1": "是甚深般若波羅蜜，當在阿惟越致菩薩摩訶薩前說。",
    "T08n0223_013:0314c10_2": "是菩薩聞是甚深般若波羅蜜，不驚不怖、心不疑悔則能信行。」",
    "T08n0223_013:0314c12_3": "釋提桓因問舍利弗：「若在新發意菩薩摩訶薩前說是深般若波羅蜜，有何等過？」",
    "T08n0223_013:0314c14_4": "舍利弗報釋提桓因言：「憍尸迦！",
    "T08n0223_013:0314c15_0": "若在新發意菩薩前說是深般若波羅蜜，或當驚怖、呰毀不信，是新發意菩薩或有是處。",
    "T08n0223_013:0314c17_1": "若新發意菩薩聞是深般若波羅蜜，毀呰不信，種三惡道業。",
    "T08n0223_013:0314c18_2": "是業因緣故，久久難得阿耨多羅三藐三菩提。」",
    "T08n0223_013:0314c19_3": "釋提桓因問舍利弗：「頗有未受記菩薩摩訶薩聞是深般若波羅蜜不驚不怖者不？」",
    "T08n0223_013:0314c21_4": "舍利弗言：「如是，憍尸迦！",
    "T08n0223_013:0314c22_5": "若有菩薩摩訶薩聞是深般若波羅蜜不驚不怖，當知是菩薩得受阿耨多羅三藐三菩提記不久，不過一佛兩佛。」",
    "T08n0223_013:0314c24_6": "佛告舍利弗：「如是，如是！",
    "T08n0223_013:0314c25_7": "是菩薩摩訶薩久發意行六波羅蜜，多供養諸佛，聞是深般若波羅蜜不驚不怖不畏，聞即受持，如般若波羅蜜中所說行。」",
    "T08n0223_013:0314c28_8": "爾時舍利弗白佛言：「世尊！",
    "T08n0223_013:0314c29_0": "我欲說譬喻。",
    "T08n0223_013:0314c29_1": "如求菩薩道善男子、善女人，夢中修行般若波羅蜜，入禪定、勤精進、具足忍辱、守護於戒、行布施。",
    "T08n0223_013:0315a02_2": "修行內空、外空乃至坐於道場。",
    "T08n0223_013:0315a03_3": "當知是善男子、善女人近阿耨多羅三藐三菩提。",
    "T08n0223_013:0315a04_4": "何況菩薩摩訶薩欲得阿耨多羅三藐三菩提，覺時修行般若波羅蜜，入禪定、勤精進、具足忍辱、守護於戒、行布施，而不疾成阿耨多羅三藐三菩提坐於道場？",
    "T08n0223_013:0315a08_5": "世尊！",
    "T08n0223_013:0315a08_6": "善男子、善女人善根成就，得聞般若波羅蜜，受持乃至如說修行。",
    "T08n0223_013:0315a09_7": "當知是菩薩摩訶薩久發意種善根，多供養諸佛，與善知識相隨，是人能受持般若波羅蜜乃至正憶念，當知是人近受阿耨多羅三藐三菩提記。",
    "T08n0223_013:0315a13_8": "當知是善男子、善女人如阿惟越致菩薩摩訶薩，於阿耨多羅三藐三菩提不動轉，能得深般若波羅蜜，得已能受持讀誦乃至正憶念。",
    "T08n0223_013:0315a16_9": "世尊！",
    "T08n0223_013:0315a16_10": "譬如人欲過百由旬若二百三百四百由旬曠野嶮道，先見諸相，若放牧者、若壃界、若園林。",
    "T08n0223_013:0315a18_11": "如是等諸相故，知近城邑聚落。",
    "T08n0223_013:0315a19_12": "是人見是相已，作是念：『如我所見相，當知城邑聚落不遠。』",
    "T08n0223_013:0315a20_13": "心得安隱，不畏賊難惡虫飢渴。",
    "T08n0223_013:0315a21_14": "世尊！",
    "T08n0223_013:0315a21_15": "菩薩摩訶薩亦如是。",
    "T08n0223_013:0315a22_16": "若得是深般若波羅蜜受持讀誦乃至正憶念，當知近受得阿耨多羅三藐三菩提記不久，當知是菩薩摩訶薩，不應畏墮聲聞、辟支佛地。",
    "T08n0223_013:0315a25_17": "是諸先相，所謂甚深般若波羅蜜，得聞得見得受持乃至正憶念故。」",
    "T08n0223_013:0315a27_18": "佛告舍利弗：「如是，如是！",
    "T08n0223_013:0315a27_19": "汝更樂說者便說。」",
    "T08n0223_013:0315a28_20": "「世尊！",
    "T08n0223_013:0315a28_21": "譬如人欲見大海，發心往趣。",
    "T08n0223_013:0315a28_22": "不見樹相、不見山相，是人雖未見大海，知大海不遠。",
    "T08n0223_013:0315b01_23": "何以故？",
    "T08n0223_013:0315b01_24": "大海處平，無樹相、無山相故。",
    "T08n0223_013:0315b02_25": "如是，世尊！",
    "T08n0223_013:0315b02_26": "菩薩摩訶薩聞是深般若波羅蜜，受持乃至正憶念時，雖未佛前受劫數之記，若百劫千劫百千萬億劫，是菩薩自知近受阿耨多羅三藐三菩提記不久。",
    "T08n0223_013:0315b05_27": "何以故？",
    "T08n0223_013:0315b06_28": "『我得聞是深般若波羅蜜，受持讀誦乃至正憶念故。』",
    "T08n0223_013:0315b07_29": "世尊！",
    "T08n0223_013:0315b07_30": "譬如初春，諸樹故葉已墮，當知此樹新葉華果出在不久。",
    "T08n0223_013:0315b08_31": "何以故？",
    "T08n0223_013:0315b09_32": "見是諸樹先相故，知今不久華葉果出。",
    "T08n0223_013:0315b10_0": "是時閻浮提人見樹先相，皆悉歡喜。",
    "T08n0223_013:0315b10_1": "世尊！",
    "T08n0223_013:0315b11_0": "菩薩摩訶薩得聞是深般若波羅蜜，受持讀誦乃至正憶念、如說行，當知是菩薩善根成就，多供養諸佛。",
    "T08n0223_013:0315b13_1": "是菩薩應作是念：『先世善根所追，趣阿耨多羅三藐三菩提。",
    "T08n0223_013:0315b14_2": "以是因緣故，得見得聞是深般若波羅蜜，受持讀誦乃至正憶念、如說行。』",
    "T08n0223_013:0315b16_3": "是中諸天子曾見佛者，歡喜踊躍，作是念言：『先諸菩薩摩訶薩亦有如是受記先相，今是菩薩摩訶薩受阿耨多羅三藐三菩提記亦不久。』",
    "T08n0223_013:0315b19_4": "世尊！",
    "T08n0223_013:0315b19_5": "譬如母人懷妊，身體苦重、行步不便、坐起不安、眠食轉少，不憙語言、厭本所習，受苦痛故。",
    "T08n0223_013:0315b22_6": "有異母人見其先相，當知產生不久。",
    "T08n0223_013:0315b23_7": "菩薩摩訶薩亦如是，種善根，多供養諸佛，久行六波羅蜜，與善知識相隨，善根成就，得聞深般若波羅蜜，受持讀誦乃至正憶念、如說行。",
    "T08n0223_013:0315b26_8": "諸人亦知是菩薩摩訶薩得阿耨多羅三藐三菩提記不久。」",
    "T08n0223_013:0315b27_9": "佛告舍利弗言：「善哉，善哉！",
    "T08n0223_013:0315b28_10": "汝所樂說皆是佛力。」",
    "T08n0223_013:0315b28_11": "爾時須菩提白佛言：「希有世尊！",
    "T08n0223_013:0315b29_12": "諸多陀阿伽度、阿羅訶、三藐三佛陀，善付諸菩薩摩訶薩事。」",
    "T08n0223_013:0315c01_13": "佛告須菩提：「諸菩薩摩訶薩發阿耨多羅三藐三菩提心，安隱多眾生，令無量眾生得樂，憐愍饒益諸天人故。",
    "T08n0223_013:0315c04_14": "是諸菩薩行菩薩道時，以四事攝無量百千眾生，所謂布施、愛語、利益、同事。",
    "T08n0223_013:0315c06_15": "亦以十善道成就眾生，自行初禪亦教他人令行初禪，乃至自行非有想非無想處亦教他人令行乃至非有想非無想處。",
    "T08n0223_013:0315c09_16": "自行檀那波羅蜜亦教他人令行檀那波羅蜜，自行尸羅波羅蜜亦教他人令行尸羅波羅蜜，自行羼提波羅蜜亦教他人令行羼提波羅蜜，自行毘梨耶波羅蜜亦教他人令行毘梨耶波羅蜜，自行禪那波羅蜜亦教他人令行禪那波羅蜜，自行般若波羅蜜亦教他人令行般若波羅蜜。",
    "T08n0223_013:0315c16_17": "是菩薩得般若波羅蜜，以方便力教眾生，令得須陀洹果，自於內不證。",
    "T08n0223_013:0315c17_18": "教眾生令得斯陀含果、阿那含果、阿羅漢果，自於內不證。",
    "T08n0223_013:0315c19_19": "教眾生令得辟支佛道，自於內不證。",
    "T08n0223_013:0315c20_20": "自行六波羅蜜亦教無量百千萬諸菩薩令行六波羅蜜。",
    "T08n0223_013:0315c21_21": "自住阿惟越致地亦教他人住阿惟越致地。",
    "T08n0223_013:0315c22_22": "自淨佛國土亦教他人淨佛國土。",
    "T08n0223_013:0315c23_23": "自成就眾生亦教他人成就眾生。",
    "T08n0223_013:0315c24_24": "自得菩薩神通亦教他人令得菩薩神通。",
    "T08n0223_013:0315c25_25": "自淨陀羅尼門亦教他人淨陀羅尼門。",
    "T08n0223_013:0315c26_26": "自具足樂說辯才亦教他人具足樂說辯才。",
    "T08n0223_013:0315c27_27": "自受色成就亦教他人受色成就。",
    "T08n0223_013:0315c28_28": "自成就三十二相亦教他人成就三十二相。",
    "T08n0223_013:0315c29_29": "自成就童真地亦教他人成就童真地。",
    "T08n0223_013:0316a01_30": "自成就佛十力亦教他人令成就佛十力。",
    "T08n0223_013:0316a02_31": "自行四無所畏亦教他人行四無所畏。",
    "T08n0223_013:0316a03_32": "自行十八不共法亦教他人令行十八不共法。",
    "T08n0223_013:0316a04_33": "自行大慈大悲亦教他人行大慈大悲。",
    "T08n0223_013:0316a05_34": "自得一切種智亦教他人令得一切種智。",
    "T08n0223_013:0316a06_35": "自離一切結使及習亦教他人令離一切結使及習。",
    "T08n0223_013:0316a07_36": "自轉法輪亦教他人轉法輪。」",
    "T08n0223_013:0316a08_37": "須菩提白佛言：「希有世尊！",
    "T08n0223_013:0316a08_38": "諸菩薩摩訶薩大功德成就，所謂為一切眾生行般若波羅蜜，欲得阿耨多羅三藐三菩提。",
    "T08n0223_013:0316a11_39": "世尊！",
    "T08n0223_013:0316a11_40": "云何諸菩薩摩訶薩具足修行般若波羅蜜？」",
    "T08n0223_013:0316a12_41": "佛告須菩提：「若菩薩摩訶薩行般若波羅蜜時，不見色增相亦不見減相，不見受想行識增相亦不見減相，乃至一切種智不見增相亦不見減相。",
    "T08n0223_013:0316a15_42": "菩薩摩訶薩是時具足般若波羅蜜。",
    "T08n0223_013:0316a16_43": "復次，須菩提！",
    "T08n0223_013:0316a16_44": "菩薩摩訶薩行般若波羅蜜時，不見是法是非法，不見是過去法是未來現在法，不見是善法不善法、有記法無記法，不見是有為法無為法，不見欲界、色界、無色界，不見檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜，乃至不見一切種智。",
    "T08n0223_013:0316a23_45": "如是菩薩摩訶薩具足修行般若波羅蜜。",
    "T08n0223_013:0316a24_46": "何以故？",
    "T08n0223_013:0316a24_47": "諸法無相故。",
    "T08n0223_013:0316a24_48": "諸法空、欺誑、無堅固，無覺者、無壽命者。」",
    "T08n0223_013:0316a25_49": "須菩提言：「世尊！",
    "T08n0223_013:0316a26_0": "世尊所說不可思議。」",
    "T08n0223_013:0316a26_1": "佛告須菩提：「色不可思議故所說不可思議，受想行識不可思議故所說不可思議，六波羅蜜不可思議故所說不可思議，乃至一切種智不可思議故所說不可思議。",
    "T08n0223_013:0316b01_2": "須菩提！",
    "T08n0223_013:0316b01_3": "若菩薩摩訶薩行般若波羅蜜時，知色是不可思議，受想行識是不可思議，乃至知一切種智是不可思議。",
    "T08n0223_013:0316b04_0": "是菩薩則不能具足般若波羅蜜。」",
    "T08n0223_013:0316b04_1": "須菩提白佛言：「世尊！",
    "T08n0223_013:0316b05_2": "是深般若波羅蜜，誰當信解者？」",
    "T08n0223_013:0316b06_0": "佛言：「若有菩薩摩訶薩久行六波羅蜜，種善根，多親近供養諸佛，與善知識相隨，是菩薩能信解深般若波羅蜜。」",
    "T08n0223_013:0316b08_1": "須菩提白佛言：「世尊！",
    "T08n0223_013:0316b09_2": "云何菩薩摩訶薩久行六波羅蜜，種善根，多親近供養諸佛，與善知識相隨？」",
    "T08n0223_013:0316b10_3": "佛言：「若菩薩摩訶薩不分別色，不分別色相，不分別色性；不分別受想行識，不分別識相，不分別識性。",
    "T08n0223_013:0316b13_4": "眼耳鼻舌身意，色聲香味觸法，眼界乃至意識界，亦如是。",
    "T08n0223_013:0316b14_5": "不分別欲界、色界、無色界，不分別三界相、性。",
    "T08n0223_013:0316b15_6": "不分別檀那波羅蜜乃至般若波羅蜜，內空乃至無法有法空，四念處乃至八聖道分，佛十力乃至十八不共法，不分別檀乃至十八不共法相，不分別十八不共法性。",
    "T08n0223_013:0316b19_7": "不分別道種智，不分別道種智相、性。",
    "T08n0223_013:0316b20_8": "不分別一切種智，不分別一切種智相，不分別一切種智性。",
    "T08n0223_013:0316b22_9": "何以故？",
    "T08n0223_013:0316b22_10": "須菩提！",
    "T08n0223_013:0316b22_11": "色不可思議，受想行識不可思議，乃至一切種智不可思議。",
    "T08n0223_013:0316b23_12": "如是，須菩提！",
    "T08n0223_013:0316b24_13": "是名菩薩摩訶薩久行六波羅蜜，種善根，多親近供養諸佛，與善知識相隨。」",
    "T08n0223_013:0316b25_14": "須菩提白佛言：「世尊！",
    "T08n0223_013:0316b26_15": "色甚深故，般若波羅蜜甚深，受想行識甚深乃至一切種智甚深故，般若波羅蜜甚深。",
    "T08n0223_013:0316b28_16": "世尊！",
    "T08n0223_013:0316b28_17": "是般若波羅蜜珍寶聚，有須陀洹果寶故，有斯陀含果、阿那含果、阿羅漢果、辟支佛道、阿耨多羅三藐三菩提寶故。",
    "T08n0223_013:0316c02_18": "有四禪、四無量心、四無色定、五神通，四念處乃至八聖道分，佛十力、四無所畏、四無礙智、大慈大悲、十八不共法，一切智、一切種智寶故。",
    "T08n0223_013:0316c05_19": "世尊！",
    "T08n0223_013:0316c05_20": "是般若波羅蜜清淨聚。",
    "T08n0223_013:0316c06_0": "色清淨故，般若波羅蜜清淨聚。",
    "T08n0223_013:0316c06_1": "受想行識清淨乃至一切種智清淨故，般若波羅蜜清淨聚。」",
    "T08n0223_013:0316c08_2": "須菩提言：「世尊！",
    "T08n0223_013:0316c08_3": "甚可怪，說是般若波羅蜜時，多有留難。」",
    "T08n0223_013:0316c09_4": "佛言：「如是，如是！",
    "T08n0223_013:0316c09_5": "須菩提！",
    "T08n0223_013:0316c10_0": "是甚深般若波羅蜜多有留難。",
    "T08n0223_013:0316c10_1": "以是事故，善男子、善女人若欲書是般若波羅蜜時，應當疾書；若讀誦思惟說、正憶念、修行時，亦應疾修行。",
    "T08n0223_013:0316c13_2": "何以故？",
    "T08n0223_013:0316c13_3": "是甚深般若波羅蜜，若書讀誦思惟說、正憶念、修行時，不欲令諸難起故。",
    "T08n0223_013:0316c15_4": "善男子、善女人若能一月書成，當應勤書。",
    "T08n0223_013:0316c16_5": "若二月三月四月五月六月七月、若一歲書成，亦當勤書。",
    "T08n0223_013:0316c17_6": "讀誦思惟說、正憶念、修行，若一月得成就乃至一歲得成就，應當勤成就。",
    "T08n0223_013:0316c19_7": "何以故？",
    "T08n0223_013:0316c19_8": "須菩提！",
    "T08n0223_013:0316c19_9": "是珍寶中多有難起故。」",
    "T08n0223_013:0316c20_10": "須菩提言：「世尊！",
    "T08n0223_013:0316c20_11": "是甚深般若波羅蜜中，惡魔憙作留難故，不得令書，不得令讀誦思惟說、正憶念、修行。」",
    "T08n0223_013:0316c22_12": "佛告須菩提：「惡魔雖欲留難是深般若波羅蜜，令不得書讀誦思惟說、正憶念、修行，亦不能破壞是菩薩摩訶薩書般若波羅蜜乃至修行。」",
    "T08n0223_013:0316c25_13": "爾時舍利弗白佛言：「世尊！",
    "T08n0223_013:0316c26_14": "誰力故，令惡魔不能留難菩薩摩訶薩書深般若波羅蜜乃至修行？」",
    "T08n0223_013:0316c27_15": "佛言：「是佛力故，惡魔不能留難菩薩摩訶薩書深般若波羅蜜乃至修行。",
    "T08n0223_013:0316c29_16": "舍利弗！",
    "T08n0223_013:0316c29_17": "亦是十方國土現在諸佛力故，是諸佛擁護念是菩薩故，令魔不能留難菩薩摩訶薩令不書成就般若波羅蜜乃至修行。",
    "T08n0223_013:0317a03_18": "何以故？",
    "T08n0223_013:0317a03_19": "十方國土中現在無量無邊阿僧祇諸佛，擁護念是菩薩書深般若波羅蜜乃至修行，法應爾，亦無能作留難。",
    "T08n0223_013:0317a06_20": "舍利弗！",
    "T08n0223_013:0317a06_21": "善男子、善女人應當作是念：『我書是深般若波羅蜜乃至修行，皆是十方諸佛力。』」",
    "T08n0223_013:0317a08_22": "舍利弗言：「世尊！",
    "T08n0223_013:0317a09_0": "若有善男子、善女人書是深般若波羅蜜乃至修行，皆是佛力故，當知是人是諸佛所護。」",
    "T08n0223_013:0317a11_1": "佛言：「如是，如是！",
    "T08n0223_013:0317a11_2": "舍利弗！",
    "T08n0223_013:0317a11_3": "當知若有善男子、善女人書是深般若波羅蜜乃至修行，皆是佛力故，當知亦是諸佛所護。」",
    "T08n0223_013:0317a13_4": "舍利弗言：「世尊！",
    "T08n0223_013:0317a14_5": "十方現在無量無邊阿僧祇諸佛，皆識、皆以佛眼見是善男子、善女人書深般若波羅蜜時乃至修行時。」",
    "T08n0223_013:0317a16_6": "佛言：「如是，如是！",
    "T08n0223_013:0317a17_0": "舍利弗！",
    "T08n0223_013:0317a17_1": "十方現在無量無邊阿僧祇諸佛，皆識、皆以佛眼見是善男子、善女人書深般若波羅蜜時乃至修行時。",
    "T08n0223_013:0317a19_2": "舍利弗！",
    "T08n0223_013:0317a19_3": "是中求菩薩道善男子！",
    "T08n0223_013:0317a20_4": "善女人若書是深般若波羅蜜，受持讀誦、正憶念、如說修行，當知是人近阿耨多羅三藐三菩提不久。",
    "T08n0223_013:0317a22_5": "舍利弗！",
    "T08n0223_013:0317a22_6": "善男子、善女人書是深般若波羅蜜，受持讀誦乃至正憶念，是人於深般若波羅蜜多信解相，亦供養恭敬尊重讚歎是深般若波羅蜜，華香瓔珞乃至幡蓋供養。",
    "T08n0223_013:0317a26_7": "舍利弗！",
    "T08n0223_013:0317a26_8": "諸佛皆識、皆以佛眼見是善男子、善女人。",
    "T08n0223_013:0317a27_9": "是善男子、善女人供養功德，當得大利益、大果報。",
    "T08n0223_013:0317a28_10": "舍利弗！",
    "T08n0223_013:0317a29_0": "是善男子、善女人以是供養功德因緣故，終不墮惡道中，乃至阿惟越致地，終不遠離諸佛。",
    "T08n0223_013:0317b02_1": "舍利弗！",
    "T08n0223_013:0317b02_2": "是善男子、善女人，是善根因緣故，乃至阿耨多羅三藐三菩提，終不遠離六波羅蜜，終不遠離內空乃至無法有法空，終不遠離四念處乃至八聖道分，終不遠離佛十力乃至阿耨多羅三藐三菩提。",
    "T08n0223_013:0317b06_3": "舍利弗！",
    "T08n0223_013:0317b07_0": "是深般若波羅蜜，佛般涅槃後當至南方國土。",
    "T08n0223_013:0317b08_1": "是中比丘、比丘尼、優婆塞、優婆夷，當書是深般若波羅蜜，當受持讀誦思惟說、正憶念、修行。",
    "T08n0223_013:0317b10_2": "以是善根因緣故，終不墮惡道中，受天上人中樂，增益六波羅蜜，供養恭敬尊重讚歎諸佛，漸以聲聞、辟支佛、佛乘而得涅槃。",
    "T08n0223_013:0317b13_3": "舍利弗！",
    "T08n0223_013:0317b13_4": "是深般若波羅蜜從南方當轉至西方，所在處，是中比丘、比丘尼、優婆塞、優婆夷，當書是深般若波羅蜜，當受持讀誦思惟說、正憶念、修行。",
    "T08n0223_013:0317b16_5": "以是善根因緣故，終不墮惡道中，受天上人中樂，增益六波羅蜜，供養恭敬尊重讚歎諸佛，漸以聲聞、辟支佛、佛乘而得涅槃。",
    "T08n0223_013:0317b19_6": "舍利弗！",
    "T08n0223_013:0317b19_7": "是深般若波羅蜜從西方當轉至北方，所在處，是中比丘、比丘尼、優婆塞、優婆夷，當書是深般若波羅蜜，當受持讀誦思惟說、正憶念、修行。",
    "T08n0223_013:0317b22_8": "以是善根因緣故，終不墮惡道中，受天上人中樂，增益六波羅蜜，供養恭敬尊重讚歎諸佛，漸以聲聞、辟支佛、佛乘而得涅槃。",
    "T08n0223_013:0317b25_9": "舍利弗！",
    "T08n0223_013:0317b26_10": "是深般若波羅蜜，是時北方當作佛事。",
    "T08n0223_013:0317b27_0": "何以故？",
    "T08n0223_013:0317b27_1": "舍利弗？",
    "T08n0223_013:0317b27_2": "我法盛時無滅相。",
    "T08n0223_013:0317b27_3": "舍利弗！",
    "T08n0223_013:0317b28_0": "我已念是善男子、善女人受是深般若波羅蜜乃至修行。",
    "T08n0223_013:0317b29_1": "是善男子、善女人能書是般若波羅蜜，恭敬供養尊重讚歎，華香乃至幡蓋。",
    "T08n0223_013:0317c02_2": "舍利弗！",
    "T08n0223_013:0317c02_3": "是善男子、善女人以是善根因緣故，終不墮惡道中，受天上人中樂，增益六波羅蜜，供養恭敬尊重讚歎諸佛，漸以聲聞、辟支佛、佛乘而得涅槃。",
    "T08n0223_013:0317c05_4": "何以故？",
    "T08n0223_013:0317c05_5": "舍利弗！",
    "T08n0223_013:0317c06_6": "我以佛眼見是人，我亦稱譽讚歎。",
    "T08n0223_013:0317c07_0": "十方國土中無量無邊阿僧祇諸佛，亦以佛眼見是人，亦稱譽讚歎。」",
    "T08n0223_013:0317c08_1": "舍利弗白佛言：「世尊！",
    "T08n0223_013:0317c09_2": "是深般若波羅蜜後時當在北方廣行耶？」",
    "T08n0223_013:0317c10_3": "佛言：「如是，如是！",
    "T08n0223_013:0317c10_4": "舍利弗！",
    "T08n0223_013:0317c10_5": "是深般若波羅蜜後時在北方當廣行。",
    "T08n0223_013:0317c11_6": "舍利弗！",
    "T08n0223_013:0317c11_7": "後時於北方，是善男子、善女人若聞是深般若波羅蜜，若書受持讀誦思惟說、正憶念、如說修行，當知是善男子、善女人久發大乘心，多供養諸佛，種善根，久與善知識相隨。」",
    "T08n0223_013:0317c15_8": "舍利弗白佛言：「世尊！",
    "T08n0223_013:0317c16_9": "後時北方當有幾所善男子、善女人求佛道，書深般若波羅蜜乃至如說修行？」",
    "T08n0223_013:0317c18_10": "佛告舍利弗：「後時北方雖多有求佛道善男子、善女人，少有聞是深般若波羅蜜不沒不驚、不怖不畏。",
    "T08n0223_013:0317c20_11": "何以故？",
    "T08n0223_013:0317c20_12": "是人多親近供養諸佛，多諮問諸佛，是人必能具足般若波羅蜜、禪那波羅蜜、毘梨耶波羅蜜、羼提波羅蜜、尸羅波羅蜜、檀那波羅蜜，具足四念處乃至具足十八不共法。",
    "T08n0223_013:0317c24_13": "舍利弗！",
    "T08n0223_013:0317c24_14": "是善男子、善女人善根純熟故，能多利益眾生為阿耨多羅三藐三菩提。",
    "T08n0223_013:0317c26_15": "何以故？",
    "T08n0223_013:0317c26_16": "我今為是善男子、善女人說應薩婆若法，過去諸佛亦為是善男子、善女人說應薩婆若法。",
    "T08n0223_013:0317c29_17": "以是因緣故，是人後生時，續得阿耨多羅三藐三菩提心，亦為他人說阿耨多羅三藐三菩提法。",
    "T08n0223_013:0318a02_18": "是善男子、善女人皆一心和合，魔若魔民不能沮壞阿耨多羅三藐三菩提心，何況惡行人毀呰行深般若波羅蜜者能壞其阿耨多羅三藐三菩提心？",
    "T08n0223_013:0318a05_19": "舍利弗！",
    "T08n0223_013:0318a06_0": "是求菩薩道諸善男子、善女人，聞是深般若波羅蜜，得大法喜法樂，亦立多人於善根為阿耨多羅三藐三菩提。",
    "T08n0223_013:0318a08_1": "是善男子、善女人於我前立誓願：『我行菩薩道時，當度無數百千萬億眾生，令發阿耨多羅三藐三菩提心，示教利喜，乃至阿惟越致地受記。』",
    "T08n0223_013:0318a11_2": "我知其心，我亦隨喜。",
    "T08n0223_013:0318a12_3": "是善男子、善女人亦於過去諸佛前立誓願：『我行菩薩道時，當度無數百千萬億眾生，令發阿耨多羅三藐三菩提心，示教利喜，乃至阿惟越致地受記。』",
    "T08n0223_013:0318a15_4": "諸過去佛亦知其心而隨喜。",
    "T08n0223_013:0318a16_5": "舍利弗！",
    "T08n0223_013:0318a16_6": "是諸善男子、善女人所為心大，所受色聲香味觸法亦大，亦能大施。",
    "T08n0223_013:0318a18_7": "能大施已，種大善根。",
    "T08n0223_013:0318a18_8": "種大善根已，得大果報。",
    "T08n0223_013:0318a19_9": "為攝眾生故受身，能於眾生中捨內外所有物。",
    "T08n0223_013:0318a20_10": "以是善根因緣，發願欲生他方國土現在諸佛說深般若波羅蜜處。",
    "T08n0223_013:0318a22_11": "於諸佛前聞是深般若波羅蜜已，亦於彼示教利喜百千萬億眾生，令發阿耨多羅三藐三菩提心。」",
    "T08n0223_013:0318a24_12": "舍利弗白佛言：「希有世尊！",
    "T08n0223_013:0318a25_13": "佛於過去未來現在法，無法不知、無法如相不知，眾生之行無事不知。",
    "T08n0223_013:0318a26_14": "今佛悉知過去諸佛及菩薩、聲聞，亦知今現在十方諸佛國土菩薩及聲聞，亦知未來諸佛及菩薩、聲聞。",
    "T08n0223_013:0318a29_15": "世尊！",
    "T08n0223_013:0318a29_16": "未來世有善男子、善女人勤求六波羅蜜，受持讀誦乃至修行，有得有不得。」",
    "T08n0223_013:0318b02_17": "佛告舍利弗：「若善男子、善女人一心精進勤求，當得應六波羅蜜諸經。」",
    "T08n0223_013:0318b03_18": "舍利弗白佛言：「善男子、善女人如是勤行者，得是應六波羅蜜深經耶？」",
    "T08n0223_013:0318b05_19": "佛語舍利弗：「是善男子、善女人得是應六波羅蜜深經。",
    "T08n0223_013:0318b06_20": "何以故？",
    "T08n0223_013:0318b07_21": "善男子、善女人為阿耨多羅三藐三菩提故，與眾生說法示教利喜，令住六波羅蜜。",
    "T08n0223_013:0318b09_0": "以是因緣故，是善男子、善女人後身轉生，易得應六波羅蜜深經。",
    "T08n0223_013:0318b10_1": "得已如六波羅蜜所說修行精勤不息，乃至淨佛國土、成就眾生，得阿耨多羅三藐三菩提。」",
    "T08n0223_013:0318b12_2": "◎摩訶般若波羅蜜經魔事品第四十六爾時慧命須菩提白佛言：「世尊！",
    "T08n0223_013:0318b14_3": "是善男子、善女人發阿耨多羅三藐三菩提心，行六波羅蜜，成就眾生、淨佛國土。",
    "T08n0223_013:0318b16_4": "佛已讚歎說其功德。",
    "T08n0223_013:0318b17_5": "世尊！",
    "T08n0223_013:0318b17_6": "云何是善男子、善女人求於佛道，生諸留難？」",
    "T08n0223_013:0318b18_7": "佛告須菩提：「樂說辯不即生，當知是菩薩魔事。」",
    "T08n0223_013:0318b19_8": "須菩提言：「世尊！",
    "T08n0223_013:0318b19_9": "何因緣故，樂說辯不即生是菩薩魔事？」",
    "T08n0223_013:0318b20_10": "佛言：「有菩薩摩訶薩行般若波羅蜜時，難具足六波羅蜜。",
    "T08n0223_013:0318b22_11": "以是因緣故，樂說辯不即生是菩薩魔事。",
    "T08n0223_013:0318b23_12": "復次，須菩提！",
    "T08n0223_013:0318b23_13": "樂說辯卒起，當知亦是菩薩魔事。」",
    "T08n0223_013:0318b24_14": "「世尊！",
    "T08n0223_013:0318b24_15": "何因緣故，樂說辯卒起復是魔事？」",
    "T08n0223_013:0318b25_16": "佛言：「菩薩摩訶薩行檀那波羅蜜乃至般若波羅蜜，著樂說法。",
    "T08n0223_013:0318b26_17": "以是因緣故，樂說辯卒起，當知是菩薩魔事。",
    "T08n0223_013:0318b27_18": "復次，須菩提！",
    "T08n0223_013:0318b28_19": "書是般若波羅蜜經時，偃蹇慠慢，當知是菩薩魔事。",
    "T08n0223_013:0318b29_20": "復次，須菩提！",
    "T08n0223_013:0318b29_21": "書是經時，戲笑亂心，當知是菩薩魔事。",
    "T08n0223_013:0318c01_22": "復次，須菩提！",
    "T08n0223_013:0318c01_23": "若書是經時，輕笑不敬，當知是菩薩魔事。",
    "T08n0223_013:0318c02_24": "復次，須菩提！",
    "T08n0223_013:0318c03_25": "若書是經時，心亂不定，當知是菩薩魔事。",
    "T08n0223_013:0318c04_26": "復次，須菩提！",
    "T08n0223_013:0318c04_27": "書是經時，各各不和合，當知是為菩薩魔事。",
    "T08n0223_013:0318c05_28": "復次，須菩提！",
    "T08n0223_013:0318c05_29": "善男子、善女人作是念：『我不得是經中滋味。』",
    "T08n0223_013:0318c07_0": "便棄捨去，當知是為菩薩魔事。",
    "T08n0223_013:0318c07_1": "復次，須菩提！",
    "T08n0223_013:0318c08_2": "受持般若波羅蜜，讀誦說若正憶念時，偃蹇慠慢，當知是為菩薩魔事。",
    "T08n0223_013:0318c09_3": "復次，須菩提！",
    "T08n0223_013:0318c10_4": "若受持般若波羅蜜經時，親近、正憶念時，轉相形笑，當知是為菩薩魔事。",
    "T08n0223_013:0318c11_5": "復次，須菩提！",
    "T08n0223_013:0318c12_6": "若受持般若波羅蜜經，讀誦、正憶念、修行時，共相輕蔑，當知是為菩薩魔事。",
    "T08n0223_013:0318c13_7": "若受持般若波羅蜜，讀誦乃至正憶念時，散亂心，當知是為菩薩魔事。",
    "T08n0223_013:0318c15_8": "若受持般若波羅蜜，讀誦乃至正憶念時，心不和合，當知是為菩薩魔事。」",
    "T08n0223_013:0318c17_9": "須菩提白佛言：「世尊！",
    "T08n0223_013:0318c17_10": "世尊說：『善男子、善女人作是念：「我不得經中滋味。」",
    "T08n0223_013:0318c19_11": "便棄捨去，當知是為菩薩魔事。』",
    "T08n0223_013:0318c19_12": "世尊！",
    "T08n0223_013:0318c20_0": "何因緣故，菩薩不得經中滋味，便棄捨去？」",
    "T08n0223_013:0318c21_0": "佛言：「是菩薩摩訶薩前世不久行般若波羅蜜、禪那波羅蜜、毘梨耶波羅蜜、羼提波羅蜜、尸羅波羅蜜、檀那波羅蜜。",
    "T08n0223_013:0318c23_1": "是人聞說是般若波羅蜜，便從座起，作是念言：『我於般若波羅蜜中無記。』",
    "T08n0223_013:0318c25_2": "心不清淨，便從座起去，當知是為菩薩魔事。」",
    "T08n0223_013:0318c26_3": "須菩提白佛言：「世尊！",
    "T08n0223_013:0318c27_0": "何因緣故不與受記，聞說是般若波羅蜜時便從座起去？」",
    "T08n0223_013:0318c28_1": "佛告須菩提：「若菩薩未入法位中，諸佛不與受阿耨多羅三藐三菩提記。",
    "T08n0223_013:0319a01_2": "復次，須菩提，聞說般若波羅蜜時，菩薩作是念：『我是中無名字。』",
    "T08n0223_013:0319a02_3": "心不清淨，當知是為菩薩魔事。」",
    "T08n0223_013:0319a03_4": "須菩提言：「何因緣故，是深般若波羅蜜中不說是菩薩名字？」",
    "T08n0223_013:0319a04_5": "佛言：「未受記菩薩，諸佛不記名字。",
    "T08n0223_013:0319a05_6": "復次，須菩提！",
    "T08n0223_013:0319a05_7": "是菩薩摩訶薩作是念：『是般若波羅蜜中，無我生處、名字、若聚落城邑。』",
    "T08n0223_013:0319a07_8": "是人不欲聽聞般若波羅蜜，便從會中起去。",
    "T08n0223_013:0319a08_9": "是人如所起念時，念念却一劫，補當更勤精進求阿耨多羅三藐三菩提。",
    "T08n0223_013:0319a10_10": "復次，須菩提！",
    "T08n0223_013:0319a10_11": "菩薩學餘經，棄捨般若波羅蜜，終不能至薩婆若。",
    "T08n0223_013:0319a11_12": "善男子、善女人為捨其根而攀枝葉，當知是為菩薩魔事。」",
    "T08n0223_013:0319a13_13": "須菩提白佛言：「世尊！",
    "T08n0223_013:0319a13_14": "何等是餘經，善男子、善女人所學不能至薩婆若？」",
    "T08n0223_013:0319a15_15": "佛言：「是聲聞所應行經，所謂四念處、四正勤、四如意足、五根、五力、七覺分、八聖道分，空、無相、無作解脫門。",
    "T08n0223_013:0319a17_16": "善男子、善女人住是中，得須陀洹果、斯陀含果、阿那含果、阿羅漢果，是名聲聞所行，不能至薩婆若。",
    "T08n0223_013:0319a19_17": "如是善男子、善女人捨般若波羅蜜親近是餘經。",
    "T08n0223_013:0319a20_18": "何以故？",
    "T08n0223_013:0319a21_19": "須菩提！",
    "T08n0223_013:0319a21_20": "般若波羅蜜中出生諸菩薩摩訶薩，成就世間、出世間法。",
    "T08n0223_013:0319a22_21": "須菩提！",
    "T08n0223_013:0319a22_22": "菩薩摩訶薩學般若波羅蜜時，亦學世間、出世間法。",
    "T08n0223_013:0319a24_23": "須菩提！",
    "T08n0223_013:0319a24_24": "譬如狗，不從大家求食，反從作務者索。",
    "T08n0223_013:0319a25_25": "如是，須菩提！",
    "T08n0223_013:0319a25_26": "當來世有善男子、善女人棄深般若波羅蜜而攀枝葉，取聲聞、辟支佛所應行經，當知是為菩薩魔事。",
    "T08n0223_013:0319a28_0": "須菩提！",
    "T08n0223_013:0319a28_1": "譬如有人欲得見象，見已反觀其跡。",
    "T08n0223_013:0319a29_2": "須菩提！",
    "T08n0223_013:0319a29_3": "於汝意云何，是人為黠不？」",
    "T08n0223_013:0319b01_0": "須菩提言：「為不黠。」",
    "T08n0223_013:0319b01_1": "佛言：「諸求佛道善男子、善女人亦復如是。",
    "T08n0223_013:0319b02_2": "得深般若波羅蜜棄捨去，取聲聞、辟支佛所應行經。",
    "T08n0223_013:0319b03_3": "須菩提！",
    "T08n0223_013:0319b03_4": "當知是為菩薩魔事。",
    "T08n0223_013:0319b04_5": "須菩提！",
    "T08n0223_013:0319b04_6": "譬如人欲見大海，反求牛跡水。",
    "T08n0223_013:0319b05_7": "作是念：『大海水能與此等不？』",
    "T08n0223_013:0319b06_8": "須菩提！",
    "T08n0223_013:0319b06_9": "於汝意云何，是人為黠不？」",
    "T08n0223_013:0319b06_10": "須菩提言：「為不黠。」",
    "T08n0223_013:0319b07_11": "佛言：「當來世有求佛道善男子、善女人亦如是，得深般若波羅蜜棄捨去，取聲聞辟支佛所應行經，當知是亦菩薩摩訶薩魔事。",
    "T08n0223_013:0319b10_12": "須菩提！",
    "T08n0223_013:0319b10_13": "譬如工匠、若工匠弟子，欲擬作帝釋勝殿而揆則日月宮殿。",
    "T08n0223_013:0319b12_14": "須菩提！",
    "T08n0223_013:0319b12_15": "於汝意云何，是人為黠不？」",
    "T08n0223_013:0319b13_0": "須菩提言：「為不黠。」",
    "T08n0223_013:0319b13_1": "「如是，須菩提！",
    "T08n0223_013:0319b13_2": "當來世有薄福德善男子、善女人求佛道者，得是深般若波羅蜜便棄捨去，於聲聞、辟支佛所應行經中求薩婆若。",
    "T08n0223_013:0319b16_3": "須菩提！",
    "T08n0223_013:0319b16_4": "於汝意云何，是人為黠不？」",
    "T08n0223_013:0319b17_5": "須菩提言：「為不黠。」",
    "T08n0223_013:0319b17_6": "佛言：「當知亦是菩薩魔事。",
    "T08n0223_013:0319b18_7": "須菩提！",
    "T08n0223_013:0319b18_8": "譬如有人欲見轉輪聖王，見而不識。",
    "T08n0223_013:0319b19_9": "後見諸小國王，取其相貌，如是言：『轉輪聖王與此何異。』",
    "T08n0223_013:0319b20_10": "須菩提！",
    "T08n0223_013:0319b21_11": "於汝意云何，是人為黠不。」",
    "T08n0223_013:0319b21_12": "須菩提言：「為不黠。」",
    "T08n0223_013:0319b22_13": "「須菩提！",
    "T08n0223_013:0319b22_14": "當來世有薄福德善男子、善女人求佛道者，得是深般若波羅蜜棄捨去，取聲聞、辟支佛所應行經持求薩婆若。",
    "T08n0223_013:0319b24_15": "須菩提！",
    "T08n0223_013:0319b25_16": "於汝意云何，是人為黠不？」",
    "T08n0223_013:0319b25_17": "須菩提言：「為不黠。」",
    "T08n0223_013:0319b26_18": "「當知是為菩薩魔事。",
    "T08n0223_013:0319b26_19": "須菩提！",
    "T08n0223_013:0319b27_0": "譬如飢人得百味食棄捨去，反食六十日穀飯。",
    "T08n0223_013:0319b28_1": "須菩提！",
    "T08n0223_013:0319b28_2": "於汝意云何，是人為黠不？」",
    "T08n0223_013:0319b29_0": "須菩提言：「為不黠。」",
    "T08n0223_013:0319b29_1": "佛言：「當來世有求佛道善男子、善女人，得聞深般若波羅蜜棄捨去，取聲聞、辟支佛所應行經持求薩婆若。",
    "T08n0223_013:0319c03_0": "於汝意云何，是人為黠不？」",
    "T08n0223_013:0319c03_1": "須菩提言：「為不黠。」",
    "T08n0223_013:0319c04_2": "「當知是亦菩薩魔事。",
    "T08n0223_013:0319c04_3": "須菩提！",
    "T08n0223_013:0319c04_4": "譬如人得無價摩尼珠，反持比水精珠。",
    "T08n0223_013:0319c05_5": "須菩提！",
    "T08n0223_013:0319c05_6": "於汝意云何，是人為黠不？」",
    "T08n0223_013:0319c06_7": "須菩提言：「為不黠。」",
    "T08n0223_013:0319c07_0": "佛言：「當來世有求佛道善男子、善女人，得聞深般若波羅蜜棄捨去，取聲聞、辟支佛所應行經持求薩婆若。",
    "T08n0223_013:0319c09_1": "是人為黠不？」",
    "T08n0223_013:0319c09_2": "須菩提言：「為不黠。」",
    "T08n0223_013:0319c10_3": "「當知是亦菩薩魔事。",
    "T08n0223_013:0319c10_4": "復次，須菩提！",
    "T08n0223_013:0319c11_5": "是求佛道善男子、善女人，書是深般若波羅蜜時，樂說不如法事，不得書成般若波羅蜜。",
    "T08n0223_013:0319c13_6": "所謂樂說色聲香味觸法，樂說持戒、禪定、無色定，樂說檀那波羅蜜乃至般若波羅蜜，樂說四念處乃至阿耨多羅三藐三菩提。",
    "T08n0223_013:0319c16_7": "何以故？",
    "T08n0223_013:0319c16_8": "須菩提！",
    "T08n0223_013:0319c16_9": "是般若波羅蜜中無樂說相。",
    "T08n0223_013:0319c17_10": "須菩提！",
    "T08n0223_013:0319c17_11": "般若波羅蜜不可思議相，般若波羅蜜不生不滅相，般若波羅蜜不垢不淨相，般若波羅蜜不亂不散相，般若波羅蜜無說相，般若波羅蜜無言無義相，般若波羅蜜無所得相。",
    "T08n0223_013:0319c21_12": "何以故？",
    "T08n0223_013:0319c21_13": "須菩提！",
    "T08n0223_013:0319c21_14": "般若波羅蜜中無是諸法。",
    "T08n0223_013:0319c22_15": "須菩提！",
    "T08n0223_013:0319c22_16": "若有善男子、善女人求菩薩道者，書是般若波羅蜜經時，以是諸法散亂心，當知亦是菩薩魔事。」",
    "T08n0223_013:0319c25_0": "須菩提白佛言：「世尊！",
    "T08n0223_013:0319c25_1": "是般若波羅蜜可書耶？」",
    "T08n0223_013:0319c26_2": "佛言：「不可書。",
    "T08n0223_013:0319c26_3": "何以故？",
    "T08n0223_013:0319c26_4": "般若波羅蜜自性無故，禪那波羅蜜、毘梨耶波羅蜜、羼提波羅蜜、尸羅波羅蜜、檀那波羅蜜，乃至一切種智，自性無故。",
    "T08n0223_013:0319c29_5": "若自性無，是不名為法。",
    "T08n0223_013:0319c29_6": "無法不能書無法。",
    "T08n0223_013:0320a01_7": "須菩提！",
    "T08n0223_013:0320a01_8": "若求菩薩道善男子、善女人作是念：『無法是深般若波羅蜜。』",
    "T08n0223_013:0320a02_9": "當知即是菩薩魔事。」",
    "T08n0223_013:0320a03_10": "「世尊！",
    "T08n0223_013:0320a03_11": "是求菩薩道善男子、善女人，用字書般若波羅蜜，自念：『我書是般若波羅蜜。』",
    "T08n0223_013:0320a05_12": "以字著般若波羅蜜，當知亦是菩薩魔事。",
    "T08n0223_013:0320a06_13": "何以故？",
    "T08n0223_013:0320a06_14": "世尊！",
    "T08n0223_013:0320a06_15": "是般若波羅蜜無文字，禪那波羅蜜、毘梨耶波羅蜜、羼提波羅蜜、尸羅波羅蜜、檀那波羅蜜，無有文字。",
    "T08n0223_013:0320a09_0": "世尊！",
    "T08n0223_013:0320a09_1": "色無文字，受想行識無文字，乃至一切種智無文字。",
    "T08n0223_013:0320a10_2": "世尊！",
    "T08n0223_013:0320a10_3": "若求菩薩道善男子、善女人，著無文字般若波羅蜜，乃至著無文字一切種智，當知是亦菩薩魔事。",
    "T08n0223_013:0320a12_4": "讀誦說、正憶念、如說修行，亦如是。」",
    "T08n0223_013:0320a13_5": "「復次，須菩提！",
    "T08n0223_013:0320a13_6": "求佛道善男子、善女人，書是般若波羅蜜時，國土念起、聚落念起、城郭念起、方念起，若聞毀謗其師起念，若念父母及兄弟姊妹、諸餘親里，若念賊、若念旃陀羅，若念眾女、若念婬女。",
    "T08n0223_013:0320a18_7": "如是等種種諸餘異念留難，惡魔復益其念，破壞書般若波羅蜜，破壞讀誦說、正憶念、如說修行。",
    "T08n0223_013:0320a20_8": "須菩提！",
    "T08n0223_013:0320a20_9": "當知是亦菩薩魔事。",
    "T08n0223_013:0320a21_10": "復次，須菩提！",
    "T08n0223_013:0320a21_11": "求佛道善男子、善女人，得名譽恭敬、布施供養，所謂衣服、飲食、臥床、疾藥、種種樂具。",
    "T08n0223_013:0320a23_12": "善男子、善女人書是般若波羅蜜經，受讀誦乃至正憶念時，受著是事，不得書成般若波羅蜜乃至正憶念，當知是亦菩薩魔事。",
    "T08n0223_013:0320a26_13": "復次，須菩提！",
    "T08n0223_013:0320a26_14": "求佛道善男子、善女人書般若波羅蜜，乃至如說修行時，惡魔方便持諸餘深經與是菩薩摩訶薩，有方便力者不應貪著惡魔所與諸餘深經。",
    "T08n0223_013:0320b01_15": "何以故？",
    "T08n0223_013:0320b01_16": "是經不能令人至薩婆若故。",
    "T08n0223_013:0320b02_17": "是中無方便菩薩摩訶薩聞是諸餘深經，便捨深般若波羅蜜。",
    "T08n0223_013:0320b03_18": "須菩提！",
    "T08n0223_013:0320b03_19": "我是般若波羅蜜中，廣說諸菩薩摩訶薩方便道，諸菩薩摩訶薩應當從是中求。",
    "T08n0223_013:0320b05_20": "須菩提！",
    "T08n0223_013:0320b06_0": "今善男子、善女人求菩薩道，捨是深般若波羅蜜，於魔所與聲聞辟支佛深經中求方便道，當知亦是菩薩魔事。",
    "T08n0223_013:0320b09_0": "摩訶般若波羅蜜經卷第十三"
}