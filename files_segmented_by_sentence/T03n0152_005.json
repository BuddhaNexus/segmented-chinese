{
    "T03n0152_005:0024a15_0": "六度集經卷第五",
    "T03n0152_005:0024a17_0": "吳康居國沙門康僧會譯",
    "T03n0152_005:0024a18_0": "忍辱度無極章第三(此有十三章)",
    "T03n0152_005:0024a19_0": "「忍辱度無極者，厥則云何？",
    "T03n0152_005:0024a19_1": "菩薩深惟：『眾生識神，以癡自壅，貢高自大，常欲勝彼，官爵國土六情之好，己欲專焉。",
    "T03n0152_005:0024a21_2": "若覩彼有，愚即貪嫉，貪嫉處內、瞋恚處外，施不覺止，其為狂醉，長處盲冥矣。",
    "T03n0152_005:0024a23_3": "展轉五道，太山燒煮，餓鬼畜生，積苦無量。』",
    "T03n0152_005:0024a24_4": "菩薩覩之即覺，悵然而歎：『眾生所以有亡國破家、危身滅族，生有斯患，死有三道之辜，皆由不能懷忍行慈，使其然矣。』",
    "T03n0152_005:0024a27_5": "菩薩覺之，即自誓曰：『吾寧就湯火之酷、菹醢之患，終不恚毒加於眾生也。",
    "T03n0152_005:0024a29_6": "夫忍不可忍者，萬福之原矣。』",
    "T03n0152_005:0024b01_7": "自覺之後，世世行慈，眾生加己罵詈捶杖，奪其財寶妻子國土，危身害命，菩薩輙以諸佛忍力之福，迮滅毒恚，慈悲愍之追而濟護，若其免咎，為之歡喜。」",
    "T03n0152_005:0024b05_0": "（四二）「昔者菩薩，覩世穢濁，君臣無道，背真向邪，難以導化，故隱明藏影處于塚間，習其忍行。",
    "T03n0152_005:0024b07_1": "塚間有牛犢子，常取其屎尿以為飲食，連其軀命暴露精思，顏貌醜黑人皆惡焉。",
    "T03n0152_005:0024b09_2": "國人覩之，更相告曰：『斯土有鬼。』",
    "T03n0152_005:0024b09_3": "見者靡不唾罵，土石撲之。",
    "T03n0152_005:0024b10_4": "菩薩無絲髮之恚，慈心愍曰：『痛夫斯人，不覩佛經而為斯惡。』",
    "T03n0152_005:0024b12_0": "誓曰：『吾為如來、無所著、正真覺道者，必度茲焉。』",
    "T03n0152_005:0024b13_1": "菩薩法忍度無極行忍辱如是。」",
    "T03n0152_005:0024b14_0": "（四三）「昔者菩薩，厥名曰睒，常懷普慈，潤逮眾生，悲愍群愚不覩三尊。",
    "T03n0152_005:0024b15_1": "將其二親處于山澤，父母年耆兩目失明，睒為悲楚，言之泣涕。",
    "T03n0152_005:0024b17_2": "夜常三興，消息寒溫，至孝之行，德香熏乾，地祇海龍國人並知。",
    "T03n0152_005:0024b18_3": "奉佛十善，不殺眾生，道不拾遺，守貞不娶，身禍都息，兩舌惡罵，妄言綺語，譖謗邪偽，口過都絕，中心眾穢，嫉恚貪餮，心垢都寂。",
    "T03n0152_005:0024b21_4": "信善有福，為惡有殃。",
    "T03n0152_005:0024b22_5": "以草茅為廬，蓬蒿為席，清淨無欲，志若天金。",
    "T03n0152_005:0024b23_6": "山有流泉，中生蓮華，眾果甘美周旋其邊，夙興採果，未甞先甘，其仁遠照，禽獸附恃。",
    "T03n0152_005:0024b25_7": "二親時渴，睒行汲水，迦夷國王入山田獵，彎弓發矢，射山麋鹿，誤中睒胸，矢毒流行，其痛難言。",
    "T03n0152_005:0024b27_8": "左右顧眄，涕泣大言：『誰以一矢殺三道士者乎？",
    "T03n0152_005:0024b28_9": "吾親年耆，又俱失明，一朝無我，普當殞命。』",
    "T03n0152_005:0024c01_0": "抗聲哀曰：『象以其牙，犀以其角，翠以其毛，吾無牙角光目之毛，將以何死乎？』",
    "T03n0152_005:0024c02_1": "王聞哀聲，下馬問曰：『爾為深山乎？』",
    "T03n0152_005:0024c03_2": "答曰：『吾將二親處斯山中，除世眾穢，學進道志。』",
    "T03n0152_005:0024c04_3": "「王聞睒言，哽噎流淚，甚痛悼之。",
    "T03n0152_005:0024c05_4": "曰：『吾為不仁，殘夭物命，又殺至孝。』",
    "T03n0152_005:0024c06_5": "舉哀云：『奈此何？』",
    "T03n0152_005:0024c06_6": "群臣巨細莫不哽咽。",
    "T03n0152_005:0024c07_7": "王重曰：『吾以一國救子之命，願示親所在，吾欲首過。』",
    "T03n0152_005:0024c08_8": "曰：『便向小徑，去斯不遠有小蓬廬，吾親在中。",
    "T03n0152_005:0024c09_9": "為吾啟親，自斯長別，幸卒餘年，慎無追戀也。』",
    "T03n0152_005:0024c10_10": "勢復舉哀，奄忽而絕。",
    "T03n0152_005:0024c11_11": "王逮士眾，重復哀慟，尋所示路到厥親所。",
    "T03n0152_005:0024c12_12": "王從眾多，草木肅肅有聲，二親聞之，疑其異人，曰：『行者何人？』",
    "T03n0152_005:0024c13_13": "王曰：『吾是迦夷國王。』",
    "T03n0152_005:0024c14_14": "親曰：『王翔茲甚善，斯有草席可以息涼，甘果可食，吾子汲水，今者且還。』",
    "T03n0152_005:0024c16_15": "王覩其親以慈待子，重為哽噎。",
    "T03n0152_005:0024c16_16": "王謂親曰：『吾覩兩道士以慈待子，吾心切悼甚痛無量。",
    "T03n0152_005:0024c18_17": "道士子睒者，吾射殺之。』",
    "T03n0152_005:0024c18_18": "親驚怛曰：『吾子何罪而殺之乎？",
    "T03n0152_005:0024c19_19": "子操仁惻，蹈地常恐地痛，其有何罪而王殺之？』",
    "T03n0152_005:0024c20_20": "王曰：『至孝之子，實為上賢，吾射麋鹿誤中之耳！』",
    "T03n0152_005:0024c21_21": "曰：『子已死，將何恃哉？",
    "T03n0152_005:0024c22_22": "吾今死矣。",
    "T03n0152_005:0024c22_23": "惟願大王牽吾二老，著子屍處，必見窮沒，庶同灰土。』",
    "T03n0152_005:0024c23_24": "王聞親辭，又重哀慟，自牽其親，將至屍所。",
    "T03n0152_005:0024c24_25": "父以首著膝上，母抱其足，嗚口吮足，各以一手捫其箭瘡，椎胸搏頰仰首呼曰：『天神地神、樹神水神，吾子睒者，奉佛信法，尊賢孝親，懷無外之弘仁，潤逮草木。』",
    "T03n0152_005:0024c28_26": "又曰：『若子審奉佛至孝之誠上聞天者，箭當拔出，重毒消滅子獲生存，卒其至孝之行；子行不然，吾言不誠，遂當終沒，俱為灰土。』",
    "T03n0152_005:0025a02_27": "天帝釋、四天大王、地祇、海龍，聞親哀聲，信如其言，靡不擾動。",
    "T03n0152_005:0025a04_28": "「帝釋身下，謂其親曰：『斯至孝之子，吾能活之。』",
    "T03n0152_005:0025a05_29": "以天神藥灌睒口中，忽然得穌。",
    "T03n0152_005:0025a06_30": "父母及睒，王逮臣從，悲樂交集，普復舉哀。",
    "T03n0152_005:0025a07_31": "王曰：『奉佛至孝之德，乃至於斯。』",
    "T03n0152_005:0025a07_32": "遂命群臣：『自今之後率土人民，皆奉佛十德之善，修睒至孝之行。』",
    "T03n0152_005:0025a09_33": "一國則焉，然後國豐民康，遂致太平。」",
    "T03n0152_005:0025a10_34": "佛告諸比丘：「吾世世奉諸佛至孝之行，德高福盛，遂成天中之天三界獨步。",
    "T03n0152_005:0025a12_35": "時睒者，吾身是。",
    "T03n0152_005:0025a12_36": "國王者，阿難是。",
    "T03n0152_005:0025a12_37": "睒父者，今吾父是。",
    "T03n0152_005:0025a13_38": "母者，吾母舍妙是。",
    "T03n0152_005:0025a13_39": "天帝釋者，彌勒是也。",
    "T03n0152_005:0025a14_40": "菩薩法忍度無極行忍辱如是。」",
    "T03n0152_005:0025a15_0": "（四四）「昔者菩薩，時為梵志，名羼提和，處在山澤，樹下精思，以果泉水而為飲食。",
    "T03n0152_005:0025a16_1": "內垢消盡，處在空寂，弘明六通得盡知之。",
    "T03n0152_005:0025a17_2": "智名香熏聞八方上下，十方諸佛、緣一覺道、應儀聖眾靡不咨嗟。",
    "T03n0152_005:0025a19_3": "釋梵四王、海龍地祇，朝夕肅虔叉手稽首，稟化承風擁護其國，風雨順時，五穀豐熟，毒消災滅，君臣熾盛。",
    "T03n0152_005:0025a21_4": "其王名迦梨，入山畋獵，馳逐麋鹿，尋其足跡歷菩薩前，王問道士：『獸跡歷茲，其為如行乎？』",
    "T03n0152_005:0025a24_5": "菩薩默惟：『眾生擾擾，唯為身命，畏死貪生，吾心何異哉？",
    "T03n0152_005:0025a25_6": "吾儻語王，虐殺不仁，罪與王同；儻云不見，吾為欺矣。』",
    "T03n0152_005:0025a26_7": "中心恧然低首不云。",
    "T03n0152_005:0025a27_8": "王即怒曰：『當死乞人，吾現帝王一國之尊，問不時對而佯低頭乎？』",
    "T03n0152_005:0025a28_9": "其國名揥手爪曰不，菩薩惆悵，揥手爪曰不乎，示王以為不見。",
    "T03n0152_005:0025b01_10": "曰：『獸跡歷茲而云不見，王勢自在，為不能戮爾乎？』",
    "T03n0152_005:0025b02_11": "菩薩曰：『吾聽王耳。』",
    "T03n0152_005:0025b03_12": "王曰：『爾為誰耶？』",
    "T03n0152_005:0025b03_13": "曰：『吾忍辱人。』",
    "T03n0152_005:0025b03_14": "王怒拔劒截其右臂。",
    "T03n0152_005:0025b04_15": "菩薩念曰：『吾志上道，與時無諍，斯王尚加吾刃，豈況黎庶乎？",
    "T03n0152_005:0025b05_16": "願吾得佛必先度之，無令眾生效其為惡也。』",
    "T03n0152_005:0025b06_17": "王曰：『若為誰乎？』",
    "T03n0152_005:0025b07_18": "曰：『吾忍辱人。』",
    "T03n0152_005:0025b07_19": "又截其左手，一問一截，截其脚，截其耳，截其鼻，血若流泉，其痛無量，天地為震動，日即無明。",
    "T03n0152_005:0025b09_20": "「四天大王僉然俱臻，同聲恚曰：『斯王酷烈，其為難齊。』",
    "T03n0152_005:0025b11_21": "謂道士曰：『無以污心。",
    "T03n0152_005:0025b11_22": "吾等誅王及其妻子，并滅一國，以彰其惡。』",
    "T03n0152_005:0025b12_23": "道士答曰：『斯何言乎？",
    "T03n0152_005:0025b13_24": "此殃由吾前世不奉佛教加毒于彼，為惡禍追，猶影之繫形矣。",
    "T03n0152_005:0025b14_25": "昔種之少，而今獲多，吾若順命，禍若天地，累劫受咎，豈可畢哉？』",
    "T03n0152_005:0025b16_26": "黎民覩變，馳詣首過齊聲而曰：『道士處茲，景祐潤國，禳災滅疫；而斯極愚之君，不知臧否，不明去就，惡加元聖。",
    "T03n0152_005:0025b19_27": "惟願聖人，無以吾等報上帝也。』",
    "T03n0152_005:0025b19_28": "菩薩答曰：『王以無辜之惡痛加吾身，吾心愍之，猶慈母之哀其赤子也；黎庶何過而怨之乎？",
    "T03n0152_005:0025b22_29": "假有疑望，爾捉吾斷臂以來。』",
    "T03n0152_005:0025b22_30": "民即捉之，乳湩交流。",
    "T03n0152_005:0025b23_31": "曰：『吾有慈母之哀，今其信，現於茲。』",
    "T03n0152_005:0025b24_32": "民覩弘信，靡不稟化，欣懌而退。",
    "T03n0152_005:0025b25_0": "「菩薩有弟，亦覩道元，處在異山，以天眼徹視，覩天神鬼龍會議王惡，靡不懷忿。",
    "T03n0152_005:0025b26_1": "懼兄有損德之心，以神足之兄所。",
    "T03n0152_005:0025b27_2": "曰：『有所中傷乎？』",
    "T03n0152_005:0025b28_3": "答曰：『不也。",
    "T03n0152_005:0025b28_4": "爾欲照吾信。",
    "T03n0152_005:0025b28_5": "取斷手足耳鼻著其故處，復者即吾信矣。』",
    "T03n0152_005:0025b29_6": "弟續之即復，兄曰：『吾普慈之信于今著矣。』",
    "T03n0152_005:0025c01_7": "天神地祇靡不悲喜，稽首稱善，更相勸導，進志高行，受戒而退。",
    "T03n0152_005:0025c03_8": "自斯之後日月無光，五星失度，妖怪相屬，枯旱穀貴，民困怨其王也。」",
    "T03n0152_005:0025c05_9": "佛告諸比丘：「時羼提和者，即吾身是。",
    "T03n0152_005:0025c05_10": "弟者，彌勒是。",
    "T03n0152_005:0025c06_11": "王者，羅漢拘隣是。",
    "T03n0152_005:0025c06_12": "菩薩法忍度無極行忍辱如是。」",
    "T03n0152_005:0025c08_0": "（四五）「昔者菩薩，生於貧家，貧家不育，以褻裹之，夜無人時，默置四街，并錢一千送著其道。",
    "T03n0152_005:0025c10_1": "國俗以斯日為吉祥之日，率土野會，君子小人，各以其類盛饌快樂。",
    "T03n0152_005:0025c11_2": "梵志覩戲，讚會者曰：『嗟于今日會者！",
    "T03n0152_005:0025c12_3": "別有如粳米純白無糅，厥香苾芬。",
    "T03n0152_005:0025c13_4": "若夫今日產生男女，貴而且賢。』",
    "T03n0152_005:0025c14_5": "坐中有一理家，獨而無嗣，聞之默喜，令人四布索棄子者，使問路人曰：『覩有棄子者乎？』",
    "T03n0152_005:0025c16_6": "路人曰：『有獨母取焉。』",
    "T03n0152_005:0025c17_0": "使人尋之，得其所在，曰：『吾四姓富而無嗣，爾以兒貢，可獲眾寶。』",
    "T03n0152_005:0025c18_1": "母曰：『可留錢送兒，從欲索貨。』",
    "T03n0152_005:0025c19_2": "母獲如志。",
    "T03n0152_005:0025c19_3": "育兒數月，而婦姙身，曰：『吾以無嗣故育異姓，天授余祚，今以子為？』",
    "T03n0152_005:0025c21_4": "以褻裹之夜著汫中。",
    "T03n0152_005:0025c21_5": "家羊日就而乳，牧人尋察覩兒，即歎曰：『上帝何緣落其子於茲乎？』",
    "T03n0152_005:0025c23_6": "取歸育之以羊湩乳。",
    "T03n0152_005:0025c23_7": "四姓覺知，誥曰：『緣竊湩乎？』",
    "T03n0152_005:0025c24_8": "對曰：『吾獲天之遺子，以湩育之。』",
    "T03n0152_005:0025c25_9": "四姓悵悔。",
    "T03n0152_005:0025c25_10": "還育數月，婦遂產男，惡念更生，又復如前以褻裹之著車轍中，兒心存佛三寶，慈向其親。",
    "T03n0152_005:0025c27_11": "「晨有商人數百乘車，徑路由茲，牛躓不進，商人察其所以，覩兒驚曰：『天帝之子，何緣在茲乎？』",
    "T03n0152_005:0026a01_0": "抱著車中，牛進若流，前二十里息牛亭側，有獨母白商人乞曰：『以兒相惠濟吾老窮。』",
    "T03n0152_005:0026a03_0": "即惠之矣。",
    "T03n0152_005:0026a03_1": "母育未幾，四姓又聞，愴然而曰：『吾之不仁殘天德乎？』",
    "T03n0152_005:0026a04_2": "又以眾寶請兒歸家，哽噎自責，等育二兒。",
    "T03n0152_005:0026a05_3": "數年之間，覩兒之智奇變縱橫，惡念又生曰：『斯明溢度，吾兒否哉，必虜之矣。』",
    "T03n0152_005:0026a07_4": "褻裹入山，棄著竹中絕食必殞。",
    "T03n0152_005:0026a08_5": "兒興慈念曰：『吾後得佛，必濟眾苦矣。』",
    "T03n0152_005:0026a09_0": "山近谿水，兒自力搖從竹墮地，展轉至其水側。",
    "T03n0152_005:0026a10_1": "去水二十里，有擔死人陬，陬有人行取樵，遙見小兒，就視歎曰：『上帝落其子乎？』",
    "T03n0152_005:0026a12_2": "抱歸育焉。",
    "T03n0152_005:0026a12_3": "四姓又聞，厥恨如前，以眾名寶請歸悲泣，并教書數仰觀俯占，眾道之術過目即能，稟性仁孝，言輙導化，國人稱聖，儒士雲集。",
    "T03n0152_005:0026a15_4": "父兇念生，厥性惡重，前家有冶師去城七里，欲圖殺兒，書勅冶師曰：『昔育此兒，兒入吾家，疾疫相仍，財耗畜死。",
    "T03n0152_005:0026a18_5": "太卜占云：「兒致此災。」",
    "T03n0152_005:0026a18_6": "書到極攝，投之火中。』",
    "T03n0152_005:0026a19_7": "訛命兒曰：『吾年西夕加有重疾，爾到冶師所諦計錢寶，是爾終年之財。』",
    "T03n0152_005:0026a20_8": "兒受命行，於城門內，覩弟與輩彈胡桃戲，弟曰：『兄來吾之幸矣，為吾復折。』",
    "T03n0152_005:0026a22_9": "兄曰：『父命當行。』",
    "T03n0152_005:0026a23_0": "弟曰：『吾請行矣。』",
    "T03n0152_005:0026a23_1": "奪書之冶師所。",
    "T03n0152_005:0026a23_2": "冶師承書，投弟于火。",
    "T03n0152_005:0026a24_3": "父心忪忪而怖，遣使索兒，使覩兄曰：『弟如之乎？』",
    "T03n0152_005:0026a25_4": "兄如狀對。",
    "T03n0152_005:0026a25_5": "兄歸陳之，父驛馬追兒已為灰矣。",
    "T03n0152_005:0026a26_6": "「父投躬呼天結氣內塞，遂成癈疾。",
    "T03n0152_005:0026a27_7": "又生毒念曰：『吾無嗣已，不以斯子為？",
    "T03n0152_005:0026a28_8": "必欲殺之。』",
    "T03n0152_005:0026a28_9": "父有邸閣去國千里，仍遣斯兒曰：『彼散吾財，爾往計校。",
    "T03n0152_005:0026a29_10": "今與邸閣書，囊藏蠟封，爾急以行。』",
    "T03n0152_005:0026b01_11": "書陰勅曰：『此兒到，急以石縛腰沈之深淵。』",
    "T03n0152_005:0026b02_12": "兒受命稽首，輕騎進半。",
    "T03n0152_005:0026b03_13": "道有梵志，與父遙相被服，常相問遺書數往來。",
    "T03n0152_005:0026b04_14": "梵志有女，女既賢明，深知吉凶天文占候，兒行到梵志所居曰：『吾父所親梵志正在斯止。』",
    "T03n0152_005:0026b06_15": "謂從者曰：『今欲過修禮之，可乎？』",
    "T03n0152_005:0026b07_16": "從者曰：『善！』",
    "T03n0152_005:0026b07_17": "即過覲禮。",
    "T03n0152_005:0026b07_18": "梵志喜曰：『吾兄子來。』",
    "T03n0152_005:0026b08_19": "便命四隣學士儒生耆德雲集，娛宴歡樂，并諮眾疑靡不欣懌，終日極夜各疲眠寐。",
    "T03n0152_005:0026b10_20": "女竊覩男，見其腰帶佩囊封之書，默解取還，省讀其辭，悵然而歎曰：『斯何妖厲，賊害仁子乃至斯乎？』",
    "T03n0152_005:0026b12_21": "裂書更之，其辭曰：『吾年西垂，重疾日困，彼梵志吾之親友也，厥女既賢且明，古今任為兒匹，極具寶帛娉禮務好小禮大娉，納妻之日，案斯勅矣。』",
    "T03n0152_005:0026b16_22": "為書畢，開關復之。",
    "T03n0152_005:0026b16_23": "「明晨進路，梵志眾儒靡不尋歎。",
    "T03n0152_005:0026b17_24": "邸閣得書，承命具禮詣梵志家。",
    "T03n0152_005:0026b18_25": "梵志夫妻議曰：『夫婚姻之儀，始之於擇行問咎占兆，彼善禮備即吾許焉。",
    "T03n0152_005:0026b20_26": "今現男不媒禮娉便臻，彼豈將慢乎？』",
    "T03n0152_005:0026b21_27": "又退讌息曰：『男女為偶，自古然矣。",
    "T03n0152_005:0026b21_28": "男賢女貞，誠亦難值。』",
    "T03n0152_005:0026b22_29": "遂納禮會宗，九族歎曰：『斯榮傳世。』",
    "T03n0152_005:0026b23_30": "納妻禮成，邸閣馳啟，四姓聞之結疾殊篤。",
    "T03n0152_005:0026b24_31": "兒聞親疾，哽咽而言：『夫命難保，猶幻非真。』",
    "T03n0152_005:0026b25_32": "梵志欲擇良日遣還，菩薩內痛不從其云，室家馳歸升堂稽首，妻尋再拜，垂泣而進三步又拜，稱名曰『妾是子男某妻，親召妾為某，當奉宗嗣箕箒之使，盡禮修孝。",
    "T03n0152_005:0026b29_33": "惟願大人疾瘳福臻，永保無終之壽，令其展情獲孝婦之德。』",
    "T03n0152_005:0026c01_34": "四姓結忿內塞而殞。",
    "T03n0152_005:0026c02_35": "菩薩殯送慈惻哀慕，一國稱孝，喪畢修行馨熏十方。」",
    "T03n0152_005:0026c03_36": "佛告諸比丘：「童子者，吾身是也。",
    "T03n0152_005:0026c04_37": "妻者，俱夷是。",
    "T03n0152_005:0026c04_38": "四姓者，調達是。",
    "T03n0152_005:0026c04_39": "菩薩法忍度無極行忍辱如是。」",
    "T03n0152_005:0026c06_0": "（四六）「昔者菩薩為大國王，常以四等育護眾生，聲動遐邇靡不歎懿。",
    "T03n0152_005:0026c07_1": "舅亦為王，處在異國，性貪無耻，以兇為健。",
    "T03n0152_005:0026c08_2": "開士林歎：『菩薩懷二儀之仁惠。』",
    "T03n0152_005:0026c09_3": "虛誣謗訕為造訧端，興兵欲奪菩薩國。",
    "T03n0152_005:0026c10_4": "菩薩群僚僉曰：『寧為天仁賤，不為犲狼貴也。』",
    "T03n0152_005:0026c11_5": "民曰：『寧為有道之畜，不為無道民矣。』",
    "T03n0152_005:0026c12_6": "料選武士陳軍振旅，國王登臺觀軍情猥，流淚涕泣交頸曰：『以吾一躬毀兆民之命，國亡難復，人身難獲，吾之遁邁，國境咸康，將誰有患乎？』",
    "T03n0152_005:0026c15_7": "王與元后俱委國亡。",
    "T03n0152_005:0026c16_8": "舅入處國，以貪殘為政，戮忠貞、進佞蠱，政苛民困，怨泣相屬，思詠舊君猶孝子之存慈親也。",
    "T03n0152_005:0026c18_9": "「王與元妃處于山林，海有邪龍，好妃光顏，化為梵志，訛叉手箕坐垂首靖思，有似道士惟禪定時。",
    "T03n0152_005:0026c21_10": "王覩欣然，日採果供養。",
    "T03n0152_005:0026c21_11": "龍伺王行，盜挾妃去，將還海居。",
    "T03n0152_005:0026c22_12": "路由兩山夾道之徑，山有巨鳥，張翼塞徑，與龍一戰焉。",
    "T03n0152_005:0026c24_13": "龍為震電擊鳥，墮其右翼，遂獲還海。",
    "T03n0152_005:0026c25_14": "「王採果還，不見其妃，悵然而曰：『吾宿行違，殃咎隣臻乎？』",
    "T03n0152_005:0027a01_15": "乃執弓持矢，經歷諸山尋求元妃。",
    "T03n0152_005:0027a02_16": "覩有滎流，尋極其原，見巨獼猴而致哀慟，王愴然曰：『爾復何哀乎？』",
    "T03n0152_005:0027a04_17": "獼猴曰：『吾與舅氏併肩為王，舅以勢強奪吾眾矣，嗟乎無訴。",
    "T03n0152_005:0027a05_18": "子今何緣翔茲山岨乎？』",
    "T03n0152_005:0027a06_19": "菩薩答曰：『吾與爾其憂齊矣！",
    "T03n0152_005:0027a06_20": "吾又亡妃，未知所之。』",
    "T03n0152_005:0027a07_21": "猴曰：『子助吾戰，復吾士眾；為子尋之，終必獲矣。』",
    "T03n0152_005:0027a08_22": "王然之曰：『可。』",
    "T03n0152_005:0027a08_23": "明日猴與舅戰，王乃彎弓擩矢，股肱勢張，舅遙悚懼，播徊迸馳，猴王眾反，遂命眾曰：『人王元妃，迷在斯山，爾等布索。』",
    "T03n0152_005:0027a11_24": "猴眾各行，見鳥病翼，鳥曰：『爾等奚求乎？』",
    "T03n0152_005:0027a12_25": "曰：『人王亡其正妃，吾等尋之。』",
    "T03n0152_005:0027a13_26": "鳥曰：『龍盜之矣！",
    "T03n0152_005:0027a13_27": "吾勢無如，今在海中大洲之上。』",
    "T03n0152_005:0027a14_28": "言畢鳥絕。",
    "T03n0152_005:0027a14_29": "「猴王率眾，由徑臨海，憂無以渡。",
    "T03n0152_005:0027a15_30": "天帝釋即化為獼猴，身病疥癬，來進曰：『今士眾之多，其踰海沙，何憂不達於彼洲乎？",
    "T03n0152_005:0027a17_31": "今各復負石杜海，可以為高山，何但通洲而已？』",
    "T03n0152_005:0027a18_32": "猴王即封之為監，眾從其謀，負石功成，眾得濟度，圍洲累沓。",
    "T03n0152_005:0027a20_33": "龍作毒霧，猴眾都病無不仆地。",
    "T03n0152_005:0027a20_34": "二王悵愁，小猴重曰：『令眾病瘳，無勞聖念。』",
    "T03n0152_005:0027a22_0": "即以天藥傅眾鼻中，眾則奮鼻而興，力勢踰前。",
    "T03n0152_005:0027a23_1": "龍即興風雲以擁天日，電耀光海，勃怒霹靂震乾動地。",
    "T03n0152_005:0027a24_2": "小猴曰：『人王妙射，夫電耀者即龍矣。",
    "T03n0152_005:0027a25_3": "發矢除凶，為民招福，眾聖無怨矣。』",
    "T03n0152_005:0027a26_4": "霆耀電光，王乃放箭，正破龍胸，龍被射死，猴眾稱善。",
    "T03n0152_005:0027a27_5": "小猴拔龍門鑰，開門出妃，天鬼咸喜。",
    "T03n0152_005:0027a28_6": "二王俱還本山，更相辭謝，謙光崇讓。",
    "T03n0152_005:0027a29_7": "「會舅王死，無有嗣子，臣民奔馳尋求舊君，於彼山阻君臣相見，哀泣俱還，并獲舅國，兆民歡喜稱壽萬歲，大赦寬政，民心欣欣含笑且行。",
    "T03n0152_005:0027b03_8": "王曰：『婦離所天隻行一宿，眾有疑望，豈況旬朔乎？",
    "T03n0152_005:0027b04_9": "還于爾宗事合古儀。』",
    "T03n0152_005:0027b05_10": "妃曰：『吾雖在穢蟲之窟，猶蓮華居于污泥。",
    "T03n0152_005:0027b06_11": "吾言有信，地其坼矣。』",
    "T03n0152_005:0027b06_12": "言畢地裂，曰：『吾信現矣。』",
    "T03n0152_005:0027b07_13": "王曰：『善哉！",
    "T03n0152_005:0027b07_14": "夫貞潔者沙門之行。』",
    "T03n0152_005:0027b08_15": "自斯國內，商人讓利，士者辭位，豪能忍賤，強不陵弱，王之化也。",
    "T03n0152_005:0027b09_16": "婬婦改操，危命守貞，欺者尚信，巧偽守真，元妃之化也。」",
    "T03n0152_005:0027b11_17": "佛告諸比丘：「時國王者，我身是也。",
    "T03n0152_005:0027b12_0": "妃者，俱夷是。",
    "T03n0152_005:0027b12_1": "舅者，調達是。",
    "T03n0152_005:0027b12_2": "天帝釋者，彌勒是也。",
    "T03n0152_005:0027b13_3": "菩薩法忍度無極行忍辱如是。」",
    "T03n0152_005:0027b14_0": "（四七）「昔者菩薩，身為獼猴，力幹尠輩，明哲踰人，常懷普慈拯濟眾生。",
    "T03n0152_005:0027b15_1": "處在深山，登樹採果，覩山谷中有窮陷人，不能自出，數日哀號，呼天乞活。",
    "T03n0152_005:0027b17_2": "獼猴聞哀，愴為流淚曰：『吾誓求佛，唯為斯類耳。",
    "T03n0152_005:0027b18_3": "今不出此人，其必窮死。",
    "T03n0152_005:0027b19_4": "吾當尋岸下谷，負出之也。』",
    "T03n0152_005:0027b19_5": "遂入幽谷，使人負己，攀草上山置之平地，示其徑路曰：『在爾所之，別去之後慎無為惡也。』",
    "T03n0152_005:0027b22_6": "出人疲極，就閑臥息。",
    "T03n0152_005:0027b22_7": "人曰：『處谷飢饉，今出亦然，將何異哉？』",
    "T03n0152_005:0027b23_8": "心念：『當殺獼猴噉之，以濟吾命。",
    "T03n0152_005:0027b24_9": "不亦可乎！』",
    "T03n0152_005:0027b24_10": "以石椎首，血流丹地，猴臥驚起，眩倒緣樹，心無恚意，慈哀愍傷悲其懷惡，自念曰：『吾勢所不能度者，願其來世常逢諸佛，信受道教行之得度。",
    "T03n0152_005:0027b28_11": "世世莫有念惡如斯人也。』」",
    "T03n0152_005:0027b28_12": "佛告諸比丘：「獼猴者，吾身是也。",
    "T03n0152_005:0027b29_13": "谷中人者，調達是。",
    "T03n0152_005:0027b29_14": "菩薩法忍度無極行忍辱如是。」",
    "T03n0152_005:0027c02_0": "（四八）「昔者菩薩與阿難俱畢罪為龍，其一龍曰：『惟吾與卿共在海中靡所不覩，寧可俱上陸地遊戲乎？』",
    "T03n0152_005:0027c04_1": "答曰：『陸地人惡，起逢非常，不可出也。』",
    "T03n0152_005:0027c05_2": "一龍重曰：『化為小蛇耳。",
    "T03n0152_005:0027c05_3": "若路無人，尋大道戲；逢人則隱。",
    "T03n0152_005:0027c06_4": "何所憂乎？』",
    "T03n0152_005:0027c06_5": "於是相可，俱升遊觀。",
    "T03n0152_005:0027c07_6": "出水未久。",
    "T03n0152_005:0027c07_7": "道逢含毒蚖，蚖覩兩蛇厥兇念生，志往犯害，則吐毒喣沫兩蛇。",
    "T03n0152_005:0027c09_8": "一蛇起意，將欲以威神殺斯毒蚖；一蛇慈心，忍而諫止曰：『夫為高士，當赦眾愚，忍不可忍者，是乃為佛正真之大戒也。』",
    "T03n0152_005:0027c12_9": "即說偈曰：「『貪欲為狂夫，　　靡有仁義心，　　嫉妬欲害聖，　　唯默忍為安。",
    "T03n0152_005:0027c15_0": "　　非法不軌者，　　內無惻隱心，　　慳惡害布施，　　唯默忍為安。",
    "T03n0152_005:0027c17_0": "　　放逸無戒人，　　酷害懷賊心，　　不承順道德，　　唯默忍為安。",
    "T03n0152_005:0027c19_0": "　　背恩無反復，　　虛飾行諂偽，　　是為愚癡極，　　唯默忍為安。』",
    "T03n0152_005:0027c21_0": "「一蛇遂稱頌忍德，說偈陳義，一蛇敬受，遂不害蚖。",
    "T03n0152_005:0027c22_1": "一蛇曰：『吾等還海中，可乎？』",
    "T03n0152_005:0027c22_2": "相然俱去，奮其威神震天動地，興雲降雨變化龍耀，人鬼咸驚，蚖乃惶怖，屍視無知七日絕食。」",
    "T03n0152_005:0027c25_3": "佛告諸比丘：「爾時，欲害蚖龍者，阿難是也。",
    "T03n0152_005:0027c26_4": "說忍法龍者吾，身是也。",
    "T03n0152_005:0027c26_5": "含毒蚖者，調達是也。",
    "T03n0152_005:0027c27_6": "菩薩所在世世行忍，雖處禽獸不忘其行也。",
    "T03n0152_005:0027c28_7": "菩薩法忍度無極行忍辱如是。」",
    "T03n0152_005:0028a01_0": "（四九）「昔者有國名摩天羅，王名難，學通神明，靡幽不覩，覺世非常，曰：『吾身當朽為世糞壤，何國之可保？』",
    "T03n0152_005:0028a03_1": "捐榮棄樂，服大士之法服，一鉢食為足，稟沙門戒，山林為居積三十年。",
    "T03n0152_005:0028a05_2": "樹邊有坑，坑深三十丈。",
    "T03n0152_005:0028a05_3": "時，有獵者，馳騁尋鹿墮于坑中。",
    "T03n0152_005:0028a06_4": "時，有鳥、蛇各一，亦驚俱隕焉，體皆毀傷，俱亦困矣。",
    "T03n0152_005:0028a07_5": "仰天悲號，有孤窮之音。",
    "T03n0152_005:0028a08_6": "道士愴然，火照見之，涕泣交頸，臨坑告曰：『汝等無憂，吾拔汝重難。』",
    "T03n0152_005:0028a09_7": "即作長繩懸以登之，三物或銜或持，遂獲全命。",
    "T03n0152_005:0028a11_8": "俱叩頭謝曰：『吾等命在轉燭，道士仁惠弘普無量，令吾等得覩天日。",
    "T03n0152_005:0028a12_9": "願終斯身給眾所乏，以微報重，萬不賽一。』",
    "T03n0152_005:0028a13_10": "「道士曰：『吾為國王，國大民多，宮寶婇女諸國為上，願即響應何求不得？",
    "T03n0152_005:0028a15_11": "吾以國為怨窟，以色聲香味華服邪念，為六劒截吾身，六箭射吾體，由斯六邪輪轉受苦，三塗酷烈難忍難堪，吾甚厭之。",
    "T03n0152_005:0028a18_12": "捐國為沙門，願獲如來、無所著、正真道、最正覺、道法御、天人師，開化群生令還本元，豈但汝等三人而已乎？",
    "T03n0152_005:0028a21_13": "各還舊居見汝所親，令三自歸無違佛教矣。』",
    "T03n0152_005:0028a22_14": "「獵者曰：『處世有年，雖覩儒士積德為善，豈有若佛弟子恕己濟眾，隱處而不揚名者乎？",
    "T03n0152_005:0028a24_15": "若道士有之，願至吾家乞微供養。』",
    "T03n0152_005:0028a25_16": "烏曰：『吾名鉢，道士有難，願呼吾名，吾當馳詣。』",
    "T03n0152_005:0028a26_17": "蛇曰：『吾名萇，若道士有患，願呼吾名，必來報恩。』",
    "T03n0152_005:0028a27_18": "辭畢各退。",
    "T03n0152_005:0028a27_19": "「他日，道士之獵者舍，獵者遙見其來，告妻曰：『彼不祥之人來，吾勅汝為饌。』",
    "T03n0152_005:0028a29_20": "徐徐設之，彼過日中即不食矣。",
    "T03n0152_005:0028b01_21": "妻覩道士勃然作色，訛留設食，虛談過中。",
    "T03n0152_005:0028b02_22": "道士退矣，還山覩烏，呼名曰：『鉢。』",
    "T03n0152_005:0028b03_23": "烏問曰：『自何來耶？』",
    "T03n0152_005:0028b03_24": "曰：『獵者所來。』",
    "T03n0152_005:0028b04_25": "烏曰：『已食乎？』",
    "T03n0152_005:0028b04_26": "曰：『彼設未辦而日過中，時不應食故吾退耳。』",
    "T03n0152_005:0028b05_27": "烏曰：『凶咎之鬼難以慈濟，違仁背恩，凶逆之大也。",
    "T03n0152_005:0028b06_28": "吾無飲食，無以供養。",
    "T03n0152_005:0028b07_29": "留心坐斯，吾須臾還。』",
    "T03n0152_005:0028b07_30": "飛之般遮國，入王後宮，覩王夫人臥，首飾之中有明月珠。",
    "T03n0152_005:0028b09_31": "烏銜馳還，以奉道士。",
    "T03n0152_005:0028b09_32": "「夫人寐寤，求之不獲，即以上聞。",
    "T03n0152_005:0028b10_33": "王勅臣民：『有得之者，賞金銀各千斤，牛馬各千首；得不貢者，罪重滅宗。』",
    "T03n0152_005:0028b12_34": "道士惠獵者，獵者縛而白之。",
    "T03n0152_005:0028b12_35": "王曰：『汝從何得斯寶乎？』",
    "T03n0152_005:0028b13_36": "道士深惟：『以狀言之，即一國烏皆死矣；云盜得之，斯非佛弟子也。』",
    "T03n0152_005:0028b15_37": "默然受拷，杖楚千數，不怨王，不讎彼，弘慈誓曰：『令吾得佛，度眾生諸苦矣。』",
    "T03n0152_005:0028b16_38": "「王曰：『取道士埋之，唯出其頭，明日戮焉。』",
    "T03n0152_005:0028b17_39": "道士乃呼蛇曰：『萇。』",
    "T03n0152_005:0028b18_40": "蛇曰：『天下無知我名者，唯有道士耳。",
    "T03n0152_005:0028b19_41": "揚聲相呼，必有以也。』",
    "T03n0152_005:0028b19_42": "疾邁，見道士若茲，叩頭問曰：『何由致此？』",
    "T03n0152_005:0028b20_43": "道士具陳厥所由然。",
    "T03n0152_005:0028b21_44": "蛇流淚曰：『道士仁如天地，尚與禍會，豈況無道，誰將祐之乎？",
    "T03n0152_005:0028b22_45": "天仁無怨，斯王唯有太子一人，無他儲副，我將入宮咋殺太子，以吾神藥傅之即愈。』",
    "T03n0152_005:0028b24_46": "蛇夜入宮，咋之即絕。",
    "T03n0152_005:0028b25_47": "停屍三日，令曰：『有能活太子者，分國而治。』",
    "T03n0152_005:0028b26_48": "載之山間，當火葬之。",
    "T03n0152_005:0028b27_0": "行徑歷道士邊，道士曰：『太子何疾而致喪身乎？",
    "T03n0152_005:0028b28_1": "且無葬矣！",
    "T03n0152_005:0028b28_2": "吾能活之。』",
    "T03n0152_005:0028b28_3": "從者聞說，馳以上聞。",
    "T03n0152_005:0028b29_4": "王心悲喜，重更哀慟曰：『吾赦爾罪，分國為王。』",
    "T03n0152_005:0028c01_5": "道士以藥傅身，太子忽然興曰：『吾何緣在斯乎？』",
    "T03n0152_005:0028c02_6": "從者具陳所以。",
    "T03n0152_005:0028c02_7": "太子還宮，巨細喜舞。",
    "T03n0152_005:0028c03_8": "「分國惠之，一無所受。",
    "T03n0152_005:0028c03_9": "王寤曰：『分國不受，豈當盜哉？』",
    "T03n0152_005:0028c04_10": "問：『子何國人？",
    "T03n0152_005:0028c05_0": "以何見為沙門乎？",
    "T03n0152_005:0028c05_1": "何從獲珠？",
    "T03n0152_005:0028c05_2": "行高乃然，忽罹斯患，將以何由？』",
    "T03n0152_005:0028c06_3": "道士本末陳焉，王為愴然泣淚流面。",
    "T03n0152_005:0028c07_4": "王告獵者曰：『子有功勳於國，悉呼九親來，吾欲重賜之。』",
    "T03n0152_005:0028c08_5": "親無巨細皆詣宮門，王曰：『不仁背恩，惡之元首。』",
    "T03n0152_005:0028c09_6": "盡殺之矣。",
    "T03n0152_005:0028c10_7": "道士入山學道，精進不惓，命終生天上。」",
    "T03n0152_005:0028c11_8": "佛告諸比丘：「時道士者，吾身是也。",
    "T03n0152_005:0028c12_0": "烏者，鶖鷺子是也。",
    "T03n0152_005:0028c12_1": "蛇者，阿難是，獵者。",
    "T03n0152_005:0028c12_2": "調達是。",
    "T03n0152_005:0028c13_3": "其妻者，懷槃女子是也。",
    "T03n0152_005:0028c13_4": "菩薩弘仁度無極行忍辱如是。」",
    "T03n0152_005:0028c15_0": "（五〇）「昔者拘深國王名抑迦達，其國廣大，人民熾盛，治國以正，不枉兆民。",
    "T03n0152_005:0028c16_1": "王有子二人，一男一女，男名須達，女名安闍難，執行清淨，王甚重之。",
    "T03n0152_005:0028c18_2": "為作金池，二兒入池浴，池中有龜，龜名金，瞽一眼，亦於水戲，觸二兒身，兒驚大呼！",
    "T03n0152_005:0028c20_3": "王則問其所以？",
    "T03n0152_005:0028c20_4": "云：『池中有物，觸怖我等。』",
    "T03n0152_005:0028c21_5": "王怒曰：『池為兒設，何物處之而恐吾兒？』",
    "T03n0152_005:0028c22_6": "令施罛取之，鬼龍奇怪，趣使得之。",
    "T03n0152_005:0028c23_7": "罟師得龜，王曰：『當作何殺之？』",
    "T03n0152_005:0028c24_8": "群臣或言：『斬首。』",
    "T03n0152_005:0028c24_9": "或言：『生燒。』",
    "T03n0152_005:0028c24_10": "或言：『剉之作羹。』",
    "T03n0152_005:0028c25_11": "一臣曰：『斯殺不酷，唯以投大海中，斯所謂酷者也。』",
    "T03n0152_005:0028c26_12": "龜笑曰：『唯斯酷矣。』",
    "T03n0152_005:0028c27_0": "王使投之江中。",
    "T03n0152_005:0028c27_1": "「龜得免，喜馳詣龍王所，自陳曰：『人王抑迦達有女，端正光華，天女為雙。",
    "T03n0152_005:0028c29_2": "人王乃心區區，大王欲以女結為媛親。』",
    "T03n0152_005:0029a01_3": "龍曰：『汝誠乎？』",
    "T03n0152_005:0029a01_4": "龜曰：『唯然。』",
    "T03n0152_005:0029a01_5": "為龜具設盛饌皆以寶器，龜曰：『早遣賢臣相尋，吾王欲得其決。』",
    "T03n0152_005:0029a03_6": "龍遣賢臣十六，從龜至人王城下壍中，龜曰：『汝等止此！",
    "T03n0152_005:0029a04_7": "吾往上聞。』",
    "T03n0152_005:0029a04_8": "龜遂遁邁不復來還。",
    "T03n0152_005:0029a05_9": "十六臣悁悒俱入城見王，王曰：『龍等來為？』",
    "T03n0152_005:0029a06_10": "對曰：『天王仁惠接臣等，王欲以貴女為吾王妃，故遣臣等來迎。』",
    "T03n0152_005:0029a08_11": "王怒曰：『豈有人王之女與蛇龍為偶乎？』",
    "T03n0152_005:0029a09_12": "龍對曰：『大王故遣神龜宣命，臣等不虛來。』",
    "T03n0152_005:0029a10_13": "王不許之。",
    "T03n0152_005:0029a10_14": "諸龍變化，令宮中眾物皆為龍，耀遶王前後。",
    "T03n0152_005:0029a11_15": "王懼叫呼！",
    "T03n0152_005:0029a11_16": "群臣驚愕，皆詣殿下質問所以。",
    "T03n0152_005:0029a12_17": "王具說其狀，眾臣僉曰：『豈可以一女之故，而亡國乎？』",
    "T03n0152_005:0029a14_0": "「王及群臣臨水送女，遂為龍妃，生男女二人。",
    "T03n0152_005:0029a15_1": "男名槃達，龍王死，男襲位為王。",
    "T03n0152_005:0029a15_2": "欲捨世榮之穢，學高行之志，其妻有萬數，皆尋從之，逃避幽隱猶不免焉。",
    "T03n0152_005:0029a17_3": "登陸地於私梨樹下，隱形變為蛇身槃屈而臥。",
    "T03n0152_005:0029a18_4": "夜則有燈火之明，在彼樹下數十枚矣，日日雨若干種華，色曜香美非世所覩。",
    "T03n0152_005:0029a20_5": "「國人有能厭龍者，名陂圖，入山求龍欲以行乞，覩牧牛兒問其有無。",
    "T03n0152_005:0029a22_6": "兒曰：『吾見一蛇，槃屈而臥於斯樹下，夜樹上有數十燈火，光明耀曄，華下若雪，色耀香美其為難喻，吾以身附之，亦無賊害之心。』",
    "T03n0152_005:0029a25_7": "術士曰：『善哉！",
    "T03n0152_005:0029a25_8": "獲吾願矣。』",
    "T03n0152_005:0029a26_9": "則以毒藥塗龍牙齒，牙齒皆落，以杖捶之，皮傷骨折。",
    "T03n0152_005:0029a27_10": "術士自首至尾以手捋之，其痛無量，亦無怨心，自咎宿行不杇乃致斯禍，誓願曰：『令吾得佛，拯濟群生都使安隱，莫如我今也。』",
    "T03n0152_005:0029b01_11": "「術士取龍著小篋中，荷負以行乞匃。",
    "T03n0152_005:0029b02_12": "每所至國，輙令龍舞，諸國群臣兆民靡不懼之。",
    "T03n0152_005:0029b03_13": "術士曰：『乞金銀各千斤，奴婢各千人，象馬牛車眾畜事各千數。』",
    "T03n0152_005:0029b05_14": "每至諸國，所獲皆然。",
    "T03n0152_005:0029b05_15": "轉入龍王祖父之國，其母及龍兄弟，皆於陸地求之，化為飛鳥依偟王宮。",
    "T03n0152_005:0029b07_16": "術士至，龍王化為五頭，適欲出舞而見其母兄妹，羞鄙逆縮不復出舞。",
    "T03n0152_005:0029b09_17": "術士呼之五六，龍遂頓伏。",
    "T03n0152_005:0029b10_18": "母復為人形，與王相見，陳其本末。",
    "T03n0152_005:0029b11_19": "王及臣民莫不興哀，王欲殺術士，龍請之曰：『吾宿行所種，今當受報，無宜殺之以益後怨，從其所求以施與之。",
    "T03n0152_005:0029b13_20": "弘慈如斯，佛道可得也。』",
    "T03n0152_005:0029b14_21": "王即以異國為例，具其所好悉以賜之。",
    "T03n0152_005:0029b15_22": "「術士得斯重寶，喜以出國，於他國界逢賊，身見菹醢，財物索盡。",
    "T03n0152_005:0029b16_23": "龍母子與王訣別：『若大王念我呼名，吾則來，無憔悴矣。』",
    "T03n0152_005:0029b18_24": "王逮臣民臨渚送之，一國哀慟靡不躃踊者也。」",
    "T03n0152_005:0029b19_25": "佛告諸比丘：「槃達龍王者，吾身是也。",
    "T03n0152_005:0029b20_26": "抑迦達國王者，阿難是也。",
    "T03n0152_005:0029b20_27": "母者，今吾母是也。",
    "T03n0152_005:0029b21_28": "男弟者，鶖鷺子是也。",
    "T03n0152_005:0029b21_29": "女妹者，青蓮華除饉女是也。",
    "T03n0152_005:0029b22_30": "時，酷龍人者，調達是也。",
    "T03n0152_005:0029b23_0": "菩薩弘慈度無極行忍辱如是。」",
    "T03n0152_005:0029b24_0": "（五一）雀王經",
    "T03n0152_005:0029b25_0": "「昔者菩薩身為雀王，慈心濟眾有尚慈母，悲彼艱苦情等親離，覩眾稟道喜若己寧，愛育眾生猶護身瘡。",
    "T03n0152_005:0029b27_1": "有虎食獸，骨柱其齒，病困將終。",
    "T03n0152_005:0029b28_2": "雀覩其然，心為悲楚曰：『諸佛以食為禍，其果然矣。』",
    "T03n0152_005:0029b29_3": "入口啄骨，日日若茲。",
    "T03n0152_005:0029c01_4": "雀口生瘡，身為瘦疵，骨出虎穌。",
    "T03n0152_005:0029c01_5": "雀飛登樹，說佛經曰：『殺為兇虐，其惡莫大；若彼殺己，豈悅之乎？",
    "T03n0152_005:0029c03_6": "當恕己度彼，即有春天之仁。",
    "T03n0152_005:0029c04_7": "仁者普慈，祐報響應；兇虐殘眾，禍尋影追。",
    "T03n0152_005:0029c05_8": "爾思吾言矣。』",
    "T03n0152_005:0029c05_9": "虎聞雀誡，勃然恚曰：『爾始離吾口而敢多言乎？』",
    "T03n0152_005:0029c06_10": "雀覩其不可化，愴然愍之，即速飛去。」",
    "T03n0152_005:0029c07_11": "佛告諸比丘：「雀王者，吾身是也。",
    "T03n0152_005:0029c08_12": "虎者，調達是也。",
    "T03n0152_005:0029c08_13": "開士世世慈心濟眾，以為惶務猶自憂身。",
    "T03n0152_005:0029c09_14": "菩薩法忍度無極行忍辱如是。」",
    "T03n0152_005:0029c11_0": "（五二）之裸國經",
    "T03n0152_005:0029c12_0": "「昔者菩薩，伯叔二人，各資國貨俱之裸鄉。",
    "T03n0152_005:0029c13_1": "叔曰：『夫福厚者衣食自然，薄祐者展乎筋力。",
    "T03n0152_005:0029c14_2": "今彼裸鄉，無佛、無法、無沙門眾，可謂無人之土矣，而吾等往，俯仰取其意，豈不難哉？",
    "T03n0152_005:0029c16_3": "入國隨俗，進退尋儀，柔心言遜，匿明揚愚，大士之慮也。』",
    "T03n0152_005:0029c17_4": "伯曰：『禮不可虧，德不可退，豈可裸形毀吾舊儀乎？』",
    "T03n0152_005:0029c18_5": "叔曰：『先聖影則隕身不隕行，戒之常也。",
    "T03n0152_005:0029c19_6": "內金表銅，釋儀從時，初譏後歎，權道之大矣！』",
    "T03n0152_005:0029c21_0": "遂俱之彼。",
    "T03n0152_005:0029c21_1": "伯曰：『爾今先入，觀其得失，遣使告誠。』",
    "T03n0152_005:0029c22_2": "叔曰：『敬諾。』",
    "T03n0152_005:0029c22_3": "旬日之間使返告伯，曰：『必從俗儀。』",
    "T03n0152_005:0029c23_4": "伯勃然曰：『釋人從畜，豈君子行乎？",
    "T03n0152_005:0029c24_5": "叔為，吾不也！』",
    "T03n0152_005:0029c24_6": "「其國俗，以月晦十五日夜常為樂，以麻油膏膏首，白土畫身，雜骨瓔頸，兩石相叩，男女携手，逍遙歌舞；菩薩隨之，國人欣歎。",
    "T03n0152_005:0029c27_7": "王愛民敬賓俟相屬，王悉取貨，十倍雇之。",
    "T03n0152_005:0029c28_8": "伯車乘入國，言以嚴法，輙違民心。",
    "T03n0152_005:0029c29_9": "王忿民慢，奪財撾捶。",
    "T03n0152_005:0030a01_0": "叔請乃釋，俱還本國。",
    "T03n0152_005:0030a01_1": "送叔者被路，罵伯者聒耳。",
    "T03n0152_005:0030a02_2": "伯耻怒曰：『彼與爾何親？",
    "T03n0152_005:0030a02_3": "與吾何讐？",
    "T03n0152_005:0030a03_4": "爾惠吾奪，豈非讒言乎？』",
    "T03n0152_005:0030a03_5": "結叔帶曰：『自今之後，世世相酷，終不赦爾。』",
    "T03n0152_005:0030a04_6": "菩薩愴然流淚誓曰：『令吾世世逢佛見法親奉沙門，四恩普覆潤濟眾生，奉伯若己，不違斯誓也。』",
    "T03n0152_005:0030a07_7": "自此之後，伯輙剋叔，叔常濟之。」",
    "T03n0152_005:0030a08_0": "佛告諸比丘：「時叔者，吾身是也。",
    "T03n0152_005:0030a08_1": "伯者，調達是也。",
    "T03n0152_005:0030a09_2": "菩薩慈柔度無極行忍辱如是。」",
    "T03n0152_005:0030a10_0": "（五三）六年守飢畢罪經",
    "T03n0152_005:0030a11_0": "「昔者菩薩為大國王，歸命三尊具奉十善，德被遐邇靡不承風，兵刃不施，牢獄無有，風雨時節國豐民富，四表康休，路無怨嗟，華偽小書舉國絕口，六度真化靡人不誦。",
    "T03n0152_005:0030a15_1": "時有梵志，執操清淨，閑居山林不豫流俗，唯德是務。",
    "T03n0152_005:0030a16_2": "夜渴行飲，誤得國人所種蓮華池水，飲畢意悟曰：『彼買此池，以華奉佛廟，水果自供；吾飲其水，不告其主，斯即盜矣。",
    "T03n0152_005:0030a19_3": "夫盜之為禍，先入太山，次為畜生，屠賣于市以償宿債。",
    "T03n0152_005:0030a20_4": "若獲為人，當為奴婢。",
    "T03n0152_005:0030a21_5": "吾不如早畢於今，無遺後患矣。』",
    "T03n0152_005:0030a22_6": "詣闕自告云其犯盜，唯願大王以法相罪，畢之於今乞後無尤。",
    "T03n0152_005:0030a23_7": "王告曰：『斯自然之水，不寶之物，何罪之有乎？』",
    "T03n0152_005:0030a24_8": "對曰：『夫買其宅即有其井，占其田則惜其草，汲井刈蒭非告不取。",
    "T03n0152_005:0030a26_9": "吾不告而飲，豈非盜耶？",
    "T03n0152_005:0030a27_10": "願王處之。』",
    "T03n0152_005:0030a27_11": "王曰：『國事多故，且坐苑中。』",
    "T03n0152_005:0030a27_12": "太子令之深處苑內，王事總猥忘之六日。",
    "T03n0152_005:0030a28_13": "忽然悟曰：『梵志故在乎？",
    "T03n0152_005:0030a29_14": "疾呼之來。』",
    "T03n0152_005:0030a29_15": "梵志守戒飢渴六日，之王前立，厥體瘦疵，起而蹌地，王覩流淚曰：『吾過重矣。』",
    "T03n0152_005:0030b02_16": "王后笑之。",
    "T03n0152_005:0030b02_17": "王遣人澡浴梵志，具設餚饌，自身供養，叩頭悔過曰：『吾為人君，民飢者吾自飢，寒者即衣單，豈況懷道施德之士乎？",
    "T03n0152_005:0030b05_18": "一國善士之福，不如高行賢者一人之德，國寧民安，四時順穀豐穰，非戒之德其誰致之乎？』",
    "T03n0152_005:0030b07_19": "謂道士曰：『飲水不告，罪乃若此，豈況真盜不有重咎乎？",
    "T03n0152_005:0030b09_20": "以斯赦子，必無後患也。』",
    "T03n0152_005:0030b09_21": "梵志曰：『大善！",
    "T03n0152_005:0030b10_22": "受王洪潤矣。』",
    "T03n0152_005:0030b10_23": "「自斯之後，生死輪轉無際，至臨得佛不食六年，罪畢道成，以俱夷自解，羅云乃生。",
    "T03n0152_005:0030b12_24": "太子棄國勤于山林，邪見之徒咸謂狂惑，謗聲非一。",
    "T03n0152_005:0030b13_25": "太子聞焉，忍斯辱謗，追以慈濟，福隆道成，諸天雲集，稽首承風，帝王臣民靡不歸命。」",
    "T03n0152_005:0030b15_26": "佛告諸比丘：「時王者，則吾身是也。",
    "T03n0152_005:0030b16_27": "夫人者，俱夷是。",
    "T03n0152_005:0030b17_0": "太子者，羅云是。",
    "T03n0152_005:0030b17_1": "夫崇惡禍追，施德福歸，可不慎哉！",
    "T03n0152_005:0030b18_2": "王忘道士令餓六日，受罪六年飢饉纔息，六日之後王身供養故，今六年殃畢道成。",
    "T03n0152_005:0030b20_3": "俱夷笑之，今懷羅云六年重病。",
    "T03n0152_005:0030b21_0": "太子以梵志深著苑內故，六年處于幽冥。",
    "T03n0152_005:0030b22_0": "愚夫重闇不明去就，以惡心向佛、沙門、梵志，截手拔舌者，斯一世之苦；妄以手捶，虛以口謗，死入太山，太山之鬼拔出其舌，著於熱沙，以牛耕上，又以然釘釘其五體，求死不得。",
    "T03n0152_005:0030b26_1": "殃惡若此，順行無邪。",
    "T03n0152_005:0030b26_2": "菩薩法忍度無極行忍辱如是。」",
    "T03n0152_005:0030b28_0": "（五四）釋家畢罪經",
    "T03n0152_005:0030b29_0": "「昔者菩薩守戒行淨，積功累德，遂獲如來、無所著、正真道、最正覺，遊處舍衛國。",
    "T03n0152_005:0030c01_1": "天龍鬼神、帝王臣民靡不歸宗，蠱道邪術值佛影隆，猶日明盛螢火隱退。",
    "T03n0152_005:0030c03_2": "貪嫉之興，不覩亡身之火，邪黨搆謀，勸女弟子名曰好首，以毀天尊。",
    "T03n0152_005:0030c05_3": "國人未獲真諦者，有沈吟之疑，心疑諸沙門，王亦怪焉。",
    "T03n0152_005:0030c06_4": "蠱道貪濁，諍財相訴，濁現禍歸，即時見廢，貞真照現，天人歎善！",
    "T03n0152_005:0030c08_5": "王詣精舍頓首悔過，由斯王有慚心，因媒啟問，求佛女妹，結婚姻之固，以絕釋家之怨。",
    "T03n0152_005:0030c10_6": "眾祐曰：『吾去家為沙門，不豫世業，嫁娶之事，一由父王。』",
    "T03n0152_005:0030c11_7": "於是遣使者致敬，宣結親之辭。",
    "T03n0152_005:0030c12_8": "諸釋不許，王曰：『佛處其國爾由往來，明者無怨，愚夫有讐。",
    "T03n0152_005:0030c13_9": "女吾賤妾之子，何足以致恨乎？』",
    "T03n0152_005:0030c14_10": "王許曰：『可。』",
    "T03n0152_005:0030c14_11": "遂成婚姻。",
    "T03n0152_005:0030c15_12": "有男嗣一，請見諸舅，即之釋國。",
    "T03n0152_005:0030c16_0": "「時，佛當還開化諸釋，諸釋欣欣興佛精舍，掘土三尺，以栴檀香填之，撿國眾寶為佛精舍，焜焜奕奕有若天宮，聲聞隣國靡不躍逸。",
    "T03n0152_005:0030c19_1": "佛未坐之，而彼庶子入觀曰：『斯精舍之巧、眾珍之妙，唯天帝宮可為匹矣。』",
    "T03n0152_005:0030c21_2": "曰：『佛未翔茲，吾一坐座，沒命不恨也。』",
    "T03n0152_005:0030c22_0": "庶子嬖友，名曰頭佉摩，對曰：『夫亦何失？』",
    "T03n0152_005:0030c23_0": "即升坐矣。",
    "T03n0152_005:0030c23_1": "釋氏雄士，壯聲呵曰：『眾祐尊座，天帝不臨，何婢之子敢升座乎？』",
    "T03n0152_005:0030c24_2": "裂坐更興。",
    "T03n0152_005:0030c25_3": "庶子出，謂其友曰：『斯辱無外矣！",
    "T03n0152_005:0030c25_4": "吾若為王，爾無忘茲。』",
    "T03n0152_005:0030c26_5": "友曰：『俱然。』",
    "T03n0152_005:0030c26_6": "旋守其母欲為太子，母以妖蠱請如子願。",
    "T03n0152_005:0030c27_7": "王曰：『古來未聞！",
    "T03n0152_005:0030c28_8": "無設狂言自招耻也。』",
    "T03n0152_005:0030c28_9": "妖蠱處內，佞臣巧辭，遂立二嫡分民正治。",
    "T03n0152_005:0030c29_10": "「大王崩，位立兩國，民隨所悅，仁凶分流，仁即奉兄，兇馳詣叔。",
    "T03n0152_005:0031a02_11": "友為相國，修治干戈，軍用眾備，以舊事聞。",
    "T03n0152_005:0031a03_12": "王曰：『可。』",
    "T03n0152_005:0031a03_13": "即寵雄將武士就路，覩佛道邊坐乎半枯之樹。",
    "T03n0152_005:0031a04_14": "王進稽首曰：『佛不坐純生而處半枯，將有由乎？』",
    "T03n0152_005:0031a05_15": "眾祐曰：『斯樹名釋，吾愛其名，以仁道濟其難，潤其枯惠其生也。』",
    "T03n0152_005:0031a07_16": "王悵然內耻曰：『佛仁弘普，惠逮草木，豈況人乎？』",
    "T03n0152_005:0031a08_17": "於是旋軍。",
    "T03n0152_005:0031a09_0": "相國仰察天文，覩釋氏宿福索禍興，復以聞之。",
    "T03n0152_005:0031a10_1": "軍又出，未至釋氏城有數里，城中弓弩矢聲猶風雨，幢幡傘蓋斷竿截斗，裂鎧斬控，士馬震奔靡不失魄。",
    "T03n0152_005:0031a12_2": "王又奔歸。",
    "T03n0152_005:0031a13_3": "釋人啟佛：『當那賊何？』",
    "T03n0152_005:0031a13_4": "曰：『牢關門，廢壍橋。』",
    "T03n0152_005:0031a14_5": "王又出軍，目連啟言：『吾欲以羅漢威神化為天網，覆城面四十里，王奈釋人何？』",
    "T03n0152_005:0031a16_6": "眾祐曰：『無奈罪何？』",
    "T03n0152_005:0031a16_7": "又言：『跳著他方剎土？』",
    "T03n0152_005:0031a17_8": "曰：『無奈罪何？』",
    "T03n0152_005:0031a17_9": "目連言：『吾能攘有形，無奈無形罪何？』",
    "T03n0152_005:0031a18_10": "眾祐曰：『種惡禍生，孰能攘之？",
    "T03n0152_005:0031a19_11": "取釋氏一子置吾鉢下，以效其實。』",
    "T03n0152_005:0031a20_0": "目連如命。",
    "T03n0152_005:0031a20_1": "「釋諸耆舊承教守門，魔化為舊德，呵諸釋曰：『王假塗有所之，爾其絕彼，將益後尤。",
    "T03n0152_005:0031a22_2": "佛弟子行，可得爾乎？』",
    "T03n0152_005:0031a22_3": "魔奮勢拔鑰排門兵入，猶塘決水翻。",
    "T03n0152_005:0031a23_4": "釋摩南為大將軍，與王先王同師而學，有死友之誓，謂王曰：『住爾兇士一飡之頃，令城中人獲出全命。』",
    "T03n0152_005:0031a26_5": "王曰：『可。』",
    "T03n0152_005:0031a26_6": "大將軍臨水向佛，叩頭流淚而曰：『以吾微命請彼少人，願令十方群生皆奉佛教，恕己濟眾，潤合二儀，無為狼蚖之毒殘賊眾生，若斯無道之王矣。』",
    "T03n0152_005:0031b01_0": "入水以髮纏樹根，有頃命終。",
    "T03n0152_005:0031b01_1": "王遣使者視之，還如事云。",
    "T03n0152_005:0031b02_2": "兵入掘地半埋釋人。",
    "T03n0152_005:0031b02_3": "橫材象牽，概殺之矣，或馬蹟，或兵刃。",
    "T03n0152_005:0031b03_4": "「佛時首疾，其痛難言。",
    "T03n0152_005:0031b04_5": "梵王帝釋、四大天王，皆叉手侍，為之痛心。",
    "T03n0152_005:0031b05_6": "釋人有自歸命三尊者，誦經者，起慈心者。",
    "T03n0152_005:0031b06_7": "釋有三城，征事未畢，王憶釋摩南殺身請眾命，為之愴然，旋師罷軍，遣使者致敬曰：『士眾疲勞，還國息師。』",
    "T03n0152_005:0031b09_8": "異日束修稽首足下。",
    "T03n0152_005:0031b09_9": "佛教謝，王自愛。",
    "T03n0152_005:0031b09_10": "使者退，佛視之矣。",
    "T03n0152_005:0031b10_11": "阿難整法服稽首曰：『佛不虛視，其必有緣。』",
    "T03n0152_005:0031b11_12": "眾祐曰：『釋罪畢也，王罪興矣。",
    "T03n0152_005:0031b12_13": "却後七日，太山鬼以火燒王及其臣民，王罪難救猶釋禍難攘矣。』",
    "T03n0152_005:0031b13_14": "佛使阿難舉鉢，鉢下人亦終。",
    "T03n0152_005:0031b14_15": "佛將諸沙門至梵志講堂，道經諸釋死地，或有已死或折臂髀脛者，覩佛來，或搏頰呻吟云：『歸命佛、歸命法、歸命聖眾，願十方群生皆獲永康，莫如我等也。』",
    "T03n0152_005:0031b18_16": "時自然床從地出，其地無間，諸沙門皆坐。",
    "T03n0152_005:0031b19_17": "佛言：『斯王勃逆，興罪弘廣矣。』",
    "T03n0152_005:0031b20_0": "又問沙門：『若見屠獵魚網者，獲為飛行皇帝乎？』",
    "T03n0152_005:0031b21_1": "對曰：『不見。』",
    "T03n0152_005:0031b21_2": "佛言：『善哉！",
    "T03n0152_005:0031b21_3": "吾亦不見，以其無四等心惠彼群生故也。』",
    "T03n0152_005:0031b22_4": "「王行湖邊，眾入水浴，神化為毒虫螫其士眾，毒行身黑，或於水中死者，或百步一里死者。",
    "T03n0152_005:0031b24_5": "且半入國，兇鬼雲集。",
    "T03n0152_005:0031b25_6": "宮中夜時人聲物鳴，聚居相持，須旦為命，日月薄蝕，星宿失度，怪異首尾，靡不怨王也。",
    "T03n0152_005:0031b27_7": "王聞佛戒火變之異，內如湯灼，遣使者參其事。",
    "T03n0152_005:0031b28_8": "佛說如上，使返具聞，國振瓦崩。",
    "T03n0152_005:0031b29_9": "王會群臣，議言：『或於山，或於水。』",
    "T03n0152_005:0031c01_10": "遂乘船入海，強富得從，貧羸留國。",
    "T03n0152_005:0031c02_11": "王內宮人登船上服，望火解衣，脫陽燧珠著服上。",
    "T03n0152_005:0031c03_12": "其日雲興，壅壅曀曀，風雨凌凌，笮絕舟漂，臣民僉曰：『弊王行凶，乃致兇禍。』",
    "T03n0152_005:0031c05_13": "向中之時日出炙陽燧，陽燧化為火，始自王舟，大山鬼神雲集礔礰，率土生入太山地獄。",
    "T03n0152_005:0031c07_14": "留在岸者，微怖而全。」",
    "T03n0152_005:0031c07_15": "佛於是日興慈心定，諸沙門問阿難：「佛不出乎？」",
    "T03n0152_005:0031c09_16": "答曰：「一國大喪，佛興慈定，故為不出也。」",
    "T03n0152_005:0031c10_0": "佛明晨出，諸沙門稽首于地，釋梵四王、諸龍鬼神、帝王臣民稽首就座。",
    "T03n0152_005:0031c11_1": "阿難整服，問二國禍變之元：「願釋眾疑，令群生照禍福所由。」",
    "T03n0152_005:0031c13_2": "佛告阿難：「昔有三國比隣而王，時，佛去世久遠，經典不修。",
    "T03n0152_005:0031c14_3": "菩薩所處之國，致有湖池，獲魚無數。",
    "T03n0152_005:0031c15_4": "近國聞喜，資財來買，魚盡慘還。",
    "T03n0152_005:0031c16_5": "遠國不知，亦無買心。",
    "T03n0152_005:0031c16_6": "漁獵國者，今釋三億人死者是也。",
    "T03n0152_005:0031c17_7": "其一國喜欲買魚者，今一城人恐徒亡財者是也。",
    "T03n0152_005:0031c18_8": "遠國不聞得魚者，今一城中人不知王來者是也。",
    "T03n0152_005:0031c19_9": "我時見破魚首，失言可之；今已得佛為三界尊，尚不免首疾之殃，豈況凡庶乎？",
    "T03n0152_005:0031c21_10": "諸弟子端爾心、興德惠、安群生，恕己濟彼，慎無殺生，盜人財物，婬彼非妻，兩舌惡罵，妄言綺語，嫉妬恚癡，誹謗三尊。",
    "T03n0152_005:0031c24_11": "禍之大莫尚十惡，福榮之尊夫唯十善矣。",
    "T03n0152_005:0031c25_12": "殺物者為自殺，活物者為自活。",
    "T03n0152_005:0031c26_13": "策心念惡、口言惡、身行惡，莫若勞心念道、口言道、身行道。",
    "T03n0152_005:0031c27_14": "施善福追，為惡禍尋，猶響之應聲影之追形也。",
    "T03n0152_005:0031c28_15": "覩斯變者，慎勿違春天之仁，而尚豺狼之兇也。」",
    "T03n0152_005:0032a01_16": "佛說經竟，四輩弟子、天龍鬼神，皆大歡喜，稽首而去。",
    "T03n0152_005:0032a03_0": "六度集經卷第五"
}