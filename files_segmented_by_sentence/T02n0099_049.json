{
    "T02n0099_049:0356b15_0": "雜阿含經卷第四十九",
    "T02n0099_049:0356b17_0": "宋天竺三藏求那跋陀羅譯",
    "T02n0099_049:0356b18_0": "（一二九四）如是我聞：一時，佛住舍衛國祇樹給孤獨園。",
    "T02n0099_049:0356b19_1": "時，有天子容色絕妙，於後夜時來詣佛所，稽首佛足，退坐一面。",
    "T02n0099_049:0356b20_2": "其身光明遍照祇樹給孤獨園。",
    "T02n0099_049:0356b21_3": "時，彼天子說偈問佛：「大力自在樂，　　所求無不得，　何復勝於彼，　　一切所欲備？」",
    "T02n0099_049:0356b24_0": "爾時，世尊說偈答言：「大力自在樂，　　彼則無所求，　若有求欲者，　　是苦非為樂，　於求已過去，　　是則樂於彼。」",
    "T02n0099_049:0356b28_0": "時，彼天子復說偈言：「久見婆羅門，　　逮得般涅槃，　一切怖已過，　　永超世恩愛。」",
    "T02n0099_049:0356c02_0": "於是，天子聞佛所說，歡喜隨喜，稽首佛足，即沒不現。",
    "T02n0099_049:0356c04_0": "（一二九五）如是我聞：一時，佛住舍衛國祇樹給孤獨園。",
    "T02n0099_049:0356c05_1": "時，有天子容色絕妙，於後夜時來詣佛所，稽首佛足，退坐一面。",
    "T02n0099_049:0356c06_2": "其身光明遍照祇樹給孤獨園。",
    "T02n0099_049:0356c07_3": "時，彼天子說偈問佛：「車從何處起？",
    "T02n0099_049:0356c08_4": "　　誰能轉於車？",
    "T02n0099_049:0356c09_0": "　車轉至何所，　　何故壞磨滅？」",
    "T02n0099_049:0356c10_0": "爾時，世尊說偈答言：「車從諸業起，　　心識能於車，　隨因而轉至，　　因壞車則亡。」",
    "T02n0099_049:0356c13_0": "時，彼天子復說偈言：「久見婆羅門，　　逮得般涅槃，　一切怖已過，　　永超世恩愛。」",
    "T02n0099_049:0356c16_0": "於是，天子聞佛所說，歡喜隨喜，稽首佛足，即沒不現。",
    "T02n0099_049:0356c18_0": "（一二九六）如是我聞：一時，佛住舍衛國祇樹給孤獨園。",
    "T02n0099_049:0356c19_1": "時，有天子容色絕妙，於後夜時來詣佛所，稽首佛足，退坐一面。",
    "T02n0099_049:0356c20_2": "其身光明遍照祇樹給孤獨園。",
    "T02n0099_049:0356c21_3": "時，彼天子白佛言：「世尊！",
    "T02n0099_049:0356c22_0": "拘屢陀王女修波羅提沙今日生子。」",
    "T02n0099_049:0356c22_1": "佛告天子：「此則不善，非是善。」",
    "T02n0099_049:0356c23_2": "時，彼天子即說偈言：「人生子為樂，　　世間有子歡，　父母年老衰，　　子則能奉養，　瞿曇何故說，　　生子為不善。」",
    "T02n0099_049:0356c27_0": "爾時，世尊說偈答言：「當知恒無常，　　純空陰非子，　生子常得苦，　　愚者說言樂。",
    "T02n0099_049:0357a01_0": "　是故我說言，　　生子非為善，　非善為善像，　　念像不可念。",
    "T02n0099_049:0357a03_0": "　實苦貌似樂，　　放逸所踐蹈。」",
    "T02n0099_049:0357a04_0": "時，彼天子復說偈言：「久見婆羅門，　　逮得般涅槃，　一切怖已過，　　永超世恩愛。」",
    "T02n0099_049:0357a07_0": "於是，天子聞佛所說，歡喜隨喜，稽首佛足，即沒不現。",
    "T02n0099_049:0357a09_0": "（一二九七）如是我聞：一時，佛住舍衛國祇樹給孤獨園。",
    "T02n0099_049:0357a10_1": "時，有天子容色絕妙，於後夜時來詣佛所，稽首佛足，退坐一面。",
    "T02n0099_049:0357a11_2": "其身光明遍照祇樹給孤獨園。",
    "T02n0099_049:0357a12_3": "時，彼天子說偈問佛：「云何數所數？",
    "T02n0099_049:0357a13_4": "　　云何數不隱？",
    "T02n0099_049:0357a14_0": "　云何數中數？",
    "T02n0099_049:0357a14_1": "　　云何說言說？」",
    "T02n0099_049:0357a15_0": "爾時，世尊說偈答言：「佛法難測量，　　二流不顯現，　若彼名及色，　　滅盡悉無餘，　是名數所數，　　彼數不隱藏，　是彼數中數，　　是則說名數。」",
    "T02n0099_049:0357a20_0": "時，彼天子復說偈言：「久見婆羅門，　　逮得般涅槃，　一切怖已過，　　永超世恩愛。」",
    "T02n0099_049:0357a23_0": "於時，天子聞佛所說，歡喜隨喜，稽首佛足，即沒不現。",
    "T02n0099_049:0357a25_0": "（一二九八）如是我聞：一時，佛住舍衛國祇樹給孤獨園。",
    "T02n0099_049:0357a26_1": "時，有天子容色絕妙，於後夜時來詣佛所，稽首佛足，退坐一面。",
    "T02n0099_049:0357a27_2": "其身光明遍照祇樹給孤獨園。",
    "T02n0099_049:0357a28_3": "時，彼天子說偈問佛：「何物重於地？",
    "T02n0099_049:0357a29_4": "　　何物高於空？",
    "T02n0099_049:0357b01_0": "　何物疾於風？",
    "T02n0099_049:0357b01_1": "　　何物多於草？」",
    "T02n0099_049:0357b02_0": "爾時，世尊說偈答言：「戒德重於地，　　慢高於虛空，　憶念疾於風，　　思想多於草。」",
    "T02n0099_049:0357b05_0": "時，彼天子復說偈言：「久見婆羅門，　　逮得般涅槃，　一切怖已過，　　永超世恩愛。」",
    "T02n0099_049:0357b08_0": "於是，天子聞佛所說，歡喜隨喜，稽首佛足，即沒不現。",
    "T02n0099_049:0357b10_0": "（一二九九）如是我聞：一時，佛住舍衛國祇樹給孤獨園。",
    "T02n0099_049:0357b11_1": "時，彼天子容色絕妙，於後夜時來詣佛所，稽首佛足，退坐一面。",
    "T02n0099_049:0357b12_2": "其身光明遍照祇樹給孤獨園。",
    "T02n0099_049:0357b13_3": "時，彼天子說偈問佛：「何戒何威儀？",
    "T02n0099_049:0357b14_4": "　　何得何為業？",
    "T02n0099_049:0357b15_0": "　慧者云何住？",
    "T02n0099_049:0357b15_1": "　　云何往生天？」",
    "T02n0099_049:0357b16_0": "爾時，世尊說偈答言：「遠離於殺生，　　持戒自防樂，　害心不加生，　　是則生天路。",
    "T02n0099_049:0357b19_0": "　遠離不與取，　　與取心欣樂，　斷除賊盜心，　　是則生天路。",
    "T02n0099_049:0357b21_0": "　不行他所受，　　遠離於邪婬，　自受知止足，　　是則生天路。",
    "T02n0099_049:0357b23_0": "　自為己及他，　　為財及戲笑，　妄語而不為，　　是則生天路。",
    "T02n0099_049:0357b25_0": "　斷除於兩舌，　　不離他親友，　常念和彼此，　　是則生天路。",
    "T02n0099_049:0357b27_0": "　遠離不愛言，　　軟語不傷人，　常說淳美言，　　是則生天路。",
    "T02n0099_049:0357b29_0": "　不為不誠說，　　無義不饒益，　常順於法言，　　是則生天路。",
    "T02n0099_049:0357c02_0": "　聚落若空地，　　見利言我有，　不行此貪想，　　是則生天路。",
    "T02n0099_049:0357c04_0": "　慈心無害想，　　不害於眾生，　心常無怨結，　　是則生天路。",
    "T02n0099_049:0357c06_0": "　苦業及果報，　　二俱生淨信，　受持於正見，　　是則生天路。",
    "T02n0099_049:0357c08_0": "　如是諸善法，　　十種淨業跡，　等受堅固持，　　是則生天路。」",
    "T02n0099_049:0357c10_0": "時，彼天子復說偈言：「久見婆羅門，　　逮得般涅槃，　一切怖已過，　　永超世恩愛。」",
    "T02n0099_049:0357c13_0": "於時，天子聞佛所說，歡喜隨喜，稽首佛足，即沒不現。",
    "T02n0099_049:0357c15_0": "（一三〇〇）如是我聞：一時，佛住舍衛國祇樹給孤獨園。",
    "T02n0099_049:0357c16_1": "爾時，釋提桓因於後夜時來詣佛所，稽首佛足，退坐一面。",
    "T02n0099_049:0357c17_2": "其身光明遍照祇樹給孤獨園。",
    "T02n0099_049:0357c18_3": "時，釋提桓因說偈問佛：「何法命不知？",
    "T02n0099_049:0357c19_4": "　　何法命不覺？",
    "T02n0099_049:0357c20_0": "　何法鏁於命？",
    "T02n0099_049:0357c20_1": "　　何法為命縛？」",
    "T02n0099_049:0357c21_0": "爾時，世尊說偈答言：「色者命不知，　　諸行命不覺，　身鏁於其命，　　受縛於命者。」",
    "T02n0099_049:0357c24_0": "釋提桓因復說偈言：「色者非為命，　　諸佛之所說，　云何而得熟？",
    "T02n0099_049:0357c26_1": "　　於彼甚深藏，　云何段肉住？",
    "T02n0099_049:0357c27_2": "　　云何知命身？」",
    "T02n0099_049:0357c28_0": "爾時，世尊說偈答言：「迦羅邏為初，　　迦羅邏生胞，　胞生於肉段，　　肉段生堅厚，　堅厚生肢節，　　及諸毛髮等，　色等諸情根，　　漸次成形體，　因母飲食等，　　長養彼胎身。」",
    "T02n0099_049:0358a05_0": "爾時，釋提桓因聞佛所說，歡喜隨喜，稽首佛足，即沒不現。",
    "T02n0099_049:0358a07_0": "（一三〇一）如是我聞：一時，佛住舍衛國祇樹給孤獨園。",
    "T02n0099_049:0358a08_1": "時，有長勝天子，容色絕妙，於後夜時來詣佛所，稽首佛足，退坐一面。",
    "T02n0099_049:0358a09_2": "身諸光明遍照祇樹給孤獨園。",
    "T02n0099_049:0358a10_3": "時，彼長勝天子而說偈言：「善學微妙說，　　習近諸沙門，　獨一無等侶，　　正思惟靜默。」",
    "T02n0099_049:0358a14_0": "爾時，世尊說偈答言：「善學微妙說，　　習近諸沙門，　獨一無等侶，　　寂默靜諸根。」",
    "T02n0099_049:0358a17_0": "時，長勝天子聞佛所說，歡喜隨喜，稽首佛足，即沒不現。",
    "T02n0099_049:0358a19_0": "（一三〇二）如是我聞：一時，佛住舍衛國祇樹給孤獨園。",
    "T02n0099_049:0358a20_1": "時，有尸毘天子，容色絕妙，於後夜時來詣佛所，稽首佛足，退坐一面。",
    "T02n0099_049:0358a21_2": "其身光明遍照祇樹給孤獨園。",
    "T02n0099_049:0358a22_3": "時，彼尸毘天子說偈問佛：「何人應同止？",
    "T02n0099_049:0358a24_4": "　　何等人共事？",
    "T02n0099_049:0358a25_0": "　應知何等法，　　是轉勝非惡？」",
    "T02n0099_049:0358a26_0": "爾時，世尊說偈答言：「與正士同止，　　正士共其事，　應知正士法，　　是轉勝非惡。」",
    "T02n0099_049:0358a29_0": "時，彼尸毘天子聞佛所說，歡喜隨喜，稽首佛足，即沒不現。",
    "T02n0099_049:0358b02_0": "（一三〇三）如是我聞：一時，佛住舍衛國祇樹給孤獨園。",
    "T02n0099_049:0358b03_1": "時，有月自在天子，容色絕妙，於後夜時來詣佛所，稽首佛足，退坐一面。",
    "T02n0099_049:0358b04_2": "身諸光明遍照祇樹給孤獨園。",
    "T02n0099_049:0358b05_3": "時，彼月自在天子而說偈言：「彼當至究竟，　　如蚊依從草，　若得正繫念，　　一心善正受。」",
    "T02n0099_049:0358b09_0": "爾時，世尊說偈答言：「彼當到彼岸，　　如魚決其網，　禪定具足住，　　心常致喜樂。」",
    "T02n0099_049:0358b12_0": "時，彼月自在天子聞佛所說，歡喜隨喜，稽首佛足，即沒不現。",
    "T02n0099_049:0358b14_0": "（一三〇四）如是我聞：一時，佛住舍衛國祇樹給孤獨園。",
    "T02n0099_049:0358b15_1": "時，有毘瘦紐天子，容色絕妙，於後夜時來詣佛所，稽首佛足，退坐一面。",
    "T02n0099_049:0358b16_2": "身諸光明遍照祇樹給孤獨園。",
    "T02n0099_049:0358b17_3": "時，彼毘瘦紐天子而說偈言：「供養於如來，　　歡喜常增長，　欣樂正法律，　　不放逸隨學。」",
    "T02n0099_049:0358b21_0": "爾時，世尊說偈答言：「若如是說法，　　防護不放逸，　以不放逸故，　　不隨魔自在。」",
    "T02n0099_049:0358b24_0": "於是，毘瘦紐天子聞佛所說，歡喜隨喜，稽首佛足，即沒不現。",
    "T02n0099_049:0358b26_0": "（一三〇五）如是我聞：一時，佛住舍衛國祇樹給孤獨園。",
    "T02n0099_049:0358b27_1": "時，有般闍羅健天子，容色絕妙，於後夜時來詣佛所，稽首佛足，退坐一面。",
    "T02n0099_049:0358b28_2": "身諸光明遍照祇樹給孤獨園。",
    "T02n0099_049:0358b29_3": "時，般闍羅揵天子而說偈言：「憒亂之處所，　　黠慧者能覺，　禪思覺所覺，　　牟尼思惟力。」",
    "T02n0099_049:0358c04_0": "爾時，世尊說偈答言：「了知憒亂法，　　正覺得涅槃，　若得正繫念，　　一心善正受。」",
    "T02n0099_049:0358c07_0": "時，般闍羅健天子聞佛所說，歡喜隨喜，稽首佛足，即沒不現。",
    "T02n0099_049:0358c09_0": "（一三〇六）如是我聞：一時，佛住舍衛國祇樹給孤獨園。",
    "T02n0099_049:0358c10_1": "時，有須深天子與五百眷屬，容色絕妙，於後夜時來詣佛所，稽首佛足，退坐一面。",
    "T02n0099_049:0358c12_2": "其身光明遍照祇樹給孤獨園。",
    "T02n0099_049:0358c12_3": "爾時，世尊告尊者阿難：「汝何難於尊者舍利弗善說法，心喜樂不？」",
    "T02n0099_049:0358c14_4": "阿難白佛：「如是，世尊！",
    "T02n0099_049:0358c14_5": "何等人不愚、不癡、有智慧，於尊者舍利弗善說法中，心不欣樂。",
    "T02n0099_049:0358c16_6": "所以者何？",
    "T02n0099_049:0358c16_7": "彼尊者舍利弗持戒多聞，少欲知足，精勤遠離，正念堅住，智慧正受，捷疾智慧、利智慧、出離智慧、決定智慧、大智慧、廣智慧、深智慧、無等智慧，智寶成就，善能教化，示、教、照、喜，亦常讚歎示、教、照、喜，常為四眾說法不惓。」",
    "T02n0099_049:0358c21_8": "佛告阿難：「如是，如是，如汝所說。",
    "T02n0099_049:0358c22_9": "阿難！",
    "T02n0099_049:0358c22_10": "為何等人不愚、不癡、有智慧，聞尊者舍利弗善說諸法而不歡喜？",
    "T02n0099_049:0358c24_11": "所以者何？",
    "T02n0099_049:0358c24_12": "舍利弗比丘持戒多聞，少欲知足，精勤正念，智慧正受，超智、捷智、利智、出智、決定智、大智、廣智、深智、無等智，智寶成就，善能教化，示、教、照、喜，亦常讚歎示、教、照、喜，常為四眾說法不惓。」",
    "T02n0099_049:0358c29_0": "世尊如是如是向尊者阿難，如是如是稱嘆舍利弗所說，如是如是須深天子眷屬內心歡喜，身光增明，清淨照耀。",
    "T02n0099_049:0359a02_1": "爾時，須深天子內懷歡喜，發身淨光照耀已，而說偈言：「舍利弗多聞，　　明智平等慧，　持戒善調伏，　　得不起涅槃，　持此後邊身，　　降伏於魔軍。」",
    "T02n0099_049:0359a08_0": "時，彼須深天子及五百眷屬聞佛所說，歡喜隨喜，稽首佛足，即沒不現。",
    "T02n0099_049:0359a10_0": "（一三〇七）如是我聞：一時，佛住舍衛國祇樹給孤獨園。",
    "T02n0099_049:0359a11_1": "時，有赤馬天子，容色絕妙，於後夜時來詣佛所，稽首佛足，退坐一面。",
    "T02n0099_049:0359a12_2": "其身光明遍照祇樹給孤獨園。",
    "T02n0099_049:0359a13_3": "時，彼赤馬天子白佛言：「世尊！",
    "T02n0099_049:0359a14_4": "頗有能行過世界邊，至不生、不老、不死處不？」",
    "T02n0099_049:0359a15_5": "佛告赤馬：「無有能過世界邊，至不生、不老、不死處者。」",
    "T02n0099_049:0359a16_6": "赤馬天子白佛言：「奇哉！",
    "T02n0099_049:0359a17_7": "世尊！",
    "T02n0099_049:0359a17_8": "善說斯義。",
    "T02n0099_049:0359a17_9": "如世尊說言：『無過世界邊，至不生、不老、不死處者。』",
    "T02n0099_049:0359a18_10": "所以者何？",
    "T02n0099_049:0359a18_11": "世尊！",
    "T02n0099_049:0359a19_0": "我自憶宿命，名曰赤馬，作外道仙人，得神通，離諸愛欲。",
    "T02n0099_049:0359a20_1": "我時，作是念：『我有如是捷疾神足，如健士夫，以利箭橫射過多羅樹影之頃，能登一須彌，至一須彌，足躡東海，超至西海。』",
    "T02n0099_049:0359a23_2": "我時，作是念：『我今成就如是捷疾神力，今日寧可求世界邊。』",
    "T02n0099_049:0359a24_3": "作是念已，即便發行，唯除食息便利，減節睡眠，常行百歲，於彼命終，竟不能得過世界邊，至不生、不老、不死之處。」",
    "T02n0099_049:0359a27_4": "佛告赤馬：「我今但以一尋之身，說於世界、世界集、世界滅、世界滅道跡。",
    "T02n0099_049:0359a29_0": "赤馬天子！",
    "T02n0099_049:0359a29_1": "何等為世間？",
    "T02n0099_049:0359a29_2": "謂五受陰。",
    "T02n0099_049:0359a29_3": "何等為五？",
    "T02n0099_049:0359b01_4": "色受陰、受受陰、想受陰、行受陰、識受陰，是名世間。",
    "T02n0099_049:0359b02_5": "何等為色集？",
    "T02n0099_049:0359b02_6": "謂當來有愛，貪、喜俱，彼彼染著，是名世間集。",
    "T02n0099_049:0359b03_7": "云何為世間滅？",
    "T02n0099_049:0359b04_0": "若彼當來有愛，貪、喜俱，彼彼染著無餘斷、捨、離、盡、無欲、滅、息、沒，是名世間滅。",
    "T02n0099_049:0359b05_1": "何等為世間滅道跡？",
    "T02n0099_049:0359b06_2": "謂八聖道，正見、正志、正語、正業、正命、正方便、正念、正定，是名世間滅道跡。",
    "T02n0099_049:0359b07_3": "「赤馬！",
    "T02n0099_049:0359b08_0": "了知世間，斷世間；了知世間集，斷世間集；了知世間滅，證世間滅；了知世間滅道跡，修彼滅道跡。",
    "T02n0099_049:0359b10_1": "赤馬！",
    "T02n0099_049:0359b10_2": "若比丘於世間苦若知、若斷，世間集若知、若斷，世間滅若知、若證，世間滅道跡若知、若修。",
    "T02n0099_049:0359b12_3": "赤馬！",
    "T02n0099_049:0359b12_4": "是名得世界邊，度世間愛。」",
    "T02n0099_049:0359b13_5": "爾時，世尊重說偈言：「未曾遠遊行，　　而得世界邊，　無得世界邊，　　終不盡苦邊。",
    "T02n0099_049:0359b16_0": "　以是故牟尼，　　能知世界邊，　善解世界邊，　　諸梵行已立。",
    "T02n0099_049:0359b18_0": "　於彼世界邊，　　平等覺知者，　是名賢聖行，　　度世間彼岸。」",
    "T02n0099_049:0359b20_0": "是時，赤馬天子聞佛所說，歡喜隨喜，稽首佛足，即沒不現。",
    "T02n0099_049:0359b22_0": "（一三〇八）如是我聞：一時，佛住王舍城毘富羅山側。",
    "T02n0099_049:0359b23_1": "有六天子，本為外道出家，一名阿毘浮、二名增上阿毘浮、三名能求、四名毘藍婆、五名阿俱吒、六名迦藍，來詣佛所。",
    "T02n0099_049:0359b26_0": "阿毘浮天子即說偈言：「比丘專至心，　　常修行厭離，　於初夜後夜，　　思惟善自攝，　見聞其所說，　　不墮於地獄。」",
    "T02n0099_049:0359c01_0": "增上阿毘浮天子復說偈言：「厭離於黑闇，　　心常自攝護，　永離於世間，　　言語諍論法。",
    "T02n0099_049:0359c04_0": "　從如來大師，　　稟受沙門法，　善攝護世間，　　不令造眾惡。」",
    "T02n0099_049:0359c06_0": "能求天子復說偈言：「斷截椎打殺，　　供養施迦葉，　不見其為惡，　　亦不見為福。」",
    "T02n0099_049:0359c09_0": "毘藍婆天子復說偈言：「我說彼尼乾，　　外道若提子，　出家行學道，　　長夜修難行。",
    "T02n0099_049:0359c12_0": "　於大師徒眾，　　遠離於妄語，　我說如是人，　　不遠於羅漢。」",
    "T02n0099_049:0359c14_0": "爾時世尊說偈答言：「死瘦之野狐，　　常共師子遊，　終日小羸劣，　　不能為師子。",
    "T02n0099_049:0359c17_0": "　尼乾大師眾，　　虛妄自稱嘆，　是惡心妄語，　　去羅漢甚遠。」",
    "T02n0099_049:0359c19_0": "爾時天魔波旬著阿俱吒天子而說偈言：「精勤棄闇冥，　　常守護遠離，　深著微妙色，　　貪樂於梵世。",
    "T02n0099_049:0359c22_0": "　我教化斯等，　　令得生梵天。」",
    "T02n0099_049:0359c23_0": "爾時，世尊作是念：「若此阿俱吒天子所說偈，此是天魔波旬加其力故，非彼阿俱吒天子自心所說，作是說言：「『精勤棄闇冥，　　守護於遠離，　　深著微妙色，　　貪樂於梵世。』",
    "T02n0099_049:0359c28_0": "　　當教化斯等，　　令得生梵天。」",
    "T02n0099_049:0359c29_0": "爾時，世尊復說偈言：「若諸所有色，　　於此及與彼，　或復虛空中，　　各別光照耀。",
    "T02n0099_049:0360a03_0": "　當知彼一切，　　不離魔魔縛，　猶如垂鈎餌，　　鉤釣於遊魚。」",
    "T02n0099_049:0360a05_0": "時，彼天子咸各念言：「今日阿俱吒天子所說偈，沙門瞿曇言是魔所說。",
    "T02n0099_049:0360a06_1": "何故沙門瞿曇言是魔說？」",
    "T02n0099_049:0360a07_2": "爾時，世尊知諸天子心中所念，而告之言：「今阿俱吒天子所說偈，非彼天子自心所說，時魔波旬加其力故。」",
    "T02n0099_049:0360a09_3": "作是說言：「精勤棄闇冥，　　守護於遠離，　深著微妙色，　　貪樂於梵天。",
    "T02n0099_049:0360a12_0": "　當教化斯等，　　令得生梵天。",
    "T02n0099_049:0360a13_0": "　是故我說偈：「『若諸所有色，　　於此及與彼，　　或復虛空中，　　各別光照耀。",
    "T02n0099_049:0360a16_0": "　　當知彼一切，　　不離魔魔縛，　　猶如垂鈎餌，　　鈎釣於遊魚。』」",
    "T02n0099_049:0360a18_0": "時，諸天子復作是念：「奇哉！",
    "T02n0099_049:0360a18_1": "沙門瞿曇！",
    "T02n0099_049:0360a18_2": "神力大德，能見天魔波旬，而我等不見，我等當復各各說偈讚歎沙門瞿曇。」",
    "T02n0099_049:0360a20_3": "即說偈言：「斷除於一切，　　有身愛貪想，　令此善護者，　　除一切妄語。",
    "T02n0099_049:0360a23_0": "　若欲斷欲愛，　　應供養大師。",
    "T02n0099_049:0360a24_0": "　斷除三有愛，　　破壞於妄語。",
    "T02n0099_049:0360a25_0": "　已斷於見貪，　　應供養大師。",
    "T02n0099_049:0360a26_0": "　王舍城第一，　　名毘富羅山。",
    "T02n0099_049:0360a27_0": "　雪山諸山最，　　金翅鳥中名。",
    "T02n0099_049:0360a28_0": "　八方及上下，　　一切眾生界，　於諸天人中，　　等正覺最上。」",
    "T02n0099_049:0360b01_0": "時，諸天子說偈讚佛已，聞佛所說，歡喜隨喜，稽首佛足，即沒不現。",
    "T02n0099_049:0360b03_0": "（一三〇九）如是我聞：一時，佛住舍衛國祇樹給孤獨園。",
    "T02n0099_049:0360b04_1": "時，有摩伽天子，容色絕妙，於後夜時來詣佛所，稽首佛足，退坐一面。",
    "T02n0099_049:0360b05_2": "其身光明遍照祇樹給孤獨園。",
    "T02n0099_049:0360b06_3": "時，有摩伽天子說偈問佛：「殺何得安眠？",
    "T02n0099_049:0360b08_4": "　　殺何得善樂？",
    "T02n0099_049:0360b09_0": "　為殺何等人，　　瞿曇所讚嘆？」",
    "T02n0099_049:0360b10_0": "爾時，世尊說偈答言：「若殺於瞋恚，　　而得安隱眠，　殺於瞋恚者，　　令人得歡喜。",
    "T02n0099_049:0360b13_0": "　瞋恚為毒本，　　殺者我所歎，　殺彼瞋恚已，　　長夜無憂患。」",
    "T02n0099_049:0360b15_0": "於時，摩伽天子聞佛所說，歡喜隨喜，稽首佛足，即沒不現。",
    "T02n0099_049:0360b17_0": "（一三一〇）如是我聞：一時，佛在舍衛國祇樹給孤獨園。",
    "T02n0099_049:0360b18_1": "爾時，有彌耆迦天子，容色絕妙，於後夜時來詣佛所，稽首佛足，退坐一面。",
    "T02n0099_049:0360b19_2": "其身光明遍照祇樹給孤獨園。",
    "T02n0099_049:0360b20_3": "時，彌耆迦天子說偈問佛：「明照有幾種，　　能照明世間，　唯願世尊說，　　何等明最上？」",
    "T02n0099_049:0360b24_0": "爾時，世尊說偈答言：「有三種光明，　　能照耀世間，　晝以日為照，　　月以照其夜。",
    "T02n0099_049:0360b27_0": "　燈火晝夜照，　　照彼彼色像，　上下及諸方，　　眾生悉蒙照。",
    "T02n0099_049:0360b29_0": "　人天光明中，　　佛光明為上。」",
    "T02n0099_049:0360c01_0": "佛說此經已，彌耆迦天子聞佛所說，歡喜隨喜，稽首佛足，即沒不現。",
    "T02n0099_049:0360c03_0": "（一三一一）如是我聞：一時，佛住舍衛國祇樹給孤獨園。",
    "T02n0099_049:0360c04_1": "時，有陀摩尼天子，容色絕妙，於後夜時來詣佛所，稽首佛足，退坐一面。",
    "T02n0099_049:0360c05_2": "身諸光明遍照祇樹給孤獨園。",
    "T02n0099_049:0360c06_3": "時，彼陀摩尼天子而說偈言：「為婆羅門事，　　學斷莫疲惓，　斷除諸愛欲，　　不求受後身。」",
    "T02n0099_049:0360c10_0": "爾時，世尊說偈答言：「婆羅門無事，　　所作事已作，　乃至不得岸，　　晝夜常勤跪。",
    "T02n0099_049:0360c13_0": "　已到彼岸住，　　於岸復何跪，　此是婆羅門，　　專精漏盡禪。",
    "T02n0099_049:0360c15_0": "　一切諸憂惱，　　熾然永已斷，　是則到彼岸，　　涅槃無所求。」",
    "T02n0099_049:0360c17_0": "時，陀摩尼天子聞佛所說，歡喜隨喜，稽首佛足，即沒不現。",
    "T02n0099_049:0360c19_0": "（一三一二）如是我聞：一時，佛住舍衛國祇樹給孤獨園。",
    "T02n0099_049:0360c20_1": "時，有多羅揵陀天子，容色絕妙，於後夜時來詣佛所，稽首佛足，身諸光明遍照祇樹給孤獨園。",
    "T02n0099_049:0360c22_2": "時，彼天子說偈問佛：「斷幾捨幾法？",
    "T02n0099_049:0360c23_3": "　　幾法上增修？",
    "T02n0099_049:0360c24_0": "　超越幾積聚，　　名比丘度流？」",
    "T02n0099_049:0360c25_0": "爾時，世尊說偈答言：「斷五捨於五，　　五法上增修，　超五種積聚，　　名比丘度流。」",
    "T02n0099_049:0360c28_0": "時，彼多羅揵陀天子聞佛所說，歡喜隨喜，稽首佛足，即沒不現。",
    "T02n0099_049:0361a01_0": "（一三一三）如是我聞：一時，佛住舍衛國祇樹給孤獨園。",
    "T02n0099_049:0361a02_1": "時，有迦摩天子，容色絕妙，於後夜時來詣佛所，稽首佛足，身諸光明遍照祇樹給孤獨園。",
    "T02n0099_049:0361a04_2": "時，迦摩天子白佛言：「甚難！",
    "T02n0099_049:0361a04_3": "世尊！",
    "T02n0099_049:0361a05_0": "甚難！",
    "T02n0099_049:0361a05_1": "善逝！」",
    "T02n0099_049:0361a05_2": "爾時，世尊說偈答言：「所學為甚難，　　具足戒三昧，　遠離於非家，　　閑居寂靜樂。」",
    "T02n0099_049:0361a08_0": "迦摩天子白佛言：「世尊！",
    "T02n0099_049:0361a08_1": "靜默甚難得！」",
    "T02n0099_049:0361a08_2": "爾時，世尊說偈答言：「得所難得學，　　具足戒三昧，　晝夜常專精，　　修習意所樂。」",
    "T02n0099_049:0361a12_0": "迦摩天子白佛言：「世尊！",
    "T02n0099_049:0361a12_1": "正受心難得！」",
    "T02n0099_049:0361a12_2": "爾時，世尊說偈答言：「難住正受住，　　諸根心決定，　能斷死魔縻，　　聖者隨欲進。」",
    "T02n0099_049:0361a16_0": "迦摩天子復白佛言：「世尊！",
    "T02n0099_049:0361a16_1": "嶮道甚難行！」",
    "T02n0099_049:0361a16_2": "爾時，世尊說偈答言：「難涉之嶮道，　　當行安樂進，　非聖墮於彼，　　足上頭向下。",
    "T02n0099_049:0361a20_0": "　賢聖乘正直，　　嶮路自然平。」",
    "T02n0099_049:0361a21_0": "佛說此經已，迦摩天子聞佛所說，歡喜隨喜，稽首佛足，即沒不現。",
    "T02n0099_049:0361a23_0": "（一三一四）如是我聞：一時，佛住舍衛國祇樹給孤獨園。",
    "T02n0099_049:0361a24_1": "時，有迦摩天子，容色絕妙，於後夜時來詣佛所，稽首佛足，退坐一面。",
    "T02n0099_049:0361a25_2": "其身光明遍照祇樹給孤獨園。",
    "T02n0099_049:0361a26_3": "時，彼迦摩天子說偈問佛：「貪恚何所因，　　不樂身毛竪，　恐怖從何起，　　覺想由何生？",
    "T02n0099_049:0361b01_0": "　猶如鳩摩羅，　　依倚於乳母。」",
    "T02n0099_049:0361b02_0": "爾時，世尊說偈答言：「愛生自身長，　　如尼拘律樹，　處處隨所著，　　如榛綿叢林。",
    "T02n0099_049:0361b05_0": "　若知彼因者，　　發悟令開覺，　度生死海流，　　不復更受有。」",
    "T02n0099_049:0361b07_0": "時，迦摩天子聞佛所說，歡喜隨喜，稽首佛足，即沒不現。",
    "T02n0099_049:0361b09_0": "（一三一五）如是我聞：一時，佛住舍衛國祇樹給孤獨園。",
    "T02n0099_049:0361b10_1": "時，有栴檀天子，容色絕妙，於後夜時來詣佛所，稽首佛足，退坐一面。",
    "T02n0099_049:0361b11_2": "其身光明遍照祇樹給孤獨園。",
    "T02n0099_049:0361b12_3": "時，彼栴檀天子說偈問佛：「聞瞿曇大智，　　無障礙知見，　何所住何學，　　不遭他世惡？」",
    "T02n0099_049:0361b16_0": "爾時，世尊說偈答曰：「攝持身口意，　　不造三惡法，　處在於居家，　　廣集於群賓。",
    "T02n0099_049:0361b19_0": "　信惠財法施，　　以法立一切，　住彼學彼法，　　則無他世畏。」",
    "T02n0099_049:0361b21_0": "佛說是經已，栴檀天子聞佛所說，歡喜隨喜，稽首佛足，即沒不現。",
    "T02n0099_049:0361b23_0": "（一三一六）如是我聞：一時，佛住舍衛國祇樹給孤獨園。",
    "T02n0099_049:0361b24_1": "時，有栴檀天子，容色絕妙，於後夜時來詣佛所，稽首佛足，退坐一面。",
    "T02n0099_049:0361b25_2": "其身光明遍照祇樹給孤獨園。",
    "T02n0099_049:0361b26_3": "時，彼天子說偈問佛：「誰度於諸流，　　晝夜勤不懈，　不攀無住處，　　云何不沒溺？」",
    "T02n0099_049:0361b29_0": "爾時，世尊說偈答言：「一切戒具足，　　智慧善正受，　內思惟正念，　　能度難度流，　不染此欲想，　　超度彼色愛，　貪喜悉已盡，　　不入於難測。」",
    "T02n0099_049:0361c05_0": "時，彼栴檀天子聞佛所說，歡喜隨喜，稽首佛足，即沒不現。",
    "T02n0099_049:0361c07_0": "（一三一七）如是我聞：一時，佛住舍衛國祇樹給孤獨園。",
    "T02n0099_049:0361c08_1": "時，有迦葉天子，容色絕妙，於後夜時來詣佛所，稽首佛足，退坐一面。",
    "T02n0099_049:0361c09_2": "其身光明遍照祇樹給孤獨園。",
    "T02n0099_049:0361c10_3": "時，彼迦葉天子白佛言：「世尊！",
    "T02n0099_049:0361c11_4": "我今當說比丘及比丘功德。」",
    "T02n0099_049:0361c11_5": "佛告天子：「隨汝所說。」",
    "T02n0099_049:0361c12_6": "時，迦葉天子而說偈言：「比丘修正念，　　其心善解脫，　晝夜常勤求，　　懷有諸功德。",
    "T02n0099_049:0361c15_0": "　了知於世間，　　滅除一切有，　比丘得無憂，　　心無所染著。",
    "T02n0099_049:0361c17_0": "「世尊！",
    "T02n0099_049:0361c17_1": "是名比丘，是名比丘功德。」",
    "T02n0099_049:0361c17_2": "佛告迦葉：「善哉！",
    "T02n0099_049:0361c18_3": "善哉！",
    "T02n0099_049:0361c18_4": "如汝所說。」",
    "T02n0099_049:0361c18_5": "迦葉天子聞佛所說，歡喜隨喜，稽首佛足，即沒不現。",
    "T02n0099_049:0361c20_0": "（一三一八）如是我聞：一時，佛住舍衛國祇樹給孤獨園。",
    "T02n0099_049:0361c21_1": "時，有迦葉天子，容色絕妙，於後夜時來詣佛所，稽首佛足，退坐一面。",
    "T02n0099_049:0361c22_2": "其身光明遍照祇樹給孤獨園。",
    "T02n0099_049:0361c23_3": "時，彼迦葉天子白佛言：「世尊！",
    "T02n0099_049:0361c24_4": "我今當說比丘及比丘所說。」",
    "T02n0099_049:0361c24_5": "佛告迦葉天子：「隨所樂說！」",
    "T02n0099_049:0361c25_6": "時，彼迦葉天子而說偈言：「比丘守正念，　　其心善解脫，　晝夜常勤求，　　逮得離塵垢。",
    "T02n0099_049:0361c29_0": "　曉了知世間，　　於塵離塵垢，　比丘無憂患，　　心無所染著。",
    "T02n0099_049:0362a02_0": "「世尊！",
    "T02n0099_049:0362a02_1": "是名比丘，是名比丘所說。」",
    "T02n0099_049:0362a02_2": "佛告迦葉：「如是，如是，如汝所說。」",
    "T02n0099_049:0362a03_3": "迦葉天子聞佛所說，歡喜隨喜，稽首佛足，即沒不現。",
    "T02n0099_049:0362a05_0": "（一三一九）如是我聞：一時，佛在摩竭提國人間遊行，日暮與五百比丘於屈摩夜叉鬼住處宿。",
    "T02n0099_049:0362a07_1": "時，屈摩夜叉鬼來詣佛所，稽首佛足，退住一面。",
    "T02n0099_049:0362a08_2": "時，屈摩夜叉鬼白佛言：「世尊！",
    "T02n0099_049:0362a09_0": "今請世尊與諸大眾於此夜宿。」",
    "T02n0099_049:0362a09_1": "爾時，世尊默然受請。",
    "T02n0099_049:0362a10_2": "是時，屈摩夜叉鬼知世尊默然受請已，化作五百重閣房舍，臥床、坐床、踞床，俱襵褥枕，各五百具，悉皆化成。",
    "T02n0099_049:0362a12_3": "化作五百燈明，無諸烟炎。",
    "T02n0099_049:0362a13_4": "悉化現已，往詣佛所，稽首佛足，勸請世尊令入其舍，令諸比丘次受房舍及諸臥具。",
    "T02n0099_049:0362a15_5": "周遍受已，還至佛所，稽首佛足，退坐一面。",
    "T02n0099_049:0362a16_6": "而說偈言：「賢德有正念，　　賢德常正念，　正念安隱眠，　　此世及他世。",
    "T02n0099_049:0362a19_0": "　賢德有正念，　　賢德常正念，　正念安隱眠，　　其心常寂止。",
    "T02n0099_049:0362a21_0": "　賢德有正念，　　賢德常正念，　正念安隱眠，　　捨降伏他軍。",
    "T02n0099_049:0362a23_0": "　賢德有正念，　　賢德常正念，　不殺不教殺，　　不伏不教伏。",
    "T02n0099_049:0362a25_0": "　慈心於一切，　　心不懷怨結。」",
    "T02n0099_049:0362a26_0": "爾時，世尊告屈摩夜叉鬼：「如是，如是，如汝所說。」",
    "T02n0099_049:0362a27_1": "時，屈摩夜叉鬼聞佛所說，歡喜隨喜，稽首佛足，還自所住處。",
    "T02n0099_049:0362a29_0": "（一三二〇）如是我聞：一時，佛住摩鳩羅山，尊者那伽波羅為親侍者。",
    "T02n0099_049:0362b01_1": "爾時，世尊於夜闇時，天小微雨，電光睒現，出於房外，露地經行。",
    "T02n0099_049:0362b02_2": "是時，天帝釋作是念：「今日世尊住摩鳩羅山，尊者那伽波羅親侍供養，其夜闇冥，天時微雨，電光睒現，世尊出房，露地經行，我當化作毘琉璃重閣，執持重閣，隨佛經行。」",
    "T02n0099_049:0362b06_3": "作是念已，即便化作鞞琉璃重閣，持詣佛所，稽首佛足，隨佛經行。",
    "T02n0099_049:0362b08_4": "爾時，摩竭提國人若男若女，夜啼之時，以摩鳩羅鬼恐之即止，親侍供養弟子之法，待師禪覺，然後乃眠。",
    "T02n0099_049:0362b10_5": "爾時，世尊為天帝釋夜經行久。",
    "T02n0099_049:0362b11_6": "爾時，尊者那伽波羅作是念：「世尊今夜經行至久，我今當作摩鳩羅鬼形而恐怖之！」",
    "T02n0099_049:0362b13_7": "時，那伽波羅比丘即反被俱執，長毛在外，往在世尊經行道頭，白佛言：「摩鳩羅鬼來！",
    "T02n0099_049:0362b15_8": "摩鳩羅鬼來！」",
    "T02n0099_049:0362b15_9": "爾時，世尊告那伽波羅比丘：「汝那伽波羅愚癡人，以摩鳩羅鬼神像恐怖佛耶？",
    "T02n0099_049:0362b17_10": "不能動如來、應、等正覺一毛髮也，如來、應、等正覺久離恐怖！」",
    "T02n0099_049:0362b18_11": "爾時，天帝釋白佛言：「世尊！",
    "T02n0099_049:0362b19_12": "世尊正法、律中亦復有此人耶？」",
    "T02n0099_049:0362b20_13": "佛言：「憍尸迦！",
    "T02n0099_049:0362b20_14": "瞿曇家中極大廣闊，斯等於未來世亦當使得清淨之法。」",
    "T02n0099_049:0362b21_15": "爾時，世尊即說偈言：「若復婆羅門，　　於自所得法，　得到於彼岸。",
    "T02n0099_049:0362b24_16": "　　若一毘舍遮，　及與摩鳩羅，　　皆悉超過去。",
    "T02n0099_049:0362b26_0": "　若復婆羅門，　　於自所行法，　一切諸受覺，　　觀察皆已滅。",
    "T02n0099_049:0362b28_0": "　若復婆羅門，　　自法度彼岸，　一切諸因緣，　　皆悉已滅盡。",
    "T02n0099_049:0362c01_0": "　若復婆羅門，　　自法度彼岸，　一切諸人我，　　皆悉已滅盡。",
    "T02n0099_049:0362c03_0": "　若復婆羅門，　　自法度彼岸，　於生老病死，　　皆悉已超過。」",
    "T02n0099_049:0362c05_0": "佛說此經已，釋提桓因聞佛所說，歡喜隨喜，稽首佛足，即沒不現。",
    "T02n0099_049:0362c07_0": "（一三二一）如是我聞：一時，佛住王舍城迦蘭陀竹園。",
    "T02n0099_049:0362c08_1": "時，尊者阿那律陀於摩竭提國人間遊行，到畢陵伽鬼子母住處宿。",
    "T02n0099_049:0362c09_2": "時，尊者阿那律陀夜後分時，端身正坐，誦憂陀那、波羅延那、見真諦、諸上座所說偈、比丘尼所說偈、尸路偈、義品、牟尼偈、修多羅，悉皆廣誦。",
    "T02n0099_049:0362c13_0": "爾時，畢陵伽鬼子夜啼，畢陵伽鬼子母為其子說偈呵止言：「畢陵伽鬼子，　　汝今莫得啼，　當聽彼比丘，　　誦習法句偈。",
    "T02n0099_049:0362c17_0": "　若知法句者，　　能自護持戒，　遠離於殺生，　　實言不妄語，　能自捨非義，　　解脫鬼神道。」",
    "T02n0099_049:0362c20_0": "畢陵伽鬼子母說是偈時，畢陵伽鬼子啼聲即止。",
    "T02n0099_049:0362c22_0": "（一三二二）如是我聞：一時，佛在摩竭提國人間遊行，與大眾俱，到富那婆藪鬼子母住處宿。",
    "T02n0099_049:0362c24_1": "爾時，世尊為諸比丘說四聖諦相應法，所謂苦聖諦、苦集聖諦、苦滅聖諦、苦滅道跡聖諦。",
    "T02n0099_049:0362c26_2": "爾時，富那婆藪鬼母，兒富那婆藪及鬼女欝多羅，二鬼小兒夜啼。",
    "T02n0099_049:0362c27_3": "時，富那婆藪鬼母教其男女故，而說偈言：「汝富那婆藪，　　欝多羅莫啼，　令我得聽聞，　　如來所說法。",
    "T02n0099_049:0363a02_0": "　非父母能令，　　其子解脫苦，　聞如來說法，　　其苦得解脫。",
    "T02n0099_049:0363a04_0": "　世人隨愛欲，　　為眾苦所迫，　如來為說法，　　令破壞生死。",
    "T02n0099_049:0363a06_0": "　我今欲聞法，　　汝等當默然，　時富那婆藪，　　鬼女欝多羅。",
    "T02n0099_049:0363a08_0": "　悉受其母語，　　默然而靜聽，　語母言善哉，　　我亦樂聞法。",
    "T02n0099_049:0363a10_0": "　此正覺世尊，　　於摩竭勝山，　為諸眾生類，　　演說脫苦法。",
    "T02n0099_049:0363a12_0": "　說苦及苦因，　　苦滅滅苦道，　從此四聖諦，　　安隱趣涅槃。",
    "T02n0099_049:0363a14_0": "　母今但善聽，　　世尊所說法。」",
    "T02n0099_049:0363a15_0": "時，富那婆藪鬼母即說偈言：「奇哉智慧子，　　善能隨我心，　汝富那婆藪，　　善歎佛導師。",
    "T02n0099_049:0363a18_0": "　汝富那婆藪，　　及汝欝多羅，　當生隨喜心，　　我已見聖諦。」",
    "T02n0099_049:0363a20_0": "時，富那婆藪鬼母說是偈時，鬼子男女隨喜默然。",
    "T02n0099_049:0363a22_0": "（一三二三）如是我聞：一時，佛在摩竭提國人間遊行，與諸大眾至摩尼遮羅鬼住處夜宿。",
    "T02n0099_049:0363a24_0": "爾時，摩尼遮羅鬼會諸鬼神，集在一處。",
    "T02n0099_049:0363a24_1": "時，有一女人，持香花鬘飾、飲食，至彼摩尼遮羅鬼神住處。",
    "T02n0099_049:0363a26_2": "彼女人遙見世尊在摩尼遮羅鬼神住處坐，見已，作是念：「我今現見摩尼遮羅鬼神。」",
    "T02n0099_049:0363a28_3": "即說偈言：「善哉摩尼遮，　　住摩伽陀國，　摩伽陀國人，　　所求悉如願。",
    "T02n0099_049:0363b02_0": "　云何於此世，　　常得安樂住？",
    "T02n0099_049:0363b03_0": "　後世復云何，　　而得生天樂？」",
    "T02n0099_049:0363b04_0": "爾時，世尊說偈答言：「莫放逸慢恣，　　用摩尼鬼為，　若自修所作，　　能得生天樂。」",
    "T02n0099_049:0363b07_0": "時，彼女人作是念：「此非摩尼遮羅鬼，是沙門瞿曇。」",
    "T02n0099_049:0363b08_1": "如是知已，即以香花鬘飾供養世尊，稽首禮足，退坐一面。",
    "T02n0099_049:0363b09_2": "而說偈言：「何道趣安樂？",
    "T02n0099_049:0363b10_3": "　　當修何等行，　此世常安隱，　　後世生天樂？」",
    "T02n0099_049:0363b12_0": "爾時，世尊說偈答言：「布施善調心，　　樂執護諸根，　正見修賢行，　　親近於沙門。",
    "T02n0099_049:0363b15_0": "　以正命自活，　　他世生天樂，　何用三十三，　　諸天之苦網。",
    "T02n0099_049:0363b17_0": "　但當一其心，　　斷除於愛欲，　我當說離垢，　　甘露法善聽。」",
    "T02n0099_049:0363b19_0": "時，彼女人聞世尊說法，示、教、照、喜。",
    "T02n0099_049:0363b19_1": "如佛常法，謂布施、持戒，生天之福，欲味欲患煩惱，清淨、出要、遠離，功德福利，次第演說清淨佛法。",
    "T02n0099_049:0363b21_2": "譬如鮮淨白[疊*毛]，易染其色。",
    "T02n0099_049:0363b22_3": "時，彼女人亦復如是。",
    "T02n0099_049:0363b23_4": "即於坐上，於四聖諦得平等觀苦、集、滅、道。",
    "T02n0099_049:0363b24_5": "時，彼女人見法、得法、知法、入法，度諸疑惑，不由於他，於正法、律得無所畏。",
    "T02n0099_049:0363b25_6": "即從座起，整衣服，合掌白佛：「已度，世尊！",
    "T02n0099_049:0363b26_7": "已度，善逝！",
    "T02n0099_049:0363b27_8": "我從今日，盡壽命，歸佛、歸法、歸比丘僧。」",
    "T02n0099_049:0363b28_9": "時，彼女人聞佛所說，歡喜隨喜，禮佛而去。",
    "T02n0099_049:0363b29_0": "（一三二四）如是我聞：一時，佛在摩竭提國人間遊行，到針毛鬼住處夜宿。",
    "T02n0099_049:0363c01_1": "爾時，針毛鬼會諸鬼神，集在一處。",
    "T02n0099_049:0363c02_2": "時，有炎鬼見世尊在針毛鬼住處夜宿。",
    "T02n0099_049:0363c03_3": "見已，往詣針毛鬼所，語針毛鬼言：「聚落主！",
    "T02n0099_049:0363c04_4": "汝今大得善利，今如來、應、等正覺於汝室宿。」",
    "T02n0099_049:0363c05_5": "針毛鬼言：「今當試看，為是如來、為非？」",
    "T02n0099_049:0363c06_6": "時，針毛鬼與諸鬼神集會已，還歸自舍，束身衝佛。",
    "T02n0099_049:0363c07_7": "爾時，世尊却身避之。",
    "T02n0099_049:0363c08_8": "如是再三，束身衝佛，佛亦再三却身避之。",
    "T02n0099_049:0363c09_9": "爾時，針毛鬼言：「沙門怖耶？」",
    "T02n0099_049:0363c09_10": "佛言：「聚落主！",
    "T02n0099_049:0363c10_11": "我不怖也，但汝觸惡。」",
    "T02n0099_049:0363c10_12": "針毛鬼言：「今有所問，當為我說，能令我喜者善，不能令我喜者，當壞汝心，裂汝胸，令汝熱血從其面出，捉汝兩手擲恒水彼岸。」",
    "T02n0099_049:0363c13_13": "佛告針毛鬼：「聚落主！",
    "T02n0099_049:0363c14_14": "我不見諸天、魔、梵、沙門、婆羅門、天神、世人能壞如來、應、等正覺心者，能裂其胸者，能令熱血從面出者，執其兩臂擲著恒水彼岸者。",
    "T02n0099_049:0363c17_15": "汝今但問，當為汝說。",
    "T02n0099_049:0363c17_16": "令汝歡喜。」",
    "T02n0099_049:0363c18_17": "時，針毛鬼說偈問佛：「一切貪恚心，　　以何為其因，　不樂身毛竪，　　恐怖從何起？",
    "T02n0099_049:0363c21_0": "　意念諸覺想，　　為從何所起，　猶如新生兒，　　依倚於乳母。」",
    "T02n0099_049:0363c23_0": "爾時，世尊說偈答言：「愛生自身長，　　如尼拘律樹，　展轉相拘引，　　如籐綿叢林，　若知彼所因，　　當令鬼覺悟，　度生死海流，　　不復重增有。」",
    "T02n0099_049:0363c28_0": "爾時，針毛鬼聞世尊說偈，心得歡喜，向佛悔過，受持三歸。",
    "T02n0099_049:0363c29_1": "佛說此經已，針毛鬼聞佛所說，歡喜奉行。",
    "T02n0099_049:0364a02_0": "雜阿含經卷第四十九"
}