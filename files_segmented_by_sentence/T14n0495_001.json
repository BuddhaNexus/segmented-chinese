{
    "T14n0495_001:0758b06_0": "佛說阿難分別經",
    "T14n0495_001:0758b07_0": "乞伏秦沙門釋法堅譯",
    "T14n0495_001:0758b08_0": "阿難白佛言：「有人事佛得富貴諧利者，有衰耗不偶者，云何不等耶？",
    "T14n0495_001:0758b09_1": "願天中天，普為說之。」",
    "T14n0495_001:0758b10_2": "佛告阿難：「有人奉佛，從明師受戒，專信不犯，精進奉行，不失所受。",
    "T14n0495_001:0758b11_3": "形像鮮明，朝暮禮拜，恭敬然燈。",
    "T14n0495_001:0758b12_4": "淨施所安，不違道禁，齋戒不厭，中心欣欣，常為諸天、善神擁護；所向諧偶，百事增倍，為天龍、鬼神、眾人所敬，後必得佛。",
    "T14n0495_001:0758b15_0": "是為善男子、善女人真佛弟子也。",
    "T14n0495_001:0758b15_1": "「有人事佛，不值善師，不見經教，受戒而已。",
    "T14n0495_001:0758b16_2": "示有戒名，憒塞不信，違犯戒律，乍信不信，心意猶豫。",
    "T14n0495_001:0758b17_3": "亦無經像，既不日日燒香作禮，恒懷瞋恚。",
    "T14n0495_001:0758b18_4": "惡口罵詈，又不六齋，殺生趣手。",
    "T14n0495_001:0758b19_5": "不敬佛經，持著衣被弊篋之中；或著妻子床上；或以掛壁，無有座席供養之心，與世間凡書無異。",
    "T14n0495_001:0758b21_6": "若疾病者，狐疑不信，便呼巫師，卜問解奏，祠祀邪神，天神遠離，不得善護，妖魅日進，惡鬼屯門，令之衰耗，所向不諧。",
    "T14n0495_001:0758b24_7": "現世罪人，非佛弟子，死當入泥犁中，被考治掠。",
    "T14n0495_001:0758b25_8": "由其罪故，現自衰耗，後復受殃，死魂神痛，酷不可言。",
    "T14n0495_001:0758b26_9": "「愚人盲盲，不思宿命先世因緣，精神所之，根本從來，謂言事佛致是衰耗。",
    "T14n0495_001:0758b28_10": "不慚前世宿行不功，責聖咎天，世人迷謬，不達乃爾。",
    "T14n0495_001:0758b29_11": "不達之人，狐疑猶豫，信不堅固，心懷不定，進退失理，違負佛恩，而無反復，遂為三塗所見綴縛，自作禍福。",
    "T14n0495_001:0758c03_12": "罪識之緣，種之得本，不可不順，十惡怨家，十善厚友，安神得道，皆從善生。",
    "T14n0495_001:0758c04_13": "善為大鎧，不畏刀兵，有能守信，室內和安，福付自然，非神授與也。",
    "T14n0495_001:0758c06_14": "今復不信者，後生轉復劇矣！」",
    "T14n0495_001:0758c07_15": "佛言：「阿難！",
    "T14n0495_001:0758c07_16": "善惡追人，如影逐形，不可得離。",
    "T14n0495_001:0758c08_17": "罪福之事，亦皆如是，勿作狐疑，自墮惡道！",
    "T14n0495_001:0758c09_0": "諦信不迷，所在常安，佛語至誠，終不欺人。」",
    "T14n0495_001:0758c10_0": "佛復告阿難：「佛無二言，經法難聞，汝宿有福，今得侍佛，當念報恩，班宣法教，示現人民，為作福田，信者得值，後生無憂。」",
    "T14n0495_001:0758c12_1": "阿難受教，奉行普聞。",
    "T14n0495_001:0758c13_2": "阿難復白佛言：「人不自手殺，教人殺者，不自手殺為無罪耶？」",
    "T14n0495_001:0758c14_3": "佛言：「阿難！",
    "T14n0495_001:0758c14_4": "教人殺者，重於自殺。",
    "T14n0495_001:0758c15_5": "何以故？",
    "T14n0495_001:0758c15_6": "或是奴婢愚小下人，不知罪法；或為縣官逼為所使，不自意出，雖獲其罪，事意不同，輕重有差。",
    "T14n0495_001:0758c17_7": "教人殺者，知而故犯，陰懷逆害，愚惡趣手，無有慈心；欺罔三尊，亦復自然犯五逆罪，害生杌命，其罪莫大！",
    "T14n0495_001:0758c20_8": "怨對相報，世世受殃，展轉相償，無有斷絕。",
    "T14n0495_001:0758c21_9": "現世不安，數逢災凶，死入地獄，出離人形，當墮畜生中，為人屠截，三塗八難，巨億萬劫，以肉供人，未有竟時。",
    "T14n0495_001:0758c23_10": "令身困苦，噉草飲泉，今世現有是輩畜獸，皆由前世得為人時，暴逆無道，陰害傷生，不信致此，世世為怨，還相報償，神同形異，罪深如是。」",
    "T14n0495_001:0758c27_0": "阿難復白佛言：「世間人及佛弟子，惡意向師及道德之人，其罪云何？」",
    "T14n0495_001:0758c28_1": "佛語阿難：「夫為人者，當愛樂人善，以善為友，不可嫉之。",
    "T14n0495_001:0758c29_2": "人有惡意向有德之人及善師者，是惡意向佛無異也。",
    "T14n0495_001:0758c31_0": "寧持萬石弩還自射身。」",
    "T14n0495_001:0758c31_1": "佛語阿難言：「自射身為痛不？」",
    "T14n0495_001:0759a01_2": "阿難言：「甚痛，甚痛！",
    "T14n0495_001:0759a01_3": "世尊！」",
    "T14n0495_001:0759a01_4": "佛言：「人持惡意，向道德人及其師者，痛劇弩射身也。",
    "T14n0495_001:0759a02_5": "為人弟子，不可輕慢其師，惡意向道德人，當視之如佛，不可嫉其善也。",
    "T14n0495_001:0759a04_6": "人有戒德者，感動諸天，天龍、鬼神莫不敬尊。",
    "T14n0495_001:0759a05_7": "寧投身火中，利刀割肉，慎莫嫉妬人之善也，其罪不小。",
    "T14n0495_001:0759a06_8": "慎之！",
    "T14n0495_001:0759a06_9": "慎之！」",
    "T14n0495_001:0759a07_10": "阿難言：「師者為，可灼然非弟子不？",
    "T14n0495_001:0759a07_11": "以小罪成大，可無罪不？」",
    "T14n0495_001:0759a08_12": "佛言：「不可！",
    "T14n0495_001:0759a08_13": "亦甚深甚深！",
    "T14n0495_001:0759a08_14": "師、弟之義，義感自然，當相許後，視彼如己；己所不欲，勿施於人，弘崇禮律，不使怨訟，弟子亦爾。",
    "T14n0495_001:0759a11_15": "二義真誠，師當如師，弟子當如弟子，勿相誹謗，慎莫含毒，小怨成大，還自燒身。",
    "T14n0495_001:0759a12_16": "我觀末世，諸惡人輩，魔世比丘，但念他惡，不自止惡，嫉賢妬善，不念行道，既不能為，復壞毀人，斷絕道意，令不得行。",
    "T14n0495_001:0759a15_17": "貪務俗業，積財自喪，死墮惡罪大泥犁中，未當如是。",
    "T14n0495_001:0759a16_18": "於世何求？",
    "T14n0495_001:0759a17_0": "念付佛恩，相率以道，道不可不學，濟神離苦，超出生死，見賢勿慢，見善勿謗，勿以小過證人大罪，違法失理，其罪莫大。",
    "T14n0495_001:0759a19_1": "罪福有證，可不慎耶！」",
    "T14n0495_001:0759a21_0": "阿難復白佛言：「末世弟子理家因緣，隨事便宜，當云何？」",
    "T14n0495_001:0759a22_1": "佛言：「受佛禁戒，信而奉行，不念誑妄，奉孝畏慎！",
    "T14n0495_001:0759a23_2": "敬歸三尊，養親盡忠，可得為世間事，不可得為世意也。」",
    "T14n0495_001:0759a24_3": "阿難言：「世間事，世間意，云何耶？",
    "T14n0495_001:0759a25_4": "天中天！」",
    "T14n0495_001:0759a25_5": "佛言：「為佛弟子，可得販利業，平斗直尺不惘人民，施行合理，不違自然。",
    "T14n0495_001:0759a27_6": "葬送移徙、姻娶之事，是為世間事也。",
    "T14n0495_001:0759a28_7": "「世間意，為佛弟子，不得卜問、請祟、符呪、厭怪、祠祀、解奏，亦不得擇良時、良日。",
    "T14n0495_001:0759a29_8": "受佛五戒者，福德人也，有所施作，當啟三尊；道護為強，設使諸天、天龍、鬼神無不敬伏。",
    "T14n0495_001:0759a31_9": "戒貴則尊，無往不吉，豈有忌諱不善者耶！",
    "T14n0495_001:0759b01_10": "「不達之人，自作罵詈，善惡之事自由心作，禍福由人，如影追形響之應聲。",
    "T14n0495_001:0759b03_11": "戒行之德，應之自然，諸天所護，願不意違，感動十方，與天參德；功勳巍巍，眾聖咨嗟，難可稱量！",
    "T14n0495_001:0759b05_12": "智士達命，沒身不邪，善如佛教，可得度世之道。」",
    "T14n0495_001:0759b06_13": "阿難聞佛所說，更整袈裟，頭腦頓地：「唯然，世尊！",
    "T14n0495_001:0759b08_14": "我等有福，得值如來，普恩慈大，愍念一切，為作福田，令得脫苦。」",
    "T14n0495_001:0759b09_15": "佛言：「至真而信者少，是世多惡，眾生相詛甚可痛哉！",
    "T14n0495_001:0759b10_16": "若有信者，如一若兩，奈何世惡，乃弊如是！",
    "T14n0495_001:0759b11_17": "佛滅度後，經法稍替漸衰滅矣！",
    "T14n0495_001:0759b12_18": "嗚呼！",
    "T14n0495_001:0759b12_19": "痛哉！",
    "T14n0495_001:0759b12_20": "將何恃怙？」",
    "T14n0495_001:0759b13_0": "阿難墮淚，因事說曰：「佛為三界護，　　恩廣大慈普，　世弊不見佛，　　值法者亦難。",
    "T14n0495_001:0759b16_0": "　痛矣不識者，　　盲盲不別真，　痛矣乃如斯，　　罪使令如是。",
    "T14n0495_001:0759b18_0": "　宿福值法者，　　若一若有兩，　經教稍稍沒，　　當復何恃怙？",
    "T14n0495_001:0759b20_0": "　佛恩非不大，　　罪由眾生故，　法鼓震三千，　　如何不得聞？",
    "T14n0495_001:0759b22_0": "　世濁多惡人，　　倒見墮顛倒，　諛謟啤訿聖，　　邪媚相毀壞。",
    "T14n0495_001:0759b24_0": "　不信世有佛，　　言佛非大道，　是人是非人，　　自作眾罪本。",
    "T14n0495_001:0759b26_0": "　命盡往無擇，　　刀劍解身形，　餓鬼好伐殺，　　鑊湯涌其中，　婬逸抱銅柱，　　大火相燒然，　抂謗清高士，　　鐵鉤拔其舌。",
    "T14n0495_001:0759b30_0": "　亂酒無禮節，　　迷惑失人道，　死入地獄中，　　洋銅沃其口，　遭逢眾危難，　　毒痛不可言，　若生還為人，　　下賤貧窮中。",
    "T14n0495_001:0759c03_0": "　不殺得長壽，　　無病常康強，　不盜後大富，　　錢財恒自饒，　不婬香清淨，　　身體鮮苾芬，　光影常赫奕，　　上則為天王。",
    "T14n0495_001:0759c07_0": "　至誠不欺詐，　　為眾所奉承，　不解後明了，　　德慧所尊敬。",
    "T14n0495_001:0759c09_0": "　五福超法出，　　天人同儔類，　所生億萬倍，　　真諦甚分明。",
    "T14n0495_001:0759c11_0": "　末世諸惡人，　　不信多狐疑，　癡愚不別道，　　罪深便逮冥，　蔽聖毀正覺，　　死入大鐵城，　識神處其中，　　頭上戴鐵輪。",
    "T14n0495_001:0759c15_0": "　求死不得死，　　須臾已變形，　矛戟相貫刺，　　軀體恒殘截。",
    "T14n0495_001:0759c17_0": "　奈何世如是，　　背正信鬼神，　解奏好卜問，　　祭祀傷不仁，　死墜十八獄，　　經歷黑繩獄，　八難為界首，　　得復人身難。",
    "T14n0495_001:0759c21_0": "　若時得為人，　　蠻狄無義理，　癡騃無孔竅，　　跛躄瘂不語，　朦朧不達事，　　惡惡相牽拘。",
    "T14n0495_001:0759c24_0": "　展轉眾徒聚，　　禽獸六畜形，　為人所割屠，　　剝皮視其喉，　歸償宿怨對，　　以肉給還人，　無道墮惡道，　　求脫甚為難。",
    "T14n0495_001:0759c28_0": "　人身既難得，　　佛經難得聞，　世尊為眾祐，　　三界之特尊，　敷遺甘露法，　　令人普奉行。",
    "T14n0495_001:0759c31_0": "　哀哉已得慧，　　愍念群萌故，　開語示道真，　　黠者即度苦。",
    "T14n0495_001:0760a02_0": "　福人在向向，　　見諦學受成，　自歸大護田，　　殖種不死地。",
    "T14n0495_001:0760a04_0": "　恩慈莫過是，　　世祐轉法輪，　願使一切人，　　得服甘露漿，　慧船到彼岸，　　法磬引大千，　彼我無有二，　　願發無上真。」",
    "T14n0495_001:0760a08_0": "阿難說如是，諸會大眾信解，僧那大鎧甘露之音，香熏三千。",
    "T14n0495_001:0760a09_1": "從是得度，開現道地，為作橋梁，國王、臣民、天龍、鬼神，聞經所記，阿難所說，且悲、且喜，稽首佛足，及禮阿難，受教而去。",
    "T14n0495_001:0760a12_0": "佛說阿難分別經"
}