{
    "T24n1488_007:1069c04_0": "優婆塞戒經卷第七",
    "T24n1488_007:1069c06_0": "北涼中印度三藏曇無讖譯",
    "T24n1488_007:1069c07_0": "業品第二十四之餘",
    "T24n1488_007:1069c08_0": "「善男子！",
    "T24n1488_007:1069c08_1": "眾生作罪，凡有二種：一者、惡戒，二者、無戒。",
    "T24n1488_007:1069c09_2": "惡戒之人，雖殺一羊，及不殺時，常得殺罪。",
    "T24n1488_007:1069c10_3": "何以故？",
    "T24n1488_007:1069c10_4": "先發誓故。",
    "T24n1488_007:1069c10_5": "無戒之人，雖殺千口，殺時得罪，不殺不得。",
    "T24n1488_007:1069c11_6": "何以故？",
    "T24n1488_007:1069c11_7": "不發誓故。",
    "T24n1488_007:1069c11_8": "是故一切善不善法，心為根本。",
    "T24n1488_007:1069c12_9": "因根本故，說諸比丘犯有二種：一者、身犯，二者、口犯；無心犯也。",
    "T24n1488_007:1069c14_0": "如是戒者，時不具足，支不具足，則不得戒。",
    "T24n1488_007:1069c15_0": "譬如鑽火，有燧、有力、有乾糞草，然後得火，若少一法，則不得火，戒法亦爾。",
    "T24n1488_007:1069c16_1": "如是戒者，若得、若捨、若持、若毀、皆隨於心；如來了了知諸法性，是故制之。",
    "T24n1488_007:1069c18_2": "若復有人，因於善業思惟力故，不造諸惡，名如法戒；若從他得，名為受戒。",
    "T24n1488_007:1069c20_3": "若離戒受有功德者，一切惡獸——師子、虎、狼——應得功德，然實不得。",
    "T24n1488_007:1069c21_4": "以是因緣，受善戒者得無量福，受惡戒者得無量罪。",
    "T24n1488_007:1069c22_5": "是故經中說惡律儀：一者、畜羊，二者、畜雞，三者、畜猪，四者、釣魚，五者、網魚，六者、殺牛，七者、獄卒，八、畜獵狗，九、作長摾，十、作獵師，十一、呪龍，十二、殺人，十三、作賊，十四、兩舌，十五、以苦鞭撻、枷鎖、押額、鐵釘、燒炙加人。",
    "T24n1488_007:1069c27_6": "國王、大臣、受寄抵謾不知恩者，惡性惡心大惡村主典稅物者，毀戒比丘心無慚悔，如是之人，皆無戒也；雖復不名不善業道，而得大罪。",
    "T24n1488_007:1070a01_7": "何以故？",
    "T24n1488_007:1070a01_8": "盡壽作故。",
    "T24n1488_007:1070a02_0": "如是等事，若不立誓，不從人受，則不成就。",
    "T24n1488_007:1070a02_1": "如是惡戒四時中捨：一者、得二根時，二者、捨壽命時，三者、受善戒時，四者、斷欲結時。",
    "T24n1488_007:1070a04_2": "「或有說言：如善戒具足，惡戒亦爾。",
    "T24n1488_007:1070a05_3": "是義不然！",
    "T24n1488_007:1070a05_4": "何以故？",
    "T24n1488_007:1070a06_5": "惡戒易得故，一因緣得故，所謂立誓。",
    "T24n1488_007:1070a06_6": "善戒不爾，有五方便，所謂五根，是故難得；以難得故，要須具足。",
    "T24n1488_007:1070a08_7": "「若有說言：優婆塞戒無無義語、兩舌、惡口，是故優婆塞戒、八戒齋法、沙彌、比丘、不具足得。",
    "T24n1488_007:1070a10_8": "是義不然！",
    "T24n1488_007:1070a10_9": "何以故？",
    "T24n1488_007:1070a10_10": "我今受持淨口業故。",
    "T24n1488_007:1070a11_11": "「若有說言：我受五戒淨身、口、意，心若不淨，當知是人不得具戒。",
    "T24n1488_007:1070a12_12": "譬如有人，受惡戒已，雖不殺生，是人常有惡戒成就。",
    "T24n1488_007:1070a13_13": "毀禁比丘亦復如是。",
    "T24n1488_007:1070a14_14": "何以故？",
    "T24n1488_007:1070a14_15": "受持戒已，一一戒邊多業多果故。",
    "T24n1488_007:1070a15_16": "眾生無量，戒亦無量；物無量故，戒亦無量。",
    "T24n1488_007:1070a16_17": "是善惡戒，俱有三種：謂上中下。",
    "T24n1488_007:1070a17_18": "若不受惡戒，雖多作罪不名惡戒。",
    "T24n1488_007:1070a17_19": "若有難言：『何緣五戒盡形壽受，八戒齋法一日一夜？』",
    "T24n1488_007:1070a19_0": "當言：『如來善知法相，通達無礙，作如是說。』",
    "T24n1488_007:1070a19_1": "「善男子！",
    "T24n1488_007:1070a20_2": "世間福田凡有二種：一、功德田，二、報恩田。",
    "T24n1488_007:1070a21_3": "壞此二田，名五逆罪。",
    "T24n1488_007:1070a21_4": "是五逆罪，有三因緣：一者、有極惡心，二者、不識福德，三者、不見正果。",
    "T24n1488_007:1070a23_5": "若人異想，殺阿羅漢不得逆罪，父母亦爾。",
    "T24n1488_007:1070a24_6": "若無慚愧，不觀報恩，心無恭敬，但作方便，不作根本，雖非逆罪，亦得大報。",
    "T24n1488_007:1070a25_7": "善教授故，生憐愛故，能堪忍故，難作作故，受大苦故，是故父母名報恩田。",
    "T24n1488_007:1070a27_8": "若復有人殺父母已，雖復修善，是善無報。",
    "T24n1488_007:1070a28_9": "是故我說：人所蔭處，乃至少時，慎勿毀折枝條花葉。",
    "T24n1488_007:1070a29_10": "「善男子！",
    "T24n1488_007:1070a29_11": "我涅槃後，有諸弟子，當作是說：若以異想異名殺父母不得逆罪；即曇無德。",
    "T24n1488_007:1070b02_12": "或復說言：雖以異想殺於父母，故得逆罪；即彌沙塞。",
    "T24n1488_007:1070b03_13": "或復有說：異想異名殺於父母，俱得逆罪；即薩婆多。",
    "T24n1488_007:1070b04_14": "何以故？",
    "T24n1488_007:1070b05_15": "世間真實，是可信故，父母真實，想亦不轉，惡心殺之，即得逆罪。",
    "T24n1488_007:1070b06_16": "實是父母，無父母想，不發惡心，父母雖死，不得逆罪。",
    "T24n1488_007:1070b07_17": "何以故？",
    "T24n1488_007:1070b07_18": "具足四事，乃得逆罪：一者：實是父母作父母想，二者、惡心，三者、捨心，四者、作眾生想。",
    "T24n1488_007:1070b09_19": "具是四事，逆罪成就；若不具者，則不成就。",
    "T24n1488_007:1070b10_20": "若為憐愍故，若為恭敬故，若為受法故，若為怖畏故，若為名稱故，授與死具，雖不手殺，亦得逆罪。",
    "T24n1488_007:1070b12_21": "若為他使令殺父母，啼哭憂愁而為之者，如是罪相，初中後輕。",
    "T24n1488_007:1070b14_22": "欲殺父母，誤中他人，不得逆罪。",
    "T24n1488_007:1070b15_23": "欲殺他人，誤中父母，亦復如是。",
    "T24n1488_007:1070b15_24": "欲殺母時，誤殺相似，殺已藏刀，復中母身，不得逆罪。",
    "T24n1488_007:1070b17_25": "母有異見，兒有異殺，但得殺罪，不得逆罪。",
    "T24n1488_007:1070b18_26": "是五逆罪，殺父則輕，殺母則重，殺羅漢重於殺母，出佛身血重殺羅漢，破僧復重出佛身血。",
    "T24n1488_007:1070b20_27": "「有物重意輕，有物輕意重，有物重意重，有物輕意輕。",
    "T24n1488_007:1070b21_28": "物重意輕，如無惡心殺於父母。",
    "T24n1488_007:1070b22_29": "物輕意重者，如以惡心殺於畜生。",
    "T24n1488_007:1070b23_0": "物重意重者，以極惡心殺所生母。",
    "T24n1488_007:1070b23_1": "物輕意輕者，如以輕心殺於畜生。",
    "T24n1488_007:1070b24_2": "如是惡業，有方便重，根本、成已輕；有方便、根本輕，成已重；有方便、根本重，成已輕；有根本輕，方便、成已重。",
    "T24n1488_007:1070b26_3": "物是一種，以心力故得輕重果。",
    "T24n1488_007:1070b27_4": "「善男子！",
    "T24n1488_007:1070b27_5": "有人以食欲施於我，未與我間轉施餓狗，我亦稱讚如是人者是大施主。",
    "T24n1488_007:1070b29_6": "若是福田、若非福田、心不選擇而施與者，是人獲得無量福德。",
    "T24n1488_007:1070c01_7": "何以故？",
    "T24n1488_007:1070c02_0": "心善淨故。",
    "T24n1488_007:1070c02_1": "是業四種：一者、現報，二者、生報，三者、後報，四者、無報。",
    "T24n1488_007:1070c03_2": "業有四種：一者、時定果報不定，二者、報定時不必定，三者、時定果報亦定，四者、時果二俱不定。",
    "T24n1488_007:1070c05_3": "時定者，所謂現在、次生、後世。",
    "T24n1488_007:1070c06_4": "若時不定，果報不定，是業可轉。",
    "T24n1488_007:1070c07_0": "若果報定應後受者，是業可轉現在受之。",
    "T24n1488_007:1070c07_1": "何以故？",
    "T24n1488_007:1070c08_2": "善心智慧因緣力故。",
    "T24n1488_007:1070c08_3": "惡果定者，亦可轉輕。",
    "T24n1488_007:1070c09_4": "何因緣故名果報定？",
    "T24n1488_007:1070c09_5": "常作無悔故，專心作故，樂喜作故，立誓願故，作已歡喜故，是故是業得果報定。",
    "T24n1488_007:1070c11_6": "除是之外，悉名不定。",
    "T24n1488_007:1070c11_7": "眾生行業，有輕有重，有遠有近，隨其因緣，先後受之。",
    "T24n1488_007:1070c13_0": "如有修身、修戒、修心、修慧，定知善惡當有果報，是人能轉重業為輕，輕者不受。",
    "T24n1488_007:1070c14_1": "若遭福田，遇善知識，修道修善，是人能轉後世重罪現世輕受。",
    "T24n1488_007:1070c16_2": "若人具有欲界諸業，得阿那含果，能轉後業現在受之。",
    "T24n1488_007:1070c17_3": "阿羅漢果，亦復如是。",
    "T24n1488_007:1070c17_4": "「善男子！",
    "T24n1488_007:1070c18_5": "智者若能修身、修戒、修心、修慧，是人能壞極重之業，如阿伽陀、呪及除毒寶，破壞惡毒。",
    "T24n1488_007:1070c20_6": "若作小罪，初方便輕，後成已重，是人不修身、戒、心、慧，令輕作重。",
    "T24n1488_007:1070c21_7": "眾生若作一種、二種乃至種種，有作不具足，有作具足。",
    "T24n1488_007:1070c22_8": "先念後作，名作具足；先不生念直造作者，名作不具足。",
    "T24n1488_007:1070c24_0": "復有作已不具足者，謂作業已果報不定；復有作已亦具足者，謂作業已定當得報。",
    "T24n1488_007:1070c25_1": "復有作已不具足者，果報雖定，時節不定；復有作已亦具足者，時報俱定。",
    "T24n1488_007:1070c27_2": "復有作已不具足者，持戒、正見；復有作已亦具足者，毀戒、邪見。",
    "T24n1488_007:1070c29_0": "復有作已不具足者，信因信果；復有作已亦具足者，不信因果。",
    "T24n1488_007:1071a01_1": "復有作已不具足者，作惡之時有善圍遶；復有作已亦具足者，作惡之時惡來圍遶。",
    "T24n1488_007:1071a03_2": "復有作已不具足者，雖作眾惡，人中受報；復有作已亦具足者，人中作惡，地獄受報。",
    "T24n1488_007:1071a05_3": "復有作已不具足者，有正念心；復有作已亦具足者，無有念心。",
    "T24n1488_007:1071a06_4": "復有作已不具足者，三時生悔；復有作已亦具足者，三時不悔。",
    "T24n1488_007:1071a08_5": "如惡，善亦如是。",
    "T24n1488_007:1071a08_6": "因是作已亦具足故，作小得大，作大得小。",
    "T24n1488_007:1071a09_7": "「一意摸身，身既成就，有無量意，摸身初意，即是善也。",
    "T24n1488_007:1071a10_8": "身既成就，得二種果：雜善、不善。",
    "T24n1488_007:1071a11_9": "如人，天亦如是。",
    "T24n1488_007:1071a11_10": "地獄眾生惡意摸身，身既成已，一向不善。",
    "T24n1488_007:1071a12_11": "餓鬼、畜生亦惡意摸身，身既成已，雜善不善。",
    "T24n1488_007:1071a13_12": "善惡中陰以善惡摸身，身既成已，俱得雜報，善以不善。",
    "T24n1488_007:1071a14_13": "歌羅羅時乃至老時，亦得雜報，善以不善。",
    "T24n1488_007:1071a15_14": "是故經說有四種業：黑業黑報，白業白報，雜業雜報，不黑不白是業無報。",
    "T24n1488_007:1071a17_15": "黑業黑報，所謂地獄；白業白報，所謂色天；雜業雜報，所謂欲天、人中、畜生、餓鬼；不白不黑無報，所謂無漏。",
    "T24n1488_007:1071a19_16": "「善男子！",
    "T24n1488_007:1071a20_17": "若人不解如是業緣，無量世中流轉生死。",
    "T24n1488_007:1071a21_0": "何以故？",
    "T24n1488_007:1071a21_1": "不解如是業因緣者，雖生非想非非想處，壽八萬劫，福盡還墮三惡道故。",
    "T24n1488_007:1071a22_2": "「善男子！",
    "T24n1488_007:1071a23_0": "一切摸畫，無勝於意，意畫煩惱，煩惱畫業，業則畫身。",
    "T24n1488_007:1071a24_1": "貪因緣故，色聲妙好，威儀詳序；瞋因緣故，色聲麁惡，威儀卒暴；如瞋，癡亦如是。",
    "T24n1488_007:1071a26_2": "無量世界，一百三十六地獄處，無量畜生，無量餓鬼，皆因業作；人、天亦爾。",
    "T24n1488_007:1071a27_3": "無量眾生獲得解脫，亦因於業。",
    "T24n1488_007:1071a28_4": "「善男子！",
    "T24n1488_007:1071a28_5": "是十善道有三事：一者、能遮煩惱，二者、能作善心，三者、能增長戒。",
    "T24n1488_007:1071b01_6": "如除毒藥，凡有三事：一者、阿伽陀藥，二者、神呪，三者、真寶。",
    "T24n1488_007:1071b02_7": "若人善修不放逸行，具足正念，分別善惡，當知是人決定能修十善業道；若多放逸，無有慚愧及以信心，當知是人決定能作十不善業道。",
    "T24n1488_007:1071b05_8": "是十業道，復有三事：一者、方便，二者、根本，三者、成已。",
    "T24n1488_007:1071b07_0": "若復有人能勤禮拜供養父母、師長、和上、有德之人，先意問訊，言則柔軟，是名方便。",
    "T24n1488_007:1071b08_1": "若作已竟，能修念心，歡喜不悔，是名成已。",
    "T24n1488_007:1071b09_2": "作時專著，是名根本。",
    "T24n1488_007:1071b10_3": "「善男子！",
    "T24n1488_007:1071b10_4": "是十業道，復有三種：謂上中下。",
    "T24n1488_007:1071b11_5": "或方便上、根本中、成已下，或方便中、根本上、成已下，或方便下、根本上、成已中。",
    "T24n1488_007:1071b13_0": "是十業道，三法圍遶：所謂無貪、恚、癡，有貪、瞋、癡。",
    "T24n1488_007:1071b14_1": "是十業道，有共戒行、不共戒行。",
    "T24n1488_007:1071b14_2": "捨戒有六：一者、斷善根時，二者、得二根時，三者、捨壽命時，四者、受惡戒時，五者、捨戒時，六者、捨欲界身時。",
    "T24n1488_007:1071b17_3": "「或復說言：佛法滅時便失戒者。",
    "T24n1488_007:1071b17_4": "是義不然！",
    "T24n1488_007:1071b18_5": "何以故？",
    "T24n1488_007:1071b18_6": "受已不失，未受不得。",
    "T24n1488_007:1071b18_7": "斷身、口、意惡，故名戒戒；根本四禪，四未到禪，是名定戒；根本四禪，初禪未到，名無漏戒。",
    "T24n1488_007:1071b20_8": "捨身後世更不作惡，名無作戒。",
    "T24n1488_007:1071b21_9": "守攝諸根，修正念心，見聞覺知，色聲香味觸法不生放逸，名攝根戒。",
    "T24n1488_007:1071b23_10": "何因緣故得名為戒？",
    "T24n1488_007:1071b23_11": "戒者名制，能制一切不善之法，故得名制。",
    "T24n1488_007:1071b24_12": "又復戒者，名曰迮隘，雖有惡法，性不能容，故名迫迮。",
    "T24n1488_007:1071b25_13": "又復戒者，名曰清涼，遮煩惱熱不令得入，是故名涼。",
    "T24n1488_007:1071b27_0": "又復戒者名上，能上天、上至無上道，是故名上。",
    "T24n1488_007:1071b28_1": "又復戒者名學，學調伏心智慧諸根，是故名學。",
    "T24n1488_007:1071b29_2": "「善男子！",
    "T24n1488_007:1071b29_3": "或時有人具足一戒，所謂波羅提木叉戒；或具二戒，加定共戒；或具三戒，加無漏戒；或具四戒，加攝根戒；或具五戒，加無作戒。",
    "T24n1488_007:1071c03_4": "「善男子！",
    "T24n1488_007:1071c03_5": "波羅提木叉戒現在得，定共戒者三世中得。",
    "T24n1488_007:1071c04_6": "善男子！",
    "T24n1488_007:1071c04_7": "若復有人欲受戒時，至心能觀生死罪過、解脫功德，信心歡喜，是人兼得作無作戒。",
    "T24n1488_007:1071c06_8": "如是戒者，隨命長短，命長長得，命短短得。",
    "T24n1488_007:1071c07_9": "是無作戒，三因緣捨：一者、小莊嚴故，二者、心放捨故，三者、作不堅故。",
    "T24n1488_007:1071c09_10": "不捨因緣復有三事：一者、有本願故，二者、作業堅故，三者、至心不放逸故。",
    "T24n1488_007:1071c10_11": "善男子！",
    "T24n1488_007:1071c11_0": "除十善業及十惡業、善戒惡戒，已更有業戒所不攝者，謂善惡法。",
    "T24n1488_007:1071c12_1": "如是善惡有作無作，有人具足作及無作，若現在作善未捨之頃，具作無作；第二念中成就過去作無作，作已過去，唯有無作無有作也。",
    "T24n1488_007:1071c15_2": "若人得戒，雖作不善，是人現世成就二法：惡法有作，善法無作。",
    "T24n1488_007:1071c17_0": "是作無作，二因緣捨：一者、所施物盡，二者、心捨善。",
    "T24n1488_007:1071c18_1": "作，二世成就，過去、現在；無作三世。",
    "T24n1488_007:1071c18_2": "定戒二因緣捨：一者、退時，二者、斷善根時。",
    "T24n1488_007:1071c19_3": "復有三時；一者、捨身時，二者、退時，三者、生上時。",
    "T24n1488_007:1071c20_4": "無漏戒有三時捨：一者、退時，二者、轉鈍作利時，三者、得上果時。",
    "T24n1488_007:1071c22_5": "心善業一時失，謂上生退時；身口意善，斷善根時一時俱失。",
    "T24n1488_007:1071c23_6": "善男子！",
    "T24n1488_007:1071c23_7": "若得具足戒、定戒、無漏戒、攝根戒，是人了了解十業道。",
    "T24n1488_007:1071c25_8": "「善男子！",
    "T24n1488_007:1071c25_9": "因十業道，眾生壽命有增有減：減者，壽命十年，增者，至無量年。",
    "T24n1488_007:1071c26_10": "北欝單曰定壽千年，此壽百年，東西二方二百五十；此壽無量，彼亦無量。",
    "T24n1488_007:1071c28_11": "四天王壽人數九百萬歲，命亦不定，如三天下。",
    "T24n1488_007:1071c29_12": "三十三天壽千八百萬歲，命亦不定。",
    "T24n1488_007:1072a01_13": "焰摩天上壽三千六百萬歲，命亦不定。",
    "T24n1488_007:1072a02_14": "兜率天壽七千二百萬歲，除後身菩薩，餘一切命皆亦不定。",
    "T24n1488_007:1072a03_15": "化樂天壽萬四千四百萬歲，命亦不定。",
    "T24n1488_007:1072a04_16": "他化自在天壽二萬八千八百萬歲，命亦不定。",
    "T24n1488_007:1072a05_17": "他化自在天上一年，即熱地獄一日一夜；如是三十日為一月，十二月為一歲，彼地獄壽命二萬八千八百萬歲，命亦不定。",
    "T24n1488_007:1072a08_18": "化樂天上一年，即是大聲地獄一日一夜；如是三十日為一月，十二月為一歲，彼獄壽命萬四千四百萬歲，命亦不定。",
    "T24n1488_007:1072a11_19": "兜率天一年，即是小聲地獄一日一夜；如是三十日為一月，十二月為一歲，彼地獄壽命七千二百萬歲，命亦不定。",
    "T24n1488_007:1072a13_20": "焰天一年，即眾合地獄一日一夜；如是三十日為一月，十二月為一歲，彼地獄壽命三千六百萬歲，命亦不定。",
    "T24n1488_007:1072a16_21": "三十三天一年，即是黑繩地獄一日一夜；如是三十日為一月，十二月為一歲，彼地獄壽命一千八百萬歲，命亦不定。",
    "T24n1488_007:1072a19_22": "四天王上一年，即是活地獄中一日一夜；如是三十日為一月，十二月為一歲，彼地獄壽命九百萬歲，命亦不定。",
    "T24n1488_007:1072a21_23": "阿鼻地獄壽命一劫，大熱地獄壽命半劫，唯此二處，壽命決定。",
    "T24n1488_007:1072a23_24": "人中五百年，是餓鬼中一日一夜；如是三十日為一月，十二月為一歲，彼鬼壽命萬五千歲，命亦不定。",
    "T24n1488_007:1072a25_25": "畜生道中，除難陀婆難陀，其餘一切命亦不定。",
    "T24n1488_007:1072a26_26": "阿鼻地獄一年，即是非想非非想處一日一夜；如是三十日為一月，十二月為一歲，彼天壽命八萬大劫；無所有處六萬劫，識處四萬劫，空處二萬劫。",
    "T24n1488_007:1072a29_27": "「若有發起輕微煩惱，愛著空定，當知是人生四無色。",
    "T24n1488_007:1072b02_28": "從十年增至八萬歲，從八萬歲減還至十年，如是增減滿十八反，名為中劫。",
    "T24n1488_007:1072b03_29": "穀貴三災，疾病三災，刀兵一災，名一小劫。",
    "T24n1488_007:1072b04_30": "水火二災各五段過，有一風災，五風災過，名一大劫。",
    "T24n1488_007:1072b06_31": "閻浮提中刀兵起時，東西二方人暫生瞋。",
    "T24n1488_007:1072b07_0": "此病起時，彼小頭痛，力少微弱。",
    "T24n1488_007:1072b07_1": "此穀貴時，彼則念食。",
    "T24n1488_007:1072b08_2": "如是惡事，欝單曰無。",
    "T24n1488_007:1072b08_3": "因不殺故，壽命增長；偷因緣故，壽命減少。",
    "T24n1488_007:1072b09_4": "有二種劫：一者、水劫，二者、火劫。",
    "T24n1488_007:1072b10_5": "火劫起時，地獄眾生若報盡者，悉得出離，若未盡者，移至他方大地獄中。",
    "T24n1488_007:1072b12_6": "若此世間八大地獄空無眾生，是名眾生脫於地獄。",
    "T24n1488_007:1072b13_7": "四大海中所有眾生，業若盡者，悉皆得脫；若未盡者，悉轉生於他方海中。",
    "T24n1488_007:1072b14_8": "若是海中無一眾生，是名得脫。",
    "T24n1488_007:1072b15_9": "閻浮提地直下過於五百由延，有閻羅王城，周遍縱廣七萬五千由延。",
    "T24n1488_007:1072b17_10": "如是城中，餓鬼眾生業已盡者，悉得出離；業未盡者，轉生他方閻羅王所。",
    "T24n1488_007:1072b18_11": "若是城中乃至無有一眾生者，是名得脫。",
    "T24n1488_007:1072b19_12": "爾時有人內因緣故，獲得初禪。",
    "T24n1488_007:1072b20_13": "得已、即起大聲唱言：『初禪寂靜！",
    "T24n1488_007:1072b21_14": "初禪寂靜！』",
    "T24n1488_007:1072b21_15": "諸人聞已，即各思惟，一切皆共獲得初禪，即捨人身生初禪地。",
    "T24n1488_007:1072b22_16": "時初禪中復有一人，內因緣故，修得二禪。",
    "T24n1488_007:1072b23_17": "得已、即起大聲唱言：『二禪寂靜！",
    "T24n1488_007:1072b24_18": "二禪寂靜！』",
    "T24n1488_007:1072b24_19": "眾生聞已，各自思惟，復獲二禪，捨初禪身，生二禪處。",
    "T24n1488_007:1072b26_0": "當爾之時，從阿鼻獄上至初禪，乃至無有一眾生在。",
    "T24n1488_007:1072b27_1": "「善男子！",
    "T24n1488_007:1072b27_2": "四天下外，有由乾陀山，中有七日，眾生福德因緣力故，唯一日現，賴之熟成百穀草木。",
    "T24n1488_007:1072b29_3": "火劫起時，七日都現，燒燃一切百穀草木、山河大地、須彌山王乃至初禪。",
    "T24n1488_007:1072c02_4": "二禪眾生見是火災，心生怖畏。",
    "T24n1488_007:1072c02_5": "彼中復有先生諸天，語後來天：『汝等莫怖！",
    "T24n1488_007:1072c03_6": "我往曾見如是火災，齊彼而止，不來至此。』",
    "T24n1488_007:1072c04_7": "如諸眾生增十年壽至八萬歲，減八萬壽還至十年，經爾所時，如是火災熱猶未息。",
    "T24n1488_007:1072c06_8": "是時便從中間禪處降注大雨，復經壽命一增一減，眾生業行因緣力故，為持此水，其下復出七重風雲。",
    "T24n1488_007:1072c08_9": "是時雨止，水上生膜，猶如乳肥。",
    "T24n1488_007:1072c09_10": "四天下中須彌山王漸漸生現，水中自然具有一切種種種子。",
    "T24n1488_007:1072c11_11": "是時二禪復有一人短命福盡，業力故墮生世間。",
    "T24n1488_007:1072c12_12": "壽無量歲，光明自照。",
    "T24n1488_007:1072c12_13": "獨處經久，心生愁惱而自念言：『我既獨處，若我有福，願更有人來生此間，與我為伴。』",
    "T24n1488_007:1072c14_14": "發是念已，是時二禪有諸眾生薄福命盡，業因緣故便來生此。",
    "T24n1488_007:1072c15_15": "是人見已，心生歡喜，即自念言：『如是人者，我所化生，即是我作；我於彼人，有自在力。』",
    "T24n1488_007:1072c17_16": "彼人亦念：『我從彼生，彼化作我，彼於我身有自在力。』",
    "T24n1488_007:1072c19_0": "以是因緣，一切眾生生我見想。",
    "T24n1488_007:1072c19_1": "善男子！",
    "T24n1488_007:1072c19_2": "陰界入等，眾生世界，國土世界，皆是十業因緣而有。",
    "T24n1488_007:1072c21_3": "「善男子！",
    "T24n1488_007:1072c21_4": "菩薩二種：一者、在家，二者、出家。",
    "T24n1488_007:1072c22_0": "出家菩薩能觀如是十業道者，是不為難；在家觀者，是乃為難。",
    "T24n1488_007:1072c23_1": "何以故？",
    "T24n1488_007:1072c23_2": "在家之人多惡因緣所纏遶故。」",
    "T24n1488_007:1072c25_0": "優婆塞戒經羼提波羅蜜品第二十五",
    "T24n1488_007:1072c26_0": "善生言：「世尊！",
    "T24n1488_007:1072c26_1": "佛先已說檀波羅蜜、尸波羅蜜，菩薩云何而得修集忍波羅蜜？」",
    "T24n1488_007:1072c27_2": "佛言：「善男子！",
    "T24n1488_007:1072c28_0": "忍有二種：一者、世忍，二者、出世忍。",
    "T24n1488_007:1072c28_1": "能忍飢渴、寒熱、苦樂，是名世忍；能忍信、戒、施、聞、智慧、正見無謬，忍佛、法、僧，罵詈、撾打、惡口、惡事、貪、瞋、癡等悉能忍之，能忍難忍，難施難作，名出世忍。",
    "T24n1488_007:1073a03_2": "善男子！",
    "T24n1488_007:1073a03_3": "菩薩若值他人打罵、輕賤、毀呰、惡口、罵詈，是時內心無加報想。",
    "T24n1488_007:1073a04_4": "菩薩雖作如是忍事，不為現在，但為後利。",
    "T24n1488_007:1073a05_5": "有善報之，惡則不反。",
    "T24n1488_007:1073a06_6": "「善男子！",
    "T24n1488_007:1073a06_7": "有是忍辱非波羅蜜，有波羅蜜非是忍辱，有是忍辱是波羅蜜，有非忍辱非波羅蜜。",
    "T24n1488_007:1073a08_8": "是忍辱非波羅蜜者，所謂世忍，聲聞、緣覺所行忍辱。",
    "T24n1488_007:1073a09_9": "是波羅蜜非忍辱者，所謂禪波羅蜜。",
    "T24n1488_007:1073a10_10": "亦是忍辱亦波羅蜜者，所謂若被割截頭目手足，乃至不生一念瞋心，檀波羅蜜、尸波羅蜜、般若波羅蜜。",
    "T24n1488_007:1073a12_11": "非忍辱非波羅蜜者，所謂聲聞、緣覺持戒布施。",
    "T24n1488_007:1073a13_12": "「善男子！",
    "T24n1488_007:1073a13_13": "若欲修忍，是人應當先破憍慢、瞋心、癡心，不觀我及我所相、種性常相，若人能作如是等觀，當知是人能修忍辱；如是修已，心得歡喜。",
    "T24n1488_007:1073a16_14": "有智之人，若遇惡罵，當作是念：『是罵詈字，不一時生，初字出時後字未生，後字生已初字復滅，若不一時，云何是罵？",
    "T24n1488_007:1073a19_15": "直是風聲，我云何瞋？",
    "T24n1488_007:1073a19_16": "我今此身五陰和合，四陰不現，則不可罵，色陰十分和合而有，如是和合，念念不停，若不停住，誰當受罵？",
    "T24n1488_007:1073a22_17": "然彼罵者，即是風氣。",
    "T24n1488_007:1073a22_18": "風亦二種：有內、有外，我於外風都不生瞋，云何於內而生瞋也？",
    "T24n1488_007:1073a24_19": "世間罵者，亦有二種：一者、實，二者、虛。",
    "T24n1488_007:1073a25_0": "若說實者，實何所瞋！",
    "T24n1488_007:1073a25_1": "若說虛者，虛自得罵，無豫我事，我何緣瞋！",
    "T24n1488_007:1073a26_2": "若我瞋者，我自作惡。",
    "T24n1488_007:1073a26_3": "何以故？",
    "T24n1488_007:1073a27_4": "因瞋恚故生三惡道。",
    "T24n1488_007:1073a27_5": "若我於彼三惡道中受苦惱者，則為自作自受苦報，是故說言一切善惡皆因我身。』",
    "T24n1488_007:1073a29_6": "「善男子！",
    "T24n1488_007:1073a29_7": "生忍因緣有五事：一者、惡來不報，二者、觀無常想，三者、修於慈悲，四者、心不放逸，五者、斷除瞋恚。",
    "T24n1488_007:1073b02_8": "善男子！",
    "T24n1488_007:1073b03_9": "若人能成如是五事，當知是人能修忍辱。",
    "T24n1488_007:1073b04_0": "若人軟言，淨身口業，和顏悅色，先意問訊，能觀一切苦樂因緣，當知是人能修忍辱。",
    "T24n1488_007:1073b05_1": "若能修空三昧，觀諸眾生悉是無常，受苦等想；彼罵辱時，能觀罵者如狂如癡，稚小無智，當知是人能修忍辱。",
    "T24n1488_007:1073b08_2": "智人當觀：勝我者罵，我不應瞋。",
    "T24n1488_007:1073b09_3": "何以故？",
    "T24n1488_007:1073b09_4": "我若瞋者，或奪我命。",
    "T24n1488_007:1073b09_5": "若不如者，瞋亦不應報。",
    "T24n1488_007:1073b10_6": "何以故？",
    "T24n1488_007:1073b10_7": "非疇匹故，我若報者，辱我身口。",
    "T24n1488_007:1073b11_8": "譬如有人授毒與他，人無責者，如其自服，人則嗤笑。",
    "T24n1488_007:1073b12_9": "我亦如是，若瞋彼者，當於未來受大苦惱，一切聖人悉當責我。",
    "T24n1488_007:1073b13_10": "以是因緣，我身若被截斫分離，不應生瞋。",
    "T24n1488_007:1073b14_11": "應當深觀往業因緣，當修慈悲憐愍一切。",
    "T24n1488_007:1073b15_12": "如是小事不能忍者，我當云何能調眾生？",
    "T24n1488_007:1073b16_13": "忍辱即是菩提正因，阿耨多羅三藐三菩提即是忍果，我若不種如是種子，云何獲得如是正果！",
    "T24n1488_007:1073b18_14": "「善男子！",
    "T24n1488_007:1073b18_15": "若有智人樂修忍辱，是人常得顏色和悅，好樂喜戲，人見歡喜，覩之無厭，於受化者，心不貪著。",
    "T24n1488_007:1073b21_0": "智人見怨以惡來加，當發善願，願彼怨者未來之世為我父母、兄弟、親戚，莫於我所生憎怨想。",
    "T24n1488_007:1073b23_1": "復當觀察：若人形殘，顏色醜惡，諸根不具，乏於財物，當知皆從瞋因緣得，我今云何不修忍辱？",
    "T24n1488_007:1073b25_2": "以是因緣，智者應當深修忍德。",
    "T24n1488_007:1073b26_3": "「善男子！",
    "T24n1488_007:1073b26_4": "菩薩摩訶薩修忍辱時，常樂觀察生死罪過，樂修法行，勤於精進，讀誦書寫如來正典，供養師長有德之人，能瞻病苦，修於慈悲，憐愍一切，見苦惱者，能令遠離。",
    "T24n1488_007:1073b29_5": "常樂出家，乃至盡壽持戒、精進，攝持六根，不令得起煩惱因緣，寧捨身命，終不毀戒。",
    "T24n1488_007:1073c02_6": "若他有事，樂為營理，常有慚愧，樂讚忍德。",
    "T24n1488_007:1073c03_7": "為調眾生堪忍眾苦，於怨尚能忍於惡事，況復親所！",
    "T24n1488_007:1073c04_8": "能忍二瞋：一、眾生瞋，二、非眾生瞋。",
    "T24n1488_007:1073c05_9": "捨己樂具，令眾得樂，不念多惡，不忘少善，遠離兩舌，前後默然不說彼短，說煩惱過令眾得離，他所不喜不為說之，淨身、口、意，了諸罪業。",
    "T24n1488_007:1073c08_10": "若客煩惱因緣作罪，作已慚愧，心生悔恨。",
    "T24n1488_007:1073c09_11": "「善男子！",
    "T24n1488_007:1073c09_12": "菩薩二種：一者、在家，二者、出家。",
    "T24n1488_007:1073c10_13": "出家菩薩修淨忍辱，是不為難；在家修忍，是乃為難。",
    "T24n1488_007:1073c11_14": "何以故？",
    "T24n1488_007:1073c12_0": "在家之人多惡因緣所纏遶故。」",
    "T24n1488_007:1073c13_0": "優婆塞戒經毘梨耶波羅蜜品第二十六善生言：「世尊！",
    "T24n1488_007:1073c14_1": "菩薩摩訶薩能修六波羅蜜，誰為正因？」",
    "T24n1488_007:1073c15_2": "「善男子！",
    "T24n1488_007:1073c15_3": "若善男子善女人，已生惡法為欲壞之，未生惡法為遮不起，未生善法為令速生，已生善法為令增廣，勤修精進，是名精進。",
    "T24n1488_007:1073c18_4": "如是精進、即是修行六波羅蜜之正因也。",
    "T24n1488_007:1073c19_5": "是勤精進，能脫一切諸煩惱界。",
    "T24n1488_007:1073c19_6": "「善男子！",
    "T24n1488_007:1073c20_0": "若能受於三惡道苦，當知是人真實能修毘梨耶波羅蜜，平等修集，不急不緩。",
    "T24n1488_007:1073c21_1": "精進二種：一、正，二、邪。",
    "T24n1488_007:1073c22_2": "菩薩遠離邪精進已，修正精進。",
    "T24n1488_007:1073c22_3": "修信、施、戒、聞慧、慈悲，名正精進；至心常作，三時無悔，於善法所不生知足，所學世法及出世法，一切皆名正精進也。",
    "T24n1488_007:1073c25_4": "菩薩雖復不惜身命，然為護法，應當愛惜。",
    "T24n1488_007:1073c26_5": "身四威儀常修如法，修善法時心無懈息，失身命時不捨如法。",
    "T24n1488_007:1073c27_6": "若能到於六事彼岸，悉是精進之因緣也。",
    "T24n1488_007:1073c28_7": "若自讀誦、書寫、思惟十二部經，名自為法勤行精進；若能以是轉化眾生令調伏者，名為他法勤行精進。",
    "T24n1488_007:1074a02_8": "若為菩提修菩提道，布施、持戒、多聞智慧，修學世法，供養父母、師長、有德之人，修舍摩陀、毘婆舍那，讀誦、書寫十二部經，復能遠離貪、恚、癡等，名為菩提勤行精進。",
    "T24n1488_007:1074a05_9": "如是悉名為正精進，是名六波羅蜜之正因也。",
    "T24n1488_007:1074a07_0": "「善男子！",
    "T24n1488_007:1074a07_1": "懈怠之人，不能一時一切布施，不能持戒，勤行精進，攝心念定忍於惡事，分別善惡，是故我言六波羅蜜因於精進。」",
    "T24n1488_007:1074a09_2": "「善男子！",
    "T24n1488_007:1074a09_3": "有勤精進非波羅蜜，有波羅蜜非勤精進，有亦精進亦波羅蜜，有非精進非波羅蜜。",
    "T24n1488_007:1074a11_4": "精進非波羅蜜者，如邪精進，善事精進，聲聞、緣覺所有精進。",
    "T24n1488_007:1074a13_5": "有波羅蜜非精進者，所謂般若波羅蜜。",
    "T24n1488_007:1074a14_6": "有亦精進亦波羅蜜者，所謂布施、持戒、忍辱、精進、禪等五波羅蜜。",
    "T24n1488_007:1074a15_7": "有非精進非波羅蜜者，一切凡夫、聲聞、緣覺布施、持戒、忍辱、禪定、智慧及餘善法。",
    "T24n1488_007:1074a17_8": "「善男子！",
    "T24n1488_007:1074a17_9": "菩薩有二種：一者、在家，二者、出家。",
    "T24n1488_007:1074a18_10": "出家菩薩修勤精進，是不為難；在家修進，是乃為難。",
    "T24n1488_007:1074a19_11": "何以故？",
    "T24n1488_007:1074a19_12": "在家之人多惡因緣所纏遶故。」",
    "T24n1488_007:1074a21_0": "優婆塞戒經禪波羅蜜品第二十七",
    "T24n1488_007:1074a22_0": "善生言：「世尊！",
    "T24n1488_007:1074a22_1": "菩薩摩訶薩修禪波羅蜜，云何禪定？」",
    "T24n1488_007:1074a23_2": "「善男子！",
    "T24n1488_007:1074a23_3": "禪定即戒、慈、悲、喜、捨，遠離諸結，修集善法，是名禪定。",
    "T24n1488_007:1074a24_4": "善男子！",
    "T24n1488_007:1074a24_5": "若離禪定，尚不能得一切世事，況出世事？",
    "T24n1488_007:1074a25_6": "是故應當至心修集。」",
    "T24n1488_007:1074a26_7": "「菩薩欲得禪波羅蜜，先當親近真善知識，修集三昧方便之道；所謂戒戒、攝諸根戒，斷於邪命，如法而住。",
    "T24n1488_007:1074a28_8": "隨順師教，於善法所不生知足，修行善時心無休息。",
    "T24n1488_007:1074a29_9": "常樂寂靜，遠離五蓋，心樂思惟觀生死過，常修善法至心不廢，具足正念，斷諸放逸。",
    "T24n1488_007:1074b02_10": "省於言語，亦損眠、食，心淨、身淨。",
    "T24n1488_007:1074b03_11": "不親惡友，不與惡交，不樂世事。",
    "T24n1488_007:1074b03_12": "知時、知法，了知自身。",
    "T24n1488_007:1074b04_13": "觀心數法，若有喜相、愁相、瞋相、軟相、堅相，知已能除，猶如金師，善知冷熱，不令失所。",
    "T24n1488_007:1074b06_14": "樂甘露味，雖處世法，身心不勤，猶如須彌，不為四風之所傾動。",
    "T24n1488_007:1074b07_15": "正念堅固，亦見知覺有為多過。",
    "T24n1488_007:1074b08_16": "若人樂修如是三昧不休不息，當知是人能具足得；譬如攢火，以不息故，火則易得。」",
    "T24n1488_007:1074b10_17": "「善男子！",
    "T24n1488_007:1074b10_18": "若離三昧欲得世法、出世菩提，無有是處。",
    "T24n1488_007:1074b11_19": "善男子！",
    "T24n1488_007:1074b11_20": "一切三昧，即是一切善法根本，以是因緣，應當攝心！",
    "T24n1488_007:1074b12_21": "如人執鏡，則見一切善惡之事，是故三昧名菩提道之莊嚴也。",
    "T24n1488_007:1074b14_22": "受身心樂，名為三昧；不增不減，名等三昧。",
    "T24n1488_007:1074b15_23": "從初骨觀乃至得阿耨多羅三藐三菩提，皆名三昧。",
    "T24n1488_007:1074b16_24": "是三昧有四緣：一者、從欲，二者、從精進，三者、從心，四者、從慧。",
    "T24n1488_007:1074b17_25": "是四緣故，得無量福，增一切善。",
    "T24n1488_007:1074b18_26": "復有三種：一者、從聞，二者、從思，三者、從修；從是三法漸漸而生。",
    "T24n1488_007:1074b19_27": "復有三時：所謂生時、住時、增時。",
    "T24n1488_007:1074b20_28": "善男子！",
    "T24n1488_007:1074b20_29": "欲界之中，有三昧子，是子因緣，得三菩提。",
    "T24n1488_007:1074b21_30": "是三昧者，有退、住、增，若在四禪，性則堅固。",
    "T24n1488_007:1074b22_31": "從初乃至非想非非想處，上地勝下，次第如是。",
    "T24n1488_007:1074b23_32": "根本禪中則有喜樂，非中間禪。",
    "T24n1488_007:1074b24_33": "六通亦爾，在於根本，不在餘處。",
    "T24n1488_007:1074b25_34": "是三昧名菩提莊嚴，因是三昧，能得學道及無學道，四無量心、三解脫門，自利利他，無量神足，知他心智，能調眾生，無量智慧，五根三昧，轉鈍為利，斷於一切生老病死，能得成就一切種智，見諸法性，如羅縠視。",
    "T24n1488_007:1074b29_35": "「善男子！",
    "T24n1488_007:1074c01_36": "智者應當作如是觀：一切煩惱是我大怨。",
    "T24n1488_007:1074c02_37": "何以故？",
    "T24n1488_007:1074c02_38": "因是煩惱能破自他，以是因緣，我當修集慈悲之心，為欲利益諸眾生故，為得無量純善法故。",
    "T24n1488_007:1074c04_39": "若有說言：離於慈悲得善法者，無有是處。",
    "T24n1488_007:1074c05_40": "如是慈悲能斷不善，能令眾生離苦受樂，能壞欲界。",
    "T24n1488_007:1074c06_41": "是慈若能緣於欲界，名欲界慈。",
    "T24n1488_007:1074c07_42": "「善男子！",
    "T24n1488_007:1074c07_43": "眾生若能修集慈心，是人當得無量功德。",
    "T24n1488_007:1074c08_44": "修慈心時，若能先於怨中施安，是名修慈。",
    "T24n1488_007:1074c09_45": "善男子！",
    "T24n1488_007:1074c09_46": "一切眾生凡有三聚：一者、怨，二者、親，三者、中；如是三聚，名為慈緣。",
    "T24n1488_007:1074c11_47": "修慈之人，先從親起，欲令受樂；此觀既成，都及怨家。",
    "T24n1488_007:1074c12_48": "善男子！",
    "T24n1488_007:1074c12_49": "起慈心時，有因戒起，有因施起；若能觀怨作子想者，是名得慈。",
    "T24n1488_007:1074c13_50": "善男子！",
    "T24n1488_007:1074c14_51": "慈唯能緣，不能救苦；悲則不爾，亦緣亦救。",
    "T24n1488_007:1074c15_52": "善男子！",
    "T24n1488_007:1074c15_53": "若能觀怨一毫之善，不見其惡，當知是人名為習慈。",
    "T24n1488_007:1074c16_54": "若彼怨家設遇病苦，能往問訊瞻療所患，給其所須，當知是人能善修慈。",
    "T24n1488_007:1074c18_55": "善男子！",
    "T24n1488_007:1074c18_56": "若能修忍，當知即是修慈因緣。",
    "T24n1488_007:1074c19_57": "如是慈心，即是一切安樂因緣。",
    "T24n1488_007:1074c19_58": "若能修慈，當知是人能破一切憍慢因緣，能行施、戒、忍辱、精進、禪定、智慧，如法修行。",
    "T24n1488_007:1074c21_59": "若人修定，當知是人修梵福德；得梵身故，名梵福德。",
    "T24n1488_007:1074c22_60": "若人能觀生死過罪、涅槃功德，是人足下所履糞土，應當頂戴。",
    "T24n1488_007:1074c24_61": "是人難忍能忍，難施能施，難作能作，是人能修四禪、四空及八解脫。",
    "T24n1488_007:1074c25_62": "復作是念：『一切眾生身口意惡，未來若受苦惱報者，悉令我受；若我所有善果報者，悉令眾生同我受之。』",
    "T24n1488_007:1074c28_63": "如是慈悲，緣廣故廣，緣少故少。",
    "T24n1488_007:1074c28_64": "慈悲三種：謂下中上。",
    "T24n1488_007:1074c29_65": "復有三種：一者、緣親，二者、緣怨，三者、緣中。",
    "T24n1488_007:1075a01_66": "復有三種：一者、緣貪，二者、緣眾生，三者、緣非眾生。",
    "T24n1488_007:1075a02_67": "如是緣者，悉名三昧。",
    "T24n1488_007:1075a03_68": "悲、喜、捨心，亦復如是。",
    "T24n1488_007:1075a03_69": "「善男子！",
    "T24n1488_007:1075a03_70": "有禪非波羅蜜，有波羅蜜非禪，有亦是禪亦波羅蜜，有非禪非波羅蜜。",
    "T24n1488_007:1075a05_71": "是禪非波羅蜜者，謂世俗禪，聲聞、緣覺所有禪定。",
    "T24n1488_007:1075a06_72": "是波羅蜜非禪定者，所謂施、戒、忍辱、精進。",
    "T24n1488_007:1075a07_73": "亦是禪亦波羅蜜者，謂金剛三昧。",
    "T24n1488_007:1075a08_74": "非禪非波羅蜜者，謂一切眾生、聲聞、緣覺、從聞思惟所生善法。",
    "T24n1488_007:1075a09_75": "「善男子！",
    "T24n1488_007:1075a09_76": "菩薩有二種；一者、在家，二者、出家。",
    "T24n1488_007:1075a10_77": "出家菩薩修於淨禪，是不為難；在家修淨，是乃為難。",
    "T24n1488_007:1075a11_78": "何以故？",
    "T24n1488_007:1075a12_0": "在家之人多惡因緣所纏遶故。」",
    "T24n1488_007:1075a13_0": "優婆塞戒經般若波羅蜜品第二十八",
    "T24n1488_007:1075a14_0": "善生言：「世尊！",
    "T24n1488_007:1075a14_1": "菩薩云何修淨般若波羅蜜？」",
    "T24n1488_007:1075a15_0": "「善男子！",
    "T24n1488_007:1075a15_1": "若有菩薩持戒精進，多聞正命，修於忍辱，憐愍眾生，心多慚愧，遠離嫉妬，真實了知諸善方便；為眾受苦，不生悔退，樂行惠施，能調眾生，善知所犯輕重之相，勤勸眾生施作福業；知字知義，心無憍慢，親近善友，能自利益及利益他；恭敬三寶、諸師、和上、長老有德，於身菩提不生輕想，能觀菩提深妙功德；知善惡相，知世出世一切聲論，知因知果，知初方便及以根本，當知是人能得智慧。",
    "T24n1488_007:1075a24_0": "如是智慧有三種：一、從聞生，二、從思生，三、從修生。",
    "T24n1488_007:1075a25_1": "從字得義，名從聞生；思惟得義，名從思生；從修得義，名從修生。",
    "T24n1488_007:1075a26_2": "能讀如來十二部經，能除疑網，能讀一切世論世事，能善分別邪正之道，是名智慧。",
    "T24n1488_007:1075a28_3": "能善分別十二部經，陰、界、入等因果字義，毘婆舍那、舍摩他相，上中下相，善、惡、無記及四顛倒，見道、修道，能善分別如是等事，是名智慧。",
    "T24n1488_007:1075b02_4": "「善男子！",
    "T24n1488_007:1075b02_5": "有智之人，求於十力、四無所畏、大悲、三念處，常親近佛及佛弟子。",
    "T24n1488_007:1075b04_6": "世無佛法，樂在外道出家修學，雖處邪道，樂求正要，常修慈、悲、喜、捨之心及五通道。",
    "T24n1488_007:1075b06_7": "得五通已，觀不淨想及無常想，能說有為多諸過罪。",
    "T24n1488_007:1075b07_8": "為正語故，教諸眾生令學聲論，能令眾生離身心病，樂以世事教於他人，所作事業無能勝者，所謂呪方，種種醫藥。",
    "T24n1488_007:1075b10_0": "能善求財，得已能護，用以道理，如法惠施。",
    "T24n1488_007:1075b10_1": "雖知一切，不生憍慢，得大功德，不生知足，能教眾生信、施、持戒、多聞、智慧。",
    "T24n1488_007:1075b12_2": "知善、不善、無記方便，善知學行因緣次第，知菩提道及道莊嚴，知諸眾生上中下根，知外聲論心不存著，知眾生時隨宜調伏，知眾生世及國土世，知從具足六波羅蜜。",
    "T24n1488_007:1075b16_3": "「善男子！",
    "T24n1488_007:1075b16_4": "有是智慧非波羅蜜，有波羅蜜非是智慧，有是智慧是波羅蜜，有非智慧非波羅蜜。",
    "T24n1488_007:1075b18_5": "是智慧非波羅蜜者，所謂一切世間智慧，聲聞、緣覺所行智慧。",
    "T24n1488_007:1075b19_6": "是波羅蜜非智慧者，無有是義。",
    "T24n1488_007:1075b20_7": "是智慧是波羅蜜者，所謂一切六波羅蜜。",
    "T24n1488_007:1075b21_8": "非智慧非波羅蜜者，所謂一切聲聞、緣覺施、戒、精進。",
    "T24n1488_007:1075b22_9": "「善男子！",
    "T24n1488_007:1075b22_10": "若人有能勤修如是六波羅蜜，是人名為供養六方，能增財命。",
    "T24n1488_007:1075b24_11": "「善男子！",
    "T24n1488_007:1075b24_12": "菩薩二種：一者、在家，二者、出家。",
    "T24n1488_007:1075b25_13": "出家菩薩修淨智慧，是不為難；在家修淨，是乃為難。",
    "T24n1488_007:1075b26_14": "何以故？",
    "T24n1488_007:1075b26_15": "在家之人多惡因緣所纏遶故。」",
    "T24n1488_007:1075b28_0": "說是法時，善生長者子等千優婆塞，發阿耨多羅三藐三菩提心。",
    "T24n1488_007:1075b29_1": "既發心已，即從坐起，禮佛而退，辭還所止。",
    "T24n1488_007:1075c02_0": "優婆塞戒經卷第七"
}