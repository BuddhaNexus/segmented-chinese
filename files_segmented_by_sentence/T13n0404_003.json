{
    "T13n0404_003:0622a15_0": "大集大虛空藏菩薩所問經卷第",
    "T13n0404_003:0622a16_0": "三",
    "T13n0404_003:0622a18_0": "開府儀同三司特進試鴻臚卿肅國",
    "T13n0404_003:0622a19_0": "公食邑三千戶賜紫贈司空謚大鑑",
    "T13n0404_003:0622a20_0": "正號大廣智大興善寺三藏沙門",
    "T13n0404_003:0622a21_0": "不空奉　詔譯",
    "T13n0404_003:0622a22_0": "「善男子！",
    "T13n0404_003:0622a22_1": "云何菩薩能持世尊佛法寶藏？",
    "T13n0404_003:0622a22_2": "善男子！",
    "T13n0404_003:0622a23_3": "諸佛法藏無有窮盡，以一切有情根性行相差別無量，諸佛世尊為令趣入，隨其爾所差別根性，說法寶藏亦有爾所無量無邊，是故名為佛法寶藏。",
    "T13n0404_003:0622a26_4": "復次，如來證菩提夜、般涅槃夜於其中間已說今說當說，所有一切悉名如說、不異說、真說。",
    "T13n0404_003:0622a28_5": "云何名為如說？",
    "T13n0404_003:0622a28_6": "如彼真如平等而說，故名如說。",
    "T13n0404_003:0622a29_7": "云何不異說？",
    "T13n0404_003:0622a29_8": "所說之法依勝義諦，平等無二，名不異說。",
    "T13n0404_003:0622b01_9": "云何真說？",
    "T13n0404_003:0622b02_10": "稱法自性，名為真說。",
    "T13n0404_003:0622b02_11": "復次，諸佛法藏不可以文字說。",
    "T13n0404_003:0622b03_12": "假使滿於三千大千世界一切有情，皆如阿難陀多聞第一，於百千俱胝劫中說於一義不可究盡。",
    "T13n0404_003:0622b05_13": "如是諸佛無邊法藏，菩薩悉能如法受持，一切文字皆不廢忘，於一切義無有差異，使諸有情皆得歡喜，供養奉事一切如來，摧壞一切魔怨，制伏一切外道，息滅煩惱顯揚正法。",
    "T13n0404_003:0622b09_14": "如是，善男子！",
    "T13n0404_003:0622b09_15": "是名持佛世尊佛法寶藏。",
    "T13n0404_003:0622b10_16": "「復次，善男子！",
    "T13n0404_003:0622b10_17": "如我等覺彼法自性，菩薩如是如彼法性應當受持。",
    "T13n0404_003:0622b11_18": "云何名為如來等覺彼法自性？",
    "T13n0404_003:0622b12_19": "謂知法自性，悉皆如幻，不成就相故；悉皆如夢，無境界相故；悉如陽炎，畢竟無生相故；悉如光影，無移動相故；亦如影像，無自性相故；知空自性，究竟如露故；知無相自性，無分別故；知無願自性，心無住故；知離欲自性，一切欲遠離故；知無為自性，超諸數相故。",
    "T13n0404_003:0622b18_20": "善男子！",
    "T13n0404_003:0622b18_21": "如是言說為他了別故，我已現證是法自性，彼法性相不可言說。",
    "T13n0404_003:0622b20_0": "若菩薩欲受持諸佛法藏，應如如來覺了諸法自性，而以文字、語言為諸有情如是說法。",
    "T13n0404_003:0622b22_0": "是為菩薩能持諸佛正法寶藏。",
    "T13n0404_003:0622b22_1": "「善男子！",
    "T13n0404_003:0622b22_2": "云何菩薩善知有情本來清淨，而成熟之？",
    "T13n0404_003:0622b23_3": "善男子！",
    "T13n0404_003:0622b24_4": "有情界本來清淨，於彼根本性，有情不可得。",
    "T13n0404_003:0622b25_5": "若菩薩欲成熟彼有情，應如是知根本清淨；復應念彼無我見，無有情見，無命者見，無受者見。",
    "T13n0404_003:0622b27_6": "復次，所說有情名者，但從顛倒見纏無明有愛，虛妄分別諸煩惱生，無有實性。",
    "T13n0404_003:0622b29_0": "而彼菩薩，應當斷除虛妄顛倒一切煩惱，而為有情說如此法，不壞其性。",
    "T13n0404_003:0622c01_1": "為令了知有情無故，有情離故，應當如是成熟有情。",
    "T13n0404_003:0622c02_2": "善男子！",
    "T13n0404_003:0622c03_3": "是名菩薩善知有情本來清淨而成熟之。",
    "T13n0404_003:0622c04_0": "「善男子！",
    "T13n0404_003:0622c04_1": "云何菩薩如理相應修習佛法？",
    "T13n0404_003:0622c04_2": "如理者名入緣生。",
    "T13n0404_003:0622c05_3": "何以故？",
    "T13n0404_003:0622c05_4": "如彼彼因緣，感彼彼果報。",
    "T13n0404_003:0622c06_5": "謂：如布施因，獲大財富；是故菩薩行布施已，盡將迴向一切智智，滿足成就檀波羅蜜。",
    "T13n0404_003:0622c08_6": "尸羅是生人天之因，菩薩普令污戒有情安住淨戒，要期迴向薩婆若已，滿足成就戒波羅蜜。",
    "T13n0404_003:0622c10_7": "忍辱柔和為莊嚴身、口、意之因，菩薩常行自利、利他，不為惱害住於忍辱，迴向薩婆若已，滿足成就忍波羅蜜。",
    "T13n0404_003:0622c13_0": "精進為能引攝一切佛法之因，菩薩應發勤精進心，積集一切所有善根，盡將迴向薩婆若已，滿足成就精進波羅蜜。",
    "T13n0404_003:0622c15_1": "禪定為於正知之因，菩薩為欲求正知故，修習奢摩他資糧，盡以迴向薩婆若已，滿足成就禪波羅蜜。",
    "T13n0404_003:0622c17_2": "般若多聞為大慧之因，菩薩不取不執聞相，迴向薩婆若已，滿足成就般若波羅蜜。",
    "T13n0404_003:0622c19_3": "如是能於一切善法，知如是因感如是果，是名因緣如理作意。",
    "T13n0404_003:0622c21_4": "「復次，如理作意者，謂如於我及一切法如理作意。",
    "T13n0404_003:0622c22_5": "如是知我、無我，一切法悉皆無我；知我是空，一切法悉皆是空；我但有名，一切法亦唯有名。",
    "T13n0404_003:0622c24_6": "菩薩如是如理作意，於一切法平等相應，即是具足一切佛法。",
    "T13n0404_003:0622c25_7": "是為菩薩如理相應修習佛法。",
    "T13n0404_003:0622c27_0": "「善男子！",
    "T13n0404_003:0622c27_1": "云何菩薩不退神通，於一切法而得自在？",
    "T13n0404_003:0622c28_2": "善男子！",
    "T13n0404_003:0622c28_3": "若有沙門或婆羅門，不害身見起於神通，彼還退失。",
    "T13n0404_003:0622c29_4": "若時菩薩已害身見，及能遠離六十二等一切諸見，起於神通，名為具智、具慧、具覺、具施、具戒、具定；亦即名為身心遠離具是智已，內常寂靜外無所行，遍所知心可所欲心，善決擇心善清淨慧，無煩惱濁得光明無翳智，積集福資糧，積集智資糧，積集奢摩他資糧，積集毘鉢舍那資糧；資以檀那、淨戒莊嚴，被以忍辱、精進甲冑，依於禪定、善修般若，隨順大慈安住大悲，超出方便成如是法，起妙神通高昇無礙，乃至坐於菩提道場，以神通故於一切法皆得自在，現一切色、聞一切聲、入一切心，憶念無量劫，獲得一切遊戲神通；伏斷諸漏乃至隨意轉變皆得自在，於一切法無復功用。",
    "T13n0404_003:0623a13_5": "善男子！",
    "T13n0404_003:0623a13_6": "是為菩薩不退神通，於一切法而得自在。",
    "T13n0404_003:0623a15_0": "「善男子！",
    "T13n0404_003:0623a15_1": "云何菩薩入甚深佛法理趣，一切聲聞、緣覺難測？",
    "T13n0404_003:0623a16_2": "善男子！",
    "T13n0404_003:0623a16_3": "甚深者名為緣生理趣。",
    "T13n0404_003:0623a17_0": "所謂：無明緣行，行緣識，識緣名色，名色緣六處，六處緣觸，觸緣受，受緣愛，愛緣取，取緣有，有緣生，生緣老死憂悲苦惱。",
    "T13n0404_003:0623a19_1": "由集為因為緣，生大苦蘊，令諸有情流轉雜染。",
    "T13n0404_003:0623a20_2": "菩薩於彼善能了知，此則名為緣生理趣。",
    "T13n0404_003:0623a21_3": "云何名為緣滅理趣？",
    "T13n0404_003:0623a22_4": "謂：無明滅則行滅，行滅則識滅，識滅則名色滅，名色滅則六處滅，六處滅則觸滅，觸滅則受滅，受滅則愛滅，愛滅則取滅，取滅則有滅，有滅則生滅，生滅則老死憂悲苦惱滅；由是因緣滅則大苦蘊滅，故令有情獲得清淨，如是名為緣滅理趣。",
    "T13n0404_003:0623a27_5": "若菩薩於彼如是了知，是名為入甚深理趣，非諸聲聞、緣覺能於雜染得清淨者，此是諸佛如來境界。",
    "T13n0404_003:0623b01_6": "若菩薩以佛威神加持之力，則能於此隨分覺悟。",
    "T13n0404_003:0623b02_7": "「復次，甚深者名薩迦耶，薩迦耶清淨故一切法清淨。",
    "T13n0404_003:0623b03_8": "何以故？",
    "T13n0404_003:0623b03_9": "此薩迦耶推求根本無所得故，其無所得則為甚深，諸佛於我皆無所得，我本清淨，如我清淨一切法亦清淨。",
    "T13n0404_003:0623b06_10": "以何因緣而名清淨？",
    "T13n0404_003:0623b06_11": "謂彼諸法本來不生，無所起、滅，故名清淨。",
    "T13n0404_003:0623b07_12": "復次，無暗、無明、無阿賴耶，真實勝義名為甚深。",
    "T13n0404_003:0623b08_13": "彼無眼滅，乃至亦無意滅，無有境界，是無境界則是真實。",
    "T13n0404_003:0623b09_14": "第一義諦名為甚深，亦無心、意執著勝義，以難測難見不可覺故；於此諸類甚深法理，但以假名隨順世諦，於他有情分別顯示，是為菩薩得入甚深佛法理趣，一切聲聞、緣覺難測。",
    "T13n0404_003:0623b14_0": "「善男子！",
    "T13n0404_003:0623b14_1": "云何菩薩入緣起善巧智遠離一切邊見？",
    "T13n0404_003:0623b15_2": "善男子！",
    "T13n0404_003:0623b15_3": "緣起者無所緣是緣起；無事、無成就是緣起；無常、苦、無我、寂靜是緣起；無我、無有情、無命者、無養育，無補特伽羅、無人、無儒童是緣起；無生、無起是緣起；無所有、無功用空、無相寂靜、無所行、無戲論，是故名無戲論法：如是生是為生，如是滅是為滅。",
    "T13n0404_003:0623b20_4": "復次，無我、無有情、無壽命、無養育，無補特伽羅、無人、無儒童，則無有法可為緣生，於彼無我主宰名故。",
    "T13n0404_003:0623b23_5": "譬如草木、牆壁、影像，一切諸法亦復如是。",
    "T13n0404_003:0623b24_6": "如外諸法之所生時生無所有，滅時滅無所有。",
    "T13n0404_003:0623b25_7": "內法亦爾，生時生無所有，滅時滅無所有。",
    "T13n0404_003:0623b26_8": "除緣起法，無實所生，闕緣無滅，如是相應則一切邊見悉皆離也。",
    "T13n0404_003:0623b27_9": "云何邊見？",
    "T13n0404_003:0623b27_10": "邊見者名斷、名常，生時不生、壞時不壞，無生、無壞於斷、常邊自然清淨，自清淨故於諸邊見皆得清淨。",
    "T13n0404_003:0623c01_11": "善男子！",
    "T13n0404_003:0623c01_12": "是為菩薩入緣起善巧智遠離邊見。",
    "T13n0404_003:0623c02_13": "「善男子！",
    "T13n0404_003:0623c02_14": "云何菩薩以如來印印於真如不間斷善巧智？",
    "T13n0404_003:0623c03_15": "善男子！",
    "T13n0404_003:0623c03_16": "如來印印者不間斷印，無生、無轉、無所取、無動、無所動，一切世間人、天、阿修羅，無所傾動。",
    "T13n0404_003:0623c05_17": "何以故？",
    "T13n0404_003:0623c05_18": "世間人、天、阿修羅，以彼印印。",
    "T13n0404_003:0623c06_19": "如是如來印，究竟不生印，究竟空性印，究竟無相印，究竟無願印，究竟無為印，究竟離欲印，究竟真如印，究竟實際印，究竟虛空印。",
    "T13n0404_003:0623c09_20": "善男子！",
    "T13n0404_003:0623c09_21": "譬如空中印無所現，如是如來印，於五眼而不現於光明之相，以自相印而印之。",
    "T13n0404_003:0623c11_22": "故乃至如來於一切法施設言說，皆以如來印印之，是為施設；彼所有識及境界法皆是作法安立而於彼法不作種種安立之相。",
    "T13n0404_003:0623c14_23": "以真如印印之，無有間斷。",
    "T13n0404_003:0623c15_24": "云何於真如間斷？",
    "T13n0404_003:0623c15_25": "若分別諸法見上、中、下，名為間斷；若於諸法無所分別，名無間斷。",
    "T13n0404_003:0623c17_26": "復次，於多分別而生分別，於彼真如無能壞亂。",
    "T13n0404_003:0623c18_27": "譬如有情於空中行，而彼虛空無有破壞。",
    "T13n0404_003:0623c19_28": "如是一切有情於真如中行，而彼真如無有斷壞。",
    "T13n0404_003:0623c20_29": "菩薩如是，由以智故，於色、於法以真如印印之，不於真如間斷破壞；是為菩薩以如來印印於真如不間斷善巧智。",
    "T13n0404_003:0623c23_0": "「善男子！",
    "T13n0404_003:0623c23_1": "云何菩薩入於法界甚深理趣，見一切法與諸法界，互相周遍平等一性？",
    "T13n0404_003:0623c24_2": "法界者亦名離欲界，離一切塵故；亦名不生界，無聚集故；不相違界，本無生故；無往界，無等故；無來界，無礙故；無住界，不生起故；如如界，三世平等故；無我界，本來清淨故；無壽者界，由勝義故；無了別界，無所住故；無阿賴耶界，無染污故；無生起界，性決定故；如虛空界，性清淨故；如涅槃界，無戲論故；如是名為入法界理趣。",
    "T13n0404_003:0624a03_3": "若菩薩入如是理趣，凡所演說一一語言，皆與法界理趣互相周遍，即知欲界、法界無二無別。",
    "T13n0404_003:0624a05_4": "復次，欲性法界、嗔性法界無二；嗔性法界、癡性法界無二；癡性法界、煩惱性法界無二；煩惱性法界、欲界性法界無二；欲界性法界、色界性法界無二；色界性法界、無色界性法界無二；無色界性法界、空性法界無二；空性法界、眼界性法界無二；眼界性法界、色性法界無二；色性法界、眼識界性法界無二；眼識界性法界乃至意界性法界無二；意界性法界、意識界性法界無二；意識界性法界、蘊界性法界無二；蘊界性法界、地、水、火、風界性法界無二；地、水、火、風界性法界、空性法界無二；乃至八萬四千法蘊行、一切法法界無二；是為一切法法性界。",
    "T13n0404_003:0624a17_5": "若菩薩由平等智入如是法界，則能見一切法平等性理趣。",
    "T13n0404_003:0624a18_6": "善男子！",
    "T13n0404_003:0624a19_7": "是為菩薩入法界理趣。",
    "T13n0404_003:0624a20_0": "「善男子！",
    "T13n0404_003:0624a20_1": "云何菩薩意樂堅固猶若金剛，住此大乘無有傾動？",
    "T13n0404_003:0624a21_2": "善男子！",
    "T13n0404_003:0624a21_3": "菩薩成就十二種法，意樂堅固猶若金剛，不為人、天世間所壞。",
    "T13n0404_003:0624a22_4": "云何十二？",
    "T13n0404_003:0624a23_5": "所謂：菩提心意樂增上意樂不壞故；於施、戒、忍、精進、禪定、般若不壞故；大慈、大悲不壞故；四攝法不壞故；成熟有情不壞故；淨佛國土不壞故；不厭患生死不壞故；無厭足善根不壞故；為莊嚴相好設無遮施會不壞故；為護正法棄捨身命不壞故；所有善根迴施一切有情不壞故；積集一切佛法不壞故。",
    "T13n0404_003:0624b01_6": "善男子！",
    "T13n0404_003:0624b01_7": "若菩薩於如是法修習不壞，當知爾時名為成就堅固金剛不壞意樂；如金剛寶能摧諸寶自體不壞。",
    "T13n0404_003:0624b03_8": "如是菩薩成就堅固意樂，能摧一切有情煩惱隨眠而自體不壞。",
    "T13n0404_003:0624b05_9": "善男子！",
    "T13n0404_003:0624b05_10": "是為菩薩成就金剛堅固意樂，於此大乘無有傾動。",
    "T13n0404_003:0624b06_11": "「善男子！",
    "T13n0404_003:0624b06_12": "云何菩薩於自境界清淨如佛境界。",
    "T13n0404_003:0624b07_13": "善男子！",
    "T13n0404_003:0624b07_14": "佛境界者無有境界，離於境界一切清淨，彼菩薩由自境界及佛境界悉清淨故；而淨眼境界即佛境界，亦無佛境界，及眼境界，無近、無遠。",
    "T13n0404_003:0624b10_15": "何以故？",
    "T13n0404_003:0624b10_16": "遠離境界與佛境界，亦無遠離境界及眼境界。",
    "T13n0404_003:0624b12_0": "其耳境界即佛境界，亦無佛境界，無有遠、近。",
    "T13n0404_003:0624b13_0": "何以故？",
    "T13n0404_003:0624b13_1": "遠離境界與佛境界，亦無遠離境界及耳境界。",
    "T13n0404_003:0624b14_2": "其鼻境界即佛境界，亦無佛境界，無有遠、近。",
    "T13n0404_003:0624b15_3": "何以故？",
    "T13n0404_003:0624b15_4": "遠離境界與佛境界，亦無遠離境界及鼻境界。",
    "T13n0404_003:0624b16_5": "其舌境界即佛境界，亦無佛境界，無有遠、近。",
    "T13n0404_003:0624b17_6": "何以故？",
    "T13n0404_003:0624b17_7": "遠離境界與佛境界，亦無遠離境界及舌境界。",
    "T13n0404_003:0624b18_8": "其身境界即佛境界，亦無佛境界，無有遠、近。",
    "T13n0404_003:0624b19_9": "何以故？",
    "T13n0404_003:0624b20_0": "遠離境界與佛境界，亦無遠離境界及身境界。",
    "T13n0404_003:0624b21_1": "其意境界即佛境界，亦無佛境界，無有遠、近。",
    "T13n0404_003:0624b22_2": "何以故？",
    "T13n0404_003:0624b22_3": "遠離境界與佛境界，亦無遠離境界及意境界，乃至蘊、處、界、十二因緣，亦復如是。",
    "T13n0404_003:0624b24_4": "善男子！",
    "T13n0404_003:0624b24_5": "若菩薩入佛境界，遠離境界一切境界，若自境界清淨平等，是即名為入佛境界。",
    "T13n0404_003:0624b26_6": "如是六種境界所有影現，彼皆入於諸佛境界，不生取著悉遠離故。",
    "T13n0404_003:0624b27_7": "如是如來境界無有染、礙，一切境界不染、不礙，亦復如是。",
    "T13n0404_003:0624b28_8": "善男子！",
    "T13n0404_003:0624b29_9": "如是解者，是為菩薩成就隨入佛界清淨自界清淨。",
    "T13n0404_003:0624c02_0": "「善男子！",
    "T13n0404_003:0624c02_1": "云何菩薩，獲得陀羅尼無忘法行？",
    "T13n0404_003:0624c02_2": "善男子！",
    "T13n0404_003:0624c03_3": "菩薩應於此陀羅尼修持作業。",
    "T13n0404_003:0624c03_4": "云何修持？",
    "T13n0404_003:0624c04_5": "善男子！",
    "T13n0404_003:0624c04_6": "有三十二種修陀羅尼法。",
    "T13n0404_003:0624c04_7": "所謂：求法故；愛樂法故；法苑樂故；隨法流故；隨順法故；尊上法故；承事供養多聞者故；常於和上及阿闍梨無有我慢，恭敬供養故；求法無厭故；於教授者隨順不逆故；於說法者敬愛如佛不求其短故；於所聞法悉皆受持故；不懈怠故；於法不悋故；所行法施無悕望故；於所聞法如理作意故；於所聞法善觀察故；求於多聞無齊限故；常於梵行無休息故；常樂遠離心寂靜故；常勤修習六隨念故；於六染法常棄捨故；於六和敬恒不捨故；於一切有情起無礙心故；於緣生法修順忍故；於三脫門作意觀察不驚怖故；不捨聖種杜多功德故；護持正法心無下劣故；觀於眾生起大悲故；求於正法不惜身命故；修大智行離愚惑故；成就有情不懈倦故。",
    "T13n0404_003:0624c19_8": "如是名為修陀羅尼無忘失業。",
    "T13n0404_003:0624c20_9": "「復次，善男子！",
    "T13n0404_003:0624c20_10": "若菩薩得是陀羅尼已，於佛所說悉能遍持令不忘失，謂所聞法無有忘失；以念不忘；以捨覺悟以慧照了；入於一切無盡文字；得諸言音隨類善解智；得無礙辯演說無滯智；於了義經入理趣智；不了義經入理趣智；入於世俗無盡說智；入於勝義不斷說智；於正斷精進得無退智；於四神足起遊戲智；於諸根中得差別智；於諸力中得無動智；於七覺支得開悟智；於八聖道得入理智；於奢摩他得心住智；於毘鉢舍那得法決擇智；於智解脫得隨順智；於諸辯說得深入智；於諸神通得生起智；於諸波羅蜜得分別智；於四攝法得隨機智；於諸音聲得語路智；於決定法得決擇智；於諸經義得無間斷智；於諸文字得無盡智；於諸有情得歡喜智；於求法者得稱根說法智；於佛所說得念總持智；於一切文字得入詞句智；於諸垢淨得如實覺智；於諸業緣得悟果報智；於一切法得光明無翳智；是名陀羅尼，得陀羅尼平等身、語、心者，能雨無盡法，能息諸煩惱，能生一切諸佛法故。",
    "T13n0404_003:0625a11_11": "由得此陀羅尼甚深理故，常無忘失，是故名為菩薩得陀羅尼無忘法行。",
    "T13n0404_003:0625a12_12": "「善男子！",
    "T13n0404_003:0625a13_13": "云何菩薩獲得如來加持無礙辯才？",
    "T13n0404_003:0625a13_14": "善男子！",
    "T13n0404_003:0625a14_15": "若菩薩常蒙如來之所加持，得二十四種無礙辯才。",
    "T13n0404_003:0625a15_16": "云何名為二十四種？",
    "T13n0404_003:0625a15_17": "所謂：迅疾辯；利捷辯；無礙辯；無滯辯；善詞辯；甚深辯；間錯眾音辯；勝妙莊嚴辯；無沈沒辯；無畏辯；種種偈讚辯；修多羅緣起本事辯；能摧伏他辯；說差別無盡句辯；顯現微妙辯；端嚴威德辯；說法無間辯；天眾莊嚴辯；斷諸疑惑辯；世、出世法辯；不錯失辯；慈、悲、喜、捨悅可眾心辯；宿命通辯；佛所加持辯。",
    "T13n0404_003:0625a22_18": "「善男子！",
    "T13n0404_003:0625a22_19": "如是二十四種辯，修二十四種業而得成就。",
    "T13n0404_003:0625a23_20": "何者二十四種業？",
    "T13n0404_003:0625a24_21": "所謂：不逆師長教誨故，獲迅疾辯；往來無諂故，獲得利捷辯；離諸煩惱故，得無礙辯；不好雜住故，得無滯辯；不離間語故，得善詞辯；悟緣生故，得甚深辯；以種種施故，得間錯眾音辯；嚴飾如來塔廟故，得勝妙莊嚴辯；不捨菩提心故，得無沈沒辯；善護戒蘊故，得無畏辯；施種種幢幡、鈴蓋故，得說種種偈讚辯；承事、恭敬種種捨施諸師長故，得說修多羅緣起本事辯；不逼惱貧匱有情故，得能摧伏他辯；施無盡寶藏令他入法故，得說差別無盡句辯；所說真實無麁獷故，得顯現微妙辯；不輕毀尊教及離間他人故，得端嚴威德辯；於自得法住持故，得說法無間辯；不謗毀他以歡喜心施所愛物故，得天眾莊嚴辯；於法不師拳如聞說故，得斷一切疑辯；觀於一切皆如師長，不加逼惱，施病者藥故，得世、出世法辯；不求他過，常自省察故，得不錯失辯；以平等心觀諸有情置涅槃道，不著一切利養恭敬及名聞故，得慈、悲、喜、捨悅可眾心辯；善言柔軟、如說修行、心無濁亂故，得宿命通辯；不謗大乘、不樂小乘、悲愍有情故，得佛所加持辯；是名成就二十四種辯才之業。",
    "T13n0404_003:0625b16_22": "復次，令他有情到究竟故，名為辯才。",
    "T13n0404_003:0625b17_23": "於他住持能警覺故，名為辯才。",
    "T13n0404_003:0625b18_24": "於他歡喜意相續故，名為辯才。",
    "T13n0404_003:0625b19_0": "於他有情說隨心智故，名為辯才。",
    "T13n0404_003:0625b19_1": "善男子！",
    "T13n0404_003:0625b19_2": "成就如是法功德智，是為菩薩獲佛加持無礙辯才。",
    "T13n0404_003:0625b21_3": "「善男子！",
    "T13n0404_003:0625b21_4": "云何菩薩於生死中而得自在？",
    "T13n0404_003:0625b22_0": "善男子！",
    "T13n0404_003:0625b22_1": "菩薩成就十二種法，於生死中而得自在。",
    "T13n0404_003:0625b23_2": "云何十二？",
    "T13n0404_003:0625b23_3": "所謂：遠離惡友故；親近善友故；於佛所許見清淨故；戒蘊清淨從三摩鉢底起於智慧、方便而雙運故；獲不退神通故；觀諸法無生故；為滿本願於生死中而受生故；觀於有情起大慈故；以大悲定觀察諸法如幻化故；知一切法不生滅故；於如夢性法不虛妄法如實觀察故；以佛世尊威神加持，或現生死而不染生死故；是為十二。",
    "T13n0404_003:0625c01_4": "若菩薩成就此十二法，能於無量阿僧祇所生之處，示現受身廣大利益一切有情。",
    "T13n0404_003:0625c03_5": "善男子！",
    "T13n0404_003:0625c03_6": "如是一切從二種根之所建立。",
    "T13n0404_003:0625c04_7": "所謂：神通智及大悲根，如是名為菩薩摩訶薩於生死中，獲於神通而得自在。",
    "T13n0404_003:0625c07_0": "「善男子！",
    "T13n0404_003:0625c07_1": "云何菩薩摧伏怨敵超越四魔？",
    "T13n0404_003:0625c07_2": "善男子！",
    "T13n0404_003:0625c08_3": "若菩薩以如幻智，通達一切五蘊諸法皆如幻化，超越蘊魔；通達諸法本性清淨，超煩惱魔；通達緣起，超越死魔；不退菩提心故，超越天魔。",
    "T13n0404_003:0625c11_4": "「復次，菩薩如是觀故，能害所有障，於菩提一切魔業，魔不得便。",
    "T13n0404_003:0625c12_5": "何謂魔業？",
    "T13n0404_003:0625c12_6": "謂：愛樂小乘，是為魔業；不護菩提心，是為魔業；於諸有情簡別行施，是為魔業；樂求生處而持禁戒，是為魔業；為求色相而修忍辱，是為魔業；作世間事相應精進，是為魔業；於禪味著，是為魔業；以慧厭離於下劣法，是為魔業；在於生死而有疲倦，是為魔業；作諸善根而不迴向，是為魔業；厭離煩惱，是為魔業；覆藏已過，是為魔業；憎嫉菩薩，是為魔業；誹謗正法，是為魔業；背恩不報，是為魔業；不求諸度，是為魔業；不敬正法，是為魔業；慳惜於法，是為魔業；希利說法，是為魔業；離於方便成就有情，是為魔業；捨四攝法，是為魔業；毀破禁戒，是為魔業；輕持戒者，是為魔業；順聲聞行，是為魔業；順緣覺乘，是為魔業；要求無為，是為魔業；厭離有為，是為魔業；心懷疑惑不利有情，是為魔業；所聞好疑，不善通達如理作意，是為魔業；好懷諂誑假示哀愍，是為魔業；麁獷惡罵，是為魔業；於罪不厭，是為魔業；染著自法，是為魔業；少聞便足，是為魔業；不求正法，是為魔業；樂求非法，是為魔業；於障蓋纏不樂對治，是為魔業；不淨心、口，是為魔業；忍沙門垢，是為魔業。",
    "T13n0404_003:0626a05_7": "善男子！",
    "T13n0404_003:0626a05_8": "如是乃至好行十不善業，捨於善法，如是一切悉為魔業。",
    "T13n0404_003:0626a06_9": "「若菩薩成就四法，而能超越。",
    "T13n0404_003:0626a07_10": "云何為四？",
    "T13n0404_003:0626a07_11": "所謂：不忘菩提心故；勤修六度不放逸故；住於善巧智成就有情故；住甚深理護持正法故。",
    "T13n0404_003:0626a09_12": "善男子！",
    "T13n0404_003:0626a10_13": "菩薩若與此法相應，決定能摧諸魔怨敵，是為菩薩超出四魔。",
    "T13n0404_003:0626a12_0": "「善男子！",
    "T13n0404_003:0626a12_1": "云何菩薩，積集無量福德資糧，為諸有情作所依止？",
    "T13n0404_003:0626a13_2": "善男子！",
    "T13n0404_003:0626a13_3": "若菩薩於一切有情，起同體大悲住於禪定，見來求者悉皆捨施，以福無盡得於寶手令他受用；意樂清淨，心如平地離於高、下，有所悕望豐饒利益，戒清淨故得心無著善護諸根；復能成辦一切施會，得陀羅尼成就辯才。",
    "T13n0404_003:0626a18_4": "以如是等積集善根，迴向菩提普施有情，如外四大，一切世間依住；如是內四大，為一切有情依住。",
    "T13n0404_003:0626a20_5": "菩薩作是思惟：『我所積集一切善根法智善巧，無有一法不與有情而為依住。』",
    "T13n0404_003:0626a22_6": "是為菩薩獲得無量福德資糧，為諸有情作所依住。",
    "T13n0404_003:0626a24_0": "「善男子！",
    "T13n0404_003:0626a24_1": "云何菩薩出無佛世，為諸有情而作佛事？",
    "T13n0404_003:0626a25_2": "善男子！",
    "T13n0404_003:0626a25_3": "若菩薩為出生處、非處智故，修十力業；為出生漏盡智故，修四無畏業；為出生三十無礙智，修十八不共法業；為出生得佛眼光明故，修五眼悉知業；為出生一切神通故，修宿命業；為獲成就滿足菩提故，修具足一切善法，斷身、口、意諸煩惱業；為出生相好莊嚴故，修集一切福資糧業；為出生十地得灌頂一切佛法故，修集一切智資糧業。",
    "T13n0404_003:0626b03_4": "如是，善男子！",
    "T13n0404_003:0626b04_5": "若菩薩具修如是業已，於無佛世能為有情廣作佛事而成就之。",
    "T13n0404_003:0626b06_0": "「善男子！",
    "T13n0404_003:0626b06_1": "云何菩薩獲得海印三摩地，不染一切有情心行？",
    "T13n0404_003:0626b07_2": "善男子！",
    "T13n0404_003:0626b07_3": "以何因緣名為海印三摩地？",
    "T13n0404_003:0626b08_4": "如贍部洲諸有情等若干色類，皆於海中而現影像，故名大海。",
    "T13n0404_003:0626b09_5": "如是若干有情一切心色之類，乃至音聲，彼諸影像皆於菩薩心海中現，是故名為海印三摩地。",
    "T13n0404_003:0626b11_6": "譬如大海同一醎味，菩薩一味法解脫智亦復如是。",
    "T13n0404_003:0626b12_7": "譬如大海不越潮限，菩薩觀時、非時故不越成菩提時，坐於道場亦復如是。",
    "T13n0404_003:0626b14_8": "譬如大海不宿死屍，菩薩不與一切習氣煩惱及聲聞、緣覺心俱亦復如是。",
    "T13n0404_003:0626b16_9": "譬如大海容納萬流不增、不減，菩薩容受一切諸法無有增、減亦復如是。",
    "T13n0404_003:0626b17_10": "譬如大海其廣無涯，菩薩慧用無邊亦復如是。",
    "T13n0404_003:0626b19_0": "譬如大海深難得底，菩薩智海一切聲聞、緣覺難測亦復如是。",
    "T13n0404_003:0626b20_1": "譬如大海能作無量世界依止，菩薩作諸有情依止亦復如是。",
    "T13n0404_003:0626b21_2": "善男子！",
    "T13n0404_003:0626b22_0": "是為菩薩善入海印三摩地已，不染一切有情心行。",
    "T13n0404_003:0626b24_0": "「善男子！",
    "T13n0404_003:0626b24_1": "云何菩薩，得無染著心如虛空風無有障礙。",
    "T13n0404_003:0626b25_2": "善男子！",
    "T13n0404_003:0626b25_3": "若菩薩於一切法遠離見纏心無所著，譬如大風於虛空中無所染著；如是菩薩於一切法心無所著亦復如是。",
    "T13n0404_003:0626b27_4": "是為菩薩得無染著，心如虛空風無有障礙。",
    "T13n0404_003:0626b29_0": "大集大虛空藏菩薩所問經卷第三",
    "T13n0404_003:0626c01_0": "丙午歲高麗國大藏都監奉　勅雕造"
}