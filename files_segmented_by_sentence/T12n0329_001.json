{
    "T12n0329_001:0057a13_0": "佛說須賴經",
    "T12n0329_001:0057a15_0": "前涼月氏國優婆塞支施崙譯",
    "T12n0329_001:0057a16_0": "聞如是：一時，世尊遊於舍衛祇樹給孤獨園，與大比丘眾俱千二百五十人，菩薩五千人。",
    "T12n0329_001:0057a18_0": "爾時，世尊遊近舍衛大城，為國王、大臣、梵志、長者及諸細民，供養世尊給所當得。",
    "T12n0329_001:0057a19_1": "爾時，城中有極貧者名曰須賴，信佛法眾、奉持五戒、修行十善，奉行慈心終不起心。",
    "T12n0329_001:0057a21_2": "於一切眾生，行於悲心志不疲極，行於喜心常樂正法，行於護心苦樂不動，堅固無上正真道心，以方便善欲度人故，居舍衛城示現極貧。",
    "T12n0329_001:0057a25_0": "於是，釋提桓因以天眼淨徹視於人，見舍衛城中極貧須賴，執堅固德善行純備心無恚怒，執志堅強無有瑕穢，坐起經行不失威儀，出入周旋常懷等行，飲食坐臥常懷等心，左右睡寐已皆除盡，少欲知足，易充易可，損於利求，利衰毀譽心不傾動。",
    "T12n0329_001:0057b01_1": "至心堅固離於貢高，攝持謙順心靖純淑，質直善說言信不華，奉八關齋知節少食，普城所敬無有厭足，諸造見者與之說事莫不歡喜。",
    "T12n0329_001:0057b04_2": "食節衣麁，又致供者讓而不受。",
    "T12n0329_001:0057b05_3": "樹葉為器茅草為席，衣食之餘輒以轉施無所藏積，清淨潔白離於求業，於一切生無所志願。",
    "T12n0329_001:0057b07_4": "常以晝夜各三詣佛，如來常開閈瑕，容其禮拜供養諮受法言。",
    "T12n0329_001:0057b08_5": "若其須賴欲詣佛時，若干百人常從與俱，若其須賴所遊居處，若行、若住、若坐、若臥，其地界分無有空閑人眾圍繞。",
    "T12n0329_001:0057b12_0": "於是，釋提桓因取心念言：「如是族姓子，淨戒淳淑善行威儀，恐子將奪我處。",
    "T12n0329_001:0057b13_1": "當下試知審求何道？」",
    "T12n0329_001:0057b14_2": "於是，釋化作數人住須賴前，罵詈須賴，言不順理。",
    "T12n0329_001:0057b15_3": "又以瓦石、刀杖加害。",
    "T12n0329_001:0057b15_4": "於是，須賴以其忍力，專行慈心不瞋不恚。",
    "T12n0329_001:0057b16_5": "於是釋提桓因復化作人住須賴前，謂須賴言：「唯然，須賴！",
    "T12n0329_001:0057b18_6": "如是人等，罵詈無限，言不順理，又以瓦石、刀杖加汝。",
    "T12n0329_001:0057b19_7": "若仁見聽，為汝殺之。」",
    "T12n0329_001:0057b19_8": "須賴答言：「莫說是語。",
    "T12n0329_001:0057b20_9": "所以者何？",
    "T12n0329_001:0057b20_10": "不善讒人者殺生之報，正使彼等刀割我身，破如跋跙樹，尊尚不發惡意加於彼等。",
    "T12n0329_001:0057b22_11": "所以者何？",
    "T12n0329_001:0057b22_12": "一切諸法報應有二：種善者生善道、種惡者墮惡道。",
    "T12n0329_001:0057b24_13": "以是故，我不敢恨彼，況欲斷彼命？」",
    "T12n0329_001:0057b24_14": "於是，須賴說是偈言：「其種於苦者，　　必生獲苦果，　其有種恬者，　　必生得恬果。",
    "T12n0329_001:0057b28_0": "　如此報應者，　　是知為現事，　惡者報應苦，　　善者報應樂。",
    "T12n0329_001:0057c01_0": "　是故不當三，　　為惡身口心；　是故有智者，　　不當以勸人。",
    "T12n0329_001:0057c03_0": "　當常行三善，　　於是身心口，　常以此勸彼，　　若人樂善者。」",
    "T12n0329_001:0057c05_0": "於是，釋所化人不能動須賴，於是捨去。",
    "T12n0329_001:0057c05_1": "於是釋提桓因於須賴前，化作七寶金寶現須賴前，復化作眾人，住須賴前，謂須賴言：「取是金寶可用布施，亦可作福；可以作服飾、臥具，亦可好衣，亦可美食，云何守是貧行？」",
    "T12n0329_001:0057c09_2": "須賴報言：「前之惡行，諸仁者！",
    "T12n0329_001:0057c10_3": "我之此報，令我如今貧鄙，然不能守是貧，當犯不與取也。」",
    "T12n0329_001:0057c11_4": "「惟須賴！",
    "T12n0329_001:0057c11_5": "宜可樂活盡壽，何為乃遠慮後世之報，以為言說？」",
    "T12n0329_001:0057c13_6": "須賴報言：「諸仁者！",
    "T12n0329_001:0057c13_7": "是為愚法。",
    "T12n0329_001:0057c13_8": "夫見法者慮是重報，能慮重報者，是則為明達。",
    "T12n0329_001:0057c14_9": "不明之士，慳貪他有犯不與取；能離慳貪則為明智。",
    "T12n0329_001:0057c16_0": "夫不智者貪得多積以護身命，無所護慮則為明達。",
    "T12n0329_001:0057c17_1": "於無常有常想，於苦有樂想，無我有我想，不淨有淨想，如是者犯不與取；觀無常計苦計空計不淨者，是則為明智。",
    "T12n0329_001:0057c19_2": "計吾我猗居家，是者犯不與取；不計我不犯他，如是輩則明智。",
    "T12n0329_001:0057c21_3": "無先飽不知足，如是輩犯不與取；先飽知足是則明智。",
    "T12n0329_001:0057c22_4": "不淨戒者犯不與取，其淨戒者是則明智。",
    "T12n0329_001:0057c23_5": "不見報應愚癡之士犯不與取，見報應者是則明智。",
    "T12n0329_001:0057c24_6": "夫饕餮者犯不與取，不饕餮者則為明智。",
    "T12n0329_001:0057c25_7": "圖他所有貢高躁擾犯不與取，讓一切有則為明智。」",
    "T12n0329_001:0057c26_8": "當於是時，則說偈言：「伏藏至千億，　　彼不聞捨心，　如是世之貧，　　是則非明智。",
    "T12n0329_001:0058a01_0": "　家無一食儲，　　而有捨施心，　如是為大富，　　明智者所歎。",
    "T12n0329_001:0058a03_0": "　聖賢善顯現，　　而能不為惡，　愚歎加嚴飾，　　為惡則不顯。",
    "T12n0329_001:0058a05_0": "　願為智所罵，　　不為愚所歎，　愚者歎於惡，　　明者歎於善。」",
    "T12n0329_001:0058a07_0": "天所化諸士，不能令須賴犯不與取。",
    "T12n0329_001:0058a07_1": "於是釋化已為長者形，持名上寶價直百千，住須賴前，謂須賴言：「我於王波斯匿前有所諍訟，引仁為一證，以寶相與，願仁為我證。」",
    "T12n0329_001:0058a10_2": "須賴謂言：「仁者莫作是說，我不能以不知故而作妄言。",
    "T12n0329_001:0058a12_0": "何以故？",
    "T12n0329_001:0058a12_1": "妄言人者，為自欺身亦欺他人，欺諸聖賢。",
    "T12n0329_001:0058a13_2": "妄言人者，令人身臭心口無信令其心惱。",
    "T12n0329_001:0058a14_3": "夫妄言人者，令其口臭令身失色天神所棄。",
    "T12n0329_001:0058a15_4": "夫妄言人者，亡失一切諸善本，於己愚冥迷失善路。",
    "T12n0329_001:0058a16_5": "夫妄言人者一切惡本，斷絕善行閑居之本。」",
    "T12n0329_001:0058a17_6": "於是時說此偈言：「夫口臭穢者，　　妄言者語時，　忘失清白法，　　意志多妄誤。",
    "T12n0329_001:0058a20_0": "　為護己諸神，　　聖賢所欺誤，　彼士常羸疲。",
    "T12n0329_001:0058a21_1": "　　夫喜妄言者，　諸惡之根本，　　斷善本於彼，　必當趣惡道。",
    "T12n0329_001:0058a23_2": "　　夫妄言人者，　若以滿天下，　　金真珠相與，　夫守持法者，　　不為之發言。」",
    "T12n0329_001:0058a26_0": "釋提桓因不能使須賴妄言，便捨去。",
    "T12n0329_001:0058a26_1": "於是，釋提桓因謂阿須倫女首耶日行王女識乾執樂第一夫人云：「汝等詣國貧須賴，動其閑居，試知為審離欲為故服欲不耶？」",
    "T12n0329_001:0058a29_2": "於是首耶阿須倫女日行王女識乾執樂第一夫人，於冥夜靜時，於須賴所止地之分界。",
    "T12n0329_001:0058b02_3": "行詣於彼，說溫暖甜辭，與須賴言：「起，仁者！",
    "T12n0329_001:0058b03_4": "我等故來相事。",
    "T12n0329_001:0058b04_5": "且觀，須賴！",
    "T12n0329_001:0058b04_6": "我等形容之嚴好，塗栴檀香瓔珞被服，鮮明適在盛時視此。",
    "T12n0329_001:0058b05_7": "須賴！",
    "T12n0329_001:0058b05_8": "以汝之福故，得我等執事。」",
    "T12n0329_001:0058b06_9": "須賴視已便作是說：「汝等盡是地獄、餓鬼、畜生行事，非天人之執事。",
    "T12n0329_001:0058b08_10": "又觀汝等身如幻化之自然，觀汝等之形聚沫泡之相，栴檀香之塗我觀其如是，審諦法聚會不淨向所嬈服嚴淨，見如是幻化所作，心之躁疾合會愚，所觀無常散滅法，以己福觀汝等行趣地獄類，所以失志，六不護己志，欲何不明不淨者，是則貪於欲。",
    "T12n0329_001:0058b13_11": "附臭處者，是則貪於欲。",
    "T12n0329_001:0058b14_12": "附穢惡者，是則依於欲。",
    "T12n0329_001:0058b15_0": "純荷諸苦者，是則貪於欲。",
    "T12n0329_001:0058b15_1": "謂貪欲樂者，是則附於欲欲。",
    "T12n0329_001:0058b16_2": "入地獄者，是則附於欲欲。",
    "T12n0329_001:0058b16_3": "入畜生者，彼則附於欲欲。",
    "T12n0329_001:0058b17_4": "入餓鬼者，是則附於欲欲。",
    "T12n0329_001:0058b18_0": "親惡人者，是則附於欲。",
    "T12n0329_001:0058b18_1": "不成就貪者，是則附於欲。",
    "T12n0329_001:0058b19_2": "鬪諍怨訟會者，是則附於欲欲。",
    "T12n0329_001:0058b19_3": "被繫閉者，是則附於欲。",
    "T12n0329_001:0058b20_4": "顛倒之所生增益愛結者，是則附於欲。",
    "T12n0329_001:0058b21_5": "狂悖迷惑者，是則附於欲。",
    "T12n0329_001:0058b21_6": "醉亂闇冥者，是則附於欲。",
    "T12n0329_001:0058b22_7": "不善之所近、善之所捨離，一切諸不善之所纏縛者，是則附於欲。",
    "T12n0329_001:0058b23_8": "迷失徑路者，是則附於欲。",
    "T12n0329_001:0058b24_9": "修行不善者，是則附於欲。",
    "T12n0329_001:0058b25_10": "羸劣奪人力者，是則附於欲。",
    "T12n0329_001:0058b25_11": "雲之所覆者，是則附於欲欲。",
    "T12n0329_001:0058b26_12": "近鬼魅者，是則附於欲欲。",
    "T12n0329_001:0058b27_0": "近返足鬼者，是則附於欲欲。",
    "T12n0329_001:0058b27_1": "近牛驢狗猪駝象羖羊豺者，是則附於欲欲。",
    "T12n0329_001:0058b28_2": "近非人者，是則附於欲欲。",
    "T12n0329_001:0058b29_3": "離戒聞施者，是則附於欲。",
    "T12n0329_001:0058b29_4": "放捨閑居者，是則附於欲。",
    "T12n0329_001:0058c01_5": "專惑專冥專益勞塵，專損減於無上道者，是則附於欲。」",
    "T12n0329_001:0058c02_6": "當於是時，便說偈言：「臭穢不淨者，　　欲腐亦如是，　專苦不附樂，　　獄鬼畜生處，　與不消者會，　　欲醜亦如是，　處非法之處，　　諍訟與怨惡。",
    "T12n0329_001:0058c08_0": "　繫縛之縛者，　　顛倒之所生，　愛欲所增益，　　從是所生者，　是則附於欲。",
    "T12n0329_001:0058c10_1": "　　迷惑之所惑，　和協與同塵，　　是則附於欲。",
    "T12n0329_001:0058c12_0": "　燒然之景熱，　　合會成眾惡，　毀滅於眾善，　　諸惡之根元。",
    "T12n0329_001:0058c14_0": "　如雲之所蓋，　　附欲亦如是，　鬼魅之同處，　　反足亦如是，　形色之所惑，　　視欲亦如是。",
    "T12n0329_001:0058c17_0": "　牛羊狗犬猪，　　駝象羖羊豺，　附欲之所親。",
    "T12n0329_001:0058c18_1": "　　離於一切法，　或聞施鬪靖，　　零落附於欲。",
    "T12n0329_001:0058c20_0": "　專惑增勞塵，　　損減無上道，　是則附於欲。",
    "T12n0329_001:0058c21_1": "　　欲脫者離色，　如汝滿天下，　　妙容勝汝等，　不能污吾意，　　諸功德備悉。」",
    "T12n0329_001:0058c24_0": "首耶阿須倫女日行王女識乾之夫人，不能動須賴，皆捨而去。",
    "T12n0329_001:0058c25_1": "詣釋提桓因：「詣彼已，勿疑也。",
    "T12n0329_001:0058c26_2": "天帝，彼已見諦，無復女色，彼已離於欲，普於世無著。」",
    "T12n0329_001:0058c27_3": "於是釋提桓因益增驚恐，衣毛為竪：「無疑也。",
    "T12n0329_001:0058c28_4": "族姓子必從於我生。」",
    "T12n0329_001:0058c28_5": "於是，釋提桓因自往詣須賴，已住須賴前，叉手說偈言：「發何願仁者，　　汝行如是法？",
    "T12n0329_001:0059a03_0": "　閑居清白戒，　　日月釋梵帝。」",
    "T12n0329_001:0059a04_0": "於是，須賴說偈答言：「日月釋梵帝，　　三界之上業，　此皆無常存，　　如幻之示現。",
    "T12n0329_001:0059a07_0": "　云何明智者，　　當著三界耶？",
    "T12n0329_001:0059a08_0": "　所可無生長，　　亦無老病死，　亦無有憎愛，　　所處平如秤，　願普安一切，　　成佛覺未覺。」",
    "T12n0329_001:0059a11_0": "於是，釋提桓因即歡喜踊躍，善心生焉：「勸仁普慈心，如是之言說，善哉當成就，如是無上願，速降伏眾魔，雨於甘露法，為行眾生故，必成世普愍。」",
    "T12n0329_001:0059a14_1": "於是，國貧須賴彼於異時，行於舍衛大城之中，便於城中得先時人瑞應天金之珠價直普世寶。",
    "T12n0329_001:0059a16_2": "於是國貧須賴提持珠已，便舉聲：「令於舍衛諸仁者！",
    "T12n0329_001:0059a17_3": "於是城若有極貧者，當以是直普世之寶而惠與之。」",
    "T12n0329_001:0059a19_4": "彼時有舊長者、居家貧者皆走馳詣：「我等極貧，以寶見惠。」",
    "T12n0329_001:0059a20_5": "又復餘人數百之眾，亦從乞寶我：「等極貧。」",
    "T12n0329_001:0059a21_6": "須賴答：「汝等不貧。",
    "T12n0329_001:0059a21_7": "所以者何？",
    "T12n0329_001:0059a21_8": "於是舍衛大城之中有一極貧者，當以是金珠寶而惠與之。」",
    "T12n0329_001:0059a23_9": "諸人答言：「於是城中有誰極貧？」",
    "T12n0329_001:0059a24_0": "答言：「王波斯匿是極貧者，當以是寶而惠與之。」",
    "T12n0329_001:0059a25_1": "諸人答言：「止！",
    "T12n0329_001:0059a25_2": "止！",
    "T12n0329_001:0059a25_3": "須賴莫說是語。",
    "T12n0329_001:0059a25_4": "所以者何？",
    "T12n0329_001:0059a26_0": "王波斯匿者豐富大財，其業周普倉藏盈積。」",
    "T12n0329_001:0059a27_0": "於是，國貧須賴於大眾前，便說偈言：「財業雖豐廣，　　而不知充飽，　大海尚可滿，　　是貧終不足。",
    "T12n0329_001:0059b01_0": "　若增益貪求，　　展轉無休息，　現世及後世，　　如是貧無智。」",
    "T12n0329_001:0059b03_0": "於是，國貧須賴持是金珠已，與諸大眾圍繞周匝，詣王波斯匿。",
    "T12n0329_001:0059b04_1": "當於爾時，王波斯匿以財寶故，收上族姓子五百長者，為之設罪欲薄其財義。",
    "T12n0329_001:0059b06_2": "於是國貧須賴，持是金珠詣王波斯匿。",
    "T12n0329_001:0059b07_3": "詣已，便謂王言：「我行舍衛大城之中，得往古人瑞應金珠價直普世。",
    "T12n0329_001:0059b08_4": "大王！",
    "T12n0329_001:0059b08_5": "我便生意，欲以是寶與極貧者。",
    "T12n0329_001:0059b09_6": "以是故，大王！",
    "T12n0329_001:0059b09_7": "如我所憶念，是城中惟王極貧。",
    "T12n0329_001:0059b10_8": "善哉大王！",
    "T12n0329_001:0059b10_9": "唯受是寶。」",
    "T12n0329_001:0059b10_10": "於是，王波斯匿便有慚顏，謂國貧須賴言：「我貧於汝耶？」",
    "T12n0329_001:0059b12_11": "於是，國貧須賴於大眾前，為王波斯匿便說偈言：「夫以貪縛者，　　增業而不飽，　為王造損耗，　　熱己亦熱彼，　不顧於後世，　　無德不計死，　如是不貪耶？",
    "T12n0329_001:0059b17_12": "　　以法故明者，　善立成大慈，　　不成長塵勞，　知足無所欲，　　彼貪不復生。",
    "T12n0329_001:0059b20_0": "　若見於眾生，　　即生大悲心，　以是無怨嫌，　　如是富大財。",
    "T12n0329_001:0059b22_0": "　善處閑居士，　　貪富貴之士，　如不獲於法，　　於下貧眾生，　一切從眾邪，　　好於女色樂，　不顧當來世，　　王如是貧者，　已屬於女人。",
    "T12n0329_001:0059b26_1": "　　其信清不濁，　戒禁淨無瑕，　　性和懷慚愧，　捨決常安住，　　聞法從聖賢，　往往慧入心，　　後世捨惡趣。",
    "T12n0329_001:0059c01_0": "　如是不貧士，　　以法自校飾，　手終不捨施，　　身壽業不要，　不從道趣要。",
    "T12n0329_001:0059c03_1": "　　壽或於世行，　或猶如醉象，　　如是之貧士，　無有志性故。",
    "T12n0329_001:0059c05_2": "　　若有信佛寶，　法寶敬聖眾，　　身命業不要，　不要易取要，　　不恚亦不愚，　立志樂不惑，　　如是士不貧，　明智者所敬。",
    "T12n0329_001:0059c09_3": "　　必性無飽足，　夢燒不捨步，　　眾流無充足，　晝夜流入海，　　日月無充飽，　周行於四域，　　王貪無終飽，　積財不飽終。",
    "T12n0329_001:0059c13_4": "　　大王火性者，　不求燒草木，　　此是其常數。",
    "T12n0329_001:0059c15_0": "　亦如是大王，　　於三無所燒。",
    "T12n0329_001:0059c16_0": "　王富貴無常，　　其喻如草露，　誰當願求王，　　聞如是說者。」",
    "T12n0329_001:0059c18_0": "於是，王波斯匿謂國貧須賴言：「我貧於卿，誰當證是？」",
    "T12n0329_001:0059c19_1": "「大王不聞耶？",
    "T12n0329_001:0059c19_2": "如來、無所著、等正覺，一切知、一切現，所知審誠信立所證，審於一切諸世人阿須倫，遊於是舍衛大城。」",
    "T12n0329_001:0059c21_3": "「須賴！",
    "T12n0329_001:0059c22_0": "我亦曾聞見是者。」",
    "T12n0329_001:0059c22_1": "「大王！",
    "T12n0329_001:0059c22_2": "如來為我證王貧甚於我。",
    "T12n0329_001:0059c23_3": "以是故，須賴當往問如來，如彼所決便當奉持。」",
    "T12n0329_001:0059c24_4": "於是，國貧須賴說偈言：「我師行不違，　　我今於是念，　彼知乘空來，　　於彼無不知，　今世及後世，　　心心俱知已。",
    "T12n0329_001:0059c28_0": "　大儒當至此，　　彼亦無貢高，　愍一切眾生，　　雖遠必當來，　眾生至心故。",
    "T12n0329_001:0060a01_1": "　　我唯願大王，　必信意莫疲，　　當立至誠誓，　世尊必當來。",
    "T12n0329_001:0060a03_2": "　　華鬘及眾香，　幢幡及伎樂，　　大儒如是來。」",
    "T12n0329_001:0060a05_0": "須賴叉手，右膝著地，說偈言：「若佛審諦知，　　我定至心者，　以是至誠故，　　若知立我前。」",
    "T12n0329_001:0060a08_0": "說是言已，於是地動，如來忽然化從地出，五百弟子、菩薩千二百、釋梵護世者、諸天數百萬，見佛現神歎未曾有。",
    "T12n0329_001:0060a10_1": "王及大臣一切眷屬皆跪禮勝足，數千眾生供養世尊，皆發道意。",
    "T12n0329_001:0060a12_2": "於是，國貧須賴叉手，白世尊言：「我行是舍衛大城中，得往古人瑞應金珠價直普世。",
    "T12n0329_001:0060a14_0": "以是故，世尊！",
    "T12n0329_001:0060a14_1": "於是城中若有貧者當以與之。",
    "T12n0329_001:0060a15_0": "世尊！",
    "T12n0329_001:0060a15_1": "我謂是舍衛城中，王波斯匿即是極貧。",
    "T12n0329_001:0060a16_0": "何以故？",
    "T12n0329_001:0060a16_1": "侵剋他有不知厭足，貪於財寶不諦於誠實，嬈惱下貧減損富有者，專於王勢愛著色欲。",
    "T12n0329_001:0060a18_2": "以是金珠與之，王不肯受，問我：『以證我貧仁富？",
    "T12n0329_001:0060a19_3": "唯願如來、無所著、等正覺，以一切智、一切慧，所知審、為信審、為稱審，別為一證。』",
    "T12n0329_001:0060a21_4": "善哉！",
    "T12n0329_001:0060a21_5": "世尊！",
    "T12n0329_001:0060a21_6": "等心於一切，去離貢高，無所偏黨，願說是義。」",
    "T12n0329_001:0060a22_7": "於是，世尊告王波斯匿：「審實大王！",
    "T12n0329_001:0060a23_8": "如須賴言審爾。」",
    "T12n0329_001:0060a23_9": "世尊審爾安住。",
    "T12n0329_001:0060a23_10": "於是世尊欲決須賴疑，告王波斯匿言：「有緣大王富於須賴復，有緣理須賴富於大王。",
    "T12n0329_001:0060a25_11": "彼何等為緣？",
    "T12n0329_001:0060a26_12": "所謂王業尊貴之利，營從金銀、珠玉、水精、琉璃、真珠、珊瑚、象馬、車乘、倉藏儲珍，以是因緣大王富於須賴。",
    "T12n0329_001:0060a28_13": "若復大王！",
    "T12n0329_001:0060a28_14": "施與戒聞捨無著閑居之德，慈悲喜護，禪定解脫三昧正受，信佛法眾堅固之志，直信慚愧有行，以是因緣，大王！",
    "T12n0329_001:0060b02_15": "須賴富於王。",
    "T12n0329_001:0060b02_16": "假令大王所部人民，財寶富有皆如大王，以比此族姓須賴行七步中間戒聞施智，百倍不及、千倍不及，巨億萬倍不得為比。」",
    "T12n0329_001:0060b05_17": "於是，王波斯匿攝除貢高，白世尊言：「甚得善利安住，而我界內有是大士。」",
    "T12n0329_001:0060b07_18": "世尊言：「如是，大王！",
    "T12n0329_001:0060b07_19": "如是，大王！",
    "T12n0329_001:0060b07_20": "王之界內有是大士。",
    "T12n0329_001:0060b08_21": "又復大王！",
    "T12n0329_001:0060b08_22": "又復多有餘大士，在王國界如須賴者。」",
    "T12n0329_001:0060b09_23": "王波斯匿於須賴前說偈言：「仁是我之師，　　佛亦我之師，　緣仁除貢高，　　今以國相上，　願與營從俱，　　為仁之弟子。",
    "T12n0329_001:0060b13_0": "　為貢高所欺，　　使於斯長夜，　為王位所惑，　　不行於道法，　今聞須賴言，　　蒙仁當行法。",
    "T12n0329_001:0060b16_0": "　今是五百人，　　吾以貪故繫，　今悉放捨之，　　願屬仁侍使。」",
    "T12n0329_001:0060b18_0": "此五百人聞得解脫已，欲報須賴恩，滅意不顧業，無所復顧應，以誓自誓立一切智心。",
    "T12n0329_001:0060b20_0": "於是，王波斯匿謂須賴言：「我貧，仁不貧。",
    "T12n0329_001:0060b20_1": "須仁所言是為快善。",
    "T12n0329_001:0060b21_2": "其稱須賴貧，謫以犯王法，是須賴者但當名須賴，不得復稱貧。」",
    "T12n0329_001:0060b22_3": "於是，族姓子須賴即從坐起，更整衣服右膝著地，叉手白佛言：「是諸大眾普會欲見如來。",
    "T12n0329_001:0060b24_4": "善哉！",
    "T12n0329_001:0060b25_0": "世尊！",
    "T12n0329_001:0060b25_1": "為是大眾如是說法，令是大眾不忘見佛。」",
    "T12n0329_001:0060b26_2": "佛告須賴言：「族姓子！",
    "T12n0329_001:0060b26_3": "有四法具足受持，若族姓子、族姓女見如來者，審見善見。",
    "T12n0329_001:0060b27_4": "何謂四法？",
    "T12n0329_001:0060b28_5": "至心、愛心、悅心、敬心，是為四。",
    "T12n0329_001:0060b28_6": "「復有四。",
    "T12n0329_001:0060b29_0": "何謂四？",
    "T12n0329_001:0060b29_1": "是須賴！",
    "T12n0329_001:0060b29_2": "族姓子、族姓女見如來色像成就，便發無上正真道意，至心發意不違如來意；愛念眾生欲永度脫故；欲使奉法故；欲使三寶不斷故。",
    "T12n0329_001:0060c03_3": "以是四法故，須賴！",
    "T12n0329_001:0060c04_0": "族姓子、族姓女具足見如來，成其審見善見。",
    "T12n0329_001:0060c05_0": "「復有四法，族姓子、族姓女見於如來，成其審見善見。",
    "T12n0329_001:0060c06_1": "何謂四？",
    "T12n0329_001:0060c06_2": "色痛想行識行無所視見，觀四大等空，諸情如空聚，我想覺知。",
    "T12n0329_001:0060c07_3": "以是四事，族姓子、族姓女成其審見善見。",
    "T12n0329_001:0060c08_4": "「復有四法，族姓子、族姓女見佛甚潔淨：淨於我離我故，淨於眾生離眾生故，淨於壽離壽故，淨於命離命故。",
    "T12n0329_001:0060c11_5": "以是四法具足，族姓子、族姓女見如來甚潔淨。",
    "T12n0329_001:0060c12_6": "「復有四。",
    "T12n0329_001:0060c12_7": "何謂四？",
    "T12n0329_001:0060c12_8": "天眼無所作為、慧眼無所著行、佛眼如審覺寤、法眼如知所現，是為四法。",
    "T12n0329_001:0060c14_9": "「復有四法，族姓子、族姓女見如來甚潔淨。",
    "T12n0329_001:0060c15_10": "何謂四？",
    "T12n0329_001:0060c15_11": "淨於戒品無所連著、淨於定品以諸法定故、淨於慧品以度世智等故、淨於解慧度智見品善解脫解脫無所度故。",
    "T12n0329_001:0060c18_12": "以是四法具足故，見如來甚潔淨。」",
    "T12n0329_001:0060c19_13": "當其說是四事次第法化時，七百弟子發意，以弟子乘而得解脫，具滿千眾生發無上正真道意。",
    "T12n0329_001:0060c21_14": "於是，世尊為王波斯匿及諸大眾說是法教訓，皆令歡喜踊躍，便從坐起，與菩薩及諸大弟子，以神足力乘於虛空猶如鴈王，還到祇樹給孤獨園。",
    "T12n0329_001:0060c24_15": "於是，王波斯匿謂族姓子須賴言：「若如仁者詣如來時，願見告勅，己欲侍從可爾？」",
    "T12n0329_001:0060c26_16": "「時王亦願，大王後宮婇女及諸大臣，大眾圍繞俱往見佛。",
    "T12n0329_001:0060c27_17": "於是舍衛大城之中，立普施限，不詣佛者，使有過讁。",
    "T12n0329_001:0060c29_18": "所以者何？",
    "T12n0329_001:0060c29_19": "又復，大王！",
    "T12n0329_001:0060c29_20": "菩薩立行不獨為己故，菩薩立行欲安一切眾生故。",
    "T12n0329_001:0061a01_21": "又復，大王！",
    "T12n0329_001:0061a02_0": "菩薩不以一人、二人故而發道意，大聚大眾以為將從於是顯好。」",
    "T12n0329_001:0061a03_1": "又問：「何謂菩薩之將從？」",
    "T12n0329_001:0061a04_0": "「一切則是菩薩將從，欲濟度脫之故。",
    "T12n0329_001:0061a04_1": "發道意者是菩薩之將從，不獨小乘而轉進故。",
    "T12n0329_001:0061a05_2": "心堅固者是菩薩之將從，欲攝伏一切諛諂眾生之故。",
    "T12n0329_001:0061a07_3": "無懷之心是菩薩之將從，欲著異之行轉進之故。",
    "T12n0329_001:0061a08_4": "無猶豫之心是菩薩之將從，不亭等轉故。",
    "T12n0329_001:0061a09_5": "布施之心是菩薩之將從，攝懷嫉眾生故。",
    "T12n0329_001:0061a10_6": "持戒之心是菩薩之將從，攝惡戒眾生故。",
    "T12n0329_001:0061a11_7": "忍辱之心是菩薩之將從，攝持躁擾眾生之故。",
    "T12n0329_001:0061a12_8": "精進之心是菩薩之將從，攝持懈廢眾生故。",
    "T12n0329_001:0061a13_9": "禪定之心是菩薩之將從，攝持亂意眾生之故。",
    "T12n0329_001:0061a14_10": "智慧之心是菩薩之將從，攝持一切惡智眾生之故。",
    "T12n0329_001:0061a15_11": "慈心，大王！",
    "T12n0329_001:0061a15_12": "是菩薩之將從，心存不捨眾生故。",
    "T12n0329_001:0061a16_13": "悲心是菩薩之將從，入於生死不患厭故。",
    "T12n0329_001:0061a17_14": "喜心是菩薩之將從，以法樂樂於眾生故。",
    "T12n0329_001:0061a18_15": "護心是菩薩之將從，憎愛俱滅等行之故。",
    "T12n0329_001:0061a19_16": "四恩者，大王！",
    "T12n0329_001:0061a19_17": "是菩薩之將從，諸法無家而等行故。",
    "T12n0329_001:0061a20_18": "種種善本報應是菩薩之將從，相好智慧充滿具足故。",
    "T12n0329_001:0061a21_19": "誓願潔淨是菩薩之將從，淨佛國土故。",
    "T12n0329_001:0061a22_20": "三脫是菩薩之將從，止宿甘露門之等行故。",
    "T12n0329_001:0061a23_21": "誠信、不兩舌、惡口、妄言、綺語是菩薩之將從，無違逆辭之等行故。",
    "T12n0329_001:0061a25_22": "柔軟甘辭是菩薩之將從，應辯報答等行之故。",
    "T12n0329_001:0061a26_23": "無所嬈亂是菩薩之將從，於一切眾生無醜貌故。",
    "T12n0329_001:0061a27_24": "多聞具足捨以轉受是菩薩之將從，志念無忘等之故。",
    "T12n0329_001:0061a28_25": "尊敬師長是菩薩之將從，未聞之法令人聞知，受持正法等行之故。",
    "T12n0329_001:0061b01_26": "捨家之心是菩薩之將從，如所作無有損減等行之故。",
    "T12n0329_001:0061b02_27": "閑居之心是菩薩之將從，白黑之法堅守護之故。",
    "T12n0329_001:0061b03_28": "威儀之心是菩薩之將從，不望於他有所受故。",
    "T12n0329_001:0061b04_29": "淨德無染是菩薩之將從，以甘善本等行之故。",
    "T12n0329_001:0061b05_30": "潔淨之心是菩薩之將從，無信眾生以立其信等行之故。",
    "T12n0329_001:0061b07_31": "無放恣心是菩薩之將從，一切佛道品法具足充滿等行之故。」",
    "T12n0329_001:0061b08_32": "於是，王波斯匿聞是說已，歡喜踊躍，善心生焉，以好名衣上服若干色綵，其價百千奉上須賴：「供養法故，以法故受。」",
    "T12n0329_001:0061b11_33": "彼不肯受，而說是言：「止！",
    "T12n0329_001:0061b11_34": "止！",
    "T12n0329_001:0061b11_35": "大王！",
    "T12n0329_001:0061b11_36": "是王所服。",
    "T12n0329_001:0061b12_37": "所以者何？",
    "T12n0329_001:0061b12_38": "我自有弊服補納之衣。",
    "T12n0329_001:0061b12_39": "有時，大王，我之此弊衣，掛樹一日或至七夜，無有取者亦無貪者，我起遊行無顧惜意。",
    "T12n0329_001:0061b14_40": "以是故，大王！",
    "T12n0329_001:0061b15_41": "凡衣服者但以蓋形，使已無著意又令彼不貪。」",
    "T12n0329_001:0061b16_42": "王波斯匿謂族姓子須賴言：「如汝須賴不受是衣者，願以足履，令我長夜得福安隱。」",
    "T12n0329_001:0061b18_43": "於是，族姓子須賴使足蹈是名服百千價衣，慈愍於王波斯匿故。",
    "T12n0329_001:0061b19_44": "於是王波斯匿，謂族姓子須賴言：「是之名服，仁以足蹈，何置之？」",
    "T12n0329_001:0061b21_45": "對曰：「大王！",
    "T12n0329_001:0061b21_46": "是之名服，舍衛城中有諸貧窮孤獨，可以與之。」",
    "T12n0329_001:0061b22_47": "於是，王波斯匿勅其左右卿等持衣，往於是舍衛城中，有諸貧窮孤獨羸老便以與之。",
    "T12n0329_001:0061b24_48": "「唯然，大王！」",
    "T12n0329_001:0061b24_49": "國中若干眾人及諸貧窮者，聞王波斯匿以百千價衣若干種色與須賴已，而以惠施。",
    "T12n0329_001:0061b26_50": "城內、城外普來集聚於舍衛城，百千億眾生皆適得是百千價服已，皆服著之。",
    "T12n0329_001:0061b28_51": "適服著已，善心生焉：「我當以何等報是須賴而為供養？」",
    "T12n0329_001:0061b29_52": "承佛威神又須賴所建立，便於空中而現聲言：「不以香華及塗香，不以甘餚饍，而可以報須賴，無過發道意。",
    "T12n0329_001:0061c03_53": "須賴不以衣食故，亦不利供養歎譽名德故，但以度眾生及發道意故，順從彼教者當行道之智。」",
    "T12n0329_001:0061c05_54": "於是，族姓子須賴便從坐起，與王波斯匿俱后宮、婇女、臣吏、大眾、人眾圍遶前後，出舍衛城行詣祇樹給孤獨園。",
    "T12n0329_001:0061c08_0": "舍衛大城之中，人眾十億國中貧人，聞族姓子須賴往見如來，念須賴恩悉皆從行。",
    "T12n0329_001:0061c09_1": "以佛威神，釋提桓因從舍衛城至給孤獨園，於其中間化作場地，廣普雜綵妙好如忉利天晝度之宮，若干校飾。",
    "T12n0329_001:0061c12_2": "又化若干種寶樹，於樹下化作師子座，高妙堅固高千肘，以若干百千天繒敷其上文繡雜綵。",
    "T12n0329_001:0061c14_3": "阿須倫女、首耶之后、萬玉女俱而侍衛，皆持天華、天香、鼓樂、絃歌，供養如來師子之座，已為供養。",
    "T12n0329_001:0061c17_0": "於是，世尊知眾人已會，與諸菩薩及大弟子，出於祇樹行詣於嚴淨師子座。",
    "T12n0329_001:0061c18_1": "詣已，於師子座結跏趺坐。",
    "T12n0329_001:0061c19_2": "如來適坐於師子之座，於是三千大千世界六種震動，現十八瑞動而復動而復大動。",
    "T12n0329_001:0061c21_3": "於是釋提桓因子瞿或在會中坐，於是瞿或天子化作六萬座，天之所化已，請諸菩薩使各詣坐，便說偈言：「唯坐諸淨，　　士於是坐，　　座是善本，　疾得佛座。」",
    "T12n0329_001:0061c26_0": "諸菩薩愍瞿或天子故，便坐其座。",
    "T12n0329_001:0061c26_1": "於是般若識乾執樂王子，謂日行王女言：「汝往與是五百天樂俱，同音歌歎佛德，俱供養世尊師子之座，須賴未來之頃。",
    "T12n0329_001:0061c29_2": "所以者何？",
    "T12n0329_001:0061c29_3": "族姓子須賴，功德巍巍將從眾多，當見如來者則不審汝等。」",
    "T12n0329_001:0062a02_4": "於是日行王女、般若識乾執樂王子之后，作五百樂往詣如來已，皆稽首佛足，手執樂器，皆同一音歎世尊德，而歌頌曰：「世尊往古百劫修閑居行，世尊普調眾生使樂布施，世尊身口及心樂持淨戒，願禮體如須彌山。",
    "T12n0329_001:0062a07_5": "世尊忍慈固不勞，世尊精進堅力如樹，世尊神慧之光無所不作，願禮三垢無垢。",
    "T12n0329_001:0062a09_6": "世尊已勝貪婬、瞋恚、愚癡之垢，世尊所作已辦，願禮三界所應供養。",
    "T12n0329_001:0062a10_7": "此諸垢污魔女，自如來見已，以無垢目心得安隱。",
    "T12n0329_001:0062a12_0": "成就佛念捨離於欲，不復觸近於欲，樂問於如來除心之垢，莫使有勞垢意者，歡悅眾生意，願禮彼足。",
    "T12n0329_001:0062a14_1": "訓世二百相勝，瓔珞百福功德滿，善音於眾生所往淨，願禮無比神難及。",
    "T12n0329_001:0062a16_2": "神天金軟足。",
    "T12n0329_001:0062a16_3": "行步師子之雲，與所往行化因釋胎生，今所歎德百福滿，願使眾生心普悅無疲惓，所歎勝之德願令疾得歎是者。」",
    "T12n0329_001:0062a19_0": "於是，族姓子須賴與王波斯匿及王後宮，與諸大眾眷屬圍遶，諸天百千之所歌歎，行詣世尊已，稽首世尊足，於一面住。",
    "T12n0329_001:0062a21_1": "王波斯匿稽首如來足，各繞三匝於一面住。",
    "T12n0329_001:0062a22_2": "於是，王波斯匿以其仁座而讓須賴，而說此言：「唯族姓子！",
    "T12n0329_001:0062a24_3": "垂恩矜愍坐此仁座。」",
    "T12n0329_001:0062a24_4": "須賴便坐於彼仁座。",
    "T12n0329_001:0062a25_5": "於是眾中，有諸天子未見須賴者，見是貧人有何功德，為王見敬乃如是耶？",
    "T12n0329_001:0062a26_6": "於是釋提桓因知諸天子意，謂諸天子言：「莫起慢意於是仁者，而令諸仁功德損減長夜不安。",
    "T12n0329_001:0062a28_7": "所以者何？",
    "T12n0329_001:0062a29_8": "我其審諦是族姓子大功德善法充滿，又諸天子且待須臾，觀其功德善法具足。」",
    "T12n0329_001:0062b01_9": "於是族姓子須賴，欲悅諸天子意，便白佛言：「唯然，世尊！",
    "T12n0329_001:0062b03_10": "現說菩薩大士濟度眾生之嚴好，智之嚴好，示現嚴好，具足充滿，疾成無上正真之道。」",
    "T12n0329_001:0062b05_11": "是時，世尊以如是像放身光明照須賴身。",
    "T12n0329_001:0062b06_12": "適觸身已，族姓子須賴蒙佛光明，是時須賴身逾釋提桓因數千萬倍，須賴之身姝好如是。",
    "T12n0329_001:0062b08_13": "於是諸天子見須賴身姝好如是，甚大歡喜便禮須賴，而以天華散敬其上。",
    "T12n0329_001:0062b09_14": "於是，世尊告族姓子須賴言：「菩薩處貴而現卑賤，欲度人故，是則名曰智之嚴淨。",
    "T12n0329_001:0062b11_15": "而以威儀悅可眾生，可眾生已便現其行久現神通，是智嚴淨。",
    "T12n0329_001:0062b13_16": "又，族姓子！",
    "T12n0329_001:0062b13_17": "菩薩大士意得自在示現極貧，為諸梵志諸人所敬，是為嚴淨。",
    "T12n0329_001:0062b14_18": "又，族姓子！",
    "T12n0329_001:0062b15_19": "若其菩薩示現下貧，感厲外學除其貪意，現處大業又現捨家，欲以導示厭家眾生故，是為嚴淨。",
    "T12n0329_001:0062b17_20": "是為須賴！",
    "T12n0329_001:0062b17_21": "是菩薩淨於眾生智慧嚴淨精進嚴淨之具足也，疾成無上正真之道。」",
    "T12n0329_001:0062b19_22": "於是，阿難白世尊言：「是族姓子發行已來久遠，云何而為如來所光飾乃如是乎？」",
    "T12n0329_001:0062b21_23": "於是，世尊告阿難言：「是族姓子，阿難！",
    "T12n0329_001:0062b22_0": "往世具足多供養諸佛數億百千，行諸度無極所行之行，而以神通用為娛樂，已得三忍已得應辯，以方便善度眾生，故示現極貧。」",
    "T12n0329_001:0062b25_0": "於是，阿難白世尊言：「族姓子須賴示現貧行以度眾生，其數幾如？」",
    "T12n0329_001:0062b26_1": "世尊告曰阿難：「欲天七千、色天萬二千，皆發無上正真道意，度世人無數發道意者及生善處。」",
    "T12n0329_001:0062b28_2": "又問：「久如當成無上正真之道？",
    "T12n0329_001:0062b29_3": "得道之時名號云何？",
    "T12n0329_001:0062b29_4": "其佛世界嚴淨何類？」",
    "T12n0329_001:0062c01_5": "於是，世尊欲歎族姓子須賴國土嚴淨，便說偈言：「阿難聽我稱，　　諸世之將導，　以成眾生故，　　高廣弘普稱，　發於行大乘，　　其劫無限數。",
    "T12n0329_001:0062c06_0": "　從始初發意，　　行善行以來，　奉事於諸佛，　　及其所供養，　為諸法之長，　　常擁護之故，　智所往往行，　　於諸度無極。",
    "T12n0329_001:0062c10_0": "　神通自娛樂，　　長夜行四等，　善學方便善，　　其見生死穢，　明審於佛法，　　善學相純淑，　知眾生之本，　　隨本度脫之。",
    "T12n0329_001:0062c14_0": "　以意智所行，　　住於甚清淨，　已得應機辯，　　住於諸總持。",
    "T12n0329_001:0062c16_0": "　已度於魔鉤，　　諸佛之威儀，　堅住而不動，　　無所污染著，　度世之八法，　　利衰現總持。",
    "T12n0329_001:0062c19_0": "　無所於諸法，　　不遠亦不近，　喻如虛空性，　　其心無所著。",
    "T12n0329_001:0062c21_0": "　無有疲厭意，　　常行大悲心，　堅固住總持，　　以被慈德鎧。",
    "T12n0329_001:0062c23_0": "　如於己之慈，　　於眾生所然，　終不懷嫌恨，　　犯者不校問，　如其所應受，　　迎待而不避。",
    "T12n0329_001:0062c26_0": "　口言行無違，　　諸法普學法，　如其解脫相，　　二法俱解脫，　三忍具足得，　　於行無所起。",
    "T12n0329_001:0062c29_0": "　諸佛之所行，　　威儀善建立，　於諸土行行，　　多饒益眾生，　彼方則不定，　　而無有如來。",
    "T12n0329_001:0063a03_0": "　須賴所行處，　　如供養世尊，　敬亦當如是，　　諸天及世人。",
    "T12n0329_001:0063a05_0": "　我滅度之後，　　後世法盡時，　須賴於行彼，　　東方之世界，　其土名妙樂，　　如來名無怒。",
    "T12n0329_001:0063a08_0": "　當從彼來還，　　餘三阿僧祇，　於其數不減。",
    "T12n0329_001:0063a09_1": "　　於是已之後，　續當勤行道，　　當嚴淨國土，　欲度眾生故。",
    "T12n0329_001:0063a11_2": "　　彼於是劫後，　當成其勝道，　　號光世音王。",
    "T12n0329_001:0063a13_0": "　土如阿閦佛，　　如來之世界，　世界名善化。",
    "T12n0329_001:0063a14_1": "　　眾德悉備具，　安住壽萬歲，　　處於世教化，　僧數喻無限，　　少發小乘者，　求大乘無限，　　普知神通力，　凡夫愚闇垢，　　善化普清淨。",
    "T12n0329_001:0063a19_0": "　彼當普令稱，　　一法化教誨，　彼無魔牽連，　　普等清淨智。",
    "T12n0329_001:0063a21_0": "　導世滅度後，　　正法住於世，　八萬四千歲，　　法慧不隱藏。",
    "T12n0329_001:0063a23_0": "　須賴所化眾，　　承奉道高行，　一切當生彼，　　除置漏盡者。」",
    "T12n0329_001:0063a25_0": "當為族姓子須賴解說決時，一切眾會各各以衣覆須賴上，勸助之聲三千大千世界莫不普知。",
    "T12n0329_001:0063a27_1": "以其勸助之聲，無量無數諸天、龍、鬼、乾沓和、阿須倫、迦留羅、真陀羅、摩休勒、人及非人，應聲皆至聚會而坐，供養族姓子須賴。",
    "T12n0329_001:0063b01_0": "世尊亦為是等，以是法化因緣種種說法，皆令諦解於三乘行。",
    "T12n0329_001:0063b02_1": "於是，王波斯匿住世尊前，叉手白世尊：「我狂醉王位，狂醉財業，狂醉榮貴，狂醉庫藏金銀倉穀，慳貪無厭，逼迫眾生以為國財。",
    "T12n0329_001:0063b05_2": "如我，世尊！",
    "T12n0329_001:0063b05_3": "世世以如是像處位施行之法化，皆從族姓子須賴聞已，我為極貧須賴所決。",
    "T12n0329_001:0063b07_4": "今於世尊前捨置於國，以琉璃太子立為王子，當奉戒當許身，為世尊及諸眾僧守園給使。",
    "T12n0329_001:0063b09_5": "所有財寶當為三分：一分、於佛前奉上眾僧；二分、與諸貧窮孤獨；三分、以為王事之儲。",
    "T12n0329_001:0063b11_6": "誰復，世尊！",
    "T12n0329_001:0063b11_7": "聞如是像法處位教化，當有意著於財業者也？",
    "T12n0329_001:0063b12_8": "為愚癡惡友所攝持者乃有著意。",
    "T12n0329_001:0063b13_9": "我以是所作善本惠施眾生，願發無上正真道意。」",
    "T12n0329_001:0063b14_10": "於是會中五百長者、五百居士、五百梵志、五百臣吏，聞王波斯匿作如是像師子之吼，皆發無上正真道意，捨家財業，欲於世尊之化捨家入道。",
    "T12n0329_001:0063b17_11": "置中三百人，其餘皆現為比丘僧，已除鬚髮服著袈裟。",
    "T12n0329_001:0063b19_0": "於是，族姓子須賴即從坐起，更整衣服，右膝著地，向世尊叉手，白佛言：「願從世尊及十方現在諸佛受捨於家。」",
    "T12n0329_001:0063b21_1": "於是，族姓子須賴稽首十方諸佛世尊，而發願言：「諸佛世尊聽許入道。」",
    "T12n0329_001:0063b23_2": "於是，諸佛各伸右掌摩須賴頭，適觸其頭，鬚髮皆墮法衣著身，威儀安庠。",
    "T12n0329_001:0063b24_3": "於是三千大千世界六反震動，放大光明普照十方雨於天花，是諸佛臂皆不相障。",
    "T12n0329_001:0063b26_4": "世尊釋迦文伸金色臂摩須賴頭：「彼諸發道意者見是現化，是輩皆當為諸佛之所授決。」",
    "T12n0329_001:0063b28_5": "當說是法，時五百比丘發弟子乘皆得無著，滿千菩薩皆得不起法忍。",
    "T12n0329_001:0063c01_6": "爾時，世尊告長老阿難言：「受是法化奉持誦說，周滿敷演廣大眾生。",
    "T12n0329_001:0063c02_7": "所以者何？",
    "T12n0329_001:0063c03_0": "是五濁世：眾生濁、勞垢濁、壽命濁、邪見濁、時劫濁，佛興世非是其時，欲度此等故使須賴示現極貧。",
    "T12n0329_001:0063c05_1": "所以者何？",
    "T12n0329_001:0063c05_2": "我不以如此忍界之儀，而示現一人不度也。",
    "T12n0329_001:0063c06_3": "以是故，阿難！",
    "T12n0329_001:0063c06_4": "當現是法布示眾生，此眾生等當信是法當從解脫，當如是等為如來所化。」",
    "T12n0329_001:0063c08_5": "佛告諸弟子：「善念奉持。」",
    "T12n0329_001:0063c09_6": "族姓子須賴，及王波斯匿、釋提桓因，長老阿難，諸天、龍、鬼，及阿須倫，及世間人，聞佛所說，莫不歡喜，稽首而去。",
    "T12n0329_001:0063c12_0": "佛說須賴經"
}