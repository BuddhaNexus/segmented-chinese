{
    "T23n1442_026:0766a02_0": "根本說一切有部毘奈耶卷第二",
    "T23n1442_026:0766a03_0": "十六",
    "T23n1442_026:0766a05_0": "三藏法師義淨奉　制譯",
    "T23n1442_026:0766a06_0": "毀訾語學處第二之餘",
    "T23n1442_026:0766a07_0": "此中犯相其事云何？",
    "T23n1442_026:0766a08_0": "總攝頌曰：　種族及工巧，　　業形相病五，　罪及煩惱類，　　惡罵為後邊。",
    "T23n1442_026:0766a11_0": "別攝頌曰：　種姓織毛針。",
    "T23n1442_026:0766a12_1": "　　鐵銅及皮作、　陶師并剃髮、　　木竹作并奴。",
    "T23n1442_026:0766a14_0": "若苾芻作毀呰語意，往婆羅門種苾芻處作如是語：「具壽！",
    "T23n1442_026:0766a15_1": "汝是婆羅門種出家，今非沙門非婆羅門。」",
    "T23n1442_026:0766a16_2": "時彼苾芻聞是語已，隨惱不惱，此苾芻得惡作罪。",
    "T23n1442_026:0766a18_0": "若苾芻作毀呰意，往剎帝利種苾芻處作如是語：「具壽！",
    "T23n1442_026:0766a19_1": "汝是剎帝利種出家，今非沙門非婆羅門。」",
    "T23n1442_026:0766a20_2": "時彼苾芻聞是語已，隨惱不惱，此苾芻得惡作罪。",
    "T23n1442_026:0766a21_3": "若苾芻作毀呰意，往薜舍種苾芻處作如是語：「具壽！",
    "T23n1442_026:0766a22_4": "汝是薜舍種出家，今非沙門非婆羅門。」",
    "T23n1442_026:0766a23_5": "時彼苾芻聞是語已，隨惱不惱，此苾芻得波逸底迦罪。",
    "T23n1442_026:0766a24_6": "若苾芻作毀呰意，往戍達羅種苾芻處作如是語：「具壽！",
    "T23n1442_026:0766a26_0": "汝是戍達羅種出家，今非沙門非婆羅門。」",
    "T23n1442_026:0766a26_1": "時彼苾芻聞是語已，隨惱不惱，此苾芻得波逸底迦罪。",
    "T23n1442_026:0766a29_0": "若苾芻作毀呰意，往織師種苾芻處作如是語：「具壽！",
    "T23n1442_026:0766b01_1": "汝織師種出家，今非沙門非婆羅門。」",
    "T23n1442_026:0766b02_0": "時彼苾芻聞是語已，隨惱不惱此苾芻得波逸底迦罪。",
    "T23n1442_026:0766b04_0": "若苾芻作毀呰意，往毛作人種苾芻處作如是語：「具壽！",
    "T23n1442_026:0766b05_1": "汝是毛作人種出家，今非沙門非婆羅門。」",
    "T23n1442_026:0766b06_2": "時彼苾芻聞是語已，隨惱不惱，此苾芻得波逸底迦罪。",
    "T23n1442_026:0766b08_0": "若苾芻作毀呰意，往縫衣種苾芻處作如是語：「具壽！",
    "T23n1442_026:0766b09_1": "汝是縫衣種出家，今非沙門非婆羅門。」",
    "T23n1442_026:0766b10_2": "時彼苾芻聞是語已，隨惱不惱，此苾芻得波逸底迦罪。",
    "T23n1442_026:0766b11_3": "如是乃至鐵作種、銅作種、皮作種、陶師種、剃髮種、木匠種、竹師種、奴種，皆應廣說准上應知，此論種族訖。",
    "T23n1442_026:0766b14_0": "若苾芻作毀呰意，往婆羅門種苾芻處作如是語：「具壽！",
    "T23n1442_026:0766b15_1": "汝是婆羅門種出家，今非沙門非婆羅門。",
    "T23n1442_026:0766b16_2": "汝今宜應學自工巧及諸技術，謂婆羅門所有威儀法式，洗淨執瓶及取灰土，讀誦規矩瓮聲蓬聲四薜陀書，作諸施會施受方法。」",
    "T23n1442_026:0766b19_3": "時彼苾芻聞是語已，隨惱不惱，此苾芻得惡作罪。",
    "T23n1442_026:0766b21_0": "若苾芻作毀呰意，往剎帝利種苾芻處作如是語：「具壽！",
    "T23n1442_026:0766b22_1": "汝是剎帝利種出家，今非沙門非婆羅門。",
    "T23n1442_026:0766b23_2": "汝今宜應學自工巧及諸技術，若剎帝利所有威儀法式，所謂乘象馬車執持弓箭，迴轉進趣執鉤執索排之[矛*(替曰+貝)]類，斬截斫刺相扠相撲射聲等術。」",
    "T23n1442_026:0766b26_3": "時彼苾芻聞是語已，隨惱不惱，此苾芻得惡作罪。",
    "T23n1442_026:0766b27_4": "若苾芻作毀呰意，往薜舍種苾芻處作如是語：「具壽！",
    "T23n1442_026:0766b28_5": "汝是薜舍種出家，今非沙門非婆羅門。",
    "T23n1442_026:0766b29_6": "汝今宜應學自工巧，若薜舍所有威儀法式，所謂耕田牧牛及興易等。」",
    "T23n1442_026:0766c02_7": "時彼苾芻聞是語已，隨惱不惱此苾芻得波逸底迦罪。",
    "T23n1442_026:0766c04_0": "若苾芻作毀呰意，往戍達羅種苾芻處作如是語：「具壽！",
    "T23n1442_026:0766c05_1": "汝是戍達羅種出家，非沙門非婆羅門。",
    "T23n1442_026:0766c06_2": "汝今宜應學自工巧，若戍達羅所有威儀法式，所謂擔運樵薪餧飼諸畜。」",
    "T23n1442_026:0766c07_3": "時彼苾芻聞是語已，隨惱不惱，而彼苾芻得波逸底迦罪。",
    "T23n1442_026:0766c10_0": "若苾芻作毀呰意，往織師種苾芻處作如是語：「具壽！",
    "T23n1442_026:0766c11_1": "汝是織師種出家，非沙門非婆羅門。",
    "T23n1442_026:0766c12_0": "汝今宜應學自工巧，所有大疊小疊及披蓋物并麻紵衣等。」",
    "T23n1442_026:0766c13_1": "時彼苾芻聞是語已，隨惱不惱，此苾芻得波逸底迦罪。",
    "T23n1442_026:0766c15_0": "若苾芻作毀呰意，往織毛種苾芻所作如是語：「具壽！",
    "T23n1442_026:0766c16_1": "汝是織毛種出家，非沙門非婆羅門。",
    "T23n1442_026:0766c17_0": "汝今宜應學自工巧，所謂大小氍毺，或厚或薄方圓座褥等。」",
    "T23n1442_026:0766c18_1": "時彼苾芻聞是語已，隨惱不惱，此苾芻得波逸底迦罪。",
    "T23n1442_026:0766c20_0": "若苾芻作毀呰意，往縫衣種苾芻所作如是語：「具壽！",
    "T23n1442_026:0766c21_1": "汝是縫衣種出家，非沙門非婆羅門。",
    "T23n1442_026:0766c22_2": "汝今宜應學自工巧，所謂頭帽衫襖大小褌袴。」",
    "T23n1442_026:0766c23_3": "時彼苾芻聞是語已，隨惱不惱，而此苾芻得波逸底迦罪。",
    "T23n1442_026:0766c25_0": "若苾芻作毀呰意，往鐵師種苾芻所作如是語：「具壽！",
    "T23n1442_026:0766c26_1": "汝是鐵師種出家，非沙門非婆羅門。",
    "T23n1442_026:0766c27_0": "汝今宜應學自工巧，所謂大小鐵鉢針刀剃具斧钁等物。」",
    "T23n1442_026:0766c28_1": "時彼苾芻聞是語已，隨惱不惱，而此苾芻得波逸底迦罪。",
    "T23n1442_026:0767a01_0": "若苾芻作毀呰意，往銅作種苾芻所作如是語：「具壽！",
    "T23n1442_026:0767a02_1": "汝是銅作種出家，非沙門非婆羅門。",
    "T23n1442_026:0767a03_0": "汝今宜應學自工巧，所謂銅盤瓶器、鈴鐸等物。」",
    "T23n1442_026:0767a04_1": "時彼苾芻聞是語已，隨惱不惱，而此苾芻得波逸底迦罪。",
    "T23n1442_026:0767a06_0": "若苾芻作毀呰意，往皮作種苾芻所作如是語：「具壽！",
    "T23n1442_026:0767a07_1": "汝是皮作種出家，非沙門非婆羅門。",
    "T23n1442_026:0767a08_0": "汝今宜應學自工巧，所謂富羅鞋履鞍韉坐具等物。」",
    "T23n1442_026:0767a09_1": "時彼苾芻聞是語已，隨惱不惱，而此苾芻同前得罪。",
    "T23n1442_026:0767a11_0": "若苾芻作毀呰意，往陶師種苾芻所作如是語：「具壽！",
    "T23n1442_026:0767a12_1": "汝是陶師種出家，非沙門非婆羅門。",
    "T23n1442_026:0767a13_0": "汝今宜應學自工巧，所謂瓶瓨甌器等物。」",
    "T23n1442_026:0767a13_1": "時彼苾芻聞是語已，隨惱不惱，而此苾芻同前得罪。",
    "T23n1442_026:0767a15_2": "若苾芻作毀呰意，往剃髮種苾芻所作如是語：「具壽！",
    "T23n1442_026:0767a16_3": "汝是剃髮種出家，非沙門非婆羅門。",
    "T23n1442_026:0767a17_4": "汝今宜應學自工巧，所謂剃髮剪爪料理卷舒等事。」",
    "T23n1442_026:0767a18_5": "時彼苾芻聞是語已，隨惱不惱，而此苾芻同前得罪。",
    "T23n1442_026:0767a20_0": "若苾芻作毀呰意，往木作種苾芻所作如是語：「具壽！",
    "T23n1442_026:0767a21_1": "汝是木作種出家，非沙門非婆羅門。",
    "T23n1442_026:0767a22_0": "汝今宜應學自工巧，所謂床座門窓屋舍等事。」",
    "T23n1442_026:0767a23_1": "時彼苾芻聞是語已，隨惱不惱，而此苾芻同前得罪。",
    "T23n1442_026:0767a25_0": "若苾芻作毀呰意，往竹作種苾芻所作如是語：「具壽！",
    "T23n1442_026:0767a26_1": "汝是竹作種出家，非沙門非婆羅門。",
    "T23n1442_026:0767a27_0": "汝今宜應學自工巧，所謂箱箕席扇傘蓋鼻筒等事。」",
    "T23n1442_026:0767a28_1": "時彼苾芻聞是語已，隨惱不惱，而此苾芻同前得罪。",
    "T23n1442_026:0767b01_0": "若苾芻作毀呰意，往奴種苾芻所作如是語：「具壽！",
    "T23n1442_026:0767b02_1": "汝是奴種出家，非沙門非婆羅門。",
    "T23n1442_026:0767b02_2": "汝今宜應學自工巧，所謂與他濯足洗身驅馳使役等事。」",
    "T23n1442_026:0767b04_3": "時彼苾芻聞是語已，隨惱不惱，而此苾芻同前得罪。",
    "T23n1442_026:0767b05_4": "此論工巧訖。",
    "T23n1442_026:0767b06_0": "若苾芻作毀呰意，往婆羅門種苾芻所作如是語：「具壽！",
    "T23n1442_026:0767b07_1": "汝是婆羅門種出家，非沙門非婆羅門。",
    "T23n1442_026:0767b08_2": "汝今宜應作其自業，謂婆羅門所有威儀法式，洗淨執瓶等業。」",
    "T23n1442_026:0767b09_3": "如前廣說。",
    "T23n1442_026:0767b09_4": "時彼苾芻聞是語已，隨惱不惱，而此苾芻得惡作罪。",
    "T23n1442_026:0767b11_5": "如是剎帝利種令作自業，廣說如前得惡作罪。",
    "T23n1442_026:0767b12_6": "若薜舍戍達羅及於諸類，乃至奴所作業，廣說如前，准事應說加其器具，而此苾芻得波逸底迦罪。",
    "T23n1442_026:0767b14_7": "此論作業訖。",
    "T23n1442_026:0767b15_0": "若苾芻作毀呰意，往跛躄苾芻所作如是語：「具壽！",
    "T23n1442_026:0767b16_1": "汝是跛躄出家，非沙門非婆羅門。」",
    "T23n1442_026:0767b16_2": "時彼苾芻聞是語已，隨惱不惱，而此苾芻得波逸底迦罪。",
    "T23n1442_026:0767b18_3": "如是乃至眇目、盲瞎、曲脊、侏儒、聾瘂、柺行可惡相貌，向彼說時，彼聞是語，隨惱不惱，而此苾芻皆得波逸底迦罪。",
    "T23n1442_026:0767b20_4": "此論形相訖。",
    "T23n1442_026:0767b21_0": "若苾芻作毀呰意，往病癩苾芻所作如是語：「具壽！",
    "T23n1442_026:0767b22_1": "汝是病癩出家，非沙門非婆羅門。」",
    "T23n1442_026:0767b22_2": "時彼苾芻聞是語已，隨惱不惱，而此苾芻同前得罪。",
    "T23n1442_026:0767b24_3": "如是身生疥癬、禿瘡、噎饖、變吐、漧痟、熱虐、風氣、癲狂、水腫、痔漏塊等所有諸病。",
    "T23n1442_026:0767b25_4": "若苾芻作毀呰意，往如是病苾芻所作如是語：「具壽！",
    "T23n1442_026:0767b27_5": "汝是帶病出家，非沙門非婆羅門。」",
    "T23n1442_026:0767b27_6": "時彼苾芻聞是語已，隨惱不惱，而此苾芻同前得罪。",
    "T23n1442_026:0767b29_7": "此論病訖。",
    "T23n1442_026:0767c01_0": "云何為罪？",
    "T23n1442_026:0767c01_1": "若苾芻作毀呰意，往苾芻所作如是語：「具壽！",
    "T23n1442_026:0767c02_2": "汝犯波羅市迦，非沙門非婆羅門。」",
    "T23n1442_026:0767c03_0": "時彼苾芻聞是語已，隨惱不惱，而此苾芻同前得罪。",
    "T23n1442_026:0767c04_1": "「如是汝犯僧伽伐尸沙、窣吐羅底也、波逸底迦罪、波羅提提舍尼、突色訖里多，非沙門非婆羅門。」",
    "T23n1442_026:0767c06_2": "時彼苾芻聞是語已，隨惱不惱，而此苾芻同前得罪。",
    "T23n1442_026:0767c07_3": "此論罪訖。",
    "T23n1442_026:0767c08_0": "云何煩惱？",
    "T23n1442_026:0767c08_1": "若苾芻作毀呰意，往苾芻所作如是語：「具壽！",
    "T23n1442_026:0767c09_2": "汝有瞋恚，非沙門非婆羅門。」",
    "T23n1442_026:0767c10_0": "時彼苾芻聞是語已，隨惱不惱，而此苾芻同前得罪。",
    "T23n1442_026:0767c11_1": "如是汝有恨覆惱、嫉慳、諂誑、無羞恥、惡行、邪見，同前得罪，是謂煩惱。",
    "T23n1442_026:0767c13_0": "云何惡罵？",
    "T23n1442_026:0767c13_1": "若苾芻作毀呰意，往苾芻所作種種鄙媟語而為罵詈。",
    "T23n1442_026:0767c14_2": "時彼苾芻聞是語已，同前得罪。",
    "T23n1442_026:0767c15_3": "無犯者，若一住處有多同名苾芻，若問他時他不識者，應報彼云是如是種類苾芻，悉皆無犯。",
    "T23n1442_026:0767c17_4": "又無犯者，謂最初犯人，或癡狂、心亂、痛惱所纏。",
    "T23n1442_026:0767c19_0": "離間語學處第三",
    "T23n1442_026:0767c20_0": "爾時佛在室羅伐城逝多林給孤獨園。",
    "T23n1442_026:0767c20_1": "爾時六眾苾芻於諸苾芻作離間語，時諸苾芻共相怨恨生大慚恥，各懷憂悒不能樂住，廢修正業讀誦思惟，久愛念心因斯斷絕。",
    "T23n1442_026:0767c23_2": "時諸少欲苾芻聞是事已，心生嫌賤作如是語：「云何苾芻於諸苾芻作離間語？」",
    "T23n1442_026:0767c25_3": "即以此緣具白世尊。",
    "T23n1442_026:0767c26_4": "世尊以此因緣集苾芻眾，知而故問六眾苾芻：「汝等實作如是離間語不？」",
    "T23n1442_026:0767c27_5": "答言：「實爾。」",
    "T23n1442_026:0767c27_6": "時世尊告曰：「汝非沙門、非隨順行，不清淨、不應為，非出家人之所應作。」",
    "T23n1442_026:0767c29_7": "世尊種種呵責已告諸苾芻曰：「汝等若作離間語者自損損他。",
    "T23n1442_026:0768a01_8": "汝當善聽！",
    "T23n1442_026:0768a02_9": "乃往古昔於險林中有母師子懷妊而住，凡母師子欲至產日，先多取肉後乃生兒。",
    "T23n1442_026:0768a04_10": "時母師子為求肉故，往牛群處隨逐而行。",
    "T23n1442_026:0768a05_0": "時有牸牛新生犢子，為護子故在後而行，時彼師子便殺牸牛牽往險林。",
    "T23n1442_026:0768a06_1": "是時犢子為貪乳故，逐死母行到其住處。",
    "T23n1442_026:0768a07_2": "師子見已便作是念：『此小犢兒我今亦取。』",
    "T23n1442_026:0768a08_3": "後更起念：『此不須殺，我若生兒將作朋友共為歡戲。』",
    "T23n1442_026:0768a09_4": "便即生兒，二俱乳養皆漸長大。",
    "T23n1442_026:0768a10_5": "後於異時母師子患臨命終際，並喚兩兒俱告之曰：『汝等二子一乳所資，我意無差義成兄弟，須知人世離間之徒，構合諂言滿贍部內，我終歿後宜好相看，背面之言勿復聽採。』",
    "T23n1442_026:0768a14_6": "作是語已即便命終。",
    "T23n1442_026:0768a14_7": "汝諸苾芻！",
    "T23n1442_026:0768a15_8": "諸法常爾。」",
    "T23n1442_026:0768a15_9": "即說頌曰：「積聚皆消散，　　崇高必墮落，　合會終別離，　　有命咸歸死。",
    "T23n1442_026:0768a18_0": "「時母師子既命過已，其兒於後取好麋鹿，熱肉熱血以自資養日漸長大。",
    "T23n1442_026:0768a19_1": "其牛由彼師子力故，所獲豐草隨情噉之形貌肥壯。",
    "T23n1442_026:0768a20_2": "時有老野干，常隨師子規覓殘食，師子每食熱血肉已疾還住處，與彼大牛而共歡戲，所有殘肉餘獸野干尋皆飡噉。",
    "T23n1442_026:0768a23_3": "時老野干作如是念：『我試觀察此師子王何處居止？』",
    "T23n1442_026:0768a24_4": "遂逐其後往至林中，見與牛王共為歡戲。",
    "T23n1442_026:0768a25_5": "見已便念：『此二皆當俱入我腹，我今宜可作離間事令其相殺。』",
    "T23n1442_026:0768a27_0": "時彼野干待師子去，向牛王邊垂耳而住。",
    "T23n1442_026:0768a27_1": "聖方國法，喚老者為舅、名少者為外甥。",
    "T23n1442_026:0768a28_2": "牛見野干年老喚言：『阿舅！",
    "T23n1442_026:0768a29_3": "豈可溫風吹身困極垂耳耶？』",
    "T23n1442_026:0768b01_4": "野干報曰：『外甥！",
    "T23n1442_026:0768b01_5": "何獨溫風吹我身體，更有音息有同火焰。』",
    "T23n1442_026:0768b02_6": "牛王報曰：『消息如何？』",
    "T23n1442_026:0768b02_7": "野干答曰：『我聞師子作如是語：「此肉聚牛能向何處？",
    "T23n1442_026:0768b04_8": "我無肉時即便殺之以充口腹。」』",
    "T23n1442_026:0768b04_9": "牛曰：『阿舅！",
    "T23n1442_026:0768b05_0": "勿作此語，我母終時俱告我曰：「汝之二子一乳所資，我意無差義成兄弟，須知人世離間之徒，搆合諂言滿贍部內，我終沒後宜好相看，背面之言勿復聽採。」』",
    "T23n1442_026:0768b08_1": "野干報曰：『外甥！",
    "T23n1442_026:0768b08_2": "看汝情懷死日無幾，我言利益而不見聽。』",
    "T23n1442_026:0768b09_3": "牛曰：『阿舅！",
    "T23n1442_026:0768b10_4": "以何相貌得知殺我？』",
    "T23n1442_026:0768b10_5": "野干答曰：『外甥！",
    "T23n1442_026:0768b10_6": "此之師子從窟出時，奮迅身體三聲哮吼四顧而望，如是次第來至汝前，即知此時方欲殺汝。』",
    "T23n1442_026:0768b13_7": "作是語已捨牛而去，詣師子邊垂耳而住。",
    "T23n1442_026:0768b14_0": "師子見已問言：『阿舅！",
    "T23n1442_026:0768b14_1": "豈可熱風觸體困極垂耳？』",
    "T23n1442_026:0768b15_2": "野干報曰：『外甥何但熱逼我身，更有惡言有同火焰。』",
    "T23n1442_026:0768b16_3": "師子曰：『消息如何？』",
    "T23n1442_026:0768b16_4": "野干答曰：『外甥！",
    "T23n1442_026:0768b17_5": "我聞牛王作如是語：「此噉草師子能向何處？",
    "T23n1442_026:0768b18_6": "此母昔時抂殺我母，我今必定決破其腹。」』",
    "T23n1442_026:0768b19_7": "師子報曰：『阿舅！",
    "T23n1442_026:0768b19_8": "勿作此語，我母終時俱告我曰：「汝之二子一乳所資，我意無差義成兄弟，須知人世離間之徒，搆合諂言滿贍部內，我終沒後宜好相看，背面之言勿復聽採。」』",
    "T23n1442_026:0768b22_9": "野干報曰：『外甥！",
    "T23n1442_026:0768b23_10": "看汝意謂死日無幾，我陳利益而不見聽。』",
    "T23n1442_026:0768b24_11": "師子曰：『阿舅！",
    "T23n1442_026:0768b24_12": "以何相貌得知殺我？』",
    "T23n1442_026:0768b25_13": "野干答曰：『外甥！",
    "T23n1442_026:0768b25_14": "此之牛王從窟出時，搖動身體出聲吼叫以脚爮地，如是次第來至汝前，即知此時方欲殺汝。』",
    "T23n1442_026:0768b27_15": "作是語已，捨之而去。",
    "T23n1442_026:0768b28_16": "「汝等苾芻！",
    "T23n1442_026:0768b28_17": "牛王與師子出窟之時，常作斯事而皆未曾將為過咎，後於異時師子出窟，奮迅身體三聲哮吼，四顧而望來向牛前。",
    "T23n1442_026:0768c01_18": "牛亦出窟，搖動身體出聲吼叫，以脚爮地向師子前。",
    "T23n1442_026:0768c03_19": "此常所為曾不存意，及其內心有離間想，彼二即便記所作事。",
    "T23n1442_026:0768c04_20": "牛見師子現相而來，便作是念：『此欲殺我。』",
    "T23n1442_026:0768c05_21": "師子見牛現其相貌，亦作是念：『此欲殺我。』",
    "T23n1442_026:0768c06_22": "師子即便以爪而搭彼牛項，牛便以角決師子腹，須臾之間二俱命過。",
    "T23n1442_026:0768c08_0": "時有諸天於虛空中說伽他曰：「『若聽惡人言，　　必無賢善事；　　師子牛相愛，　　野干令鬪死。』",
    "T23n1442_026:0768c11_0": "「汝諸苾芻！",
    "T23n1442_026:0768c11_1": "此傍生趣由其聽採離間之言，不憶母語遂至相殺。",
    "T23n1442_026:0768c12_2": "何況於人作離間語！",
    "T23n1442_026:0768c12_3": "是故汝等不應於他作離間事。」",
    "T23n1442_026:0768c13_4": "此是緣起，未制學處。",
    "T23n1442_026:0768c14_5": "爾時世尊復告諸苾芻：「復次，汝等更當善聽。",
    "T23n1442_026:0768c15_6": "乃往古昔於大險林有母師子及以母彪，皆養一兒，於此林中各不相見。",
    "T23n1442_026:0768c16_7": "曾於一時其母師子出行求食，時師子兒林內遊行，遂到母彪所居之處。",
    "T23n1442_026:0768c18_8": "其彪遙見作如是念：『我當殺此用充飲食。』",
    "T23n1442_026:0768c19_9": "復更思念：『此不須殺，當與我兒以為朋友共相歡戲。』",
    "T23n1442_026:0768c20_10": "時師子兒為飢所逼，遂向彪處共飲其乳。",
    "T23n1442_026:0768c21_11": "時彼師子還歸住處不見其兒，遂便尋覓周行山澤，見在彪邊而飲其乳。",
    "T23n1442_026:0768c23_12": "是時母彪見師子來遂欲奔走，師子告曰：『姊妹！",
    "T23n1442_026:0768c24_13": "幸勿奔馳，汝於我兒能生憐念，我今共汝一處同居，若我出時汝看二子。",
    "T23n1442_026:0768c25_14": "汝若覓食我護兩兒，善惡是同斯亦佳矣！』",
    "T23n1442_026:0768c26_15": "既合籌議遂即同居，便與兩兒各施名號，其師子兒名曰善牙，彪兒號為善髆，俱同育養皆漸長成。",
    "T23n1442_026:0768c28_16": "後於異時二母俱患臨命終際，並喚兩兒俱告之曰：『汝等二子一乳所資，我意無差義成兄弟，須知離間之輩充滿世間，我終沒後背面之言勿復聽採。』",
    "T23n1442_026:0769a03_17": "作是語已即便命終。",
    "T23n1442_026:0769a03_18": "汝諸苾芻！",
    "T23n1442_026:0769a04_0": "諸法常爾，如前說頌。",
    "T23n1442_026:0769a04_1": "「爾時二母俱命終已，其師子兒出外求食，飽飡血肉疾歸林藪。",
    "T23n1442_026:0769a05_2": "是時彪子若出行時久而方至，復於異時彪出求食，食咋殘肉疾疾而歸。",
    "T23n1442_026:0769a07_3": "師子見怪便問之曰：『兄弟！",
    "T23n1442_026:0769a08_4": "汝比求飡久而方至，何故今者疾疾而歸？』",
    "T23n1442_026:0769a09_5": "彪曰：『我藏餘肉疾噉而來。』",
    "T23n1442_026:0769a09_6": "師子告曰：『豈復汝噉陳臭肉耶？』",
    "T23n1442_026:0769a10_7": "答言：『我噉。』",
    "T23n1442_026:0769a10_8": "師子告曰：『我每出時取好麋鹿，上妙血肉飽食而歸，所有殘餘無心重顧。』",
    "T23n1442_026:0769a12_9": "彪言：『兄弟！",
    "T23n1442_026:0769a12_10": "汝有勇健堪得此為，我無力能食噉殘肉。』",
    "T23n1442_026:0769a13_11": "師子曰：『若如是者，求食之時與我同去，所得新肉可共俱飡。』",
    "T23n1442_026:0769a14_12": "作此籌量每多同去。",
    "T23n1442_026:0769a15_13": "「未同行時有老野干，隨逐師子噉其殘食，後見彪隨，野干生念：『此二皆當俱入我腹，我今宜可作離間事令其相殺。』",
    "T23n1442_026:0769a17_14": "時彼野干待無彪時，於師子邊垂耳而住。",
    "T23n1442_026:0769a18_15": "師子即便問野干曰：『阿舅！",
    "T23n1442_026:0769a19_16": "豈可溫風吹身困極垂耳耶？』",
    "T23n1442_026:0769a20_0": "野干報曰：『外甥！",
    "T23n1442_026:0769a20_1": "何獨溫風吹我身體，更有音息事同火焰。』",
    "T23n1442_026:0769a21_2": "師子報曰：『此言何義？』",
    "T23n1442_026:0769a21_3": "野干答曰：『我聞猛彪作如是語：「此食草師子能向何處？",
    "T23n1442_026:0769a23_0": "每以殘肉與我令噉，我若有便必當殺之。」』",
    "T23n1442_026:0769a23_1": "師子報曰：『阿舅！",
    "T23n1442_026:0769a24_2": "勿作此言，我母終時俱告我曰：「汝之二子一乳所資，我意無差事同兄弟，須知離間之輩充滿世間，我終沒後背面之言勿復聽採。」』",
    "T23n1442_026:0769a27_3": "野干報曰：『外甥！",
    "T23n1442_026:0769a27_4": "看汝情懷死日無幾，我陳利益汝不見聽。』",
    "T23n1442_026:0769a28_5": "師子曰：『阿舅！",
    "T23n1442_026:0769a28_6": "以何相貌得知殺我？』",
    "T23n1442_026:0769a29_7": "野干答曰：『外甥！",
    "T23n1442_026:0769a29_8": "此之猛彪從窟出時，奮迅身體三聲哮吼四顧而望，如是次第來至汝前，即知此時有心相殺。』",
    "T23n1442_026:0769b02_9": "作是語已，捨之而去，詣猛彪邊垂耳而住。",
    "T23n1442_026:0769b03_10": "彪見問言：『阿舅！",
    "T23n1442_026:0769b04_0": "豈可熱風觸體困極垂耳耶？』",
    "T23n1442_026:0769b04_1": "野干答曰：『外甥！",
    "T23n1442_026:0769b05_0": "何但熱逼我身，更有惡言有同火焰。』",
    "T23n1442_026:0769b05_1": "猛彪報曰：『消息如何？』",
    "T23n1442_026:0769b06_2": "野干答曰：『外甥！",
    "T23n1442_026:0769b06_3": "我聞師子作如是語：「此食殘彪能向何處？",
    "T23n1442_026:0769b07_4": "遣我辛苦求食與之，我若得便殺之噉肉。」』",
    "T23n1442_026:0769b08_5": "彪便報曰：『阿舅！",
    "T23n1442_026:0769b08_6": "勿作此語，我母終時俱告我曰：「汝之二子一乳所資，我意無差義成兄弟，須知離間之輩充滿世間，我終歿後背面之言勿復聽採。」』",
    "T23n1442_026:0769b11_7": "野干報曰：『外甥！",
    "T23n1442_026:0769b12_8": "看汝意謂死日無幾，我陳利益而不見聽。』",
    "T23n1442_026:0769b13_9": "彪言：『阿舅！",
    "T23n1442_026:0769b13_10": "以何相貌得知殺我？』",
    "T23n1442_026:0769b13_11": "野干答曰：『外甥！",
    "T23n1442_026:0769b14_12": "若見師子出窟之時，奮迅身體三聲哮吼，四顧而望來向汝前，即知師子有心殺汝。』",
    "T23n1442_026:0769b16_13": "野干作是語已，捨之而去。",
    "T23n1442_026:0769b16_14": "「汝等苾芻！",
    "T23n1442_026:0769b16_15": "師子與彪出窟之時常作斯事，而皆未曾將為過咎。",
    "T23n1442_026:0769b18_16": "後於異時師子出窟，奮迅身體三聲哮吼，四顧而望來向彪前。",
    "T23n1442_026:0769b19_17": "彪亦出窟，搖鼓身體吼叫三聲。",
    "T23n1442_026:0769b20_18": "周迴四望向師子前。",
    "T23n1442_026:0769b20_19": "此常所為曾不存意，及其內心有離間想，彼二即便記所作事。",
    "T23n1442_026:0769b22_20": "彪見師子現相而來，便作是念：『此欲殺我。』",
    "T23n1442_026:0769b23_0": "師子見彪，現其相已，亦作是念：『此欲殺我。』",
    "T23n1442_026:0769b23_1": "復更思念：『我有大力勇健無雙，此復何能殺害於我？",
    "T23n1442_026:0769b25_2": "我今且問何因殺我？』",
    "T23n1442_026:0769b25_3": "說伽他曰：「『形容極妹妙，　　勇健多奇力，　　善髆汝不應，　　惡心來害我。』",
    "T23n1442_026:0769b28_0": "「彪聞語已亦說伽他曰：「『形容極妹妙，　　勇健多奇力，　　善牙汝不應，　　惡心來害我。』",
    "T23n1442_026:0769c02_0": "「是時善牙問善髆曰：『誰復相告云我有心欲行殺害？』",
    "T23n1442_026:0769c03_1": "善髆答曰：『此老野干。』",
    "T23n1442_026:0769c03_2": "善髆于時亦問善牙曰：『誰復相告云我有心欲行殺害？』",
    "T23n1442_026:0769c04_3": "善牙答曰：『此老野干。』",
    "T23n1442_026:0769c05_4": "善牙報曰：『由此惡物鬪亂兩邊，令我親知幾欲相殺。』",
    "T23n1442_026:0769c06_5": "即喚野干撲之令死。",
    "T23n1442_026:0769c07_0": "時有諸天說伽他曰：「『不得因他語，　　棄捨於親友；　　若聞他語時，　　當須善觀察。",
    "T23n1442_026:0769c10_0": "　　野干居土穴，　　離間起惡心；　　是故有智人，　　不應輒生信。",
    "T23n1442_026:0769c12_0": "　　此惡癡野干，　　妄作鬪亂語；　　離間他親友，　　殺去心安樂。』",
    "T23n1442_026:0769c14_0": "「汝諸苾芻！",
    "T23n1442_026:0769c14_1": "此傍生趣作離間時自招斷命。",
    "T23n1442_026:0769c14_2": "何況於人！",
    "T23n1442_026:0769c15_3": "是故汝等不應於他作離間事。」",
    "T23n1442_026:0769c15_4": "爾時世尊以種種方便呵責六眾苾芻，告諸苾芻廣說如前，乃至「我觀十利，為諸聲聞弟子制其學處，應如是說：「若復苾芻離間語故，波逸底迦。」",
    "T23n1442_026:0769c19_5": "苾芻義如上，此謂六眾苾芻，若更有餘如是流類。",
    "T23n1442_026:0769c20_6": "離間語者，若苾芻於他苾芻處作離間意所有言說。",
    "T23n1442_026:0769c22_0": "得波逸底迦者義如上說。",
    "T23n1442_026:0769c22_1": "此中犯相其事云何？",
    "T23n1442_026:0769c23_2": "總攝頌曰：　種族及工巧，　　業形相病五，　罪及煩惱類，　　惡罵為後邊。",
    "T23n1442_026:0769c26_0": "別攝頌曰：　種謂是四姓，　　乃至於奴種，　工巧事皆同，　　作業亦如是。",
    "T23n1442_026:0769c29_0": "　於中有雜類、　　織師毛作針、　鐵匠銅作人、　　皮作陶師種、　剃髮并木作、　　及以竹作人，　類有十一殊，　　奴最居於後。",
    "T23n1442_026:0770a04_0": "若苾芻作離間意，往婆羅門種苾芻所作如是語：「具壽！",
    "T23n1442_026:0770a05_1": "有苾芻云：『汝是婆羅門種出家，非沙門非婆羅門。』」",
    "T23n1442_026:0770a06_2": "問言：「是誰？」",
    "T23n1442_026:0770a06_3": "答云：「某甲。」",
    "T23n1442_026:0770a06_4": "彰其名者得惡作罪，所說種族亦惡作罪。",
    "T23n1442_026:0770a07_5": "剎帝利種罪亦同此。",
    "T23n1442_026:0770a08_6": "若薜舍等乃至於奴，若彰其名及以種族，皆得波逸底迦罪。",
    "T23n1442_026:0770a09_7": "於中廣說如毀呰語學處。",
    "T23n1442_026:0770a10_8": "無犯者，謂最初犯人，癡狂、心亂、痛惱所纏。",
    "T23n1442_026:0770a12_0": "發舉學處第四",
    "T23n1442_026:0770a13_0": "爾時佛在室羅伐城給孤獨園。",
    "T23n1442_026:0770a13_1": "爾時六眾苾芻知和合眾如法斷諍已，更於羯磨而發舉之，作如是語：「此之諍事不善滅除，是惡斷事，更應詳審為其除滅。」",
    "T23n1442_026:0770a16_2": "時諸苾芻更為斷諍除滅其事，廢修善品讀誦思惟。",
    "T23n1442_026:0770a17_3": "少欲苾芻便生嫌賤，作如是語：「如何苾芻知和合眾如法斷諍已，更於羯磨發舉事如上說？」",
    "T23n1442_026:0770a19_4": "時諸苾芻以此因緣具白世尊。",
    "T23n1442_026:0770a20_5": "廣說如前，乃至「我觀十利，為諸聲聞弟子制其學處，應如是說：「若復苾芻知和合僧伽如法斷諍，事已除滅，後於羯磨處更發舉者，波逸底迦。」",
    "T23n1442_026:0770a23_6": "苾芻義如上。",
    "T23n1442_026:0770a24_7": "苾芻者，謂是六眾或復餘類。",
    "T23n1442_026:0770a24_8": "知者，謂自解了說向他人。",
    "T23n1442_026:0770a25_9": "和合者，謂同一味。",
    "T23n1442_026:0770a25_10": "眾者，謂佛弟子。",
    "T23n1442_026:0770a26_11": "如法斷者，謂如法如律如大師教。",
    "T23n1442_026:0770a26_12": "諍者，四諍：謂評論諍、非言諍、犯罪諍、作事諍。",
    "T23n1442_026:0770a27_13": "已除滅者，謂事消殄。",
    "T23n1442_026:0770a28_14": "後於羯磨更發舉者，謂發舉其事令不止息。",
    "T23n1442_026:0770a29_15": "墮義如上。",
    "T23n1442_026:0770a29_16": "此中犯相其事云何？",
    "T23n1442_026:0770b01_0": "若苾芻於評論諍事作評論諍事想，知事除滅作除滅想，或復生疑更發舉者，波逸底迦。",
    "T23n1442_026:0770b03_0": "事不除滅作除滅想，疑更發舉者，得突色訖里多。",
    "T23n1442_026:0770b05_0": "若苾芻於評論諍事作非言諍事想，知事除滅作除滅想，或復生疑更發舉者，波逸底迦。",
    "T23n1442_026:0770b06_1": "餘犯同前。",
    "T23n1442_026:0770b07_2": "若苾芻於評論諍事作犯罪諍事想，知事除滅作除滅想，或復生疑更發舉者，波逸底迦。",
    "T23n1442_026:0770b09_3": "餘犯同前。",
    "T23n1442_026:0770b09_4": "若苾芻於評論諍事作事諍事想，知事除滅作除滅想，或復生疑，得罪同前。",
    "T23n1442_026:0770b11_5": "如以評論諍事為初，望餘三諍而為四句；餘諍為首類此應知，廣說總有十六句。",
    "T23n1442_026:0770b13_0": "有五種別人。",
    "T23n1442_026:0770b13_1": "云何為五？",
    "T23n1442_026:0770b13_2": "謂主人、作羯磨人、與欲人、述自見人、客人。",
    "T23n1442_026:0770b14_3": "言主人者，謂於諍事了初中後。",
    "T23n1442_026:0770b15_4": "作羯磨人者，謂於此諍事為秉羯磨。",
    "T23n1442_026:0770b16_0": "與欲人者，謂於當時而與其欲。",
    "T23n1442_026:0770b16_1": "述自見人者，謂作羯磨時說其自見。",
    "T23n1442_026:0770b17_2": "客人者，謂於諍事不了初中後。",
    "T23n1442_026:0770b18_3": "於此五中初之三人，知和合眾於其諍事如法除殄，更發舉其事者得波逸底迦。",
    "T23n1442_026:0770b20_4": "後之二人於和合斷事，更發舉者得突色訖里多。",
    "T23n1442_026:0770b21_5": "境想句如常應知。",
    "T23n1442_026:0770b21_6": "又無犯者，最初犯人，或癡狂、心亂、痛惱所纏。",
    "T23n1442_026:0770b23_0": "獨與女人說法過五六語學處第五",
    "T23n1442_026:0770b24_0": "爾時佛在室羅伐城逝多林給孤獨園。",
    "T23n1442_026:0770b24_1": "時具壽鄔陀夷善解身相，於日初分時執持衣鉢，入室羅伐城次行乞食，至婆羅門居士舍，見有少婦問曰：「汝姑何如？」",
    "T23n1442_026:0770b27_2": "彼便答曰：「我姑暴急如兔中箭。」",
    "T23n1442_026:0770b28_3": "鄔陀夷報曰：「汝姑何過？",
    "T23n1442_026:0770b28_4": "由彼兩乳中間及隱密處有暴惡相，謂黑靨赤靨及以旋毛，是此之過。」",
    "T23n1442_026:0770c01_5": "作是語已取食而去。",
    "T23n1442_026:0770c01_6": "後於異時復至其舍，問其姑曰：「汝之新婦性行如何？」",
    "T23n1442_026:0770c02_7": "報曰：「我家新婦性多懶墮不事恭勤，惡罵好瞋出言麁獷。」",
    "T23n1442_026:0770c04_8": "鄔陀夷報曰：「新婦何過？",
    "T23n1442_026:0770c04_9": "說相同前，是此之過。」",
    "T23n1442_026:0770c05_10": "作是語已取食而去。",
    "T23n1442_026:0770c05_11": "時鄔陀夷便於他日入室羅伐城次行乞食，於婆羅門居士家，因為說法，問其姑曰：「汝新婦何如？」",
    "T23n1442_026:0770c07_12": "報言：「聖者！",
    "T23n1442_026:0770c08_13": "我之新婦，孝同親女或如小妹。」",
    "T23n1442_026:0770c08_14": "鄔陀夷曰：「非彼之德，由彼兩乳中間及隱密處有良善相，謂瓶魚文字盤屈等相，是此之德。」",
    "T23n1442_026:0770c10_15": "復於他日見其新婦，問言：「汝姑何如？」",
    "T23n1442_026:0770c11_16": "報言：「我姑如姊、如母。」",
    "T23n1442_026:0770c12_17": "鄔陀夷曰：「非彼之德，由彼兩乳中間如前。」",
    "T23n1442_026:0770c13_18": "具說所有徵相告已而去。",
    "T23n1442_026:0770c13_19": "彼婦及姑，後於異時因澡浴身體共相揩拭，於隱密處各覩其相，事同尊者鄔陀夷所言。",
    "T23n1442_026:0770c15_20": "及於後時因有鬪諍共相期剋，姑作是語：「汝敢對我為爭競耶？",
    "T23n1442_026:0770c17_21": "汝不自知與外男子私有交通。」",
    "T23n1442_026:0770c17_22": "答言：「我敢設盟，實無是事。」",
    "T23n1442_026:0770c18_23": "報曰：「若如是者，如何令他男子知汝隱處有靨等記？」",
    "T23n1442_026:0770c19_24": "于時新婦亦報姑曰：「我實無顏敢相斥觸，敢道家長與外交通，令他男子知其隱相，請勿多言宜息斯事。」",
    "T23n1442_026:0770c22_0": "及其彼二共懺謝已，更相問曰：「誰曾告汝隱處相耶？」",
    "T23n1442_026:0770c23_1": "答言：「聖者鄔陀夷！」",
    "T23n1442_026:0770c23_2": "姑云：「我亦曾見鄔陀夷說。」",
    "T23n1442_026:0770c24_3": "是時彼二各共譏嫌：「大德！",
    "T23n1442_026:0770c24_4": "何因故惱我等？」",
    "T23n1442_026:0770c25_5": "時有耆老苾芻，因乞食次來至其家，姑便問曰：「鄔陀夷者何如人也？」",
    "T23n1442_026:0770c26_6": "苾芻報曰：「彼是大臣子捨家棄俗持戒苾芻。」",
    "T23n1442_026:0770c27_7": "答曰：「若是持戒苾芻，何因得知女人隱處有靨等相耶？」",
    "T23n1442_026:0770c28_8": "苾芻報曰：「彼解身相知有靨等。」",
    "T23n1442_026:0770c29_9": "答曰：「豈可有相皆告人知？」",
    "T23n1442_026:0771a01_10": "苾芻聞已還至寺中告諸苾芻，諸苾芻以緣白佛。",
    "T23n1442_026:0771a02_11": "佛言：「由說法故有如是過失，從今已去不應俗家為女說法。」",
    "T23n1442_026:0771a03_12": "如佛所說不為女人說法。",
    "T23n1442_026:0771a04_13": "時諸苾芻入村乞食，女人白言：「聖者！",
    "T23n1442_026:0771a05_14": "為我說法。」",
    "T23n1442_026:0771a05_15": "苾芻報曰：「姊妹！",
    "T23n1442_026:0771a05_16": "世尊不許為女說法。」",
    "T23n1442_026:0771a06_17": "彼便答曰：「若仁不肯為說法者，我亦不能以食相施。」",
    "T23n1442_026:0771a07_18": "諸苾芻以緣白佛，佛言：「汝等苾芻應為女人作五句說法，告女人曰：『姊妹！",
    "T23n1442_026:0771a08_19": "色無常，乃至受想行識無常。』」",
    "T23n1442_026:0771a09_20": "苾芻入村乞食，女人白言：「聖者！",
    "T23n1442_026:0771a10_21": "為我說法。」",
    "T23n1442_026:0771a10_22": "苾芻為作五句說法：「姊妹！",
    "T23n1442_026:0771a11_23": "色等無常。」",
    "T23n1442_026:0771a11_24": "女復請曰：「更為說法。」",
    "T23n1442_026:0771a11_25": "苾芻報曰：「姊妹！",
    "T23n1442_026:0771a12_26": "佛但許此，不聽多說。」",
    "T23n1442_026:0771a12_27": "女人答言：「我亦但施少許飲食。」",
    "T23n1442_026:0771a13_28": "諸苾芻以緣白佛，佛言：「與作六句說法。",
    "T23n1442_026:0771a14_29": "報言：『姊妹！",
    "T23n1442_026:0771a14_30": "眼無常，乃至耳鼻舌身意無常。』」",
    "T23n1442_026:0771a15_31": "苾芻入村乞食，女人白言：「聖者！",
    "T23n1442_026:0771a15_32": "為我說法。」",
    "T23n1442_026:0771a16_33": "苾芻為作六句說法：「姊妹！",
    "T23n1442_026:0771a16_34": "眼等無常。」",
    "T23n1442_026:0771a16_35": "女復請曰：「更為說法。」",
    "T23n1442_026:0771a17_36": "苾芻報曰：「姊妹！",
    "T23n1442_026:0771a17_37": "佛但許此，不聽多說。」",
    "T23n1442_026:0771a18_38": "女人答言：「我亦但施少許飲食。」",
    "T23n1442_026:0771a18_39": "諸苾芻以緣白佛，佛言：「應置男子，隨意多說。」",
    "T23n1442_026:0771a19_40": "苾芻乞食入村，女人白言：「聖者！",
    "T23n1442_026:0771a20_41": "為我說法。」",
    "T23n1442_026:0771a20_42": "苾芻報曰：「應喚男子。」",
    "T23n1442_026:0771a21_43": "白言：「何用丈夫？」",
    "T23n1442_026:0771a21_44": "報曰：「世尊制戒：『應對男子為女說法，隨意多說。』」",
    "T23n1442_026:0771a22_45": "女曰：「善哉！",
    "T23n1442_026:0771a23_0": "我有護者仁復無畏，足得隨意為我說法。」",
    "T23n1442_026:0771a23_1": "便喚男子，苾芻說法而去。",
    "T23n1442_026:0771a24_2": "時六眾苾芻次行乞食到女人處，報言：「姊妹！",
    "T23n1442_026:0771a25_3": "可坐，我為說法。」",
    "T23n1442_026:0771a25_4": "女人白言：「聖者！",
    "T23n1442_026:0771a26_5": "小住，待我喚男子來。」",
    "T23n1442_026:0771a26_6": "六眾報曰：「何須男子？",
    "T23n1442_026:0771a27_7": "但令有一獼猴雞犬犢子小兒。」",
    "T23n1442_026:0771a27_8": "即為女人說法而去。",
    "T23n1442_026:0771a28_9": "時有耆老苾芻乞食而至，女人白言：「聖者！",
    "T23n1442_026:0771a29_10": "為我說法。」",
    "T23n1442_026:0771a29_11": "苾芻報言：「應喚男子，為汝說法。」",
    "T23n1442_026:0771b01_12": "女人白言：「聖者！",
    "T23n1442_026:0771b01_13": "此有獼猴雞犬犢子小兒，隨有一時即得說法。」",
    "T23n1442_026:0771b02_14": "苾芻報曰：「我不應對如此男子為女說法。」",
    "T23n1442_026:0771b03_15": "苾芻告曰：「誰教汝等將此當男而為說法？」",
    "T23n1442_026:0771b04_16": "女言：「聖者！",
    "T23n1442_026:0771b04_17": "六眾教我。」",
    "T23n1442_026:0771b05_18": "苾芻報曰：「非彼誰能作斯惡行。」",
    "T23n1442_026:0771b05_19": "諸苾芻以緣白佛，佛言：「應對有知男子方可說法。」",
    "T23n1442_026:0771b07_0": "如世尊說為女人說法應五六句。",
    "T23n1442_026:0771b07_1": "時六眾苾芻為女人說五句法時故心至六，說六句時故心至七。",
    "T23n1442_026:0771b09_2": "時有苾芻見而報曰：「具壽！",
    "T23n1442_026:0771b09_3": "如世尊說為女說法應五六句，何故仁今故至六七？」",
    "T23n1442_026:0771b11_0": "六眾報曰：「豈六七句飲酒噉蒜耶？」",
    "T23n1442_026:0771b11_1": "少欲苾芻聞生嫌賤，作如是語：「如世尊說：『為女說法不過五六句。』",
    "T23n1442_026:0771b13_2": "云何六眾苾芻故至六七語？」",
    "T23n1442_026:0771b13_3": "以緣白佛。",
    "T23n1442_026:0771b14_4": "佛以此緣集苾芻眾，乃至問六眾曰：「我制為女人說法但五六句，汝等故心說六七耶？」",
    "T23n1442_026:0771b16_5": "答言：「實爾。",
    "T23n1442_026:0771b16_6": "大德！」",
    "T23n1442_026:0771b16_7": "佛以種種呵責廣說如前，乃至「我今為諸弟子制其學處，應如是說：若復苾芻為女人說法過五六語，除有智男子，波逸底迦。」",
    "T23n1442_026:0771b19_8": "苾芻義如上，此謂六眾，若更有餘如是流類。",
    "T23n1442_026:0771b20_9": "女人者，謂是有力解善惡語。",
    "T23n1442_026:0771b20_10": "不得過五六語者，若說五句法時故心至六，若說六句法時故心至七。",
    "T23n1442_026:0771b22_11": "法者，若佛說若聲聞說。",
    "T23n1442_026:0771b23_12": "說者，謂口宣陳。",
    "T23n1442_026:0771b23_13": "除有智男子者，謂非無知解男子。",
    "T23n1442_026:0771b24_14": "波逸底迦義亦如上。",
    "T23n1442_026:0771b24_15": "此中犯相其事云何？",
    "T23n1442_026:0771b25_16": "若苾芻於上閣中以五六句為女說法，故心至六至七，各得波逸底迦。",
    "T23n1442_026:0771b26_17": "若在上閣為女說法已下至中閣，時彼女人亦隨下閣，作如是語：「聖者！",
    "T23n1442_026:0771b28_18": "更可為我宣說法要。」",
    "T23n1442_026:0771b28_19": "時彼苾芻應報彼曰：「姊妹！",
    "T23n1442_026:0771b29_20": "我已說訖。」",
    "T23n1442_026:0771b29_21": "彼云：「聖者！",
    "T23n1442_026:0771b29_22": "更願為我宣陳妙法。」",
    "T23n1442_026:0771c01_23": "時彼苾芻應五六句為其說法，若至六七得波逸底迦。",
    "T23n1442_026:0771c02_24": "如是乃至閣下，或復至門或至檐前，過說之時皆得墮罪。",
    "T23n1442_026:0771c03_25": "若教女誦時或復彼問，或復有智女人能於後後轉生異問者，應隨所問，答之無犯。",
    "T23n1442_026:0771c05_26": "又無犯者，最初犯人，或癡狂、心亂、痛惱所纏。",
    "T23n1442_026:0771c07_0": "與未圓具人同句讀誦學處第六",
    "T23n1442_026:0771c08_0": "爾時佛在室羅伐城逝多林。",
    "T23n1442_026:0771c08_1": "時六眾苾芻與未圓具人同句讀誦，於其住處作大囂聲，如婆羅門誦諸外論，又如俗眾在學堂中高聲習讀。",
    "T23n1442_026:0771c11_2": "于時世尊聞其住處音響諠聒，便告阿難陀曰：「何因住處作大囂聲，如婆羅門誦諸外論，又如俗眾在學堂中高聲習讀？」",
    "T23n1442_026:0771c13_3": "時阿難陀白言：「世尊此是六眾苾芻與未圓具人同句讀誦，為此寺中出大音聲，如婆羅門等具陳其事。」",
    "T23n1442_026:0771c16_4": "佛告阿難陀：「豈諸苾芻與未圓具人同句讀誦？」",
    "T23n1442_026:0771c17_5": "阿難陀白佛言：「同句讀誦。」",
    "T23n1442_026:0771c17_6": "爾時世尊以此因緣如前廣說，乃至問六眾苾芻曰：「汝等實與未圓具人同句讀誦不？」",
    "T23n1442_026:0771c19_7": "白佛言：「實爾。",
    "T23n1442_026:0771c20_8": "大德！」",
    "T23n1442_026:0771c20_9": "爾時世尊以種種呵責，乃至「我今為諸弟子制其學處，應如是說：若復苾芻與未近圓人同句讀誦教授法者，波逸底迦。」",
    "T23n1442_026:0771c22_10": "若復苾芻者，謂是六眾，若更有餘如是流類。",
    "T23n1442_026:0771c23_11": "未圓具人者，有兩種圓具：謂苾芻及苾芻尼，餘並名為未圓具者。",
    "T23n1442_026:0771c25_12": "言句者，有同句、前句。",
    "T23n1442_026:0771c25_13": "云何同句？",
    "T23n1442_026:0771c26_14": "謂圓具者云：「諸惡莫作。」",
    "T23n1442_026:0771c26_15": "時其未圓具者，便共一時云：「諸惡莫作。」",
    "T23n1442_026:0771c27_16": "是名同句。",
    "T23n1442_026:0771c27_17": "云何前句？",
    "T23n1442_026:0771c28_0": "謂圓具者云：「諸惡莫作。」",
    "T23n1442_026:0771c28_1": "聲未絕時，其未具者同聲道此句，遂在先云：「諸善奉行。」",
    "T23n1442_026:0771c29_2": "是名前句。",
    "T23n1442_026:0772a01_0": "云何同字？",
    "T23n1442_026:0772a01_1": "謂圓具者云「惡」字時。",
    "T23n1442_026:0772a01_2": "其未具者遂同時云「惡」，是名同字。",
    "T23n1442_026:0772a02_3": "云何前字？",
    "T23n1442_026:0772a02_4": "謂圓具者云「惡」字聲未絕時，其未具者同聲道「惡」字，遂在先云「善」，是名前字。",
    "T23n1442_026:0772a04_5": "言讀誦者，誦言領受。",
    "T23n1442_026:0772a04_6": "言法者，謂佛及聲聞所說之法。",
    "T23n1442_026:0772a05_7": "波逸底迦者義如上說。",
    "T23n1442_026:0772a06_8": "此中犯相其事云何？",
    "T23n1442_026:0772a06_9": "若苾芻於未圓具人作未圓具想及疑，與同句、先句讀誦法者，得根本罪。",
    "T23n1442_026:0772a08_10": "若於未圓具人作未圓具想及疑，與同字、先字讀誦法者，得根本罪。",
    "T23n1442_026:0772a09_11": "若於未圓具人作圓具想及疑，與其同句先句、同字先字說者，得惡作罪。",
    "T23n1442_026:0772a11_12": "若於圓具者作未圓具想及疑，同句先句、同字先字說者，得惡作罪。",
    "T23n1442_026:0772a13_13": "若於圓具作圓具想無犯。",
    "T23n1442_026:0772a13_14": "若口吃者若性急者，若捷語者並無犯。",
    "T23n1442_026:0772a14_15": "若教誦時、若教問時無犯。",
    "T23n1442_026:0772a15_16": "又無犯者，謂最初犯人，及癡狂、心亂、痛惱所纏。",
    "T23n1442_026:0772a17_0": "根本說一切有部毘奈耶卷第二十六"
}