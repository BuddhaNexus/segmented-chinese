{
    "T08n0248_001:0845c20_0": "佛說五十頌聖般若波羅蜜經",
    "T08n0248_001:0845c22_0": "西天譯經三藏朝散大夫試鴻臚卿",
    "T08n0248_001:0845c23_0": "傳法大師臣施護奉　詔譯",
    "T08n0248_001:0845c24_0": "如是我聞：一時佛在王舍城鷲峯山中，與大苾芻眾千二百五十人俱——皆得阿羅漢，諸漏已盡無復煩惱；心善解脫，通達智慧；如大龍王，斷諸有結去除重擔；所作已辦，逮得己利心得自在。",
    "T08n0248_001:0845c29_0": "爾時，佛告尊者須菩提：「若有善男子、善女人及諸聲聞、緣覺，愛樂修學無上菩提者，汝等之人，於此般若波羅蜜經，聽受、讀誦、分別演說，速獲正覺。",
    "T08n0248_001:0846a03_1": "「須菩提！",
    "T08n0248_001:0846a03_2": "此般若波羅蜜經，具足方便，通達一切諸佛菩薩甚深法藏，應如是學、如是修行。",
    "T08n0248_001:0846a05_3": "「須菩提！",
    "T08n0248_001:0846a05_4": "若有菩薩摩訶薩，於此般若波羅蜜經，隨喜、聽聞、受持、讀誦，應如是學、如是修行。",
    "T08n0248_001:0846a07_5": "何以故？",
    "T08n0248_001:0846a07_6": "此經廣說一切諸佛菩薩阿耨多羅三藐三菩提甚深法藏。",
    "T08n0248_001:0846a08_7": "「須菩提！",
    "T08n0248_001:0846a09_0": "又此般若波羅蜜經，所有聲聞法、緣覺法、菩薩法、菩提分法，及一切諸佛、一切般若波羅蜜法，聚集攝受，平等如一。」",
    "T08n0248_001:0846a11_1": "爾時，須菩提白佛言：「世尊！",
    "T08n0248_001:0846a12_2": "云何所有聲聞法、緣覺法、菩薩法、菩提分法，及一切諸佛、一切般若波羅蜜法，聚集攝受，平等如一？」",
    "T08n0248_001:0846a15_0": "佛告須菩提：「所有布施波羅蜜、持戒波羅蜜、忍辱波羅蜜、精進波羅蜜、禪定波羅蜜、智慧波羅蜜，內空、外空、內外空、大空、勝義空、有為空、無為空、無變異空、無相空、自相空、有際空、無際空、性空、本性空、無性空、自性空、無性自性空、一切法空，四念處、四正斷、四神足、五根、五力、七覺支、八聖道、四聖諦，四無色、八解脫、九分法，空解脫門、無相解脫門、無願解脫門，一切三摩地總持門，四智、五通，一切如來十力、四無所畏、大慈、大悲、十八不共法，須陀洹果、斯陀含果、阿那含果、阿羅漢果、緣覺果、菩薩一切道智，如是一切善法，一切般若波羅蜜，悉皆聚集，平等攝受，如一無異。」",
    "T08n0248_001:0846a29_0": "爾時，須菩提聞佛所說，白世尊言：「今此經典，聚集攝受一切善法，一切般若波羅蜜多，平等如一，甚深微妙，意趣深遠，難解難知。」",
    "T08n0248_001:0846b02_1": "佛言：「須菩提！",
    "T08n0248_001:0846b03_2": "如是，如是！",
    "T08n0248_001:0846b03_3": "如汝所說。",
    "T08n0248_001:0846b03_4": "須菩提！",
    "T08n0248_001:0846b03_5": "若有不種善根諸惡朋友，鈍根懈怠，無智愚癡，少解少聞，初學淺識，及樂小乘，智慧狹劣者，於此般若波羅蜜經，難解難入而不信受。",
    "T08n0248_001:0846b07_6": "汝等當知。",
    "T08n0248_001:0846b08_0": "「復次，須菩提！",
    "T08n0248_001:0846b08_1": "若有善男子、善女人，於此般若波羅蜜經，隨喜、聽受、讀誦、演說，如持過去、未來、現在諸佛，不久速成阿耨多羅三藐三菩提。」",
    "T08n0248_001:0846b11_2": "佛說是經已，尊者須菩提及諸菩薩、天、人、阿修羅等，聞佛所說，皆大歡喜，信受奉行。",
    "T08n0248_001:0846b14_0": "佛說五十頌聖般若波羅蜜經"
}