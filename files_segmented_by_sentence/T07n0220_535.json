{
    "T07n0220_535:0745c15_0": "大般若波羅蜜多經卷第五百三",
    "T07n0220_535:0745c16_0": "十五",
    "T07n0220_535:0745c18_0": "三藏法師玄奘奉　詔譯",
    "T07n0220_535:0745c19_0": "第三分施等品第二十九之四",
    "T07n0220_535:0745c20_0": "「善現當知！",
    "T07n0220_535:0745c20_1": "諸菩薩摩訶薩常應如是修行布施波羅蜜多，由此布施波羅蜜多，從初發心乃至究竟，不墮惡趣貧賤邊鄙，為欲利樂諸有情故，多生人趣作轉輪王富貴自在多所饒益。",
    "T07n0220_535:0745c24_2": "所以者何？",
    "T07n0220_535:0745c24_3": "隨種威勢感如是果，謂彼菩薩作轉輪王，見乞者來便作是念：『我為何事流轉生死作轉輪王？",
    "T07n0220_535:0745c26_4": "豈我不為利樂有情，住生死中受斯勝果不為餘事？』",
    "T07n0220_535:0745c27_5": "作是念已，告乞者言：『隨汝所須種種財寶吾皆當施，汝取物時如取己物莫作他想。",
    "T07n0220_535:0745c29_6": "所以者何？",
    "T07n0220_535:0745c29_7": "我為汝等得安樂故，而受此身積集財物故，此財物是汝等有，隨汝自取，若自受用，若轉施他勿生疑難。』",
    "T07n0220_535:0746a03_8": "是菩薩摩訶薩如是憐愍諸有情時，無緣大悲速得圓滿。",
    "T07n0220_535:0746a04_9": "由此大悲速圓滿故，雖恒利樂無量有情，而於有情都無所得，亦復不得所感勝果。",
    "T07n0220_535:0746a06_10": "能如實知：『但由世俗言說，施設利樂種種諸有情事。』",
    "T07n0220_535:0746a07_11": "又如實知：『所施設事皆如響像，雖現似有而無真實。』",
    "T07n0220_535:0746a08_12": "由斯於法都無所取。",
    "T07n0220_535:0746a09_13": "「善現當知！",
    "T07n0220_535:0746a09_14": "諸菩薩摩訶薩常應如是修行布施波羅蜜多，謂於有情無所顧戀，乃至能施自身骨肉，況不能捨諸外資具！",
    "T07n0220_535:0746a11_15": "謂諸資具攝受有情，令速解脫生老病死。」",
    "T07n0220_535:0746a12_16": "具壽善現便白佛言：「何等資具攝受有情，令速解脫生老病死？」",
    "T07n0220_535:0746a14_17": "佛告善現：「謂修布施乃至般若波羅蜜多所有資具，若住內空乃至無性自性空所有資具，若住真如乃至不思議界所有資具，若住苦、集、滅、道聖諦所有資具，若修四念住乃至八聖道支所有資具，若修四靜慮、四無量、四無色定所有資具，若修空、無相、無願解脫門所有資具，若修八解脫乃至十遍處所有資具，若修淨觀地乃至如來地所有資具，若修極喜地乃至法雲地所有資具，若修一切陀羅尼門、三摩地門所有資具，若修五眼、六神通所有資具，若修如來十力乃至十八佛不共法所有資具，若修大慈、大悲、大喜、大捨所有資具，若修無忘失法、恒住捨性所有資具，若修一切智、道相智、一切相智所有資具，若得預流果乃至獨覺菩提所有資具，若行菩薩摩訶薩行所有資具，若證無上正等菩提所有資具。",
    "T07n0220_535:0746b01_18": "善現當知！",
    "T07n0220_535:0746b01_19": "諸如是等善法資具，攝受有情令速解脫生老病死。",
    "T07n0220_535:0746b02_20": "諸菩薩摩訶薩常以如是種種資具，方便善巧攝受有情，令速解脫生死眾苦。",
    "T07n0220_535:0746b05_0": "「復次，善現！",
    "T07n0220_535:0746b05_1": "諸菩薩摩訶薩安住布施波羅蜜多，自行布施波羅蜜多，勸諸有情行布施已，若見有情毀破淨戒，深生憐愍而告之言：『汝等皆應受持淨戒，我當施汝種種資財，令汝長夜無所匱乏。",
    "T07n0220_535:0746b09_2": "汝等由乏諸資生具，毀破淨戒作諸惡業，我當隨汝所乏資具，皆相給施令無所乏。",
    "T07n0220_535:0746b11_3": "汝等安住淨戒律儀，漸次當能作苦邊際，依三乘法隨其所應，出生死苦得涅槃樂。』",
    "T07n0220_535:0746b13_4": "「善現當知！",
    "T07n0220_535:0746b13_5": "是菩薩摩訶薩安住布施波羅蜜多，自受持淨戒，亦勸他受持淨戒，恒正稱揚受持淨戒法，歡喜讚歎受持淨戒者。",
    "T07n0220_535:0746b15_6": "如是，善現！",
    "T07n0220_535:0746b16_7": "諸菩薩摩訶薩修行布施波羅蜜多，勸諸有情安住淨戒，脫生死苦得涅槃樂。",
    "T07n0220_535:0746b17_8": "「復次，善現！",
    "T07n0220_535:0746b18_9": "諸菩薩摩訶薩安住布施波羅蜜多，見諸有情更相忿恚，深生憐愍而告之言：『汝等何緣更相忿恚？",
    "T07n0220_535:0746b20_10": "汝等若為有所匱乏展轉相於造諸惡者，應從我索莫生疑難，隨汝所須皆當施與。",
    "T07n0220_535:0746b22_11": "汝等不應更相忿恚，應修安忍共起慈心。』",
    "T07n0220_535:0746b23_12": "善現當知！",
    "T07n0220_535:0746b23_13": "是菩薩摩訶薩安住布施波羅蜜多，勸諸有情修安忍已，欲令堅固復告之言：『忿恚因緣都無定實，皆從虛妄分別所起，以一切法本性空故。",
    "T07n0220_535:0746b26_14": "汝等何緣於無實法妄生忿恚更相毀損？",
    "T07n0220_535:0746b27_15": "汝等莫因虛妄分別更相忿恚造諸惡業，當墮地獄、傍生、鬼界及餘惡處受諸重苦，其苦楚毒剛強猛利，切害身心最極難忍。",
    "T07n0220_535:0746c01_16": "汝等莫執非實有事妄相忿恚作諸罪業，由斯罪業，下劣人身尚難可得，況生天趣或生人中，值佛聞法、深心信受、如說修行！",
    "T07n0220_535:0746c04_17": "汝等當知人身難得，佛出難遇，生信復難，聞法受行復難。",
    "T07n0220_535:0746c05_18": "於是汝等今者既具斯事，勿由忿恚而失好時，若失此時則難救療。",
    "T07n0220_535:0746c07_19": "是故汝等於諸有情，莫生忿恚當修安忍。』",
    "T07n0220_535:0746c08_0": "「善現當知！",
    "T07n0220_535:0746c08_1": "是菩薩摩訶薩安住布施波羅蜜多，自行安忍，亦勸他行安忍，恒正稱揚行安忍法，歡喜讚歎行安忍者。",
    "T07n0220_535:0746c10_2": "如是，善現！",
    "T07n0220_535:0746c10_3": "諸菩薩摩訶薩安住布施波羅蜜多，勸諸有情修行安忍，諸有情類由此展轉，漸依三乘而得出離。",
    "T07n0220_535:0746c13_4": "「復次，善現！",
    "T07n0220_535:0746c13_5": "諸菩薩摩訶薩安住布施波羅蜜多，見諸有情身心懈怠，深生憐愍而告之言：『汝等何緣不勤精進修諸善法而生懈怠？』",
    "T07n0220_535:0746c16_6": "彼作是言：『我乏資具，於諸善法不獲勤修。』",
    "T07n0220_535:0746c17_0": "菩薩告言：『我能施汝所乏資具令汝充足，汝應勤修布施、淨戒、安忍、精進、靜慮、般若。』",
    "T07n0220_535:0746c18_1": "時，諸有情得是菩薩所施資具無所乏少，便能發起身心精進修諸善法疾得圓滿。",
    "T07n0220_535:0746c20_2": "彼由諸善得圓滿故，漸次引生諸無漏法，因無漏法，有得預流、一來、不還、阿羅漢果，或有獲得獨覺菩提，或入菩薩正性離生，漸次修行諸菩薩地，當證無上正等菩提。",
    "T07n0220_535:0746c24_3": "「善現當知！",
    "T07n0220_535:0746c24_4": "是菩薩摩訶薩安住布施波羅蜜多，自行精進，亦勸他行精進，恒正稱揚行精進法，歡喜讚歎行精進者。",
    "T07n0220_535:0746c27_5": "如是，善現！",
    "T07n0220_535:0746c27_6": "諸菩薩摩訶薩安住布施波羅蜜多，令諸有情遠離懈怠，勤修諸善速得出離。",
    "T07n0220_535:0746c29_7": "「復次，善現！",
    "T07n0220_535:0746c29_8": "諸菩薩摩訶薩安住布施波羅蜜多，見諸有情身心散亂，深生憐愍而告之言：『汝等何緣不修靜慮，散亂失念生死輪迴？』",
    "T07n0220_535:0747a03_9": "彼作是言：『我乏資具故，於靜慮不能修習。』",
    "T07n0220_535:0747a04_10": "菩薩告言：『我能施汝所乏資具皆令充足，汝等從今不應復起虛妄分別，攀緣內外種種尋伺擾亂自心。』",
    "T07n0220_535:0747a06_11": "時，諸有情得是菩薩所施資具無所乏少，便能伏斷虛妄、分別、尋伺、欲惡、入初靜慮，漸次復入第二、第三、第四靜慮。",
    "T07n0220_535:0747a09_0": "依諸靜慮，復能引發慈、悲、喜、捨四種梵住，靜慮、無量為所依止，復能漸入四無色定。",
    "T07n0220_535:0747a10_1": "靜慮、無量、無色調心令柔軟已，修四念住，展轉乃至八聖道支，由此復能引空、無相、無願等法皆令滿足，隨其所應得三乘果。",
    "T07n0220_535:0747a13_2": "「善現當知！",
    "T07n0220_535:0747a14_0": "是菩薩摩訶薩安住布施波羅蜜多，自修靜慮，亦勸他修靜慮，恒正稱揚修靜慮法，歡喜讚歎修靜慮者。",
    "T07n0220_535:0747a16_1": "如是，善現！",
    "T07n0220_535:0747a16_2": "諸菩薩摩訶薩安住布施波羅蜜多，勸諸有情遠離散亂修諸靜慮獲大饒益。",
    "T07n0220_535:0747a18_3": "「復次，善現！",
    "T07n0220_535:0747a18_4": "諸菩薩摩訶薩安住布施波羅蜜多，見諸有情愚癡顛倒，深生憐愍而告之曰：『汝等何緣不修般若，愚癡顛倒生死輪迴？』",
    "T07n0220_535:0747a21_5": "彼作是言：『我乏資具故，於般若不能修習。』",
    "T07n0220_535:0747a22_6": "菩薩告言：『我能施汝所乏資具令皆充足，汝可受之。",
    "T07n0220_535:0747a23_7": "先修布施、淨戒、安忍、精進、靜慮得圓滿已，應審觀察諸法實相，修行般若波羅蜜多。",
    "T07n0220_535:0747a25_8": "謂於爾時，應審觀察為有少法而可得不？",
    "T07n0220_535:0747a26_9": "謂我、有情廣說乃至知者、見者為可得不？",
    "T07n0220_535:0747a27_10": "色乃至識，眼處乃至意處，色處乃至法處，眼界乃至意界，色界乃至法界，眼識界乃至意識界，眼觸乃至意觸，眼觸為緣所生諸受乃至意觸為緣所生諸受，地界乃至識界，因緣乃至增上緣，從緣所生諸法，無明乃至老死，欲界、色界、無色界，布施乃至般若波羅蜜多，內空乃至無性自性空，真如乃至不思議界，苦、集、滅、道聖諦，四念住乃至八聖道支，四靜慮、四無量、四無色定，空、無相、無願解脫門，八解脫乃至十遍處，淨觀地乃至如來地，極喜地乃至法雲地，陀羅尼門、三摩地門，五眼、六神通，如來十力乃至十八佛不共法，大慈、大悲、大喜、大捨，三十二大士相、八十隨好，無忘失法、恒住捨性，一切智、道相智、一切相智，預流果乃至獨覺菩提，一切菩薩摩訶薩行，諸佛無上正等菩提，一一審察為可得不？』",
    "T07n0220_535:0747b13_11": "「彼諸有情既得資具無所匱乏，依菩薩語先修布施、淨戒、安忍、精進、靜慮得圓滿已，復審觀察諸法實相，修行般若波羅蜜多。",
    "T07n0220_535:0747b15_12": "審觀察時如先所說，諸法實性皆不可得，不可得故無所執著，不執著故不見少法有生有滅、有染有淨。",
    "T07n0220_535:0747b18_13": "彼於諸法無所得時，於一切處不生分別，謂不分別此是地獄、傍生、鬼界、若阿素洛、若人、若天，亦不分別持戒、破戒，亦不分別異生、聖者，亦不分別此是預流乃至此是菩薩、諸佛，亦不分別有為、無為。",
    "T07n0220_535:0747b22_14": "彼由如是無分別故，隨其所應，漸次證得三乘聖果。",
    "T07n0220_535:0747b23_15": "「善現當知！",
    "T07n0220_535:0747b24_16": "是菩薩摩訶薩安住布施波羅蜜多，自修般若，亦勸他修般若，恒正稱揚修般若法，歡喜讚歎修般若者。",
    "T07n0220_535:0747b26_17": "如是，善現！",
    "T07n0220_535:0747b26_18": "諸菩薩摩訶薩安住布施波羅蜜多，勸諸有情勤修般若，令獲殊勝畢竟安樂。",
    "T07n0220_535:0747b28_19": "「復次，善現！",
    "T07n0220_535:0747b28_20": "諸菩薩摩訶薩安住布施波羅蜜多，自行布施乃至般若波羅蜜多，亦勸他行布施乃至般若波羅蜜多已，復見有情輪轉諸趣受生死苦未得解脫，欲令解脫生死苦故，先以種種資具饒益，後以出世諸無漏法，方便善巧而攝受之。",
    "T07n0220_535:0747c04_21": "彼諸有情既得資具無所乏少，身心勇猛，能住內空乃至無性自性空，能住真如乃至不思議界，能住苦、集、滅、道聖諦，能修四念住乃至八聖道支，能修四靜慮、四無量、四無色定，能修空、無相、無願解脫門，能修八解脫乃至十遍處，能修淨觀地乃至如來地，能修極喜地乃至法雲地，能修陀羅尼門、三摩地門，能修五眼、六神通，能修如來十力乃至十八佛不共法，能修大慈、大悲、大喜、大捨，能修無忘失法、恒住捨性，能修一切智、道相智、一切相智，能修諸餘無邊佛法。",
    "T07n0220_535:0747c15_22": "彼諸有情，由無漏法所攝受故，解脫生死得涅槃樂。",
    "T07n0220_535:0747c16_23": "「善現當知！",
    "T07n0220_535:0747c16_24": "是菩薩摩訶薩安住布施波羅蜜多，自行種種勝無漏法，亦勸他行種種勝無漏法，恒正稱揚行種種勝無漏法，歡喜讚歎行種種勝無漏法者。",
    "T07n0220_535:0747c19_25": "如是，善現！",
    "T07n0220_535:0747c20_26": "諸菩薩摩訶薩安住布施波羅蜜多，以無漏法攝受有情，令脫生死得涅槃樂。",
    "T07n0220_535:0747c21_27": "「復次，善現！",
    "T07n0220_535:0747c22_28": "諸菩薩摩訶薩安住布施波羅蜜多，見諸有情無依無怙，受諸苦惱資具匱乏，深生憐愍而安慰言：『我能為汝作所依怙，令汝解脫所受苦事。",
    "T07n0220_535:0747c25_29": "汝等所須衣服、飲食及餘資具，皆隨意索，我當隨汝所索皆施，令汝長夜利益安樂。",
    "T07n0220_535:0747c27_30": "汝等受我所施物時，如取己物莫生他想。",
    "T07n0220_535:0747c28_31": "所以者何？",
    "T07n0220_535:0747c28_32": "我於長夜積集財物，但為汝等得饒益故。",
    "T07n0220_535:0747c29_33": "汝等今者以無難心，於此財物隨意受取，受已先應自正受用修諸善業，後以此物施諸有情亦令修善，謂令修行布施、淨戒、安忍、精進、靜慮般若波羅蜜多，亦令安住內空乃至無性自性空，亦令安住真如乃至不思議界，亦令安住苦、集、滅、道聖諦，亦令修行三十七種菩提分法，亦令修行四靜慮、四無量、四無色定，亦令修行三解脫門，亦令修行八解脫乃至十遍處，亦令修行淨觀地乃至如來地，亦令修行極喜地乃至法雲地，亦令修行陀羅尼門、三摩地門，亦令修行五眼、六神通，亦令修行如來十力乃至十八佛不共法，亦令修行大慈、大悲、大喜、大捨，亦令修行無忘失法、恒住捨性，亦令修行一切智、道相智、一切相智，亦令修行諸餘無量無邊佛法。』",
    "T07n0220_535:0748a15_34": "「善現當知！",
    "T07n0220_535:0748a15_35": "是菩薩摩訶薩如是教導諸有情已，隨其所應，復令修習諸無漏法住預流果或一來果，乃至或住獨覺菩提，或住無上正等菩提。",
    "T07n0220_535:0748a18_36": "「如是，善現！",
    "T07n0220_535:0748a18_37": "諸菩薩摩訶薩修行布施波羅蜜多，方便善巧成熟有情，令其解脫惡趣生死，如應證得三乘涅槃。」",
    "T07n0220_535:0748a20_38": "具壽善現復白佛言：「云何菩薩摩訶薩修行淨戒波羅蜜多及餘菩薩大菩提道，方便善巧成熟有情？」",
    "T07n0220_535:0748a23_39": "佛告善現：「有菩薩摩訶薩修行淨戒波羅蜜多時方便善巧，見諸有情資財匱乏、煩惱熾盛、不能修善，憐愍告言：『汝等若為資財匱乏不能修善，我當施汝種種資財。",
    "T07n0220_535:0748a26_40": "汝等莫生煩惱惡業，應正修學布施等善。』",
    "T07n0220_535:0748a27_41": "是菩薩摩訶薩安住淨戒波羅蜜多，如應攝受諸有情類，有慳貪者，令修布施，於身、命、財無所戀着；有破戒者，令修淨戒，能正受行十善業道，住律儀戒不破不穿，無穢無雜亦無執取；有忿恚者令修安忍，毀辱加害心無變易；有懈怠者令修精進，修諸善法如救頭燃；有散亂者令修靜慮，心恒寂定離諸散動；有愚癡者令修妙慧；執著法者令觀法空；於餘功德有匱乏者，令勤精進修餘功德。",
    "T07n0220_535:0748b07_42": "如是，善現！",
    "T07n0220_535:0748b07_43": "諸菩薩摩訶薩安住淨戒波羅蜜多，成熟有情方便善巧，或令解脫諸惡趣苦，或令證得三乘涅槃。",
    "T07n0220_535:0748b10_44": "「善現當知！",
    "T07n0220_535:0748b10_45": "有菩薩摩訶薩修行餘四波羅蜜多及餘菩薩大菩提道，一一皆能方便善巧，以一切善成熟有情，或令解脫諸惡趣苦，或令證得三乘涅槃，一一如前布施廣說。」",
    "T07n0220_535:0748b15_0": "第三分佛國品第三十之一",
    "T07n0220_535:0748b16_0": "爾時，善現作是念言：「云何菩薩摩訶薩道？",
    "T07n0220_535:0748b16_1": "諸菩薩摩訶薩安住其中，被功德鎧利益安樂一切有情，速能證得一切智智？」",
    "T07n0220_535:0748b18_2": "佛知其念告善現曰：「善現當知！",
    "T07n0220_535:0748b19_3": "布施、淨戒、安忍、精進、靜慮、般若波羅蜜多，廣說乃至一切相智及餘無量無邊佛法，皆是菩薩摩訶薩道。",
    "T07n0220_535:0748b21_4": "復次，善現！",
    "T07n0220_535:0748b21_5": "總一切法皆是菩薩摩訶薩道。",
    "T07n0220_535:0748b22_6": "「復次，善現！",
    "T07n0220_535:0748b22_7": "於意云何？",
    "T07n0220_535:0748b23_8": "頗有少法，諸菩薩摩訶薩所不應學？",
    "T07n0220_535:0748b23_9": "諸菩薩摩訶薩不學此法，頗能證得一切智智？」",
    "T07n0220_535:0748b25_0": "善現對曰：「不也！",
    "T07n0220_535:0748b25_1": "世尊！」",
    "T07n0220_535:0748b25_2": "佛告善現：「如是！",
    "T07n0220_535:0748b25_3": "如是！",
    "T07n0220_535:0748b26_0": "定無少法諸菩薩摩訶薩所不應學。",
    "T07n0220_535:0748b26_1": "諸菩薩摩訶薩不學此法，必不能得一切智智。",
    "T07n0220_535:0748b27_2": "所以者何？",
    "T07n0220_535:0748b28_3": "若菩薩摩訶薩於一切法不能遍知，不成如來、應、正等覺。」",
    "T07n0220_535:0748b29_4": "具壽善現便白佛言：「若一切法自性皆空，云何菩薩摩訶薩眾學一切法？",
    "T07n0220_535:0748c02_5": "將無世尊於無戲論而興戲論，謂有諸法是此、是彼，由是、為是；此法是世間，此法是出世間；此法是有漏，此法是無漏；此法是有為，此法是無為；此是異生法，此是預流法，廣說乃至此是菩薩法，此是諸佛法？」",
    "T07n0220_535:0748c06_6": "佛告善現：「如是！",
    "T07n0220_535:0748c07_7": "如是！",
    "T07n0220_535:0748c07_8": "諸所有法自性皆空。",
    "T07n0220_535:0748c07_9": "若一切法自性不空，則諸菩薩摩訶薩應不能得一切智智，以一切法自性皆空，是故菩薩摩訶薩定能證得一切智智。",
    "T07n0220_535:0748c10_10": "又汝所言『若一切法自性皆空，云何菩薩摩訶薩眾學一切法？",
    "T07n0220_535:0748c11_11": "廣說乃至此是菩薩、諸佛法？』",
    "T07n0220_535:0748c12_12": "者，善現當知！",
    "T07n0220_535:0748c12_13": "若諸有情知一切法自性皆空，則諸菩薩摩訶薩不應學一切法，亦不能得一切智智，為諸有情宣說開示。",
    "T07n0220_535:0748c15_14": "以諸有情不知諸法自性皆空，是故菩薩摩訶薩定應學一切法，亦能證得一切智智，為諸有情宣說開示。",
    "T07n0220_535:0748c17_15": "「善現當知！",
    "T07n0220_535:0748c17_16": "諸菩薩摩訶薩於菩薩道初修學時，應審觀察：『諸法自性皆不可得，唯有虛妄分別所作，我當審察諸法自性皆畢竟空，不應於中有所執著，謂不應執著色，亦不應執著受、想、行、識，廣說乃至不應執著一切菩薩摩訶薩行，亦不應執著諸佛無上正等菩提。",
    "T07n0220_535:0748c23_17": "所以者何？",
    "T07n0220_535:0748c23_18": "以一切法自性皆空，空性不應執著空性，空中空性尚不可得，況有空性能執著空！』",
    "T07n0220_535:0748c25_19": "「善現當知！",
    "T07n0220_535:0748c26_20": "諸菩薩摩訶薩如是觀察一切法時，於諸法性雖不執著，而於諸法常勤修學曾無厭倦。",
    "T07n0220_535:0748c28_21": "是菩薩摩訶薩住此學中，觀諸有情心行差別，謂審觀察是諸有情心行何處？",
    "T07n0220_535:0748c29_22": "既觀察已，如實了知彼心但行虛妄分別所執著處。",
    "T07n0220_535:0749a02_23": "爾時，菩薩便作是念：『彼心既行虛妄分別所執著處，我令解脫定不為難。』",
    "T07n0220_535:0749a03_24": "是菩薩摩訶薩作此念已，安住般若波羅蜜多，方便善巧教授教誡諸有情言：『汝等今者皆應遠離虛妄分別所執著處，趣入正法修諸善行。』",
    "T07n0220_535:0749a06_25": "復作是言：『汝等今者應行布施，當得資具無所乏少，然莫恃此而生憍逸。",
    "T07n0220_535:0749a08_26": "所以者何？",
    "T07n0220_535:0749a08_27": "此中都無堅實可得。",
    "T07n0220_535:0749a09_28": "汝等今者應行淨戒、安忍、精進、靜慮、般若，當得種種功德具足，然莫恃此而生憍逸。",
    "T07n0220_535:0749a11_29": "所以者何？",
    "T07n0220_535:0749a11_30": "此中都無堅實可得。",
    "T07n0220_535:0749a11_31": "廣說乃至汝等今者應行預流果乃至無上正等菩提及餘無量無邊佛法，然莫恃此而生憍逸。",
    "T07n0220_535:0749a13_32": "所以者何？",
    "T07n0220_535:0749a14_33": "此中都無堅實可得。』",
    "T07n0220_535:0749a14_34": "「是菩薩摩訶薩安住般若波羅蜜多方便善巧，教授教誡諸有情時，行菩薩道無所執著。",
    "T07n0220_535:0749a16_35": "所以者何？",
    "T07n0220_535:0749a16_36": "一切法性不應執著，若能執著、若所執著皆無自性，以一切法自性空故。",
    "T07n0220_535:0749a18_37": "「善現當知！",
    "T07n0220_535:0749a18_38": "諸菩薩摩訶薩如是修行菩薩道時，於一切法都無所住，以無所住而為方便，雖行布施乃至般若波羅蜜多，而於其中都無所住，廣說乃至雖行菩薩摩訶薩行、諸佛無上正等菩提及餘無量無邊佛法，而於其中都無所住。",
    "T07n0220_535:0749a23_39": "所以者何？",
    "T07n0220_535:0749a24_40": "如是自性行者、行相一切皆空故，於其中都無所住。",
    "T07n0220_535:0749a25_41": "「善現當知！",
    "T07n0220_535:0749a25_42": "諸菩薩摩訶薩雖能得預流果，廣說乃至獨覺菩提，而於其中不欲證住。",
    "T07n0220_535:0749a27_43": "所以者何？",
    "T07n0220_535:0749a27_44": "有二緣故，云何為二？",
    "T07n0220_535:0749a27_45": "一者、彼果都無自性，能住、所住俱不可得。",
    "T07n0220_535:0749a28_46": "二者、於彼不生喜足。",
    "T07n0220_535:0749a29_47": "是故於中不欲證住，謂諸菩薩摩訶薩眾恒作是念：『我定應得預流果乃至獨覺菩提，不應不得，然於其中不應證住。",
    "T07n0220_535:0749b02_48": "所以者何？",
    "T07n0220_535:0749b03_49": "我從初發無上正等菩提心來，於一切時更無餘想，唯求無上正等菩提，然我定當證得無上正等菩提，豈於中間應住餘果？』",
    "T07n0220_535:0749b06_0": "「善現當知！",
    "T07n0220_535:0749b06_1": "是菩薩摩訶薩從初發心乃至趣入菩薩所得正性離生，曾無異想，但求無上正等菩提。",
    "T07n0220_535:0749b08_2": "善現當知！",
    "T07n0220_535:0749b08_3": "是菩薩摩訶薩從得初地展轉乃至得第十地，曾無異想，但求無上正等菩提。",
    "T07n0220_535:0749b10_4": "善現當知！",
    "T07n0220_535:0749b10_5": "是菩薩摩訶薩專求無上正等菩提，於一切時心無散亂，諸有發起身、語、意業，無不皆與菩提心俱。",
    "T07n0220_535:0749b12_6": "善現當知！",
    "T07n0220_535:0749b12_7": "是菩薩摩訶薩住菩提心起菩提道，不為餘事擾亂其心。」",
    "T07n0220_535:0749b14_8": "具壽善現便白佛言：「若一切法畢竟不生，云何菩薩摩訶薩眾起菩提道？」",
    "T07n0220_535:0749b15_9": "佛告善現：「如是！",
    "T07n0220_535:0749b16_10": "如是！",
    "T07n0220_535:0749b16_11": "一切法皆不生，此復云何諸無所作、無所趣者，知一切法皆不生故。」",
    "T07n0220_535:0749b17_12": "具壽善現復白佛言：「豈不諸佛出現世間、若不出世，諸法法性法爾常住？」",
    "T07n0220_535:0749b19_13": "佛告善現：「如是！",
    "T07n0220_535:0749b19_14": "如是！",
    "T07n0220_535:0749b20_0": "然諸有情不能解了諸法法性法爾常住，輪迴生死受諸苦惱。",
    "T07n0220_535:0749b21_1": "諸菩薩摩訶薩為饒益彼起菩提道，由菩提道令諸有情畢竟解脫生死眾苦，證得常樂清涼涅槃。」",
    "T07n0220_535:0749b24_0": "爾時，具壽善現復白佛言：「世尊！",
    "T07n0220_535:0749b24_1": "諸菩薩摩訶薩為用生道得菩提耶？」",
    "T07n0220_535:0749b25_2": "佛言：「不爾！」",
    "T07n0220_535:0749b25_3": "「世尊！",
    "T07n0220_535:0749b25_4": "為用不生道得菩提耶？」",
    "T07n0220_535:0749b26_5": "佛言：「不爾！」",
    "T07n0220_535:0749b26_6": "「世尊！",
    "T07n0220_535:0749b26_7": "為用生、不生道得菩提耶？」",
    "T07n0220_535:0749b27_8": "佛言：「不爾！」",
    "T07n0220_535:0749b27_9": "「世尊！",
    "T07n0220_535:0749b27_10": "為用非生、非不生道得菩提耶？」",
    "T07n0220_535:0749b28_11": "佛言：「不爾！」",
    "T07n0220_535:0749b28_12": "具壽善現便白佛言：「若爾，菩薩摩訶薩云何當得菩提耶？」",
    "T07n0220_535:0749b30_0": "佛告善現：「菩提不由道、非道得。",
    "T07n0220_535:0749b30_1": "所以者何？",
    "T07n0220_535:0749b30_2": "菩提即道，道即菩提，是故不由道、非道得。」",
    "T07n0220_535:0749c01_3": "具壽善現復白佛言：「若菩提即道，道即菩提者，豈不菩薩摩訶薩已得菩提道，應已得菩提？",
    "T07n0220_535:0749c04_0": "若爾，世尊何緣復為諸菩薩說如來十力、四無所畏、四無礙解、大慈、大悲、大喜、大捨、十八佛不共法、三十二相、八十隨好及餘無量無邊佛法令其修證？」",
    "T07n0220_535:0749c07_1": "佛告善現：「於意云何？",
    "T07n0220_535:0749c07_2": "汝豈謂佛得菩提耶？」",
    "T07n0220_535:0749c08_3": "善現對曰：「不也！",
    "T07n0220_535:0749c08_4": "世尊！",
    "T07n0220_535:0749c08_5": "所以者何？",
    "T07n0220_535:0749c09_6": "佛即菩提，菩提即佛故，不應謂佛得菩提。」",
    "T07n0220_535:0749c10_7": "佛告善現：「如是！",
    "T07n0220_535:0749c10_8": "如是！",
    "T07n0220_535:0749c10_9": "然汝所問『豈不菩薩摩訶薩已得菩提道，應已得菩提？』",
    "T07n0220_535:0749c11_10": "者，善現當知！",
    "T07n0220_535:0749c12_11": "諸菩薩摩訶薩修菩提道未得圓滿，云何可說已得菩提？",
    "T07n0220_535:0749c13_12": "「善現當知！",
    "T07n0220_535:0749c13_13": "諸菩薩摩訶薩若已圓滿布施、淨戒、安忍、精進、靜慮、般若波羅蜜多，廣說乃至一切相智及餘無量無邊佛法，從此無間用一剎那金剛喻定相應般若，永斷一切煩惱、所知二障麁重習氣相續，證得無上正等菩提，乃名如來、應、正等覺，於一切法得大自在。」",
    "T07n0220_535:0749c19_14": "具壽善現復白佛言：「云何菩薩摩訶薩嚴淨佛土？」",
    "T07n0220_535:0749c20_15": "佛告善現：「諸菩薩摩訶薩從初發心乃至究竟，常自清淨身、語、意業三種麁重，亦清淨他身、語、意業三種麁重，便能嚴淨所居佛土。」",
    "T07n0220_535:0749c23_16": "具壽善現便白佛言：「何謂菩薩摩訶薩身、語、意業三種麁重？」",
    "T07n0220_535:0749c24_17": "佛告善現：「若害生命、若不與取、若欲邪行，此三不善是名菩薩身業麁重；若虛誑語、若離間語、若麁惡語、若雜穢語，此四不善是名菩薩語業麁重；若貪欲、若瞋恚、若邪見，此三不善是名菩薩意業麁重。",
    "T07n0220_535:0749c29_18": "「復次，善現！",
    "T07n0220_535:0749c29_19": "若菩薩摩訶薩所有慳貪、破戒、忿恚、懈怠、散亂、惡慧之心，亦名麁重。",
    "T07n0220_535:0750a02_20": "「復次，善現！",
    "T07n0220_535:0750a02_21": "若菩薩摩訶薩戒蘊、定蘊、慧蘊、解脫蘊、解脫智見蘊皆不清淨，亦名麁重。",
    "T07n0220_535:0750a04_0": "「復次，善現！",
    "T07n0220_535:0750a04_1": "若菩薩摩訶薩遠離四念住、四正斷、四神足、五根、五力、七等覺支、八聖道支，廣說乃至一切菩薩摩訶薩行、諸佛無上正等菩提，亦名麁重。",
    "T07n0220_535:0750a07_2": "「復次，善現！",
    "T07n0220_535:0750a07_3": "若菩薩摩訶薩貪著預流果乃至獨覺菩提，亦名麁重。",
    "T07n0220_535:0750a08_4": "「復次，善現！",
    "T07n0220_535:0750a09_0": "若菩薩摩訶薩起色蘊想乃至識蘊想，亦名麁重；廣說乃至起一切菩薩摩訶薩行想及諸佛無上正等菩提想，亦名麁重；起異生想、聲聞想、獨覺想、菩薩想、如來想，亦名麁重；起地獄想、傍生想、鬼界想、人想、天想、男想、女想，亦名麁重；起欲界想、色界想、無色界想，亦名麁重；起善想、非善想、有漏想、無漏想、世間想、出世間想、有為想、無為想，亦名麁重。",
    "T07n0220_535:0750a16_1": "「善現當知！",
    "T07n0220_535:0750a16_2": "諸如是等無量無邊執著諸法，及諸有情虛妄分別，并所發起身、語、意業，及彼種類無堪任性，皆名麁重。",
    "T07n0220_535:0750a19_3": "諸菩薩摩訶薩於此麁重皆應遠離。",
    "T07n0220_535:0750a20_4": "「復次，善現！",
    "T07n0220_535:0750a20_5": "諸菩薩摩訶薩行深般若波羅蜜多，遠離如是所說麁重，自行布施波羅蜜多，亦勸他行布施波羅蜜多，若諸有情須食與食，須飲與飲，須餘資具與餘資具，隨處、隨時、隨所須物悉皆施與，如自所行種種布施，勸他亦爾。",
    "T07n0220_535:0750a25_6": "如是施已，持此善根與諸有情平等共有迴向所居嚴淨佛土，令速圓滿利樂有情。",
    "T07n0220_535:0750a27_7": "是菩薩摩訶薩自行淨戒乃至般若波羅蜜多，亦勸他行淨戒乃至般若波羅蜜多。",
    "T07n0220_535:0750a29_0": "作是事已，持此善根與諸有情平等共有迴向所居嚴淨佛土，令速圓滿利樂有情。",
    "T07n0220_535:0750b01_1": "「復次，善現！",
    "T07n0220_535:0750b02_2": "有菩薩摩訶薩以通願力，盛滿三千大千世界上妙七寶，施佛、法、僧及佛制多。",
    "T07n0220_535:0750b03_3": "施已歡喜發弘誓願：『我持如是所種善根，與諸有情平等共有迴向所居嚴淨佛土，當令我土七寶莊嚴，一切有情隨意受用種種珍寶而無貪著。』",
    "T07n0220_535:0750b07_4": "「復次，善現！",
    "T07n0220_535:0750b07_5": "有菩薩摩訶薩以通願力，擊奏無量天上、人中諸妙伎樂，供養三寶及佛制多。",
    "T07n0220_535:0750b09_6": "供已歡喜發弘誓願：『我持如是所種善根，與諸有情平等共有迴向所居嚴淨佛土，當令我土常奏如是諸妙伎樂，有情聞者身心悅豫而無貪著。』",
    "T07n0220_535:0750b12_7": "「復次，善現！",
    "T07n0220_535:0750b12_8": "有菩薩摩訶薩以通願力，盛滿三千大千世界人中、天上諸妙香花，供養三寶及佛制多。",
    "T07n0220_535:0750b14_9": "供已歡喜發弘誓願：『我持如是所種善根，與諸有情平等共有迴向所居嚴淨佛土，當令我土常有如是諸妙香華，有情受用身心悅豫而無貪著。』",
    "T07n0220_535:0750b18_0": "「復次，善現！",
    "T07n0220_535:0750b18_1": "有菩薩摩訶薩以通願力，營辦百味上妙飲食，供養諸佛、獨覺、聲聞及諸菩薩摩訶薩眾。",
    "T07n0220_535:0750b20_2": "供已歡喜發弘誓願：『我持如是所種善根，與諸有情平等共有迴向所居嚴淨佛土，當得無上正等覺時，令我土中諸有情類，皆食如是百味飲食，資悅身心而無貪著。』",
    "T07n0220_535:0750b24_0": "「復次，善現！",
    "T07n0220_535:0750b24_1": "有菩薩摩訶薩以通願力，營辦種種天上、人中諸妙塗香、細軟衣服，奉施諸佛、獨覺、聲聞及諸菩薩摩訶薩眾，或復施法并佛制多。",
    "T07n0220_535:0750b27_2": "施已歡喜發弘誓願：『我持如是所種善根，與諸有情平等共有迴向所居嚴淨佛土，當得無上正等覺時，令我土中諸有情類，常得如是衣服、塗香，隨意受用而無貪著。』",
    "T07n0220_535:0750c01_3": "「復次，善現！",
    "T07n0220_535:0750c02_4": "有菩薩摩訶薩以通願力，嚴辦種種隨意所生人中、天上五妙欲境，供養諸佛及佛制多、獨覺、聲聞并諸菩薩摩訶薩眾，施餘有情。",
    "T07n0220_535:0750c05_5": "施已歡喜發弘誓願：『我持如是所種善根，與諸有情平等共有迴向所居嚴淨佛土，當得無上正等覺時，令我土中諸有情類，隨心所樂上妙色、聲、香、味、觸境隨念即至，歡喜受用而無貪著。』",
    "T07n0220_535:0750c09_6": "「復次，善現！",
    "T07n0220_535:0750c09_7": "有菩薩摩訶薩行深般若波羅蜜多，勇猛正勤發弘誓願，自住內空乃至無性自性空，亦勸他住內空乃至無性自性空，廣說乃至自修無上正等菩提，亦勸他修無上正等菩提。",
    "T07n0220_535:0750c13_8": "作此事已復發願言：『當得無上正等覺時，令我土中諸有情類，常不遠離諸如是等種種功德。』",
    "T07n0220_535:0750c15_9": "「如是，善現！",
    "T07n0220_535:0750c15_10": "諸菩薩摩訶薩行深般若波羅蜜多，由此行願便能嚴淨所居佛土。",
    "T07n0220_535:0750c17_11": "「善現當知！",
    "T07n0220_535:0750c17_12": "是諸菩薩摩訶薩眾隨爾所時行菩提道，應得圓滿所起行願，即爾所時精勤修學。",
    "T07n0220_535:0750c19_13": "由此因緣，自能成就一切善法，亦能令他漸次成就一切善法，自能修得殊勝相好所莊嚴身，亦能令他漸次修得殊勝相好所莊嚴身，由廣大福所攝受故。",
    "T07n0220_535:0750c23_14": "「善現當知！",
    "T07n0220_535:0750c23_15": "是諸菩薩摩訶薩眾所修行願得圓滿已，各於所居嚴淨佛土，證得無上正等覺時，所化有情亦生彼土，共受淨土大乘法樂。",
    "T07n0220_535:0750c27_0": "大般若波羅蜜多經卷第五百三十五"
}