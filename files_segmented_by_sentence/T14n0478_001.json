{
    "T14n0478_001:0597a25_0": "大乘頂王經",
    "T14n0478_001:0597a27_0": "梁優禪尼國王子月婆首那譯",
    "T14n0478_001:0597a28_0": "歸命大智海圓滿淨覺尊",
    "T14n0478_001:0597a29_0": "如是我聞：一時佛在毘舍離菴羅樹園，與大比丘僧八百人俱，菩薩摩訶薩十千人俱，及諸天龍八部、鬼神。",
    "T14n0478_001:0597b02_1": "爾時，世尊食時著衣持鉢入毘舍離大城乞食，於其城中，次第遊於淨稱里巷。",
    "T14n0478_001:0597b04_2": "爾時，淨稱里巷有一童子名善思惟，乳母抱持在於高樓重閣之上，手執蓮華娛樂受樂，以宿善根即向乳母而說偈言：「如是音樂聲，　　世所未曾有，　母今速放我，　　我欲至閣下，　必是大精進，　　世尊大光明，　我欲投右足，　　因陀枳羅邊。",
    "T14n0478_001:0597b11_0": "　微妙甚可樂，　　眾鳥悉圍繞，　此聲昔未聞，　　亦生未曾覩，　必是大精進，　　憐愍眾生故，　以右足而蹈，　　因陀枳羅邊。",
    "T14n0478_001:0597b15_0": "　如母著瓔珞，　　貫之嚴其身，　未觸出妙聲，　　令人意所樂，　必是天中尊，　　功德光莊嚴，　放右足而下，　　因陀枳羅邊。",
    "T14n0478_001:0597b19_0": "　如人擊銅鼓，　　出於大音聲，　於其一切處，　　皆得聞此音，　必是人中日，　　大牟尼光明，　入此大城中，　　利益諸眾生。",
    "T14n0478_001:0597b23_0": "　如樹生花時，　　種種花莊嚴，　隨意出妙音，　　令眾生貪著，　必是大龍王，　　善住天中尊，　我欲右足蹈，　　因陀枳羅邊。",
    "T14n0478_001:0597b27_0": "　如空淨無垢，　　周遍無塵翳，　光焰如金色，　　令日光不現，　必是樂見者，　　具足光明尊，　放右足而下，　　因陀枳羅邊。",
    "T14n0478_001:0597c02_0": "　如此諸天眾，　　住在於空中，　歡喜而讚歎，　　旋轉在空中，　必是利世者，　　最勝天中尊，　放右足而下，　　因陀枳羅邊。",
    "T14n0478_001:0597c06_0": "　如此城眾生，　　悉生於慈心，　各各意相謂，　　如母子相親，　必是功德聚，　　功德花莊嚴，　放右足而下，　　因陀枳羅邊。",
    "T14n0478_001:0597c10_0": "　如男子女人，　　持種種妙花，　滿掬而侍立，　　歡喜相瞻視，　必是人中龍，　　功德花莊嚴，　右足下而蹈，　　因陀枳羅邊。",
    "T14n0478_001:0597c14_0": "　天花及人花，　　滿於虛空中，　散以繽紛香，　　令人心愛樂，　必是大精進，　　欲請毘舍離，　無上尊入城，　　利益諸眾生。」",
    "T14n0478_001:0597c18_0": "爾時，乳母聞子語已驚怖毛竪，即將童子至於樓下而作是念：「向所言者為是誰作？",
    "T14n0478_001:0597c19_1": "為是天也？",
    "T14n0478_001:0597c20_2": "若龍、夜叉、羅剎、鬼神、緊那羅、摩睺羅伽？",
    "T14n0478_001:0597c21_0": "為是人也？」",
    "T14n0478_001:0597c21_1": "還住本處而不移動。",
    "T14n0478_001:0597c22_0": "爾時，世尊至其門已，時彼童子見佛世尊，在其閣下瞻仰如來，以佛神力在虛空中，即向世尊而說偈言：「世尊住大智，　　安住無上人，　憐愍諸眾生，　　願受此蓮花。」",
    "T14n0478_001:0597c27_0": "爾時，世尊以偈答童子言：「我住於實際，　　非世間境界，　其際無有際，　　此是實際相。」",
    "T14n0478_001:0598a01_0": "爾時，善思惟童子以偈問曰：「云何住於際？",
    "T14n0478_001:0598a02_1": "　　實際中導師！",
    "T14n0478_001:0598a03_0": "　其際無有際，　　若無云何住？」",
    "T14n0478_001:0598a04_0": "爾時，世尊以偈答言：「若際是實際，　　即際是如來，　如住於實際，　　導師如是住；　若際是實際，　　即際是如來，　如住於實際，　　童子！",
    "T14n0478_001:0598a08_1": "我住然。」",
    "T14n0478_001:0598a09_0": "爾時，善思惟童子以偈問言：「非際際為際，　　其際有何相？",
    "T14n0478_001:0598a11_0": "　以何方便故，　　名之為實際？」",
    "T14n0478_001:0598a12_0": "爾時，世尊以偈答言：「無取際非際，　　故名為實際，　虛空是際相，　　其空無空相。」",
    "T14n0478_001:0598a15_0": "爾時，善思惟童子而說偈言：「妙處是實處，　　處處無有上，　願一切眾生，　　住此如導師。」",
    "T14n0478_001:0598a18_0": "爾時，善思惟童子白佛言：「世尊！",
    "T14n0478_001:0598a18_1": "唯願世尊憐愍我故受此蓮花。」",
    "T14n0478_001:0598a19_2": "爾時，世尊即便受彼所施蓮華。",
    "T14n0478_001:0598a20_3": "如來受已，時彼童子而作是言：「世尊！",
    "T14n0478_001:0598a21_0": "以此善根，願我得成阿耨多羅三藐三菩提，為諸眾生分別解說無凡夫法、無聲聞法。」",
    "T14n0478_001:0598a22_1": "爾時，慧命舍利弗在大眾中語善思惟童子言：「汝覺何法為眾生說？」",
    "T14n0478_001:0598a24_2": "爾時，善思惟童子以偈答言：「諸佛及聲聞，　　一切無得者，　我覺如是法，　　為諸眾生說。",
    "T14n0478_001:0598a28_0": "　其法世界無，　　亦無有言說，　智者應當知，　　其法性如是。",
    "T14n0478_001:0598b01_0": "　過去正遍知、　　天人無上尊，　無得此法者，　　導師入涅槃。",
    "T14n0478_001:0598b03_0": "　彼處無法界，　　亦無眾生界，　此是無上際，　　非世間境界。",
    "T14n0478_001:0598b05_0": "　法界但是名，　　名字而分別，　無分別分別，　　分別畢竟無。」",
    "T14n0478_001:0598b07_0": "爾時，富樓那彌多羅尼子以偈問善思惟童子言：「云何於此法，　　童子而修學？",
    "T14n0478_001:0598b10_0": "　甚深難知處，　　智者於此惑。",
    "T14n0478_001:0598b11_0": "　汝生來未久，　　智慧甚通達，　與聲聞談論，　　智慧無障礙。",
    "T14n0478_001:0598b13_0": "　處處巧明淨，　　如成鍊真金、　如王在大眾、　　如月在於空。」",
    "T14n0478_001:0598b15_0": "爾時，善思惟童子以偈答慧命富樓那曰：「汝今知己問，　　彼處無有生。",
    "T14n0478_001:0598b17_0": "　諸法未曾生，　　誰受於生者？",
    "T14n0478_001:0598b18_0": "　無一法生者，　　自性不可得，　此是諸法性，　　求法不可得。",
    "T14n0478_001:0598b20_0": "　法及於法性，　　二俱不可得，　二俱未曾有，　　而佛說妙法。",
    "T14n0478_001:0598b22_0": "　此是第一輪，　　鹿苑中所說，　如捲把於空，　　以覺諸聲聞。",
    "T14n0478_001:0598b24_0": "　法音遍一切，　　救度諸眾生，　以得方便智，　　如實而演說。",
    "T14n0478_001:0598b26_0": "　生者及與死，　　是凡夫境界，　富樓那！",
    "T14n0478_001:0598b27_1": "汝有，　　顛倒未除盡。",
    "T14n0478_001:0598b28_0": "　生者及死者，　　此世間言說，　無言說法中，　　言說是密語。」",
    "T14n0478_001:0598c01_0": "爾時，富樓那彌多羅尼子白佛言：「希有，世尊！",
    "T14n0478_001:0598c02_0": "善思惟童子於此甚深法中智慧通達。」",
    "T14n0478_001:0598c02_1": "佛告富樓那：「如是如是，如汝所說。」",
    "T14n0478_001:0598c03_2": "佛問善思惟童子：「汝以何義求阿耨多羅三藐三菩提？」",
    "T14n0478_001:0598c04_3": "爾時，善思惟童子而說偈言：「天人無上尊，　　知已而故問。",
    "T14n0478_001:0598c07_0": "　如牟尼所說，　　誰當有所求？",
    "T14n0478_001:0598c08_0": "　我今無所求，　　而求無滯法，　甚深無上句，　　清淨離諸漏。",
    "T14n0478_001:0598c10_0": "　眾生不可得，　　非眾生亦然，　於此不迷沒，　　能住於世間。",
    "T14n0478_001:0598c12_0": "　若能如是知，　　甚深無上句，　一者及異者，　　如上實際說。",
    "T14n0478_001:0598c14_0": "　覺悟諸眾生，　　眾生不可得，　以無眾生故，　　亦無覺知者。",
    "T14n0478_001:0598c16_0": "　智慧及眾生，　　自性不可得，　若能如是知，　　是名為智者。",
    "T14n0478_001:0598c18_0": "　世尊！",
    "T14n0478_001:0598c18_1": "我如是，　　自然能覺知，　為一切眾生，　　而說無上法。」",
    "T14n0478_001:0598c20_0": "爾時，阿難白佛言：「希有，世尊！",
    "T14n0478_001:0598c20_1": "善思惟童子以此甚深辯才於無證無得法中而能解說，一切世間天、人、阿修羅於此法中皆生驚怖。",
    "T14n0478_001:0598c22_2": "世尊！",
    "T14n0478_001:0598c23_3": "誰於此法而不修學？",
    "T14n0478_001:0598c23_4": "於此深法應先修學。」",
    "T14n0478_001:0598c24_0": "爾時，慧命阿難而說偈言：「善思惟童子，　　在於大眾中，　如須彌寶山，　　觀者皆愛樂；　譬如須彌山，　　安處於大海，　如是善說法，　　世間所愛樂。",
    "T14n0478_001:0598c29_0": "　非有名、無名，　　童子之所說，　所說實際法，　　非世間境界。",
    "T14n0478_001:0599a02_0": "　如是言說時，　　不生驚怖心。",
    "T14n0478_001:0599a03_0": "　汝今為我說，　　云何如是知？」",
    "T14n0478_001:0599a04_0": "爾時，童子而說偈言：「我不顧身命，　　求法無所著，　如是求菩提，　　多聞應當知。",
    "T14n0478_001:0599a07_0": "　因欲墮憒閙，　　世間受諸苦，　我已不貪著，　　見世導師故。",
    "T14n0478_001:0599a09_0": "　此諸佛境界，　　救護世間者，　今在於佛前，　　身無有諸過。",
    "T14n0478_001:0599a11_0": "　虛空及我身，　　二俱不可得，　若無法可得，　　於法有何怖？",
    "T14n0478_001:0599a13_0": "　虛空及與佛，　　二俱不可得，　若能如是忍，　　於法無所畏。",
    "T14n0478_001:0599a15_0": "　虛空及與地，　　自性不可得，　善思此自性，　　於法無所畏。",
    "T14n0478_001:0599a17_0": "　善思虛空地，　　本無當亦無，　無自性無生，　　畏者無自性。",
    "T14n0478_001:0599a19_0": "　虛空無高下，　　畢竟不可得，　如是知法者，　　於法無所畏。」",
    "T14n0478_001:0599a21_0": "爾時，世尊問善思惟童子言：「汝不畏也？」",
    "T14n0478_001:0599a21_1": "「不也。",
    "T14n0478_001:0599a22_0": "世尊！」",
    "T14n0478_001:0599a22_1": "「汝不驚也？」",
    "T14n0478_001:0599a22_2": "「不也。",
    "T14n0478_001:0599a22_3": "世尊！」",
    "T14n0478_001:0599a22_4": "佛告童子：「善哉善哉！",
    "T14n0478_001:0599a23_5": "汝能於此甚深法中不驚不怖。」",
    "T14n0478_001:0599a23_6": "爾時，世尊而說偈言：「若於體生畏，　　其體不可得，　若如是常忍，　　其人求菩提。",
    "T14n0478_001:0599a27_0": "　說於眾生想，　　眾生不可得，　若能如是知，　　安住於此乘。",
    "T14n0478_001:0599a29_0": "　若不得菩提、　　不得非菩提，　更無有所得，　　彼則無所畏。",
    "T14n0478_001:0599b02_0": "　若能如是知，　　不住有、無中，　如是汝應知，　　此道是菩提。",
    "T14n0478_001:0599b04_0": "「是故，善思惟！",
    "T14n0478_001:0599b04_1": "菩薩欲速得阿耨多羅三藐三菩提、欲覺知者，常想、樂想、淨想、眾生想、人想，應當修學此道，能向阿耨多羅三藐三菩提。",
    "T14n0478_001:0599b07_0": "我本行菩薩道時亦常修學如是之行，我得如此無上道已，不得一法名得菩提。」",
    "T14n0478_001:0599b08_1": "爾時，世尊而說偈言：「我說於常想，　　常體不可得，　常無常無故，　　求之不可得。",
    "T14n0478_001:0599b12_0": "　樂想眾生者，　　不知於樂想，　此是顛倒想，　　分別生於人。",
    "T14n0478_001:0599b14_0": "　是故彼有想，　　命者及以人，　若有知法者，　　彼此不可得。",
    "T14n0478_001:0599b16_0": "　非道得菩提，　　非道亦不得，　此是諸法性，　　求法不可得。",
    "T14n0478_001:0599b18_0": "　性及於實事，　　智者不分別，　汝應如是知，　　此道是菩提。",
    "T14n0478_001:0599b20_0": "　不行此妙乘，　　佛乘、無上乘，　於此生分別，　　是人不知法；　不行此妙乘，　　佛乘、無上乘，　若不修此行，　　甚深定難證。",
    "T14n0478_001:0599b24_0": "　諸法無實事，　　實事不可得，　若無實事者，　　云何得有樂？",
    "T14n0478_001:0599b26_0": "　若樂、若苦等，　　猶如空中迹，　智者如說知，　　其心得解脫。",
    "T14n0478_001:0599b28_0": "　我說有我者，　　其法無實事，　以無有我故，　　無有能知者。",
    "T14n0478_001:0599c01_0": "　無有知者故，　　是智慧境界，　是以說命想，　　畢竟不可得。",
    "T14n0478_001:0599c03_0": "　若我、若命等，　　自性無實事，　大智能解知，　　少智則迷惑。",
    "T14n0478_001:0599c05_0": "　性及於實事，　　此凡夫境界，　不知此乘中，　　佛乘不思議。",
    "T14n0478_001:0599c07_0": "　甚深修多羅，　　不聞、不受持，　於此法門中，　　無法可演說。",
    "T14n0478_001:0599c09_0": "　我不得一法，　　亦無法可說，　我坐道場時，　　不證一智慧。",
    "T14n0478_001:0599c11_0": "　無智亦如是，　　菩提無得故，　菩提及道場，　　說時不可得。",
    "T14n0478_001:0599c13_0": "　凡夫起分別，　　稱言佛說法，　此是微密言，　　甚深佛所說。",
    "T14n0478_001:0599c15_0": "　若不聞此法，　　最勝之所說，　甚深及與佛，　　此是魔境界。",
    "T14n0478_001:0599c17_0": "　其人不知味，　　守護一切法，　諸菩薩眾等，　　無不了此法。",
    "T14n0478_001:0599c19_0": "　諸佛及菩提，　　二俱不可得，　如是妄言說，　　稱云佛說法。",
    "T14n0478_001:0599c21_0": "　如此云何有，　　依止於可求？",
    "T14n0478_001:0599c22_0": "　若有智慧者，　　分別甚深法，　如是信讚歎，　　諸佛不思議。",
    "T14n0478_001:0599c24_0": "　是故，善思惟！",
    "T14n0478_001:0599c24_1": "　　當修學深法，　其法義甚深，　　甚深智能覺。",
    "T14n0478_001:0599c26_0": "　如是言說此，　　言說亦無得，　眾生見顛倒，　　此非其境界。",
    "T14n0478_001:0599c28_0": "　非唯三昧故，　　能知於此義，　三昧、非三昧，　　於空中亦無。",
    "T14n0478_001:0600a01_0": "　此非智境界，　　亦非非智境，　應覺知此際，　　非是智慧境。",
    "T14n0478_001:0600a03_0": "　我昔聞此法，　　行於甚深處，　眾生所樂異，　　信受者希有。",
    "T14n0478_001:0600a05_0": "　若不信此經，　　最勝之所說，　多佛種善根，　　是人乃能信。」",
    "T14n0478_001:0600a07_0": "爾時，世尊復告善思惟言：「童子！",
    "T14n0478_001:0600a07_1": "是故菩薩應如是自莊嚴，於世間驚怖處不生驚怖，應如是莊嚴。」",
    "T14n0478_001:0600a09_2": "童子言：「世尊！",
    "T14n0478_001:0600a09_3": "我於今者信樂受行，愚癡之人所不能信。」",
    "T14n0478_001:0600a10_4": "佛告童子：「菩薩摩訶薩甚深之行當為汝說。",
    "T14n0478_001:0600a11_5": "諸法無諍，聞已不驚；一切法斷，聞已不驚；諸法不斷，聞已不驚；一切法有、一切法無，聞已不驚；一切法分別、一切法無分別，聞已不驚；諸法有為、諸法無為，聞已不驚；一切法有境界、一切法無境界，聞已不驚；一切法歡喜、一切法無歡喜，聞已不驚；一切法差別、一切法無差別，聞已不驚；一切法有求、一切法無求，聞已不驚；一切法清涼、一切法無清涼，聞已不驚；一切法明、一切法無明，聞已不驚；一切法有名、一切法無名，聞已不驚；一切法生、一切法無生，聞已不驚；一切法有畏、一切法無畏，聞已不驚；一切法生、一切法滅、一切法無滅，聞已不驚；一切法是道、一切法非道，聞已不驚；一切法般涅槃、一切法不般涅槃，聞已不驚。",
    "T14n0478_001:0600a25_6": "說此法時，不生驚怖。」",
    "T14n0478_001:0600a26_0": "爾時，世尊而說偈言：「於一切法中，　　自性不可得，　以無自性故，　　應觀其相滅。",
    "T14n0478_001:0600a29_0": "　一切法無滅，　　其中亦無心；　一切法無故，　　自性不可得。",
    "T14n0478_001:0600b02_0": "　一切法中諍，　　其心不可得；　若法不可得，　　亦無有諍者。",
    "T14n0478_001:0600b04_0": "　一切法無故，　　其性無有實；　若性無實者，　　其法亦無滅。",
    "T14n0478_001:0600b06_0": "　一切諸法斷，　　智者解不二，　此稱為斷者，　　非顯示於斷。",
    "T14n0478_001:0600b08_0": "　一切法不斷，　　微塵不可得，　微塵及多塵，　　法中不可得。",
    "T14n0478_001:0600b10_0": "　一切法無故，　　言說中而現，　如彼不可得，　　實有而不現。",
    "T14n0478_001:0600b12_0": "　一切法無故，　　方便而有見，　若言無實者，　　此則皆戲論。",
    "T14n0478_001:0600b14_0": "　一切法和合，　　無諍故宣說，　求諍之自性，　　畢竟無有實。",
    "T14n0478_001:0600b16_0": "　一切法無合，　　無作亦無滅，　如是不可得，　　遠離於諸法。",
    "T14n0478_001:0600b18_0": "　一切法無得，　　求始不可得，　以其無始故，　　名之為實際。",
    "T14n0478_001:0600b20_0": "　一切法歡喜，　　喜悅不可得，　若法不可得，　　亦無有言說。",
    "T14n0478_001:0600b22_0": "　一切法無喜，　　以法無二故，　自性中無實，　　此是甚深相。",
    "T14n0478_001:0600b24_0": "　一性法不動，　　自性中無我，　以自性無故，　　求動不可得。",
    "T14n0478_001:0600b26_0": "　無動是涅槃，　　求法不可得，　以無有法故，　　故名為涅槃。",
    "T14n0478_001:0600b28_0": "　一切法無常，　　而說第一義，　此眾生言說，　　名之為分別。",
    "T14n0478_001:0600c01_0": "　諸法無分別，　　無常、無住故，　眾生不可得，　　此是法中法。",
    "T14n0478_001:0600c03_0": "　一切法如幻，　　其幻不可得，　以法不可得，　　依行故言說。",
    "T14n0478_001:0600c05_0": "　一切法無為，　　此是其自體，　以法不可得，　　是故名無邊。",
    "T14n0478_001:0600c07_0": "　所說之境界，　　自體無境界，　凡夫虛妄取，　　稱言有境界。",
    "T14n0478_001:0600c09_0": "　自在說境界，　　亦說無境界，　以其說境界，　　應知無境界。",
    "T14n0478_001:0600c11_0": "　一切法是實，　　其數不可得，　若身不可得，　　是故無有異。",
    "T14n0478_001:0600c13_0": "　以其無得故，　　則知有所得；　以有所得故，　　則知無所得。",
    "T14n0478_001:0600c15_0": "　其中無清涼，　　亦無不清涼，　無法、無清涼，　　此是諸法實。",
    "T14n0478_001:0600c17_0": "　諸法不可得，　　不可得說此，　以諸法無故，　　則知諸法有。",
    "T14n0478_001:0600c19_0": "　一切法唯名，　　名亦不可得，　若法不可得，　　則知有涅槃。",
    "T14n0478_001:0600c21_0": "　受及與非受，　　於受中而說，　此中無有說，　　名之以為說。",
    "T14n0478_001:0600c23_0": "　非有名為有，　　於有中而說，　以起分別故，　　恒墮有、無中。",
    "T14n0478_001:0600c25_0": "　凡夫見幻人，　　取之謂為實，　有、無法平等，　　智者聞不惑。",
    "T14n0478_001:0600c27_0": "　法生及無生，　　二俱不可得，　以下劣凡夫，　　故說有生法。",
    "T14n0478_001:0600c29_0": "　法若有生者，　　是則應有滅，　生法及滅法，　　此二不可得。",
    "T14n0478_001:0601a02_0": "　一切法悉空，　　無法而可得，　汝應如是知，　　我所說深法。",
    "T14n0478_001:0601a04_0": "　菩提無言說，　　亦無有作者，　若得菩提時，　　於三有明了。",
    "T14n0478_001:0601a06_0": "　若分別菩提，　　不名求菩提，　行及於菩提，　　無有分別相。",
    "T14n0478_001:0601a08_0": "　一切物無生，　　求自性亦無，　以自性無故，　　此是涅槃相。",
    "T14n0478_001:0601a10_0": "　畢竟無有生，　　求之不可得，　以自性無故，　　非滅、非非滅。",
    "T14n0478_001:0601a12_0": "　若知此義者，　　一切法自性，　彼無有生故，　　則無有違諍。",
    "T14n0478_001:0601a14_0": "　聞說甚深法，　　不生驚怖者，　應知彼眾生，　　佛說為菩薩。」",
    "T14n0478_001:0601a16_0": "爾時，善思惟童子以偈白佛：「世尊無上師，　　為我故出世，　於此法中說，　　異相求唯名。",
    "T14n0478_001:0601a19_0": "　牟尼出於世，　　佛生不思議，　永斷諸魔網，　　而現正法網。",
    "T14n0478_001:0601a21_0": "　我斷生死盡，　　不久至道場，　若無異想者，　　以相故演說。",
    "T14n0478_001:0601a23_0": "　世尊說可求，　　見已入涅槃，　度脫諸世間，　　斷絕諸疑惑。」",
    "T14n0478_001:0601a25_0": "爾時，世尊告善思惟童子言：「無疑惑行是菩薩行；護念之行是菩薩行；無分別行，離一切過，以甚深行憐愍一切諸眾生等，是菩薩行。",
    "T14n0478_001:0601a28_0": "善思惟！",
    "T14n0478_001:0601a28_1": "相行、虛妄行是欲相，捨於欲行離諸瞋恨，於一切眾生其心平等，以心不可得故；行大慈行，以求法故；行大施行，以不捨故；行無疑行，以不見他故；行無惱熱行，以清涼故；行精進行，無疲倦故；行三昧行，心無邊故；行於智行，知一切法相故；行無畏行，無怯弱故；行無障行，成就如來影像勝行故；觀察十方一切世界，以無滯行故。」",
    "T14n0478_001:0601b06_2": "爾時，世尊而說偈言：「說諸菩薩行，　　遠離諸疑惑，　行及於愚癡，　　二俱不可得。",
    "T14n0478_001:0601b10_0": "　非行以為行，　　是諸菩薩行，　若知此行者，　　斯人行無礙。",
    "T14n0478_001:0601b12_0": "　說諸菩薩等，　　護念於諸法，　以求無所得，　　此是無上行。",
    "T14n0478_001:0601b14_0": "　若說我修行，　　則住於顛倒，　以住顛倒故，　　不能得無畏。",
    "T14n0478_001:0601b16_0": "　此是言說行，　　言說不可得，　若能如是知，　　行於無上乘。",
    "T14n0478_001:0601b18_0": "　大乘無上乘，　　此乘無驚怖，　驚怖及不驚，　　一切皆戲論。",
    "T14n0478_001:0601b20_0": "　我說一切行，　　一切行皆無，　若一切行無，　　是為無上行。",
    "T14n0478_001:0601b22_0": "　此行是甚深，　　護念一切法，　護念及甚深，　　此一切分別。",
    "T14n0478_001:0601b24_0": "　甚深及以行，　　此中二俱無，　若知於此際，　　不分別諸法。",
    "T14n0478_001:0601b26_0": "　無法可取著、　　無法不可著，　此是諸法性，　　無性而演說。",
    "T14n0478_001:0601b28_0": "　無堅、無欲等，　　以求故顯說，　文字不可得，　　此是無上句。",
    "T14n0478_001:0601c01_0": "　我以方便說，　　聞者勿生怖，　以求不可得，　　亦無破壞相。",
    "T14n0478_001:0601c03_0": "　此諸眾生行，　　理實不可得，　若能如是知，　　是名善修學。",
    "T14n0478_001:0601c05_0": "　一切眾生無，　　故我說眾生，　而眾生法爾，　　此道是無上。",
    "T14n0478_001:0601c07_0": "　若心、若眾生，　　畢竟不可得，　此是第一義，　　而大慈故說。",
    "T14n0478_001:0601c09_0": "　菩薩摩訶薩，　　世間大施主，　以修常施故，　　故名為施主。",
    "T14n0478_001:0601c11_0": "　若法不可得，　　一切法皆無，　是時修施者，　　菩薩無智故。",
    "T14n0478_001:0601c13_0": "　若法不可得，　　於高下法中，　以不驚怖故，　　名為真施主。",
    "T14n0478_001:0601c15_0": "　若佛不可得，　　法則不思議，　此名真持戒，　　諸法無所依。",
    "T14n0478_001:0601c17_0": "　佛境不思議，　　為諸菩薩說，　愚者不覺知，　　禁戒不清淨。",
    "T14n0478_001:0601c19_0": "　於眾生起忍，　　眾生不可得，　此是無上忍，　　於此法中說；　若心不可得，　　亦無有分別，　此是無上忍，　　以法不可得。",
    "T14n0478_001:0601c23_0": "　若起疲倦時，　　菩薩應遠離，　如是上精進，　　以名字故說；　身、心直精進，　　不倚於諸法，　此是上精進，　　為諸菩薩說。",
    "T14n0478_001:0601c27_0": "　菩薩於法中，　　若不起疲倦，　無功而精進，　　勤精進無上。",
    "T14n0478_001:0601c29_0": "　於內外法中，　　心性不可得，　其心善調柔，　　以心無得故。",
    "T14n0478_001:0602a02_0": "　攀緣及以心，　　自性無所有，　無心三摩提，　　是故名三昧。",
    "T14n0478_001:0602a04_0": "　善逝為我說，　　此三摩跋提，　若不離此法，　　我說善調伏。",
    "T14n0478_001:0602a06_0": "　不以智慧知，　　法有少自性，　自性及以法，　　此二畢竟無。",
    "T14n0478_001:0602a08_0": "　不得一切法，　　心識之境界，　不以智知法，　　自性畢竟無。",
    "T14n0478_001:0602a10_0": "　若能如是知，　　是菩薩念力，　行於第一義，　　非世間境界。",
    "T14n0478_001:0602a12_0": "　一切眾無實，　　而為說正說，　於彼大眾中，　　不起眾生想。",
    "T14n0478_001:0602a14_0": "　彼眾生如幻，　　其幻畢竟無，　聞如是說時，　　不生於礙想。",
    "T14n0478_001:0602a16_0": "　若自他等法，　　此二畢竟無，　聞說如是法，　　不生於礙想。",
    "T14n0478_001:0602a18_0": "　內、外等二法，　　智者之所行，　心無高下故，　　一切世間等。",
    "T14n0478_001:0602a20_0": "　一切法無礙，　　猶如空中迹，　法自性亦爾，　　如彼空中迹。",
    "T14n0478_001:0602a22_0": "　菩薩如是知，　　名為善通達，　明了一切法，　　知眾生所行。",
    "T14n0478_001:0602a24_0": "　眾生不可得，　　求法亦復然，　智明了諸界，　　其界畢竟無。",
    "T14n0478_001:0602a26_0": "　我說入此門，　　行於無上道，　得如是道已，　　知諸眾生行。",
    "T14n0478_001:0602a28_0": "　界及於眾生，　　此二俱無實，　如是第一智，　　知於一切法。",
    "T14n0478_001:0602b01_0": "　於內、外法中，　　智慧無所著，　遠離無著法，　　是名為實際。",
    "T14n0478_001:0602b03_0": "　此法不思議，　　名為諸佛法，　彼法無所有，　　無亦畢竟無。",
    "T14n0478_001:0602b05_0": "　如是修行時，　　不著於此世，　此智名無滯，　　名為諸佛智。",
    "T14n0478_001:0602b07_0": "　諸法不思議，　　於法理無實，　以其法無故，　　佛法名覺者。",
    "T14n0478_001:0602b09_0": "　諸佛及佛法，　　一切皆不著，　不著於菩提，　　是名諸佛智。",
    "T14n0478_001:0602b11_0": "　此乘是大乘，　　攝一切法門，　度脫諸世間，　　世間不可得。",
    "T14n0478_001:0602b13_0": "　一切諸世界，　　所有諸眾生，　菩薩為求法，　　皆親近恭敬。",
    "T14n0478_001:0602b15_0": "　深觀此諸法，　　佛法不思議，　以不得諸法，　　是人得菩提。",
    "T14n0478_001:0602b17_0": "　菩提及以法，　　一切皆無相，　如是觀察者，　　能盡於佛法。",
    "T14n0478_001:0602b19_0": "　如是觀察時，　　於世間不著，　以心不著故，　　能盡於菩提。",
    "T14n0478_001:0602b21_0": "「復次，善思惟！",
    "T14n0478_001:0602b21_1": "諸菩薩摩訶薩未具莊嚴者，我今當說。",
    "T14n0478_001:0602b22_2": "若有得聞如是法門不生驚怖，當知是人已近道場、近佛境界，住無障礙解脫之道，觀察十方心無所著，則為諸佛以大慈大悲不共佛法、不觀頂相之所覆護。",
    "T14n0478_001:0602b25_3": "聞說如是甚深法門生信樂者，則為如來悉見、悉知；於此經中不信樂者，如來悉知。",
    "T14n0478_001:0602b27_4": "若於此經生信樂者是佛弟子，我是其師。」",
    "T14n0478_001:0602b28_5": "爾時，世尊而說偈言：「我已坐道場，　　道場畢竟空，　以不得菩提，　　安住於智中。",
    "T14n0478_001:0602c03_0": "　其法無障礙，　　法體畢竟無，　若法畢竟無，　　解脫時乃知。",
    "T14n0478_001:0602c05_0": "　於一切法中，　　智慧能到佛，　一切法及智，　　此是佛所說。",
    "T14n0478_001:0602c07_0": "　凡夫妄分別，　　說言有、無著，　諸佛不分別，　　菩薩及智者。",
    "T14n0478_001:0602c09_0": "　觀察諸世間，　　世間畢竟無，　世間空寂故，　　觀智亦如是。",
    "T14n0478_001:0602c11_0": "　眾生及以佛，　　無有分別相，　以無分別故，　　名為無上慈。",
    "T14n0478_001:0602c13_0": "　盡諸眾生界，　　雖為悲所觸，　其悲無實事，　　悲及於實事。",
    "T14n0478_001:0602c15_0": "　此凡夫境界，　　如虛空尺寸，　本無當亦無，　　世間亦如是；　是名無上悲，　　此是無上法，　名為諸佛法，　　求之不可得。",
    "T14n0478_001:0602c19_0": "　善逝之所說，　　導師無上尊，　求色不可得，　　如是法無色。",
    "T14n0478_001:0602c21_0": "　隨世間故說，　　虛空無有邊，　處處不可取，　　諸佛法如是；　隨世間故說，　　此無上智慧，　智慧不可得，　　以智不可得。",
    "T14n0478_001:0602c25_0": "　彼智亦無實，　　此岸若彼岸，　以相形故說；　　以彼取相故，　不行甚深法。",
    "T14n0478_001:0602c27_1": "　　當知此法中，　一切皆平等，　　若以相說者，　則非善知識。",
    "T14n0478_001:0602c29_2": "　　自眾、若他眾，　若說有求者，　　以取相說故，　彼非善知識。",
    "T14n0478_001:0603a02_3": "　　若謂法為有，　除遣得無法，　　童子！",
    "T14n0478_001:0603a03_4": "我此法，　不作如是說。",
    "T14n0478_001:0603a04_5": "　　我以知苦故，　性中無苦惱，　　若如是說者，　不入於此法。",
    "T14n0478_001:0603a06_6": "　　諸法本無集，　名之以為集，　　若說斷於集，　則遠離此法。",
    "T14n0478_001:0603a08_7": "　　若於此定法，　本無而分別，　　於本無法中，　本來無有滅。",
    "T14n0478_001:0603a10_8": "　　若以分別說，　本無今何滅？",
    "T14n0478_001:0603a11_9": "　　童子！",
    "T14n0478_001:0603a11_10": "汝當知，　此見非正見。",
    "T14n0478_001:0603a12_11": "　　修習於道者，　以求故演說；　　付囑於求者，　於道中修學。",
    "T14n0478_001:0603a14_12": "　　我說諸菩薩，　大智、大名稱，　　於當來世中，　能解此深義。",
    "T14n0478_001:0603a16_13": "　　若有持此經，　最勝之所說，　　多種諸善根，　為諸眾生故。",
    "T14n0478_001:0603a18_14": "　　善說修多羅，　智者能受持，　　是人當來世，　能護我正法。",
    "T14n0478_001:0603a20_15": "　　說於此法者，　住如無分別，　　如此是菩提，　菩提不可得。」",
    "T14n0478_001:0603a23_0": "說此法時，善思惟童子得無生法忍，踊躍歡喜得未曾有。",
    "T14n0478_001:0603a24_1": "諸佛法常為諸菩薩授記莂時現希有事。",
    "T14n0478_001:0603a25_2": "爾時，世尊從其面門放諸光明，青、黃、赤、白、紫、頗梨色。",
    "T14n0478_001:0603a26_3": "此光出已，遍照無量一切世界上至梵世，照世界已還至佛所，遶佛三匝從佛頂入。",
    "T14n0478_001:0603a28_4": "是時大地六種震動。",
    "T14n0478_001:0603a28_5": "爾時，空中有諸天眾，雨眾天華、沈水、末香，於虛空中作天伎樂，出妙音聲。",
    "T14n0478_001:0603b01_6": "爾時，三千大千世界清淨莊嚴如欝單越。",
    "T14n0478_001:0603b02_7": "爾時，阿難從坐而起，整理衣服，恭敬合掌白佛言：「世尊！",
    "T14n0478_001:0603b03_8": "何因緣故如來現此希有之事？",
    "T14n0478_001:0603b04_9": "若無因緣，如來則不現此瑞相。」",
    "T14n0478_001:0603b05_0": "爾時，阿難而說偈言：「無上導師人中尊，　　無緣則不現奇變，　唯願世尊為眾說，　　今此瑞相何因緣？",
    "T14n0478_001:0603b08_0": "　諸天在於虛空中，　　供養最勝無上尊，　歡喜踊躍而讚歎，　　善說微妙勝法門。",
    "T14n0478_001:0603b10_0": "　譬如北方欝單越，　　種種妙華而莊嚴，　此諸光明亦如是，　　照此世界皆嚴淨。",
    "T14n0478_001:0603b12_0": "　一切諸佛法如是，　　為諸菩薩授記莂，　放此妙色大光明，　　遍照十方從頂入。",
    "T14n0478_001:0603b14_0": "　無上精進牟尼尊，　　現此光明希有事，　如來何緣放斯光？",
    "T14n0478_001:0603b15_1": "　　唯願大悲為我說。」",
    "T14n0478_001:0603b16_0": "爾時，世尊即為阿難而說偈言：「善思惟童子，　　於諸如來所，　廣種諸善根，　　當作人中尊。」",
    "T14n0478_001:0603b19_0": "佛告阿難：「此善思惟童子於當來世當得供養無數億佛，於諸佛所信樂恭敬，以諸供具、飲食、衣服、臥具、湯藥供養彼佛。",
    "T14n0478_001:0603b21_1": "彼諸如來般涅槃已，取佛舍利起大寶塔高百千由旬，一切眾寶以為嚴飾，以一切華香、寶幢、幡蓋、栴檀、沈水、種種末香、伎樂歌頌、供養、讚歎彼諸如來。",
    "T14n0478_001:0603b25_2": "當得作佛，號淨月如來、應、正遍知、明行足、善逝、世間解、無上士、調御丈夫、天人師、佛、世尊。」",
    "T14n0478_001:0603b27_3": "爾時，世尊而說偈言：「十方諸世界，　　珍寶滿其中，　以此珍寶聚，　　奉施諸如來。",
    "T14n0478_001:0603c01_0": "　世間無上師，　　世尊之所說，　若聞能受持，　　功德多於彼。」",
    "T14n0478_001:0603c03_0": "爾時，慧命舍利弗以偈白佛：「甚深勝法門，　　最勝之所說，　云何名此經？",
    "T14n0478_001:0603c05_1": "　　我等頂受持。",
    "T14n0478_001:0603c06_0": "　於此法門中，　　不說一法無，　有亦不可得，　　勝法門所說。",
    "T14n0478_001:0603c08_0": "　一切有漏法，　　及以無漏法，　於此不可得，　　微妙經所說。",
    "T14n0478_001:0603c10_0": "　一切有為法，　　及以無為界，　二俱不可得，　　於此經中說。",
    "T14n0478_001:0603c12_0": "　世尊無上師，　　說於一切行，　一切不可得，　　於此經中說。",
    "T14n0478_001:0603c14_0": "　佛之所說法，　　於此亦不說，　所說甚微妙，　　求我不可得。",
    "T14n0478_001:0603c16_0": "　十方諸世界，　　世尊之所說，　世界無自體，　　於此經中說。",
    "T14n0478_001:0603c18_0": "　導師無上尊，　　唯願為我說，　云何名此經？",
    "T14n0478_001:0603c19_1": "　　我等當受持。」",
    "T14n0478_001:0603c20_0": "　聞如是語已，　　佛告舍利弗：「此經名『頂王』，　　其頂畢竟無，　大智汝當知，　　應如是受持。",
    "T14n0478_001:0603c23_0": "　若能受持此，　　最勝之所說，　彼人能覺知，　　諸天及世人。」",
    "T14n0478_001:0603c25_0": "　佛說此法時，　　眾中百萬人，　諸善根增長，　　悉發菩提心。",
    "T14n0478_001:0603c27_0": "「以得聞此經，　　甚深無上法，　此眾必當得，　　世間無上尊。",
    "T14n0478_001:0603c29_0": "　於甚深法中，　　皆悉明了知，　此眾畢當作，　　受持此章句。",
    "T14n0478_001:0604a02_0": "　若能受持此，　　所說頂王經，　於一切法中，　　不生悕望心。",
    "T14n0478_001:0604a04_0": "　此中無一忍，　　亦無第二忍，　若法不可得，　　亦無法可說。",
    "T14n0478_001:0604a06_0": "　若有能受持，　　頂王修多羅，　以觀此法故，　　能生於辯才；　若有智女人，　　能受持此經，　能速轉女身，　　成就丈夫法。",
    "T14n0478_001:0604a10_0": "　以一知一切，　　以此一切知，　諸法陀羅尼，　　於此經中說。",
    "T14n0478_001:0604a12_0": "　言說一切法，　　容受於一切，　如是說此分，　　法光靡不遍。",
    "T14n0478_001:0604a14_0": "　彼彼諸世間，　　種種名應知，　於處處說者，　　其法不可得。",
    "T14n0478_001:0604a16_0": "　法不可攀緣，　　求之不可得，　一切法如是，　　總持者安樂。",
    "T14n0478_001:0604a18_0": "　若法不可得，　　法中無有、無，　此是諸法性，　　名之為總持。",
    "T14n0478_001:0604a20_0": "　若有能持此，　　所說頂王經，　持法之光明，　　遍照一切處。",
    "T14n0478_001:0604a22_0": "　一切法甚深，　　其法不可得，　若法不可得，　　亦無所有、無。",
    "T14n0478_001:0604a24_0": "　若人具智慧，　　辯才無所礙，　乃能知此義，　　畢竟無有實。",
    "T14n0478_001:0604a26_0": "　如阿耨達龍，　　處空注大雨，　水非從外來，　　不思議力爾。",
    "T14n0478_001:0604a28_0": "　若欲知諸法，　　分別無所礙，　學此修多羅，　　不依一切法。",
    "T14n0478_001:0604b01_0": "　於此法門中，　　法無所從來，　一切法無生，　　於此經中說。",
    "T14n0478_001:0604b03_0": "　譬如日光明，　　光無所不至；　此經亦如是，　　遍照一切法。",
    "T14n0478_001:0604b05_0": "　若辯才比丘，　　應受持此經，　學此修多羅，　　微妙頂王經，　速疾能得成，　　不思議辯才，　修學此經已，　　能利益世間。",
    "T14n0478_001:0604b09_0": "　若有於此經，　　能信生隨喜，　總持者難得，　　以不知味故。",
    "T14n0478_001:0604b11_0": "　比丘、比丘尼，　　若不修行此，　行餘虛妄行，　　去我法甚遠。",
    "T14n0478_001:0604b13_0": "　於我弟子中，　　若能修行此，　能為世間眼，　　一切無與等。",
    "T14n0478_001:0604b15_0": "　如忉利天王，　　能覆護世間；　此經亦如是，　　能為世間舍。",
    "T14n0478_001:0604b17_0": "　如住須彌頂，　　見一切世間；　如是住此經，　　觀察一切法。",
    "T14n0478_001:0604b19_0": "　如夜火星流，　　一切皆悉見；　持經者光明，　　一切法中勝。",
    "T14n0478_001:0604b21_0": "　譬如日光明，　　遍照一切處；　此經亦如是，　　能滅一切闇。",
    "T14n0478_001:0604b23_0": "　如月在空中，　　照已而不住；　此經亦如是，　　能照十方界。",
    "T14n0478_001:0604b25_0": "　此印是法印，　　一切印所印，　此印住世間，　　為諸菩薩故。",
    "T14n0478_001:0604b27_0": "　如虛空中印，　　本無當亦無，　虛空及與印，　　二俱是分別。",
    "T14n0478_001:0604b29_0": "　如是諸佛法，　　於此經中說，　諸佛不可說，　　法亦復如是。",
    "T14n0478_001:0604c02_0": "　如王命將終，　　國嗣付長子，　勅告群臣眾：　　『悉以付我子。』",
    "T14n0478_001:0604c04_0": "　如是聖法財，　　賢聖所守護，　付阿難比丘，　　為諸菩薩說。",
    "T14n0478_001:0604c06_0": "　守護持此經，　　為諸菩薩故，　成就善根者，　　此經入其手。",
    "T14n0478_001:0604c08_0": "　若有能受持，　　演說此經者，　是人必得佛，　　決定無有疑。",
    "T14n0478_001:0604c10_0": "　若人求辯才，　　於法無依止，　應受持演說，　　頂王勝法門。",
    "T14n0478_001:0604c12_0": "　說於世間法，　　即名為菩提，　如是無差別，　　通達於此經。",
    "T14n0478_001:0604c14_0": "　於一切世間，　　此人無疑惑，　能受持此經，　　亦為他人說。",
    "T14n0478_001:0604c16_0": "　聞如是經已，　　覺知諸佛法，　以此甚深法，　　利益諸眾生。」",
    "T14n0478_001:0604c18_0": "　佛說此經時，　　諸佛皆稱讚：「善哉，無上尊！",
    "T14n0478_001:0604c19_1": "　　所說甚微妙。",
    "T14n0478_001:0604c20_0": "　建此大法幢，　　法幢不思議，　能以四句偈，　　為眾生解說。",
    "T14n0478_001:0604c22_0": "　此不思議經，　　若為他解說，　能觀無量法，　　法觀不思議。",
    "T14n0478_001:0604c24_0": "　諸佛無上尊，　　永斷一切法，　皆同說此經，　　不思議法門。」",
    "T14n0478_001:0604c26_0": "爾時，世尊說此偈已，告阿難言：「若有比丘、比丘尼、優婆塞、優婆夷聞是法已，受持、讀誦、為他解說，所得功德甚多無量，不可窮盡。",
    "T14n0478_001:0604c28_1": "譬如虛空不可窮盡。",
    "T14n0478_001:0605a01_2": "如是，阿難！",
    "T14n0478_001:0605a01_3": "若人於此甚深法門受持、讀誦一四句偈、為他解說，其人功德亦復如是，說不可盡。」",
    "T14n0478_001:0605a03_4": "爾時，世尊而說偈言：「無邊甚深法，　　此經說大義，　受持、解說者，　　應善護此經。",
    "T14n0478_001:0605a06_0": "　若以分別說，　　虛空尚可窮，　於此經功德，　　說之不可盡。",
    "T14n0478_001:0605a08_0": "　若受持此經，　　則為已供養，　十方世界中，　　一切諸世尊。",
    "T14n0478_001:0605a10_0": "　十方世界中，　　所在大牟尼，　受持此經者，　　則禮拜供養。",
    "T14n0478_001:0605a12_0": "　十方世界中，　　十號具足尊，　若有聞此經，　　則為已供養。",
    "T14n0478_001:0605a14_0": "　過去諸世尊，　　及以當來佛，　十方世界中，　　現在人中尊，　若有受持此，　　如來所說經，　皆悉已供養，　　師子牟尼尊。",
    "T14n0478_001:0605a18_0": "　以資生供養，　　此是世間智，　受持此經者，　　無上智慧供。",
    "T14n0478_001:0605a20_0": "　若人以珍寶，　　充滿十方界，　持以施諸佛，　　其福德甚多。",
    "T14n0478_001:0605a22_0": "　若復於此經，　　善學為人說，　此人所供養，　　佛說為第一。",
    "T14n0478_001:0605a24_0": "　我所說法中，　　求佛不可得，　於此不驚怖，　　即是供養佛。",
    "T14n0478_001:0605a26_0": "　此第一供養，　　世間所不及，　若不毀呰者，　　亦名為供養。",
    "T14n0478_001:0605a28_0": "　諸佛及以法，　　求之不可得，　此第一供養，　　最勝之所說。",
    "T14n0478_001:0605b01_0": "　然燈正遍知，　　以此法供養，　此第一供養，　　為諸菩薩說。",
    "T14n0478_001:0605b03_0": "　我於彼世尊，　　以此供養已，　然後得授記，　　當來世作佛。",
    "T14n0478_001:0605b05_0": "　若欲求佛道，　　為眾生上首，　淨修行此道，　　而供養導師。",
    "T14n0478_001:0605b07_0": "　如是供養已，　　得菩提不久，　應修此供養，　　通達一切法。",
    "T14n0478_001:0605b09_0": "　此第一供養，　　一切諸佛法，　諸導師世尊，　　一切悉皆得。",
    "T14n0478_001:0605b11_0": "　得入佛境界，　　佛智不思議，　能作師子吼，　　我應受世供。",
    "T14n0478_001:0605b13_0": "　作師子吼已，　　一切法無畏，　度無量眾生，　　入無漏涅槃。」",
    "T14n0478_001:0605b15_0": "佛說此經已，善思惟童子及諸比丘僧，一切世間天、人、阿修羅、乾闥婆等，聞佛所說，皆大歡喜，信受奉行。",
    "T14n0478_001:0605b18_0": "大乘頂王經"
}