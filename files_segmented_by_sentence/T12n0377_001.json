{
    "T12n0377_001:0900a03_0": "大般涅槃經後分卷上",
    "T12n0377_001:0900a05_0": "大唐南海波淩國",
    "T12n0377_001:0900a06_0": "沙門若那跋陀羅譯",
    "T12n0377_001:0900a07_0": "憍陳如品餘",
    "T12n0377_001:0900a08_0": "爾時，須跋陀羅從佛聞說大般涅槃甚深妙法，而得法眼，見法清淨，愛護正法，已捨邪見，於佛法中深信堅固；即從如來，欲求出家。",
    "T12n0377_001:0900a10_1": "佛言：「善哉，善哉！",
    "T12n0377_001:0900a11_2": "須跋陀羅！",
    "T12n0377_001:0900a11_3": "善來比丘，悅可聖心，善入佛道。」",
    "T12n0377_001:0900a12_4": "於是，須跋陀羅歡喜踊躍，忻慶無量，即時鬚髮自落，而作沙門，法性智水灌注心原，無復縛著，漏盡意解，得羅漢果。",
    "T12n0377_001:0900a14_5": "須跋陀羅既證果已，即前佛所，瞻仰尊顏，頭面禮足，偏袒右肩，右膝著地長跪合掌，悲喜交流，深自悔責在昔罪咎，而白佛言：「世尊！",
    "T12n0377_001:0900a17_6": "恨我毒身久劫已來常相欺惑，令我長沒無明邪見，淪溺三界外道法中，痛哉！",
    "T12n0377_001:0900a19_7": "苦哉！",
    "T12n0377_001:0900a19_8": "為害滋甚。",
    "T12n0377_001:0900a19_9": "今大喜慶，蒙如來恩，得入正法。",
    "T12n0377_001:0900a20_10": "世尊智慧大海，慈愍無量，竊自惟忖，累劫碎軀未能報此須臾之恩。」",
    "T12n0377_001:0900a22_11": "須跋陀羅說是語已，悲泣流淚，不能自裁，復白佛言：「世尊！",
    "T12n0377_001:0900a23_12": "我年老邁，餘命無幾，未脫眾苦，行苦遷逼。",
    "T12n0377_001:0900a24_13": "唯願世尊少住教誡，哀愍救護，莫般涅槃。」",
    "T12n0377_001:0900a25_14": "爾時世尊默然不許。",
    "T12n0377_001:0900a25_15": "須跋陀羅不果所請，愁憂熱惱，高聲唱曰：「苦哉！",
    "T12n0377_001:0900a26_16": "苦哉！",
    "T12n0377_001:0900a27_17": "世間虛空，世間虛空。",
    "T12n0377_001:0900a27_18": "如何於今大怖即至，熱惱流行？",
    "T12n0377_001:0900a28_19": "哀哉！",
    "T12n0377_001:0900a28_20": "哀哉！",
    "T12n0377_001:0900a28_21": "眾生福盡，正慧眼滅。」",
    "T12n0377_001:0900a29_0": "復更流淚、悲號、哽咽，遍體血現，發聲大哭，於如來前舉身投地，慌亂濁心，昏迷悶絕。",
    "T12n0377_001:0900b01_1": "久乃蘇醒，涕淚哽咽，而白佛言：「世尊！",
    "T12n0377_001:0900b02_2": "我今不忍見於如來入般涅槃，中心痛切難任裁抑。",
    "T12n0377_001:0900b03_3": "我自何能，與此坏器毒身共住？",
    "T12n0377_001:0900b04_4": "今前寧可先自速滅，唯願世尊後當涅槃。」",
    "T12n0377_001:0900b05_5": "爾時須跋陀羅說是語已，悲戀哽咽，於是時頃，即入涅槃。",
    "T12n0377_001:0900b07_0": "爾時，不可說不可說無數億恒河沙諸大菩薩、比丘、比丘尼，一切世間天、人、阿修羅等，同聲唱言：「苦哉！",
    "T12n0377_001:0900b09_1": "苦哉！",
    "T12n0377_001:0900b09_2": "如何正覺一旦捨離，無主、無歸、無依、無趣。」",
    "T12n0377_001:0900b10_3": "追思戀慕，悲感號泣，互相執手搥胸，悶絕迷失諸方，哀慟三千大千世界。",
    "T12n0377_001:0900b12_0": "爾時，世尊出八種聲普告大眾：「莫大號哭猶如嬰兒，各相裁抑，勿自亂心。",
    "T12n0377_001:0900b13_1": "汝等於此行苦生死大海，勤修淨心，莫失念慧，疾求正智，速出諸有。",
    "T12n0377_001:0900b15_2": "三界受身苦輪無際，無明郎主、恩愛魔王役使身心，策為僮僕，遍緣境界造生死業，貪、恚、狂癡，念念傷害，無量劫來常受苦惱。",
    "T12n0377_001:0900b18_0": "何有智者不反斯原？",
    "T12n0377_001:0900b18_1": "汝等當知，我曠劫來已入大寂，無陰、界、入，永斷諸有，金剛寶藏常樂我淨。",
    "T12n0377_001:0900b20_2": "我今於此顯難思議現方便力，入大涅槃，示同世法，欲令眾生知身如電，生戀慕心，生死瀑河漂流速疾，諸行輪轉法應如是。",
    "T12n0377_001:0900b23_3": "如來涅槃，甚深！",
    "T12n0377_001:0900b23_4": "甚深！",
    "T12n0377_001:0900b23_5": "不可思議！",
    "T12n0377_001:0900b23_6": "乃是諸佛、菩薩境界，非諸聲聞、緣覺所知。」",
    "T12n0377_001:0900b25_0": "佛復告諸大眾：「是須跋陀羅，已曾供養恒河沙佛，於諸佛所深種善根；以本願力，常在尼乾外道法中，出家修行，以方便慧誘進邪見失道眾生，令入正智。",
    "T12n0377_001:0900b28_1": "須跋陀羅乘本願力，今得遇我，最後涅槃，得聞正法；既聞正法，得羅漢果；既得果已，復入涅槃。",
    "T12n0377_001:0900c01_2": "自我得道度阿若憍陳如，最後涅槃度須跋陀羅，吾事究竟，無復施為；設我久住，無異今也。」",
    "T12n0377_001:0900c03_3": "爾時，世尊說是語已，即噓長歎唱言：「善哉，善哉！",
    "T12n0377_001:0900c04_4": "須跋陀羅為報佛恩，汝等大眾應當供養其屍，安立塔廟。」",
    "T12n0377_001:0900c06_5": "爾時，大眾惆悵慘結，掩淚裁抑，即依佛教，以香木、蘇油茶毘其屍。",
    "T12n0377_001:0900c07_6": "須跋陀羅當焚屍時，即於火中放大光明，現十八變，身上出水、身下出火；右脇出火、左脇出水；小復現大、大復現小；滿虛空中。",
    "T12n0377_001:0900c10_7": "爾時，無量大眾及諸外道邪見眾生發菩提心，得入正見。",
    "T12n0377_001:0900c11_8": "須跋陀羅現神變已，還復火中。",
    "T12n0377_001:0900c12_9": "茶毘已訖，是時大眾悲感傷悼，收取舍利起塔供養。",
    "T12n0377_001:0900c14_0": "大般涅槃經遺教品第一",
    "T12n0377_001:0900c15_0": "爾時，佛告阿難普及大眾：「吾滅度後，汝等四眾當勤護持我大涅槃。",
    "T12n0377_001:0900c16_1": "我於無量萬億阿僧祇劫，修此難得大涅槃法，今已顯說，汝等當知，此大涅槃乃是十方三世一切諸佛金剛寶藏，常樂我淨周圓無缺。",
    "T12n0377_001:0900c19_2": "一切諸佛於此涅槃而般涅槃，最後究竟，理極無遺。",
    "T12n0377_001:0900c20_3": "諸佛於此放捨身命，故名涅槃。",
    "T12n0377_001:0900c21_4": "汝等欲得決定真報佛恩；疾得菩提、諸佛摩頂；世世所生不失正念；十方諸佛常現其前，晝夜守護；令一切眾得出世法；當勤修習此涅槃典。」",
    "T12n0377_001:0900c25_0": "佛復告阿難：「吾未成佛，示入欝頭藍弗外道法中，修學四禪八定，受行其教。",
    "T12n0377_001:0900c26_1": "吾成佛來毀呰其法，漸漸誘進，最後須跋陀羅皆入佛道。",
    "T12n0377_001:0900c28_0": "如來以大智炬燒邪見幢，如乾草葉投大火焰。",
    "T12n0377_001:0900c29_1": "阿難！",
    "T12n0377_001:0900c29_2": "今我親戚諸釋種子吾甚憂念，我涅槃後，汝當精勤以善教誡我諸眷屬，授與妙法深心誨誘，勿得調戲放逸散心，入諸境界受行邪法，未脫三界世間痛苦，早求出離於此五濁愛欲之中。",
    "T12n0377_001:0901a04_3": "應生憂畏無救護想，一失人身難可追復，畢此一形常須警察，無常大鬼情求難脫。",
    "T12n0377_001:0901a06_4": "憐愍眾生莫相殺害、乃至蠢動，應施無畏。",
    "T12n0377_001:0901a07_5": "身業清淨常生妙土，口業清淨離諸過惡，莫食肉、莫飲酒，調伏心蛇令入道果。",
    "T12n0377_001:0901a09_0": "深思行業善惡之報，如影隨形，三世因果循環不失，此生空過後悔無追。",
    "T12n0377_001:0901a10_1": "涅槃時至，示教如是。」",
    "T12n0377_001:0901a12_0": "爾時阿難聞佛語已，身心戰動，情識恾然，悲哽喑咽，深沒憂海，舉體迷悶，昏亂濁心，投如來前猶如死人。",
    "T12n0377_001:0901a14_1": "爾時，阿泥樓逗安慰阿難，輕其愁心，而語之言：「咄哉！",
    "T12n0377_001:0901a15_2": "何為愁苦？",
    "T12n0377_001:0901a15_3": "如來涅槃時至，今日雖有，明旦則無。",
    "T12n0377_001:0901a16_4": "汝依我語，諮啟如來，如是四問：『佛涅槃後，六群比丘行污他家，惡性車匿，云何共住而得示教？",
    "T12n0377_001:0901a18_5": "如來在世以佛為師，世尊滅後以何為師？",
    "T12n0377_001:0901a19_6": "若佛在世依佛而住，如來既滅依何而住？",
    "T12n0377_001:0901a20_7": "如來滅後，結集法藏，一切經初，安何等語？』」",
    "T12n0377_001:0901a21_8": "爾時，阿難如從夢中，聞阿泥樓逗安慰其心，令致四問，漸得醒悟，哀不自勝，具陳上問而以白佛。",
    "T12n0377_001:0901a24_0": "佛告阿難：「何為憂苦悲哀乃爾？",
    "T12n0377_001:0901a24_1": "諸佛化周，施為已訖，法歸是處。",
    "T12n0377_001:0901a25_2": "善哉，善哉！",
    "T12n0377_001:0901a25_3": "阿難！",
    "T12n0377_001:0901a25_4": "汝致四問為最後問，能大利益一切世間。",
    "T12n0377_001:0901a26_5": "汝等諦聽，善思念之。」",
    "T12n0377_001:0901a27_6": "「唯然，世尊！",
    "T12n0377_001:0901a27_7": "願樂欲聞。」",
    "T12n0377_001:0901a27_8": "佛告阿難：「如汝所問，佛涅槃後，六群比丘、惡性車匿，行污他家，云何共住而得示教？",
    "T12n0377_001:0901a29_9": "阿難！",
    "T12n0377_001:0901a29_10": "車匿比丘其性鄙惡，我涅槃後，漸當調伏其心柔和，捨本惡性。",
    "T12n0377_001:0901b02_11": "阿難！",
    "T12n0377_001:0901b02_12": "我弟難陀具極重欲，其性鄙惡，如來以善方便，示教利喜，知其根性，以波若慧為說十二因緣。",
    "T12n0377_001:0901b04_13": "所謂無明緣行，行緣識，乃至老、死、憂悲苦惱，皆是無明憎愛叢林。",
    "T12n0377_001:0901b06_0": "一切行苦彌滿三界、遍流六道，大苦根本無明所起，以波若慧示以性淨，諦觀根本，即斷諸有過患無明。",
    "T12n0377_001:0901b08_1": "根本滅故無明滅，無明滅則行滅，乃至老、死、憂悲苦惱皆滅。",
    "T12n0377_001:0901b09_2": "得此觀時，攝心定住，即入三昧。",
    "T12n0377_001:0901b10_3": "以三昧力得入初禪，漸漸次第入第四禪，繼心正念。",
    "T12n0377_001:0901b11_4": "如是修習，然後自當得證上果，離三界苦。",
    "T12n0377_001:0901b12_5": "阿難！",
    "T12n0377_001:0901b12_6": "爾時難陀比丘深生信心，依我教法，勤心修習，不久即得阿羅漢果。",
    "T12n0377_001:0901b14_7": "阿難！",
    "T12n0377_001:0901b14_8": "我涅槃後，汝當依我教法正觀，教示六群車匿比丘，深心依此清淨正法，不久自當得證上果。",
    "T12n0377_001:0901b16_9": "「阿難！",
    "T12n0377_001:0901b16_10": "當知皆因無明，增長三界生死大樹、飄沒愛河，眾苦長夜黑闇，崖下繞生死柱。",
    "T12n0377_001:0901b18_11": "六識為枝、妄念為本，無明波浪心識策使，遊戲六塵種苦惱芽，無能制者，自在如王。",
    "T12n0377_001:0901b20_12": "是故我言，無明郎主，念念傷害，眾生不覺，輪轉生死。",
    "T12n0377_001:0901b21_13": "阿難！",
    "T12n0377_001:0901b21_14": "一切眾生為此無明起諸愛結，我見覆蔽，八萬四千煩惱郎主役使其身，身心破裂，不得自在。",
    "T12n0377_001:0901b23_15": "阿難！",
    "T12n0377_001:0901b23_16": "無明若滅，三界都盡，以是因緣，名出世人。",
    "T12n0377_001:0901b24_17": "阿難！",
    "T12n0377_001:0901b24_18": "若能諦觀十二因緣，究竟無我，深入本淨，即能遠離三界大火。",
    "T12n0377_001:0901b26_19": "阿難！",
    "T12n0377_001:0901b26_20": "如來是真語者，說誠實言，最後付囑，汝當修行。",
    "T12n0377_001:0901b27_21": "「阿難！",
    "T12n0377_001:0901b27_22": "如汝所問，佛去世後，以何為師者？",
    "T12n0377_001:0901b28_23": "阿難！",
    "T12n0377_001:0901b28_24": "尸波羅蜜戒是汝大師，依之修行，能得出世甚深定慧。",
    "T12n0377_001:0901b29_25": "「阿難！",
    "T12n0377_001:0901b29_26": "如汝所問，佛涅槃後，依何住者？",
    "T12n0377_001:0901c01_27": "阿難！",
    "T12n0377_001:0901c01_28": "依四念處嚴心而住：觀身性相同於虛空，名身念處；觀受不在內外、不住中間，名受念處；觀心但有名字，名字性離，名心念處；觀法不得善法、不得不善法，名法念處。",
    "T12n0377_001:0901c05_29": "阿難！",
    "T12n0377_001:0901c05_30": "一切行者，應當依此四念處住。",
    "T12n0377_001:0901c06_31": "「阿難！",
    "T12n0377_001:0901c06_32": "如汝所問，如來滅後，結集法藏，一切經初，安何等語者？",
    "T12n0377_001:0901c07_33": "阿難！",
    "T12n0377_001:0901c07_34": "如來滅後，結集法藏，一切經初，當安『如是我聞：一時佛住某方、某處，與諸四眾，而說是經。』」",
    "T12n0377_001:0901c10_0": "爾時，阿難復白佛言：「若佛在世，若涅槃後，有信心檀越以金、銀、七寶、一切樂具，奉施如來，云何舉置？」",
    "T12n0377_001:0901c12_1": "佛告阿難：「若佛現在，所施佛物，僧眾應知；若佛滅後，一切信心所施佛物，應用造佛形像，及造佛衣、七寶幡蓋、買諸香油、寶花以供養佛。",
    "T12n0377_001:0901c15_2": "除供養佛，餘不得用，用者即犯盜佛物罪。」",
    "T12n0377_001:0901c16_3": "阿難復白佛言：「若佛現在，若復有人以金、銀、七寶、房舍、殿堂、妻子、奴婢、衣服、飲食、一切樂具，深心恭敬，禮拜供養如來；佛涅槃後，若復有人，以金、銀、七寶、妻妾、奴婢、衣服、飲食、一切樂具，供養如來形像，深心恭敬，禮拜供養。",
    "T12n0377_001:0901c21_4": "世尊！",
    "T12n0377_001:0901c21_5": "如是二人深心供養，所得福德何者為多？」",
    "T12n0377_001:0901c22_6": "佛告阿難：「如是二人，皆以深心供養，所得福德其福無異。",
    "T12n0377_001:0901c23_7": "何以故？",
    "T12n0377_001:0901c23_8": "雖佛滅後，法身常存，是以深心供養，其福正等。」",
    "T12n0377_001:0901c24_9": "阿難復白佛言：「若佛現在，若復有人，還以深心，如上供養、恭敬如來；佛涅槃後，若復有人，還以深心，如上供養、恭敬全身舍利。",
    "T12n0377_001:0901c27_10": "世尊！",
    "T12n0377_001:0901c27_11": "如是二人，所得福德何者為多？」",
    "T12n0377_001:0901c28_12": "佛告阿難：「如是二人，得福正等，功德廣大，無量無邊，乃至畢苦，其福不盡。」",
    "T12n0377_001:0902a01_13": "阿難復白佛言：「若佛現在，若復有人，如上深心，一切供養、恭敬如來；佛涅槃後，若復有人，如上深心，供養、恭敬半身舍利。",
    "T12n0377_001:0902a03_14": "世尊！",
    "T12n0377_001:0902a04_0": "如是二人，所得福德何者為多？」",
    "T12n0377_001:0902a04_1": "佛告阿難：「如是二人，深心供養，得福無異，所得福德無量無邊。",
    "T12n0377_001:0902a06_2": "阿難！",
    "T12n0377_001:0902a06_3": "若佛滅後，若復有人，深心供養如來舍利四分之一、八分之一、十六分之一、百分之一、千分之一、萬分之一、恒河沙分之一，乃至如芥子許，皆以深心供養、恭敬、尊重、讚歎；若佛現在，若復有人，深心供養、恭敬如來。",
    "T12n0377_001:0902a11_4": "如是二人，所得福德皆悉無異，其福無量不可稱計。",
    "T12n0377_001:0902a12_5": "阿難當知，若佛現在、若涅槃後，若復有人深心恭敬、供養、禮拜、尊重、讚歎，如是二人，所得福德無二無別。」",
    "T12n0377_001:0902a14_6": "佛告阿難及諸大眾：「我涅槃後，天上、人間一切眾生，得我舍利，悲喜交流，哀感欣慶，恭敬、禮拜、深心供養，得無量無邊功德。",
    "T12n0377_001:0902a17_7": "阿難！",
    "T12n0377_001:0902a17_8": "若見如來舍利即是見佛、見佛即是見法、見法即是見僧、見僧即見涅槃。",
    "T12n0377_001:0902a19_9": "阿難！",
    "T12n0377_001:0902a19_10": "當知以是因緣，三寶常住，無有變易，能為眾生作歸依處。」",
    "T12n0377_001:0902a20_11": "阿難復白佛言：「佛涅槃後，一切大眾依何法則，茶毘如來，而得舍利，深心供養？」",
    "T12n0377_001:0902a22_12": "佛告阿難：「我般涅槃，汝等大眾當依轉輪聖王茶毘方法。」",
    "T12n0377_001:0902a23_13": "阿難復白：「轉輪聖王茶毘法則，其事云何？」",
    "T12n0377_001:0902a24_14": "佛告阿難：「轉輪聖王命終之後，經停七日，乃入鐵棺。",
    "T12n0377_001:0902a25_15": "既入棺已，即以微妙香油注滿棺中，閉棺令密。",
    "T12n0377_001:0902a26_16": "復經七日，從棺中出，以諸香水灌洗、沐浴；既灌洗已，燒眾名香而以供養；以兜羅綿遍體儭身，然後即以無價上妙白[疊*毛]千張，次第相重，遍纏王身。",
    "T12n0377_001:0902b01_17": "既已纏訖，以眾香油滿鐵棺中，聖王之身爾乃入棺。",
    "T12n0377_001:0902b02_18": "密閉棺已，載以香木、七寶車上，其車四面垂諸瓔珞、一切寶絞，莊嚴其車，無數花幡、七寶幢蓋、一切妙香、一切天樂，圍繞供養。",
    "T12n0377_001:0902b05_19": "爾乃純以眾妙香木表裏文飾，微妙香油茶毘轉輪聖王之身。",
    "T12n0377_001:0902b06_20": "茶毘已訖，收取舍利，於都城內四衢道中起七寶塔，塔開四門，安置舍利，一切世間所共瞻仰。",
    "T12n0377_001:0902b08_21": "「阿難！",
    "T12n0377_001:0902b08_22": "其轉輪王以少福德紹此王位，未脫諸有，具足五欲、妻妾、婇女、惡見、三毒，一切煩惱諸結使等，未斷一毫，命終之後，世間猶乃如是法則，起塔供養一切瞻仰。",
    "T12n0377_001:0902b12_23": "阿難！",
    "T12n0377_001:0902b12_24": "何況如來已於無量無邊無數阿僧祇劫，永捨五欲、妻妾、婇女，於世間法已作霜雹。",
    "T12n0377_001:0902b14_25": "難勤能勤、難行能行，一切菩薩出世苦行，勤苦修習；十方三世一切諸佛所行之道，甚深微妙清淨戒、定、慧解脫、解脫知見、六波羅蜜，無不具足。",
    "T12n0377_001:0902b17_26": "修習如來十力、大悲、四無所畏、三解脫門、十八大空、六通、五眼、三十七品、十八不共法、三十二相、八十種好、一切諸佛壽命、一切淨佛國土、一切成就眾生、一切難行苦行、一切攝善法戒、一切攝眾生戒、一切攝律儀戒、一切功德、一切智慧、一切莊嚴、一切大願、一切方便，如是等不可思議福德智慧，皆已成就，無不具足。",
    "T12n0377_001:0902b24_27": "斷除一切不善、斷除一切煩惱、斷除一切煩惱餘習，通達四諦十二因緣，於菩提樹降伏四魔，成就種智，如是妙法悉修習已；爾乃一切諸佛唱言：『善哉！",
    "T12n0377_001:0902b28_28": "善哉！』",
    "T12n0377_001:0902b28_29": "同以法性智水灌法身頂，乃成阿耨多羅三藐三菩提。",
    "T12n0377_001:0902b29_30": "以是因緣，我今號天人師十方種覺至極世尊、天上人間無與等者，等視眾生如羅睺羅，故名如來、應供、正遍知、明行足、善逝、世間解、無上士、調御丈夫、天人師、佛、世尊，憐愍世間，化緣周畢，為眾生故，今入涅槃，隨世間法，如轉輪王，為令眾生普得供養。",
    "T12n0377_001:0902c06_31": "「阿難！",
    "T12n0377_001:0902c06_32": "我入涅槃，如轉輪王，經停七日，乃入鐵棺，以妙香油注滿棺中，密蓋棺門，其棺四面應以七寶間雜莊嚴，一切寶幢香花供養。",
    "T12n0377_001:0902c09_33": "經七日已，復出鐵棺；既出棺已，應以一切眾妙香水灌洗、沐浴如來之身；既灌洗已，以上妙兜羅綿遍體纏身，次以微妙無價白[疊*毛]千張，復於綿上，纏如來身，又入鐵棺。",
    "T12n0377_001:0902c13_34": "復以微妙香油盛滿棺中，閉棺令密，爾乃純以微妙牛頭栴檀、沈水、一切香木盛七寶車，一切眾寶以為莊嚴，載以寶棺至茶毘所，無數寶幢、無數寶蓋、無數寶衣、無數天樂、無數香花，周遍虛空，悲哀供養。",
    "T12n0377_001:0902c17_35": "一切天人、無數大眾，應各以栴檀、沈水、微妙香油茶毘如來，哀號戀慕。",
    "T12n0377_001:0902c19_36": "茶毘已訖，天人四眾收取舍利，盛七寶瓶，於都城內四衢道中，起七寶塔供養舍利，能令眾生得大功德，離三有苦至涅槃樂。",
    "T12n0377_001:0902c22_37": "阿難當知，一切四眾起佛舍利七寶塔已，應當更起三塔供養：所謂辟支佛塔、阿羅漢塔、轉輪王塔，為令世間知歸依故。」",
    "T12n0377_001:0902c24_38": "阿難白佛言：「如來出世悲愍眾生，顯示十力、大悲、四無所畏、十二因緣、四諦之法、三解脫門，八種梵音雷震三界、五色慈光遍照六道，隨順眾生心業所轉，或得四果三乘所行、或證無漏無為緣覺之道、或入無滅無生菩薩之地、或得無量諸陀羅尼、或得五眼、或得六通、或脫三惡、或出八難、或離人天三界之苦。",
    "T12n0377_001:0903a02_39": "如來慈力清淨、如來解脫法門不可思議，乃至涅槃，一切世間人天四眾起七寶塔，供養舍利得大功德，能令眾生脫三界苦、入正解脫。",
    "T12n0377_001:0903a05_40": "以是因緣，佛般涅槃，一切世間人天大眾，報佛甚深無量慈恩，起七寶塔供養舍利，理應如是。",
    "T12n0377_001:0903a08_41": "世尊！",
    "T12n0377_001:0903a08_42": "其餘三塔於諸眾生得何等利，而令起立恭敬供養？」",
    "T12n0377_001:0903a09_43": "佛告阿難：「其辟支佛，悟法因緣，入深法性，已脫諸有一切過患，能為人天而作福田，以是因緣，起塔供養，所得福德次於如來，能令眾生皆得妙果。",
    "T12n0377_001:0903a12_44": "阿難！",
    "T12n0377_001:0903a12_45": "其阿羅漢，於三界中，生分已盡，不受後有，梵行已立，能為世間而作福田，是故應當起塔供養，所得福德次辟支佛，亦令眾生皆得解脫。",
    "T12n0377_001:0903a15_46": "阿難！",
    "T12n0377_001:0903a16_0": "其轉輪王，雖未解脫三界煩惱，福德力故，治四天下，而以十善化育群生，是諸眾生之所尊敬，以是四眾起塔供養，所得福德亦復無量。」",
    "T12n0377_001:0903a20_0": "阿難白佛言：「佛般涅槃，一切四眾，當於何所茶毘如來，得收舍利？",
    "T12n0377_001:0903a21_1": "唯願示教。」",
    "T12n0377_001:0903a21_2": "佛告阿難：「佛般涅槃，一切四眾，若於拘尸城內茶毘如來，其城中人皆紹王位，則相討罰諍訟無量，亦令一切得福階差。",
    "T12n0377_001:0903a24_3": "阿難！",
    "T12n0377_001:0903a24_4": "一切四眾可於城外茶毘如來！",
    "T12n0377_001:0903a25_5": "為令世間得福等故。」",
    "T12n0377_001:0903a25_6": "阿難白佛言：「佛入涅槃，茶毘已訖，一切四眾收取舍利，安置寶瓶，當於何所起七寶塔，一切皆得深心供養？",
    "T12n0377_001:0903a28_7": "唯願示教。」",
    "T12n0377_001:0903a28_8": "佛告阿難：「佛般涅槃，茶毘既訖，一切四眾收取舍利置七寶瓶，當於拘尸那伽城內四衢道中起七寶塔——高十三層，上有相輪，一切妙寶間雜莊嚴，一切世間眾妙花幡而嚴飾之，四邊欄楯七寶合成，一切莊挍靡不周遍，其塔四面面開一門，層層間次窓牖相當——安置寶瓶如來舍利，天人四眾瞻仰供養。",
    "T12n0377_001:0903b06_9": "阿難！",
    "T12n0377_001:0903b06_10": "其辟支佛塔應十一層，亦以眾寶而嚴飾之。",
    "T12n0377_001:0903b07_11": "阿難！",
    "T12n0377_001:0903b07_12": "其阿羅漢塔成以四層，亦以眾寶而嚴飾之。",
    "T12n0377_001:0903b08_13": "阿難！",
    "T12n0377_001:0903b08_14": "其轉輪王塔，亦七寶成，無復層級。",
    "T12n0377_001:0903b09_15": "何以故？",
    "T12n0377_001:0903b09_16": "未脫三界諸有苦故。」",
    "T12n0377_001:0903b10_17": "爾時，阿泥樓逗白佛言：「佛涅槃後，茶毘已訖，一切天人四部大眾，如何分布如來舍利，而得供養？」",
    "T12n0377_001:0903b12_18": "爾時，佛告阿泥樓逗：「我般涅槃，汝等天人取佛舍利，以平等心分布三界、一切六道，世間供養。」",
    "T12n0377_001:0903b14_19": "爾時，釋提桓因白佛：「我今從佛，敬請如來半身舍利，而我深心願供養故。」",
    "T12n0377_001:0903b16_20": "佛告天帝：「如來等視眾生如羅睺羅，汝不應請半身舍利。",
    "T12n0377_001:0903b17_21": "何以故？",
    "T12n0377_001:0903b17_22": "平等利祐諸眾生故。」",
    "T12n0377_001:0903b18_0": "佛告天帝：「我今與汝右邊上頷一牙舍利，可於天上起塔供養，能令汝得福德無盡。」",
    "T12n0377_001:0903b20_0": "爾時，天人、一切大眾悲哀流淚，不能自裁。",
    "T12n0377_001:0903b20_1": "爾時，世尊普告四眾：「佛般涅槃，汝等天人莫大愁惱。",
    "T12n0377_001:0903b22_2": "何以故？",
    "T12n0377_001:0903b22_3": "佛雖涅槃，而有舍利常存供養。",
    "T12n0377_001:0903b23_0": "復有無上法寶——修多羅藏、毘那耶藏、阿毘達磨藏——以是因緣，三寶、四諦常住於世，能令眾生深心歸依。",
    "T12n0377_001:0903b25_1": "何以故？",
    "T12n0377_001:0903b25_2": "供養舍利即是佛寶，見佛即見法身，見法即見賢聖，見賢聖故即見四諦，見四諦故即見涅槃，是故當知三寶常住，無有變易，能為世間作歸依故。」",
    "T12n0377_001:0903b28_3": "佛復告諸大眾：「汝等莫大愁苦，我今於此垂欲涅槃，若戒、若歸、若常、無常、三寶、四諦、六波羅蜜、十二因緣，有所疑者，當速發問，為究竟問。",
    "T12n0377_001:0903c02_4": "佛涅槃後，無復疑悔。」",
    "T12n0377_001:0903c03_5": "三過告眾。",
    "T12n0377_001:0903c03_6": "爾時，四眾憂悲苦惱，哽咽流淚，痛切中心追思戀慕，愁毒悶絕，佛神力故，掩淚寂然，無發問者。",
    "T12n0377_001:0903c05_7": "何以故？",
    "T12n0377_001:0903c05_8": "一切四眾已於戒、歸、三寶、四諦，通達曉了，無有疑故。",
    "T12n0377_001:0903c07_9": "爾時，世尊知諸四眾無復餘疑，歎言：「善哉，善哉！",
    "T12n0377_001:0903c08_10": "汝等四眾已能通達三寶、四諦無有疑也，猶如淨水洗蕩身垢；汝等當勤精進，早得出離，莫生愁惱迷悶亂心。」",
    "T12n0377_001:0903c11_0": "爾時，世尊於師子座以真金手却身所著僧伽梨衣，顯出紫磨黃金師子胸臆，普示大眾，告言：「汝等一切天人大眾，應當深心看我紫磨黃金色身。」",
    "T12n0377_001:0903c14_1": "爾時，四眾一切瞻仰大覺世尊真金色身，目不暫捨，悉皆快樂，譬如比丘入第三禪，難生是中。",
    "T12n0377_001:0903c16_2": "爾時，世尊以黃金身示大眾已，即放無量無邊百千萬億大涅槃光，普照十方一切世界，日月所照無復光明。",
    "T12n0377_001:0903c18_3": "放是光已，復告大眾：「當知如來為汝等故，累劫勤苦，截身手足，盡修一切難行、苦行，大悲本願於此五濁成阿耨多羅三藐三菩提，得此金剛不壞紫磨色身，具足三十二相、八十種好，無量光明，普照一切，見形遇光，無不解脫。」",
    "T12n0377_001:0903c23_4": "佛復告諸大眾：「佛出世難如優曇花，希有難見。",
    "T12n0377_001:0903c25_0": "汝等大眾，最後遇我，為於此身不生空過。",
    "T12n0377_001:0903c25_1": "我以本誓願力，生此穢土，化緣周畢，今欲涅槃。",
    "T12n0377_001:0903c27_0": "汝等以至誠心看我紫磨黃金色身，汝當修習如是清淨之業，於未來世得此果報。」",
    "T12n0377_001:0903c29_0": "爾時，世尊如是三反，慇懃三告，以真金身示諸大眾。",
    "T12n0377_001:0904a01_1": "即從七寶師子大床，上昇虛空高一多羅樹，一反告言：「我欲涅槃，汝等大眾，看我紫磨黃金色身。」",
    "T12n0377_001:0904a03_2": "如是展轉，高七多羅樹，七反告言：「我欲涅槃，汝等大眾，應當深心看我紫磨黃金色身。」",
    "T12n0377_001:0904a05_3": "從空中下坐師子床，復告大眾：「我欲涅槃，汝等深心看我紫磨黃金色身。」",
    "T12n0377_001:0904a06_4": "爾時，世尊從師子床復昇虛空，高一多羅樹，復告大眾：「我欲涅槃，汝等深心看我紫磨黃金色身。」",
    "T12n0377_001:0904a09_5": "如是展轉，高七多羅樹，七反告言：「我欲涅槃，汝等大眾，看我紫磨黃金色身。」",
    "T12n0377_001:0904a10_6": "從空中下坐師子床，復告大眾：「我欲涅槃，汝等深心看我紫磨黃金色身。」",
    "T12n0377_001:0904a12_7": "爾時，世尊從師子床復昇虛空，高一多羅樹，復告大眾：「我欲涅槃，汝等深心看我紫磨黃金色身。」",
    "T12n0377_001:0904a14_8": "如是展轉，高七多羅樹，七反告言：「我欲涅槃，汝等深心看我紫磨黃金色身。」",
    "T12n0377_001:0904a16_9": "從空中下坐師子床，復告大眾：「我欲涅槃，汝等深心看我紫磨黃金色身。」",
    "T12n0377_001:0904a18_0": "爾時，世尊顯出如來紫磨黃金色身，普示大眾，如是三反，上昇虛空，高七多羅樹；三反從空中下，坐師子床；如是慇懃二十四反，告諸大眾：「我欲涅槃，汝等深心看我金剛堅固不壞、紫磨黃金無畏色身，如優曇花難可值遇。",
    "T12n0377_001:0904a23_0": "汝等當知，我欲涅槃。",
    "T12n0377_001:0904a23_1": "汝等應當以至誠心，看我紫磨黃金色身，如熱渴人遇清冷水，飲之令飽，無復餘念；汝等大眾，亦復如是。",
    "T12n0377_001:0904a25_2": "我欲涅槃，汝等大眾，應當深心瞻仰，為是最後見於如來，自此見已，無復再覩。",
    "T12n0377_001:0904a27_3": "汝等大眾，瞻仰令足，無復後悔。」",
    "T12n0377_001:0904a28_4": "佛復告諸大眾：「我涅槃後，汝等大眾，應廣修行，早出三有，勿復懈怠、散心放逸。」",
    "T12n0377_001:0904b01_5": "爾時，一切世界天人四眾遇涅槃光，瞻仰佛者，一切三塗、八難、世間人天所有煩惱、四重、五逆、極惡罪咎，永滅無餘，皆得解脫。",
    "T12n0377_001:0904b04_0": "爾時，世尊顯出紫磨黃金色身，慇懃相告，示大眾已，還舉僧伽梨衣如常所披。",
    "T12n0377_001:0904b06_0": "大般涅槃經應盡還源品第二",
    "T12n0377_001:0904b07_0": "佛復告諸大眾：「我今時至，舉身疼痛。」",
    "T12n0377_001:0904b07_1": "說是語已，即入初禪，以涅槃光遍觀世界，入寂滅定。",
    "T12n0377_001:0904b09_0": "爾時，世尊所言未訖即入初禪、從初禪出入第二禪、從二禪出入第三禪、從三禪出入第四禪、從四禪出入虛空處、從空處出入無邊識處、從識處出入不用處、從不用出入非想非非想處、從非非想處出入滅盡定；從滅盡定出還入非想非非想處、從非非想出入不用處、從不用出入無邊識處、從無邊識處出入虛空處、從空處出入第四禪、從四禪出入第三禪、從三禪出入第二禪、從二禪出入第一禪。",
    "T12n0377_001:0904b19_0": "爾時，世尊如是逆順入諸禪已，普告大眾：「我以甚深波若遍觀三界一切六道，諸山、大海、大地含生，如是三界，根本性離，畢竟寂滅，同虛空相。",
    "T12n0377_001:0904b22_1": "無名、無識，永斷諸有，本來平等，無高下想。",
    "T12n0377_001:0904b23_2": "無見、無聞、無覺、無知，不可繫縛、不可解脫。",
    "T12n0377_001:0904b24_3": "無眾生、無壽命，不生、不起、不盡、不滅。",
    "T12n0377_001:0904b24_4": "非世間、非非世間，涅槃、生死皆不可得，二際平等。",
    "T12n0377_001:0904b26_0": "等諸法故，閑居靜住無所施為，究竟安置必不可得。",
    "T12n0377_001:0904b27_1": "從無住法，法性施為，斷一切相，一無所有。",
    "T12n0377_001:0904b28_2": "法相如是，其知是者，名出世人；是事不知，名生死始。",
    "T12n0377_001:0904b29_3": "汝等大眾，應斷無明、滅生死始。」",
    "T12n0377_001:0904c01_0": "爾時，世尊說是語已，復入超禪，從初禪出入第三禪、從三禪出入虛空處、從虛空出入無所有處、從無所有出入滅盡想定；從滅盡定出次第還入至非想非非想處、從非非想出入無邊識處、從識處出入第四禪、從四禪出入第二禪、從二禪出入於初禪。",
    "T12n0377_001:0904c06_1": "如是逆順入超禪已，復告大眾：「我以摩訶般若遍觀三界有情、無情，一切人法，悉皆究竟，無繫縛者、無解脫者。",
    "T12n0377_001:0904c09_2": "無主、無依，不可攝持。",
    "T12n0377_001:0904c09_3": "不出三界，不入諸有。",
    "T12n0377_001:0904c10_4": "本來清淨無垢、無煩惱，與虛空等，不平等、非不平等，盡諸動念，思想心息，如是法相，名大涅槃。",
    "T12n0377_001:0904c12_5": "真見此法，名為解脫，凡夫不知，名曰無明。」",
    "T12n0377_001:0904c13_6": "作是語已，復入超禪，從初禪出乃至入滅盡定、從滅盡定出乃至入初禪。",
    "T12n0377_001:0904c14_7": "如是逆順入超禪已，復告大眾：「我以佛眼遍觀三界一切諸法，無明本際性本解脫，於十方求了不能得，根本無故，所因枝葉皆悉解脫。",
    "T12n0377_001:0904c17_8": "無明解脫故，乃至老、死皆得解脫。",
    "T12n0377_001:0904c18_9": "以是因緣，我今安住常寂滅光，名大涅槃。」",
    "T12n0377_001:0904c19_10": "爾時，阿難無極悲哀、憂愁、痛苦、心狂慌亂、情識昏迷，如重醉人都無知覺，不見四眾，不知如來已入涅槃、為未涅槃？",
    "T12n0377_001:0904c23_0": "爾時，世尊如是三過從超入諸禪定遍觀法界，普為大眾三反說法，如來如是展轉二十七反，入諸禪定。",
    "T12n0377_001:0904c25_1": "阿難以不知故，佛入一禪即致一問，如是二十七反，問阿泥樓逗：「佛已涅槃、為未涅槃？」",
    "T12n0377_001:0904c27_2": "阿泥樓逗深知如來入諸禪定，二十七反皆答阿難：「佛未涅槃。」",
    "T12n0377_001:0904c28_3": "爾時，一切大眾皆悉慌亂，都不覺知如來涅槃、為未涅槃？",
    "T12n0377_001:0905a01_4": "爾時，世尊三反入諸禪定，三反示誨眾已，於七寶床右脇而臥，頭枕北方、足指南方、面向西方、後背東方，其七寶床微妙瓔珞以為莊嚴，娑羅樹林四雙八隻——西方一雙在如來前、東方一雙在如來後、北方一雙在佛之首、南方一雙在佛之足。",
    "T12n0377_001:0905a06_5": "爾時，世尊娑羅林下寢臥寶床，於其中夜入第四禪，寂然無聲。",
    "T12n0377_001:0905a07_6": "於是時頃，便般涅槃。",
    "T12n0377_001:0905a08_7": "大覺世尊入涅槃已，其娑羅林東西二雙合為一樹、南北二雙合為一樹，垂覆寶床蓋於如來，其樹即時慘然變白，猶如白鶴，枝葉、花果、皮幹悉皆爆裂墮落，漸漸枯悴，摧折無餘。",
    "T12n0377_001:0905a13_0": "爾時，十方無數萬億恒河沙普佛世界一切大地皆大震動，出種種音唱言：「苦哉！",
    "T12n0377_001:0905a14_1": "苦哉！",
    "T12n0377_001:0905a15_0": "世界空虛。」",
    "T12n0377_001:0905a15_1": "演出無常苦空哀歎之聲。",
    "T12n0377_001:0905a15_2": "爾時，十方世界一切諸山——目真隣陀山、摩訶目真隣陀山、鐵圍山、大鐵圍山、諸須彌山、香山、寶山、金山、黑山、一切大地所有諸山——一時震裂，悉皆崩倒，出大音聲，震吼世界，唱言：「苦哉！",
    "T12n0377_001:0905a20_3": "苦哉！",
    "T12n0377_001:0905a20_4": "如何一旦世間孤露，慧日滅沒大涅槃山？",
    "T12n0377_001:0905a21_5": "一切眾生喪真慈父，失所敬天無瞻仰者。」",
    "T12n0377_001:0905a22_6": "爾時，十方世界一切大海，悉皆混濁沸涌濤波，出種種音唱言：「苦哉！",
    "T12n0377_001:0905a23_7": "苦哉！",
    "T12n0377_001:0905a24_0": "正覺已滅，眾生罪苦，長夜久流生死大海，迷失正路何由解脫？」",
    "T12n0377_001:0905a25_1": "爾時，一切江河、溪澗、溝壑、川流、泉源、渠井、浴池，悉皆傾覆，水盡枯涸。",
    "T12n0377_001:0905a26_2": "爾時，十方世界大地虛空，寂然大闇，日月精光悉無復照，黑闇愁惱彌布世界。",
    "T12n0377_001:0905a28_3": "於是時間，忽然黑風鼓怒驚振，吹扇塵沙彌闇世界。",
    "T12n0377_001:0905a29_4": "爾時大地一切卉木、藥草、諸樹、花果、枝葉，悉皆摧折，碎落無遺。",
    "T12n0377_001:0905b01_5": "於是時頃，十方世界一切諸天，遍滿虛空，哀號悲歎，震動三千大千世界；雨無數百千種種上妙天香天花，遍滿三千大千世界，[卄/積]高須彌供養如來；於上空中復雨無數天幢、天幡、天瓔珞、天軒蓋、天寶珠，遍滿虛空，變成寶臺，四面珠瓔、七寶絞絡，光明華彩，供養如來；於上空中復奏無數微妙天樂，鼓吹絃歌，出種種音，唱言：「苦哉！",
    "T12n0377_001:0905b08_6": "苦哉！",
    "T12n0377_001:0905b08_7": "佛已涅槃，世界空虛，群生眼滅，煩惱羅剎大欲流行，行苦相續痛輪不息。」",
    "T12n0377_001:0905b10_8": "爾時，阿難心慌迷悶，都不覺知，不識如來已入涅槃、未入涅槃？",
    "T12n0377_001:0905b12_0": "唯見非恒境界，復問樓逗：「佛涅槃耶？」",
    "T12n0377_001:0905b12_1": "樓逗答言：「大覺世尊已入涅槃。」",
    "T12n0377_001:0905b13_2": "爾時阿難聞是語已，悶絕躄地，猶如死人，寂無氣息，冥冥不曉。",
    "T12n0377_001:0905b14_3": "爾時，樓逗以清冷水灑阿難面，扶之令起，以善方便而慰喻之，語阿難言：「哀哉！",
    "T12n0377_001:0905b16_4": "哀哉！",
    "T12n0377_001:0905b16_5": "痛苦奈何！",
    "T12n0377_001:0905b17_6": "奈何！",
    "T12n0377_001:0905b17_7": "莫大愁毒熱惱亂心。",
    "T12n0377_001:0905b17_8": "如來化緣周畢，一切人天無能留者。",
    "T12n0377_001:0905b18_9": "苦哉！",
    "T12n0377_001:0905b18_10": "苦哉！",
    "T12n0377_001:0905b18_11": "奈何！",
    "T12n0377_001:0905b18_12": "奈何！",
    "T12n0377_001:0905b18_13": "何期今日人天之師為事究竟，無能留者。",
    "T12n0377_001:0905b19_14": "奈何！",
    "T12n0377_001:0905b20_0": "我與汝等，且共裁抑。」",
    "T12n0377_001:0905b20_1": "復慰喻言：「阿難！",
    "T12n0377_001:0905b20_2": "佛雖涅槃，而有舍利、無上法寶常住於世，能為眾生而作歸依。",
    "T12n0377_001:0905b22_3": "我與汝等當勤精進，以佛法寶授與眾生，令脫眾苦，報如來恩。」",
    "T12n0377_001:0905b23_4": "爾時阿難聞慰喻已，漸得醒悟，哽咽流淚，悲不自勝。",
    "T12n0377_001:0905b24_5": "其拘尸那城娑羅林間，縱廣三十二由旬，天人大眾皆悉遍滿，尖頭針鋒受無量眾，間無空缺不相障蔽。",
    "T12n0377_001:0905b27_6": "爾時，無數億菩薩一切大眾悉皆迷悶，昏亂濁心，都不覺知如來涅槃及未涅槃？",
    "T12n0377_001:0905b29_0": "唯見非恒變動，一時同問樓逗：「佛涅槃耶？」",
    "T12n0377_001:0905b29_1": "爾時，樓逗告諸大眾一切天人：「大覺世尊已入涅槃。」",
    "T12n0377_001:0905c02_2": "爾時，無數一切大眾聞是語已，一時昏迷悶絕躄地，苦毒入心，阨聲不出，其中或有隨佛滅者、或失心者、或身心戰掉者、或互相執手哽咽流淚者、或常搥胸大叫者、或舉手拍頭自拔髮者、或有唱言：「痛哉！",
    "T12n0377_001:0905c06_3": "痛哉！",
    "T12n0377_001:0905c07_0": "荼毒苦。」",
    "T12n0377_001:0905c07_1": "者、或有唱言：「如來涅槃一何疾哉！」",
    "T12n0377_001:0905c08_0": "或有唱言：「失我所敬天」者、或有歎言：「世界空虛、眾生眼滅」者、或有歎言：「煩惱大鬼已流行」者、或有歎言：「眾生善芽種子滅」者、或有歎言：「魔王欣慶解甲冑」者、或自呵責身心無常觀者、或有正觀得解脫者、或有傷歎無歸依者、中有遍體血現流灑地者，如是異類殊音，一切大眾哀聲普震一切世界。",
    "T12n0377_001:0905c14_1": "爾時，娑婆世界主尸棄大梵天王知佛已入涅槃，與諸天眾即從初禪飛空而下，舉聲大哭，流淚悲咽，投如來前，悶絕躄地，久乃穌醒；哀不自勝，即於佛前以偈悲歎：「世尊往昔本誓願，　　為我等故居忍土，　乃隱無量自在力，　　貧所樂法度眾生。",
    "T12n0377_001:0905c21_0": "　方便逐宜隨應說，　　眾生無不受安樂，　誘進令出三有苦，　　究竟皆至涅槃道。",
    "T12n0377_001:0905c23_0": "　如來慈母育眾生，　　普飲眾生大悲乳，　何期一旦忽捨離，　　人天孤露無所依。",
    "T12n0377_001:0905c25_0": "　痛哉眾生善種芽，　　無天甘露令增長，　善芽漸漸衰滅已，　　罪業相牽墮惡道。",
    "T12n0377_001:0905c27_0": "　奈何世界悉空虛，　　眾生正慧眼已滅，　既行無明黑闇中，　　墮落三有淪溺苦。",
    "T12n0377_001:0905c29_0": "　奈何眾生罪無救，　　願依舍利得解脫，　勸請如來大悲力，　　救護令我脫苦地。",
    "T12n0377_001:0906a02_0": "　何其痛哉此惡世，　　如來棄我入涅槃。」",
    "T12n0377_001:0906a03_0": "爾時，釋提桓因與諸大眾從空而下，唱言：「苦哉！",
    "T12n0377_001:0906a04_1": "苦哉！」",
    "T12n0377_001:0906a04_2": "發聲大哭，悲泣流淚，投如來前，悶絕躄地，久乃穌醒；悲哀哽咽，胡跪佛前，說偈哀歎：「如來歷劫行苦行，　　普為我等群生故，　得成無上正覺道，　　等育眾生如一子。",
    "T12n0377_001:0906a09_0": "　施法藥中為上藥，　　療病醫中為勝醫，　大慈悲雲蔭眾生，　　甘露慧雨雨一切。",
    "T12n0377_001:0906a11_0": "　慧日光照無明闇，　　無明眾生見聖道，　聖月慈光照六趣，　　三有蒙光脫眾苦。",
    "T12n0377_001:0906a13_0": "　何期於今捨大慈？",
    "T12n0377_001:0906a13_1": "　　已入涅槃眾不見。",
    "T12n0377_001:0906a14_0": "　本誓大悲今何在？",
    "T12n0377_001:0906a14_1": "　　棄捨眾生如涕唾。",
    "T12n0377_001:0906a15_0": "　我等一切諸眾生，　　如犢失母必當死，　四眾互相執手哭，　　搥胸大哀動三界。",
    "T12n0377_001:0906a17_0": "　苦哉苦哉諸有人，　　如何一旦盡孤露，　我等福盡苦何甚？",
    "T12n0377_001:0906a18_1": "　　善芽燋燃無復潤。",
    "T12n0377_001:0906a19_0": "　唯願法寶舍利光，　　照我令脫三有苦。",
    "T12n0377_001:0906a20_0": "　哀哉痛哉我等眾，　　幾何重得見如來？」",
    "T12n0377_001:0906a21_0": "爾時，樓逗悲哀號泣，傷悼無量，胡跪佛前，以偈悲讚：「正覺法王育我等，　　飲我法乳長法身，　眾生法身未成立，　　又復慧命少資糧。",
    "T12n0377_001:0906a25_0": "　應以八音常演暢，　　令眾聞已悉悟道；　常放大慈五色光，　　令眾蒙光皆解脫。",
    "T12n0377_001:0906a27_0": "　如何今日永涅槃？",
    "T12n0377_001:0906a27_1": "　　行苦眾生何依趣？",
    "T12n0377_001:0906a28_0": "　苦哉！",
    "T12n0377_001:0906a28_1": "世尊捨大悲，　　我等孤窮必當死。",
    "T12n0377_001:0906a29_0": "　雖知世尊現方便，　　我等無能不悲哀。",
    "T12n0377_001:0906b01_0": "　四眾迷悶昏失心，　　哀動天地震三界，　世尊獨處大安樂，　　眾生大苦欲何之？",
    "T12n0377_001:0906b03_0": "　世尊往昔為我等，　　眾劫捨頭截手足，　得成無上正覺道，　　不久住世即涅槃。",
    "T12n0377_001:0906b05_0": "　我及四眾處無明，　　魔王欣慶捨甲冑。",
    "T12n0377_001:0906b06_0": "　哀哉世尊願大悲，　　舍利慈光攝我等，　伏請世尊愍四眾，　　法寶流潤願不窮。",
    "T12n0377_001:0906b08_0": "　我等不能即殞滅，　　苟存餘命能幾何？",
    "T12n0377_001:0906b09_0": "　苦哉痛切難堪忍，　　重見世尊無復期。」",
    "T12n0377_001:0906b10_0": "爾時，阿難悶絕漸醒，舉手拍頭，搥胸哽咽，悲泣流淚，哀不自勝，長跪佛前，以偈悲歎：「我昔與佛誓願力，　　幸共同生釋種中，　如來得成正覺道，　　我為侍者二十載。",
    "T12n0377_001:0906b14_0": "　深心敬養情未足，　　一旦見棄入涅槃，　痛哉！",
    "T12n0377_001:0906b15_1": "哀哉！",
    "T12n0377_001:0906b15_2": "荼毒苦，　　無極長夜痛切心。",
    "T12n0377_001:0906b16_0": "　我身未脫諸有網，　　無明之[穀-禾+卵]未出離，　世尊慧[此/束]未啄破，　　如何見捨疾涅槃？",
    "T12n0377_001:0906b18_0": "　我如初生之嬰兒，　　失母不久必當死。",
    "T12n0377_001:0906b19_0": "　世尊如何見放捨，　　獨出三界受安樂？",
    "T12n0377_001:0906b20_0": "　我今懺悔於世尊，　　侍佛已來二十年，　四威儀中多懈墮，　　不能悅可大聖心。",
    "T12n0377_001:0906b22_0": "　願正覺尊大慈悲，　　施我甘露令安樂，　我願窮盡未來際，　　常覲世尊為侍者。",
    "T12n0377_001:0906b24_0": "　唯願世尊大慈光，　　一切世界攝受我，　痛哉痛哉不可說！",
    "T12n0377_001:0906b25_1": "　　喑咽何能陳聖恩？」",
    "T12n0377_001:0906b26_0": "爾時，無數億恒河沙菩薩、一切世間天人大眾，互相執手，悲泣流淚，哀不自勝，各相裁抑。",
    "T12n0377_001:0906b28_0": "即皆自辦無數微妙香花、曼陀羅花、摩訶曼陀羅花、曼殊沙花、摩訶曼殊沙花、無數天上人間海岸栴檀沈水、百千萬種和香、無數香泥、香水、寶蓋、寶幢、寶幡、真珠、瓔珞，遍滿虛空，投如來前，悲哀供養。",
    "T12n0377_001:0906c03_1": "爾時，拘尸城內男女大小一切人眾悲哀流淚，各辦無數微妙香花、幡蓋等，倍勝於前，投如來所，悲哀供養。",
    "T12n0377_001:0906c05_2": "爾時，四天王與諸天眾悲哀流淚，各辦無數香花、一切供養等，三倍於前，悲泣流淚，來詣佛所，投如來前，悲哀供養。",
    "T12n0377_001:0906c08_3": "五天如是倍勝於前；色界、無色界、諸天亦如是，倍勝供養。",
    "T12n0377_001:0906c10_0": "大般涅槃經後分卷上"
}