{
    "T03n0191_013:0971c13_0": "佛說眾許摩訶帝經卷第十三",
    "T03n0191_013:0971c15_0": "西天譯經三藏朝散大夫試鴻臚少卿",
    "T03n0191_013:0971c16_0": "明教大師臣法賢奉　詔譯",
    "T03n0191_013:0971c17_0": "爾時淨飯王說是語已，心有所思忽然淚下。",
    "T03n0191_013:0971c18_0": "復說伽陀問世尊曰：「往昔住宮中，　　多人同衛護；　山野中怖畏，　　一身云何住？」",
    "T03n0191_013:0971c21_0": "世尊答曰：「聖者十種住，　　我悉已安處；　牢繫今解脫，　　非住人王宮。」",
    "T03n0191_013:0971c23_0": "王曰：「象床金寶飾，　　昔為汝所寢；　山野唯草木，　　云何得安眠？」",
    "T03n0191_013:0971c25_0": "答曰：「解脫之臥具，　　菩提分莊嚴；　眠睡甚適悅，　　無一切熱惱。」",
    "T03n0191_013:0971c27_0": "王曰：「象馬及輦輿，　　昔出入所乘；　一切棘刺地，　　今云何可行？」",
    "T03n0191_013:0971c29_0": "答曰：「我有神足車，　　精勤乘往復；　雖行一切地，　　不礙煩惱刺。」",
    "T03n0191_013:0972a02_0": "王曰：「迦釋迦妙衣，　　嚴身昔自在；　今袈裟麤衣，　　云何忍被服？」",
    "T03n0191_013:0972a04_0": "答曰：「僧伽梨麤衣，　　牟尼山中服；　著已善相生，　　見者皆深悅。」",
    "T03n0191_013:0972a06_0": "王曰：「金寶器中食，　　恒食最上味；　今自持應器，　　所食知云何？」",
    "T03n0191_013:0972a08_0": "答曰：「等引法味最，　　食之得出離；　已斷世間愛，　　愍世故行化。」",
    "T03n0191_013:0972a10_0": "王曰：「乳糖水甘美，　　飲之昔無厭；　今所飲冷熱，　　清濁知云何？」",
    "T03n0191_013:0972a12_0": "答曰：「王貴盛之水，　　世間人爭飲；　飲已或增染，　　如我無愛樂。」",
    "T03n0191_013:0972a14_0": "王曰：「寶殿及樓閣，　　昔者隨心住；　今獨處山林，　　云何得無怖？」",
    "T03n0191_013:0972a16_0": "答曰：「已斷煩惱本，　　諸怖畏不生；　極微我亦無，　　隨處得安住。」",
    "T03n0191_013:0972a18_0": "王曰：「清淨妙香水，　　昔時恒沐浴；　今獨山野中，　　誰浴牟尼王？」",
    "T03n0191_013:0972a20_0": "答曰：「戒香漬法水，　　有德人恒浴；　潔身到彼岸，　　無量聖所說。」",
    "T03n0191_013:0972a22_0": "王曰：「昔妙香塗身，　　及著迦釋衣；　恒處內宮殿，　　離彼非相稱？」",
    "T03n0191_013:0972a24_0": "答曰：「戒香最馚馥，　　用塗身莊嚴；　我今非愚迷，　　離寶衣嚴飾。」",
    "T03n0191_013:0972a26_0": "王曰：「何處得輕慢，　　何處可怖畏；　無事及有事，　　今問願當說？」",
    "T03n0191_013:0972a28_0": "答曰：「老病死三法，　　可怖勿輕慢；　當求適悅境，　　無事應愛樂。」",
    "T03n0191_013:0972b01_0": "爾時淨飯王聞是說已，歡喜無量讚言：「善生釋族，於世八法而皆不染。」",
    "T03n0191_013:0972b02_1": "復以頭面禮如來足。",
    "T03n0191_013:0972b03_2": "又復思惟：「我得善利，我子乃證如是功德。」",
    "T03n0191_013:0972b04_3": "王與眷屬奉送世尊，入儞也(二合)誐嚕馱林精舍。",
    "T03n0191_013:0972b06_0": "爾時世尊既至精舍登法座已，王及大臣乃至士庶圍繞瞻仰，虛空諸天歡喜讚歎。",
    "T03n0191_013:0972b07_1": "佛觀會眾各各心意及與根性，如實知已，廣為解說四聖諦法。",
    "T03n0191_013:0972b09_2": "時白淨飯王及釋眾等七十七千人，皆證須陀洹果。",
    "T03n0191_013:0972b10_3": "世尊又觀何處緣熟？",
    "T03n0191_013:0972b11_0": "彼梵現林時可說法。",
    "T03n0191_013:0972b11_1": "佛與大眾悉詣彼處，無量人眾相隨聽法。",
    "T03n0191_013:0972b12_2": "世尊廣說四諦行相，彼斛飯王迨於釋眾乃至人天，有七十六千人，又證須陀洹果。",
    "T03n0191_013:0972b14_3": "世尊復詣嚕呬怛迦林，亦有無量天人、釋眾、眷屬、人民、士庶隨佛聽法。",
    "T03n0191_013:0972b15_4": "世尊同前廣演四諦，甘露飯王及釋眾等乃至人天，有七十五千人，證須陀洹果。",
    "T03n0191_013:0972b17_5": "餘有證斯陀含果者，有證阿那含果者，有證阿羅漢果者；有發聲聞菩提心者，有發辟支菩提心者，有發無上菩提心者；亦有出家斷諸煩惱後證阿羅漢果者，乃至有發三歸心者。",
    "T03n0191_013:0972b21_6": "時提婆達多既見世尊現於神變及說妙法，自無所證乃生妬心，發不善言，謂釋眾曰：「一切盲人樂斯幻化，此幻化事一切能作。」",
    "T03n0191_013:0972b24_7": "有一釋眾名鉢囉摩拏野，告提婆達多言：「汝勿於世尊大丈夫所發如是惡言。」",
    "T03n0191_013:0972b26_8": "提婆達多尋便默然。",
    "T03n0191_013:0972b26_9": "時淨飯王起心思惟：「昔者天人、阿修羅為世間供養，今佛出世，真是世間恭敬供養。」",
    "T03n0191_013:0972b28_10": "有釋童子說偈讚佛曰：「釋種大仙大丈夫，　　能降妙法甘露雨；　救濟墮落黑闇者，　　開解脫門為引導。」",
    "T03n0191_013:0972c03_0": "爾時淨飯王，聞此童子說偈讚佛深心歡喜，然於真實而未見諦，唯云：「世尊是大丈夫具大威德，誰有聖子而同我耶？」",
    "T03n0191_013:0972c05_1": "世尊思惟：「父淨飯王不見真實，乃為二事：一者我心；二者分別心。",
    "T03n0191_013:0972c07_2": "若能離此可見真實。」",
    "T03n0191_013:0972c07_3": "佛觀大目虔連於淨飯王而有宿因，佛謂大目虔連曰：「汝以方便化淨飯王，令離我執。」",
    "T03n0191_013:0972c09_4": "於是大目虔連即詣王處。",
    "T03n0191_013:0972c10_5": "王見尊者心便歡喜，尊者應時入三摩地，隱於王前，乃出東方虛空之中，現行、立、坐、臥四威儀相；又復身中放五色光，猶如玻瓈互相映徹，或身上出水身下出火，或身上出火身下出水，如是種種現於神變；東方若此，南、西、北方亦復如是；作神變已沒於虛空，如彈指頃已在王前。",
    "T03n0191_013:0972c16_6": "王曰：「佛弟子中更有如尊者否？」",
    "T03n0191_013:0972c17_7": "時大目虔連即說偈曰：「世尊弟子大威德，　　三明六通皆自在；　解脫三界阿羅漢，　　聲聞牟尼如我多。」",
    "T03n0191_013:0972c20_0": "時淨飯王初謂世尊獨有是事，心中常存我執之相，及大目虔連現神變已，乃知弟子亦有斯證，王之我心由此得滅。",
    "T03n0191_013:0972c22_1": "於是世尊即以方便作世間心：「云何得梵王、帝釋及淨光天來，我為說法？」",
    "T03n0191_013:0972c24_2": "於意云何？",
    "T03n0191_013:0972c24_3": "如來之心非聲聞、菩薩之所能知。",
    "T03n0191_013:0972c25_4": "所以然者，世間之心下至蟻子尚令得知，何況諸天。",
    "T03n0191_013:0972c26_5": "於是帝釋告毘首羯磨天子言：「汝化儞也(二合)誐嚕馱林作大法會，其中臺殿樓閣悉安師子之座，咸以眾寶而為嚴飾；復開四門各以四寶裝鉸，復令四天大王而守護之。」",
    "T03n0191_013:0973a01_6": "時毘首羯磨天子承帝釋命，變大法會種種嚴飾，如帝釋教，仍令四王為守門者。",
    "T03n0191_013:0973a03_7": "作變化已，白於世尊：「法會已成，請佛往彼。」",
    "T03n0191_013:0973a04_8": "是時世尊與自眷屬及梵王、帝釋、淨光天等無數百千之眾，還儞也(二合)誐嚕馱林。",
    "T03n0191_013:0973a05_9": "佛既到已入於寶殿，昇師子座即說妙法。",
    "T03n0191_013:0973a06_10": "時尊者大目虔連與淨飯王，同詣佛所。",
    "T03n0191_013:0973a07_11": "至法會門，尊者直入，王即止住。",
    "T03n0191_013:0973a08_12": "王曰：「何故障我？」",
    "T03n0191_013:0973a08_13": "對曰：「佛為淨光天等說法，凡人不得預會。」",
    "T03n0191_013:0973a09_14": "王曰：「汝何賢聖，居此守門？」",
    "T03n0191_013:0973a10_15": "對曰：「我是持國天王。」",
    "T03n0191_013:0973a10_16": "時王乃問：「東門即爾，南門可否？」",
    "T03n0191_013:0973a11_17": "對曰：「不知。」",
    "T03n0191_013:0973a11_18": "既至南門復不得入，王乃問言：「何故如是？」",
    "T03n0191_013:0973a12_19": "對曰：「佛為淨光諸天說法，凡人不得預會。」",
    "T03n0191_013:0973a13_20": "又問：「汝何賢聖，居此守門？」",
    "T03n0191_013:0973a14_21": "對曰：「我即增長天王，故守南門。」",
    "T03n0191_013:0973a15_22": "王自惟曰：「我去西門應恐得入。」",
    "T03n0191_013:0973a15_23": "既至於彼亦不得入，王又審問：「何故如是？」",
    "T03n0191_013:0973a16_24": "對復如前。",
    "T03n0191_013:0973a16_25": "又問：「汝何賢聖？」",
    "T03n0191_013:0973a17_26": "答曰：「我是廣目天王。」",
    "T03n0191_013:0973a17_27": "淨飯王長息歎曰：「聖凡相隔，雖近至遠。」",
    "T03n0191_013:0973a18_28": "既心切見佛，更往北門，至彼同前止不令入。",
    "T03n0191_013:0973a19_29": "王即厲聲謂守門者曰：「賢聖勿是北方天王否？」",
    "T03n0191_013:0973a20_30": "對曰：「我即毘沙門也。」",
    "T03n0191_013:0973a21_31": "時淨飯王聞此語已迨將悶絕，又復思惟：「我雖至親今則踈遠，我親分別從此泯滅。」",
    "T03n0191_013:0973a23_32": "於是世尊知無分別，又察情極，若不時見恐致無常；佛以神力變樓臺殿閣乃至垣牆，悉成玻瓈清淨映徹，內外相覩無所障礙。",
    "T03n0191_013:0973a25_33": "王得見佛心極歡喜，即便禮拜於一面坐。",
    "T03n0191_013:0973a27_0": "爾時世尊種種方便化其父王，令無我心及除分別，即為廣說苦、集、滅、道四聖諦法。",
    "T03n0191_013:0973a28_1": "王得聞已，所有身見如二十山峯，以金剛智破滅無餘，便證須陀洹果。",
    "T03n0191_013:0973b01_2": "王思念曰：「我今所證，非天、非仙、非父、非母，亦非親愛一切眷屬之所獲得，當從如來慈孝所致。」",
    "T03n0191_013:0973b03_3": "又復思惟：「我於過去輪迴生死，骨聚如山血淚成海，或復墮落諸惡趣中，今日乃入解脫門預於聖道。」",
    "T03n0191_013:0973b05_4": "又復言云：「善哉！",
    "T03n0191_013:0973b06_5": "世尊！",
    "T03n0191_013:0973b06_6": "往昔修行無數苦行，不顧身命為利眾生，我今更求殊勝天報。」",
    "T03n0191_013:0973b07_7": "佛即悲念：「王今云何求斯報也？」",
    "T03n0191_013:0973b08_8": "時淨飯王即從座起，合掌頂禮白世尊言：「今欲請佛及諸聖眾，於我宮中來晨受食，唯願大慈咸垂降赴。」",
    "T03n0191_013:0973b11_9": "佛即默然。",
    "T03n0191_013:0973b11_10": "王知許已禮謝而歸。",
    "T03n0191_013:0973b11_11": "纔至宮中詔白淨飯王，告而言曰：「我已證道，不樂王位，汝受灌頂代我理國。」",
    "T03n0191_013:0973b13_12": "白淨飯王問：「何時證耶？」",
    "T03n0191_013:0973b14_0": "答曰：「適於儞也(二合)誐嚕馱林聞法得證。」",
    "T03n0191_013:0973b14_1": "白淨飯王曰：「世尊初到彼林我已得證，王云代位，我實不能。」",
    "T03n0191_013:0973b16_2": "又詔斛飯王曰：「汝可灌頂代我理國。」",
    "T03n0191_013:0973b17_0": "對曰：「我於梵現林中聞法證果，所言代位，誠不樂也。」",
    "T03n0191_013:0973b18_1": "又謂甘露飯王曰：「汝受灌頂代我理國。」",
    "T03n0191_013:0973b19_2": "對曰：「我於嚕呬多迦林聞法證果，今亦不樂處王位也。」",
    "T03n0191_013:0973b20_3": "淨飯王曰：「若如是者，當令何人守宗社也？」",
    "T03n0191_013:0973b21_4": "諸王咸言：「釋族之中有賢德者，可令守之。」",
    "T03n0191_013:0973b22_5": "議事已畢。",
    "T03n0191_013:0973b23_0": "淨飯王曰：「速令所司辦造種種珍饌飲食令極香美。」",
    "T03n0191_013:0973b24_1": "又勅潔淨內外除去葷穢，於正殿上當以清淨茵褥及上妙衣敷，置如來及聖眾坐位，復設香花及淨水瓶無使闕備。",
    "T03n0191_013:0973b26_2": "既至來晨遣使白佛：「今食已辦，請佛及眾同賜降臨。」",
    "T03n0191_013:0973b28_0": "爾時世尊與諸聖眾前後圍繞，行詣王宮受食供養。",
    "T03n0191_013:0973b29_1": "佛至宮門，王與眷屬執爐焚香引世尊入。",
    "T03n0191_013:0973c01_2": "佛昇座已，諸聖眾等次第就坐。",
    "T03n0191_013:0973c01_3": "時淨飯王與諸眷屬，禮拜問訊讚歎訖，即親手奉上種種飲食而伸供養。",
    "T03n0191_013:0973c03_4": "食畢澡漱，供心圓滿。",
    "T03n0191_013:0973c03_5": "時淨飯王即取金瓶灌世尊手，白言：「奉施儞也(二合)誐嚕馱林精舍，願佛隨意。」",
    "T03n0191_013:0973c05_6": "瓶水出時有五功德聲。",
    "T03n0191_013:0973c06_7": "佛亦施願云：「以所施福，王及釋族，一切所求，隨意獲得。」",
    "T03n0191_013:0973c07_8": "王及眷屬聞是語已，歡喜踊躍禮佛而退，佛及聖眾迴還精舍。",
    "T03n0191_013:0973c08_9": "後於一日世尊復在王宮受食，王之眷屬互相謂曰：「今世尊左右皆是耆年，善相威儀誠堪仰重，然侍奉世尊未為允當；可於釋族選其年少有賢善者，便令出家侍佛左右，貴得相稱。」",
    "T03n0191_013:0973c12_10": "時淨飯王勅下親族內外臣佐：「今一切義成捨轉輪王位，苦行修習為大法王，宜各選其賢子捨令出家侍從世尊，以成其美。」",
    "T03n0191_013:0973c15_11": "時斛飯王有二子，一名阿儞嚕馱；二名摩賀曩摩。",
    "T03n0191_013:0973c16_12": "彼摩賀曩摩能理王務，然貪財利；阿儞嚕馱常處宮中隨意受樂。",
    "T03n0191_013:0973c18_13": "時斛飯王以勅旨宣下，乃呼摩賀曩摩：「汝可出家以奉王命。」",
    "T03n0191_013:0973c19_14": "子曰：「我不出家，彼阿儞嚕馱常在宮中受其快樂，可令出家。」",
    "T03n0191_013:0973c21_15": "父言：「彼子福德汝勿指陳。」",
    "T03n0191_013:0973c21_16": "子曰：「此是父母愛憐所許，若實有福，當可試驗。」",
    "T03n0191_013:0973c22_17": "父曰：「當何試驗？」",
    "T03n0191_013:0973c23_18": "子曰：「常式送食，今可空盤送之；若其有福，食自然出。」",
    "T03n0191_013:0973c24_19": "父即對面封以空盤，令宮嬪送之。",
    "T03n0191_013:0973c25_0": "誡曰：「若問何食，但對種種在內。」",
    "T03n0191_013:0973c25_1": "時天帝釋觀知此事，阿儞嚕馱昔曾以食供辟支佛，今日云何令其無食？",
    "T03n0191_013:0973c27_2": "乃化種種珍美品饌滿彼空盤。",
    "T03n0191_013:0973c28_3": "女使至彼，阿儞嚕馱問言：「何物？」",
    "T03n0191_013:0973c28_4": "宮嬪心嗔，不依誡勅答言：「無物。」",
    "T03n0191_013:0973c29_5": "阿儞嚕馱即思念曰：「父母云何送空盤耶？」",
    "T03n0191_013:0974a01_6": "乃開封視之，異饌滿中人所罕見，馨香馚馥園苑皆滿。",
    "T03n0191_013:0974a02_7": "阿儞嚕馱意亦深怪，問彼女言：「本有食耶？",
    "T03n0191_013:0974a03_8": "本空盤耶？」",
    "T03n0191_013:0974a03_9": "女曰：「空盤。」",
    "T03n0191_013:0974a04_10": "遂却以此食奉上父母。",
    "T03n0191_013:0974a04_11": "父母見食亦大驚怪，又以此食示摩賀曩摩：「汝看此食，是彼化出。",
    "T03n0191_013:0974a06_12": "彼阿嚕馱人皆愛樂，我言大福非汝等力，汝初不信，今已驗知。」",
    "T03n0191_013:0974a07_13": "摩賀曩摩白父母言：「彼既大福可令出家，我今無福非出家者。」",
    "T03n0191_013:0974a08_14": "父母即謂阿儞嚕馱曰：「王今有勅，汝出家否？」",
    "T03n0191_013:0974a09_15": "對曰：「出家有何利益？",
    "T03n0191_013:0974a10_16": "在家有何過失？」",
    "T03n0191_013:0974a10_17": "父母言：「出家之人當證涅槃，可受天上人間第一供養。",
    "T03n0191_013:0974a12_18": "若人在家、出家，真實離欲，亦得天上人間供養；若是在家妄稱出家，當感三惡道報。」",
    "T03n0191_013:0974a14_0": "對曰：「出家在家得利失利我已曉了，今欲出家，上副王命。」",
    "T03n0191_013:0974a15_1": "父母告曰：「汝言大善。」",
    "T03n0191_013:0974a15_2": "時阿儞嚕馱有一同年，名曰賢王，最相知見，乃往彼處而相告白。",
    "T03n0191_013:0974a17_3": "至賢王門方聞品琴，又值絃斷五音不足，阿儞嚕馱擅琴之聲止立不進，待其調品令人入報。",
    "T03n0191_013:0974a19_4": "賢王請入，謂阿儞嚕馱曰：「汝來何時？」",
    "T03n0191_013:0974a20_5": "答曰：「琴絃初斷我已到門，待其調品方令入報。」",
    "T03n0191_013:0974a21_6": "賢王稱善執手請坐：「汝今何來？」",
    "T03n0191_013:0974a21_7": "對曰：「淨飯王有勅，令釋族出家，意欲眷屬侍佛左右，以汝慕善故來相報。」",
    "T03n0191_013:0974a23_8": "賢王曰：「勅旨纔下尋亦便知，汝既出家我亦同往，汝可今夜宿於我舍。」",
    "T03n0191_013:0974a25_9": "阿儞嚕馱隨言即止。",
    "T03n0191_013:0974a25_10": "賢王令人為敷臥處，至夜眠睡無少安樂。",
    "T03n0191_013:0974a26_11": "明晨相見，賢王問言：「得安睡否？」",
    "T03n0191_013:0974a27_12": "報言：「不得安睡。」",
    "T03n0191_013:0974a27_13": "又問：「何故如是？」",
    "T03n0191_013:0974a28_14": "對曰：「床所鋪者病觸之衣，是以令我不獲安寢。」",
    "T03n0191_013:0974a29_15": "賢王即喚所司侍人，問其緣由自何而得？",
    "T03n0191_013:0974b01_16": "對曰：「王初生時敷設餘長，後因疾患曾已受用。」",
    "T03n0191_013:0974b02_17": "賢王歎曰：「善哉！",
    "T03n0191_013:0974b02_18": "釋族生此異子。」",
    "T03n0191_013:0974b02_19": "又言：「我出家者，提婆達多次當王位。」",
    "T03n0191_013:0974b03_20": "乃令左右呼提婆達多。",
    "T03n0191_013:0974b04_21": "到已問言：「我等奉勅咸去出家，未委汝今當何所作？」",
    "T03n0191_013:0974b05_22": "時提婆達多私自念曰：「若或我言不出家者，即令賢王亦不出家。」",
    "T03n0191_013:0974b06_23": "便以誑言：「我亦出家。」",
    "T03n0191_013:0974b07_24": "時彼賢王速以公文奏淨飯王，王乃下勅告示內外：「今賢王、阿儞嚕馱及提婆達多等，釋種五百人出家，咸可知悉。」",
    "T03n0191_013:0974b10_0": "勅出之後中外歡喜，唯提婆達多獨自苦惱，意云：「本作方便欲令賢王出家，今或違言有妄語過，使我將來不得王位。」",
    "T03n0191_013:0974b12_1": "於是剛忍隨眾出家。",
    "T03n0191_013:0974b13_2": "時淨飯王欲令後代知族尊貴，宣告內外，凡是街衢迨及城隍，一切嚴飾皆使殊勝，布以淨土灑以香水；復排幢幡、傘蓋、散花燒香，以擬賢王等五百釋種出家經過；彼釋種等各各父母，於衢路側及城門首，敷設觀看，亦命相師各相其子，誰可出家？",
    "T03n0191_013:0974b18_3": "誰當不可？",
    "T03n0191_013:0974b18_4": "賢王先出，相師稱歎：「此若出家必證聖道。」",
    "T03n0191_013:0974b19_5": "阿儞嚕駄次行出城，相師亦云：「得聖非久。」",
    "T03n0191_013:0974b20_6": "提婆達多出至城門，頭上寶冠忽然墮地，相師見已，「此惡業人，定入地獄。」",
    "T03n0191_013:0974b22_7": "又不善人名曰海壽，纔到門際驢作惡聲，相者知之：「此有口業曾謗聲聞，當來果熟定墮惡趣。」",
    "T03n0191_013:0974b24_8": "烏波難陀次出，乘象方至門首瓔珞墮地，乃自下象親手收取。",
    "T03n0191_013:0974b26_0": "相師言曰：「此鄙悋人，當入地獄。」",
    "T03n0191_013:0974b26_1": "如是五百釋種各各出已，相師皆見，咸以善惡具告父母。",
    "T03n0191_013:0974b28_0": "時釋眾等出迦毘羅城，復遊園苑次至佛處，各各白佛云求出家。",
    "T03n0191_013:0974b29_1": "世尊思惟：「今此釋眾雖求出家，有志樂者，有不樂者。」",
    "T03n0191_013:0974c01_2": "佛以四法度為苾芻。",
    "T03n0191_013:0974c02_3": "時淨飯王有承事人，名烏波梨，善能剃髮，王即遣與釋眾剃髮，既至彼處不肯與剃，乃作色煩惱又復悲泣。",
    "T03n0191_013:0974c04_4": "賢王問言：「何以如是？」",
    "T03n0191_013:0974c05_0": "烏波梨曰：「我奉一人，非眾所使，可寧捨命，髮不能剃。」",
    "T03n0191_013:0974c06_1": "賢王諫曰：「勿作是言，汝奉王命非眾可使，此有善利請無煩惱。」",
    "T03n0191_013:0974c07_2": "賢王復以方便告釋眾曰：「汝等出家，寶冠妙衣及裝嚴具，今日已去咸無所用，都置一處與烏波梨，彼聞得者或可歡喜。」",
    "T03n0191_013:0974c10_3": "衣冠既集乃成大聚，時烏波梨即與剃髮。",
    "T03n0191_013:0974c11_4": "及覩釋眾各各年少捨其富貴，「我今卑族，何所戀耶？",
    "T03n0191_013:0974c12_5": "宜可棄彼恩愛去離煩惱，免其輪迴生滅之患。」",
    "T03n0191_013:0974c13_6": "於是榰頤再三忖度。",
    "T03n0191_013:0974c14_7": "尊者舍利弗見而問曰：「汝何榰頤？",
    "T03n0191_013:0974c14_8": "似有不樂？」",
    "T03n0191_013:0974c15_9": "答言：「非是不樂，有所思念。」",
    "T03n0191_013:0974c15_10": "具以情實告舍利弗。",
    "T03n0191_013:0974c16_11": "舍利弗謂曰：「世尊度脫非間尊卑，今正是時，宜其猛利。」",
    "T03n0191_013:0974c17_12": "世尊預知專期根熟，舍利弗將烏波梨來至佛前，五體投地伸其禮敬，白言：「世尊！",
    "T03n0191_013:0974c19_13": "今烏波梨欲於正法出家，願佛哀愍。」",
    "T03n0191_013:0974c20_14": "佛告烏波梨言：「汝得梵行。」",
    "T03n0191_013:0974c20_15": "世尊言訖，鬚髮自落袈裟著身，後七日中鬚髮再出，威儀庠序如百臘苾芻，自說伽陀曰：「我今於如來，　　正法求出家，　佛言得梵行，　　鬚髮尋自落，　袈裟亦著身；　　此即從善本，　今日方成熟，　　故我為苾芻。」",
    "T03n0191_013:0974c27_0": "爾時世尊告大眾言：「今出家者，可依夏臘次第守其尊卑，乃至未來禮不得闕。」",
    "T03n0191_013:0974c28_1": "於是烏波梨平視諸釋。",
    "T03n0191_013:0974c29_2": "時彼賢王次第禮眾，至烏波梨前不肯禮拜，來白世尊：「今烏波梨是承事人，今我禮者是不順也。」",
    "T03n0191_013:0975a02_3": "佛言：「汝既出家當除我相，彼是上臘宜伸禮敬。」",
    "T03n0191_013:0975a03_4": "賢王纔禮，地六振動。",
    "T03n0191_013:0975a03_5": "次提婆達多亦不肯禮，又來白佛。",
    "T03n0191_013:0975a04_6": "佛言：「出家之人當除我相，彼是上臘宜可禮足。」",
    "T03n0191_013:0975a05_7": "於是諸釋無不禮者。",
    "T03n0191_013:0975a06_8": "諸苾芻等各各心疑：「今賢王禮拜，地六種動，有何因緣？",
    "T03n0191_013:0975a07_9": "唯願世尊，解諸疑網。」",
    "T03n0191_013:0975a07_10": "佛言：「過去世時此閻浮提波羅奈國，有王統御，名曰梵壽，國界豐盛人民快樂。",
    "T03n0191_013:0975a09_11": "時彼城中有一娼女，名跋捺囉，色相端嚴人所愛羨。",
    "T03n0191_013:0975a10_12": "有一男子，名孫那囉摩拏嚩迦，往彼女處言意相慕；女即報云：『備五百金錢可來相見。』",
    "T03n0191_013:0975a12_13": "是人貧匱莫副所言，別以方便而親附之，遂移居相隣時奉花果，後因節序男女作樂，嚴身戴花各衒其美。",
    "T03n0191_013:0975a15_14": "時跋捺囉起思念曰：『孫那囉摩拏嚩迦，彼人若來共作喜樂。』",
    "T03n0191_013:0975a16_15": "須臾來至。",
    "T03n0191_013:0975a16_16": "女即喜曰：『可取花來與汝作樂。』",
    "T03n0191_013:0975a17_17": "孫那囉摩拏嚩迦此日有事，心極煩惱通宵無睡，及天將曉熟寐不覺，眾人取花好者已盡，乃得尸利沙花。",
    "T03n0191_013:0975a20_0": "將與彼女，彼女不悅，即說偈言：「『戒不精進業，　　怠墮重睡眠；　　眾採好花去，　　得尸利沙花。』",
    "T03n0191_013:0975a23_0": "「又復告言：『汝求別花。』",
    "T03n0191_013:0975a23_1": "時初秋月暑氣猶欝，乃再去尋花，以至中午採花唱歌都不覺熱。",
    "T03n0191_013:0975a24_2": "值梵壽王入草詣林避熱，忽聞歌唱，令人尋求，見已呼來，乃謂之曰：『日光下照如火燒腦，云何歌唱都無所苦？』",
    "T03n0191_013:0975a27_3": "即以伽陀對曰：「『我心迷故，　　非日不照；　　為事有少，　　故不知苦。』",
    "T03n0191_013:0975b01_0": "「時王思惟：『此採花人能言。』",
    "T03n0191_013:0975b01_1": "乃留與語。",
    "T03n0191_013:0975b01_2": "王曰：『我出值熱來此求涼，汝可以言解我熱惱。』",
    "T03n0191_013:0975b02_3": "孫那囉摩拏嚩迦本有智慧所言稱旨，乃說征伐之利，投王心機。",
    "T03n0191_013:0975b04_4": "王聞歎奇即忘熱惱，宣問大臣：『有於剎帝利灌頂王所假身命難者，最上之賜，國有何典？』",
    "T03n0191_013:0975b06_5": "大臣對曰：『可與儲君。』",
    "T03n0191_013:0975b06_6": "即勅大臣冊居其位，告報內外准式備儀，禮赴春宮尊處儲貳，凡日受用無非珍寶，寢臥之所茵褥異常。",
    "T03n0191_013:0975b09_7": "孫那囉摩拏嚩迦私自惟曰：『儲君若此，尊極可知。』",
    "T03n0191_013:0975b10_8": "便起貪心欲謀大寶，纔發斯念便自覺知：『我或如斯，堪云來報？』",
    "T03n0191_013:0975b11_9": "由是追悔寢不安處，乃施麤席臥於地上。",
    "T03n0191_013:0975b12_10": "至明旦已，王即遣使觀其動止，乃見孫那囉摩拏嚩迦臥於地上，速來白王：『此非儲君，乃賤人爾！』",
    "T03n0191_013:0975b14_11": "王曰：『何知？』",
    "T03n0191_013:0975b15_12": "具事上聞。",
    "T03n0191_013:0975b15_13": "王曰：『此大智人，非是賤士。』",
    "T03n0191_013:0975b15_14": "乃令詔來詢問其故。",
    "T03n0191_013:0975b16_15": "王曰：『夜不寢床臥於地者何意？』",
    "T03n0191_013:0975b17_16": "對曰：『貴非究竟，所以不樂。』",
    "T03n0191_013:0975b17_17": "王曰：『汝意如何？』",
    "T03n0191_013:0975b18_18": "『今欲出家。』",
    "T03n0191_013:0975b18_19": "王復言曰：『未知此事。",
    "T03n0191_013:0975b18_20": "云何出家？",
    "T03n0191_013:0975b19_0": "有何功德？』",
    "T03n0191_013:0975b19_1": "答言：『於寂靜處苦節修行，亦無聖師，亦不求侶，觀緣究理證獨覺菩提。』",
    "T03n0191_013:0975b20_2": "王即稱善放令出家。",
    "T03n0191_013:0975b21_3": "後證道果來至王前，於虛空中現神變相，王覩是事深生歸信，五體投地以伸敬禮，即說伽陀曰：「『善哉智慧人，　　非惡業能繫；　　求寂靜修行，　　證獨覺菩提。』",
    "T03n0191_013:0975b26_0": "「說伽陀已。",
    "T03n0191_013:0975b26_1": "又復言云：『若有諸摩拏嚩迦，出家求道我即隨喜。』",
    "T03n0191_013:0975b27_2": "時有近臣名殑誐波羅，聞此偈已忻樂非常，記憶在心誡其貪愛。",
    "T03n0191_013:0975b28_3": "王因此後亦自勗勵，乃踈宮室多樂寂靜。",
    "T03n0191_013:0975b29_4": "殑誐波羅後接王喜遂求出家，王既允許拜辭而出，即詣深山逢苦行仙人，便隨學道精勤策勵，亦證五通。",
    "T03n0191_013:0975c03_5": "徑來王前現其神變，王乃問曰：『汝得如是功德耶？』",
    "T03n0191_013:0975c04_6": "答曰：『我證。』",
    "T03n0191_013:0975c04_7": "王謂證聖，便禮其足，頭纔至地地即振動。",
    "T03n0191_013:0975c05_8": "是時王母察此非真，乃為殑誐波羅說伽陀曰：「『若根本出家，　　禮事於沙門；　　寂默及精進，　　苦行成緣覺。",
    "T03n0191_013:0975c09_0": "　　一切罪永滅，　　一切福業生；　　後於諸世間，　　廣利樂眾生。』」",
    "T03n0191_013:0975c11_0": "佛告諸苾芻：「昔梵壽王者，今賢王是；殑誐波羅者，烏波梨是；往昔禮拜地已振動，今日致禮與本無殊。",
    "T03n0191_013:0975c13_1": "諸苾芻！",
    "T03n0191_013:0975c13_2": "此過去、現在種種之事，今為汝等再分別說，汝等聞者宜其諦信。」",
    "T03n0191_013:0975c15_0": "時諸苾芻聞此說已，歡喜踊躍，禮佛而退。",
    "T03n0191_013:0975c16_0": "佛說眾許摩訶帝經卷第十三"
}