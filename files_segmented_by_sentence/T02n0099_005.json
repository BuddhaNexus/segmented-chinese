{
    "T02n0099_005:0029c03_0": "雜阿含經卷第五",
    "T02n0099_005:0029c05_0": "宋天竺三藏求那跋陀羅譯",
    "T02n0099_005:0029c06_0": "（一〇三）如是我聞：一時，有眾多上座比丘住拘舍彌國瞿師羅園。",
    "T02n0099_005:0029c07_1": "時，有差摩比丘住拘舍彌國跋陀梨園，身得重病。",
    "T02n0099_005:0029c08_2": "時，有陀娑比丘為瞻病者。",
    "T02n0099_005:0029c09_3": "時，陀娑比丘詣諸上座比丘，禮諸上座比丘足，於一面住。",
    "T02n0099_005:0029c10_4": "諸上座比丘告陀娑比丘言：「汝往詣差摩比丘所，語言：『諸上座問汝，身小差安隱，苦患不增劇耶？』」",
    "T02n0099_005:0029c13_5": "時，陀娑比丘受諸上座比丘教，至差摩比丘所，語差摩比丘言：「諸上座比丘問訊汝，苦患漸差不？",
    "T02n0099_005:0029c15_6": "眾苦不至增耶？」",
    "T02n0099_005:0029c15_7": "差摩比丘語陀娑比丘言：「我病不差，不安隱身，諸苦轉增無救。",
    "T02n0099_005:0029c17_8": "譬如多力士夫，取羸劣人，以繩繼頭，兩手急絞，極大苦痛，我今苦痛有過於彼。",
    "T02n0099_005:0029c19_9": "譬如屠牛，以利刀生割其腹，取其內藏，其牛腹痛當何可堪！",
    "T02n0099_005:0029c20_10": "我今腹痛甚於彼牛。",
    "T02n0099_005:0029c21_11": "如二力士捉一劣夫，懸著火上，燒其兩足，我今兩足熱過於彼。」",
    "T02n0099_005:0029c22_12": "時，陀娑比丘還至諸上座所，以差摩比丘所說病狀，具白諸上座。",
    "T02n0099_005:0029c24_13": "時，諸上座還遣陀娑比丘至差摩比丘所，語差摩比丘言：「世尊所說，有五受陰。",
    "T02n0099_005:0029c26_14": "何等為五？",
    "T02n0099_005:0029c26_15": "色受陰，受、想、行、識受陰，汝差摩能少觀察此五受陰非我、非我所耶？」",
    "T02n0099_005:0029c28_16": "時，陀娑比丘受諸上座比丘教已，往語差摩比丘言：「諸上座語汝，世尊說五受陰，汝少能觀察非我、非我所耶？」",
    "T02n0099_005:0030a01_17": "差摩比丘語陀娑言：「我於彼五受陰能觀察非我、非我所。」",
    "T02n0099_005:0030a03_18": "陀娑比丘還白諸上座：「差摩比丘言：『我於五受陰能觀察非我、非我所。』」",
    "T02n0099_005:0030a05_19": "諸上座比丘復遣陀娑比丘語差摩比丘言：「汝能於五受陰觀察非我、非我所，如漏盡阿羅漢耶？」",
    "T02n0099_005:0030a07_20": "時，陀娑比丘受諸上座比丘教，往詣差摩比丘所，語差摩言：「比丘能如是觀五受陰者，如漏盡阿羅漢耶？」",
    "T02n0099_005:0030a10_0": "差摩比丘語陀娑比丘言：「我觀五受陰非我、非我所，非漏盡阿羅漢也。」",
    "T02n0099_005:0030a11_1": "時，陀娑比丘還至諸上座所，白諸上座：「差摩比丘言：『我觀五受陰非我、非我所，而非漏盡阿羅漢也。』」",
    "T02n0099_005:0030a14_2": "時，諸上座語陀娑比丘：「汝復還語差摩比丘：『汝言：「我觀五受陰非我、非我所，而非漏盡阿羅漢。」",
    "T02n0099_005:0030a16_3": "前後相違。』」",
    "T02n0099_005:0030a16_4": "陀娑比丘受諸上座比丘教，往語差摩比丘：「汝言：『我觀五受陰非我、非我所，而非漏盡阿羅漢。』",
    "T02n0099_005:0030a19_0": "前後相違。」",
    "T02n0099_005:0030a19_1": "差摩比丘語陀娑比丘言：「我於五受陰觀察非我、非我所，而非阿羅漢者，我於我慢、我欲、我使，未斷、未知、未離、未吐。」",
    "T02n0099_005:0030a22_2": "陀娑比丘還至諸上座所，白諸上座：「差摩比丘言：『我於五受陰觀察非我、非我所，而非漏盡阿羅漢者，於五受陰我慢、我欲、我使，未斷、未知、未離、未吐。』」",
    "T02n0099_005:0030a25_3": "諸上座復遣陀娑比丘語差摩比丘言：「汝言有我，於何所有我？",
    "T02n0099_005:0030a27_4": "為色是我？",
    "T02n0099_005:0030a27_5": "為我異色？",
    "T02n0099_005:0030a27_6": "受、想、行、識是我？",
    "T02n0099_005:0030a28_7": "為我異識耶？」",
    "T02n0099_005:0030a28_8": "差摩比丘語陀娑比丘言：「我不言色是我，我異色；受、想、行、識是我，我異識。",
    "T02n0099_005:0030b01_9": "然於五受陰我慢、我欲、我使，未斷、未知、未離、未吐。」",
    "T02n0099_005:0030b02_10": "差摩比丘語陀娑比丘言：「何煩令汝駈駈往反？",
    "T02n0099_005:0030b03_11": "汝取杖來，我自扶杖，詣彼上座，願授以杖。」",
    "T02n0099_005:0030b04_12": "差摩比丘即自扶杖，詣諸上座。",
    "T02n0099_005:0030b05_13": "時，諸上座遙見差摩比丘扶杖而來，自為敷座，安停脚机，自往迎接，為持衣鉢，命令就座，共相慰勞。",
    "T02n0099_005:0030b08_14": "慰勞已，語差摩比丘言：「汝言我慢，何所見我？",
    "T02n0099_005:0030b09_15": "色是我耶？",
    "T02n0099_005:0030b09_16": "我異色耶？",
    "T02n0099_005:0030b09_17": "受、想、行、識是我耶？",
    "T02n0099_005:0030b10_18": "我異識耶？」",
    "T02n0099_005:0030b10_19": "差摩比丘白言：「非色是我，非我異色；非受、想、行、識是我，非我異識。",
    "T02n0099_005:0030b12_0": "能於五受陰我慢、我欲、我使，未斷、未知、未離、未吐。",
    "T02n0099_005:0030b13_1": "譬如優鉢羅、鉢曇摩、拘牟頭、分陀利華香，為即根香耶？",
    "T02n0099_005:0030b14_2": "為香異根耶？",
    "T02n0099_005:0030b14_3": "為莖葉鬚精麤香耶？",
    "T02n0099_005:0030b15_4": "為香異精麤耶？",
    "T02n0099_005:0030b15_5": "為等說不？」",
    "T02n0099_005:0030b16_6": "諸上座答言：「不也，差摩比丘！",
    "T02n0099_005:0030b16_7": "非優鉢羅、鉢曇摩、拘牟頭、分陀利根即是香、非香異根，亦非莖葉鬚精麤是香，亦非香異精麤也。」",
    "T02n0099_005:0030b19_8": "差摩比丘復問：「彼何等香？」",
    "T02n0099_005:0030b19_9": "上座答言：「是華香。」",
    "T02n0099_005:0030b20_10": "差摩比丘復言：「我亦如是。",
    "T02n0099_005:0030b20_11": "非色即我，我不離色；非受、想、行識即我，我不離識。",
    "T02n0099_005:0030b22_12": "然我於五受陰見非我、非我所，而於我慢、我欲、我使，未斷、未知、未離、未吐。",
    "T02n0099_005:0030b23_13": "諸上座聽我說譬，凡智者，因譬類得解。",
    "T02n0099_005:0030b24_14": "譬如乳母衣，付浣衣者，以種種灰湯，浣濯塵垢，猶有餘氣，要以種種雜香，薰令消滅。",
    "T02n0099_005:0030b27_0": "如是，多聞聖弟子離於五受陰，正觀非我、非我所，能於五受陰我慢、我欲、我使，未斷、未知、未離、未吐，然後於五受陰增進思惟，觀察生滅，此色、此色集、此色滅，此受、想、行、識，此識集、此識滅。",
    "T02n0099_005:0030c02_1": "於五受陰如是觀生滅已，我慢、我欲、我使，一切悉除，是名真實正觀。」",
    "T02n0099_005:0030c04_2": "差摩比丘說此法時，彼諸上座遠塵離垢，得法眼淨。",
    "T02n0099_005:0030c05_3": "差摩比丘不起諸漏，心得解脫，法喜利故，身病悉除。",
    "T02n0099_005:0030c06_4": "時，諸上座比丘語差摩比丘言：「我聞仁者初所說，已解已樂，況復重聞！",
    "T02n0099_005:0030c08_5": "所以問者，欲發仁者微妙辯才，非為嬈亂汝，便堪能廣說如來、應、等正覺法。」",
    "T02n0099_005:0030c10_6": "時，諸上座聞差摩比丘所說，歡喜奉行。",
    "T02n0099_005:0030c12_0": "（一〇四）如是我聞：一時，佛住舍衛國祇樹給孤獨園。",
    "T02n0099_005:0030c13_1": "爾時，有比丘名焰摩迦，起惡邪見，作如是言：「如我解佛所說法，漏盡阿羅漢身壞命終更無所有。」",
    "T02n0099_005:0030c15_2": "時，有眾多比丘聞彼所說，往詣其所，語焰摩迦比丘言：「汝實作是說：『如我解佛所說法，漏盡阿羅漢身壞命終更無所有』耶？」",
    "T02n0099_005:0030c18_3": "答言：「實爾。",
    "T02n0099_005:0030c18_4": "諸尊！」",
    "T02n0099_005:0030c18_5": "時，諸比丘語焰摩迦：「勿謗世尊！",
    "T02n0099_005:0030c19_6": "謗世尊者不善，世尊不作是說，汝當盡捨此惡邪見。」",
    "T02n0099_005:0030c21_0": "諸比丘說此語時，焰摩迦比丘猶執惡邪見，作如是言：「諸尊！",
    "T02n0099_005:0030c22_1": "唯此真實，異則虛妄。」",
    "T02n0099_005:0030c23_0": "如是三說。",
    "T02n0099_005:0030c23_1": "時，諸比丘不能調伏焰摩迦比丘，即便捨去，往詣尊者舍利弗所，語尊者舍利弗言：「尊者！",
    "T02n0099_005:0030c25_2": "當知彼焰摩迦比丘起如是惡邪見言：『我解知佛所說法，漏盡阿羅漢身壞命終更無所有。』",
    "T02n0099_005:0030c27_3": "我等聞彼所說已，故往問焰摩迦比丘：『汝實作如是知見耶？』",
    "T02n0099_005:0030c29_4": "彼答我言：『諸尊！",
    "T02n0099_005:0030c29_5": "實爾，異則愚說。』",
    "T02n0099_005:0030c29_6": "我即語言：『汝勿謗世尊！",
    "T02n0099_005:0031a01_7": "世尊不作此語，汝當捨此惡邪見。』",
    "T02n0099_005:0031a02_8": "再三諫彼，猶不捨惡邪見，是故我今詣尊者所，唯願尊者，當令焰摩迦比丘息惡邪見，憐愍彼故！」",
    "T02n0099_005:0031a04_9": "舍利弗言：「如是，我當令彼息惡邪見。」",
    "T02n0099_005:0031a05_10": "時，眾多比丘聞舍利弗語，歡喜隨喜，而還本處。",
    "T02n0099_005:0031a07_0": "爾時，尊者舍利弗晨朝著衣持鉢，入舍衛城乞食。",
    "T02n0099_005:0031a08_1": "食已，出城，還精舍舉衣鉢已，往詣焰摩迦比丘所。",
    "T02n0099_005:0031a09_2": "時，焰摩迦比丘遙見尊者舍利弗來，即為敷座洗足，安停脚机奉迎，為執衣鉢，請令就座。",
    "T02n0099_005:0031a11_3": "尊者舍利弗就座、洗足已，語焰摩迦比丘：「汝實作如是語：『我解知世尊所說法，漏盡阿羅漢身壞命終無所有』耶？」",
    "T02n0099_005:0031a14_4": "焰摩迦比丘白舍利弗言：「實爾，尊者舍利弗！」",
    "T02n0099_005:0031a15_5": "舍利弗言：「我今問汝，隨意答我。",
    "T02n0099_005:0031a16_6": "云何，焰摩迦！",
    "T02n0099_005:0031a16_7": "色為常耶？",
    "T02n0099_005:0031a16_8": "為非常耶？」",
    "T02n0099_005:0031a17_9": "答言：「尊者舍利弗！",
    "T02n0099_005:0031a17_10": "無常。」",
    "T02n0099_005:0031a17_11": "復問：「若無常者，是苦不？」",
    "T02n0099_005:0031a18_12": "答言：「是苦。」",
    "T02n0099_005:0031a18_13": "復問：「若無常、苦，是變易法，多聞聖弟子寧於中見我、異我、相在不？」",
    "T02n0099_005:0031a20_14": "答言：「不也，尊者舍利弗！」",
    "T02n0099_005:0031a20_15": "「受、想、行、識亦復如是。」",
    "T02n0099_005:0031a21_16": "復問：「云何，焰摩迦！",
    "T02n0099_005:0031a21_17": "色是如來耶？」",
    "T02n0099_005:0031a22_18": "答言：「不也，尊者舍利弗！」",
    "T02n0099_005:0031a22_19": "「受、想、行、識是如來耶？」",
    "T02n0099_005:0031a23_20": "答言：「不也，尊者舍利弗！」",
    "T02n0099_005:0031a23_21": "復問：「云何，焰摩迦！",
    "T02n0099_005:0031a24_22": "異色有如來耶？",
    "T02n0099_005:0031a24_23": "異受、想、行、識有如來耶？」",
    "T02n0099_005:0031a25_24": "答言：「不也，尊者舍利弗！」",
    "T02n0099_005:0031a25_25": "復問：「色中有如來耶？",
    "T02n0099_005:0031a26_26": "受、想、行、識中有如來耶？」",
    "T02n0099_005:0031a26_27": "答言：「不也，尊者舍利弗！」",
    "T02n0099_005:0031a27_28": "復問：「如來中有色耶？",
    "T02n0099_005:0031a27_29": "如來中有受、想、行、識耶？」",
    "T02n0099_005:0031a28_30": "答言：「不也，尊者舍利弗！」",
    "T02n0099_005:0031a29_0": "復問：「非色、受、想、行、識有如來耶？」",
    "T02n0099_005:0031a29_1": "答言：「不也，尊者舍利弗！」",
    "T02n0099_005:0031b01_2": "「如是，焰摩迦！",
    "T02n0099_005:0031b01_3": "如來見法真實、如住，無所得、無所施設，汝云何言：『我解知世尊所說，漏盡阿羅漢身壞命終無所有。』",
    "T02n0099_005:0031b04_4": "為時說耶？」",
    "T02n0099_005:0031b04_5": "答言：「不也，尊者舍利弗！」",
    "T02n0099_005:0031b05_0": "復問：「焰摩迦！",
    "T02n0099_005:0031b05_1": "先言：『我解知世尊所說，漏盡阿羅漢身壞命終無所有。』",
    "T02n0099_005:0031b06_2": "云何今復言非耶？」",
    "T02n0099_005:0031b07_3": "焰摩迦比丘言：「尊者舍利弗！",
    "T02n0099_005:0031b07_4": "我先不解、無明故，作如是惡邪見說，聞尊者舍利弗說已，不解、無明，一切悉斷。」",
    "T02n0099_005:0031b09_5": "復問：「焰摩迦！",
    "T02n0099_005:0031b09_6": "若復問：『比丘！",
    "T02n0099_005:0031b10_7": "如先惡邪見所說，今何所知見一切悉得遠離？』",
    "T02n0099_005:0031b11_8": "汝當云何答？」",
    "T02n0099_005:0031b11_9": "焰摩迦答言：「尊者舍利弗！",
    "T02n0099_005:0031b12_10": "若有來問者，我當如是答：『漏盡阿羅漢色無常，無常者是苦，苦者寂靜、清涼、永沒。",
    "T02n0099_005:0031b14_11": "受、想、行、識亦復如是。』",
    "T02n0099_005:0031b14_12": "有來問者，作如是答。」",
    "T02n0099_005:0031b15_13": "舍利弗言：「善哉！",
    "T02n0099_005:0031b15_14": "善哉！",
    "T02n0099_005:0031b15_15": "焰摩迦比丘！",
    "T02n0099_005:0031b16_16": "汝應如是答。",
    "T02n0099_005:0031b16_17": "所以者何？",
    "T02n0099_005:0031b16_18": "漏盡阿羅漢色無常，無常者是苦，若無常、苦者，是生滅法。",
    "T02n0099_005:0031b18_19": "受、想、行、識亦復如是。」",
    "T02n0099_005:0031b18_20": "尊者舍利弗說是法時，焰摩迦比丘遠塵離垢，得法眼淨。",
    "T02n0099_005:0031b20_0": "尊者舍利弗語焰摩迦比丘：「今當說譬，夫智者以譬得解。",
    "T02n0099_005:0031b21_1": "如長者子，長者子大富多財，廣求僕從，善守護財物。",
    "T02n0099_005:0031b22_2": "時，有怨家惡人，詐來親附，為作僕從，常伺其便，晚眠早起，侍息左右，謹敬其事，遜其言辭，令主意悅，作親友想、子想，極信不疑，不自防護，然後手執利刀，以斷其命。",
    "T02n0099_005:0031b26_3": "焰摩迦比丘！",
    "T02n0099_005:0031b26_4": "於意云何？",
    "T02n0099_005:0031b27_5": "彼惡怨家，為長者親友，非為初始方便，害心常伺其便，至其終耶？",
    "T02n0099_005:0031b28_6": "而彼長者，不能覺知，至今受害。」",
    "T02n0099_005:0031b29_7": "答言：「實爾。",
    "T02n0099_005:0031b29_8": "尊者！」",
    "T02n0099_005:0031c01_9": "舍利弗語焰摩迦比丘：「於意云何？",
    "T02n0099_005:0031c01_10": "彼長者本知彼人詐親欲害，善自防護，不受害耶？」",
    "T02n0099_005:0031c03_11": "答言：「如是，尊者舍利弗！」",
    "T02n0099_005:0031c03_12": "「如是，焰摩迦比丘！",
    "T02n0099_005:0031c04_13": "愚癡無聞凡夫於五受陰作常想、安隱想、不病想、我想、我所想，於此五受陰保持護惜，終為此五受陰怨家所害。",
    "T02n0099_005:0031c06_14": "如彼長者，為詐親怨家所害而不覺知。",
    "T02n0099_005:0031c07_15": "焰摩迦！",
    "T02n0099_005:0031c07_16": "多聞聖弟子於此五受陰，觀察如病、如癰、如刺、如殺，無常、苦、空、非我、非我所，於此五受陰不著、不受、不受故不著，不著故自覺涅槃：『我生已盡，梵行已立，所作已作，自知不受後有。』」",
    "T02n0099_005:0031c11_17": "尊者舍利弗說是法時，焰摩迦比丘不起諸漏，心得解脫，尊者舍利弗為焰摩迦比丘說法，示、教、照、喜已，從座起去。",
    "T02n0099_005:0031c15_0": "（一〇五）如是我聞：一時，佛住王舍城迦蘭陀竹園。",
    "T02n0099_005:0031c16_1": "爾時，有外道出家名仙尼，來詣佛所，恭敬問訊，於一面坐。",
    "T02n0099_005:0031c17_2": "白佛言：「世尊！",
    "T02n0099_005:0031c17_3": "先一日時，若沙門、若婆羅門、若遮羅迦、若出家，集於希有講堂。",
    "T02n0099_005:0031c19_4": "如是義稱，富蘭那迦葉為大眾主，五百弟子前後圍遶。",
    "T02n0099_005:0031c20_5": "其中有極聰慧者、有鈍根者，及其命終，悉不記說其所往生處。",
    "T02n0099_005:0031c22_6": "復有末迦梨瞿舍利子為大眾主，五百弟子前後圍遶。",
    "T02n0099_005:0031c23_7": "其諸弟子有聰慧者、有鈍根者，及其命終，悉不記說所往生處。",
    "T02n0099_005:0031c25_0": "如是先闍那毘羅胝子、阿耆多翅舍欽婆羅、迦羅拘陀迦栴延、尼揵陀若提子等，各與五百弟子前後圍遶，亦如前者。",
    "T02n0099_005:0031c27_1": "沙門瞿曇爾時亦在彼論中言。",
    "T02n0099_005:0031c28_2": "沙門瞿曇為大眾主，其諸弟子，有命終者。",
    "T02n0099_005:0031c29_3": "即記說言：『某生彼處、某生此處。』",
    "T02n0099_005:0032a01_4": "我先生疑：『云何沙門瞿曇得如此法？』」",
    "T02n0099_005:0032a02_5": "佛告仙尼：「汝莫生疑。",
    "T02n0099_005:0032a02_6": "以有惑故，彼則生疑。",
    "T02n0099_005:0032a03_7": "仙尼！",
    "T02n0099_005:0032a03_8": "當知有三種師。",
    "T02n0099_005:0032a03_9": "何等為三？",
    "T02n0099_005:0032a04_10": "有一師，見現在世真實是我，如所知說，而無能知命終後事，是名第一師出於世間。",
    "T02n0099_005:0032a06_11": "復次，仙尼！",
    "T02n0099_005:0032a06_12": "有一師，見現在世真實是我，命終之後亦見是我，如所知說。",
    "T02n0099_005:0032a07_13": "復次，先尼！",
    "T02n0099_005:0032a08_14": "有一師，不見現在世真實是我，亦復不見命終之後真實是我。",
    "T02n0099_005:0032a09_15": "「仙尼！",
    "T02n0099_005:0032a09_16": "其第一師見現在世真實是我，如所知說者，名曰斷見。",
    "T02n0099_005:0032a11_17": "彼第二師見今世後世真實是我，如所知說者，則是常見。",
    "T02n0099_005:0032a12_18": "彼第三師不見現在世真實是我，命終之後，亦不見我，是則如來、應、等正覺說，現法愛斷、離欲、滅盡、涅槃。」",
    "T02n0099_005:0032a14_19": "仙尼白佛言：「世尊！",
    "T02n0099_005:0032a15_20": "我聞世尊所說，遂更增疑。」",
    "T02n0099_005:0032a16_21": "佛告仙尼：「正應增疑。",
    "T02n0099_005:0032a16_22": "所以者何？",
    "T02n0099_005:0032a16_23": "此甚深處，難見、難知，應須甚深照微妙至到，聰慧所了，凡眾生類，未能辯知。",
    "T02n0099_005:0032a18_24": "所以者何？",
    "T02n0099_005:0032a18_25": "眾生長夜異見、異忍、異求、異欲故。」",
    "T02n0099_005:0032a19_26": "仙尼白佛言：「世尊！",
    "T02n0099_005:0032a20_27": "我於世尊所，心得淨信，唯願世尊為我說法，令我即於此座，慧眼清淨。」",
    "T02n0099_005:0032a21_28": "佛告仙尼：「今當為汝隨所樂說。」",
    "T02n0099_005:0032a22_29": "佛告仙尼：「色是常耶？",
    "T02n0099_005:0032a23_30": "為無常耶？」",
    "T02n0099_005:0032a23_31": "答言：「無常。」",
    "T02n0099_005:0032a23_32": "世尊復問：「仙尼！",
    "T02n0099_005:0032a24_33": "若無常者，是苦耶？」",
    "T02n0099_005:0032a24_34": "答言：「是苦。」",
    "T02n0099_005:0032a24_35": "世尊復問仙尼：「若無常、苦，是變易法，多聞聖弟子寧於中見我、異我、相在不？」",
    "T02n0099_005:0032a26_36": "答言：「不也，世尊！」",
    "T02n0099_005:0032a26_37": "「受、想、行、識亦復如是。」",
    "T02n0099_005:0032a27_38": "復問：「云何？",
    "T02n0099_005:0032a27_39": "仙尼！",
    "T02n0099_005:0032a27_40": "色是如來耶？」",
    "T02n0099_005:0032a28_41": "答言：「不也，世尊！」",
    "T02n0099_005:0032a28_42": "「受、想、行、識是如來耶？」",
    "T02n0099_005:0032a29_43": "答言：「不也，世尊！」",
    "T02n0099_005:0032a29_44": "復問：「仙尼！",
    "T02n0099_005:0032a29_45": "異色有如來耶？",
    "T02n0099_005:0032b01_46": "異受、想、行、識有如來耶？」",
    "T02n0099_005:0032b01_47": "答言：「不也，世尊！」",
    "T02n0099_005:0032b02_48": "復問：「仙尼！",
    "T02n0099_005:0032b02_49": "色中有如來耶？",
    "T02n0099_005:0032b02_50": "受、想、行、識中有如來耶？」",
    "T02n0099_005:0032b03_51": "答言：「不也，世尊！」",
    "T02n0099_005:0032b03_52": "復問：「仙尼！",
    "T02n0099_005:0032b04_53": "如來中有色耶？",
    "T02n0099_005:0032b04_54": "如來中有受、想、行、識耶？」",
    "T02n0099_005:0032b05_0": "答言：「不也，世尊！」",
    "T02n0099_005:0032b05_1": "復問：「仙尼！",
    "T02n0099_005:0032b05_2": "非色，非受、想、行、識有如來耶？」",
    "T02n0099_005:0032b06_3": "答言：「不也，世尊！」",
    "T02n0099_005:0032b06_4": "佛告仙尼：「我諸弟子聞我所說，不悉解義而起慢無間等；非無間等故，慢則不斷；慢不斷故，捨此陰已，與陰相續生。",
    "T02n0099_005:0032b09_5": "是故，仙尼！",
    "T02n0099_005:0032b09_6": "我則記說，是諸弟子身壞命終，生彼彼處。",
    "T02n0099_005:0032b10_7": "所以者何？",
    "T02n0099_005:0032b11_8": "以彼有餘慢故。",
    "T02n0099_005:0032b11_9": "「仙尼！",
    "T02n0099_005:0032b11_10": "我諸弟子於我所說，能解義者，彼於諸慢得無間等，得無間等故，諸慢則斷，諸慢斷故，身壞命終，更不相續。",
    "T02n0099_005:0032b14_11": "仙尼！",
    "T02n0099_005:0032b14_12": "如是弟子我不說彼捨此陰已，生彼彼處。",
    "T02n0099_005:0032b15_13": "所以者何？",
    "T02n0099_005:0032b15_14": "無因緣可記說故。",
    "T02n0099_005:0032b16_15": "欲令我記說者，當記說：『彼斷諸愛欲，永離有結，正意解脫，究竟苦邊。』",
    "T02n0099_005:0032b17_16": "我從昔來及今現在常說慢過、慢集、慢生、慢起，若於慢無間等觀，眾苦不生。」",
    "T02n0099_005:0032b19_17": "佛說此法時，仙尼出家遠塵離垢，得法眼淨。",
    "T02n0099_005:0032b20_18": "爾時，仙尼出家見法、得法，斷諸疑惑，不由他知，不由他度，於正法中，心得無畏。",
    "T02n0099_005:0032b22_19": "從座起，合掌白佛言：「世尊！",
    "T02n0099_005:0032b23_20": "我得於正法中出家修梵行不？」",
    "T02n0099_005:0032b23_21": "佛告仙尼：「汝於正法得出家、受具足戒、得比丘分。」",
    "T02n0099_005:0032b25_22": "爾時，仙尼得出家已，獨一靜處修不放逸，住如是思惟：「所以族姓子剃除鬚髮，正信非家，出家學道，修行梵行，見法自知得證：『我生已盡，梵行已立，所作已作，自知不受後有。』」",
    "T02n0099_005:0032b29_23": "得阿羅漢。",
    "T02n0099_005:0032b29_24": "聞佛所說，歡喜奉行。",
    "T02n0099_005:0032c02_0": "（一〇六）如是我聞：一時，佛住王舍城迦蘭陀竹園。",
    "T02n0099_005:0032c03_1": "爾時，有比丘名阿[少/兔]羅度，住耆闍崛山。",
    "T02n0099_005:0032c04_0": "時，有眾多外道出家往詣阿[少/兔]羅度所，共相問訊。",
    "T02n0099_005:0032c05_1": "共相問訊已，於一面住，白阿[少/兔]羅度言：「欲有所問，寧有閑暇為解釋不？」",
    "T02n0099_005:0032c06_2": "阿[少/兔]羅度語諸外道言：「隨所欲問，知者當答。」",
    "T02n0099_005:0032c08_3": "諸外道復問：「云何？",
    "T02n0099_005:0032c08_4": "尊者！",
    "T02n0099_005:0032c08_5": "如來死後為有耶？」",
    "T02n0099_005:0032c09_6": "阿[少/兔]羅度言：「如世尊說，此是無記。」",
    "T02n0099_005:0032c09_7": "又問：「如來死後為無耶？」",
    "T02n0099_005:0032c10_8": "阿[少/兔]羅度言：「如世尊說，此亦無記。」",
    "T02n0099_005:0032c11_9": "又問：「如來死後有無耶？",
    "T02n0099_005:0032c11_10": "非有非無耶？」",
    "T02n0099_005:0032c12_11": "阿[少/兔]羅度言：「如世尊說，此亦無記。」",
    "T02n0099_005:0032c13_0": "復問阿[少/兔]羅度言：「云何？",
    "T02n0099_005:0032c13_1": "尊者！",
    "T02n0099_005:0032c13_2": "如來死後有耶？",
    "T02n0099_005:0032c14_3": "說言無記。",
    "T02n0099_005:0032c14_4": "死後無耶？",
    "T02n0099_005:0032c14_5": "說言無記。",
    "T02n0099_005:0032c14_6": "死後有無耶？",
    "T02n0099_005:0032c15_7": "非有非無耶？",
    "T02n0099_005:0032c15_8": "說言無記。",
    "T02n0099_005:0032c15_9": "云何？",
    "T02n0099_005:0032c15_10": "尊者！",
    "T02n0099_005:0032c16_0": "沙門瞿曇為不知、不見耶？」",
    "T02n0099_005:0032c16_1": "阿[少/兔]羅度言：「世尊非不知、非不見。」",
    "T02n0099_005:0032c17_2": "時，諸外道於阿[少/兔]羅度所說，心不喜悅，呵罵已，從座起去。",
    "T02n0099_005:0032c18_3": "時，阿[少/兔]羅度知諸外道去已，往詣佛所，稽首佛足，於一面住，以諸外道所問，向佛廣說，白佛言：「世尊！",
    "T02n0099_005:0032c21_4": "彼如是問，我如是答，為順諸法說耶？",
    "T02n0099_005:0032c22_5": "得無謗世尊耶？",
    "T02n0099_005:0032c22_6": "為順法耶？",
    "T02n0099_005:0032c23_7": "為違法耶？",
    "T02n0099_005:0032c23_8": "無令他來難詰，墮呵責處耶？」",
    "T02n0099_005:0032c24_9": "佛告阿[少/兔]羅度言：「我今問汝，隨所問答。",
    "T02n0099_005:0032c25_10": "阿[少/兔]羅度！",
    "T02n0099_005:0032c25_11": "色為常耶？",
    "T02n0099_005:0032c25_12": "為無常耶？」",
    "T02n0099_005:0032c25_13": "答言：「無常。」",
    "T02n0099_005:0032c26_14": "「受、想、行、識，為常、無常耶？」",
    "T02n0099_005:0032c26_15": "答言：「無常。",
    "T02n0099_005:0032c27_0": "世尊！」",
    "T02n0099_005:0032c27_1": "如焰摩迦契經廣說，乃至「識是如來耶？」",
    "T02n0099_005:0032c28_2": "答曰：「不也。」",
    "T02n0099_005:0032c28_3": "佛告阿[少/兔]羅度：「作如是說者，隨順諸記，不謗如來，非為越次；如如來說，諸次法說，無有能來難詰訶責者。",
    "T02n0099_005:0033a02_0": "所以者何？",
    "T02n0099_005:0033a02_1": "我於色如實知，色集、色滅、色滅道跡如實知。",
    "T02n0099_005:0033a03_2": "阿[少/兔]羅度！",
    "T02n0099_005:0033a03_3": "若捨如來所作，無知無見說者，此非等說。」",
    "T02n0099_005:0033a04_4": "佛說此經已，阿[少/兔]羅度聞佛所說，歡喜奉行。",
    "T02n0099_005:0033a06_0": "（一〇七）如是我聞：一時，佛住婆祇國設首婆羅山鹿野深林中。",
    "T02n0099_005:0033a07_1": "爾時，有那拘羅長者，百二十歲，年耆根熟，羸劣苦病，而欲覲見世尊及先所宗重知識比丘，來詣佛所，稽首佛足，退坐一面，白佛言：「世尊！",
    "T02n0099_005:0033a10_2": "我年衰老，羸劣苦病，自力勉勵，覲見世尊及先所宗重知識比丘，唯願世尊為我說法，令我長夜安樂！」",
    "T02n0099_005:0033a13_0": "爾時，世尊告那拘羅長者：「善哉！",
    "T02n0099_005:0033a13_1": "長者！",
    "T02n0099_005:0033a13_2": "汝實年老根熟，羸劣苦患，而能自力覲見如來并餘宗重知識比丘。",
    "T02n0099_005:0033a15_3": "長者當知，於苦患身，常當修學不苦患身。」",
    "T02n0099_005:0033a16_4": "爾時，世尊為那拘羅長者示、教、照、喜，默然而住。",
    "T02n0099_005:0033a17_5": "那拘羅長者聞佛所說，歡喜隨喜，禮佛而去。",
    "T02n0099_005:0033a18_6": "時，尊者舍利弗去世尊不遠，坐一樹下。",
    "T02n0099_005:0033a19_7": "那拘羅長者往詣尊者舍利弗所，稽首禮足，退坐一面。",
    "T02n0099_005:0033a20_8": "時，尊者舍利弗問長者言：「汝今諸根和悅，貌色鮮明，於世尊所得聞深法耶？」",
    "T02n0099_005:0033a22_9": "那拘羅長者白舍利弗：「今日世尊為我說法，示、教、照、喜，以甘露法，灌我身心，是故我今諸根和悅，顏貌鮮明。」",
    "T02n0099_005:0033a25_10": "尊者舍利弗問長者言：「世尊為汝說何等法，示、教、照、喜，甘露潤澤？」",
    "T02n0099_005:0033a26_11": "那拘羅長者白舍利弗：「我向詣世尊所，白世尊言：『我年衰老，羸劣苦患，自力而來，覲見世尊及所宗重知識比丘。』",
    "T02n0099_005:0033a29_12": "佛告我言：『善哉！",
    "T02n0099_005:0033a29_13": "長者！",
    "T02n0099_005:0033a29_14": "汝實衰老，羸劣苦患，而能自力詣我及見先所宗重比丘。",
    "T02n0099_005:0033b02_15": "汝今於此苦患之身，常當修學不苦患身。』",
    "T02n0099_005:0033b03_16": "「世尊為我說如是法，示、教、照、喜，甘露潤澤。」",
    "T02n0099_005:0033b04_17": "尊者舍利弗問長者言：「汝向何不重問世尊：『云何苦患身、苦患心？",
    "T02n0099_005:0033b05_18": "云何苦患身、不苦患心？』」",
    "T02n0099_005:0033b06_19": "長者答言：「我以是義故，來詣尊者，唯願為我略說法要。」",
    "T02n0099_005:0033b07_20": "尊者舍利弗語長者言：「善哉！",
    "T02n0099_005:0033b08_21": "長者！",
    "T02n0099_005:0033b08_22": "汝今諦聽！",
    "T02n0099_005:0033b08_23": "當為汝說。",
    "T02n0099_005:0033b08_24": "愚癡無聞凡夫於色集、色滅、色患、色味、色離不如實知；不如實知故，愛樂於色，言色是我、是我所，而取攝受。",
    "T02n0099_005:0033b11_25": "彼色若壞、若異，心識隨轉，惱苦生；惱苦生已，恐怖、障閡、顧念、憂苦、結戀。",
    "T02n0099_005:0033b13_26": "於受、想、行、識亦復如是。",
    "T02n0099_005:0033b13_27": "是名身心苦患。",
    "T02n0099_005:0033b14_28": "「云何身苦患、心不苦患？",
    "T02n0099_005:0033b14_29": "多聞聖弟子於色集、色滅、色味、色患、色離如實知；如實知已，不生愛樂，見色是我、是我所，彼色若變、若異，心不隨轉惱苦生；心不隨轉惱苦生已，得不恐怖、障礙、顧念、結戀。",
    "T02n0099_005:0033b18_30": "受、想、行、識亦復如是。",
    "T02n0099_005:0033b19_31": "是名身苦患、心不苦患。」",
    "T02n0099_005:0033b19_32": "尊者舍利弗說是法時，那拘羅長者得法眼淨。",
    "T02n0099_005:0033b20_33": "爾時，那拘羅長者見法、得法、知法、入法，度諸狐疑，不由於他，於正法中，心得無畏。",
    "T02n0099_005:0033b22_34": "從座起，整衣服，恭敬合掌，白尊者舍利弗：「我已超、已度，我今歸依佛、法、僧寶，為優婆塞，證知我，我今盡壽歸依三寶。」",
    "T02n0099_005:0033b25_35": "爾時，那拘羅長者聞尊者舍利弗所說，歡喜隨喜，作禮而去。",
    "T02n0099_005:0033b28_0": "（一〇八）如是我聞：一時，佛住釋氏天現聚落。",
    "T02n0099_005:0033b29_0": "爾時，有西方眾多比丘欲還西方安居，詣世尊所，稽首佛足，退坐一面。",
    "T02n0099_005:0033c01_1": "爾時，世尊為其說法，示、教、照、喜。",
    "T02n0099_005:0033c02_2": "種種示、教、照、喜已，時西方眾多比丘從座起，合掌白佛言：「世尊！",
    "T02n0099_005:0033c04_0": "我西方眾多比丘欲還西方安居，今請奉辭。」",
    "T02n0099_005:0033c05_1": "佛告西方諸比丘：「汝辭舍利弗未？」",
    "T02n0099_005:0033c05_2": "答言：「未辭。」",
    "T02n0099_005:0033c06_3": "佛告西方諸比丘：「舍利弗淳修梵行，汝當奉辭，能令汝等以義饒益，長夜安樂。」",
    "T02n0099_005:0033c08_0": "時，西方諸比丘辭退欲去。",
    "T02n0099_005:0033c08_1": "時，尊者舍利弗去佛不遠，坐一堅固樹下，西方諸比丘往詣尊者舍利弗所，稽首禮足，退坐一面，白尊者舍利弗言：「我等欲還西方安居，故來奉辭。」",
    "T02n0099_005:0033c12_2": "舍利弗言：「汝等辭世尊未？」",
    "T02n0099_005:0033c12_3": "答言：「已辭。」",
    "T02n0099_005:0033c13_4": "舍利弗言：「汝等還西方，處處異國，種種異眾，必當問汝。",
    "T02n0099_005:0033c14_5": "汝等今於世尊所，聞善說法，當善受、善持、善觀、善入，足能為彼具足宣說，不毀佛耶？",
    "T02n0099_005:0033c16_6": "不令彼眾難問、詰責、墮負處耶？」",
    "T02n0099_005:0033c17_7": "彼諸比丘白舍利弗：「我等為聞法故，來詣尊者，唯願尊者具為我說，哀愍故！」",
    "T02n0099_005:0033c19_8": "尊者舍利弗告諸比丘：「閻浮提人聰明利根，若剎利、若婆羅門、若長者、若沙門，必當問汝：『汝彼大師云何說法？",
    "T02n0099_005:0033c21_9": "以何教教汝？』",
    "T02n0099_005:0033c22_10": "當答言：『大師唯說調伏欲貪，以此教教。』",
    "T02n0099_005:0033c23_11": "「當復問汝：『於何法中調伏欲貪？』",
    "T02n0099_005:0033c24_0": "當復答言：『大師唯說於彼色陰調伏欲貪，於受、想、行、識陰調伏欲貪，我大師如是說法。』",
    "T02n0099_005:0033c26_1": "「彼當復問：『欲貪有何過患故，大師說於色調伏欲貪？",
    "T02n0099_005:0033c27_2": "受、想、行、識調伏欲貪？』",
    "T02n0099_005:0033c27_3": "汝復應答言：『若於色欲不斷、貪不斷、愛不斷、念不斷、渴不斷者，彼色若變、若異，則生憂、悲、惱、苦。",
    "T02n0099_005:0034a01_4": "受、想、行、識亦復如是。",
    "T02n0099_005:0034a01_5": "見欲貪有如是過故，於色調伏欲貪，於受、想、行、識調伏欲貪。』",
    "T02n0099_005:0034a03_6": "「彼復當問：『見斷欲貪，有何福利故，大師說於色調伏欲貪，於受、想、行、識調伏欲貪？』",
    "T02n0099_005:0034a05_7": "當復答言：『若於色斷欲、斷貪、斷念、斷愛、斷渴，彼色若變、若異，不起憂、悲、惱、苦。",
    "T02n0099_005:0034a06_8": "受、想、行、識亦復如是。』",
    "T02n0099_005:0034a07_9": "「諸尊！",
    "T02n0099_005:0034a07_10": "若受諸不善法因緣故，今得現法樂住，不苦、不礙、不惱、不熱，身壞命終生於善處者，世尊終不說言：『當斷諸不善法。",
    "T02n0099_005:0034a10_11": "亦不教人於佛法中修諸梵行，得盡苦邊。",
    "T02n0099_005:0034a11_12": "以受諸不善法因緣故，今現法苦住，障礙熱惱，身壞命終，墮惡道中。』",
    "T02n0099_005:0034a12_13": "是故世尊說言：『當斷不善法，於佛法中修諸梵行，平等盡苦，究竟苦邊。』",
    "T02n0099_005:0034a14_14": "「若受諸善法因緣，現法苦住，障礙熱惱，身壞命終墮惡道中者，世尊終不說受持善法，於佛法中，修諸梵行，平等盡苦，究竟苦邊。",
    "T02n0099_005:0034a17_15": "受持善法，現法樂住，不苦、不礙、不惱、不熱，身壞命終，生於善處，是故世尊讚歎、教人受諸善法，於佛法中，修諸梵行，平等盡苦，究竟苦邊。」",
    "T02n0099_005:0034a20_16": "尊者舍利弗說是法時，西方諸比丘不起諸漏，心得解脫。",
    "T02n0099_005:0034a22_17": "尊者舍利弗說是法時，諸比丘歡喜隨喜，作禮而去。",
    "T02n0099_005:0034a24_0": "（一〇九）如是我聞：一時，佛住舍衛國祇樹給孤獨園。",
    "T02n0099_005:0034a25_1": "爾時，世尊告諸比丘：「譬如池水方五十由旬，深亦如是，其水盈滿。",
    "T02n0099_005:0034a26_2": "復有士夫，以毛、以草，或以指爪，以渧彼水。",
    "T02n0099_005:0034a27_3": "諸比丘！",
    "T02n0099_005:0034a28_4": "於意云何？",
    "T02n0099_005:0034a28_5": "彼士夫水渧為多，池水為多？」",
    "T02n0099_005:0034a29_6": "比丘白佛：「彼士夫以毛、以草，或以指爪，所渧之水少，少不足言；池水甚多，百千萬倍，不可為比。」",
    "T02n0099_005:0034b02_7": "「如是。",
    "T02n0099_005:0034b02_8": "諸比丘！",
    "T02n0099_005:0034b02_9": "見諦者所斷眾苦，如彼池水，於未來世，永不復生。」",
    "T02n0099_005:0034b04_0": "爾時，世尊說是法已，入室坐禪。",
    "T02n0099_005:0034b04_1": "時，尊者舍利弗於眾中坐，世尊入室去後，告諸比丘：「未曾所聞！",
    "T02n0099_005:0034b06_2": "世尊今日善說池譬。",
    "T02n0099_005:0034b06_3": "所以者何？",
    "T02n0099_005:0034b07_4": "聖弟子具足見諦，得無間等果，若凡俗邪見、身見根本、身見集、身見生、身見起；謂憂慼隱覆，慶吉保惜，說我、說眾生、說奇特矜舉。",
    "T02n0099_005:0034b10_0": "如是眾邪，悉皆除滅，斷除根本，如折多羅樹，於未來世更不復生。",
    "T02n0099_005:0034b11_1": "「諸比丘！",
    "T02n0099_005:0034b11_2": "何等為見諦聖弟子斷上眾邪，於未來世永不復起？",
    "T02n0099_005:0034b13_0": "愚癡無聞凡夫見色是我、異我、我在色、色在我；見受、想、行、識，是我、異我、我在識、識在我。",
    "T02n0099_005:0034b15_0": "「云何見色是我？",
    "T02n0099_005:0034b15_1": "得地一切入處正受，觀已，作是念：『地即是我，我即是地，我及地唯一無二，不異不別。』",
    "T02n0099_005:0034b17_2": "如是水、火、風、青、黃、赤、白一切入處正受，觀已，作是念：『行即是我，我即是行，唯一無二，不異不別。』",
    "T02n0099_005:0034b19_3": "如是於一切入處，一一計我，是名色即是我。",
    "T02n0099_005:0034b20_4": "云何見色異我？",
    "T02n0099_005:0034b21_5": "若彼見受是我，見受是我已，見色是我所，或見想、行、識即是我，見色是我所。",
    "T02n0099_005:0034b22_6": "「云何見我中色？",
    "T02n0099_005:0034b23_7": "謂見受是我，色在我中；又見想、行、識即是我，色在我中。",
    "T02n0099_005:0034b24_8": "云何見色中我？",
    "T02n0099_005:0034b25_0": "謂見受即是我，於色中住，入於色，周遍其四體；見想，行，識是我，於色中住，周遍其四體，是名色中我。",
    "T02n0099_005:0034b27_1": "「云何見受即是我？",
    "T02n0099_005:0034b27_2": "謂六受身——眼觸生受，耳、鼻、舌、身、意觸生受。",
    "T02n0099_005:0034b29_0": "此六受身一一見是我，我是受，是名受即是我。",
    "T02n0099_005:0034c01_1": "云何見受異我？",
    "T02n0099_005:0034c01_2": "謂見色是我，受是我所；謂想、行、識是我，受是我所，是名受異我。",
    "T02n0099_005:0034c03_0": "「云何見我中受？",
    "T02n0099_005:0034c03_1": "謂色是我，受在其中，想、行、識是我，受在其中。",
    "T02n0099_005:0034c04_2": "云何見受中我？",
    "T02n0099_005:0034c04_3": "謂色是我，於受中住，周遍其四體；想、行、識是我，於受中住，周遍其四體，是名受中我。",
    "T02n0099_005:0034c06_4": "「云何見想即是我？",
    "T02n0099_005:0034c07_5": "謂六想身——眼觸生想，耳、鼻、舌、身、意觸生想。",
    "T02n0099_005:0034c08_6": "此六想身一一見是我，是名想即是我。",
    "T02n0099_005:0034c09_7": "云何見想異我？",
    "T02n0099_005:0034c09_8": "謂見色是我，想是我所，識是我，想是我所，是名想異我。",
    "T02n0099_005:0034c11_9": "「云何見我中想？",
    "T02n0099_005:0034c11_10": "謂色是我，想在中住，受、行、識是我，想在中住。",
    "T02n0099_005:0034c12_11": "云何見想中我？",
    "T02n0099_005:0034c13_0": "謂色是我，於想中住，周遍其四體，是名想中我。",
    "T02n0099_005:0034c14_1": "「云何見行是我？",
    "T02n0099_005:0034c14_2": "謂六思身——眼觸生思，耳、鼻、舌、身意觸生思。",
    "T02n0099_005:0034c15_3": "於此六思身一一見是我，是名行即是我。",
    "T02n0099_005:0034c16_4": "云何見行異我？",
    "T02n0099_005:0034c17_0": "謂色是我，行是我所。",
    "T02n0099_005:0034c17_1": "受、想、識是我，行是我所，是名行異我。",
    "T02n0099_005:0034c18_2": "「云何見我中行？",
    "T02n0099_005:0034c18_3": "謂色是我，行在中住。",
    "T02n0099_005:0034c19_4": "受、想、行、識是我，行在中住，是謂我中行。",
    "T02n0099_005:0034c20_5": "云何見行中我？",
    "T02n0099_005:0034c20_6": "謂色是我，於行中住，周遍其四體，謂受、想、識是我，於行中住，周遍其四體，是名行中我。",
    "T02n0099_005:0034c22_7": "「云何見識即是我？",
    "T02n0099_005:0034c23_8": "謂六識身——眼識，耳、鼻、舌、身、意識身。",
    "T02n0099_005:0034c23_9": "於此六識身一一見是我，是名識即是我。",
    "T02n0099_005:0034c24_10": "云何見識異我？",
    "T02n0099_005:0034c25_11": "見色是我，識是我所，見受、想、行是我，識是我所，是名識異我。",
    "T02n0099_005:0034c26_12": "「云何見我中識？",
    "T02n0099_005:0034c27_13": "謂色是我，識在中住。",
    "T02n0099_005:0034c27_14": "受、想、行是我，識在中住，是名我中識。",
    "T02n0099_005:0034c28_15": "云何識中我？",
    "T02n0099_005:0034c29_0": "謂色是我，於識中住，周遍其四體。",
    "T02n0099_005:0034c29_1": "受、想、行是我，於識中住，周遍其四體，是名識中我。",
    "T02n0099_005:0035a02_2": "「如是聖弟子見四真諦，得無間等果，斷諸邪見，於未來世永不復起。",
    "T02n0099_005:0035a03_3": "所有諸色，若過去、若未來、若現在、若內、若外、若麤、若細、若好、若醜、若遠、若近，一向積聚，作如是觀：『一切無常、一切苦、一切空、一切非我，不應愛樂、攝受、保持。",
    "T02n0099_005:0035a07_4": "受、想、行、識亦復如是，不應愛樂、攝受、保持。』",
    "T02n0099_005:0035a08_5": "如是觀，善繫心住，不愚於法。",
    "T02n0099_005:0035a09_0": "復觀精進，離諸懈怠，心得喜樂，身心猗息，寂靜捨住，具諸道品，修行滿足，永離諸惡，非不消煬，非不寂滅。",
    "T02n0099_005:0035a11_1": "滅而不起，減而不增，斷而不生，不取不著，自覺涅槃：『我生已盡，梵行已立，所作已作，自知不受後有。』」",
    "T02n0099_005:0035a14_2": "舍利弗說是法時，六十比丘不受諸漏，心得解脫。",
    "T02n0099_005:0035a15_3": "佛說此經已，諸比丘聞佛所說，歡喜奉行。",
    "T02n0099_005:0035a17_0": "（一一〇）如是我聞：一時，佛住毘舍離獼猴池側。",
    "T02n0099_005:0035a18_1": "毘舍離國有尼揵子，聰慧明哲，善解諸論，有聰明慢。",
    "T02n0099_005:0035a19_2": "所廣集諸論，妙智入微，為眾說法，超諸論師，每作是念：「諸沙門、婆羅門無敵我者，乃至如來亦能共論。",
    "T02n0099_005:0035a21_3": "諸論師輩，聞我名者，頭額津腋下汗，毛孔流水；我論議風，能偃草折樹，摧破金石，伏諸龍象，何況人間諸論師輩，能當我者！」",
    "T02n0099_005:0035a24_4": "時，有比丘名阿濕波誓，晨朝著衣持鉢，威儀詳序，端視平涉，入城乞食。",
    "T02n0099_005:0035a26_5": "爾時，薩遮尼揵子，有少緣事，詣諸聚落，從城門出，遙見比丘阿濕波誓，即詣其所，問言：「沙門瞿曇為諸弟子云何說法？",
    "T02n0099_005:0035a29_6": "以何等法教諸弟子，令其修習？」",
    "T02n0099_005:0035b01_7": "阿濕波誓言：「火種居士！",
    "T02n0099_005:0035b02_0": "世尊如是說法教諸弟子，令隨修學。",
    "T02n0099_005:0035b02_1": "言：『諸比丘！",
    "T02n0099_005:0035b03_2": "於色當觀無我，受、想、行、識當觀無我。",
    "T02n0099_005:0035b04_3": "此五受陰勤方便觀，如病、如癰、如刺、如殺，無常、苦、空、非我。』」",
    "T02n0099_005:0035b05_4": "薩遮尼揵子聞此語，心不喜，作是言：「阿濕波誓！",
    "T02n0099_005:0035b06_5": "汝必誤聽，沙門瞿曇終不作是說。",
    "T02n0099_005:0035b07_6": "若沙門瞿曇作是說者，則是邪見，我當詣彼難詰令止。」",
    "T02n0099_005:0035b08_7": "爾時，薩遮尼犍子往詣聚落，諸離車等集會之處，語諸離車言：「我今日見沙門瞿曇第一弟子，名阿濕波誓，薄共論議，若如其所說者，我當詣彼沙門瞿曇，與共論議，進却迴轉，必隨我意。",
    "T02n0099_005:0035b13_8": "「譬如士夫刈拔茇草，手執其莖，空中抖擻，除諸亂穢；我亦如是，與沙門瞿曇論議難詰，執其要領，進却迴轉，隨其所欲，去其邪說。",
    "T02n0099_005:0035b16_9": "「如沽酒家執其酒囊，壓取清醇，去其糟滓；我亦如是，詣沙門瞿曇論議難詰，進却迴轉，取其清真，去諸邪說。",
    "T02n0099_005:0035b19_10": "「如織席師，以席盛諸穢物，欲市賣時，以水洗澤，去諸臭穢；我亦如是，詣沙門瞿曇所，與共論議，進却迴轉，執其綱領，去諸穢說。",
    "T02n0099_005:0035b22_11": "「譬如王家調象之師，牽大醉象，入深水中，洗其身體、四支、耳、鼻，周遍沐浴，去諸麁穢；我亦如是，詣沙門瞿曇所，論議難詰，進却迴轉，隨意自在，執其要領，去諸穢說。",
    "T02n0099_005:0035b26_12": "汝諸離車，亦應共往觀其得失。」",
    "T02n0099_005:0035b27_13": "中有離車作如是言：「若薩遮尼犍子能與沙門瞿曇共論議者，無有是處。」",
    "T02n0099_005:0035b29_14": "復有說言：「薩遮尼犍子聰慧利根，能共論議。」",
    "T02n0099_005:0035c01_15": "時有五百離車與薩遮尼犍子共詣佛所，為論議故。",
    "T02n0099_005:0035c02_16": "爾時，世尊於大林中，坐一樹下，住於天住。",
    "T02n0099_005:0035c03_17": "時，有眾多比丘出房外林中經行，遙見薩遮尼犍子來，漸漸詣諸比丘所，問諸比丘言：「沙門瞿曇住在何所？」",
    "T02n0099_005:0035c06_18": "比丘答言：「在大林中，依一樹下，住於天住。」",
    "T02n0099_005:0035c07_19": "薩遮尼犍子即詣佛所，恭敬問訊，於一面坐。",
    "T02n0099_005:0035c08_20": "諸離車長者亦詣佛所，有恭敬者，有合掌問訊者，問訊已，於一面住。",
    "T02n0099_005:0035c10_21": "時，薩遮尼犍子白佛言：「我聞瞿曇作如是說法，作如是教授諸弟子——教諸弟子於色觀察無我，受、想、行、識觀察無我，此五受陰勤方便觀察，如病、如癰、如刺、如殺，無常、苦、空、非我。",
    "T02n0099_005:0035c14_22": "——為是瞿曇有如是教，為是傳者毀瞿曇耶？",
    "T02n0099_005:0035c15_23": "如說說耶？",
    "T02n0099_005:0035c16_24": "不如說說耶？",
    "T02n0099_005:0035c16_25": "如法說耶？",
    "T02n0099_005:0035c16_26": "法次法說耶？",
    "T02n0099_005:0035c17_0": "無有異忍來相難詰，令墮負處耶？」",
    "T02n0099_005:0035c17_1": "佛告薩遮尼犍子：「如汝所聞，彼如說說、如法說、法次法說，非為謗毀，亦無難問令墮負處。",
    "T02n0099_005:0035c20_2": "所以者何？",
    "T02n0099_005:0035c20_3": "我實為諸弟子如是說法，我實常教諸弟子，令隨順法教，令觀色無我。",
    "T02n0099_005:0035c22_4": "受、想、行、識無我，觀此五受陰如病，如癰、如刺、如殺，無常、苦、空、非我。」",
    "T02n0099_005:0035c23_5": "薩遮尼犍子白佛言：「瞿曇！",
    "T02n0099_005:0035c24_6": "我今當說譬。」",
    "T02n0099_005:0035c24_7": "佛告薩遮尼犍子：「宜知是時。」",
    "T02n0099_005:0035c25_8": "「譬如世間一切所作皆依於地。",
    "T02n0099_005:0035c26_9": "如是色是我人，善惡從生；受、想、行、識是我人，善惡從生。",
    "T02n0099_005:0035c27_10": "又復譬如人界、神界、藥草、樹木，皆依於地而得生長；如是色是我人，受、想、行、識是我人。」",
    "T02n0099_005:0035c29_11": "佛告火種居士：「汝言色是我人，受、想、行、識是我人耶？」",
    "T02n0099_005:0036a02_0": "答言：「如是，瞿曇！",
    "T02n0099_005:0036a02_1": "色是我人，受、想、行、識是我人。",
    "T02n0099_005:0036a03_2": "此等諸眾悉作是說。」",
    "T02n0099_005:0036a03_3": "佛告火種居士：「且立汝論本，用引眾人為？」",
    "T02n0099_005:0036a04_4": "薩遮尼犍子白佛言：「色實是我人。」",
    "T02n0099_005:0036a05_5": "佛告火種居士：「我今問汝，隨意答我。",
    "T02n0099_005:0036a06_6": "譬如國王，於自國土有罪過者，若殺、若縛、若擯、若鞭、斷絕手足；若有功者，賜其象馬、車乘、城邑、財寶，悉能爾不？」",
    "T02n0099_005:0036a09_7": "答言：「能爾。",
    "T02n0099_005:0036a09_8": "瞿曇！」",
    "T02n0099_005:0036a09_9": "佛告火種居士：「凡是主者，悉得自在不？」",
    "T02n0099_005:0036a10_10": "答言：「如是，瞿曇！」",
    "T02n0099_005:0036a10_11": "佛告火種居士：「汝言色是我，受、想、行、識即是我，得隨意自在，令彼如是，不令如是耶？」",
    "T02n0099_005:0036a13_0": "時，薩遮尼犍子默然而住。",
    "T02n0099_005:0036a13_1": "佛告火種居士：「速說！",
    "T02n0099_005:0036a14_2": "速說！",
    "T02n0099_005:0036a14_3": "何故默然？」",
    "T02n0099_005:0036a14_4": "如是再三，薩遮尼犍子猶故默然。",
    "T02n0099_005:0036a15_5": "時，有金剛力鬼神持金剛杵，猛火熾然，在虛空中臨薩遮尼犍子頭上，作是言：「世尊再三問，汝何故不答？",
    "T02n0099_005:0036a17_6": "我當以金剛杵碎破汝頭，令作七分。」",
    "T02n0099_005:0036a18_7": "佛神力故，唯令薩遮尼犍子見金剛神，餘眾不見。",
    "T02n0099_005:0036a20_8": "薩遮尼犍子得大恐怖，白佛言：「不爾。",
    "T02n0099_005:0036a21_9": "瞿曇！」",
    "T02n0099_005:0036a21_10": "佛告薩遮尼犍子：「徐徐思惟，然後解說。",
    "T02n0099_005:0036a22_11": "汝先於眾中說色是我，受、想、行、識是我，而今言不？",
    "T02n0099_005:0036a23_12": "前後相違。",
    "T02n0099_005:0036a23_13": "汝先常說言：『色是我，受、想、行、識是我。』",
    "T02n0099_005:0036a24_14": "火種居士！",
    "T02n0099_005:0036a24_15": "我今問汝，色為常耶？",
    "T02n0099_005:0036a25_16": "為無常耶？」",
    "T02n0099_005:0036a25_17": "答言：「無常。",
    "T02n0099_005:0036a25_18": "瞿曇！」",
    "T02n0099_005:0036a26_19": "復問：「無常者，是苦耶？」",
    "T02n0099_005:0036a26_20": "答言：「是苦。",
    "T02n0099_005:0036a26_21": "瞿曇！」",
    "T02n0099_005:0036a27_0": "復問：「無常、苦者，是變易法，多聞聖弟子寧於中見我、異我、相在不？」",
    "T02n0099_005:0036a28_1": "答曰：「不也，瞿曇！」",
    "T02n0099_005:0036a29_0": "受、想、行、識亦如是說。",
    "T02n0099_005:0036a29_1": "佛告火種居士：「汝好思而後說。」",
    "T02n0099_005:0036b01_2": "復問火種居士：「若於色未離貪、未離欲、未離念、未離愛、未離渴，彼色若變、若異，當生憂、悲、惱、苦不？」",
    "T02n0099_005:0036b03_3": "答曰：「如是，瞿曇！」",
    "T02n0099_005:0036b04_4": "受、想、行、識亦如是說。",
    "T02n0099_005:0036b04_5": "復問：「火種居士！",
    "T02n0099_005:0036b04_6": "於色離貪、離欲、離念、離愛、離渴，彼色若變、若異，則不生憂、悲、惱、苦耶？」",
    "T02n0099_005:0036b06_7": "答曰：「如是。",
    "T02n0099_005:0036b06_8": "瞿曇！",
    "T02n0099_005:0036b07_0": "如實無異。」",
    "T02n0099_005:0036b07_1": "受、想、行、識亦如是說。",
    "T02n0099_005:0036b07_2": "「火種居士！",
    "T02n0099_005:0036b08_0": "譬如士夫身嬰眾苦，常與苦俱，彼苦不斷不捨，當得樂不？」",
    "T02n0099_005:0036b09_1": "答言：「不也，瞿曇！」",
    "T02n0099_005:0036b09_2": "「如是，火種居士！",
    "T02n0099_005:0036b10_3": "身嬰眾苦，常與苦俱，彼苦不斷、不捨，不得樂也。",
    "T02n0099_005:0036b11_4": "火種居士！",
    "T02n0099_005:0036b11_5": "譬如士夫持斧入山，求堅實材。",
    "T02n0099_005:0036b12_6": "見芭蕉樹洪大傭直，即斷其根葉，剽剝其皮，乃至窮盡，都無堅實。",
    "T02n0099_005:0036b14_7": "火種居士！",
    "T02n0099_005:0036b14_8": "汝亦如是，自立論端。",
    "T02n0099_005:0036b14_9": "我今善求真實之義，都無堅實，如芭蕉樹也，而於此眾中敢有所說。",
    "T02n0099_005:0036b16_10": "我不見沙門、婆羅門中，所知、所見能與如來、應、等正覺所知、所見共論議，不摧伏者。",
    "T02n0099_005:0036b18_11": "而便自說：『我論議風，偃草折樹，能破金石，調伏龍象，要能令彼額津腋汗，毛孔水流。』",
    "T02n0099_005:0036b20_12": "汝今自論己義而不自立，先所誇說能伏彼相，今盡自取，而不能動如來一毛。」",
    "T02n0099_005:0036b22_13": "爾時，世尊於大眾中，被欝多羅僧，現胸而示：「汝等試看，能動如來一毛以不？」",
    "T02n0099_005:0036b24_14": "爾時，薩遮尼犍子默然低頭，慚愧失色。",
    "T02n0099_005:0036b25_15": "爾時，眾中有一離車，名突目佉，從座起，整衣服，合掌白佛言：「世尊！",
    "T02n0099_005:0036b27_16": "聽我說譬。」",
    "T02n0099_005:0036b27_17": "佛告突目佉：「宜知是時。」",
    "T02n0099_005:0036b27_18": "突目佉白佛言：「世尊！",
    "T02n0099_005:0036b28_19": "譬如有人執持斗斛，於大聚穀中，取二三斛，今此薩遮尼犍子亦復如是。",
    "T02n0099_005:0036c01_20": "世尊！",
    "T02n0099_005:0036c01_21": "譬如長者巨富多財，忽有罪過，一切財物悉入王家，薩遮尼犍子亦復如是。",
    "T02n0099_005:0036c03_22": "所有才辯悉為如來之所攝受。",
    "T02n0099_005:0036c04_0": "「譬如城邑聚落邊有大水，男女大小悉入水戲，取水中蟹，截斷其足，置於陸地，以無足故，不能還復入於大水。",
    "T02n0099_005:0036c06_1": "薩遮尼犍子亦復如是。",
    "T02n0099_005:0036c07_2": "諸有才辯悉為如來之所斷截，終不復敢重詣如來命敵論議。」",
    "T02n0099_005:0036c08_3": "爾時，薩遮尼犍子忿怒熾盛，罵唾突目佉離車言：「汝麁疏物！",
    "T02n0099_005:0036c10_4": "不審諦何為其鳴？",
    "T02n0099_005:0036c10_5": "吾自與沙門瞿曇論，何豫汝事？」",
    "T02n0099_005:0036c11_6": "薩遮尼犍子呵罵突目佉已，復白佛言：「置彼凡輩鄙賤之說，我今別有所問。」",
    "T02n0099_005:0036c13_7": "佛告薩遮尼犍子：「恣汝所問，當隨問答。」",
    "T02n0099_005:0036c14_8": "「云何？",
    "T02n0099_005:0036c14_9": "瞿曇！",
    "T02n0099_005:0036c14_10": "為弟子說法，令離疑惑？」",
    "T02n0099_005:0036c15_11": "佛告火種居士：「我為諸弟子說諸所有色，若過去、若未來、若現在，若內、若外，若麁、若細，若好、若醜，若遠、若近，彼一切如實觀察非我、非異我、不相在；受、想、行、識亦復如是。",
    "T02n0099_005:0036c19_12": "彼學必見跡不斷壞，堪任成就，厭離知見，守甘露門，雖非一切悉得究竟，且向涅槃。",
    "T02n0099_005:0036c21_13": "如是弟子從我教法，得離疑惑。」",
    "T02n0099_005:0036c22_14": "復問：「瞿曇！",
    "T02n0099_005:0036c22_15": "復云何教諸弟子，於佛法得盡諸漏、無漏，心解脫、慧解脫，現法自知作證：『我生已盡，梵行已立，所作已作，自知不受後有。』",
    "T02n0099_005:0036c25_16": "？」",
    "T02n0099_005:0036c25_17": "佛告火種居士：「正以此法，諸所有色，若過去、若未來、若現在，若內、若外，若麁、若細，若好、若醜，若遠、若近，彼一切如實知非我、非異我、不相在；受、想、行、識亦復如是。",
    "T02n0099_005:0036c29_18": "彼於爾時成就三種無上——智無上、解脫無上、解脫知見無上。",
    "T02n0099_005:0037a01_19": "成就三種無上已，於大師所恭敬、尊重、供養如佛。",
    "T02n0099_005:0037a03_20": "世尊覺一切法，即以此法調伏弟子，令得安隱、令得無畏、調伏寂靜、究竟涅槃。",
    "T02n0099_005:0037a05_21": "世尊為涅槃故，為弟子說法。",
    "T02n0099_005:0037a05_22": "火種居士！",
    "T02n0099_005:0037a06_23": "我諸弟子於此法中，得盡諸漏，得心解脫，得慧解脫，於現法中自知作證：『我生已盡，梵行已立，所作已作，自知不受後有。』」",
    "T02n0099_005:0037a09_24": "薩遮尼犍子白佛言：「瞿曇！",
    "T02n0099_005:0037a09_25": "猶如壯夫，鋒刃亂下，猶可得免；瞿曇論手，難可得脫。",
    "T02n0099_005:0037a11_26": "如盛毒蛇，猶可得避；曠澤猛火，猶可得避；兇惡醉象，亦可得免；狂餓師子，悉可得免；沙門瞿曇論議手中，難可得脫。",
    "T02n0099_005:0037a14_27": "非我凡品，輕躁鄙夫，論具不備，以論議故，來詣瞿曇。",
    "T02n0099_005:0037a15_28": "「沙門瞿曇！",
    "T02n0099_005:0037a15_29": "此毘舍離豐樂國土，有遮波梨支提、漆菴羅樹支提、多子支提、瞿曇在拘樓陀支提、婆羅受持支提、捨重擔支提、力士寶冠支提。",
    "T02n0099_005:0037a18_30": "世尊！",
    "T02n0099_005:0037a18_31": "當安樂於此毘舍離國，諸天、魔、梵、沙門、婆羅門，及諸世間，於世尊所，常得恭敬、奉事、供養，令此諸天、魔、梵、沙門、婆羅門，長夜安樂。",
    "T02n0099_005:0037a21_32": "唯願止此，明朝與諸大眾，受我薄食。」",
    "T02n0099_005:0037a22_33": "爾時，世尊默然而許。",
    "T02n0099_005:0037a23_34": "時，薩遮尼犍子知佛世尊默然受請已，歡喜隨喜，從座起去。",
    "T02n0099_005:0037a24_35": "爾時，薩遮尼犍子於彼道中，語諸離車：「我已請沙門瞿曇及諸大眾，供設飯食，汝等人各辦一釜食，送至我所。」",
    "T02n0099_005:0037a27_36": "諸離車各還其家，星夜供辦，晨朝送至薩遮尼犍子所。",
    "T02n0099_005:0037a28_37": "薩遮尼犍子晨朝灑掃敷座，供辦淨水，遣使詣佛，白言：「時到。」",
    "T02n0099_005:0037b01_38": "爾時，世尊與諸大眾，著衣持鉢，往薩遮尼犍子所，大眾前坐。",
    "T02n0099_005:0037b02_39": "薩遮尼犍子自手奉施清淨飲食，充足大眾。",
    "T02n0099_005:0037b03_40": "食已，洗鉢竟。",
    "T02n0099_005:0037b04_41": "薩遮尼犍子知佛食竟，洗鉢已，取一卑床於佛前坐。",
    "T02n0099_005:0037b05_42": "爾時，世尊為薩遮尼犍子說隨喜偈言：「於諸大會中，　　奉火為其最；　闈陀經典中，　　婆毘諦為最；　人中王為最，　　諸河海為最，　諸星月為最，　　諸明日為最，　十方天人中，　　等正覺為最。」",
    "T02n0099_005:0037b12_0": "爾時，世尊為薩遮尼犍子種種說法，示、教、照、喜已，還歸本處。",
    "T02n0099_005:0037b13_1": "時，諸比丘於彼道中眾共論議：「五百離車各為薩遮尼犍子供辦飲食，彼諸離車於何得福？",
    "T02n0099_005:0037b15_2": "薩遮尼犍子於何得福？」",
    "T02n0099_005:0037b16_3": "爾時，諸比丘還自住處，舉衣鉢，洗足已，至世尊所，頭面禮足，退坐一面，白佛言：「世尊！",
    "T02n0099_005:0037b18_4": "我等向於路中自共論議，五百離車為薩遮尼犍子供辦飲食，供養世尊、諸大眾。",
    "T02n0099_005:0037b20_5": "彼諸離車於何得福？",
    "T02n0099_005:0037b21_0": "薩遮尼犍子於何得福？」",
    "T02n0099_005:0037b21_1": "佛告諸比丘：「彼諸離車供辦飲食，為薩遮尼犍子，於薩遮尼犍子所因緣得福，薩遮尼犍子得福佛功德。",
    "T02n0099_005:0037b24_2": "彼諸離車得施有貪、恚、癡因緣果報，薩遮尼犍子得施無貪、恚、癡因緣果報。」",
    "T02n0099_005:0037b26_0": "　彼多羅十問　　差摩、焰、仙尼　阿[少/兔]羅、長者　　西、毛端、薩遮雜阿含經卷第五"
}