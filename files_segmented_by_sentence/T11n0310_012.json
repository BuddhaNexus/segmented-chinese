{
    "T11n0310_012:0065a02_0": "大寶積經卷第十二",
    "T11n0310_012:0065a04_0": "西晉三藏竺法護譯",
    "T11n0310_012:0065a05_0": "密迹金剛力士會第三之五",
    "T11n0310_012:0065a06_0": "爾時密迹力士謂寂意曰：「菩薩往詣佛樹以成佛道。",
    "T11n0310_012:0065a07_1": "如來至真未轉法輪，開導眾生巍巍如是，所化無量，多於初發行道時心，及坐佛樹所濟眾生，豈可呰哉。",
    "T11n0310_012:0065a09_2": "以故知之，當作是觀。",
    "T11n0310_012:0065a10_0": "若有菩薩坐在法床，疾近無上正真之道，所度眾生益復加倍。",
    "T11n0310_012:0065a11_1": "適成佛道，妙式梵天王與六十八萬億姟百千眷屬圍旋往詣佛所，稽首足下右繞七匝，側住佛前勸助世尊：『唯垂大哀轉乎法輪宣布道化。",
    "T11n0310_012:0065a14_2": "多有眾生應在法器，聞佛說法能解受行。』",
    "T11n0310_012:0065a15_3": "如是寂意！",
    "T11n0310_012:0065a15_4": "妙式梵天王勸助如來使轉法輪，殷勤若茲住在佛前，本宿所願得見天尊。",
    "T11n0310_012:0065a17_5": "其一天王名提頭羅(晉曰勇護)，與其子俱勇出本誓：『我當普勸賢劫千佛一切如來使轉法輪。』",
    "T11n0310_012:0065a19_6": "欲知妙式梵天王獨勸助佛使轉法輪乎？",
    "T11n0310_012:0065a20_7": "莫作是觀也。",
    "T11n0310_012:0065a20_8": "所以者何？",
    "T11n0310_012:0065a20_9": "與十億梵眾眷屬俱，十億天帝及十億百千垓諸菩薩眾，勸助如來使轉法輪：『世尊適然，當轉法輪。』",
    "T11n0310_012:0065a23_10": "妙式梵天王詣波羅奈鹿苑之野神仙所遊，布師子座，高三千二百八十里，若干種品文飾微妙眾珍嚴校。",
    "T11n0310_012:0065a25_11": "妙式梵天王適為如來布師子座，其十億梵天、十億天帝、十億百千兆垓諸菩薩，亦為世尊布師子座，高廣俱等。",
    "T11n0310_012:0065a28_12": "各自心念：『如來當坐我師子座轉于法輪。』」",
    "T11n0310_012:0065a29_0": "密迹力士謂寂意言：「爾時如來詣波羅奈鹿苑之野神仙所遊，坐師子床。",
    "T11n0310_012:0065b01_1": "梵釋四天王及諸菩薩各自心念：『如來獨坐我師子床。』",
    "T11n0310_012:0065b02_2": "如來遍坐師子床已，應時十方無限佛土六反震動。",
    "T11n0310_012:0065b04_3": "爾時世尊以無極界三昧正受，即時三千大千世界皆悉平正等如手掌，此三千大千世界地獄畜生，若在餓鬼，天上世人普獲安隱。",
    "T11n0310_012:0065b07_4": "一切眾生無婬怒癡，消三毒病清淨無塵，慈心相向如父如子、如母如女。",
    "T11n0310_012:0065b08_5": "十方無限諸佛世界不可計數諸菩薩，來聽佛說經。",
    "T11n0310_012:0065b09_6": "三千大千世界大神，無極諸天、龍、神、揵沓和、阿須輪、迦樓羅、真陀羅、摩休勒、人若非人，皆詣佛所欲聽經法。",
    "T11n0310_012:0065b12_7": "諸來會者，皆遍充滿於此三千大千世界，無如毛髮空不周者，皆共同心飢虛於法，悉欲稽顙諮受大道。",
    "T11n0310_012:0065b14_8": "於時世尊見大眾會皆來雲集請轉法輪，為諸沙門、異學梵志、諸天魔王、上梵天王及其世俗，宣布正法。",
    "T11n0310_012:0065b17_9": "又有寂意！",
    "T11n0310_012:0065b17_10": "于時如來適轉法輪，隨時之宜從眾生心各令得解。",
    "T11n0310_012:0065b18_11": "因其雲集，各各為宣宿本所習，令心開達悉遵法行。",
    "T11n0310_012:0065b19_12": "如來至真適說斯法，為重分別：『拘隣欲知眼悉無常，了眼無常則隨律業；計眼有常不喜無常，聞眼無常眼苦毒痛。",
    "T11n0310_012:0065b22_13": "計眼吾我，不好無身了無吾我；以聞於眼無有吾我，乃隨律教解其音響。",
    "T11n0310_012:0065b24_0": "眼如幻化、野馬、水中之月，如夢已覺，猶若形影、山中之響，隨此律教乃奉行法空無相願，其眼無行惔怕寂寞。",
    "T11n0310_012:0065b26_1": "聞眼靜默，眼從緣起；以聞緣起，耳鼻舌身心亦復如是，皆歸無常。",
    "T11n0310_012:0065b27_2": "以聞無常解意為苦，覩無吾我寂然惔怕空無相願。",
    "T11n0310_012:0065b29_3": "用不達故，從因緣起五陰無常，其計有陰不了無陰。",
    "T11n0310_012:0065c01_4": "雖說諸種悉歸無常，以得聞說諸種無常心無所著。",
    "T11n0310_012:0065c02_5": "心得聞說五陰無常，悉解空耳。",
    "T11n0310_012:0065c03_6": "計有諸入，不解諸入無常之誼，以聞諸入歸於無常。",
    "T11n0310_012:0065c04_7": "五陰、諸入、四大諸種亦復如是。",
    "T11n0310_012:0065c05_8": "聞四意止、四意斷、四神足念、五根、五力、七覺、八品道行。",
    "T11n0310_012:0065c06_9": "以得聞是三十七品，解無常空。",
    "T11n0310_012:0065c07_0": "若聞寂然，頒宣道法乃隨律教。",
    "T11n0310_012:0065c07_1": "若聞所觀，其可聲聞、不樂緣覺，樂聞緣覺、不志聲聞，若慕二乘、不說大乘。",
    "T11n0310_012:0065c09_2": "若宣大乘，聞其義趣不好聲聞緣覺之辭。』",
    "T11n0310_012:0065c10_3": "如是寂意！",
    "T11n0310_012:0065c10_4": "如來以斯隨眾生心所可愛樂而轉法輪，各令得所。",
    "T11n0310_012:0065c11_5": "如來以是為眾生講，轉于法輪。",
    "T11n0310_012:0065c12_6": "時耆年舍利弗於百千歲思惟本行道義所入處不能限知，何況於餘眾生無底。」",
    "T11n0310_012:0065c14_7": "時佛說是菩薩苦行、莊嚴道樹、降伏魔官、轉法輪時，八萬四千人皆發無上正真道意。",
    "T11n0310_012:0065c16_8": "爾時密迹金剛力士前白佛言：「唯然大聖！",
    "T11n0310_012:0065c17_9": "我向所宣如來祕要，將無違失毀謗如來儻不順法？",
    "T11n0310_012:0065c18_10": "如來祕要甚為玄妙廣大無際，一切世間所不能信，下劣雖說如來祕要，心自憶之如來至慧入我身中，非我威勢聖猛之力。」",
    "T11n0310_012:0065c21_11": "佛言：「如是。",
    "T11n0310_012:0065c21_12": "如密迹言。",
    "T11n0310_012:0065c21_13": "如來道慧所入至處莫不蒙安。",
    "T11n0310_012:0065c22_14": "敢佛弟子班宣經典，皆承如來威神聖旨，以入如來空法之身，道慧玄妙靡不通達。",
    "T11n0310_012:0065c24_15": "所以者何？",
    "T11n0310_012:0065c24_16": "欲使眾生奉承建立如來聖旨宣柔順義，未之有也。",
    "T11n0310_012:0065c25_17": "卿審真諦承如來慧得無所畏，今演斯法所云真諦正謂此法。",
    "T11n0310_012:0065c27_18": "所以者何？",
    "T11n0310_012:0065c27_19": "所謂正諦，去來今佛普世布信靡不篤樂，其行無上正真之道。",
    "T11n0310_012:0065c28_20": "假使班宣此經典要如法不違，皆當成佛。",
    "T11n0310_012:0065c29_21": "若有聞說是如來祕要經法之典而信樂者，斯等之類。",
    "T11n0310_012:0066a01_22": "普世一切皆信敬之。",
    "T11n0310_012:0066a02_23": "設使有人以頂若肩戴須彌山在虛空中，是事當可。",
    "T11n0310_012:0066a03_24": "無德之士不能堪任聞是經典，既聞不信不能愛樂，況復受持諷誦講說，未之有也。",
    "T11n0310_012:0066a05_25": "若聞是經受持諷誦為他人說，前世宿本以曾供養無央數億百千兆載諸佛世尊。",
    "T11n0310_012:0066a07_26": "斯等正士殖眾德本，志存大乘受決無疑，何況至真能奉行者。」",
    "T11n0310_012:0066a08_27": "爾時寂意菩薩前白佛言：「唯然大聖！",
    "T11n0310_012:0066a09_28": "所云寂然惔怕之義，為何謂也？」",
    "T11n0310_012:0066a10_29": "佛告寂意：「所云寂然惔怕義者，謂消塵勞惔怕眾穢。",
    "T11n0310_012:0066a11_30": "以消塵勞，爾乃名曰去於貪欲眾想希望。",
    "T11n0310_012:0066a12_31": "以去欲想便無所思，以無所思便不著界，以不著界便無報應因緣之對，以無報應因緣之對便無無明所有恩愛，以消無明所有恩愛便消吾我，以無吾我便消名色，以無名色便消斷滅計常之業，以無斷滅計常之業便消貪身。」",
    "T11n0310_012:0066a17_32": "佛告寂意：「諸因緣報隨於諸見顛倒之業便成塵勞，皆由貪身而生斯患。",
    "T11n0310_012:0066a19_33": "以無貪身便捨諸見六十二疑，以無貪身便寂眾緣，以無貪身一切貪欲自然惔怕，以無貪身一切諸願寂然消滅。",
    "T11n0310_012:0066a21_34": "猶如寂意！",
    "T11n0310_012:0066a22_35": "拔樹根株，莖節枝葉花實一時并除永無有樹。",
    "T11n0310_012:0066a23_36": "行者如是，以消貪身便無諸見六十二疑，以無貪身皆去一切諸所受法五陰六入塵勞之患，以無貪身無有五陰塵勞諸患。」",
    "T11n0310_012:0066a26_0": "「唯然大聖！",
    "T11n0310_012:0066a26_1": "不斷貪身故有吾我。」",
    "T11n0310_012:0066a26_2": "佛告寂意：「住吾我故不斷貪身，住人壽命故不斷貪著。",
    "T11n0310_012:0066a27_3": "其所見者不住內外，諸見無處一切所至永無所見。",
    "T11n0310_012:0066a29_4": "以無所住見慧無所住，是則名曰斷貪身見、貪身悉空。",
    "T11n0310_012:0066b01_5": "以能解空，柔順法忍不受彼見，己身無想悉無所行，無生無起亦無所興，乃名之曰柔順法忍，不受諸見是斷貪身。",
    "T11n0310_012:0066b03_6": "寂意！",
    "T11n0310_012:0066b04_7": "欲知若不貪身，解脫身無身。",
    "T11n0310_012:0066b04_8": "何謂無身？",
    "T11n0310_012:0066b04_9": "身四大成，本亦無名，以了是者意解虛偽，故曰不真而不可得。",
    "T11n0310_012:0066b06_10": "皆由不真妄想而興，若無所求不懷妄想，不迷不惑、不作不住。",
    "T11n0310_012:0066b07_11": "若無所住則無瞋諍，其無瞋諍乃曰寂然為行惔怕。",
    "T11n0310_012:0066b08_12": "何所消滅名曰寂然？",
    "T11n0310_012:0066b09_13": "消眾因緣乃曰寂然。",
    "T11n0310_012:0066b09_14": "所以者何？",
    "T11n0310_012:0066b10_15": "從其因緣令心熾然，以無因緣則無熾然。",
    "T11n0310_012:0066b11_16": "猶如，寂意！",
    "T11n0310_012:0066b11_17": "從其緣對而生有火。",
    "T11n0310_012:0066b11_18": "兩木相揩因火然熾，無對無火則不然熾。",
    "T11n0310_012:0066b12_19": "如是寂意！",
    "T11n0310_012:0066b12_20": "從其緣對令心然熾，以無緣對則不然熾。",
    "T11n0310_012:0066b13_21": "又彼，寂意！",
    "T11n0310_012:0066b14_22": "菩薩大士以權方便，曉了隨時消寂因緣，而不消滅眾德根本；不興塵勞因緣之對，興發諸亂諸度無極；棄捨魔事眾邪之業，不捨諸佛道行緣業；捨因泥洹，不捨道業三十七品；心不志樂聲聞緣覺，不捨菩薩至真道意。",
    "T11n0310_012:0066b19_23": "用觀空無以興大哀、察眾因緣，以無相緣宣講至德，不以妄想失乎道心。",
    "T11n0310_012:0066b20_24": "以無願緣厭於三界，因對諸對惟無生緣。",
    "T11n0310_012:0066b21_25": "不捨所生無猶豫緣，因諸所行修其德本入道業行。",
    "T11n0310_012:0066b22_26": "是為菩薩權智入淨逮得自在。",
    "T11n0310_012:0066b23_27": "無常緣哉，不厭生死而得自由，無所畏故。",
    "T11n0310_012:0066b24_28": "有苦緣哉，建立眾生存滅度安，使得立故。",
    "T11n0310_012:0066b25_29": "無我緣哉，建立愍心安於眾生，行大哀故。",
    "T11n0310_012:0066b26_30": "虛無緣哉，心得八正如來淨身故。",
    "T11n0310_012:0066b27_31": "緣欲行哉，為諸貪愛病清淨藥故。",
    "T11n0310_012:0066b27_32": "頒宣其法哉，令心堅住故。",
    "T11n0310_012:0066b28_33": "緣瞋恚哉，使眾怒行宣慈心藥，志住無病故。",
    "T11n0310_012:0066b29_34": "緣愚冥哉，為眾癡行施十二因緣藥治其心病，使不動移故。",
    "T11n0310_012:0066c01_35": "等分緣哉，等於三事化眾生行建立其心，講無常藥故。",
    "T11n0310_012:0066c03_36": "緣無欲哉，心以存立化開聲聞故。",
    "T11n0310_012:0066c03_37": "離瞋恨哉，使心得立緣覺之乘故。",
    "T11n0310_012:0066c04_38": "離愚冥哉，開化其心立乎大乘故。",
    "T11n0310_012:0066c05_39": "色像緣哉，其心等住逮得如來像身故。",
    "T11n0310_012:0066c06_40": "緣音響哉，心以住在如來言聲故。",
    "T11n0310_012:0066c07_41": "緣眾香哉，心以存立如來戒勳故。",
    "T11n0310_012:0066c07_42": "緣眾味哉，心以住存如來道味故。",
    "T11n0310_012:0066c08_43": "緣大人相哉，心行以住得莊嚴故。",
    "T11n0310_012:0066c09_44": "緣細滑哉，心以存立得於如來手足柔軟故。",
    "T11n0310_012:0066c10_45": "緣經法哉，心以住在逮得如來無所生意故。",
    "T11n0310_012:0066c11_46": "緣布施哉，心以住在相好具足故。",
    "T11n0310_012:0066c12_47": "緣持戒哉，心以存在佛土嚴淨故。",
    "T11n0310_012:0066c13_0": "緣忍辱哉，心以住在逮梵音響故。",
    "T11n0310_012:0066c13_1": "緣精進哉，心以存立度於眾生故。",
    "T11n0310_012:0066c14_2": "緣禪思哉，心以住在興大神通故。",
    "T11n0310_012:0066c15_3": "緣智慧哉，心以存立斷眾邪見六十二疑罣礙之因故。",
    "T11n0310_012:0066c16_4": "緣慈心哉，心以住在等志眾生而不懷害故。",
    "T11n0310_012:0066c17_5": "緣愍哀哉，心以存立救濟眾生故。",
    "T11n0310_012:0066c18_6": "緣喜悅哉，心以住在好樂聽法故。",
    "T11n0310_012:0066c19_7": "緣於護哉，心以存立棄捨眾結危厄之患故。",
    "T11n0310_012:0066c20_8": "緣四恩哉，心以存在開導眾生故。",
    "T11n0310_012:0066c20_9": "緣貪恚哉，心以存立一切所有訓施眾生故。",
    "T11n0310_012:0066c21_10": "緣犯惡哉，心以存立如來戒品清淨行業故。",
    "T11n0310_012:0066c22_11": "緣諍穢哉，心以住在如來忍諍故。",
    "T11n0310_012:0066c23_12": "緣怨害哉，心以存立如來十力四無所畏故。",
    "T11n0310_012:0066c24_13": "緣亂憒哉，心以住存逮佛三昧故。",
    "T11n0310_012:0066c25_14": "緣邪智哉，心以存立無所罣礙智度無極具足眾生故。",
    "T11n0310_012:0066c26_15": "緣下乘哉，心以住在積功累德志好大乘故。",
    "T11n0310_012:0066c27_16": "緣順應哉，心以存立志和安然，不犯眾惡一切非宜故。",
    "T11n0310_012:0066c28_17": "緣惡趣哉，心以住在救護一切眾生惡趣墮八難故。",
    "T11n0310_012:0067a01_0": "緣諸天哉，心以存立解諸合會皆當別離故。",
    "T11n0310_012:0067a02_0": "緣眾人哉，心以住在一切妙善故。",
    "T11n0310_012:0067a02_1": "緣念佛哉，習見諸佛故。",
    "T11n0310_012:0067a03_2": "緣念法哉，心以存立奉行道法捨無益宜故。",
    "T11n0310_012:0067a04_3": "緣念眾哉，逮致便御不退轉法故。",
    "T11n0310_012:0067a05_4": "緣施與哉，心以住在不捨眾生故。",
    "T11n0310_012:0067a05_5": "緣禁戒哉，具足所願故。",
    "T11n0310_012:0067a06_6": "緣念天哉，心以存立備悉功德一生補處故。",
    "T11n0310_012:0067a07_7": "緣身行哉，逮致佛身故。",
    "T11n0310_012:0067a07_8": "緣口言哉，心以住在致佛言教諸經典故。",
    "T11n0310_012:0067a08_9": "緣其心哉，心以存立獲乎佛意故。",
    "T11n0310_012:0067a09_10": "緣有為哉，心以住在積功累德具足自剋故。",
    "T11n0310_012:0067a10_11": "緣無為哉，心以住在聖慧具足故。",
    "T11n0310_012:0067a11_12": "如是寂意，不以無緣化至道乘，皆由緣心得至佛道導一切智。",
    "T11n0310_012:0067a12_13": "若有菩薩皆由緣故導一切智，是為菩薩善權方便，皆由見諸法悉懷來導。",
    "T11n0310_012:0067a14_14": "猶如三千大千世界含受土地，十方眾生、草木五穀、諸水河海、毛髮之形靡不苞之，一切咸仰而得生活。",
    "T11n0310_012:0067a16_15": "如是寂意！",
    "T11n0310_012:0067a17_16": "一切眾緣皆由菩薩善權方便，行最第一眾行之英至一切智。",
    "T11n0310_012:0067a18_17": "猶如眾色諸形貌皆有四大，菩薩如是執權方便，所造行緣皆至佛道。",
    "T11n0310_012:0067a20_18": "所以者何？",
    "T11n0310_012:0067a20_19": "一切眾生所興殃罪、為無反復，菩薩緣是行施度無極，輒能具成戒度無極。",
    "T11n0310_012:0067a22_0": "若人瞋恚心懷毒害，於時菩薩行忍度無極，尋時充備進度無極。",
    "T11n0310_012:0067a23_1": "若見眾生在於憒閙不能安心，緣是菩薩行禪度無極，忽以具成智度無極。",
    "T11n0310_012:0067a25_2": "若有眾生存在諸蔽立冥冥室窈昧之厄，菩薩為斷眾縛罣礙眾結之網。",
    "T11n0310_012:0067a26_3": "若有眾生能勤修業，便為消除一切所著。",
    "T11n0310_012:0067a27_4": "有求諮嗟稽首歎之，示其自師。",
    "T11n0310_012:0067a28_5": "喜誹謗者亦隨順意，令不起心。",
    "T11n0310_012:0067a29_6": "若見勤苦被無數惱，菩薩則時為興大哀，見在安者則以大悅而救攝之。",
    "T11n0310_012:0067b01_7": "菩薩隨時若見剛強難化之類，開訓導示興發覺意見仁和人，菩薩在彼修治至業發起道心。",
    "T11n0310_012:0067b04_0": "若有眾生力勢在緣，菩薩則隨興顯將護證發意心。",
    "T11n0310_012:0067b05_1": "若有力士報應業行，菩薩尋順攝取訓誨顯起道意。",
    "T11n0310_012:0067b06_2": "是曰隨緣而得自在。",
    "T11n0310_012:0067b06_3": "菩薩隨順善權方便曉了眾生，應時宣法在報應力，志欲愛慕開化剖判，各使坦然勤進大道。",
    "T11n0310_012:0067b08_4": "聖慧為論深遠無逮之義，其存側慧廣為敷演至真之道，漸為班宣示斯道因。",
    "T11n0310_012:0067b10_5": "解別章句，以一句法暢若干慧。",
    "T11n0310_012:0067b11_6": "樂寂然者，因為分別普觀一切。",
    "T11n0310_012:0067b12_7": "好於觀者，以觀解脫三昧定意，講說禁戒不可究竟，復為宣講。",
    "T11n0310_012:0067b13_8": "地獄、餓鬼、畜生以聞其法，為解無常無救護事，使求道護。",
    "T11n0310_012:0067b14_9": "若有定意，為論慧度慕在閑居，因行化之靜身口心。",
    "T11n0310_012:0067b16_0": "知限足者，顯發智根聖賢之業。",
    "T11n0310_012:0067b16_1": "在於自大愚冥之思，當為宣布勤學博聞。",
    "T11n0310_012:0067b17_2": "好貪欲者，示其不淨無益之患。",
    "T11n0310_012:0067b18_3": "喜於瞋恚，勸發慈心不懷厄害。",
    "T11n0310_012:0067b19_4": "若存愚惑，顯化其心十二緣起生死之法。",
    "T11n0310_012:0067b20_5": "其存等分，為演無常苦空非身。",
    "T11n0310_012:0067b20_6": "勤志色欲，各化不淨仁慈至無。",
    "T11n0310_012:0067b21_7": "解愚冥者，為誨瑕穢緣起事。",
    "T11n0310_012:0067b22_8": "或作諸見，因其決了空無之慧。",
    "T11n0310_012:0067b22_9": "其懷希望，演無想行。",
    "T11n0310_012:0067b23_10": "志存要誓，訓以無願。",
    "T11n0310_012:0067b23_11": "訓慕諸蓋剖析諸陰，想如幻化虛偽不真。",
    "T11n0310_012:0067b24_12": "貪著諸種，為了四大十八諸種猶如形影行照而現。",
    "T11n0310_012:0067b25_13": "其倚衰入，講說諸入內外十二皆非我有，猶夢所覩覺不知處。",
    "T11n0310_012:0067b27_14": "其依欲界，為人分別暢說一切萬物皆歸無常。",
    "T11n0310_012:0067b28_15": "若恃色界，敷演一切眾行悉苦惱根。",
    "T11n0310_012:0067b29_16": "設怙無色界，宣布道教一切諸法而無吾我。",
    "T11n0310_012:0067c01_17": "難化之人，常令勤習賢聖之法。",
    "T11n0310_012:0067c02_18": "易安化者，當為開示無極之辭。",
    "T11n0310_012:0067c02_19": "志存天人欲往心懅，諮嗟戒品清淨無垢。",
    "T11n0310_012:0067c03_20": "樂聲聞乘，指示四諦苦習盡道。",
    "T11n0310_012:0067c04_21": "若慕緣覺乘，則為開示十二緣起以癡為本。",
    "T11n0310_012:0067c05_22": "覺大乘業，因其流布六度無極四等四恩而訓導之。",
    "T11n0310_012:0067c06_23": "初發心者，觀其志性而訓喻之。",
    "T11n0310_012:0067c07_24": "備悉眾行不厭生死，示以無難令立不轉。",
    "T11n0310_012:0067c08_25": "為不退轉者，因分別說佛土清淨。",
    "T11n0310_012:0067c09_26": "一生補處菩薩大人，顯示至真佛樹道場。",
    "T11n0310_012:0067c10_0": "如是寂意！",
    "T11n0310_012:0067c10_1": "若有菩薩逮得自在，從其緣化所宣道法無有罪釁，以善言辭可悅眾生。」",
    "T11n0310_012:0067c11_2": "說是語時，有一萬人發無上正真道意，五百菩薩皆悉逮得無所從生法忍。",
    "T11n0310_012:0067c13_3": "時彼眾會有諸菩薩各心念言：「密迹金剛力士久如當逮無上正真之道為最正覺？",
    "T11n0310_012:0067c15_4": "得佛道時所號為何？",
    "T11n0310_012:0067c15_5": "其佛國土嚴淨功勳為何等類？",
    "T11n0310_012:0067c16_6": "諸菩薩眾成就云何？」",
    "T11n0310_012:0067c17_7": "爾時世尊知眾菩薩心念本末，尋時即笑，無央數億百千光明從佛口出，照於十方無限世界，蔽日月光、蓋魔宮殿，光還繞佛無央數匝從頂上入。",
    "T11n0310_012:0067c20_8": "時寂意菩薩即從坐起，偏出右臂叉手禮佛，以偈歎佛而問笑意。",
    "T11n0310_012:0067c22_0": "「巍巍猶紫金，　　妙光捨眾垢，　意寂然堅住，　　如日在虛空，　其光大盛明，　　悉消諸幽冥，　今所以顯現，　　人中尊宣之。",
    "T11n0310_012:0067c26_0": "　惔怕如蓮花，　　生立淤泥中，　其莖根在水，　　稍長無垢穢，　功勳甚馨香，　　意念轉廣遠，　唯安住說之，　　何故而欣然？",
    "T11n0310_012:0068a01_0": "　其意慧永安，　　寂然以柔和，　慈愍日增益，　　消除眾垢穢。",
    "T11n0310_012:0068a03_0": "　以智慧光明，　　蠲去諸闇冥，　安住如蓮花，　　棄捨眾狐疑。",
    "T11n0310_012:0068a05_0": "　加哀修道場，　　奉行得自在，　口面演光明，　　乾竭眾愛欲。",
    "T11n0310_012:0068a07_0": "　開化於眾生，　　令其眼清淨，　安住消逆賊，　　除去眾瑕疵。",
    "T11n0310_012:0068a09_0": "　曉了生死無，　　眾生之性行，　以訓覺所有，　　諸天世間人。",
    "T11n0310_012:0068a11_0": "　一切普眾會，　　觀大聖顏貌，　今所笑現義，　　唯為分別說。」",
    "T11n0310_012:0068a13_0": "佛告寂意菩薩：「見密迹金剛力士乎？」",
    "T11n0310_012:0068a13_1": "白曰：「已見。",
    "T11n0310_012:0068a14_2": "世尊！」",
    "T11n0310_012:0068a14_3": "佛言：「是密迹金剛力士，已當供養賢劫諸如來眾，將護正經受而持之，道利開益無量眾生。",
    "T11n0310_012:0068a16_4": "從是沒已，生阿閦佛土。",
    "T11n0310_012:0068a16_5": "在妙樂世以生彼土，其阿閦佛為諸菩薩宣千八百印，皆當逮是，歸於道義往反周迴，然後來世見不可計無數如來，稽首自歸淨修梵行然後來世。",
    "T11n0310_012:0068a20_6": "過此劫數積累德本，逮致無上正真之道成最正覺以得至佛，號金剛步，出現於世，如來、至真、等正覺、明行成為、善逝、世間解、無上士、道法御、天人師，號佛、世尊。",
    "T11n0310_012:0068a23_7": "世界曰普淨，劫曰嚴淨。",
    "T11n0310_012:0068a24_8": "又彼，寂意！",
    "T11n0310_012:0068a24_9": "普淨世界神妙豐熾安隱，五穀卒賤自然無價，眾民滋盛天人甚多，合以七寶金銀琉璃水精、車璩馬瑙珊瑚真珠以成佛土城，有八交道平等若掌。",
    "T11n0310_012:0068a28_10": "其地柔軟，如天綩綖。",
    "T11n0310_012:0068a28_11": "如兜率天，被服食飲、宮殿屋宅、園觀浴池、校露樓閣。",
    "T11n0310_012:0068a29_12": "其佛國土巍巍如是。",
    "T11n0310_012:0068b01_13": "諸天人民自然顯發如天妓樂，懸諸綵幡、竪好幢蓋、燒眾名香，雨寶眾花遍散其土，上虛空中羅列眾蓋、和雅妓樂。",
    "T11n0310_012:0068b03_14": "其佛國土無有惡趣三苦之毒，亦無八難不閑之處，所有諸業如兜率天，被服飲食、宮殿園觀、校露樓閣等無有異。",
    "T11n0310_012:0068b06_15": "天人不別，諸天人民皆慕微妙、唯志佛道。",
    "T11n0310_012:0068b07_16": "又其佛土無有二乘，無有聲聞緣覺之名，純諸菩薩，其如來尊宣不退轉菩薩大法。",
    "T11n0310_012:0068b09_17": "其金剛步世尊諸菩薩眾不可稱計、無能限量億百千載。",
    "T11n0310_012:0068b10_18": "其佛國土無有惡姓疽嫉之行，無有毀戒墮邪見者。",
    "T11n0310_012:0068b11_19": "此國土人皆至究竟好慕佛法。",
    "T11n0310_012:0068b12_20": "無有盲聾瘖瘂癭瘇，性行和雅，悉二十八相莊嚴其身。",
    "T11n0310_012:0068b13_21": "又其如來現在世時壽八小劫。",
    "T11n0310_012:0068b14_22": "其諸天人臨欲壽終，如來至真常為講法，演身光明皆照三千大千世界。",
    "T11n0310_012:0068b15_23": "時諸天人蒙斯光明，悉決眾疑、歎法隨佛，各心念言：『當往詣佛諮受經典。』",
    "T11n0310_012:0068b17_24": "或以己身神足之力往詣佛所，或有學人承佛聖旨往詣佛所。",
    "T11n0310_012:0068b19_0": "佛住虛空去地百千仞，在其世界於四衢路周一大座，告於十方可悅一切諸來眾會，以如來辭為諸菩薩敷演經道，唯宣大乘無極大道。",
    "T11n0310_012:0068b22_1": "其佛國土無有一人違逆世尊教，亦無誹謗罵詈毀辱者，一切眾生諸根明利其慧通達。",
    "T11n0310_012:0068b24_2": "土無君王，唯佛世尊以為法王。",
    "T11n0310_012:0068b24_3": "其土人民無有吾我、無受業處，悉無我所不主田宅，諸天人民皆悉如是。",
    "T11n0310_012:0068b26_4": "其金剛步如來至真所欲受食，以愍傷故先宿晡時現佛身像，著衣持鉢住其門前。",
    "T11n0310_012:0068b28_5": "其家則知，便心念言：『佛愍念我欲就我食。』",
    "T11n0310_012:0068b29_6": "即夜莊嚴施設床座清淨布具、甘美供饍若干種味。",
    "T11n0310_012:0068c01_7": "明旦早往日時以到，佛與聖眾往入其舍，飲食畢訖行澡水竟，佛為施家隨時說經，其人逮得不退轉法，當成無上正真道已乃為說訖，佛從坐起還歸精舍。",
    "T11n0310_012:0068c05_8": "若佛宴坐在於靜室，時諸菩薩各從本行所逮三昧而自修已。",
    "T11n0310_012:0068c06_9": "如是寂意！",
    "T11n0310_012:0068c06_10": "其佛世界功勳快善，無量巍巍殊特如是，土地嚴淨普平博好快不可量。」",
    "T11n0310_012:0068c08_11": "佛說是經法授密迹金剛力士決時，應時會中二萬人皆發無上正真道意。",
    "T11n0310_012:0068c10_12": "諸來會者各各心念願生其土。",
    "T11n0310_012:0068c10_13": "佛即記說：「金剛步成佛道時，諸願見者皆生彼土。",
    "T11n0310_012:0068c11_14": "其佛授決，亦皆當成無上正真之道為最正覺。」",
    "T11n0310_012:0068c12_15": "爾時密迹金剛力士從佛聞斯所授決已，歡喜踊躍，以持金剛投之虛空。",
    "T11n0310_012:0068c14_16": "適投空中，應時三千大千佛土六反震動，光照十方，天雨眾華紛紛如雪，箜篌樂器不鼓自鳴。",
    "T11n0310_012:0068c16_17": "一切眾會各在右手自然有華香若干種品幢蓋眾飾，各執持行。",
    "T11n0310_012:0068c18_18": "於時密迹金剛力士以寶花香幢蓋繒幡周匝繞佛，以偈歎曰：「廣法普自在，　　法藏不可盡，　曉了分別法，　　導利益眾生。",
    "T11n0310_012:0068c22_0": "　以付授我義，　　常樂以法施，　極奉行正法，　　住道願自歸。",
    "T11n0310_012:0068c24_0": "　智慧能清淨，　　明了所行業，　其名聞三世，　　功勳度無極。",
    "T11n0310_012:0068c26_0": "　其智通三處，　　能仁無所著，　以度眾罣礙，　　班宣快濟厄。",
    "T11n0310_012:0068c28_0": "　清淨猶月淨，　　顏貌甚鮮明，　斯曜極遠照，　　喻於日火光。",
    "T11n0310_012:0069a01_0": "　其音殊妙好，　　和聲喻梵天，　宣布於愍哀，　　稽首眾生寶。",
    "T11n0310_012:0069a03_0": "　自顯現其身，　　示有形壽命，　唯願班宣法，　　演布文字音。",
    "T11n0310_012:0069a05_0": "　雖講說經法，　　亦無有法想，　度脫於眾生，　　亦無有人想。",
    "T11n0310_012:0069a07_0": "　世尊所開化，　　誰能報佛恩？",
    "T11n0310_012:0069a08_0": "　設一切眾生，　　積行無量劫，　唯啟受佛教，　　志不在餘業，　己身能奉行，　　復化他人眾。」",
    "T11n0310_012:0069a11_0": "於時密迹金剛力士繞佛眾會竟七匝已，手執眾花及與寶蓋供上散佛。",
    "T11n0310_012:0069a12_1": "適供散佛，應時四天下一切方域自然化生若干品花，莊嚴校飾八重交道、八味池水，承佛威神靡不周遍巍巍難限。",
    "T11n0310_012:0069a15_2": "爾時寂意菩薩問密迹金剛力士：「如來以授仁者道決。」",
    "T11n0310_012:0069a16_3": "答曰：「族姓子！",
    "T11n0310_012:0069a16_4": "以見授決、所受道決自然如夢。」",
    "T11n0310_012:0069a17_5": "又問：「仁者受決為何所逮？」",
    "T11n0310_012:0069a18_6": "答曰：「族姓子！",
    "T11n0310_012:0069a18_7": "所受決者為無所逮。」",
    "T11n0310_012:0069a18_8": "又問：「何所不逮？」",
    "T11n0310_012:0069a19_9": "答曰：「不逮吾我，不得人壽命，不得五陰六衰四大，不見現世度世之業，不逮諸罪及與不罪、無漏不漏、塵勞瞋恨、有為無為、生死無為，悉不逮是。",
    "T11n0310_012:0069a22_10": "此，族姓子！",
    "T11n0310_012:0069a22_11": "乃曰受決。」",
    "T11n0310_012:0069a22_12": "寂意又問：「設無所逮，誰為受決？」",
    "T11n0310_012:0069a23_13": "答曰：「無所逮者乃曰為逮。」",
    "T11n0310_012:0069a24_14": "又問：「若無吾我，誰為受決？",
    "T11n0310_012:0069a24_15": "誰授決者？」",
    "T11n0310_012:0069a25_16": "答曰：「其有受決及授決者，適俱平等，本際無二。」",
    "T11n0310_012:0069a26_17": "又問密迹：「若無本際，彼誰受決？」",
    "T11n0310_012:0069a26_18": "答曰：「本際無生亦無所滅，無有二際。",
    "T11n0310_012:0069a27_19": "以是本際，今日受決。」",
    "T11n0310_012:0069a28_20": "又問：「住何本際而受決也？」",
    "T11n0310_012:0069a28_21": "「住於自然，無二本際、無我本際、無人壽命。",
    "T11n0310_012:0069a29_22": "住於自然乃曰受決。」",
    "T11n0310_012:0069b01_23": "又問：「吾我本際住在何所？」",
    "T11n0310_012:0069b01_24": "答曰：「如來所住。」",
    "T11n0310_012:0069b02_25": "又問：「無所識知為何所知？」",
    "T11n0310_012:0069b02_26": "答曰：「其所識知為無所知。」",
    "T11n0310_012:0069b03_27": "又曰：「若無所告語為無所語。」",
    "T11n0310_012:0069b03_28": "又問：「設無所語，為何所教？」",
    "T11n0310_012:0069b04_29": "答曰：「教無所教。」",
    "T11n0310_012:0069b04_30": "又問：「何謂教無所教？」",
    "T11n0310_012:0069b05_31": "答曰：「一切諸法悉無所教。」",
    "T11n0310_012:0069b06_0": "又問：「說無所教，云何知之？」",
    "T11n0310_012:0069b06_1": "答曰：「設無所教，所知若斯。」",
    "T11n0310_012:0069b07_2": "又問：「云何教所知？」",
    "T11n0310_012:0069b07_3": "答曰：「不問所知。」",
    "T11n0310_012:0069b08_0": "又問：「云何不問所知？」",
    "T11n0310_012:0069b08_1": "答曰：「識無放逸。」",
    "T11n0310_012:0069b08_2": "又問：「何謂識無放逸？」",
    "T11n0310_012:0069b09_3": "答曰：「自歸要誼。」",
    "T11n0310_012:0069b09_4": "又問：「何謂自歸要誼？」",
    "T11n0310_012:0069b10_5": "答曰：「不見無誼。」",
    "T11n0310_012:0069b10_6": "又問：「何謂不見無誼？」",
    "T11n0310_012:0069b11_7": "答曰：「不以於誼亦非無誼，乃曰為誼。」",
    "T11n0310_012:0069b11_8": "又問：「何謂不以於誼亦非無誼乃曰誼乎？」",
    "T11n0310_012:0069b12_9": "答曰：「其不以誼亦非無誼，彼則進誼。」",
    "T11n0310_012:0069b13_10": "又問：「若以無誼，不成法義乎？」",
    "T11n0310_012:0069b14_11": "答曰：「其法義者，云何義乎？",
    "T11n0310_012:0069b14_12": "所以者何？",
    "T11n0310_012:0069b15_13": "其趣義者則為非法、不成為法。",
    "T11n0310_012:0069b15_14": "又問。",
    "T11n0310_012:0069b16_0": "何謂為法。",
    "T11n0310_012:0069b16_1": "答曰。",
    "T11n0310_012:0069b16_2": "法無音響乃曰為法。」",
    "T11n0310_012:0069b16_3": "又問：「法無音響，何謂為法？」",
    "T11n0310_012:0069b17_4": "答曰：「其於彼法無有文字，乃曰為法。",
    "T11n0310_012:0069b18_5": "其無所得，彼法無音，無有言詞。」",
    "T11n0310_012:0069b19_0": "又問密迹：「何謂所逮？」",
    "T11n0310_012:0069b19_1": "答曰：「族姓子！",
    "T11n0310_012:0069b19_2": "如所可逮，是乃名曰一切無逮離於所得。」",
    "T11n0310_012:0069b20_3": "又問密迹：「是曰我所逮得，如來其習諸法乃能逮得。」",
    "T11n0310_012:0069b21_4": "又問：「豈能寂然吾我之心？",
    "T11n0310_012:0069b22_5": "一切所宣智慧之明，因其文字宣如來業，不以無逮、不以當逮。」",
    "T11n0310_012:0069b23_6": "又問：「其所逮者何所不可？」",
    "T11n0310_012:0069b24_7": "答曰：「口之所說為不可也。」",
    "T11n0310_012:0069b25_8": "又問：「口之所說心倚文字則為不可。」",
    "T11n0310_012:0069b25_9": "又問：「何謂為可？」",
    "T11n0310_012:0069b26_10": "答曰：「其無所逮，彼無所教。",
    "T11n0310_012:0069b26_11": "其無所教知則不自知、不知他人。",
    "T11n0310_012:0069b27_12": "其不自知不知他人乃曰為可。」",
    "T11n0310_012:0069b28_13": "又問：「不可誰為是本？",
    "T11n0310_012:0069b28_14": "可誰為是本？」",
    "T11n0310_012:0069b29_15": "答曰：「所受是本。」",
    "T11n0310_012:0069b29_16": "又問：「所受誰是其本？」",
    "T11n0310_012:0069c01_17": "答曰：「所倚為本。」",
    "T11n0310_012:0069c01_18": "又問：「所倚誰是其本？」",
    "T11n0310_012:0069c01_19": "答曰：「虛偽妄想即是其本。」",
    "T11n0310_012:0069c02_20": "又問：「虛偽妄想誰是其本？」",
    "T11n0310_012:0069c03_21": "答曰：「虛偽妄想塵勞是本。」",
    "T11n0310_012:0069c03_22": "又問：「虛偽妄想塵勞，何所是本？」",
    "T11n0310_012:0069c04_23": "答曰：「慕著是本。」",
    "T11n0310_012:0069c04_24": "又問：「慕著何所是本？」",
    "T11n0310_012:0069c05_25": "答曰：「色聲香味細滑所著是本。」",
    "T11n0310_012:0069c05_26": "又問：「何所著本？」",
    "T11n0310_012:0069c06_27": "答曰：「恩愛結集是曰著本。",
    "T11n0310_012:0069c06_28": "於是諸著而無所慕，乃曰無著。",
    "T11n0310_012:0069c07_29": "是為寂意！",
    "T11n0310_012:0069c07_30": "諸恩愛結求於所著永無所著。",
    "T11n0310_012:0069c08_31": "諸佛世尊為班宣法重說是法。」",
    "T11n0310_012:0069c09_32": "授密迹金剛力士決時，五百比丘眾漏盡意解，二百菩薩得無所從生法忍。",
    "T11n0310_012:0069c11_0": "大寶積經卷第十二"
}