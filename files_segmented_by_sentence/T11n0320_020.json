{
    "T11n0320_020:0974a05_0": "父子合集經卷第二十",
    "T11n0320_020:0974a07_0": "西天譯經三藏朝散大夫",
    "T11n0320_020:0974a08_0": "試鴻臚卿宣梵大師賜紫",
    "T11n0320_020:0974a09_0": "沙門臣日稱等奉　詔譯",
    "T11n0320_020:0974a10_0": "淨飯王信解品第二十七之二",
    "T11n0320_020:0974a11_0": "佛言：「大王！",
    "T11n0320_020:0974a11_1": "我今復說，往古世時有轉輪王名曼達多，有大威勢，具大福德，從彼父王頂上而生。",
    "T11n0320_020:0974a13_2": "已於先世久修梵行，曾值無量百千俱胝那由他佛，於彼佛所植眾德本。",
    "T11n0320_020:0974a14_3": "繼嗣父王灌頂之位，統四天下豪富自在。",
    "T11n0320_020:0974a15_4": "於閻浮提出現治化，五欲娛樂，殊勝第一。",
    "T11n0320_020:0974a16_5": "安隱豐饒，人民熾盛。",
    "T11n0320_020:0974a17_6": "聚落城邑鷄飛相至，大地無有瓦礫荊棘，設有山阜多產金寶。",
    "T11n0320_020:0974a18_7": "園林泉池莊嚴國界，所都大城名阿瑜闍。",
    "T11n0320_020:0974a19_8": "其城東西十二由旬，南北修廣各七由旬，寶網寶鈴遍覆其上。",
    "T11n0320_020:0974a20_9": "王多眷屬恭敬圍遶，猶如帝釋妙見大城。",
    "T11n0320_020:0974a21_10": "彼曼達多王造三時殿：一名月光，當熱際時王居其中。",
    "T11n0320_020:0974a23_11": "二瑠璃藏，於雨際時王居其中。",
    "T11n0320_020:0974a23_12": "三曰日光，於寒際時王居其中。",
    "T11n0320_020:0974a24_13": "若王入彼月光殿時，王與后妃采女眷屬，前後圍遶，身得清涼。",
    "T11n0320_020:0974a25_14": "譬如牛頭旃檀之香以塗其身，王體安和亦復如是，亦如帝釋與諸天子在廣勝殿受上妙樂。",
    "T11n0320_020:0974a28_0": "若雨際時，王與眷屬入瑠璃殿，譬如以彼多摩羅跋怛囉香以塗其身，王意適悅亦復如是。",
    "T11n0320_020:0974b01_1": "若寒際時，王與眷屬入日光殿，如沈水香用塗其身，王體溫暖亦復如是。",
    "T11n0320_020:0974b02_2": "大王！",
    "T11n0320_020:0974b02_3": "彼曼達多王隨其時節，所至宮殿皆生樂觸，或出涼風，或降香雨，或奏伎樂，皆得如意。",
    "T11n0320_020:0974b04_4": "「大王！",
    "T11n0320_020:0974b04_5": "彼曼達多王忽自宮內，七日之中雨諸金寶，滿七日已，王歎希有，清淨福業，感報若此。",
    "T11n0320_020:0974b06_6": "王住治化經無量歲。",
    "T11n0320_020:0974b07_7": "時曼達多王作是思惟：『我聞西有大牛貨洲。』",
    "T11n0320_020:0974b08_8": "作是念已，與四兵眾，上陞虛空，從閻浮提，漸至彼所。",
    "T11n0320_020:0974b09_9": "王到彼已，受用最上飲食資具，國土人民安隱豐樂。",
    "T11n0320_020:0974b10_10": "於王宮內七日雨寶，與閻浮提等無有異，王於彼住百千萬歲。",
    "T11n0320_020:0974b12_11": "時曼達多王復更思惟：『我聞東有大勝身洲。』",
    "T11n0320_020:0974b13_12": "作是念已，與四兵眾上陞虛空，從牛貨洲漸至彼所。",
    "T11n0320_020:0974b14_13": "王到彼已，受用美妙最上飲食，化治人民安隱豐樂，亦於宮內七日雨寶，與牛貨洲等無有異，王住於彼經百千歲。",
    "T11n0320_020:0974b16_14": "大王！",
    "T11n0320_020:0974b16_15": "彼曼達多王復自思惟：『我聞北有大俱盧洲，其中人民不生分別我我所想，今當往彼而試驗之。』",
    "T11n0320_020:0974b19_16": "作是念已，與四兵眾俱乘虛空，從勝身洲即至其所。",
    "T11n0320_020:0974b20_17": "王到彼已，驗其眷屬乃知實爾，受上妙樂經無量歲。",
    "T11n0320_020:0974b21_18": "「大王！",
    "T11n0320_020:0974b21_19": "彼曼達多王復更思惟：『我曾聞有三十三天，在須彌頂各各安住，我今當往躬自觀之。』",
    "T11n0320_020:0974b23_20": "作是念已，與四兵眾乘空而往，從俱盧洲，即至其處。",
    "T11n0320_020:0974b24_21": "時彼天主與諸天子，集妙法堂，論天中事。",
    "T11n0320_020:0974b25_22": "時帝釋天主見曼達多王自遠而來，即出迎之，作如是言：『善來！",
    "T11n0320_020:0974b27_23": "大王！",
    "T11n0320_020:0974b27_24": "遠至於此。』",
    "T11n0320_020:0974b27_25": "乃分半座，命王同坐。",
    "T11n0320_020:0974b27_26": "曼達多王就彼坐時，有十種事，勝彼天主：一者、壽命。",
    "T11n0320_020:0974b29_27": "二者、容儀。",
    "T11n0320_020:0974b29_28": "三者、名稱。",
    "T11n0320_020:0974b29_29": "四者、快樂。",
    "T11n0320_020:0974b29_30": "五者、自在。",
    "T11n0320_020:0974c01_31": "六者、端正。",
    "T11n0320_020:0974c01_32": "七者、音聲。",
    "T11n0320_020:0974c01_33": "八者：身香。",
    "T11n0320_020:0974c01_34": "九者、食味。",
    "T11n0320_020:0974c02_35": "十者、細觸。",
    "T11n0320_020:0974c02_36": "時曼達多王與彼天主，形色受用悉皆相似，唯目瞬動為其別也。",
    "T11n0320_020:0974c03_37": "而諸天子，以此辯知天主人王二種有異。」",
    "T11n0320_020:0974c04_38": "佛言：「大王！",
    "T11n0320_020:0974c04_39": "曼達多王生於人間，與其天主形儀一等，殊勝福報未曾有也，住彼天中經無量歲，得為最勝自在天主。",
    "T11n0320_020:0974c07_40": "於四天下富樂獨尊，帝釋分治，心猶未足。",
    "T11n0320_020:0974c08_41": "時曼達多王忽於一時而起異意：『我今自可獨為天主，何須帝釋？",
    "T11n0320_020:0974c09_42": "宜應退之。』",
    "T11n0320_020:0974c09_43": "作是念已，王與四兵從天而墮於閻浮提阿瑜闍城最勝園中。",
    "T11n0320_020:0974c11_44": "當退沒時，王之威光遍閻浮提普皆照曜，而能映奪日月光明。",
    "T11n0320_020:0974c12_45": "時彼人民出城遊觀，見是事已怪未曾有，即入城中而唱是言：『今有天人并四兵眾，從空退墮最勝園中。』",
    "T11n0320_020:0974c15_46": "大王！",
    "T11n0320_020:0974c15_47": "爾時城中王及人民，即辦種種塗香、末香、歌舞、伎樂、寶幢、幡蓋、華鬘、瓔珞嚴身之具，速疾詣彼最勝園中。",
    "T11n0320_020:0974c17_48": "「大王！",
    "T11n0320_020:0974c17_49": "彼曼達多王初墮人間，地六震動，是時人民所有一切殊勝莊嚴最上妙香，各各持至最勝園中，用塗王身而為供養。",
    "T11n0320_020:0974c20_50": "時曼達多王久受天宮上妙快樂，不能堪任人中資具，譬若酥油置熱砂上，身肢疲頓，略無暫安。",
    "T11n0320_020:0974c22_51": "時城中王乃問之曰：『天為是誰，而墮於此？』",
    "T11n0320_020:0974c23_52": "彼即告言：『汝昔曾聞有轉輪王名曼達多？』",
    "T11n0320_020:0974c24_53": "王及人民咸皆答曰：『曾聞有王名曼達多，有大威德，統四天下，不離人趣，與四兵眾，而能上陞三十三天。』",
    "T11n0320_020:0974c26_54": "時退墮天即告之曰：『昔曼達多王者，我身是也，由無厭故而至于此。",
    "T11n0320_020:0974c28_55": "誰於福報而止足耶？』",
    "T11n0320_020:0974c28_56": "「時城中王及諸臣民，以偈問曰：「『我聞耆舊說，　　昔有轉輪王，　　名曰曼達多，　　具廣大威勢。",
    "T11n0320_020:0975a03_0": "　　與四兵眷屬，　　陞三十三天，　　教化諸天人，　　為說於正法。",
    "T11n0320_020:0975a05_0": "　　彼曼達多王，　　捨天樂受苦，　　無常力所加，　　由心無足故。』",
    "T11n0320_020:0975a07_0": "　　人民皆合掌，　　頂禮大王足：　『王遺何善言，　　未來我當說？』",
    "T11n0320_020:0975a09_0": "　　時曼達多王，　　乃語眾人曰：　『我由著樂故，　　從天而墮落。",
    "T11n0320_020:0975a11_0": "　　有大威德力，　　統領四天下，　　受欲樂無足，　　從天而墮落。",
    "T11n0320_020:0975a13_0": "　　昔於自宮內，　　七日雨珍寶，　　受欲樂無足，　　從天而墮落。",
    "T11n0320_020:0975a15_0": "　　彼帝釋天主，　　分半座同治，　　惡覺所惱亂，　　從天而退墮。",
    "T11n0320_020:0975a17_0": "　　於欲樂無厭，　　不信受佛語，　　破壞自福業，　　流轉輪迴海。",
    "T11n0320_020:0975a19_0": "　　世有大智者，　　能離欲癡暗，　　亦能教他人，　　止足善觀察。",
    "T11n0320_020:0975a21_0": "　　若住正思惟，　　隨順諸善法，　　破壞輪迴行，　　及生老死厄。",
    "T11n0320_020:0975a23_0": "　　觀觸如熾火，　　觀受亦復然，　　如是善了知，　　則於貪不起。",
    "T11n0320_020:0975a25_0": "　　愚人著境界，　　如聞音樂聲，　　了根境本空，　　知法離自性。",
    "T11n0320_020:0975a27_0": "　　六處不寂靜，　　唯遍計分別，　　若了色等空，　　則不生貪著。",
    "T11n0320_020:0975a29_0": "　　智者善防護，　　厭怖輪迴苦，　　慧眼常照明，　　得離諸過患。』」",
    "T11n0320_020:0975b02_0": "佛言：「大王！",
    "T11n0320_020:0975b02_1": "爾時曼達多王豈異人乎？",
    "T11n0320_020:0975b02_2": "勿作異觀，我身是也。",
    "T11n0320_020:0975b03_3": "由恃威德福力自在，貪無厭故，而取終歿。",
    "T11n0320_020:0975b04_4": "是故，大王！",
    "T11n0320_020:0975b04_5": "應捨豪富憍慢自在，安住淨心莫生放逸。",
    "T11n0320_020:0975b05_6": "若離放逸利益自他，生諸善根住平等理，則能證入真如法性。",
    "T11n0320_020:0975b06_7": "大王！",
    "T11n0320_020:0975b06_8": "當知若有為界、若無為界二種平等，非有男相亦非女相，亦非過去現在未來，當於此法安住自心，決定正觀，勿隨他教。",
    "T11n0320_020:0975b09_9": "「大王！",
    "T11n0320_020:0975b09_10": "往昔有王名曰昵彌，出現世間正法治化，心常寂靜不生放逸，於彼彼處離放逸行，怖彼罪惡故不復作。",
    "T11n0320_020:0975b12_11": "大王！",
    "T11n0320_020:0975b12_12": "彼昵彌王志意堅固，常住觀察三世平等，觀彼過去一切諸法，住平等理、本離自性，現在未來一切諸法離於自性，亦復如是。",
    "T11n0320_020:0975b15_13": "大王！",
    "T11n0320_020:0975b15_14": "彼昵彌王觀三世法平等平等，不生取著。",
    "T11n0320_020:0975b16_15": "復觀世間一切眾生，為四顛倒之所惑著，於不淨中而作淨想，於逼迫中而生樂想，於無常中而起常想，於無我中而為我想。",
    "T11n0320_020:0975b18_16": "時昵彌王即作是念：『世間愚夫深可悲愍，一切諸法自性空寂，癡妄所覆而不覺知，當設方便以四攝事，化諸有情令生信順。』",
    "T11n0320_020:0975b21_17": "即語彼言：『汝當了知，一切諸法本離自性，若法離自性者，當知彼法即非過去現在未來。",
    "T11n0320_020:0975b23_18": "何以故？",
    "T11n0320_020:0975b23_19": "以一切法自性空故。",
    "T11n0320_020:0975b24_20": "若法自性空者，則不可分別說為過去現在未來。』",
    "T11n0320_020:0975b25_21": "「大王！",
    "T11n0320_020:0975b25_22": "彼昵彌王顯示三世平等法已，是時眾會百千俱胝那由他眾生，聞法悟解得無生法忍。",
    "T11n0320_020:0975b27_23": "爾時三十三天諸天子等，集妙法堂，共相議論，天眼遙見閻浮提中，有昵彌王十善治化，一切人民獲得法利，善巧方便饒益眾生。",
    "T11n0320_020:0975c01_24": "是時帝釋天主在於餘處，以淨天耳聞如上說。",
    "T11n0320_020:0975c02_25": "時彼天主來會中坐，問諸天子：『向說何事？』",
    "T11n0320_020:0975c03_26": "彼即對曰：『閻浮提人快得法利，有昵彌王深達諸法，善巧方便攝化眾生，住顛倒者令離顛倒，前所論者乃此事耳。』",
    "T11n0320_020:0975c06_27": "時彼天主謂天子曰：『此昵彌王宿植德本，具足成就威神之力。",
    "T11n0320_020:0975c07_28": "汝欲見彼昵彌王不？』",
    "T11n0320_020:0975c08_29": "諸天咸曰：『我等願見。』",
    "T11n0320_020:0975c08_30": "「是時帝釋即勅御者名摩多黎：『汝當嚴飾千輻寶車，并諸營從，詣閻浮提昵彌王所，作如是說：「大王！",
    "T11n0320_020:0975c10_31": "此是帝釋千輻寶車遣來迎王，唯願乘此，勿生怖也。",
    "T11n0320_020:0975c11_32": "彼諸天子願覩聖王。」』",
    "T11n0320_020:0975c12_33": "御者白言：『王今陞天，有二道往，為從顛倒眾生道去？",
    "T11n0320_020:0975c13_34": "從不顛倒眾生道去？』",
    "T11n0320_020:0975c14_35": "王即報言：『汝可將我，於彼二道中間而去。』",
    "T11n0320_020:0975c15_0": "時彼御者摩多黎言，隨王教勅中道而進。",
    "T11n0320_020:0975c15_1": "王復告曰：『汝可停車，暫憩少時；我當觀彼顛倒眾生所住之處。』",
    "T11n0320_020:0975c17_2": "時昵彌王以慈願力，於須臾頃，令無量眾生各各獲得寂靜神通遊戲三摩地及無生法忍。",
    "T11n0320_020:0975c19_3": "彼昵彌王於此少時，能成大利。",
    "T11n0320_020:0975c20_4": "所以者何？",
    "T11n0320_020:0975c20_5": "由彼積習不放逸行，善巧方便利樂眾生。",
    "T11n0320_020:0975c21_6": "「時摩多黎漸次前進，復將王至須彌山頂。",
    "T11n0320_020:0975c22_7": "王初遙見林木青茂，謂御者曰：『此中定是不顛倒眾生所住之處。』",
    "T11n0320_020:0975c23_8": "御者答曰：『此林乃是三十三天，彼諸天子於妙法堂，一心瞻仰欲見大王，願勿疑怖，當陞此堂。』",
    "T11n0320_020:0975c25_9": "時昵彌王容儀和悅，身心不動，帝釋遙見，即起奉迎：『善來！",
    "T11n0320_020:0975c27_10": "大王！",
    "T11n0320_020:0975c27_11": "遠屈威神，無至疲極。』",
    "T11n0320_020:0975c27_12": "乃分半座而奉彼王，共相慰問，王乃就坐：『善哉！",
    "T11n0320_020:0975c28_13": "大王！",
    "T11n0320_020:0975c28_14": "快得善利，能令佛法熾然增長。』",
    "T11n0320_020:0975c29_15": "帝釋乃謂諸天子言：『此昵彌王久植善根，成就不可思議功德。",
    "T11n0320_020:0976a02_0": "善巧方便於少時間，教化八十俱胝有情離顛倒地安住佛法，彼摩多黎都不覺知。』",
    "T11n0320_020:0976a03_1": "「時昵彌王為諸天子廣說法要，白天主言：『我今當還於閻浮提。",
    "T11n0320_020:0976a05_2": "所以者何？",
    "T11n0320_020:0976a05_3": "為欲護持佛正法故。』",
    "T11n0320_020:0976a06_0": "天主乃曰：『願王隨意。』」",
    "T11n0320_020:0976a06_1": "佛言：「大王！",
    "T11n0320_020:0976a06_2": "往昔昵彌王者，我身是也。",
    "T11n0320_020:0976a07_3": "不放逸力不可思議。",
    "T11n0320_020:0976a07_4": "帝釋分座，尚無貪著。",
    "T11n0320_020:0976a08_5": "是故當知於佛法中勤加精進，住不放逸。",
    "T11n0320_020:0976a09_6": "大王！",
    "T11n0320_020:0976a09_7": "何謂佛法？",
    "T11n0320_020:0976a09_8": "一切諸法皆是佛法。」",
    "T11n0320_020:0976a10_0": "時淨飯王聞是說已，白言：「世尊！",
    "T11n0320_020:0976a10_1": "若一切法皆佛法者，一切眾生皆應是佛。」",
    "T11n0320_020:0976a11_2": "佛言：「大王！",
    "T11n0320_020:0976a11_3": "眾生不住顛倒見者，即是佛也！",
    "T11n0320_020:0976a12_4": "大王！",
    "T11n0320_020:0976a12_5": "所言佛者，或名真如，或名實際，或名法界，但依俗諦推求詮表，非勝義諦作是說也。",
    "T11n0320_020:0976a14_6": "大王！",
    "T11n0320_020:0976a14_7": "一切諸法本無生滅，此名阿字陀羅尼門：無自性，無造作，無相貌，無因緣，無去來，無眾生，無壽者，無養者，無補特伽羅，無戲論，無形狀，無邊際，無染污，無餘習，無使者，無斷者，無縛無解，無進無退，無勝無劣，無散亂無妄失，無知無不知，非見非無見，非戒非無戒，非悔非離悔，非喜非無喜，非愛非無愛，非安非無安，非定非無定，非靜非無靜，非貪非離貪，非脫非離脫，非智非無智，非作非無作，非報非無報。",
    "T11n0320_020:0976a23_8": "大王！",
    "T11n0320_020:0976a23_9": "若能入解此阿字門，則能入解一切諸法。",
    "T11n0320_020:0976a24_10": "「大王！",
    "T11n0320_020:0976a24_11": "色離自性，非已有、非現有、非當有，受、想、行、識離彼自性，三世不有，亦復如是。",
    "T11n0320_020:0976a26_12": "大王！",
    "T11n0320_020:0976a26_13": "譬如谷響非已有、非現有、非當有；色乃至識，三世不有，亦復如是。",
    "T11n0320_020:0976a28_14": "大王！",
    "T11n0320_020:0976a28_15": "譬如陽焰非已有、非現有、非當有；色乃至識，三世不有，亦復如是。",
    "T11n0320_020:0976a29_16": "大王。",
    "T11n0320_020:0976a29_17": "譬如聚沫非已有、非現有、非當有；色乃至識，三世不有，亦復如是。",
    "T11n0320_020:0976b02_18": "大王！",
    "T11n0320_020:0976b02_19": "譬如石女夢已生子，非已有、非現有、非當有；色乃至識，三世不有，亦復如是。",
    "T11n0320_020:0976b04_20": "大王！",
    "T11n0320_020:0976b04_21": "虛空無依，色乃至識亦無所依。",
    "T11n0320_020:0976b05_22": "大王！",
    "T11n0320_020:0976b05_23": "色無有生，乃至識亦無生。",
    "T11n0320_020:0976b05_24": "大王！",
    "T11n0320_020:0976b05_25": "色無有滅，乃至識亦無滅。",
    "T11n0320_020:0976b06_26": "大王！",
    "T11n0320_020:0976b06_27": "涅槃界無生滅，色乃至識亦無生滅。",
    "T11n0320_020:0976b07_28": "大王！",
    "T11n0320_020:0976b07_29": "法界無生滅，色乃至識亦無生滅。",
    "T11n0320_020:0976b08_30": "大王！",
    "T11n0320_020:0976b08_31": "此法乃是如來所行，不可思議微妙境界，非取非捨，非得非失，非諸聲聞及辟支佛、凡夫異生之所能及。",
    "T11n0320_020:0976b10_32": "何以故？",
    "T11n0320_020:0976b10_33": "大王！",
    "T11n0320_020:0976b11_34": "一切諸法本無自性，若取若捨皆不可得。",
    "T11n0320_020:0976b12_0": "王於此法好自安意，正念觀察，勿隨他教。」",
    "T11n0320_020:0976b12_1": "時淨飯王聞是說已，明了通達，乃知無有少法可得不可得，時此說名佛說是法。",
    "T11n0320_020:0976b14_2": "時淨飯王與七萬釋種，各各獲得無生法忍。",
    "T11n0320_020:0976b15_3": "爾時世尊知淨飯王悟此法已，深心決定，即於口中放種種光，遍照無量無邊世界超過梵世，復從如來頂門而入。",
    "T11n0320_020:0976b18_4": "時尊者馬勝從座而起，偏袒右肩，右膝著地，合掌作禮，以偈問佛：「勇猛大聖尊，　　現此希有事，　普放淨光明，　　遍照於梵世。",
    "T11n0320_020:0976b22_0": "　一切智導師，　　何故現斯瑞？",
    "T11n0320_020:0976b23_0": "　願說其因由，　　除我等疑惑。",
    "T11n0320_020:0976b24_0": "　如來成道已，　　廣饒益眾生，　為度釋種故，　　令人天歡喜。",
    "T11n0320_020:0976b26_0": "　如來放光明，　　覺悟諸佛子，　如法而修行，　　當得無上智。",
    "T11n0320_020:0976b28_0": "　佛為三界主，　　最勝無與比，　能破諸群疑，　　清淨心安隱。」",
    "T11n0320_020:0976c01_0": "爾時世尊為馬勝比丘說伽陀曰：「馬勝當諦聽，　　今放淨光明，　為利樂釋種，　　令見真實智。",
    "T11n0320_020:0976c04_0": "　彼等善了達，　　諸法不可得，　於我正法中，　　寂靜心安住。",
    "T11n0320_020:0976c06_0": "　釋種大名稱，　　了法無所依，　得離彼疑心，　　未來當作佛。",
    "T11n0320_020:0976c08_0": "　從此最後身，　　得生極樂國，　於蓮華化生，　　奉覲無量壽。",
    "T11n0320_020:0976c10_0": "　安住彼佛剎，　　精進無退轉，　遊化於十方，　　承事俱胝佛。",
    "T11n0320_020:0976c12_0": "　於一一世界，　　興種種供養，　為利諸有情，　　勤求無上道。",
    "T11n0320_020:0976c14_0": "　經一一佛剎，　　建立諸佛事，　如來所加持，　　勇悍心堅固。",
    "T11n0320_020:0976c16_0": "　於無量億劫，　　嚴持妙香花，　奉獻諸世尊，　　後當成正覺。",
    "T11n0320_020:0976c18_0": "　於彼彼佛所，　　宣揚助法化，　成熟諸有情，　　皆得心明悟。",
    "T11n0320_020:0976c20_0": "　又彼諸佛土，　　無緣覺聲聞，　唯有住大乘，　　清淨菩薩眾。",
    "T11n0320_020:0976c22_0": "　一一佛壽量，　　無量俱胝歲，　說化利眾生，　　緣盡如燈滅。",
    "T11n0320_020:0976c24_0": "　彼佛滅度已，　　住持諸佛子，　安住於世間，　　善宣空寂法。",
    "T11n0320_020:0976c26_0": "　如是弟子眾，　　攝化諸眾生，　調伏於自心，　　於空法得證。",
    "T11n0320_020:0976c28_0": "　住不放逸行，　　觀法自性空，　如理善修作，　　當成一切智。",
    "T11n0320_020:0977a01_0": "　此諸釋種等，　　聞法悉開悟，　諸天及世人，　　心生大欣慶。」",
    "T11n0320_020:0977a03_0": "爾時世尊，語尊者舍利子：「我今說此見真實性妙三摩地，若諸菩薩聞是法已，速能覺悟到於彼岸。",
    "T11n0320_020:0977a05_1": "何以故？",
    "T11n0320_020:0977a05_2": "此三摩地，明一切法自性非有無，補特伽羅無少法可得。",
    "T11n0320_020:0977a06_3": "若有所得，彼非覺悟；若無覺悟，彼則無說；若無說者，則無了知；若無了知，則是三世諸佛之法。",
    "T11n0320_020:0977a08_4": "舍利子！",
    "T11n0320_020:0977a09_0": "我今以此見真實性三摩地門，付囑於汝，汝等應當受持讀誦廣為他說。",
    "T11n0320_020:0977a10_1": "舍利子！",
    "T11n0320_020:0977a10_2": "若善男子、善女人安住大乘，於十劫中行五波羅蜜，除般若波羅蜜。",
    "T11n0320_020:0977a12_3": "若人於此見真實性三摩地門，親近聽受，所得功德復過於彼。",
    "T11n0320_020:0977a13_4": "又，舍利子！",
    "T11n0320_020:0977a14_0": "若復有人於十劫中聞是法已，乃至能為一人解說，所得功德復過於彼。",
    "T11n0320_020:0977a15_1": "又，舍利子！",
    "T11n0320_020:0977a15_2": "若復有人於十劫中聞是法已，為他人說，不如有人於剎那頃修習觀察，所得功德復過於彼。",
    "T11n0320_020:0977a18_0": "舍利子！",
    "T11n0320_020:0977a18_1": "汝當一心為諸菩薩分別開示，使不斷絕。",
    "T11n0320_020:0977a19_2": "何以故？",
    "T11n0320_020:0977a19_3": "若能證此三摩地者，速能證得無生法忍，當得阿耨多羅三藐三菩提。」",
    "T11n0320_020:0977a20_4": "說是法時，尊者舍利子等諸比丘，淨飯王等，釋梵諸天，阿修羅、乾闥婆、人非人等，聞佛所說，皆大歡喜，信受奉行。",
    "T11n0320_020:0977a24_0": "父子合集經卷第二十"
}