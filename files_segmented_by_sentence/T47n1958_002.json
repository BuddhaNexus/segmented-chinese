{
    "T47n1958_002:0014b02_0": "安樂集卷下",
    "T47n1958_002:0014b04_0": "釋道綽撰",
    "T47n1958_002:0014b05_0": "第四大門中有三番料簡：第一、依中國三藏法師，并此土大德等，皆共詳審聖教，歎歸淨土，今以勸依；第二、據此經宗及餘大乘諸部，凡聖修入，多明念佛三昧以為要門；第三、問答解釋，顯念佛者，得種種功能利益，不可思議。",
    "T47n1958_002:0014b11_0": "第一、依中國及以此土大德所行者。",
    "T47n1958_002:0014b11_1": "余五翳面牆，豈寧自輒？",
    "T47n1958_002:0014b12_2": "但以遊歷披勘，敬有師承。",
    "T47n1958_002:0014b13_0": "何者？",
    "T47n1958_002:0014b13_1": "謂中國大乘法師，流支三藏；次有大德，呵避名利，則有慧寵法師；次有大德，尋常敷演，每感聖僧來聽，則有道場法師；次有大德，和光孤栖，二國慕仰，則有曇鸞法師；次有大德，禪觀獨秀，則有大海禪師；次有大德，聰慧守戒，則有齊朝上統。",
    "T47n1958_002:0014b18_2": "然前六大德竝是二諦神鏡，斯乃佛法綱維，志行殊倫，古今實希。",
    "T47n1958_002:0014b20_3": "皆共詳審大乘，歎歸淨土，乃是無上要門也。",
    "T47n1958_002:0014b21_4": "問曰：「既云歎歸淨土乃是要門者，未知此等諸德臨終時皆有靈驗已不？」",
    "T47n1958_002:0014b22_5": "答曰：「皆有不虛。",
    "T47n1958_002:0014b23_6": "如曇鸞法師，康存之日常修淨土，亦每有世俗君子來呵法師曰：『十方佛國皆為淨土，法師何乃獨意注西？",
    "T47n1958_002:0014b25_7": "豈非偏見生也？』",
    "T47n1958_002:0014b26_8": "法師對曰：『吾既凡夫，智慧淺短，未入地位，念力須均。",
    "T47n1958_002:0014b27_9": "如似置草引牛，恒須繫心槽櫪。",
    "T47n1958_002:0014b28_10": "豈得縱放，全無所歸？』",
    "T47n1958_002:0014b28_11": "雖復難者紛紜，而法師獨決。",
    "T47n1958_002:0014b29_12": "是以無問一切道、俗，但與法師一面相遇者，若未生正信，勸令生信；若已生正信者，皆勸歸淨國。",
    "T47n1958_002:0014c02_13": "是故法師臨命終時，寺傍左右道、俗，皆見旛花映院，盡聞異香，音樂迎接，遂往生也。",
    "T47n1958_002:0014c04_14": "餘之大德臨命終時皆有徵祥，若欲具談往生之相，竝不可思議也。」",
    "T47n1958_002:0014c07_0": "第二、明此彼諸經，多明念佛三昧為宗者。",
    "T47n1958_002:0014c08_0": "就中有八番：初、二，明一相三昧，後六就緣依相，明念佛三昧。",
    "T47n1958_002:0014c09_1": "第一、依《花首經》：「佛告堅意菩薩：『三昧有二種：一者、有一相三昧；二者、有眾相三昧。",
    "T47n1958_002:0014c11_2": "一相三昧者，有菩薩聞其世界有其如來現在說法，菩薩取是佛相以現在前，若坐道場，若轉法輪，大眾圍繞。",
    "T47n1958_002:0014c14_3": "取如是相，收攝諸根，心不馳散，專念一佛，不捨是緣。",
    "T47n1958_002:0014c15_4": "如是菩薩於如來相及世界相了達無相，常如是觀，如是行，不離是緣。",
    "T47n1958_002:0014c17_5": "是時佛像即現在前，而為說法。",
    "T47n1958_002:0014c17_6": "菩薩爾時深生恭敬，聽受是法，若深、若淺，轉加尊重。",
    "T47n1958_002:0014c19_0": "菩薩住是三昧，聞說諸法皆可壞相，聞已受持，從三昧起，能為四眾演說是法。』",
    "T47n1958_002:0014c20_1": "佛告堅意：『是名菩薩入一相三昧門。』」",
    "T47n1958_002:0014c21_2": "第二、依《文殊般若》明一行三昧者：「時文殊師利白佛言：『世尊！",
    "T47n1958_002:0014c23_3": "云何名為一行三昧？』",
    "T47n1958_002:0014c23_4": "佛言：『一行三昧者，若善男子、善女人，應在空間處，捨諸亂意，隨佛方所端身正向，不取相貌繫心一佛，專稱名字，念無休息。",
    "T47n1958_002:0014c26_5": "即是念中能見過、現、未來三世諸佛。",
    "T47n1958_002:0014c27_6": "何以故？",
    "T47n1958_002:0014c27_7": "念一佛功德無量、無邊，即與無量諸佛功德無二，是名菩薩一行三昧。』」",
    "T47n1958_002:0014c29_8": "第三、依《涅槃經》：「佛言：『若人但能至心常修念佛三昧者，十方諸佛恒見此人，如現在前。』」",
    "T47n1958_002:0015a02_9": "是故《涅槃經》云：「佛告迦葉菩薩：『若有善男子、善女人，常能至心專念佛者，若在山林，若在聚落，若晝、若夜，若坐、若臥，諸佛、世尊常見此人，如現目前。",
    "T47n1958_002:0015a05_10": "恒與此人而住受施。』」",
    "T47n1958_002:0015a06_11": "第四、依《觀經》及餘諸部，所修萬行，但能迴願，莫不皆生。",
    "T47n1958_002:0015a07_12": "然念佛一行將為要路。",
    "T47n1958_002:0015a08_13": "何者？",
    "T47n1958_002:0015a08_14": "審量聖教，有始、終兩益。",
    "T47n1958_002:0015a09_0": "若欲生善起行，則普該諸度；若滅惡消災，則總治諸障。",
    "T47n1958_002:0015a10_1": "故下經云：「念佛眾生，攝取不捨。」",
    "T47n1958_002:0015a11_2": "壽盡必生，此名始益。",
    "T47n1958_002:0015a11_3": "言終益者，依《觀音授記經》云：「阿彌陀佛住世長久，兆載永劫亦有滅度。",
    "T47n1958_002:0015a13_4": "般涅槃時，唯有觀音、勢至住持安樂，接引十方。",
    "T47n1958_002:0015a14_5": "其佛滅度，亦與住世時節等同。",
    "T47n1958_002:0015a15_6": "然彼國眾生，一切無有覩見佛者，唯有一向專念阿彌陀佛往生者，常見彌陀，現在不滅。」",
    "T47n1958_002:0015a17_7": "此即是其終時益也。",
    "T47n1958_002:0015a17_8": "所修餘行迴向皆生。",
    "T47n1958_002:0015a18_9": "世尊滅度有覩不覩，勸後代審量，使沾遠益也。",
    "T47n1958_002:0015a19_10": "第五、依《般舟經》云：「時有跋陀和菩薩，於此國土，聞有阿彌陀佛，數數係念。",
    "T47n1958_002:0015a21_11": "因是念故，見阿彌陀佛。",
    "T47n1958_002:0015a21_12": "既見佛已，即從啟問：『當行何法，得生彼國？』",
    "T47n1958_002:0015a22_13": "爾時阿彌陀佛語是菩薩言：『欲來生我國者，常念我名莫有休息，如是得來生我國土。",
    "T47n1958_002:0015a24_14": "當念佛身三十二相，悉皆具足，光明徹照，端正無比。』」",
    "T47n1958_002:0015a26_15": "第六、依《大智度論》有三番解釋。",
    "T47n1958_002:0015a26_16": "第一、佛是無上法王，菩薩為法臣，所尊、所重唯佛世尊，是故應當常念佛也；第二、有諸菩薩自云：「我從曠劫以來，得蒙世尊長養我等法身、智身、大慈悲身，禪定、智慧、無量行願，由佛得成。",
    "T47n1958_002:0015b02_17": "為報恩故，常願近佛；亦如大臣蒙王恩寵，常念其主。」",
    "T47n1958_002:0015b03_18": "第三、有諸菩薩復作是言：「我於因地遇惡知識，誹謗般若，墮於惡道，經無量劫。",
    "T47n1958_002:0015b05_19": "雖修餘行，未能得出。",
    "T47n1958_002:0015b06_20": "後於一時依善知識邊，教我行念佛三昧，其時即能併遣諸障，方得解脫。",
    "T47n1958_002:0015b07_21": "有斯大益故，願不離佛。」",
    "T47n1958_002:0015b08_22": "第七、依《華嚴經》云：「寧於無量劫具受一切苦，終不遠如來、不覩自在力。」",
    "T47n1958_002:0015b10_23": "又云：「念佛三昧必見佛，命終之後生佛前，見彼臨終勸念佛，又示尊像令瞻敬。」",
    "T47n1958_002:0015b12_24": "又善財童子求善知識，詣功德雲比丘所白言：「大師！",
    "T47n1958_002:0015b13_25": "云何修菩薩道，歸普賢行也？」",
    "T47n1958_002:0015b14_0": "是時比丘告善財曰：「我於世尊智慧海中唯知一法，謂念佛三昧門。",
    "T47n1958_002:0015b15_1": "何者？",
    "T47n1958_002:0015b15_2": "於此三昧門中，悉能覩見一切諸佛及其眷屬、嚴淨佛剎，能令眾生遠離顛倒。",
    "T47n1958_002:0015b17_3": "念佛三昧門者，於微細境界中，見一切佛自在境界，得諸劫不顛倒；念佛三昧門者，能起一切佛剎，無能壞者，普見諸佛，得三世不顛倒。」",
    "T47n1958_002:0015b20_4": "時功德雲比丘告善財言：「佛法深海，廣大無邊，我所知者，唯得此一念佛三昧門，餘妙境界，出過數量，我所未知也。」",
    "T47n1958_002:0015b23_5": "第八、依《海龍王經》：「時海龍王白佛言：『世尊！",
    "T47n1958_002:0015b24_6": "弟子求生阿彌陀佛國，當修何行，得生彼土？』",
    "T47n1958_002:0015b25_7": "佛告龍王：『若欲生彼國者，當行八法。",
    "T47n1958_002:0015b26_8": "何等為八？",
    "T47n1958_002:0015b26_9": "一者、常念諸佛；二者、供養如來；三者、咨嗟世尊；四者、作佛形像，修諸功德；五者、迴願往生；六者、心不怯弱；七者、一心精進；八者、求佛正慧。』",
    "T47n1958_002:0015b29_10": "佛告龍王：『一切眾生具斯八法，常不離佛也。』」",
    "T47n1958_002:0015c02_0": "問曰：「不具八法，得生佛前，不離佛不？」",
    "T47n1958_002:0015c02_1": "答曰：「得生不疑。",
    "T47n1958_002:0015c03_2": "何以得知？",
    "T47n1958_002:0015c03_3": "如佛說《寶雲經》時，亦明十行具足，得生淨土，常不離佛。",
    "T47n1958_002:0015c04_4": "時有除蓋障菩薩白佛：『不具十行，得生已不？』",
    "T47n1958_002:0015c06_5": "佛言：『得生。』",
    "T47n1958_002:0015c06_6": "但能十行之中，一行具足無闕，餘之九行悉名清淨。",
    "T47n1958_002:0015c07_7": "勿致疑也。",
    "T47n1958_002:0015c07_8": "又《大樹緊那羅王經》云：『菩薩行四種法，常不離佛前。",
    "T47n1958_002:0015c09_9": "何等為四？",
    "T47n1958_002:0015c09_10": "一者、自修善法，兼勸眾生皆作往生，見如來意；二者、自勸、勸他，樂聞正法；三者、自勸、勸他發菩提心；四者、一向專志行念佛三昧。』",
    "T47n1958_002:0015c12_11": "具此四行，一切生處常在佛前，不離諸佛。",
    "T47n1958_002:0015c13_12": "又經云：『佛說菩薩行法有三十二器。",
    "T47n1958_002:0015c14_13": "何者？",
    "T47n1958_002:0015c14_14": "布施是大富器，忍辱是端正器，持戒是聖身器，五逆不孝是刀山、劍樹、鑊湯器，發菩提心是成佛器，常能念佛往生淨土是見佛器。』",
    "T47n1958_002:0015c17_15": "略舉六門，餘者不述。",
    "T47n1958_002:0015c17_16": "聖教既爾，行者願生，何不常念佛也？",
    "T47n1958_002:0015c18_17": "又依《月燈三昧經》云：『念佛相好及德行，能使諸根不亂動，心無迷惑與法合，得聞得智如大海。",
    "T47n1958_002:0015c21_0": "智者住於是三昧，攝念行於經行所，能見千億諸如來，亦值無量恒沙佛。』」",
    "T47n1958_002:0015c23_0": "第三、問答解釋，顯念佛三昧有種種利益。",
    "T47n1958_002:0015c23_1": "有其五番。",
    "T47n1958_002:0015c24_2": "第一、問曰：「今云常修念佛三昧，仍不行餘三昧也？」",
    "T47n1958_002:0015c25_3": "答曰：「今言常念，亦不言不行餘三昧，但行念佛三昧多故，故言常念，非謂全不行餘三昧也。」",
    "T47n1958_002:0015c27_4": "第二、問曰：「若勸常修念佛三昧，與餘三昧能有階降以不？」",
    "T47n1958_002:0015c29_5": "答曰：「念佛三昧勝相不可思議，此云何知？",
    "T47n1958_002:0016a01_6": "如《摩訶衍》中說云：『諸餘三昧，非不三昧。",
    "T47n1958_002:0016a02_7": "何以故？",
    "T47n1958_002:0016a02_8": "或有三昧，但能除貪，不能除瞋癡；或有三昧，但能除瞋，不能除癡貪；或有三昧，但能除癡，不能除貪瞋；或有三昧，但能除現在障，不能除過去、未來一切諸障。",
    "T47n1958_002:0016a06_9": "若能常修念佛三昧，無問現在、過去、未來，一切諸障悉皆除也。』」",
    "T47n1958_002:0016a07_10": "第三、問曰：「念佛三昧既能除障，得福功利大者，未審亦能資益行者，使延年益壽以不？」",
    "T47n1958_002:0016a09_11": "答曰：「必得！",
    "T47n1958_002:0016a10_0": "何者？",
    "T47n1958_002:0016a10_1": "如《惟無三昧經》云：『有兄弟二人，兄信因果，弟無信心，而能善解相法。",
    "T47n1958_002:0016a11_2": "因其鏡中自見面上死相已現，不過七日。",
    "T47n1958_002:0016a12_3": "時有智者，教往問佛。",
    "T47n1958_002:0016a13_4": "佛時報言：「七日不虛。",
    "T47n1958_002:0016a13_5": "若能一心念佛、修戒，或得度難。」",
    "T47n1958_002:0016a14_6": "尋即依教繫念，時至六日即有二鬼來，耳聞其念佛之聲，竟無能前進，還告閻羅王。",
    "T47n1958_002:0016a16_7": "閻羅王索符，已注云，由持戒、念佛功德，生第三炎天。』",
    "T47n1958_002:0016a17_8": "又《譬喻經》中，有一長者，不信罪福，年已五十。",
    "T47n1958_002:0016a19_0": "忽夜夢見剎鬼索符來欲取之，不過十日。",
    "T47n1958_002:0016a20_1": "其人眠覺，惶怖非常。",
    "T47n1958_002:0016a20_2": "至明，求覓相師占夢，師作卦兆云：『有剎鬼必欲相害，不過十日。』",
    "T47n1958_002:0016a22_3": "其人惶怖倍常，詣佛求請。",
    "T47n1958_002:0016a22_4": "佛時報云：『若欲攘此，從今已去，專意念佛，持戒，燒香，然燈、懸繒旛蓋，信向三寶，可免此死。』",
    "T47n1958_002:0016a25_0": "即依此法專心信向。",
    "T47n1958_002:0016a25_1": "剎鬼到門，見修功德，遂不能害，鬼即走去。",
    "T47n1958_002:0016a26_2": "其人緣斯功德，壽滿百年，死得生天。",
    "T47n1958_002:0016a27_3": "復有一長者，名曰執持，退戒還佛，現被惡鬼打之。」",
    "T47n1958_002:0016a28_4": "第四、問曰：「此念佛三昧但能對治諸障，唯招世報，亦能遠感出世無上菩提以不？」",
    "T47n1958_002:0016b01_5": "答曰：「得！",
    "T47n1958_002:0016b01_6": "何者？",
    "T47n1958_002:0016b01_7": "如《華嚴經．十地品》云：『始從初地，乃至十地，於一一地中，皆說入地加行道。",
    "T47n1958_002:0016b03_8": "地滿功德利已，不住道訖，即皆結云：「是諸菩薩雖修餘行，皆不離念佛、念法、念僧，上妙樂具供養三寶。」』",
    "T47n1958_002:0016b06_0": "以斯文證得知，諸菩薩等乃至上地，常學念佛、念法、念僧，方能成就無量行願，滿功德海。",
    "T47n1958_002:0016b08_1": "何況二乘、凡夫求生淨土，不學念佛也？",
    "T47n1958_002:0016b09_0": "何以故？",
    "T47n1958_002:0016b09_1": "此念佛三昧即具一切四攝、六度，通行、通伴故。」",
    "T47n1958_002:0016b10_2": "第五、問曰：「初地已上菩薩與佛同證真如之理，名生佛家，自能作佛濟運眾生，何須更學念佛三昧，願見佛也？」",
    "T47n1958_002:0016b12_3": "答曰：「論其真如，廣大無邊，與虛空等，其量難知。",
    "T47n1958_002:0016b14_0": "譬如一大闇室，若然一燈、二燈，其明雖遍，猶為闇也；漸至多燈，雖名大明，豈及日光？",
    "T47n1958_002:0016b16_1": "菩薩所證智，雖地地相望自有階降，豈得比佛如日明也？」",
    "T47n1958_002:0016b18_0": "第五大門中有四番料簡：第一、汎明修道延、促，欲令速獲不退；第二、此彼禪觀比挍勸往；第三、此彼淨、穢二境，亦名漏、無漏比挍；第四、引聖教證成，勸後代生信求往。",
    "T47n1958_002:0016b22_0": "第一、汎明修道延、促者。",
    "T47n1958_002:0016b22_1": "就中有二：一、明修道延、促；二、問答解釋。",
    "T47n1958_002:0016b23_2": "一、明延、促者。",
    "T47n1958_002:0016b23_3": "但一切眾生，莫不厭苦求樂，畏縛求解，皆欲早證無上菩提者，先須發菩提心為首。",
    "T47n1958_002:0016b25_4": "此心難識、難起，縱令發得此心，依經終須修十種行：謂信、進、念、戒、定、慧、捨、護法、發願、迴向，進詣菩提。",
    "T47n1958_002:0016b28_5": "然修道之身，相續不絕，逕一萬劫始證不退位，當今凡夫現名信想輕毛，亦曰假名，亦名不定聚，亦名外凡夫，未出火宅。",
    "T47n1958_002:0016c02_6": "何以得知？",
    "T47n1958_002:0016c02_7": "據《菩薩瓔珞經》，具辨入道行位法爾，故名難行道。",
    "T47n1958_002:0016c03_8": "又但以一劫之中受身生、死，尚不可數知，況一萬劫中徒受痛燒？",
    "T47n1958_002:0016c05_9": "若能明信佛經，願生淨土，隨壽長、短，一形即至，位階不退，與此修道一萬劫齊功。",
    "T47n1958_002:0016c07_0": "諸佛子等！",
    "T47n1958_002:0016c07_1": "何不思量？",
    "T47n1958_002:0016c07_2": "不捨難求易也？",
    "T47n1958_002:0016c07_3": "如《俱舍論》中，亦明難行、易行二種之道。",
    "T47n1958_002:0016c08_4": "難行者，如論說云：「於三大阿僧祇劫，一一劫中皆具福智資糧，六波羅蜜一切諸行，一一行業皆有百萬難行之道，始充一位，是難行道也。」",
    "T47n1958_002:0016c12_5": "易行道者，即彼論云：「若由別有方便，有解脫者，名易行道也。」",
    "T47n1958_002:0016c13_6": "今既勸歸極樂，一切行業悉迴向彼，但能專至，壽盡必生。",
    "T47n1958_002:0016c14_7": "得生彼國，即究竟清涼，豈可不名易行之道？",
    "T47n1958_002:0016c15_8": "須知此意也。",
    "T47n1958_002:0016c16_9": "二、問曰：「既言願往生淨土，隨此壽盡，即得往生者。",
    "T47n1958_002:0016c17_10": "有聖教證不？」",
    "T47n1958_002:0016c17_11": "答曰：「有七番，皆引經論證成。",
    "T47n1958_002:0016c18_12": "一、依《大經》云：『佛告阿難：「其有眾生，欲於今世見無量壽佛者，應發無上菩提之心，修行功德願生彼國，即得往生。」』",
    "T47n1958_002:0016c21_13": "故《大經讚》云：『若聞阿彌陀德號，歡喜讚仰心歸依，下至一念得大利，則為具足功德寶。",
    "T47n1958_002:0016c23_14": "設滿大千世界火，亦應直過聞佛名，聞阿彌陀不復退，是故至心稽首禮。』",
    "T47n1958_002:0016c25_15": "二、依《觀經》，九品之內皆言：『臨終正念，即得往生。』",
    "T47n1958_002:0016c26_16": "三、依《起信論》云：『教諸眾生勸觀真如平等、一實。",
    "T47n1958_002:0016c27_17": "亦有始發意菩薩，其心軟弱，自謂不能常值諸佛，親承供養，意欲退者。",
    "T47n1958_002:0016c29_18": "當知如來有勝方便，攝護信心，謂以專意念佛因緣，隨願往生。",
    "T47n1958_002:0017a01_19": "以常見佛故，永離惡道。』",
    "T47n1958_002:0017a02_20": "四、依《鼓音陀羅尼經》云：『爾時世尊告諸比丘：「我當為汝演說，西方安樂世界，今現有佛，號阿彌陀。",
    "T47n1958_002:0017a04_21": "若有四眾，能正受持彼佛名號，堅固其心憶念不忘，十日、十夜除捨散亂，精勤修習念佛三昧，若能令念念不絕，十日之中必得見彼阿彌陀佛，皆得往生。」』",
    "T47n1958_002:0017a08_22": "五、依《法鼓經》云：『若人臨終之時不能作念，但知彼方有佛，作往生意，亦得往生。』",
    "T47n1958_002:0017a10_23": "六、如《十方隨願往生經》云：『若有臨終及死墮地獄，家內眷屬為其亡者念佛及轉誦、齋福，亡者即出地獄，往生淨土。』",
    "T47n1958_002:0017a12_24": "況其現在自能修念，何以不得往生者也？",
    "T47n1958_002:0017a13_25": "是故彼經云：『現在眷屬為亡者追福，如餉遠人，定得食也。』",
    "T47n1958_002:0017a15_26": "第七、廣引諸經證成，如《大法鼓經》說：『若善男子，善女人，常能繫意，稱念諸佛名號者，十方諸佛一切賢聖，常見此人，如現目前。",
    "T47n1958_002:0017a18_27": "是故此經名「大法鼓」，當知此人，十方淨土隨願往生。』",
    "T47n1958_002:0017a19_28": "又《大悲經》云：『何名為大悲？",
    "T47n1958_002:0017a20_29": "若專念佛相續不斷者，隨其命終，定生安樂。",
    "T47n1958_002:0017a21_30": "若能展轉相勸行念佛者，當知此等悉名行大悲人也。』",
    "T47n1958_002:0017a22_31": "是故《涅槃經》云：『佛告大王：「假令開大庫藏，一月之中布施一切眾生，所得功德不如有人稱佛一口，功德過前不可挍量。」』",
    "T47n1958_002:0017a25_32": "又《增一阿含經》云：『佛告阿難：「其有眾生，供養一閻浮提人衣服、飲食、臥具、湯藥，所得功德寧為多不？」",
    "T47n1958_002:0017a27_33": "阿難白佛言：「世尊！",
    "T47n1958_002:0017a28_34": "甚多，甚多！",
    "T47n1958_002:0017a28_35": "不可數量。」",
    "T47n1958_002:0017a28_36": "佛告阿難：「若有眾生，善心相續稱佛名號，如一搆牛乳頃，所得功德過上不可量，無有能量者。」』",
    "T47n1958_002:0017b02_0": "《大品經》云：『若人散心念佛，乃至畢苦，其福不盡；若人散花念佛，乃至畢苦，其福不盡。』",
    "T47n1958_002:0017b03_1": "故知念佛利大，不可思議也。",
    "T47n1958_002:0017b04_2": "《十往生經》、諸大乘經等竝有文證，不可具引也。」",
    "T47n1958_002:0017b06_0": "第二、次明此彼禪觀比挍，勸往生者。",
    "T47n1958_002:0017b06_1": "但此方穢境，亂想難入，就令修得，唯獲事定，多喜味染。",
    "T47n1958_002:0017b08_2": "又復，但能伏業，報生上界，壽盡多退。",
    "T47n1958_002:0017b09_0": "是故《智度論》云：「多聞持戒禪，未得無漏法，雖有此功德，是事未可信。」",
    "T47n1958_002:0017b10_1": "若欲向西修習，事境光淨，定觀易成，除罪多劫，永定速進，究竟清涼。",
    "T47n1958_002:0017b12_2": "如《大經》廣說。",
    "T47n1958_002:0017b12_3": "問曰：「若西方境界勝可為禪定感，此界色天劣，不應為禪定招？」",
    "T47n1958_002:0017b14_0": "答曰：「若論修定因，該通於彼、此。",
    "T47n1958_002:0017b14_1": "然彼界位是不退，并有他力持，是故說為勝；此處雖復修定剋，但有自分因，闕無他力攝，業盡不免退，就此說不如。」",
    "T47n1958_002:0017b18_0": "第三、據此彼淨、穢二境，亦名漏、無漏者。",
    "T47n1958_002:0017b18_1": "若論此處境界，唯有三塗丘坑，山澗、沙鹵，棘刺、水旱，暴風惡觸，雷、電礔礰，虎、狼毒獸，惡賊惡子，荒亂破散，三災敗壞；語論正報，三毒、八倒，憂、悲、嫉、妬，多病、短命，飢、渴、寒、熱，常為司命害鬼之所追逐，深可穢惡，不可具說，故名有漏，深可厭也。",
    "T47n1958_002:0017b24_2": "往生彼國勝者，據《大經》云，十方人、天但生彼國者，莫不皆獲種種利益也。",
    "T47n1958_002:0017b26_3": "何者？",
    "T47n1958_002:0017b26_4": "一、生彼國者，行則金蓮捧足，坐則寶座承軀，出則帝釋在前，入則梵王從後；一切聖眾與我親朋，阿彌陀佛為我大師；寶樹、寶林之下任意翱翔，八德池中遊神濯足；形則身同金色，壽則命與佛齊；學則眾門竝進，止則二諦虛融；十方濟運，則乘大神通，晏安暫時，則坐三空門；遊則入八正之路，至則到大涅槃。",
    "T47n1958_002:0017c04_5": "一切眾生但至彼國者皆證此益，何不思量不速去也？",
    "T47n1958_002:0017c07_0": "第四、引聖教證成，勸後代生信求願往者。",
    "T47n1958_002:0017c08_1": "依《觀佛三昧經》云：「爾時會中有十方諸佛，各於華臺中結跏趺坐，於空中現。",
    "T47n1958_002:0017c09_2": "東方善德如來為首，告大眾言：『汝等當知！",
    "T47n1958_002:0017c10_3": "我念過去無量世時，有佛名寶威德上王。",
    "T47n1958_002:0017c11_4": "彼佛出時，亦如今日說三乘法。",
    "T47n1958_002:0017c12_5": "彼佛滅後，末世之中有一比丘，將弟子九人，往詣佛塔禮拜佛像。",
    "T47n1958_002:0017c14_6": "見一寶像嚴顯可觀，觀已敬禮，目諦觀之，各說一偈用為讚歎，隨壽修、短各自命終。",
    "T47n1958_002:0017c16_7": "即命終已即生佛前，從此已後恒得值遇無量諸佛，於諸佛所，廣修梵行得念佛三昧海。",
    "T47n1958_002:0017c18_8": "既得此已，諸佛現前即與授記，於十方面隨意作佛。",
    "T47n1958_002:0017c19_9": "東方善德佛者，即我身是；自餘九方諸佛者，即是本昔弟子九人是。",
    "T47n1958_002:0017c21_10": "十方佛、世尊因由禮塔一偈讚故得成為佛，豈異人乎？",
    "T47n1958_002:0017c22_11": "我等十方佛是。』",
    "T47n1958_002:0017c22_12": "是時十方諸佛從空而下，放千光明，顯現色身，白毫相光，各各皆坐釋迦佛床，告阿難言：『汝知，釋迦文佛無數精進百千苦行，求佛智慧報得是身。",
    "T47n1958_002:0017c26_13": "今為汝說，汝持佛語，為未來世天、龍大眾，四部弟子，說觀佛相好及念佛三昧。』",
    "T47n1958_002:0017c28_14": "說是語已，然後問訊釋迦文佛，問訊訖已，各還本國。」",
    "T47n1958_002:0018a01_0": "第六大門中有三番料簡：第一、十方淨土共來比挍；第二、義推；第三、辨經住滅。",
    "T47n1958_002:0018a03_0": "第一、十方淨土共來比挍者。",
    "T47n1958_002:0018a03_1": "有其三番：一、如《隨願往生經》云：「十方佛國皆悉嚴淨，隨願竝得往生。",
    "T47n1958_002:0018a05_2": "雖然，悉不如西方無量壽國。」",
    "T47n1958_002:0018a05_3": "何意如此？",
    "T47n1958_002:0018a06_4": "但阿彌陀佛與觀音、大勢至，先發心時，從此界去，於此眾生偏是有緣。",
    "T47n1958_002:0018a07_5": "是故釋迦處處歎歸。",
    "T47n1958_002:0018a08_6": "二、據《大經》，法藏菩薩因中，於世饒王佛所，具發弘願取諸淨土，時佛為說二百一十億諸佛剎土，天人善惡，國土精麁，悉現與之。",
    "T47n1958_002:0018a11_7": "於時法藏菩薩願取西方成佛，今現在彼，是二證也。",
    "T47n1958_002:0018a12_8": "三、依此《觀經》中，韋提夫人復請淨土，如來光臺，為現十方一切淨土，韋提夫人白佛言：「此諸佛土雖復清淨皆有光明，我今樂生極樂世界阿彌陀佛所。」",
    "T47n1958_002:0018a16_9": "是其三證。",
    "T47n1958_002:0018a16_10": "故知諸淨土中，安樂世界最勝也。",
    "T47n1958_002:0018a18_0": "第二、義推者。",
    "T47n1958_002:0018a18_1": "問曰：「何故要須面向西坐，禮念觀者？」",
    "T47n1958_002:0018a19_2": "答曰：「以閻浮提云，日出處名生，沒處名死。",
    "T47n1958_002:0018a20_3": "藉於死地，神明趣入，其相助便。",
    "T47n1958_002:0018a20_4": "是故法藏菩薩願成佛在西，悲接眾生。",
    "T47n1958_002:0018a21_5": "由坐、觀、禮、念等面向佛者，是隨世禮儀；若是聖人得飛報自在，不辨方所。",
    "T47n1958_002:0018a23_6": "但凡夫之人身心相隨，若向餘方，西往必難。",
    "T47n1958_002:0018a24_7": "是故《智度論》云：『有一比丘，康存之日誦《阿彌陀經》，及念般若波羅蜜。",
    "T47n1958_002:0018a26_8": "臨命終時告弟子言：「阿彌陀佛與諸聖眾今在我前。」",
    "T47n1958_002:0018a27_9": "合掌歸依，須臾捨命。",
    "T47n1958_002:0018a28_0": "於是弟子依火葬法，以火焚屍，一切燒盡，唯有舌根一種與本不異，遂即收取起塔供養。』",
    "T47n1958_002:0018b01_1": "龍樹菩薩釋云：『誦阿彌陀經故，是以垂終佛自來迎；念般若波羅蜜故，所以舌根不盡。』",
    "T47n1958_002:0018b03_2": "以斯文證，故知一切行業但能迴向，無不往也。",
    "T47n1958_002:0018b04_3": "故《須彌四域經》云：『天地初開之時，未有日、月、星辰，縱有天、人來下，但用項光照用。",
    "T47n1958_002:0018b06_4": "爾時人民多生苦惱，於是阿彌陀佛遣二菩薩——一名寶應聲，二名寶吉祥——即伏犧、女媧是。",
    "T47n1958_002:0018b08_5": "此二菩薩共相籌議，向第七梵天上取其七寶，來至此界造日、月、星辰、二十八宿，以照天下，定其四時，春、秋、冬、夏。",
    "T47n1958_002:0018b11_6": "時二菩薩共相謂言：「所以日、月、星辰、二十八宿西行者，一切諸天、人民盡共稽首阿彌陀佛，是以日月星辰，皆悉傾心向彼，故西流也。」』」",
    "T47n1958_002:0018b15_0": "第三、辨經住滅者。",
    "T47n1958_002:0018b15_1": "謂釋迦牟尼佛一代正法五百年，像法一千年，末法一萬年。",
    "T47n1958_002:0018b16_2": "眾生滅盡，諸經悉滅。",
    "T47n1958_002:0018b17_3": "如來悲哀痛燒眾生，特留此經，止住百年。",
    "T47n1958_002:0018b18_4": "以斯文證，故知彼國雖是淨土，然體通上下，知相、無相，當生上位；凡夫火宅，一向乘相往生也。",
    "T47n1958_002:0018b21_0": "第七大門中有兩番料簡：第一、門中此彼取相，料簡縛脫；第二、次明此彼修道用功輕重而獲報真、偽，故勸向彼。",
    "T47n1958_002:0018b24_0": "第一、此彼取相，料簡縛脫者。",
    "T47n1958_002:0018b24_1": "若取西方淨相，疾得解脫，純受極樂，智眼開朗；若取此方穢相，唯有妄樂，癡盲厄縛憂怖。",
    "T47n1958_002:0018b26_2": "問曰：「依大乘諸經，皆云：『無相乃是出離要道，執相拘礙不免塵累。』",
    "T47n1958_002:0018b28_3": "今勸眾生捨穢、忻淨，是義云何？」",
    "T47n1958_002:0018b29_4": "答曰：「此義不類。",
    "T47n1958_002:0018b29_5": "何者？",
    "T47n1958_002:0018b29_6": "凡相有二種：一者、於五塵欲境，妄愛貪染，隨境執著，此等是相名之為縛；二者、愛佛功德，願生淨土，雖言是相，名為解脫。",
    "T47n1958_002:0018c03_7": "何以得知？",
    "T47n1958_002:0018c03_8": "如《十地經》云：『初地菩薩尚自別觀二諦，勵心作意，先依相求，終則無相，以漸增進體大菩提；盡七地終心，相心始息；入其八地，絕於相求，方名無功用也。』",
    "T47n1958_002:0018c07_9": "是故論云：『七地已還惡貪為障，善貪為治；八地已上善貪為障，無貪為治。』",
    "T47n1958_002:0018c09_10": "況今願生淨土，現是外凡，所修善根皆從愛佛功德生，豈是縛也？",
    "T47n1958_002:0018c10_11": "故《涅槃經》云：『一切眾生有二種愛：一者、善愛；二者、不善愛。",
    "T47n1958_002:0018c11_12": "不善愛者，唯愚求之；善法愛者，諸菩薩求。』",
    "T47n1958_002:0018c12_13": "是故《淨土論》云：『觀佛國土清淨味，攝受眾生大乘味，類事起行願取佛土味，畢竟住持不虛作味。』",
    "T47n1958_002:0018c15_14": "有如是等無量佛道味，故雖是取相，非當執縛也。",
    "T47n1958_002:0018c16_15": "又彼淨土所言相者，即是無漏相、實相相也。」",
    "T47n1958_002:0018c18_0": "第二段中，明此彼修道用功輕、重，而獲報真、偽者。",
    "T47n1958_002:0018c19_1": "若欲發心歸西者，單用少時禮、觀、念等，隨壽長、短，臨命終時，光臺迎接，迅至彼方，位階不退。",
    "T47n1958_002:0018c21_2": "是故《大經》云：「十方人、天來生我國，若不畢至滅度、更有退轉者，不取正覺。」",
    "T47n1958_002:0018c23_3": "此方多時，具修施、戒、忍、進、定、慧，未滿一萬劫已來，恒未免火宅，顛倒墜墮，故名用功至重，獲報偽也。",
    "T47n1958_002:0018c25_4": "《大經》復云：「生我國者，橫截五惡趣。」",
    "T47n1958_002:0018c26_5": "今此約對彌陀淨剎，娑婆五道齊名惡趣，地獄、餓鬼、畜生，純惡所歸名為惡趣；娑婆人、天雜業所向，亦名惡趣。",
    "T47n1958_002:0018c29_0": "若依此方修治斷除，先斷見惑，離三塗因，滅三塗果；後斷修惑，離人、天因，絕人、天果。",
    "T47n1958_002:0019a02_0": "此皆漸次斷除，不名橫截；若得往生彌陀淨國，娑婆五道一時頓捨，故名橫截。",
    "T47n1958_002:0019a03_1": "五惡趣者，截其果也；惡趣自然閉者，閉其因也，此明所離。",
    "T47n1958_002:0019a05_2": "昇道無窮極者，彰其所得。",
    "T47n1958_002:0019a05_3": "若能作意，迴願向西，上盡一形，下至十念，無不皆往。",
    "T47n1958_002:0019a07_4": "一到彼國，即入正定聚，與此修道一萬劫齊功也。",
    "T47n1958_002:0019a09_0": "第八大門中有三番料簡：第一、略舉諸經，來證勸捨此、忻彼；第二、彌陀、釋迦二佛比挍；第三、釋往生意。",
    "T47n1958_002:0019a12_0": "第一、略舉諸大乘經，來證皆勸捨此、悕彼者。",
    "T47n1958_002:0019a13_1": "一、謂耆闍崛山說《大經》二卷；二、《觀經》一部，王宮、耆闍兩會正說；三、《小卷無量壽經》，舍衛一說；四、復有《十方隨願往生經》明證；五、復有《無量清淨覺經》二卷，一會正說；六、更有《十往生經》一卷。",
    "T47n1958_002:0019a17_2": "諸餘大乘經論，指讚處多，如《請觀音》、《大品經》等。",
    "T47n1958_002:0019a18_3": "又如龍樹、天親等論，歎勸非一，餘方淨土，皆不如此丁寧。",
    "T47n1958_002:0019a20_0": "第二、彌陀、釋迦二佛比挍者。",
    "T47n1958_002:0019a20_1": "謂此佛釋迦如來八十年住世，暫現即去，去而不返，比於忉利諸天，不至一日。",
    "T47n1958_002:0019a22_2": "又釋迦在時，救緣亦弱，如毘舍離國，救人現患等。",
    "T47n1958_002:0019a23_3": "何者？",
    "T47n1958_002:0019a23_4": "時毘舍離國人民，遭五種惡病：一者、眼赤如血；二者、兩耳出膿；三者、鼻中流血；四者、舌噤無聲；五者、所食之物化為麁澁；六、識閉塞猶如醉人。",
    "T47n1958_002:0019a27_5": "有五夜叉：或名訖拏迦羅，面黑如墨而有五眼，狗牙上出吸人精氣，良醫耆婆盡其道術，所不能救。",
    "T47n1958_002:0019a29_6": "時有月蓋長者為首，部領病人，皆來歸佛，叩頭求哀。",
    "T47n1958_002:0019b01_7": "爾時世尊起無量悲愍，告病人曰：「西方有阿彌陀佛、觀世音、大勢至菩薩，汝等一心合掌求見。」",
    "T47n1958_002:0019b04_8": "於是大眾皆從佛勸，合掌求哀。",
    "T47n1958_002:0019b04_9": "爾時彼佛放大光明，觀音、大勢一時俱到，說大神呪，一切病苦，皆悉消除，平復如故。",
    "T47n1958_002:0019b06_10": "然二佛神力應亦齊等，但釋迦如來不申己能，故顯彼長，欲使一切眾生莫不齊歸，是故釋迦處處歎歸，須知此意也。",
    "T47n1958_002:0019b09_11": "是故曇鸞法師，正意歸西，故傍《大經》，奉讚云：「安樂聲聞菩薩眾，人天智慧咸洞達，身相莊嚴無殊異，但順他方故列名。",
    "T47n1958_002:0019b12_12": "顏容端正無可比，精微妙軀非人天，虛無之身無極體，是故頂禮平等力。」",
    "T47n1958_002:0019b15_0": "第三、釋往生意者。",
    "T47n1958_002:0019b15_1": "就中有二：一、釋往生意；二、問答解釋。",
    "T47n1958_002:0019b16_2": "第一、問曰：「今願生淨土，未知作何意也？」",
    "T47n1958_002:0019b17_3": "答曰：「只欲疾成自利、利他，利物深廣，十信、三賢，攝受正法，契會不二，見證佛性，明曉實相。",
    "T47n1958_002:0019b19_4": "觀照暉心，有無二諦，因果先、後，十地優、劣，三忍、三道，金剛無礙，證大涅槃，大乘寬運，欲無限時住，為盡無邊生死海故。」",
    "T47n1958_002:0019b22_5": "問有三番。",
    "T47n1958_002:0019b22_6": "問曰：「願生淨土，擬欲利物者。",
    "T47n1958_002:0019b23_7": "若爾，所拔眾生，今現在此。",
    "T47n1958_002:0019b23_8": "已能發得此心，只應在此，拔苦眾生。",
    "T47n1958_002:0019b24_9": "何因得此心竟，先願生淨土？",
    "T47n1958_002:0019b25_10": "似如捨眾生，自求菩提樂也。」",
    "T47n1958_002:0019b26_11": "答曰：「此義不類。",
    "T47n1958_002:0019b26_12": "何者？",
    "T47n1958_002:0019b26_13": "如《智度論》云：『譬如二人，俱見父、母眷屬沒在深淵。",
    "T47n1958_002:0019b27_14": "一人直往，盡力救之，力所不及，相與俱沒；一人遙走，趣一舟船，乘來濟接，竝得出難。』",
    "T47n1958_002:0019b29_15": "菩薩亦爾，若未發心時，生死流轉與眾生無別；但已發菩提心時，先願往生淨土，取大悲船，乘無礙辯才，入生死海，濟運眾生。",
    "T47n1958_002:0019c03_16": "二、《大論》復云：『菩薩生淨土，具大神通，辯才無礙，教化眾生時，尚不能令眾生生善、滅惡，增道進位，稱菩薩意。",
    "T47n1958_002:0019c06_17": "若即在穢土拔濟者，闕無此益，如似逼鷄入水，豈能不濕也？』",
    "T47n1958_002:0019c08_0": "三、《大經讚》云：『安樂佛國諸菩薩，夫可宣說隨智慧，於己萬物亡我所，淨若蓮華不受塵。",
    "T47n1958_002:0019c10_1": "往來進止若汎舟，利安為務捨適莫，彼己猶空斷二想，然智慧炬照長夜。",
    "T47n1958_002:0019c12_0": "三明六通皆已足，菩薩萬行觀心眼，如是功德無邊量，是故至心願生彼。』」",
    "T47n1958_002:0019c14_0": "第九大門中，有兩番料簡：第一、苦樂、善惡相對；第二、明彼此壽命長短比挍。",
    "T47n1958_002:0019c16_0": "就初段中有二：一、苦樂、善惡相對；二、引《大經》為證。",
    "T47n1958_002:0019c17_1": "初、言苦樂、善惡相對者。",
    "T47n1958_002:0019c17_2": "在此娑婆世界，雖有苦、樂二報，恒以樂少苦多，重則三塗痛燒；輕則人、天刀兵、疾病相續連注，遠劫已來無有斷時。",
    "T47n1958_002:0019c20_3": "縱有人、天少樂，猶如泡沫、電光，速起速滅，是故名為唯苦、唯惡。",
    "T47n1958_002:0019c21_4": "彌陀淨國水鳥、樹林常吐法音，明宣道教，具足清白，能令悟入。",
    "T47n1958_002:0019c23_5": "二、引聖教為證者。",
    "T47n1958_002:0019c23_6": "《淨土論》云：「十方人、天生彼國者，即與淨心菩薩無二，淨心菩薩即與上地菩薩，畢竟同得寂滅忍，故更不退轉。」",
    "T47n1958_002:0019c26_7": "又引《大經》四十八願中有五番大益：第一、《大經》云：「有十方人天來生我國，不悉真金色者，不取正覺；二云、十方人天來生我國，若形色不同有好醜者，不取正覺；三云、十方人天來生我國，不得宿命智，下至不知百千億那由他諸劫事者，不取正覺；四云、十方人天來生我國，不得天耳通，下至不聞百千億那由他諸佛所說，不悉受持者，不取正覺；五云、十方人天來生我國，不得他心智，下至不知百千億那由他諸佛國中眾生心念者，不取正覺。」",
    "T47n1958_002:0020a08_8": "欲論彼國利益之事，難可具陳。",
    "T47n1958_002:0020a08_9": "但當願生，必不可思議。",
    "T47n1958_002:0020a09_10": "是故彼方唯善、唯樂，無苦、無惡也。",
    "T47n1958_002:0020a11_0": "第二、明壽命長、短者。",
    "T47n1958_002:0020a11_1": "此方壽命大期不過百年，百年之內少出多減。",
    "T47n1958_002:0020a12_2": "或生年夭喪，乃至童子身亡，或腹胞胎傷墮。",
    "T47n1958_002:0020a13_3": "何意然者？",
    "T47n1958_002:0020a13_4": "良由眾生作因時雜，是以受報亦不得齊同也。",
    "T47n1958_002:0020a15_0": "是故《涅槃經》云：「作業時黑，果報亦黑；作業時白，果報亦白。",
    "T47n1958_002:0020a16_1": "淨雜亦爾。」",
    "T47n1958_002:0020a16_2": "又據《淨度菩薩經》云：「人壽百歲，夜消其半，即是減却五十年也；就五十年內，十五已來未知善、惡，八十已去昏耄、虛劣，故受老苦。",
    "T47n1958_002:0020a19_3": "自此之外唯有十五年在，於中，外則王官逼迫，長征遠防，或繫在牢獄；內則門戶吉、凶，眾事牽纏，[勞力+凡][勞力+凡]忪忪，常求不足。」",
    "T47n1958_002:0020a22_4": "如斯推計，可有幾時得修道業？",
    "T47n1958_002:0020a23_5": "如此思量，豈不哀哉？",
    "T47n1958_002:0020a23_6": "何得不厭？",
    "T47n1958_002:0020a24_7": "又彼經云：「人生世間，凡經一日一夜，有八億四千萬念，一念起惡，受一惡身；十念念惡，得十生惡身；百念念惡，受一百惡身。",
    "T47n1958_002:0020a27_0": "計一眾生一形之中，百年念惡，惡即遍滿三千國土，受其惡身。",
    "T47n1958_002:0020a28_1": "惡法既爾，善法亦然。",
    "T47n1958_002:0020a29_0": "一念起善，受一善身；百念念善，受一百善身。",
    "T47n1958_002:0020b01_1": "計一眾生一形之中，百年念善，三千國土善身亦滿。」",
    "T47n1958_002:0020b02_2": "若得十年、五年，念阿彌陀佛，或至多年，後生無量壽國，即受淨土法身，恒沙無盡不可思議也。",
    "T47n1958_002:0020b04_3": "今既穢土短促，命報不遠；若生阿彌陀淨國，壽命長遠不可思議。",
    "T47n1958_002:0020b06_0": "是故《無量壽經》云：「佛告舍利弗：『彼佛何故號阿彌陀？",
    "T47n1958_002:0020b07_1": "舍利弗！",
    "T47n1958_002:0020b07_2": "十方人、天往生彼國者，壽命長遠億百千劫，與佛同等，故號阿彌陀。』」",
    "T47n1958_002:0020b09_0": "各宜量此利大，皆願往生也。",
    "T47n1958_002:0020b09_1": "又《善王皇帝尊經》云：「其有人，學道念欲往生西方阿彌陀佛國者，憶念晝、夜一日，若二日，或三日，若四日，若五日，至六日七日。",
    "T47n1958_002:0020b12_2": "若復於中欲還悔者，聞我說是善王功德，命欲盡時，有八菩薩，皆悉飛來迎取此人，到西方阿彌陀佛國中，終不得止。」",
    "T47n1958_002:0020b15_3": "自此已下又引《大經偈》為證，讚云：「其有眾生生安樂，悉具三十有二相，智慧滿足入深法，究暢道要無障礙。",
    "T47n1958_002:0020b18_4": "隨根利鈍成就忍，三忍乃至不可說，宿命五通常自在，至佛不更雜惡趣。",
    "T47n1958_002:0020b19_5": "除生他方五濁世，示現同如大牟尼，生安樂國成大利，是故至心願生彼。」",
    "T47n1958_002:0020b22_0": "第十大門中，有兩番料簡：第一、依《大經》引類證誠；第二、釋迴向義。",
    "T47n1958_002:0020b24_0": "第一、依《大經》引類證誠者。",
    "T47n1958_002:0020b24_1": "十方諸佛，無不勸歸西方，十方菩薩無不同生，十方人、天有意齊歸，故知不可思議事也。",
    "T47n1958_002:0020b26_2": "是故《大經讚》云：「神力無極阿彌陀，十方無量佛所讚，東方恒沙諸佛國，菩薩無數悉往覲。",
    "T47n1958_002:0020b28_3": "亦復供養安樂國，菩薩聲聞諸大眾，聽受經法宣道化，自餘九方亦如是。」",
    "T47n1958_002:0020c02_0": "第二、釋迴向義者。",
    "T47n1958_002:0020c02_1": "但以一切眾生既有佛性，人人皆有願成佛心。",
    "T47n1958_002:0020c03_2": "然依所修行業，未滿一萬劫已來，猶未出火界，不免輪迴。",
    "T47n1958_002:0020c05_0": "是故聖者愍斯長苦，勸迴向西，為成大益。",
    "T47n1958_002:0020c06_1": "然迴向之功，不越於六。",
    "T47n1958_002:0020c06_2": "何等為六？",
    "T47n1958_002:0020c06_3": "一者、將所修諸業迴向彌陀。",
    "T47n1958_002:0020c07_4": "既至彼國，還得六通濟運眾生，此即不住道也。",
    "T47n1958_002:0020c08_5": "二、迴因向果；三、迴下向上；四、迴遲向速，此即不住世間也；五、迴施眾生，悲念向善；六、迴入去却分別之心。",
    "T47n1958_002:0020c11_6": "迴向之功，只成斯六。",
    "T47n1958_002:0020c11_7": "是故《大經》云：「其有眾生生我國者，自然勝進，超出常倫諸地之行。」",
    "T47n1958_002:0020c13_8": "至成佛道，更無迴復之難。",
    "T47n1958_002:0020c14_0": "故《大經讚》云：「安樂菩薩聲聞輩，於此世界無比方，釋迦無礙大辯才，設諸假令示少分。",
    "T47n1958_002:0020c16_1": "最賤乞人竝帝王，帝王復比金輪王，如是展轉至六天，次第相類皆如始。",
    "T47n1958_002:0020c17_2": "以天色像喻於彼，千萬億倍非其類，皆是法藏願力為，稽首頂禮大心力。」",
    "T47n1958_002:0020c20_0": "第十一大門中，略作兩番料簡：第一、勸一切眾生，託善知識，作向西意；第二、死後辨生緣勝、劣。",
    "T47n1958_002:0020c23_0": "第一、勸託善知識者。",
    "T47n1958_002:0020c23_1": "依《法句經》，與眾生作善知識，有寶明菩薩白佛言：「世尊！",
    "T47n1958_002:0020c24_2": "云何名為善知識也？」",
    "T47n1958_002:0020c25_3": "佛言：「善知識者，能說深法，謂空、無相、無願，諸法平等，無業、無報，無因、無果，究竟如如，住於實際；然於畢竟空中，熾然建立一切諸法。",
    "T47n1958_002:0020c28_4": "是為善知識。",
    "T47n1958_002:0020c28_5": "善知識者，是汝父母，養育汝等菩提身故；善知識者，是汝眼目，能見一切善、惡道故；善知識者，是汝大船，運度汝等出生死海故；善知識者是汝絚繩，能挽拔汝等出生死故也。」",
    "T47n1958_002:0021a03_6": "又勸雖與眾生作善知識，必須歸西。",
    "T47n1958_002:0021a04_7": "何以故？",
    "T47n1958_002:0021a05_0": "由住斯火界違、順境多，多有退沒，難出故也。",
    "T47n1958_002:0021a06_1": "是故舍利弗於此發心，修菩薩行，已經六十劫。",
    "T47n1958_002:0021a07_2": "逢惡知識乞眼因緣，遂即退轉。",
    "T47n1958_002:0021a08_0": "故知火界修道甚難，故勸歸西方，一得往生，三學自然勝進萬行普備。",
    "T47n1958_002:0021a09_1": "故《大經》云：「彌陀淨國，無造惡之地如毛髮許也。」",
    "T47n1958_002:0021a11_0": "第二、次辨眾生死後，受生勝、劣者。",
    "T47n1958_002:0021a11_1": "此界眾生壽盡命終，莫不皆乘善、惡二業，恒為司命獄率，妄愛煩惱，相與受生。",
    "T47n1958_002:0021a13_2": "乃從無數劫來，未能免離。",
    "T47n1958_002:0021a14_3": "若能生信，歸向淨土，策意專精，命欲終時，阿彌陀佛與觀音聖眾光臺迎接。",
    "T47n1958_002:0021a16_4": "行者歡喜隨從，合掌乘臺，須臾即到，無不快樂，乃至成佛。",
    "T47n1958_002:0021a17_5": "又復一切眾生造業不同，有其三種：謂上、中、下，莫不皆詣閻羅取判。",
    "T47n1958_002:0021a19_6": "若能信佛因緣，願生淨土，所修行業竝皆迴向，命欲終時，佛自來迎，不于死王也。",
    "T47n1958_002:0021a22_0": "第十二大門中有一番，就《十往生經》為證勸往生也。",
    "T47n1958_002:0021a23_1": "如佛說生阿彌陀佛國，為諸大眾說觀身，正念解脫。",
    "T47n1958_002:0021a24_2": "《十往生經》云：「阿難白佛言：『世尊！",
    "T47n1958_002:0021a25_3": "一切眾生觀身之法，其事云何？",
    "T47n1958_002:0021a26_0": "唯願說之。』",
    "T47n1958_002:0021a26_1": "佛告阿難：『夫觀身之法者，不觀東西、不觀南北，不觀四維、上下，不觀虛空，不觀外緣、不觀內緣，不觀身色，不觀色聲、不觀色像，唯觀無緣，是為正真觀身之法。",
    "T47n1958_002:0021b01_2": "除是觀身，十方諦求，在在處處更無別法而得解脫。』",
    "T47n1958_002:0021b02_3": "佛復告阿難：『但自觀身，善力自然，正念自然，解脫自然。",
    "T47n1958_002:0021b03_4": "何以故？",
    "T47n1958_002:0021b03_5": "譬如有人，精進直心，得正解脫。",
    "T47n1958_002:0021b04_6": "如是之人，不求解脫，解脫自至。』",
    "T47n1958_002:0021b05_7": "阿難復白佛言：『世尊！",
    "T47n1958_002:0021b05_8": "世間眾生，若有如是正念解脫，應無一切地獄、餓鬼、畜生三惡道也。』",
    "T47n1958_002:0021b07_9": "佛告阿難：『世間眾生不得解脫。",
    "T47n1958_002:0021b08_10": "何以故？",
    "T47n1958_002:0021b08_11": "一切眾生皆由多虛少實，無一正念。",
    "T47n1958_002:0021b09_12": "以是因緣，地獄者多，解脫者少。",
    "T47n1958_002:0021b10_13": "譬如有人，於自父、母及以師僧，外現孝順，內懷不孝，外現精進，內懷不實，如是惡人報雖未至，三塗不遠。",
    "T47n1958_002:0021b12_14": "無有正念，不得解脫。』",
    "T47n1958_002:0021b13_15": "阿難復白佛言：『若如是者，更修何善根，得正解脫？』",
    "T47n1958_002:0021b14_16": "佛告阿難：『汝今善聽！",
    "T47n1958_002:0021b14_17": "吾今為汝說。",
    "T47n1958_002:0021b15_18": "有十往生法，可得解脫。",
    "T47n1958_002:0021b15_19": "云何為十？",
    "T47n1958_002:0021b16_20": "一者、觀身正念，常懷歡喜，以飲食、衣服施佛及僧，往生阿彌陀佛國；二者、正念以甘妙良藥施一病比丘及一切眾生，往生阿彌陀佛國；三者、正念不害一生命，慈悲於一切，往生阿彌陀佛國；四者、正念從師所受戒，淨慧修梵行，心常懷歡喜，往生阿彌陀佛國；五者、正念孝順於父母，敬奉於師長，不起憍慢心，往生阿彌陀佛國；六者、正念往詣於僧房，恭敬於塔寺，聞法解一義，往生阿彌陀佛國；七者、正念一日一夜中，受持八戒齋不破一，往生阿彌陀佛國；八者、正念若能齋月、齋日中遠離於房舍，常詣於善師，往生阿彌陀佛國；九者、正念常能持淨戒，勤修於禪定，護法不惡口，若能如是行，往生阿彌陀佛國；十者、正念若於無上道不起誹謗心，精進持淨戒，復教無智者流布是經法，教化無量眾生，如是諸人等悉皆得往生。』",
    "T47n1958_002:0021c04_21": "爾時會中有一菩薩，名山海慧，白佛言：『世尊！",
    "T47n1958_002:0021c05_22": "彼阿彌陀國有何妙樂勝事，一切眾生皆願往生？』",
    "T47n1958_002:0021c06_23": "彼佛告山海慧菩薩：『汝今應當起立、合掌，正身向西，正念觀阿彌陀佛國，願見阿彌陀佛。』",
    "T47n1958_002:0021c08_24": "爾時一切大眾亦皆起立、合掌，共觀阿彌陀佛。",
    "T47n1958_002:0021c09_25": "爾時阿彌陀佛現大神通，放大光明照山海慧菩薩身。",
    "T47n1958_002:0021c11_26": "爾時山海慧菩薩等即見阿彌陀佛國土，所有莊嚴妙好之事，皆悉七寶，七寶山、七寶國土，水鳥、樹林常吐法音。",
    "T47n1958_002:0021c13_27": "彼國日日常轉法輪，彼國人民不習外事，正習內事，口說方等語，耳聽方等聲，心解方等義。",
    "T47n1958_002:0021c16_28": "爾時山海慧菩薩白佛言：『世尊！",
    "T47n1958_002:0021c16_29": "我等今者覩見彼國，勝妙利益不可思議。",
    "T47n1958_002:0021c17_30": "我今願一切眾生悉皆往生，然後我等亦願生彼國。』",
    "T47n1958_002:0021c18_31": "佛記之曰：『正觀、正念、得正解脫，皆悉生彼。",
    "T47n1958_002:0021c19_32": "若有善男子、善女人，正信是經，愛樂是經，勸導眾生，說者、聽者，悉皆往生阿彌陀佛國。",
    "T47n1958_002:0021c21_33": "若有如是等人，我從今日常使二十五菩薩護持是人，常令是人無病、無惱，若人、若非人不得其便，行、住、坐、臥，無問晝、夜常得安穩。』",
    "T47n1958_002:0021c25_34": "山海慧菩薩白佛言：『世尊，我今頂受尊教，不敢有疑。",
    "T47n1958_002:0021c26_35": "然世有眾生，多有誹謗，不信是經，如是之人於後云何？』",
    "T47n1958_002:0021c27_36": "佛告山海慧菩薩：『於後閻浮提或有比丘、比丘尼，見有讀誦是經者，或相瞋恚，心懷誹謗。",
    "T47n1958_002:0021c29_37": "由是謗正法故，是人現身之中，來致諸惡重病，身根不具，聾、盲、瘖、瘂，水腫鬼魅，坐、臥不安，求生不得，求死不得。",
    "T47n1958_002:0022a03_38": "或乃致死，墮於地獄，八萬劫中受大苦惱，百千萬世未曾聞水食之名；久後得出，在牛、馬、猪、羊為人所殺，受大極苦；後得為人，常生下處，百千萬世不得自在，永不聞三寶名字。",
    "T47n1958_002:0022a07_39": "是故無智、無信人中，莫說是經也。』」",
    "T47n1958_002:0022a09_0": "撰集流通德，普施於一切，先發菩提心，同歸向淨國，皆共成佛道。",
    "T47n1958_002:0022a11_0": "安樂集卷下"
}