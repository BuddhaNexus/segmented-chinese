{
    "T24n1488_002:1040a25_0": "優婆塞戒經卷第二",
    "T24n1488_002:1040a27_0": "北涼中印度三藏曇無讖譯",
    "T24n1488_002:1040a28_0": "◎發願品第七",
    "T24n1488_002:1040a29_0": "善生言：「世尊！",
    "T24n1488_002:1040a29_1": "是三十二相業誰能作耶？」",
    "T24n1488_002:1040a29_2": "佛言：「善男子！",
    "T24n1488_002:1040b01_3": "智者能作。」",
    "T24n1488_002:1040b01_4": "「世尊！",
    "T24n1488_002:1040b01_5": "云何名智者？」",
    "T24n1488_002:1040b01_6": "「善男子！",
    "T24n1488_002:1040b02_0": "若能善發無上大願，是名智者。",
    "T24n1488_002:1040b02_1": "菩薩摩訶薩發菩提心已，身、口、意等所作善業，願為眾生；將來得果，一切共之。",
    "T24n1488_002:1040b04_2": "菩薩摩訶薩常親近佛、聲聞、緣覺、善知識等，供養恭敬，諮問深法，受持不失。",
    "T24n1488_002:1040b06_3": "作是願言：『我今親近諸佛、聲聞、緣覺、善友，寧無量世受大苦惱，不於菩提生退轉心！",
    "T24n1488_002:1040b08_4": "眾生若以惡心打罵毀辱我身，願我因是更增慈心，不生惡念！",
    "T24n1488_002:1040b09_5": "願我後生，在在處處不受女身、無根、二根、奴婢之身！",
    "T24n1488_002:1040b10_6": "復願令我身有自在力為他給使，不令他人有自在力而驅使我！",
    "T24n1488_002:1040b12_7": "願令我身諸根具足，遠離惡友，不生惡國邊裔之處，常生豪姓，色力殊特，財寶自在！",
    "T24n1488_002:1040b14_0": "得好念心、自在之心，心得勇健！",
    "T24n1488_002:1040b14_1": "凡有所說，聞者樂受，離諸障礙！",
    "T24n1488_002:1040b15_2": "無有放逸，離身、口、意一切惡業，常為眾生作大利益！",
    "T24n1488_002:1040b16_3": "為利眾生，不貪身命，不為身命而造惡業！",
    "T24n1488_002:1040b17_4": "利眾生時，莫求恩報！",
    "T24n1488_002:1040b18_5": "常樂受持十二部經，既受持已，轉教他人！",
    "T24n1488_002:1040b19_0": "能壞眾生惡見、惡業，一切世事所不能勝；既得勝已，復以轉教！",
    "T24n1488_002:1040b20_1": "善治眾生身、心重病，見離壞者能令和合，見怖畏者為作救護，護已為說種種之法，令彼聞已心得調伏！",
    "T24n1488_002:1040b22_2": "見飢施身，令得飽滿，願彼不生貪惡之心；當噉我時，如食草木！",
    "T24n1488_002:1040b24_3": "常樂供養師長、父母、善友、宿德，於怨親中其心等一！",
    "T24n1488_002:1040b25_4": "常修六念及無我想，十二因緣！",
    "T24n1488_002:1040b26_5": "無三寶處，樂在寂靜，修集慈悲！",
    "T24n1488_002:1040b26_6": "一切眾生若見我身，聞觸之者，遠離煩惱！』",
    "T24n1488_002:1040b27_7": "菩薩雖知除菩提已不求餘果，為眾生故，求以弘利。",
    "T24n1488_002:1040b29_0": "「善男子！",
    "T24n1488_002:1040b29_1": "菩薩若能如是立願，當知是人即是無上法財長者，是求法王未得法王。",
    "T24n1488_002:1040c01_2": "「善男子！",
    "T24n1488_002:1040c02_0": "菩薩摩訶薩具足三事，則得名為法財長者：一者、心不甘樂外道典籍，二者、心不貪著生死之樂，三者、常樂供養佛法僧寶。",
    "T24n1488_002:1040c04_1": "復有三事：一者、為人受苦心不生悔，二者、具足微妙無上智慧，三者、具善法時不生憍慢。",
    "T24n1488_002:1040c06_2": "復有三事：一者、為諸眾生受地獄苦如三禪樂，二者、見他得利不生妬心，三者、所作善業不為生死。",
    "T24n1488_002:1040c09_0": "復有三事：一者、見他受苦如己無異，二者、所修善事悉為眾生，三者、善作方便令彼離苦。",
    "T24n1488_002:1040c11_0": "復有三事：一者、觀生死樂如大毒蛇，二者、樂處生死為利眾生，三者、觀無生法忍多諸功德。",
    "T24n1488_002:1040c13_1": "復有三事：一者、捨身、二者、捨命，三者、捨財；捨是三事悉為眾生。",
    "T24n1488_002:1040c14_2": "復有三事：一者、多聞無厭，二者、能忍諸惡，三者、教他修忍。",
    "T24n1488_002:1040c15_3": "復有三事：一者、自省己過，二者、善覆他罪，三者、樂修慈心。",
    "T24n1488_002:1040c17_4": "復有三事：一者、至心奉持禁戒，二者、四攝攝取眾生，三者、口言柔濡不麁。",
    "T24n1488_002:1040c18_5": "復有三事：一者、能大法施，二者、能大財施，三者、以此二施勸眾生行。",
    "T24n1488_002:1040c20_6": "復有三事：一者、常以大乘教化眾生，二者、常修轉進增上之行，三者、於諸眾生不生輕想。",
    "T24n1488_002:1040c22_7": "復有三事：一者、雖具煩惱而能堪忍，二者、知煩惱過樂而不厭，三者、自具煩惱能壞他結。",
    "T24n1488_002:1040c24_8": "復有三事：一者、見他得利歡喜如己，二者、自得安樂不樂獨受，三者、於下乘中不生足想。",
    "T24n1488_002:1040c26_9": "復有三事：一者、聞諸菩薩苦行不怖，二者、見有求者終不言無，三者、終不生念我勝一切。",
    "T24n1488_002:1040c28_10": "「善男子！",
    "T24n1488_002:1040c28_11": "菩薩若能觀因觀果，能觀因果，能觀果因，如是菩薩能斷因果，能得因果。",
    "T24n1488_002:1040c29_12": "菩薩若能斷得因果，是名法果，諸法之王，法之自在。",
    "T24n1488_002:1041a02_13": "「善男子！",
    "T24n1488_002:1041a02_14": "菩薩有二種：一者、在家，二者、出家。",
    "T24n1488_002:1041a03_15": "出家菩薩立如是願，是不為難；在家菩薩立如是願，是乃為難。",
    "T24n1488_002:1041a04_16": "何以故？",
    "T24n1488_002:1041a04_17": "在家菩薩多惡因緣所纏繞故。」",
    "T24n1488_002:1041a06_0": "優婆塞戒經名義菩薩品第八",
    "T24n1488_002:1041a07_0": "善生言：「世尊！",
    "T24n1488_002:1041a07_1": "如佛所說菩薩二種：一者、假名菩薩，二者、實義菩薩。",
    "T24n1488_002:1041a08_2": "云何名為假名菩薩？」",
    "T24n1488_002:1041a09_0": "「善男子！",
    "T24n1488_002:1041a09_1": "眾生若發菩提心已，樂受外術及其典籍，持諷誦讀，即以此法教化眾生。",
    "T24n1488_002:1041a10_2": "為自身命殺害他命，不樂修悲。",
    "T24n1488_002:1041a11_3": "樂於生死，常造諸業受生死樂。",
    "T24n1488_002:1041a12_4": "無有信心，於三寶所生疑網心。",
    "T24n1488_002:1041a13_0": "護惜身命，不能忍辱。",
    "T24n1488_002:1041a13_1": "語言麁穬，悔恨放逸。",
    "T24n1488_002:1041a13_2": "於己身所生自輕想，我不能得無上菩提。",
    "T24n1488_002:1041a14_3": "於煩惱中生恐怖想，亦不勤修壞結方便。",
    "T24n1488_002:1041a15_4": "常生慳貪、嫉妬、瞋心，親近惡友，懈怠、亂心，樂處無明。",
    "T24n1488_002:1041a17_0": "不信六度，不樂修福，不觀生死，常樂受持他人惡語，是名假名菩薩。",
    "T24n1488_002:1041a18_1": "「善男子！",
    "T24n1488_002:1041a18_2": "復有眾生發菩提心，欲得阿耨多羅三藐三菩提，聞無量劫苦行修道然後乃得，聞已生悔。",
    "T24n1488_002:1041a20_3": "雖修行道，心不真實，無有慚愧，不生憐愍。",
    "T24n1488_002:1041a21_4": "樂奉外道，殺羊祀天。",
    "T24n1488_002:1041a22_5": "雖有微信，心不堅固。",
    "T24n1488_002:1041a22_6": "為五欲樂造種種惡，猗色、命、財生大憍慢，所作顛倒，不能利益。",
    "T24n1488_002:1041a24_7": "為生死樂而行布施，為生天樂受持禁戒，雖修禪定為命增長，是名假名菩薩。",
    "T24n1488_002:1041a25_8": "「實義菩薩者，能聽深義，樂近善友，樂供養師、父母、善友，樂聽如來十二部經，受持、讀誦、書寫、思義。",
    "T24n1488_002:1041a28_9": "為法因緣不惜身命、妻子、財物，其心堅固。",
    "T24n1488_002:1041a29_10": "憐愍一切，口言柔濡，先語實語，無有惡語及兩舌語。",
    "T24n1488_002:1041b01_11": "於自身所不生輕想。",
    "T24n1488_002:1041b01_12": "舒手惠施，無有禁固。",
    "T24n1488_002:1041b02_13": "常樂修磨利智慧刀，雖習外典，為破邪見、出勝邪見，善知方便調伏眾生。",
    "T24n1488_002:1041b03_14": "於大眾所不生恐怖，常教眾生菩提易得，能令聞者不生怖心。",
    "T24n1488_002:1041b05_15": "勤修精進，輕賤煩惱，令彼煩惱不得自在。",
    "T24n1488_002:1041b06_16": "心不放逸，常修忍辱。",
    "T24n1488_002:1041b06_17": "為涅槃果持戒、精進。",
    "T24n1488_002:1041b07_18": "願為眾生趨走給使，令彼安隱歡娛受樂；為他受苦，心不生悔。",
    "T24n1488_002:1041b08_19": "見退菩提，心生憐愍。",
    "T24n1488_002:1041b09_20": "能救一切種種苦惱，能觀生死所有過罪，能具無上六波羅蜜。",
    "T24n1488_002:1041b10_21": "所作世事，勝諸眾生。",
    "T24n1488_002:1041b11_0": "信心堅固，修集慈悲，亦不悕求慈悲果報，於怨親中其心無二。",
    "T24n1488_002:1041b12_1": "施時平等，捨身亦爾，知無常相，不惜身命。",
    "T24n1488_002:1041b13_2": "以四攝法攝取眾生。",
    "T24n1488_002:1041b13_3": "知世諦故，隨眾生語。",
    "T24n1488_002:1041b14_4": "為諸眾生受苦之時，其心不動如須彌山。",
    "T24n1488_002:1041b15_5": "雖見眾生多作諸惡，有少善者，心終不忘。",
    "T24n1488_002:1041b16_6": "於三寶所不生疑心，樂為供養。",
    "T24n1488_002:1041b16_7": "若少財時，先給貧窮，後施福田；先為貧苦，後為富者。",
    "T24n1488_002:1041b18_8": "樂讚人善，為開涅槃。",
    "T24n1488_002:1041b18_9": "所有伎藝，欲令人學；見學勝己，生歡喜心。",
    "T24n1488_002:1041b19_10": "不念自利，常念利他。",
    "T24n1488_002:1041b20_11": "身、口、意業所作諸善，終不自為，恒為他人，是名實義菩薩。",
    "T24n1488_002:1041b21_12": "「善男子！",
    "T24n1488_002:1041b21_13": "菩薩有二種：一者、在家，二者、出家。",
    "T24n1488_002:1041b22_14": "出家菩薩為實義菩薩，是不為難；在家菩薩，是乃為難。",
    "T24n1488_002:1041b23_15": "何以故？",
    "T24n1488_002:1041b23_16": "在家之人多惡因緣所纏繞故。」",
    "T24n1488_002:1041b25_0": "優婆塞戒經義菩薩心堅固品第九",
    "T24n1488_002:1041b26_0": "善生言：「世尊！",
    "T24n1488_002:1041b26_1": "義菩薩者，云何自知是義菩薩？」",
    "T24n1488_002:1041b27_0": "「善男子！",
    "T24n1488_002:1041b27_1": "菩薩摩訶薩修苦行時，先自誡心。",
    "T24n1488_002:1041b28_0": "善男子！",
    "T24n1488_002:1041b28_1": "我念往昔行菩薩道時，先從外道受苦行法，至心奉行，心無退轉。",
    "T24n1488_002:1041b29_2": "無量世中以灰塗身，唯食胡麻、小豆、粳米、粟米、[序-予+禾]等，日各一粒；荊棘惡刺、[木*豕]木、地石以為臥具；牛屎、牛尿以為病藥。",
    "T24n1488_002:1041c03_3": "盛夏之月，五熱炙身；孟冬之節，凍氷儭體。",
    "T24n1488_002:1041c04_4": "或受草食、根食、莖食、葉食、果食、土食、風食，作如是等諸苦行時，自身他身俱無利益。",
    "T24n1488_002:1041c06_5": "雖爾、猶故心無退轉，出勝一切外道苦行。",
    "T24n1488_002:1041c07_6": "善男子！",
    "T24n1488_002:1041c07_7": "我於往昔為四事故，捨棄身命：一者、為破眾生諸煩惱故，二者、為令眾生受安樂故，三者、為自除壞貪著身故，四者、為報父母生養恩故。",
    "T24n1488_002:1041c10_8": "菩薩若能不惜身命，即自定知是義菩薩。",
    "T24n1488_002:1041c11_9": "「善男子！",
    "T24n1488_002:1041c11_10": "我於往昔為正法故，剜身為燈三千六百。",
    "T24n1488_002:1041c12_11": "我於爾時具足煩惱，身實覺痛，為諸眾生得度脫故，諭心令堅，不生退轉。",
    "T24n1488_002:1041c14_12": "爾時、即得具足三事：一者、畢竟無有退轉，二者、得為實義菩薩，三者、名為不可思議，是名菩薩不可思議。",
    "T24n1488_002:1041c16_13": "又我往昔為正法故，於一劫中，周身左右受千瘡苦。",
    "T24n1488_002:1041c17_14": "爾時具足一切煩惱，身實覺苦，為諸眾生得度脫故，諭心令堅，不生退轉，是名菩薩不可思議。",
    "T24n1488_002:1041c19_15": "又我往昔為一鴿故，棄捨是身。",
    "T24n1488_002:1041c20_16": "爾時具足一切煩惱，身實覺苦，為諸眾生得度脫故，諭心令堅，不生退轉，是名菩薩不可思議。",
    "T24n1488_002:1041c22_17": "「善男子！",
    "T24n1488_002:1041c22_18": "一切惡友諸煩惱業，即是菩薩道莊嚴伴。",
    "T24n1488_002:1041c23_19": "何以故？",
    "T24n1488_002:1041c24_20": "一切凡夫無有智慧正念之心，故以煩惱而為怨敵；菩薩智慧正念具足，故以煩惱而為道伴。",
    "T24n1488_002:1041c26_21": "惡友及業，亦復如是。",
    "T24n1488_002:1041c26_22": "善男子！",
    "T24n1488_002:1041c26_23": "捨離煩惱，終不得受惡有之身。",
    "T24n1488_002:1041c27_24": "是故菩薩雖現惡業，實非身、口、意惡所作，是誓願力。",
    "T24n1488_002:1041c28_25": "以是願力受惡獸身，為欲調伏彼畜生故。",
    "T24n1488_002:1041c29_26": "菩薩現受畜生身已，善知人語、法語、實語、不麁惡語、不無義語，心常憐愍，修集慈悲，無有放逸，是名菩薩不可思議。",
    "T24n1488_002:1042a03_27": "「善男子！",
    "T24n1488_002:1042a03_28": "我於往昔受熊身時，雖具煩惱，煩惱於我無自在力。",
    "T24n1488_002:1042a04_29": "何以故？",
    "T24n1488_002:1042a05_0": "具正念故。",
    "T24n1488_002:1042a05_1": "我於爾時，憐愍眾生，擁護正法，修行法行。",
    "T24n1488_002:1042a06_2": "受瞿陀身，劫賓耆羅身，兔身，蛇身，龍身，象身，金翅鳥身，鴿身，鹿身，獼猴、羖羊、鷄雉、孔雀、鸚鵡、蝦蟇，我受如是鳥獸身時，雖具煩惱，煩惱於我無自在力。",
    "T24n1488_002:1042a09_3": "何以故？",
    "T24n1488_002:1042a09_4": "具正念故，憐愍眾生，擁護正法，修行法行。",
    "T24n1488_002:1042a10_5": "善男子！",
    "T24n1488_002:1042a10_6": "於飢饉世，我立大願，以願力故受大魚身，為諸眾生離於飢渴；食我身者，修道、念道、無惡罪過。",
    "T24n1488_002:1042a13_0": "疾疫世時，復立大願，以願力故身為藥樹，諸有病者，見、聞、觸我，及食皮膚、血肉、骨髓，病悉除愈。",
    "T24n1488_002:1042a15_1": "善男子！",
    "T24n1488_002:1042a15_2": "菩薩摩訶薩受如是苦，心不退轉，是名義菩薩。",
    "T24n1488_002:1042a16_3": "「菩薩修行六波羅蜜時，終不悕求六波羅蜜果，但以利益眾生為事。",
    "T24n1488_002:1042a17_4": "菩薩深知生死過患，所以樂處，為利眾生受安樂故。",
    "T24n1488_002:1042a19_5": "菩薩了知解脫安樂、生死過患而能處之，是名菩薩不可思議。",
    "T24n1488_002:1042a20_6": "菩薩所行，不求恩報，受恩之處，常思反報。",
    "T24n1488_002:1042a21_7": "善男子！",
    "T24n1488_002:1042a21_8": "一切眾生常求自利，菩薩所行恒求利他，是名菩薩不可思議。",
    "T24n1488_002:1042a23_9": "菩薩摩訶薩具足煩惱，於怨親所平等利益，是名菩薩不可思議。",
    "T24n1488_002:1042a24_10": "「善男子！",
    "T24n1488_002:1042a24_11": "若諸外道化眾生時，或以惡語、鞭打、罵辱、擯之令出，然後調伏。",
    "T24n1488_002:1042a26_12": "菩薩不爾，化眾生時，無麁惡語、瞋語、綺語、唯有濡語、真實之語，眾生聞已，如青蓮遇月，赤蓮遇日。",
    "T24n1488_002:1042a28_13": "善男子！",
    "T24n1488_002:1042a28_14": "菩薩施時，財物雖少，見多乞求，不生厭心，是名菩薩不可思議。",
    "T24n1488_002:1042b01_15": "菩薩教化盲、聾、瘖、瘂，愚癡邊地惡眾生時，心無疲厭，是名菩薩不可思議。",
    "T24n1488_002:1042b02_16": "「善男子！",
    "T24n1488_002:1042b03_0": "菩薩有四不可思議：一者、所愛重物能以施人，二者、具諸煩惱能忍惡事，三者、離壞之眾能令和合，四者、臨終見惡說法轉之；是名菩薩四不可思議。",
    "T24n1488_002:1042b06_1": "復有三事不可思議：一者、呵責一切煩惱，二者、處煩惱中而不捨之，三者、雖具煩惱及煩惱業而不放逸；是名菩薩三不可思議。",
    "T24n1488_002:1042b09_2": "復有三事不可思議：一者、始欲施時心生歡樂，二者、施時為他不求果報，三者、施已心樂不生悔恨；是名菩薩三不可思議。",
    "T24n1488_002:1042b12_0": "「善男子！",
    "T24n1488_002:1042b12_1": "菩薩摩訶薩作是行時，自觀其心，我是名菩薩也？",
    "T24n1488_002:1042b13_2": "義菩薩乎？",
    "T24n1488_002:1042b13_3": "眾生若能作如是事，當知是人即義菩薩也。",
    "T24n1488_002:1042b14_4": "「善男子！",
    "T24n1488_002:1042b14_5": "菩薩有二種：一者、在家，二者、出家。",
    "T24n1488_002:1042b15_6": "出家菩薩作如是事，是不為難；在家菩薩為如是事，是乃為難。",
    "T24n1488_002:1042b17_7": "何以故？",
    "T24n1488_002:1042b17_8": "在家之人多惡因緣所纏繞故。」",
    "T24n1488_002:1042b18_9": "◎優婆塞戒經自利利他品第十善生言：「世尊！",
    "T24n1488_002:1042b20_10": "云何菩提？",
    "T24n1488_002:1042b20_11": "云何菩提道？」",
    "T24n1488_002:1042b20_12": "佛言：「善男子！",
    "T24n1488_002:1042b21_13": "若離菩提無菩提道，離菩提道則無菩提；菩提之道即是菩提，菩提即是菩提之道；出勝一切聲聞、緣覺所得道果，是名菩提、菩提之道。」",
    "T24n1488_002:1042b24_14": "善生言：「世尊！",
    "T24n1488_002:1042b24_15": "聲聞、緣覺所得道果，即是菩提，即是菩提道，云何言勝？」",
    "T24n1488_002:1042b25_16": "「善男子！",
    "T24n1488_002:1042b26_17": "聲聞、緣覺道不廣大，非一切覺，是故菩提、菩提之道得名為勝。",
    "T24n1488_002:1042b27_18": "猶如一切世間經書，十二部經為最第一。",
    "T24n1488_002:1042b28_19": "何以故？",
    "T24n1488_002:1042b28_20": "所說不謬，無顛倒故。",
    "T24n1488_002:1042b29_21": "二乘之道比菩提道，亦復如是。",
    "T24n1488_002:1042b29_22": "「善男子！",
    "T24n1488_002:1042c01_0": "菩提道者，即是學，即是學果。",
    "T24n1488_002:1042c01_1": "云何名學？",
    "T24n1488_002:1042c01_2": "行菩提道未能具足不退轉心，是名為學；已得不退，是名學果。",
    "T24n1488_002:1042c03_3": "未得定有，是名為學；已得定有，第三劫中是名學果。",
    "T24n1488_002:1042c04_4": "初阿僧祇劫，猶故未能一切慧施，一切時施，一切眾生施；第二阿僧祇劫，雖一切施，未能一切時施，一切眾生施；如是二處是名為學。",
    "T24n1488_002:1042c07_5": "第三阿僧祇劫，能一切施，一切時施，一切眾生施，是名學果。",
    "T24n1488_002:1042c08_6": "善男子！",
    "T24n1488_002:1042c09_7": "菩薩修行施、戒、忍辱、進、定、智時，是名為學；到於彼岸，是名學果。",
    "T24n1488_002:1042c10_8": "「善男子！",
    "T24n1488_002:1042c10_9": "有是惠施非波羅蜜，有波羅蜜不名為施，有亦惠施亦波羅蜜，有非惠施非波羅蜜。",
    "T24n1488_002:1042c12_10": "善男子！",
    "T24n1488_002:1042c12_11": "是施非波羅蜜者，聲聞、緣覺、一切凡夫、外道異見、菩薩初二阿僧祇劫所行施。",
    "T24n1488_002:1042c14_12": "是波羅蜜非惠施者，如尸波羅蜜乃至般若波羅蜜是。",
    "T24n1488_002:1042c15_13": "亦是惠施亦波羅蜜者，菩薩第三阿僧祇劫所行施是。",
    "T24n1488_002:1042c17_14": "非施非波羅蜜者，聲聞、緣覺持戒、修定、忍、慈、悲是。",
    "T24n1488_002:1042c18_15": "善男子！",
    "T24n1488_002:1042c18_16": "非施非波羅蜜，是名為學；亦施亦波羅蜜，是名學果。",
    "T24n1488_002:1042c19_17": "「善男子！",
    "T24n1488_002:1042c19_18": "夫菩提者，即是盡智、無生智也。",
    "T24n1488_002:1042c20_19": "為此二智，勤心修集三十七品，是名為學；得菩提已，是名學果。",
    "T24n1488_002:1042c21_20": "自調諸根，次調眾生，是名為學；自得解脫，令眾生得，是名學果。",
    "T24n1488_002:1042c23_21": "修集十力、四無所畏、大悲、三念，是名為學；具足獲得十八不共法，是名學果。",
    "T24n1488_002:1042c25_0": "為利自他，造作諸業，是名為學；能利他已，是名學果。",
    "T24n1488_002:1042c26_1": "習學世法，是名為學；學出世法，是名學果。",
    "T24n1488_002:1042c27_2": "為諸眾生不惜身財，是名為學；為諸眾生，亦不悋惜身財、壽命，是名學果。",
    "T24n1488_002:1042c28_3": "能化眾生作人天業，是名為學；作無漏業，是名學果。",
    "T24n1488_002:1043a01_4": "能施眾生一切財物，是名為學；能行法施，是名學果。",
    "T24n1488_002:1043a02_5": "能自破壞慳貪、嫉妬，是名為學；破他慳貪、嫉妬之心，是名學果。",
    "T24n1488_002:1043a03_6": "受持五根，修行憶念，是名為學；教他修集成就具足，是名學果。",
    "T24n1488_002:1043a05_7": "「善男子！",
    "T24n1488_002:1043a05_8": "菩薩信根，既自利已，復利益他。",
    "T24n1488_002:1043a06_0": "自利益者，不名為實；利益他者，乃名自利。",
    "T24n1488_002:1043a06_1": "何以故？",
    "T24n1488_002:1043a07_2": "菩薩摩訶薩為利他故，於身、命、財不生慳悋，是名自利。",
    "T24n1488_002:1043a08_3": "菩薩定知若用聲聞、緣覺菩提教化眾生，眾生不受，則以天人世樂教之，是名利他；利益他者，即是自利。",
    "T24n1488_002:1043a10_4": "菩薩不能自他兼利，唯求自利，是名下品。",
    "T24n1488_002:1043a11_5": "何以故？",
    "T24n1488_002:1043a11_6": "如是菩薩於法財中生貪著心，是故不能自利益也。",
    "T24n1488_002:1043a13_7": "行者若令他受苦惱、自處安樂，如是菩薩不能利他。",
    "T24n1488_002:1043a14_8": "若自不修施、戒、多聞，雖復教他，是名利他，不能自利。",
    "T24n1488_002:1043a15_9": "若自具足信等五根，然後轉教，是名菩薩自利利他。",
    "T24n1488_002:1043a16_10": "「善男子！",
    "T24n1488_002:1043a16_11": "利益有二：一者、現世，二者、後世。",
    "T24n1488_002:1043a17_12": "菩薩若作現在利益，是不名實；若作後世，則能兼利。",
    "T24n1488_002:1043a18_13": "善男子！",
    "T24n1488_002:1043a18_14": "樂有二種：一者、世樂，二者、出世樂；福德亦爾。",
    "T24n1488_002:1043a19_15": "菩薩若能自具如是二樂、二福化眾生者，是則名為自利利他。",
    "T24n1488_002:1043a21_16": "「善男子！",
    "T24n1488_002:1043a21_17": "菩薩摩訶薩具足一法，則能兼利，謂不放逸。",
    "T24n1488_002:1043a22_18": "復有二法能自他利：一者、多聞，二者思惟。",
    "T24n1488_002:1043a23_19": "復有三法能自他利：一者、憐愍眾生，二者、勤行精進，三者、具足念心。",
    "T24n1488_002:1043a24_20": "復有四法能自他利：謂四威儀。",
    "T24n1488_002:1043a25_21": "復有五法能自他利：一者、信根，二者、持戒，三者、多聞，四者、布施，五者、智慧。",
    "T24n1488_002:1043a27_22": "復有六法能自他利：所謂六念。",
    "T24n1488_002:1043a28_0": "復有七法能自他利：謂壞七慢。",
    "T24n1488_002:1043a28_1": "「善男子！",
    "T24n1488_002:1043a28_2": "若沙門、婆羅門、長者、男女，或大眾中有諸過失，菩薩見已，先隨其意，然後說法令得調伏。",
    "T24n1488_002:1043b01_3": "如其不能，先隨其意便為說法，是則名為下品菩薩。",
    "T24n1488_002:1043b03_4": "「善男子！",
    "T24n1488_002:1043b03_5": "菩薩二種：一者、樂近善友，二者、不樂。",
    "T24n1488_002:1043b04_6": "樂善友者，能自他利；不樂近者，則不能得自他兼利。",
    "T24n1488_002:1043b05_7": "善男子！",
    "T24n1488_002:1043b05_8": "樂近善友復有二種：一、樂供養，二、不樂供養。",
    "T24n1488_002:1043b06_9": "樂供養者，能自他利；不樂供養，不能兼利。",
    "T24n1488_002:1043b07_10": "樂供養者，復有二種：一、能聽法，二、不能聽。",
    "T24n1488_002:1043b08_11": "至心聽者，能自他利；不至心聽，則無兼利。",
    "T24n1488_002:1043b09_12": "至心聽法，復有二種：一者、能問，二、不能問。",
    "T24n1488_002:1043b10_13": "能問義者，能自他利，不能問者，則不能得自利他利。",
    "T24n1488_002:1043b11_14": "能問義者，復有二種：一、至心持，二、不能持。",
    "T24n1488_002:1043b12_15": "至心持者，能自他利；不至心者，則不能得自利他利。",
    "T24n1488_002:1043b13_16": "至心持者，復有二種：一者、思惟，二、不思惟。",
    "T24n1488_002:1043b14_17": "能思惟者，能利自他；不思惟者，則不得名自利他利。",
    "T24n1488_002:1043b15_18": "能思惟者，復有二種：一者、解義，二、不解義。",
    "T24n1488_002:1043b16_19": "能解義者，能自他利；不解義者，則不得名能自他利。",
    "T24n1488_002:1043b17_20": "解義之人，復有二種：一、如法住，二、不如法住。",
    "T24n1488_002:1043b18_21": "如法住者，能自他利；不如法住者，則不得名自利他利。",
    "T24n1488_002:1043b20_22": "如法住者，復有二種：一者、具足八智，二者、不能具足。",
    "T24n1488_002:1043b21_23": "何等八智？",
    "T24n1488_002:1043b21_24": "一者、法智，二者、義智，三者、時智，四者、知足智，五者、自他智，六者、眾智，七者、根智，八、上下智。",
    "T24n1488_002:1043b23_25": "是人具足如是八智，凡有所說具十六事：一者、時說，二、至心說，三、次第說，四、和合說，五、隨義說，六、喜樂說，七、隨意說，八、不輕眾說，九、不呵眾說，十、如法說，十一、自他利說，十二、不散亂說，十三、合義說，十四、真正說，十五、說已不生憍慢，十六、說已不求世報。",
    "T24n1488_002:1043b29_26": "如是之人能從他聽，從他聽時具十六事：一者、時聽，二者、樂聽，三者、至心聽，四者、恭敬聽，五者、不求過聽，六者、不為論議聽，七者、不為勝聽，八者、聽時不輕說者，九者、聽時不輕於法，十者、聽時終不自輕，十一、聽時遠離五蓋，十二、聽時為受持讀，十三、聽時為除五欲，十四、聽時為具信心，十五、聽時為調眾生，十六、聽時為斷聞根。",
    "T24n1488_002:1043c07_27": "善男子！",
    "T24n1488_002:1043c07_28": "具八智者能說能聽，如是之人能自他利；不具足者，則不得名自利利他。",
    "T24n1488_002:1043c09_29": "「善男子！",
    "T24n1488_002:1043c09_30": "能說法者復有二種：一者、清淨，二、不清淨。",
    "T24n1488_002:1043c10_31": "不清淨者，復有五事：一者、為利故說，二者、為報而說，三者、為勝他說，四者、為世報說，五者、疑說。",
    "T24n1488_002:1043c12_32": "清淨說者，復有五事：一、先施食然後為說，二、為增長三寶故說，三、斷自他煩惱故說，四、為分別邪正故說，五、為聽者得最勝故說。",
    "T24n1488_002:1043c15_33": "善男子！",
    "T24n1488_002:1043c15_34": "不淨說者，名曰垢穢，名為賣法，亦名污辱，亦名錯謬，亦名失意。",
    "T24n1488_002:1043c17_35": "清淨說者，名曰淨潔，亦名正說，亦名實語，亦名法聚。",
    "T24n1488_002:1043c18_36": "「善男子！",
    "T24n1488_002:1043c18_37": "若具足知十二部經，聲論、因論、知因、知喻、知自他取，是名正說。",
    "T24n1488_002:1043c20_38": "聽者有四：一者、略聞多解，二者、隨分別解，三者、隨本意解，四者、於一一字一一句解。",
    "T24n1488_002:1043c21_39": "如來說法正為三人，不為第四。",
    "T24n1488_002:1043c22_40": "何以故？",
    "T24n1488_002:1043c22_41": "以非器故。",
    "T24n1488_002:1043c23_42": "如是四人分為二種：一者、熟，二者、生。",
    "T24n1488_002:1043c23_43": "熟者、現在調伏，生者、未來調伏。",
    "T24n1488_002:1043c24_44": "「善男子！",
    "T24n1488_002:1043c24_45": "譬如樹林，凡有四種：一者、易伐難出，二者、難伐易出，三者、易伐易出，四者、難伐難出。",
    "T24n1488_002:1043c26_46": "在家之人亦有四種：一者、易調難出，二者、難調易出，三者、易調易出，四者、難調難出。",
    "T24n1488_002:1043c28_47": "如是四人分為三種：一者、呵責已調，二者、濡語而調，三者、呵責、濡語使得調伏。",
    "T24n1488_002:1044a01_48": "復有二種：一者、自能調伏不假他人，二者、自若不能請他令調。",
    "T24n1488_002:1044a02_49": "復有二種：一者、施調，二者、呪調。",
    "T24n1488_002:1044a03_50": "是調伏法，復有二時：一者、喜時，二者、苦時。",
    "T24n1488_002:1044a04_51": "為是四人說正法時，有二方便：一者、善知世事，二者、為其給使。",
    "T24n1488_002:1044a05_52": "善男子！",
    "T24n1488_002:1044a06_53": "菩薩若知是二方便，則能兼利，若不知者，則不能得自利他利。",
    "T24n1488_002:1044a07_54": "「善男子！",
    "T24n1488_002:1044a07_55": "菩薩摩訶薩為利他故，先學外典，然後分別十二部經；眾生若聞十二部經，乃於外典生於厭賤。",
    "T24n1488_002:1044a09_56": "復為眾生說煩惱過、煩惱解脫，歎善友德，呵惡友過，讚施功德，毀慳過失。",
    "T24n1488_002:1044a11_57": "菩薩常寂，讚寂功德，常修法行，讚法行德；若能如是，是名兼利。",
    "T24n1488_002:1044a12_58": "「在家菩薩先自調伏，若不調伏，則不出家。",
    "T24n1488_002:1044a13_59": "在家菩薩能多度人，出家菩薩則不如是。",
    "T24n1488_002:1044a14_60": "何以故？",
    "T24n1488_002:1044a14_61": "若無在家，則無三乘出家之人，三乘出家、修道、持戒、誦經、坐禪、皆由在家而為莊嚴。",
    "T24n1488_002:1044a16_62": "善男子！",
    "T24n1488_002:1044a17_0": "有道、有道莊嚴：道者、所謂法行，道莊嚴者、所謂在家。",
    "T24n1488_002:1044a18_1": "出家菩薩為在家者修行於道，在家之人為出家者而作法行。",
    "T24n1488_002:1044a19_2": "在家之人多修二法：一者、受，二者、施。",
    "T24n1488_002:1044a20_3": "出家之人亦修二法：一者、誦，二者、教。",
    "T24n1488_002:1044a21_4": "「善男子！",
    "T24n1488_002:1044a21_5": "菩薩摩訶薩兼有四法：受、施、誦、教，如是名為自利利他。",
    "T24n1488_002:1044a22_6": "菩薩若欲為眾生說法界深義，先當為說世間之法，然後乃說甚深法界。",
    "T24n1488_002:1044a24_7": "何以故？",
    "T24n1488_002:1044a24_8": "為易化故。",
    "T24n1488_002:1044a24_9": "「菩薩摩訶薩應護一切眾生之心，若不護者，則不能調一切眾生。",
    "T24n1488_002:1044a26_10": "菩薩亦應擁護自身，若不護身，亦不能得調伏眾生。",
    "T24n1488_002:1044a27_11": "菩薩不為貪身、命、財，護身、命、財，皆為調伏諸眾生故。",
    "T24n1488_002:1044a28_12": "菩薩摩訶薩先自除惡，後教人除，若不自除，能教他除，無有是處！",
    "T24n1488_002:1044b01_0": "是故菩薩先應自施、持戒、知足、勤行精進，然後化人。",
    "T24n1488_002:1044b02_1": "菩薩若不自行法行，則不能得教化眾生。",
    "T24n1488_002:1044b03_2": "「善男子！",
    "T24n1488_002:1044b03_3": "眾生諸根凡有三種，菩薩諸根，亦復三種，謂下中上：下根菩薩能化下根，不及中、上；中根菩薩能化中、下，不及上根；上根菩薩，能三種化。",
    "T24n1488_002:1044b06_4": "「善男子！",
    "T24n1488_002:1044b06_5": "菩薩有二種：一者、在家，二者、出家。",
    "T24n1488_002:1044b07_6": "出家菩薩自利利他，是不為難；在家菩薩修是二利，是乃為難。",
    "T24n1488_002:1044b08_7": "何以故？",
    "T24n1488_002:1044b09_0": "在家菩薩多惡因緣所纏繞故。」",
    "T24n1488_002:1044b10_0": "優婆塞戒經自他莊嚴品第十一",
    "T24n1488_002:1044b11_0": "善生言：「世尊！",
    "T24n1488_002:1044b11_1": "菩薩摩訶薩具足幾法能自他利？」",
    "T24n1488_002:1044b12_2": "「善男子！",
    "T24n1488_002:1044b12_3": "具足八法，能自他利。",
    "T24n1488_002:1044b12_4": "何等為八？",
    "T24n1488_002:1044b12_5": "一者、壽命長遠，二者、具上妙色，三者、身具大力，四者、具好種姓，五者、多饒財寶，六者、具男子身，七者、言語辯了，八者、無大眾畏。」",
    "T24n1488_002:1044b15_6": "善生言：「世尊！",
    "T24n1488_002:1044b16_7": "何因緣故菩薩得壽命長，乃至大眾不生怖畏？」",
    "T24n1488_002:1044b17_8": "佛言：「善男子！",
    "T24n1488_002:1044b17_9": "菩薩摩訶薩無量世中慈心不殺，以是因緣，獲得長壽。",
    "T24n1488_002:1044b18_10": "無量世中常施衣燈，以是因緣，獲得上色。",
    "T24n1488_002:1044b19_11": "無量世中常壞憍慢，以是因緣，生上種姓。",
    "T24n1488_002:1044b20_12": "無量世中常施飲食，以是因緣，身力具足。",
    "T24n1488_002:1044b21_13": "無量世中常樂說法，以是因緣，多饒財寶。",
    "T24n1488_002:1044b22_14": "無量世中呵責女身，以是因緣，得男子身。",
    "T24n1488_002:1044b23_15": "無量世中至心持戒，以是因緣，言語辯了。",
    "T24n1488_002:1044b24_16": "無量世中供養三寶，以是因緣，無大眾畏。",
    "T24n1488_002:1044b25_17": "「如是八事，有三因緣：一者、物淨，二者、心淨，三者、福田淨。",
    "T24n1488_002:1044b26_18": "云何物淨？",
    "T24n1488_002:1044b26_19": "非偷盜物，非聖遮物，非眾共物，非三寶物，非施一人迴與多人，非施多人迴與一人，不惱他得，不誑他得，不欺人得，是名物淨。",
    "T24n1488_002:1044b29_20": "云何心淨？",
    "T24n1488_002:1044b29_21": "施時不為生死善果，名稱勝他，得色、力、財，不斷家法，眷屬多饒；唯為莊嚴菩提故施，為欲調伏眾生故施，是名心淨。",
    "T24n1488_002:1044c03_22": "云何福田淨？",
    "T24n1488_002:1044c03_23": "受施之人遠離八邪，名福田淨。",
    "T24n1488_002:1044c04_24": "善男子！",
    "T24n1488_002:1044c04_25": "以如是等三因緣故，八法具足。",
    "T24n1488_002:1044c05_26": "「善男子！",
    "T24n1488_002:1044c05_27": "菩薩所以求於長命，欲為眾生讚不殺故。",
    "T24n1488_002:1044c06_28": "菩薩所以求上色者，為令眾生見歡喜故。",
    "T24n1488_002:1044c07_29": "菩薩所以求上種姓，為令眾生生恭敬故。",
    "T24n1488_002:1044c08_30": "菩薩所以求具足力，為欲持戒、誦經、坐禪故。",
    "T24n1488_002:1044c09_31": "菩薩所以求多財寶，為欲調伏諸眾生故。",
    "T24n1488_002:1044c10_32": "菩薩所以求男子身，為欲成器成善法故。",
    "T24n1488_002:1044c11_33": "菩薩所以求語辯了，為諸眾生受法語故。",
    "T24n1488_002:1044c12_34": "菩薩所以求不畏大眾，為欲分別真實法故。",
    "T24n1488_002:1044c13_35": "「善男子！",
    "T24n1488_002:1044c13_36": "是故菩薩具足八法能自他利，能如是行，是名實行。",
    "T24n1488_002:1044c14_37": "善男子！",
    "T24n1488_002:1044c14_38": "菩薩摩訶薩有八法者，具足受持十善之法，樂以化人；具足受持優婆塞戒，樂以化人。",
    "T24n1488_002:1044c16_39": "雖得妙色，終不以是而生憍慢；雖持淨戒、多聞、精進、大力、好姓、多饒財寶，終不以此而生憍慢。",
    "T24n1488_002:1044c18_40": "不以幻惑欺誑眾生，不生放逸，修六和敬。",
    "T24n1488_002:1044c19_41": "菩薩具足如是等法，雖復在家，不異出家。",
    "T24n1488_002:1044c20_42": "如是菩薩終不為他作惡因緣，何以故？",
    "T24n1488_002:1044c21_43": "慚愧堅故。",
    "T24n1488_002:1044c21_44": "「善男子！",
    "T24n1488_002:1044c22_0": "在家之人，設於一世受持如是優婆塞戒，雖復後生無三寶處，終不造作諸惡因緣。",
    "T24n1488_002:1044c23_1": "所以者何？",
    "T24n1488_002:1044c24_2": "二因緣故：一者、智慧，二、不放逸。",
    "T24n1488_002:1044c24_3": "善男子！",
    "T24n1488_002:1044c25_4": "於後惡處不作惡事，有四因緣：一者、了知煩惱過故，二者、不隨諸煩惱故，三者、能忍諸惡苦故，四者、不生恐怖心故。",
    "T24n1488_002:1044c27_5": "菩薩具足如是四法，不為諸苦一切煩惱之所傾動。",
    "T24n1488_002:1044c28_6": "善男子！",
    "T24n1488_002:1044c29_0": "不動菩薩有五因緣：一者、樂修善法，二者、分別善惡，三者、親近正法，四者、憐愍眾生，五者、常識宿命。",
    "T24n1488_002:1045a02_1": "「善男子！",
    "T24n1488_002:1045a02_2": "菩薩具足如是八法，若聞譏毀，心能堪忍；若聞讚歎，反生慚愧。",
    "T24n1488_002:1045a03_3": "修行道時，歡喜自慶，不生憍慢。",
    "T24n1488_002:1045a04_4": "能調惡人，見離壞眾，能令和合。",
    "T24n1488_002:1045a05_5": "揚人善事，隱他過咎，人所慚恥處，終不宣說，聞他祕事，不向餘說。",
    "T24n1488_002:1045a06_6": "不為世事而作呪誓。",
    "T24n1488_002:1045a07_7": "少恩加己，思欲大報；於己怨者，恒生善心。",
    "T24n1488_002:1045a08_8": "怨親等苦，先救怨者。",
    "T24n1488_002:1045a08_9": "見有罵者，反生憐愍；見他偷時，默然不動；見來打者，生於悲心。",
    "T24n1488_002:1045a10_10": "視諸眾生，猶如父母。",
    "T24n1488_002:1045a10_11": "寧喪身命，終不虛言。",
    "T24n1488_002:1045a11_0": "何以故？",
    "T24n1488_002:1045a11_1": "知果報故。",
    "T24n1488_002:1045a11_2": "於諸煩惱應生怨想，於善法中生親舊想。",
    "T24n1488_002:1045a12_3": "若於外法生於貪心，尋能觀察貪之過咎，一切煩惱，亦復如是。",
    "T24n1488_002:1045a13_4": "雖復久與惡人同處，終不於中生親善想；雖與善人不同居止，終不於彼而生遠想。",
    "T24n1488_002:1045a15_5": "雖復供養父母、師長，終不為是而作惡事。",
    "T24n1488_002:1045a16_6": "乏財之時，見有求者，不生惡想。",
    "T24n1488_002:1045a17_7": "雖不親近凶惡之人，而其內心常生憐愍，惡來加已，以善報之。",
    "T24n1488_002:1045a18_8": "自受樂時，不輕他人；見他受苦，不生歡喜。",
    "T24n1488_002:1045a19_9": "身業清淨，持四威儀，即以是法用化眾生。",
    "T24n1488_002:1045a20_10": "口業清淨，誦讀如來十二部經，即以是法用化眾生。",
    "T24n1488_002:1045a21_11": "意業清淨，修四無量，亦以是法開化眾生。",
    "T24n1488_002:1045a22_12": "假身受苦，令他受樂，甘樂為之。",
    "T24n1488_002:1045a23_13": "世間之事，雖無利益，為眾生故而亦學之，所學之事，世中最勝，雖得通達，心無憍慢，以己所知勤用化人，欲令此事逕世不絕。",
    "T24n1488_002:1045a26_14": "於親友中不令作惡，樂以上八法教化眾生。",
    "T24n1488_002:1045a27_15": "說因說果，無有錯謬。",
    "T24n1488_002:1045a27_16": "愛別離時，心不生惱，觀無常故。",
    "T24n1488_002:1045a28_17": "受樂受時，心不耽荒，觀苦、無常。",
    "T24n1488_002:1045a29_18": "善男子！",
    "T24n1488_002:1045a29_19": "菩薩具足如上八法，則能施作如是等事。",
    "T24n1488_002:1045b01_20": "「善男子！",
    "T24n1488_002:1045b01_21": "菩薩二種：一者、在家，二者、出家。",
    "T24n1488_002:1045b02_22": "出家菩薩修是八法，是不為難；在家修集，是乃為難。",
    "T24n1488_002:1045b03_23": "何以故？",
    "T24n1488_002:1045b03_24": "在家菩薩多惡因緣所纏繞故。」",
    "T24n1488_002:1045b05_0": "優婆塞戒經二莊嚴品第十二",
    "T24n1488_002:1045b06_0": "善生言：「世尊！",
    "T24n1488_002:1045b06_1": "云何菩薩自他莊嚴。」",
    "T24n1488_002:1045b06_2": "佛言：「善男子！",
    "T24n1488_002:1045b07_3": "菩薩具足二法，能自他莊嚴：一者、福德，二者、智慧。」",
    "T24n1488_002:1045b08_4": "「世尊！",
    "T24n1488_002:1045b08_5": "何因緣故得二莊嚴？」",
    "T24n1488_002:1045b08_6": "「善男子！",
    "T24n1488_002:1045b08_7": "菩薩修集六波羅蜜，便得如是二種莊嚴。",
    "T24n1488_002:1045b09_8": "施、戒、精進，名福莊嚴；忍、定、智慧，名智莊嚴。",
    "T24n1488_002:1045b10_9": "復有六法二莊嚴因，所謂六念：念佛、法、僧，名智莊嚴；念戒、施、天，名福莊嚴。",
    "T24n1488_002:1045b12_10": "「善男子！",
    "T24n1488_002:1045b12_11": "菩薩具足是二莊嚴，能自他利，為諸眾生受三惡苦，而其內心不生憂悔。",
    "T24n1488_002:1045b14_12": "若能具足是二莊嚴，則得微妙善巧方便，了知世法及出世法。",
    "T24n1488_002:1045b15_13": "善男子！",
    "T24n1488_002:1045b15_14": "福德莊嚴即智莊嚴，智慧莊嚴即福莊嚴。",
    "T24n1488_002:1045b16_15": "何以故？",
    "T24n1488_002:1045b17_0": "夫智慧者，能修善法具足十善，獲得財富及大自在，得是二故，故能自利及利益他。",
    "T24n1488_002:1045b18_1": "有智之人，所學世法，於學中勝，以是因緣，便得財富及大自在。",
    "T24n1488_002:1045b20_2": "菩薩具足如是二法，則能二世自他利益。",
    "T24n1488_002:1045b21_3": "智者若能分別世法及出世法，世間法者，一切世論、一切世定；出世法者，知陰、入、界。",
    "T24n1488_002:1045b23_4": "菩薩知是二法因緣，故能二世自他利益。",
    "T24n1488_002:1045b24_5": "善男子！",
    "T24n1488_002:1045b24_6": "菩薩雖知世間之樂，虛妄非真，而亦能造世樂因緣。",
    "T24n1488_002:1045b25_7": "何以故？",
    "T24n1488_002:1045b25_8": "為欲利益諸眾生故。",
    "T24n1488_002:1045b26_9": "「善男子！",
    "T24n1488_002:1045b26_10": "是二莊嚴，有一正因：一者、慈心，二者、悲心。",
    "T24n1488_002:1045b27_11": "修是二因，雖復流轉生死苦海，心不生悔。",
    "T24n1488_002:1045b28_12": "復次，菩薩具足二法而能莊嚴無上菩提：一者、不樂生死，二者、深觀解脫；是故亦能二世利益，了知法相得大智慧，能令自他財命增長。",
    "T24n1488_002:1045c02_13": "善男子！",
    "T24n1488_002:1045c02_14": "菩薩摩訶薩具足二法，一切施時不生憂悔，見眾惡事而能堪忍。",
    "T24n1488_002:1045c04_0": "菩薩施時，觀二種田：一者、福田，二、貧窮田。",
    "T24n1488_002:1045c04_1": "菩薩為欲增福德故，施於貧苦；為增無上妙智慧故，施於福田。",
    "T24n1488_002:1045c06_2": "為報恩故，施於福田；生憐愍故，給施貧窮。",
    "T24n1488_002:1045c07_3": "捨煩惱故，施於福田；成功德故，施於貧窮。",
    "T24n1488_002:1045c08_4": "增長一切樂因緣故，施於福田；欲捨一切苦因緣故，施於貧窮。",
    "T24n1488_002:1045c09_5": "菩薩若施所親愛處，為報恩故；若施怨讎，為除惡故。",
    "T24n1488_002:1045c10_6": "菩薩摩訶薩見來求者，生一子想，是故任力多少施之，是則名為施波羅蜜。",
    "T24n1488_002:1045c12_7": "菩薩施時，離於慳心，名尸波羅蜜。",
    "T24n1488_002:1045c13_8": "能忍一切求者之言，名忍波羅蜜。",
    "T24n1488_002:1045c14_9": "所施之物，手自授與，名精進波羅蜜。",
    "T24n1488_002:1045c14_10": "至心繫念，觀於解脫，名禪波羅蜜。",
    "T24n1488_002:1045c15_11": "不擇一切怨親之相，名般若波羅蜜。",
    "T24n1488_002:1045c16_12": "善男子！",
    "T24n1488_002:1045c16_13": "如諸眾生，貪心殺時，一念具足十二因緣。",
    "T24n1488_002:1045c17_14": "菩薩施時，亦復如是，一念具足如是六事。",
    "T24n1488_002:1045c18_15": "是名功德智慧莊嚴。",
    "T24n1488_002:1045c19_16": "「復次，善男子！",
    "T24n1488_002:1045c19_17": "菩薩摩訶薩造作不共法之因緣，名福莊嚴；教化眾生悉令獲得三種菩提，名智莊嚴。",
    "T24n1488_002:1045c21_18": "復次，善男子！",
    "T24n1488_002:1045c21_19": "菩薩若能調伏眾生，名智莊嚴；同於眾生受諸苦惱，名福莊嚴。",
    "T24n1488_002:1045c23_0": "菩薩能令一切眾生離於惡見，名智莊嚴；能教眾生住信、施、戒、多聞、智慧，名福莊嚴。",
    "T24n1488_002:1045c24_1": "「復次，善男子！",
    "T24n1488_002:1045c25_2": "菩薩摩訶薩具足五法，則能莊嚴無上菩提。",
    "T24n1488_002:1045c26_3": "何等為五？",
    "T24n1488_002:1045c26_4": "一者、信心，二者、悲心，三者、勇健，四者、讀誦世論不生疲厭，五者、學諸世業亦不厭之。",
    "T24n1488_002:1045c28_5": "「善男子！",
    "T24n1488_002:1045c28_6": "菩薩具足二種莊嚴，則有七相。",
    "T24n1488_002:1045c29_7": "何等為七？",
    "T24n1488_002:1045c29_8": "一者、自知罪過，二者、不說他過，三者、樂瞻病人，四者、樂施貧人，五者、獲菩提心，六者、心不放逸，七者、一切時中常至心修六波羅蜜。",
    "T24n1488_002:1046a03_9": "善男子！",
    "T24n1488_002:1046a03_10": "復有七相。",
    "T24n1488_002:1046a03_11": "何等為七？",
    "T24n1488_002:1046a04_12": "一者、樂化怨讎；二者、化時不厭；三者、要令成熟解脫；四者、盡己所知世語、世事，以化眾生心不貪著；五者、能忍一切惡事；六者、終不宣說他人所不喜事；七者、見破戒者及弊惡人，心不瞋恚，常生憐愍。",
    "T24n1488_002:1046a08_13": "善男子！",
    "T24n1488_002:1046a08_14": "菩薩摩訶薩知是七相，則能自利及利益他。",
    "T24n1488_002:1046a09_15": "「善男子！",
    "T24n1488_002:1046a09_16": "菩薩二種：一者、在家，二者、出家。",
    "T24n1488_002:1046a10_17": "出家菩薩為二莊嚴，是不為難；在家修集，是乃為難。",
    "T24n1488_002:1046a11_18": "何以故？",
    "T24n1488_002:1046a12_19": "在家多有諸惡因緣所纏繞故。」",
    "T24n1488_002:1046a13_0": "優婆塞戒經卷第二"
}