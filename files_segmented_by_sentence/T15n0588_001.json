{
    "T15n0588_001:0096c03_0": "佛說須真天子經卷第一(文殊師利所報法言稱，一名斷諸法狐疑法，一名諸佛法普入方便慧分別炤明持)西晉月氏三藏竺法護譯問四事品第一聞如是：一時佛遊舍衛國祇樹之園給飯孤獨精舍，與大眾俱。",
    "T15n0588_001:0096c09_1": "比丘千二百五十人，菩薩萬人，及諸欲天子、諸色天子、諸遍淨天子，比丘、比丘尼、優婆塞、優婆夷。",
    "T15n0588_001:0096c11_2": "於是世尊與無央數百千之眾圍遶會聚而為說法。",
    "T15n0588_001:0096c12_3": "爾時文殊師利童子、須真天子於會中坐。",
    "T15n0588_001:0096c13_4": "須真天子察眾坐定，便從坐起，整衣服、叉手長跪白佛言：「願欲有所問，惟佛分別解說其決？」",
    "T15n0588_001:0096c16_0": "佛言：「善哉，善哉！",
    "T15n0588_001:0096c16_1": "天子！",
    "T15n0588_001:0096c16_2": "為世一切求最上義，乃以此念問多陀竭。",
    "T15n0588_001:0096c17_3": "所疑便說，恣所欲問！」",
    "T15n0588_001:0096c17_4": "須真天子踊躍歡喜即白佛言：「世尊！",
    "T15n0588_001:0096c18_5": "何謂菩薩得不妄信而志大乘？",
    "T15n0588_001:0096c19_6": "何謂菩薩所作堅強，得不怯弱？",
    "T15n0588_001:0096c20_7": "何謂菩薩得無能及最禑之福？",
    "T15n0588_001:0096c20_8": "何謂菩薩得知無所罣礙之行？",
    "T15n0588_001:0096c21_9": "何謂菩薩去離冥塵而得智慧？",
    "T15n0588_001:0096c22_10": "何謂菩薩入眾勇辯，得無恐懼？",
    "T15n0588_001:0096c22_11": "何謂菩薩得所聞義，依而有護？",
    "T15n0588_001:0096c23_12": "何謂菩薩得依法奧，超絕於俗？",
    "T15n0588_001:0096c24_13": "何謂菩薩得恭敬順行佛、世尊教？",
    "T15n0588_001:0096c25_14": "何謂菩薩得承法教，導利一切？",
    "T15n0588_001:0096c25_15": "何謂菩薩得不可及神通之慧？",
    "T15n0588_001:0096c26_16": "何謂菩薩得魔現怪，心不傾動？",
    "T15n0588_001:0096c27_17": "何謂菩薩得深遠智而不可逮？",
    "T15n0588_001:0096c27_18": "何謂菩薩得不為俗法之所沾污？",
    "T15n0588_001:0096c28_19": "何謂菩薩得入深行，殊勝無侶？",
    "T15n0588_001:0096c29_20": "何謂菩薩得知巧方便根，為眾說法？",
    "T15n0588_001:0097a01_21": "何謂菩薩得入脫門，在生死中不與色欲會？",
    "T15n0588_001:0097a02_22": "何謂菩薩得奇特方便，降伏貢高？",
    "T15n0588_001:0097a03_0": "何謂菩薩得因緣方便，知諸所作？",
    "T15n0588_001:0097a03_1": "何謂菩薩得律方便，離諸所見？",
    "T15n0588_001:0097a04_2": "何謂菩薩得善權方便，長育一切？",
    "T15n0588_001:0097a05_3": "何謂菩薩得吉祥願，身意清淨？",
    "T15n0588_001:0097a05_4": "何謂菩薩得忍辱力，心無恚怒？",
    "T15n0588_001:0097a06_5": "何謂菩薩得波羅蜜，度於彼岸？",
    "T15n0588_001:0097a07_6": "何謂菩薩得應所乏，饒益一切？",
    "T15n0588_001:0097a08_0": "何謂菩薩得為一切世人所愛敬？",
    "T15n0588_001:0097a08_1": "何謂菩薩而得智黠，為人所譽？",
    "T15n0588_001:0097a09_2": "何謂菩薩所行功德而不可盡？",
    "T15n0588_001:0097a10_3": "何謂菩薩堅其本要，會得至佛？",
    "T15n0588_001:0097a10_4": "何謂菩薩常為豪尊，攬持諸法而得自在？",
    "T15n0588_001:0097a11_5": "何謂菩薩諸所施造輒為作師？",
    "T15n0588_001:0097a12_6": "何謂菩薩總持眾事，無所不了？」",
    "T15n0588_001:0097a13_7": "須真天子問已，默然。",
    "T15n0588_001:0097a13_8": "佛言：「善哉，善哉！",
    "T15n0588_001:0097a14_9": "須真天子！",
    "T15n0588_001:0097a14_10": "所問甚深，多所過度於世人民，念持是事以問如來，起菩薩意濟脫生死。",
    "T15n0588_001:0097a16_11": "諦聽，諦受！",
    "T15n0588_001:0097a16_12": "佛當為汝解說其義，踰於所問，疾得是事。」",
    "T15n0588_001:0097a17_13": "於是天子受教而聽。",
    "T15n0588_001:0097a17_14": "佛告天子：「菩薩有四事行，得不妄信而志大乘。",
    "T15n0588_001:0097a18_15": "何等為四？",
    "T15n0588_001:0097a19_16": "一者，以善權方便入於智慧而不動轉；二者，以立大哀住無蓋慈；三者，以立法義所問能報；四者，以立於道逮得神通，曉知所有。",
    "T15n0588_001:0097a22_0": "是為四事，菩薩得不妄信而志大乘。」",
    "T15n0588_001:0097a22_1": "佛爾時歌頌而言：「堅住於權方便，　　已見慧智無底，　普弘廣行大哀，　　慈護人常得脫，　得義法善方便，　　應所報無躓礙，　神通達道化之，　　以得是無能壞。",
    "T15n0588_001:0097a28_0": "「復次，天子！",
    "T15n0588_001:0097a28_1": "菩薩有四事行，所作堅強，得不怯弱。",
    "T15n0588_001:0097a29_2": "何等為四？",
    "T15n0588_001:0097a29_3": "一者，精進不轉；二者，身所行淨及淨他人；三者，其意純淑，得至於道；四者，不厭惓於佛法而得成就。",
    "T15n0588_001:0097b02_4": "是為四事，菩薩所作堅強，得不怯弱。」",
    "T15n0588_001:0097b03_5": "佛爾時歌頌曰：「得堅住於精進，　　立中正無兩際，　常清淨無垢濁，　　身意行口亦爾，　所作為常純淑，　　以是故乘佛義，　於請益不厭惓，　　常思念於佛法。",
    "T15n0588_001:0097b08_0": "　此四事法之上，　　是則為微妙持，　若有堅住法者，　　便當得道行徑，　於內外皆已了，　　悉逮得道之節，　在於此三處中，　　為法王今不久。",
    "T15n0588_001:0097b12_0": "「復次，天子！",
    "T15n0588_001:0097b12_1": "菩薩有四事法，得無能及最禑之福。",
    "T15n0588_001:0097b13_2": "何等為四事？",
    "T15n0588_001:0097b13_3": "一者，以般若波羅蜜廣教授諸菩薩；二者，未發道心者而勸一切令發道意；三者，常行三品願：一戒、二智慧、三平等，應是事者所作功德而無恚怒；四者，心念於道而無懈怠。",
    "T15n0588_001:0097b17_4": "是為四事，菩薩得無能及最禑之福。」",
    "T15n0588_001:0097b18_5": "佛爾時歌頌言：「用智慧度無極，　　教導於解黠者，　便以等住於道，　　則恒以是道心，　廣勸勉於眾人，　　皆使令發道意。",
    "T15n0588_001:0097b22_0": "　於三品而不轉，　　若有應於是者，　便為合於道義。",
    "T15n0588_001:0097b23_1": "　　其一切諸所作，　是功德遂當辦，　　稍得依近於道。",
    "T15n0588_001:0097b25_0": "「復次，天子！",
    "T15n0588_001:0097b25_1": "菩薩有四事行，得知無所罣礙之行。",
    "T15n0588_001:0097b26_2": "何等為四？",
    "T15n0588_001:0097b26_3": "一者，有所作常以慧，不為頑佷自用；二者，知一切法因緣所屬，離於吾我而無瞋怒；三者，以空法攝護一切；四者，遠離愛欲，曉了六情。",
    "T15n0588_001:0097b29_4": "是為四事，菩薩得無所罣礙之行。」",
    "T15n0588_001:0097c01_5": "佛爾時歌頌言：「所作常以慧，　　不佷不自從，　信用律方便，　　所見而不受，　是法為以空，　　終不捨離人，　行過諸所欲，　　內外為已淨。",
    "T15n0588_001:0097c06_0": "　如是最上法，　　四事之所立，　便得智無礙，　　慧度於無極。",
    "T15n0588_001:0097c08_0": "「復次，天子！",
    "T15n0588_001:0097c08_1": "菩薩有四事行，去離冥塵而得智慧。",
    "T15n0588_001:0097c09_2": "何等為四？",
    "T15n0588_001:0097c09_3": "一者，所聞不厭足；二者，應人所欲而為說法，心無所冀；三者，一切所作如幻，於諸法界慧無所壞；四者，一時發道意，超入法城。",
    "T15n0588_001:0097c12_4": "是為四事，菩薩去離冥塵而得智慧。」",
    "T15n0588_001:0097c13_5": "佛爾時歌頌言：「常求深學，　　聞不厭足，　　審觀法義，　應所欲教。",
    "T15n0588_001:0097c15_6": "　　已得總持，　　自以意說，　不復從人，　　有所啟受。",
    "T15n0588_001:0097c16_7": "　　所作若夢，　及野馬幻，　　視一切法，　　癡分如是。",
    "T15n0588_001:0097c18_0": "　其所修設，　　而不壞法，　　一發淨意，　便棄苦痛。",
    "T15n0588_001:0097c19_1": "　　如是法品，　　甚為殊傑，　是經尊特，　　常當親近。",
    "T15n0588_001:0097c20_2": "　　去離冥塵，　而得慧明，　　遊於三世，　　譬如日光。",
    "T15n0588_001:0097c22_0": "「復次，天子！",
    "T15n0588_001:0097c22_1": "菩薩有四事行，入諸勇辯，得不恐懼。",
    "T15n0588_001:0097c23_2": "何等為四？",
    "T15n0588_001:0097c23_3": "一者，得陀隣尼念持不忘；二者，語能報諸所問，皆斷其狐疑；三者，以大哀教授一切，使入空；四者，所作離於魔事，便得神通之智。",
    "T15n0588_001:0097c26_4": "是為四事，菩薩入眾勇辯，得不恐懼。」",
    "T15n0588_001:0097c27_5": "佛爾時歌頌言：「已得於總持，　　所聞而不忘，　語報堅諸問，　　皆斷眾狐疑，　大哀廣教授，　　一切無所有，　神通為已達，　　魔欲不能制。",
    "T15n0588_001:0098a03_0": "　如是四事法，　　則為應菩薩，　於是無恐畏，　　在眾住不懼。",
    "T15n0588_001:0098a05_0": "「復次，天子！",
    "T15n0588_001:0098a05_1": "菩薩有四事行，得所聞義，依而有護。",
    "T15n0588_001:0098a06_2": "何等為四？",
    "T15n0588_001:0098a06_3": "一者，諸所聞者皆悉持之，於所聞、無所聞，亦無力，亦無持，亦無所至；二者，諸所音聲非是正行，皆遠離之，諸法皆解脫等，若如稱義，議如響；三者，若聞他方有深經，輕身往求；四者，已入寂靜義而無有憒閙。",
    "T15n0588_001:0098a11_4": "是為四事，菩薩得所聞義，依而有護。」",
    "T15n0588_001:0098a12_0": "佛爾時歌頌言：「雖欲多聞法，　　不聽采其義，　無聞亦無力，　　因義是其要。",
    "T15n0588_001:0098a15_0": "　三界諸音聲，　　皆非正道行，　響等譬如稱，　　知義亦如是。",
    "T15n0588_001:0098a17_0": "　於是得聞聽，　　觀受奉其義，　無使身自行，　　彼說聞歡喜。",
    "T15n0588_001:0098a19_0": "　其義最第一，　　法寂無憒義，　用是深法行，　　稟承敬其義。",
    "T15n0588_001:0098a21_0": "「復次，天子！",
    "T15n0588_001:0098a21_1": "菩薩有四事行，得依法隩，超絕於俗。",
    "T15n0588_001:0098a22_2": "何等為四？",
    "T15n0588_001:0098a22_3": "一者，聚會眾人而為說法；二者，於大眾中為現無常事；三者，勸大祠祀者，使為覺願；四者，常欲捨諸所有，止空閑處。",
    "T15n0588_001:0098a25_0": "是為四事，菩薩得依法隩，超絕於俗。」",
    "T15n0588_001:0098a25_1": "佛爾時歌頌言：「在於大城，　　常處其中，　　因其黠慧，　而為說法。",
    "T15n0588_001:0098a28_2": "　　住身大會，　　建立眾人，　淫放逸中，　　為現無常。",
    "T15n0588_001:0098a29_3": "　　會於大祠，　彼我等佐，　　因祠勸助，　　用已覺故。",
    "T15n0588_001:0098b02_0": "　與無有俱，　　常念捨離，　　心常願求，　處在空閑。",
    "T15n0588_001:0098b04_0": "「復次，天子！",
    "T15n0588_001:0098b04_1": "菩薩有四事行，得恭敬順，行佛、世尊教。",
    "T15n0588_001:0098b05_2": "何等為四？",
    "T15n0588_001:0098b05_3": "一者，心常在道，究竟不離；二者，所聞受持，念未曾忘；三者，所許如言，有求不逆；四者，習於空無，入一切法。",
    "T15n0588_001:0098b07_4": "是為四事，得菩薩恭敬順，行佛、世尊教。」",
    "T15n0588_001:0098b08_5": "佛爾時歌頌言：「身更諸苦痛，　　道意終不轉，　得聞入法要，　　是則大導師。",
    "T15n0588_001:0098b11_0": "　心口有所許，　　身行亦如言，　習諸空無慧，　　入眾智黠法。",
    "T15n0588_001:0098b13_0": "　奉行如法教，　　得離婬怒癡，　不懈不中止，　　無恚亦無懊。",
    "T15n0588_001:0098b15_0": "　十方稱名譽，　　歌歎其功德，　若應順此教，　　法慧無過者。",
    "T15n0588_001:0098b17_0": "「復次，天子！",
    "T15n0588_001:0098b17_1": "菩薩有四事行，得承法教，道利一切。",
    "T15n0588_001:0098b18_2": "何等為四？",
    "T15n0588_001:0098b18_3": "一者，受空身住，能為眾會廣說大法；二者，已自調心，去離婬欲而得泥曰，復令會者調心止欲，說泥洹法；三者，自身所作滿足至道，復令一切立摩訶衍；四者，自身求法，已暢眾妙，復教於人，令求索法。",
    "T15n0588_001:0098b22_4": "是為四事，菩薩得承法教，導利一切。」",
    "T15n0588_001:0098b23_5": "佛爾時歌頌曰：「教授於人，　　令受空要，　　調心止欲，　得住泥曰。",
    "T15n0588_001:0098b25_6": "　　有德至尊，　　及大神足，　以法布施，　　示人覺乘。",
    "T15n0588_001:0098b26_7": "　　所為已具，　至於道心，　　於眾立人，　　使至大乘。",
    "T15n0588_001:0098b28_0": "　常求於法，　　便合義力，　　為眾說法，　亦不增減。",
    "T15n0588_001:0098c01_0": "「復次，天子！",
    "T15n0588_001:0098c01_1": "菩薩有四事行，得不可及神通之慧。",
    "T15n0588_001:0098c02_2": "何等為四？",
    "T15n0588_001:0098c02_3": "一者，日日修梵四淨之行；二者，常止宿於空閑之處；三者，深入於法忍；四者，身心而等慧。",
    "T15n0588_001:0098c04_4": "是為四事，菩薩得不可及神通之慧。」",
    "T15n0588_001:0098c05_5": "佛爾時歌頌言：「日修梵行，　　以自興立，　　常樂空閑，　處於清淨。",
    "T15n0588_001:0098c07_6": "　　已入深法，　　便至於道，　身心平等，　　自致得慧。",
    "T15n0588_001:0098c08_7": "　　已合如是，　於行如等，　　於五神通，　　為已得達。",
    "T15n0588_001:0098c10_0": "　飛到十方，　　住諸佛前，　　多所育養，　於一切人。",
    "T15n0588_001:0098c12_0": "「復次，天子！",
    "T15n0588_001:0098c12_1": "菩薩有四事行，得魔現怪，心不傾動。",
    "T15n0588_001:0098c13_2": "何等為四？",
    "T15n0588_001:0098c13_3": "一者，住四禪者，皆令入空；二者，常以大哀不捨一切；三者，供施三寶精進不絕，常不厭足；四者，以漚和拘舍羅故，六波羅蜜而得堅住。",
    "T15n0588_001:0098c16_4": "是為四事，菩薩得魔現怪，心不傾動。」",
    "T15n0588_001:0098c17_5": "佛爾時歌頌言：「空無思想住，　　建立道四禪，　常以無極哀，　　令眾安入義。",
    "T15n0588_001:0098c20_0": "　其於法寶貫，　　不截亦不斷，　應諸度無極，　　則是權所引。",
    "T15n0588_001:0098c22_0": "　意尊無能壞，　　堅住而不動，　一切諸四魔，　　皆悉為之伏。",
    "T15n0588_001:0098c24_0": "　遍見諸庶人，　　在魔羅網中，　示於泥洹道，　　皆令發是乘。",
    "T15n0588_001:0098c26_0": "「復次，天子！",
    "T15n0588_001:0098c26_1": "菩薩有四事行，得深遠智而不可逮。",
    "T15n0588_001:0098c27_2": "何等為四？",
    "T15n0588_001:0098c27_3": "一者，常思惟入深法；二者，非義之事常悉捨離；三者，常憂念一切，便得合法議；四者，能調剛強，開解愚冥，得佛無礙智。",
    "T15n0588_001:0099a01_0": "是為四事，菩薩得深遠智而不可逮。」",
    "T15n0588_001:0099a01_1": "佛爾時歌頌言：「意常思惟，　　入於空法，　　放捨非義，　常合正義。",
    "T15n0588_001:0099a04_2": "　　已入是念，　　憂勞一切，　得深遠智，　　則意之最。",
    "T15n0588_001:0099a05_3": "　　得調剛強，　開伏曚冥，　　令發起意，　　立摩訶衍。",
    "T15n0588_001:0099a07_0": "　神通之智，　　皆為已辦，　　得智深遠，　不可逮覺。",
    "T15n0588_001:0099a09_0": "「復次，天子！",
    "T15n0588_001:0099a09_1": "菩薩有四事行，得不為俗法之所沾污。",
    "T15n0588_001:0099a10_2": "何等為四？",
    "T15n0588_001:0099a10_3": "一者，若得利、若樂、若有名、若歎譽，不以喜悅；二者，若無利、若苦、若無名、若謗毀，亦不以憂；三者，依受五陰，護養一切；四者，若得受陰者，示現空聚處。",
    "T15n0588_001:0099a13_4": "是為四事，菩薩得不為俗法之所沾污。」",
    "T15n0588_001:0099a14_5": "佛爾時歌頌言：「若有利及名譽，　　便已得一切樂，　有如是稱歎者，　　心亦不以為喜。",
    "T15n0588_001:0099a17_0": "　若無利無名苦，　　有智者不以憂，　如蓮華無沾污，　　於世行亦如是。",
    "T15n0588_001:0099a19_0": "　若受陰用是義，　　以將護養一切，　已能滅盡諸陰，　　計念之若如幻。",
    "T15n0588_001:0099a21_0": "　於世行隨其法，　　不為俗所沾污，　令一切得樂義，　　以戒德為塗香。",
    "T15n0588_001:0099a23_0": "「復次，天子！",
    "T15n0588_001:0099a23_1": "菩薩有四事行，得入深行，殊勝無侶。",
    "T15n0588_001:0099a24_2": "何等為四？",
    "T15n0588_001:0099a24_3": "一者，是身亦無人；二者，是人亦非人，三者，諸法皆靜寞；四者，慧無所著。",
    "T15n0588_001:0099a25_4": "是為四事，菩薩得入深行，殊勝無侶。」",
    "T15n0588_001:0099a26_5": "佛爾時歌頌言：「是身亦非身，　　是人亦非人，　法靜亦如是，　　慧亦無欲著。",
    "T15n0588_001:0099b01_0": "「復次，天子！",
    "T15n0588_001:0099b01_1": "菩薩有四事行，得知巧便根，為眾說法。",
    "T15n0588_001:0099b02_2": "何等為四？",
    "T15n0588_001:0099b02_3": "一者，便得神通；二者，其慧無所罣礙；三者，得辯才之智；四者，本願已淨。",
    "T15n0588_001:0099b04_4": "是為四事，菩薩得知巧便根，為眾說法。」",
    "T15n0588_001:0099b04_5": "佛爾時歌頌言：「神通已為達，　　其慧無罣礙，　辯智常如此，　　本願畢清淨。",
    "T15n0588_001:0099b08_0": "　已知見人根，　　如應為說法，　聽者輒聞受，　　不疑怪泥洹。",
    "T15n0588_001:0099b10_0": "「復次，天子！",
    "T15n0588_001:0099b10_1": "菩薩有四事行，得入脫門，在生死中不與色欲會。",
    "T15n0588_001:0099b11_2": "何等為四？",
    "T15n0588_001:0099b11_3": "一者，得住於空聚，若見繫囚便度脫之；二者，得立無想，諸著行者皆度脫之；三者，逮得無願，安和定隱，將育一切；四者，得漚和拘舍羅，以智慧示現諸法。",
    "T15n0588_001:0099b15_0": "是為四事，菩薩得入脫門，在生死中不與色欲會。」",
    "T15n0588_001:0099b16_1": "佛爾時歌頌言：「已得空於聚，　　繫囚即解脫，　已立於無想，　　度諸想著行。",
    "T15n0588_001:0099b19_0": "　已得於無願，　　安詳和定隱，　隨眾所生處，　　將育於一切。",
    "T15n0588_001:0099b21_0": "　權慧開化人，　　則住度脫門，　具足以時入，　　不止無色界。",
    "T15n0588_001:0099b23_0": "「復次，天子！",
    "T15n0588_001:0099b23_1": "菩薩有四事行，得奇特方便，降伏貢高。",
    "T15n0588_001:0099b24_2": "何等為四？",
    "T15n0588_001:0099b24_3": "一者，普視悉見知諸法界；二者，了生死本，以法度脫之；三者，悉知身欲本；四者，習於泥洹，不疑諸法。",
    "T15n0588_001:0099b26_4": "是為四事，菩薩得奇特方便，降伏貢高。」",
    "T15n0588_001:0099b27_5": "佛爾時歌頌言：「普察悉見知，　　一切諸法界，　終無偏恨心，　　所視悉平等。",
    "T15n0588_001:0099c01_0": "　至於身之本，　　處欲而自在，　已知殊特便，　　以權應而說。",
    "T15n0588_001:0099c03_0": "　一切無所習，　　諸法皆滅度，　不生無所趣，　　所有為都盡。",
    "T15n0588_001:0099c05_0": "　不慢不自大，　　降伏諸貢高，　一切以巧智，　　皆使入泥洹。",
    "T15n0588_001:0099c07_0": "「復次，天子！",
    "T15n0588_001:0099c07_1": "菩薩有四事行，得因緣方便，知諸所作。",
    "T15n0588_001:0099c08_2": "何等為四？",
    "T15n0588_001:0099c08_3": "一者，布施得豪富，因此便致是；二者，持戒得生天，因此便致是；三者，博學成大智，因此便致是；四者，止觀離生死，因此便致是。",
    "T15n0588_001:0099c11_4": "是為四事，菩薩得因緣方便，知諸所作。」",
    "T15n0588_001:0099c12_5": "佛爾時歌頌言：「布施得豪富，　　緣是則果報，　持戒生天上，　　緣是則果報，　博聞慧無欲，　　緣是則果報，　道觀無識著，　　緣是則果報。",
    "T15n0588_001:0099c17_0": "「復次，天子！",
    "T15n0588_001:0099c17_1": "菩薩有四事行，得律方便，離諸所見。",
    "T15n0588_001:0099c18_2": "何等為四？",
    "T15n0588_001:0099c18_3": "一者，在有常中心得無著；二者，在無常中意不有異；三者，見諸起者及生死本，乃從十二因緣合會生，其已見知，不作是事；四者，視諸起滅及生死滅，乃從十二因緣離散滅，其已見知，處於三界不作滅事。",
    "T15n0588_001:0099c22_4": "是為四事，菩薩得律方便，離諸所見。」",
    "T15n0588_001:0099c23_5": "佛爾時歌頌言：「見計有常者，　　為示無常事，　在於無常中，　　為現中正法。",
    "T15n0588_001:0099c27_0": "　若為一切人，　　廣說因緣意，　其聞十二事，　　心普得清淨。",
    "T15n0588_001:0099c29_0": "　一切諸十方，　　世尊所可說，　癡為生死本，　　上下從是起。",
    "T15n0588_001:0100a02_0": "　諸可所起者，　　亦終不復滅，　因緣皆已盡，　　不與十二會。",
    "T15n0588_001:0100a04_0": "「復次，天子！",
    "T15n0588_001:0100a04_1": "菩薩有四事行，得善權方便，長育一切。",
    "T15n0588_001:0100a05_2": "何等為四？",
    "T15n0588_001:0100a05_3": "一者，一切人是我所，皆為示現其道；二者，所作功德而不厭足；三者，住於生死，無求泥洹無；四者，隨諸所樂而入度脫之，以權行，不為愛欲所污。",
    "T15n0588_001:0100a08_4": "是為四事，菩薩得善權方便，長育一切。」",
    "T15n0588_001:0100a09_5": "佛爾時歌頌言：「堅於一切人，　　使住於道覺，　諸所作功德，　　不念欲中止。",
    "T15n0588_001:0100a12_0": "　在於生死中，　　而為求滅度，　如其所好樂，　　因是而濟脫。",
    "T15n0588_001:0100a14_0": "　心意常當念，　　親近於是法，　善權方便故，　　都以曉了知。",
    "T15n0588_001:0100a16_0": "　恒志在養護，　　無數諸人民，　攬持一切智，　　皆使疾逮得。",
    "T15n0588_001:0100a18_0": "「復次，天子！",
    "T15n0588_001:0100a18_1": "菩薩有四事行，得吉祥願，身意清淨。",
    "T15n0588_001:0100a19_2": "何等為四？",
    "T15n0588_001:0100a19_3": "一者，無慳貪；二者，施不擇時與；三者，堅於戒；四者，身意所作常願於道。",
    "T15n0588_001:0100a21_0": "是為四事，菩薩得吉祥願，身意清淨。」",
    "T15n0588_001:0100a21_1": "佛爾時歌頌言：「心質樸不慳，　　持戒淨無瑕，　堅住而不動，　　譬如須彌山。",
    "T15n0588_001:0100a25_0": "　身意之所作，　　常願於覺乘，　今得吉祥應，　　如是得不久。",
    "T15n0588_001:0100a27_0": "「復次，天子！",
    "T15n0588_001:0100a27_1": "菩薩有四事行，得忍辱力，心無恚怒。",
    "T15n0588_001:0100a28_2": "何等為四？",
    "T15n0588_001:0100a28_3": "一者，待遇一切人如父母愛其子，亦如自身無異；二者，若得苦痛、撾捶、割剝，計無有身而不愁憂；三者，已得解空，離諸所見；四者，身所行惡常自責悔，他人所作見而不證。",
    "T15n0588_001:0100b03_4": "是為四事，菩薩得忍辱力，心無恚怒。」",
    "T15n0588_001:0100b04_0": "佛爾時歌頌言：「視一切如身，　　若父母愛子，　常持大慈意，　　照育諸人民。",
    "T15n0588_001:0100b07_0": "　若有起恨心，　　則覺隨而滅，　已解了於空，　　能為第一忍。",
    "T15n0588_001:0100b09_0": "　若身有短惡，　　常深自責悔，　及見他瑕穢，　　終不證其闕。",
    "T15n0588_001:0100b11_0": "　一切諸人民，　　吾當盡度脫，　在於夜夢中，　　未曾起恚心。",
    "T15n0588_001:0100b13_0": "「復次，天子！",
    "T15n0588_001:0100b13_1": "菩薩有四事行，得波羅蜜，度於彼岸。",
    "T15n0588_001:0100b14_2": "何等為四？",
    "T15n0588_001:0100b14_3": "一者，所作福無央數；二者，所作慧無有限；三者，以一波羅蜜滿諸度無極；四者，發意作功德不求餘，但願一切智。",
    "T15n0588_001:0100b16_4": "是為四事，菩薩得波羅蜜，度於彼岸。」",
    "T15n0588_001:0100b17_5": "佛爾時歌頌言：　所作福無厭足，　　如眾流歸於海，　修智慧無限量，　　已得住於佛乘。",
    "T15n0588_001:0100b21_0": "　則持一度無極，　　滿足諸波羅蜜，　凡發意所作為，　　常願求於正道。",
    "T15n0588_001:0100b23_0": "　已得度於彼岸，　　諸度無極亦爾，　則便入泥洹城，　　如是得不為難。",
    "T15n0588_001:0100b25_0": "「復次，天子！",
    "T15n0588_001:0100b25_1": "菩薩有四事行，得應所乏，饒益一切。",
    "T15n0588_001:0100b26_2": "何等為四？",
    "T15n0588_001:0100b26_3": "一者，有無盡寶藏；二者，有無窮法教；三者，神通為已達；四者，心平等，譬如地。",
    "T15n0588_001:0100b28_4": "是為四事，菩薩得應所乏，饒益一切。」",
    "T15n0588_001:0100b28_5": "佛爾時歌頌言：「其福藏無有盡，　　法教化亦無窮，　神通智達無礙，　　心平等其若地。",
    "T15n0588_001:0100c03_0": "　如是法難稱量，　　已於道而得住，　如是者多饒益，　　便疾得至於佛。",
    "T15n0588_001:0100c05_0": "「復次，天子！",
    "T15n0588_001:0100c05_1": "菩薩有四事行，得為一切世人所敬。",
    "T15n0588_001:0100c06_2": "何等為四？",
    "T15n0588_001:0100c06_3": "一者，行四梵行；二者，行四恩救攝一切；三者，有四諦慧；四者，得四無所罣礙：一義、二法、三次第均、四報答。",
    "T15n0588_001:0100c08_4": "是為四事，菩薩得為一切世人所敬。」",
    "T15n0588_001:0100c09_5": "佛爾時歌頌言：「如梵住行四淨，　　常樂施於四恩，　已得有四諦慧，　　用供養一切人。",
    "T15n0588_001:0100c12_0": "　因是恩已得度，　　應教授而說法，　以恩行合會人，　　用是故見敬愛。",
    "T15n0588_001:0100c14_0": "「復次，天子！",
    "T15n0588_001:0100c14_1": "菩薩有四事行，而得智黠，為人所譽。",
    "T15n0588_001:0100c15_2": "何等為四？",
    "T15n0588_001:0100c15_3": "一者，多聞具足，不犯於戒，得無所疑；二者，已得樂止，安而無害；三者，已得寂寞，諸根便定；四者，自身已得安隱而無所貪，所作不自侵，悉逮見知。",
    "T15n0588_001:0100c18_4": "是為四事，菩薩而得智黠，為人所譽。」",
    "T15n0588_001:0100c19_5": "佛爾時歌頌言：「聞已具便受持，　　以自戒度彼岸，　如是者無所疑，　　得樂止安隱處。",
    "T15n0588_001:0100c22_0": "　已止宿在空閑，　　則諸根用寂定，　身已安無所貪，　　悉逮見諸自侵。",
    "T15n0588_001:0100c24_0": "「復次，天子！",
    "T15n0588_001:0100c24_1": "菩薩有四事行，所作功德而不可盡。",
    "T15n0588_001:0100c25_2": "何等為四？",
    "T15n0588_001:0100c25_3": "一者，已信得豐饒；二者，已精進得豐饒；三者，以大哀得豐饒；四者，所作功德但願大乘。",
    "T15n0588_001:0100c27_4": "是為四事，菩薩所作功德而不可盡。」",
    "T15n0588_001:0100c28_5": "佛爾時歌頌言：「已信得堅住，　　無能動搖者，　常修精進行，　　從是得大力。",
    "T15n0588_001:0101a02_0": "　無盡之大慈，　　及與無極哀，　常為一切人，　　行於廣大道。",
    "T15n0588_001:0101a04_0": "　以如是之故，　　得無盡功德，　稍稍復增益，　　遂至不可量。",
    "T15n0588_001:0101a06_0": "　如月盛滿時，　　淨好無瑕穢，　常在眾星中，　　其明無能蔽。",
    "T15n0588_001:0101a08_0": "「復次，天子！",
    "T15n0588_001:0101a08_1": "菩薩有四事行，堅其本要，會得至佛。",
    "T15n0588_001:0101a09_2": "何等為四？",
    "T15n0588_001:0101a09_3": "一者，如口所言，身、意不異；二者，已受持要；三者，心已安隱，得住於道；四者，意得堅強，若如金剛。",
    "T15n0588_001:0101a11_4": "是為四事，菩薩堅其本要，會得至佛。」",
    "T15n0588_001:0101a12_5": "佛爾時歌頌言：「口之所言，　　所作亦爾，　　若已敬愛，　奉持正要。",
    "T15n0588_001:0101a14_6": "　　為已安住，　　於此道意，　其身堅強，　　譬若金剛。",
    "T15n0588_001:0101a15_7": "　　如是則為，　四事法行，　　智黠之人，　　常修是事。",
    "T15n0588_001:0101a17_0": "　意不猶預，　　為已得定，　　已堅其要，　會得至佛。",
    "T15n0588_001:0101a19_0": "「復次，天子！",
    "T15n0588_001:0101a19_1": "菩薩有四事行，常為豪尊攬持諸法而得自在。",
    "T15n0588_001:0101a20_2": "何等為四？",
    "T15n0588_001:0101a20_3": "一者，得於智力而無欲力；二者，得黠慧力，離諸癡冥；三者，心得自在，不隨魔教；四者，為得總持，隨人所樂而為說法。",
    "T15n0588_001:0101a23_4": "是為四事，菩薩常為豪尊攬持諸法而得自在。」",
    "T15n0588_001:0101a24_5": "佛爾時歌頌言：「已智力得勇慧，　　為不隨愛欲力，　黠慧力消癡冥，　　已度脫諸所見。",
    "T15n0588_001:0101a27_0": "　心已尊魔皆伏，　　得總持應問答，　教授眾不自侵，　　已是故疾得尊。",
    "T15n0588_001:0101a29_0": "「復次，天子！",
    "T15n0588_001:0101a29_1": "菩薩有四事行，諸所施造輒為作師。",
    "T15n0588_001:0101b01_2": "何等為四？",
    "T15n0588_001:0101b01_3": "一者，不瞋恚；二者，常恭敬於人；三者，不婬泆；四者，意純淑。",
    "T15n0588_001:0101b02_4": "是為四事，菩薩諸所施造輒為作師。」",
    "T15n0588_001:0101b03_5": "佛爾時歌頌言：「心念無婬恚，　　常住於恭敬，　純淑得至道，　　為師敷要慧。",
    "T15n0588_001:0101b06_0": "　造匠眾方便，　　於世世之上，　世人咸歸仰，　　一切頭面禮。",
    "T15n0588_001:0101b08_0": "「復次，天子！",
    "T15n0588_001:0101b08_1": "菩薩有四事行，總持眾事，無所不了。",
    "T15n0588_001:0101b09_2": "何等為四？",
    "T15n0588_001:0101b09_3": "一者，已通於智，於智中遊無所不過；二者，所說十方諸佛皆聞其音佛尋報讚；三者，皆已離諸無功德法；四者，皆已得諸功德正法，即便逮得世雄印。",
    "T15n0588_001:0101b12_4": "是為四事，菩薩總持眾事無所不了。」",
    "T15n0588_001:0101b13_5": "佛爾時歌頌言：「神通為已達，　　飛行淨眾塵，　其智甚廣大，　　普等如虛空。",
    "T15n0588_001:0101b16_0": "　一切諸如來，　　皆見聞其音，　報答悉滿足，　　其音無缺減。",
    "T15n0588_001:0101b18_0": "　諸非功德業，　　為已悉遠離，　愛慶得吉祥，　　立諸功德本。",
    "T15n0588_001:0101b20_0": "　已住如此者，　　為能光是法，　於是功德中，　　皆無自侵者。」",
    "T15n0588_001:0101b22_0": "佛說此四事章句言時，萬二千人發無上正真道意，五千菩薩得無所從生法忍。",
    "T15n0588_001:0101b23_1": "爾時三千大千剎土六反震動，其大光明無所不照。",
    "T15n0588_001:0101b25_2": "◎佛說須真天子經卷第一此經第十九幅末二行，人發無上正真道意之下，五千菩薩之上，丹本有為轉法輪甘教慈教，乃至於泥越行永不泥越等，凡三十八行；宋本可五十行經，詳其文相，首尾疣贅，皆不穩當，撿之即是下文宋本第三卷、丹本下卷，分別品第八之末文耳。",
    "T15n0588_001:0101c04_3": "丹本重安於此，錯矣，故不添之。",
    "T15n0588_001:0101c04_4": "請詳其致。"
}