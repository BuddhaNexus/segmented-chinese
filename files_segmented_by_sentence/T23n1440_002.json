{
    "T23n1440_002:0510b14_0": "薩婆多毘尼毘婆沙卷第二",
    "T23n1440_002:0510b16_0": "失譯人名今附秦錄",
    "T23n1440_002:0510b17_0": "七種得戒法",
    "T23n1440_002:0510b18_0": "問曰：「佛在世幾年便聽白四羯磨受戒？」",
    "T23n1440_002:0510b18_1": "答曰：「有言：佛初得道一年後聽白四羯磨受具足戒。",
    "T23n1440_002:0510b20_2": "有言：四年後。",
    "T23n1440_002:0510b20_3": "有言：八年後。",
    "T23n1440_002:0510b20_4": "以義而推，八年者是正義也。",
    "T23n1440_002:0510b21_5": "佛以二月八日弗星現時初成等正覺，亦以二月八日弗星出時生，以八月八日弗星出時轉法輪，以八月八日弗星出時取般涅槃。",
    "T23n1440_002:0510b24_6": "佛初得道，於七七日中遊諸法門及觀眾生。",
    "T23n1440_002:0510b25_7": "初七日八喜法門，第二七日入樂法門，第三七日入諸解脫，第四七日遊入大捨，第五七日入逆順觀十二因緣，第六七日重復遊歷前諸法門，第七七日觀諸眾生應受化者。」",
    "T23n1440_002:0510b29_8": "問曰：「佛三阿僧祇劫習菩薩行，為成佛道度諸眾生。",
    "T23n1440_002:0510c01_9": "何故四十九日遊諸法門而不度耶？」",
    "T23n1440_002:0510c02_10": "答曰：「佛先自安身而後度彼，是故遊諸法門以自娛樂，令身心調適後度眾生。",
    "T23n1440_002:0510c04_11": "又為憍陳如五人根未熟故、又為佛法尊重故。",
    "T23n1440_002:0510c05_12": "詳而後說。",
    "T23n1440_002:0510c05_13": "又為滿梵天王本願故。",
    "T23n1440_002:0510c06_0": "梵天王本願，成佛道時要先請佛轉於法輪。",
    "T23n1440_002:0510c07_0": "是故待梵天王請而後說法。",
    "T23n1440_002:0510c07_1": "過七七日佛即生念，令梵天王知。",
    "T23n1440_002:0510c08_2": "爾時梵王如屈伸臂頃於色界沒來至佛所，請轉法輪。",
    "T23n1440_002:0510c09_3": "佛受彼請已，然後觀諸眾生誰應度者。",
    "T23n1440_002:0510c10_4": "譬如大龍從大海出，令密雲彌布欲注大雨，觀閻浮提何處國土應可雨者。",
    "T23n1440_002:0510c12_5": "佛亦如是，從無量大法海出，布慈悲雲無所不遍。",
    "T23n1440_002:0510c13_6": "欲雨法雨，觀諸眾生誰可度者。",
    "T23n1440_002:0510c14_7": "先念阿蘭迦蘭待接有禮，及欝頭藍弗等異道諸師。",
    "T23n1440_002:0510c15_8": "諸人已先命終。",
    "T23n1440_002:0510c15_9": "佛即言曰：『彼為長衰。",
    "T23n1440_002:0510c16_10": "甘露當開，汝何不聞？",
    "T23n1440_002:0510c16_11": "生死往來何緣得息？』」",
    "T23n1440_002:0510c17_12": "問曰：「若彼諸人必應入道，不應命終而得聞法。",
    "T23n1440_002:0510c18_13": "若不應聞不入道者，佛何故生念欲度彼人？」",
    "T23n1440_002:0510c19_14": "答曰：「佛欲令眾生不忘恩德。",
    "T23n1440_002:0510c20_15": "此諸人等先有小恩，佛憶欲度，而況大恩而可忘者！",
    "T23n1440_002:0510c21_16": "又此異道諸師，時人所宗，咸謂得道。",
    "T23n1440_002:0510c22_17": "欲滅一切邪憶想故、明九十六種無出要法故，痛彼長衰生死不息。",
    "T23n1440_002:0510c23_18": "唯先五人應食甘露，是故詣彼鹿園欲度五人。",
    "T23n1440_002:0510c24_19": "佛與五人安居一時。",
    "T23n1440_002:0510c25_20": "或三人乞食、二人聽法，或二人乞食、三人聽法。」",
    "T23n1440_002:0510c26_21": "問曰：「何以故二人三人各異？",
    "T23n1440_002:0510c27_22": "等侶去住不同耶？」",
    "T23n1440_002:0510c27_23": "答曰：「三人是佛父親，而愛多；二人是佛母親，而見多。",
    "T23n1440_002:0510c28_24": "是故二人三人各為等侶。",
    "T23n1440_002:0510c29_25": "所以二人三人去住不同者，若二人乞食、三人聽法，若三人乞食、二人聽法。",
    "T23n1440_002:0511a02_26": "即得食還，佛及五人共食此食。",
    "T23n1440_002:0511a02_27": "食既得辦，聽法不空。",
    "T23n1440_002:0511a03_28": "是故五人去住不俱。",
    "T23n1440_002:0511a03_29": "爾時五人雖未得戒，而剃髮著袈裟與佛相似。",
    "T23n1440_002:0511a04_30": "六年樹下給侍菩薩時，儀式已爾不適今日。",
    "T23n1440_002:0511a05_31": "安居九十日常為說法，施戒生天及陰界入種種異法以調伏之。",
    "T23n1440_002:0511a07_32": "爾時佛與五人前三月安居，過安居已至八月八日，得入見諦成須陀洹。",
    "T23n1440_002:0511a08_33": "爾時始名轉於法輪授於前人。",
    "T23n1440_002:0511a09_34": "佛及五人，始有六聖人在世間。",
    "T23n1440_002:0511a10_35": "次度寶稱等五人，皆是善來。",
    "T23n1440_002:0511a11_0": "次度五十人，亦是善來。",
    "T23n1440_002:0511a11_1": "如是次第度人轉多。",
    "T23n1440_002:0511a12_2": "佛勅諸比丘令遊行世間，欲令法處處流布。",
    "T23n1440_002:0511a13_3": "爾時世人棄俗入道詣諸比丘，或三語受戒、或三歸受戒，以眾生宿業力故。",
    "T23n1440_002:0511a14_4": "若應三語得戒者，三語則止。",
    "T23n1440_002:0511a15_5": "若應三歸得戒者，三歸便止。",
    "T23n1440_002:0511a16_6": "以業力故，自然使爾。",
    "T23n1440_002:0511a16_7": "牛呞比丘先將七萬人詣諸比丘，諸比丘各盡與三語受戒。",
    "T23n1440_002:0511a18_0": "次大迦葉來詣佛所言：『佛是我師，我是弟子。",
    "T23n1440_002:0511a19_0": "世尊修伽陀是我師，我是弟子。』",
    "T23n1440_002:0511a19_1": "是名自誓受戒。",
    "T23n1440_002:0511a20_2": "次後優樓頻螺迦葉兄弟門徒千人，舍利弗、目連等門徒二百五十人，合千二百五十人，盡是善來。",
    "T23n1440_002:0511a22_3": "所以常偏稱千二百五十人者，以是諸人同是婆羅門中出家故、又以門徒師眾大故、又俱是善來故、又以皆是阿羅漢故。",
    "T23n1440_002:0511a25_4": "佛遣阿難與大愛道八法受戒。",
    "T23n1440_002:0511a25_5": "十四年後聽白四羯磨受戒。",
    "T23n1440_002:0511a26_6": "凡七種受戒：一者見諦受戒、二者善來得戒、三者三語得戒、四者三歸受戒、五者自誓受戒、六者八法受戒、七者白四羯磨受戒。",
    "T23n1440_002:0511a29_7": "於七種中，見諦得戒唯五人得，餘更無得者。",
    "T23n1440_002:0511b01_8": "善來得戒、三語、三歸，佛在世得，滅後不得。",
    "T23n1440_002:0511b02_9": "自誓，唯大迦葉一人得，更無得者。",
    "T23n1440_002:0511b03_10": "八法受戒，唯大愛道一人得，更無得者。",
    "T23n1440_002:0511b04_11": "白四羯磨戒，佛在世得，滅後亦得。」",
    "T23n1440_002:0511b05_0": "問曰：「佛與辟支佛云何得戒？」",
    "T23n1440_002:0511b05_1": "答曰：「無師得戒。」",
    "T23n1440_002:0511b06_2": "問曰：「從教得戒、不從教得耶？」",
    "T23n1440_002:0511b06_3": "答曰：「不從教得。",
    "T23n1440_002:0511b07_4": "有言：從教得，如佛在樹下結跏趺坐言：『我要不解此坐而得漏盡。』",
    "T23n1440_002:0511b08_5": "即身教成就、口教成就，後得漏盡，戒亦俱得，是謂身教得戒。",
    "T23n1440_002:0511b10_6": "辟支佛亦爾。",
    "T23n1440_002:0511b10_7": "若有百劫積行辟支佛，無佛法時於中出世，正得有一、不得有二。",
    "T23n1440_002:0511b11_8": "譬如犀有一角無第二角。",
    "T23n1440_002:0511b12_9": "離俗出家獨處閑靜，而自說偈：『遠離惡法，當得善法。",
    "T23n1440_002:0511b13_10": "善惡俱滅，然後得道。』",
    "T23n1440_002:0511b14_11": "爾時亦身口教二俱成就，後得漏盡戒亦俱得。",
    "T23n1440_002:0511b15_12": "是名從教得戒。",
    "T23n1440_002:0511b15_13": "若須陀洹、斯陀含、阿那含此三道人，佛法滅後若得漏盡，是鈍根辟支佛。",
    "T23n1440_002:0511b17_14": "佛法滅後，此鈍根辟支佛出，不限多少，或一或二乃至眾多。",
    "T23n1440_002:0511b18_15": "佛與百劫積行辟支佛，一坐漏盡無有階差，見諦得戒。",
    "T23n1440_002:0511b20_0": "或言：從教得戒。",
    "T23n1440_002:0511b20_1": "或言：不從教得。",
    "T23n1440_002:0511b20_2": "言從教得者，安居一時乞食聽法，身口二教亦俱成就，然後見諦戒亦俱得，是名從教得戒。",
    "T23n1440_002:0511b22_3": "佛與辟支佛及見諦得戒，是三種戒有同有異。",
    "T23n1440_002:0511b23_4": "佛與辟支佛、見諦得戒，同是具戒、同障身口七惡、同無漏心中得，是名為同。",
    "T23n1440_002:0511b25_5": "云何為異？",
    "T23n1440_002:0511b25_6": "佛與辟支佛此二戒是無師得，見諦戒是從佛得。",
    "T23n1440_002:0511b27_0": "又此二戒，大盡智現在前得；見諦戒，道未知智現在前得。",
    "T23n1440_002:0511b28_1": "又此二戒無學人得，見諦戒是學人得。",
    "T23n1440_002:0511b29_2": "是名為異。」",
    "T23n1440_002:0511b29_3": "問曰：「此三戒十智中，何智現前得？」",
    "T23n1440_002:0511c01_4": "答曰：「佛與辟支佛戒，大盡智現在前得。」",
    "T23n1440_002:0511c02_5": "問曰：「無漏心中云何得有漏戒？」",
    "T23n1440_002:0511c02_6": "答曰：「法應有爾。",
    "T23n1440_002:0511c03_7": "以業力故，無漏心中得有漏、無漏二種戒。",
    "T23n1440_002:0511c04_8": "見諦戒道未知智現在前得。",
    "T23n1440_002:0511c04_9": "無漏心中得有漏、無漏二種戒，亦如前說。",
    "T23n1440_002:0511c05_10": "見諦得戒，五人中憍陳如為上座，以先見諦故；善來中寶稱為上座，以先來故。",
    "T23n1440_002:0511c07_11": "如是善來比丘次第為上座。",
    "T23n1440_002:0511c08_12": "三語、三歸亦以先至為上座。",
    "T23n1440_002:0511c08_13": "見諦得戒、善來比丘、自誓得戒，此三種得戒必從佛得。」",
    "T23n1440_002:0511c10_14": "問：「得稱佛作和上阿闍梨不？」",
    "T23n1440_002:0511c10_15": "答曰：「於弟子有和上阿耆利義；佛不為人作和上阿耆利，是故不得稱也。」",
    "T23n1440_002:0511c12_16": "「從諸比丘三語、三歸受戒，得稱和上阿耆利不？」",
    "T23n1440_002:0511c13_17": "答曰：「不稱和上，得稱阿耆利。",
    "T23n1440_002:0511c14_18": "大愛道八法受戒，亦得稱阿難作阿耆利，不得作和上也。」",
    "T23n1440_002:0511c16_0": "問曰：「佛何以不為人作和上、阿耆利？」",
    "T23n1440_002:0511c16_1": "答曰：「為平等故。",
    "T23n1440_002:0511c17_2": "佛等心一切令盡，事以無偏，不與彼作和上、不與此作和上。",
    "T23n1440_002:0511c18_3": "又止鬪諍故，若作和上、阿耆利則有親有踈，既有親踈則有鬪諍。",
    "T23n1440_002:0511c20_0": "又為止誹謗故，若作和上，外道當言：『沙門瞿曇自言慈等一切，與一作和上、不與一作和上，與凡人無異。』",
    "T23n1440_002:0511c22_1": "又為成三歸故，若佛作和上則墮僧數。",
    "T23n1440_002:0511c23_2": "如受具戒，三師七僧十眾受戒，若作和上則入十眾，若入十眾即墮僧數，無有佛寶。",
    "T23n1440_002:0511c25_3": "若無佛寶，不成三歸。",
    "T23n1440_002:0511c25_4": "又為成四不壞淨故，若作和上則無佛不壞淨。",
    "T23n1440_002:0511c26_5": "又為成六念故，若作和上則無念佛。",
    "T23n1440_002:0511c27_6": "復次若作和上，弟子有病，應當看視飲食醫藥種種所須，豈是自在法王所應為耶？",
    "T23n1440_002:0511c29_7": "復次若作和上，弟子有病及諸苦難，則應營理供給，所乏則滅前人所有功德。",
    "T23n1440_002:0512a02_8": "如昔一時有一比丘應得羅漢，而有轉輪王業障不得漏盡。",
    "T23n1440_002:0512a03_9": "佛欲除其障故，即為比丘一正富羅，轉輪王福一時滅盡，即得無著。",
    "T23n1440_002:0512a05_10": "以是因緣故，若作和上有損無益。",
    "T23n1440_002:0512a05_11": "復次佛法流布有近有遠，若作和上，設有弟子若欲受戒，不問近遠一切盡來，則令眾生多受苦惱。",
    "T23n1440_002:0512a08_12": "若不作和上、阿耆利，則令諸弟子無有如是諸苦難也。",
    "T23n1440_002:0512a09_13": "復次若作和上，佛在世時理則可爾；若佛滅後，誰作和上？",
    "T23n1440_002:0512a10_14": "以是種種因緣，佛不為弟子作和上、阿耆利也。」",
    "T23n1440_002:0512a11_15": "問曰：「七種受戒，幾從佛得？",
    "T23n1440_002:0512a12_16": "幾不從佛得？」",
    "T23n1440_002:0512a12_17": "答曰：「大而言之，七種受戒盡從佛得，以佛出世有是戒故。",
    "T23n1440_002:0512a13_18": "以義而推，三種戒從佛而得：一者見諦得戒、二者善來得戒、三者自誓得戒，是從佛得。",
    "T23n1440_002:0512a15_19": "餘四種受戒從弟子得：一者三語、二者三歸、三者八法受戒、四者白四羯磨，此四種戒從弟子得。」",
    "T23n1440_002:0512a18_20": "「七種受戒，幾從他得？",
    "T23n1440_002:0512a18_21": "幾從自得？」",
    "T23n1440_002:0512a18_22": "答曰：「六從他得，一須分別。",
    "T23n1440_002:0512a19_23": "見諦得戒以根本而言，以佛說法故得證聖諦，名從他得。",
    "T23n1440_002:0512a20_24": "以義而推，自以忍智明照真諦而得具戒，則名自得。」",
    "T23n1440_002:0512a22_0": "問曰：「七種戒，幾白得？",
    "T23n1440_002:0512a22_1": "幾不白得？」",
    "T23n1440_002:0512a22_2": "答曰：「六種戒不由白得，正有白四羯磨戒由白而得。」",
    "T23n1440_002:0512a24_0": "問曰：「七種受戒，幾是業？",
    "T23n1440_002:0512a24_1": "幾非是業耶？」",
    "T23n1440_002:0512a24_2": "答曰：「七種戒盡是業也。」",
    "T23n1440_002:0512a25_3": "問曰：「七種戒，幾是比丘，不共比丘尼？」",
    "T23n1440_002:0512a26_4": "答曰：「五是比丘，不共比丘尼：一者見諦戒、二者善來、三者三語、四者三歸、五者自誓。」",
    "T23n1440_002:0512a28_5": "問曰：「七種受戒，幾是比丘尼，不共比丘？」",
    "T23n1440_002:0512a29_6": "答曰：「一是比丘尼，不共比丘，所謂八法受戒。」",
    "T23n1440_002:0512b01_7": "問曰：「七種受戒，幾是比丘比丘尼共？」",
    "T23n1440_002:0512b01_8": "答曰：「一是比丘比丘尼共，所謂白四羯磨戒也。」",
    "T23n1440_002:0512b03_0": "問曰：「七種戒，幾通三天下？",
    "T23n1440_002:0512b03_1": "幾不通三天下？」",
    "T23n1440_002:0512b04_0": "答曰：「一種戒通三天下，所謂白四羯磨戒也。",
    "T23n1440_002:0512b05_0": "餘六種戒，但在閻浮提，不通三天下。」",
    "T23n1440_002:0512b05_1": "問曰：「七種戒，幾戒羸？",
    "T23n1440_002:0512b06_2": "幾戒不羸？",
    "T23n1440_002:0512b06_3": "幾戒捨？",
    "T23n1440_002:0512b06_4": "幾戒不捨？",
    "T23n1440_002:0512b07_5": "幾根變？",
    "T23n1440_002:0512b07_6": "幾根不變？",
    "T23n1440_002:0512b07_7": "幾斷善根？",
    "T23n1440_002:0512b07_8": "幾不斷善根？」",
    "T23n1440_002:0512b08_9": "答曰：「一戒羸，六戒不羸。",
    "T23n1440_002:0512b08_10": "一戒捨，六戒不捨。",
    "T23n1440_002:0512b09_11": "一根變，六根不變。",
    "T23n1440_002:0512b09_12": "一斷善根，六不斷善根。",
    "T23n1440_002:0512b10_13": "一戒者，所謂白四羯磨戒也，以眾生福德淺薄感得此戒，致使不能牢固，有諸災患也。",
    "T23n1440_002:0512b12_14": "六種戒者，所謂見諦戒乃至八法受戒，以眾生福德深厚致得此戒，始終堅固，無災患也。」",
    "T23n1440_002:0512b14_15": "問曰：「七種戒，幾是增上尊重？",
    "T23n1440_002:0512b14_16": "幾不尊重？」",
    "T23n1440_002:0512b15_0": "答曰：「大而言之，七種戒盡是尊重，以義分別則有差別也。",
    "T23n1440_002:0512b16_1": "六種得戒，眾生功德力重致得此戒，則名為勝。",
    "T23n1440_002:0512b17_2": "然不能大唯持正法，是以不勝。",
    "T23n1440_002:0512b18_3": "如見諦得戒、自誓得戒、八法得戒，此三種戒，正有一得無有重得。",
    "T23n1440_002:0512b19_4": "如善來得戒，極至須跋，後更無得也。",
    "T23n1440_002:0512b20_5": "三語得戒、三歸得戒，佛成道已八年中得，八年後更無得者。",
    "T23n1440_002:0512b21_6": "白四羯磨戒，若佛在世、若佛滅後，一切時得。",
    "T23n1440_002:0512b22_7": "佛法始終以白四羯磨戒為宗本，能繼續三寶作無邊利益，莫上於白四羯磨戒，是故於七種戒中最勝最妙最為尊重。」",
    "T23n1440_002:0512b25_8": "問曰：「於七眾中，幾從佛得受？",
    "T23n1440_002:0512b26_9": "幾不從佛得受耶？」",
    "T23n1440_002:0512b26_10": "答曰：「大而言之，七眾盡從佛得受，以佛出世故有此七種。",
    "T23n1440_002:0512b28_11": "以事而言，七眾中比丘、優婆塞、優婆夷三眾從佛得受；沙彌中正有二沙彌從佛得受：一者難提、二者耶奢；餘三眾比丘尼、式叉摩尼、沙彌尼，佛不受也，為止誹謗故。",
    "T23n1440_002:0512c02_12": "佛若自受三眾，外道當言：『瞿曇沙門本在王宮在婇女中，今雖出家，自度女人以自娛樂。』",
    "T23n1440_002:0512c04_13": "以是因緣佛不度也。",
    "T23n1440_002:0512c05_14": "復次佛為法王，與一切眾生作大師，導引眾生背俗入道，先令眾生信向無疑，然後道教得化流天人。",
    "T23n1440_002:0512c07_15": "是故如來捨近取遠，自不度也。」",
    "T23n1440_002:0512c09_0": "結婬戒因緣第一",
    "T23n1440_002:0512c10_0": "除却鬚髮著袈裟。",
    "T23n1440_002:0512c10_1": "問曰：「不除鬚髮，得戒不？」",
    "T23n1440_002:0512c10_2": "答曰：「得戒，但非威儀。」",
    "T23n1440_002:0512c11_3": "「若無衣鉢，得戒不？」",
    "T23n1440_002:0512c11_4": "答言：「得戒。」",
    "T23n1440_002:0512c12_5": "問曰：「若無衣鉢必得受戒者，何故必須衣鉢？」",
    "T23n1440_002:0512c13_6": "答曰：「一為威儀故；二為生前人信敬篤心故，如獵師著袈裟，鹿以服善故則無怖心；三以表異相故，內德既異、外相亦異。」",
    "T23n1440_002:0512c15_7": "生信心者，信三寶生人天中、信邪墮三惡道。",
    "T23n1440_002:0512c16_8": "信知苦斷習證滅修道。",
    "T23n1440_002:0512c17_9": "不信者，不信善惡四諦。",
    "T23n1440_002:0512c18_10": "信家非家，家者，父母兄弟妻子眷屬。",
    "T23n1440_002:0512c18_11": "非家者，無常變壞不可久保故、多增貪欲瞋恚鬪訟諍亂種種惡法故，非是功德善法之家。",
    "T23n1440_002:0512c21_0": "遠離鄉土者，夫出家者為滅垢累，家者是煩惱因緣，是故宜應極遠離也。",
    "T23n1440_002:0512c22_1": "施食者，得五功德：一者得色、二者端政、三者得力、四者得辯、五者得壽。",
    "T23n1440_002:0512c24_2": "次第乞食者，一、日到一家，得食則食，不足即止；次第到七家，得食則食，不得亦止。",
    "T23n1440_002:0512c26_3": "又云：次第從家至家，食足則止，不限多少。",
    "T23n1440_002:0512c27_4": "後日乞食，還從先次從家至家，是名次第乞食法。",
    "T23n1440_002:0512c28_5": "何故受乞食法？",
    "T23n1440_002:0512c28_6": "凡在家者多諸惱害，以眾法因緣故。",
    "T23n1440_002:0512c29_7": "二、以鞭打僧祇人民共相瞋惱，多諸非法因緣，食不清淨。",
    "T23n1440_002:0513a01_8": "三、以觀他意色心不安泰。",
    "T23n1440_002:0513a02_9": "四、以少欲知足修聖種故。",
    "T23n1440_002:0513a03_0": "若受檀越請者亦有過失，以請因緣故，若食先麁更令精細，若少勅作令多，若受惡味教增眾饌。",
    "T23n1440_002:0513a05_1": "又既受請心有希望，則非少欲聖種之法。",
    "T23n1440_002:0513a06_2": "五、稱檀上四依之教。",
    "T23n1440_002:0513a06_3": "又若受請者，常懷彼我得失之心。",
    "T23n1440_002:0513a07_4": "若乞食者，肅然無繫意無增減。",
    "T23n1440_002:0513a08_5": "六、以眾食有盡乞食無窮，但天下有人要必有食，是以乞食無盡。",
    "T23n1440_002:0513a09_6": "佛教弟子修無盡法。",
    "T23n1440_002:0513a10_7": "佛法難成者，如人入海採寶多沒少還，入佛法海多壞少成。",
    "T23n1440_002:0513a11_8": "如以利刀自割身體，能不自傷甚為難也。",
    "T23n1440_002:0513a12_9": "受佛禁戒修淨法身，內懷煩惱惡法利刀，不毀法身甚是難有。",
    "T23n1440_002:0513a13_10": "未結此者，唯說一切惡莫作，而未結五篇罪相輕重，故言未結戒也。",
    "T23n1440_002:0513a16_0": "行婬欲者，一、久習煩惱故。",
    "T23n1440_002:0513a16_1": "二、以須父母交會，有福德子應受生故。",
    "T23n1440_002:0513a17_2": "三、以餘報婬不盡。",
    "T23n1440_002:0513a17_3": "如人從生至長，不行婬欲便得漏盡，有人要經婬欲而得漏盡，以宿世婬欲因緣有盡不盡故。",
    "T23n1440_002:0513a20_0": "四、為結戒因緣故，若不爾者無由結戒。",
    "T23n1440_002:0513a20_1": "如是再三者，為懷妊故。",
    "T23n1440_002:0513a21_2": "其母三反三問，得子便止。",
    "T23n1440_002:0513a22_3": "續種者，凡世立字各有因緣：一、以宿命名字即以為名；二、以星宿立字；三、因緣立字，如須提那，以無子因緣故字為續種；四、因德立字，如律師，因以知律名為律師，如阿毘曇師、如三藏師，是因德立字。",
    "T23n1440_002:0513a26_4": "欲想者，身口不動，但心想女人。",
    "T23n1440_002:0513a27_5": "欲覺者，心既瞢醉身體[夢夕+登]瞢。",
    "T23n1440_002:0513a27_6": "欲熱者，二身交會。",
    "T23n1440_002:0513a28_7": "集僧者，佛現不自專輒。",
    "T23n1440_002:0513a28_8": "二、佛不集眾共籌量輕重而後結戒，但共眾和合令罪者心伏。",
    "T23n1440_002:0513b01_9": "三、以如國王持國雖得自在，凡有國事與諸臣議之，國得久住。",
    "T23n1440_002:0513b02_10": "佛法王亦爾，雖於法自在，為持佛法故，凡有法事集眾共和，法得久住。",
    "T23n1440_002:0513b04_11": "四、以為肅現在將來弟子，凡是僧事不問有力無力，要問眾詳議不得專獨。",
    "T23n1440_002:0513b06_12": "五、諸佛法爾，不獨一佛。",
    "T23n1440_002:0513b06_13": "僧者，凡有五種：一者群羊僧、二者無慚愧僧、三者別眾僧、四者清淨僧、五者第一義諦僧。",
    "T23n1440_002:0513b08_14": "群羊僧者，不知布薩行籌說戒自恣羯磨，一切僧事盡皆不知，猶如群羊，故名群羊僧。",
    "T23n1440_002:0513b10_15": "無慚愧僧者，舉眾共行非法，如行婬飲酒過中食，凡是犯戒非法一切同住，名無慚愧僧。",
    "T23n1440_002:0513b12_16": "別眾僧者，如羯磨死比丘物以貪穢心，設客比丘來不同羯磨。",
    "T23n1440_002:0513b14_17": "凡是隨心別眾羯磨，名為別眾僧。",
    "T23n1440_002:0513b15_0": "清淨僧者，一切凡夫僧持戒清淨、眾無非法，名清淨僧。",
    "T23n1440_002:0513b16_1": "第一義諦僧者，四得四向名第一義諦僧。",
    "T23n1440_002:0513b17_2": "問曰：「集僧者，五種僧中集何等僧？」",
    "T23n1440_002:0513b18_0": "答曰：「集二種僧。",
    "T23n1440_002:0513b18_1": "有言：三種僧雖皆非法，俱是佛弟子，云何獨集二種僧？",
    "T23n1440_002:0513b19_2": "義應盡集五種僧。」",
    "T23n1440_002:0513b20_0": "知而故問者，一以諸佛常法。",
    "T23n1440_002:0513b20_1": "二以佛無事不知，欲令前人伏罪，順自言治法。",
    "T23n1440_002:0513b21_2": "三以為安眾生故。",
    "T23n1440_002:0513b22_3": "佛無事不知無事不見，若不問前人，自以知見說其罪過，則眾生常壞怖懼不能自安，非是集眾安眾生法。",
    "T23n1440_002:0513b24_4": "四以若逆察人心，非大人聖主儀體。",
    "T23n1440_002:0513b25_5": "知時問者，要在比丘眾中問，沙彌白衣前不問。",
    "T23n1440_002:0513b26_6": "二以今是結戒時故問。",
    "T23n1440_002:0513b27_7": "有益問者，須提那常懷憂悔，今佛既問，知先作無罪得除憂悔。",
    "T23n1440_002:0513b28_8": "二以因之結戒，滅將來非法。",
    "T23n1440_002:0513b29_9": "三以佛既結戒，知罪輕重、有殘無殘、可懺不可懺，決將來疑網。",
    "T23n1440_002:0513c01_10": "四以有十利功德故。",
    "T23n1440_002:0513c02_11": "有因緣問者，以結戒因緣故。",
    "T23n1440_002:0513c02_12": "是愚癡人者，佛大慈大悲兼無惡口，云何言愚癡人？",
    "T23n1440_002:0513c04_0": "答曰：佛是稱實之語、非是惡口。",
    "T23n1440_002:0513c04_1": "此具縛煩惱眾生具足愚癡故。",
    "T23n1440_002:0513c05_2": "二慈悲心故，呵責折伏，如今和上阿耆利教誡弟子故，稱言癡人，非是惡口。",
    "T23n1440_002:0513c07_3": "開諸漏門者，須提那於劫初來，未有男女作婬欲事，而此人於彼最初行婬，作惡法根本。",
    "T23n1440_002:0513c09_4": "今佛法清淨未有非法，而須提那最初為惡，作將來非法罪過之始，故言開諸漏門。",
    "T23n1440_002:0513c11_5": "寧以身分內毒蛇口中。",
    "T23n1440_002:0513c11_6": "蛇有三事害人：有見而害人、有觸而害人、有吞齧害人。",
    "T23n1440_002:0513c13_7": "女人亦爾，有三種賊，害人善法。",
    "T23n1440_002:0513c13_8": "若見女人心發欲想，滅人善法；若觸女身犯僧殘罪，滅人善法；若共交會犯波羅夷，滅人善法。",
    "T23n1440_002:0513c16_0": "若為毒蛇所害，害此一身；若為女人所害，害無數身。",
    "T23n1440_002:0513c17_1": "二者毒蛇所害，害報得無記身；女人所害，害善法身。",
    "T23n1440_002:0513c18_2": "三者毒蛇所害，害五識身；女人所害，害六識身。",
    "T23n1440_002:0513c19_3": "四者毒蛇所害，故得與眾行籌說戒，得在十四人數一切羯磨；女人所害，不與僧同此眾事。",
    "T23n1440_002:0513c21_4": "五者毒蛇所害，故得生天上人中值遇賢聖；女人所害，入三惡道。",
    "T23n1440_002:0513c23_5": "六者毒蛇所害，故得沙門四果；女人所害，正使八正道滿於世間，猶如大海於此無益。",
    "T23n1440_002:0513c25_6": "七者毒蛇所害，人則慈念而救護之；女人所害，眾共棄捨無心喜樂，天龍善神一切遠離，諸賢聖人之所呵責。",
    "T23n1440_002:0513c27_7": "以如是因緣，故云寧以身分內毒蛇口中，終不以此觸彼女人。",
    "T23n1440_002:0513c29_8": "以十利故者，若結此戒，順此十利功德、得此十利功德。",
    "T23n1440_002:0514a01_9": "若持一戒，將來得一戒果報，兼得十利功德果報。",
    "T23n1440_002:0514a02_10": "如是一切戒當分各爾，非一切通得十利功德也。",
    "T23n1440_002:0514a03_11": "不共住者，不共作一切羯磨同於僧事。",
    "T23n1440_002:0514a04_12": "所以不共住者，為生四部天龍鬼神信敬心故。",
    "T23n1440_002:0514a05_13": "若行惡之人與共同事，則無由信敬。",
    "T23n1440_002:0514a06_14": "二以現佛法無私無愛無憎，若清淨者共住、不清淨者不共住。",
    "T23n1440_002:0514a07_15": "三者為止誹謗故，若與惡人同事，外道邪見及以世人咸生誹謗，當言佛法有何可貴，不問善惡一切共事。",
    "T23n1440_002:0514a10_16": "四者以持戒者得安樂住，增上善根故；破戒者生慚愧心，折伏惡心故。",
    "T23n1440_002:0514a12_0": "有一比丘獨坐林中者，以在眾多事多惱妨脩善法故。",
    "T23n1440_002:0514a13_1": "以二智慧偏多，以在眾多聞多見多語多論，雖生智慧少於禪定，宜在靜處以脩其心；若定多者，則宜在眾廣求知見。",
    "T23n1440_002:0514a15_2": "佛雖先結婬戒不得與女人行婬，未制畜生。",
    "T23n1440_002:0514a16_3": "佛必因事漸制，是以因此比丘與畜生共作惡法，隨事更制。",
    "T23n1440_002:0514a18_4": "畜生於六道最是邊鄙，是故乃至畜生。",
    "T23n1440_002:0514a19_5": "既下至畜生，凡可婬處一切盡結。",
    "T23n1440_002:0514a19_6": "凡犯罪有三種：一犯業道罪、二犯惡行罪、三犯戒罪。",
    "T23n1440_002:0514a21_7": "須提那於三罪中得犯惡行罪，婬是惡法故。",
    "T23n1440_002:0514a22_8": "無業道罪，自己妻故；無犯戒罪，佛未結戒故。",
    "T23n1440_002:0514a23_9": "林中比丘得二罪：得惡行罪，婬是惡法故；得業道罪，雌獼猴屬雄獼猴故。",
    "T23n1440_002:0514a24_10": "不得犯戒罪，佛未結戒故。",
    "T23n1440_002:0514a25_11": "此二比丘俱名先作，是故無犯戒罪。",
    "T23n1440_002:0514a26_12": "若比丘者，一切七種得戒比丘盡皆在中。",
    "T23n1440_002:0514a27_13": "學學者，三學：學戒增、學心增、學慧增。",
    "T23n1440_002:0514a28_14": "問曰：「學多，何以正齊三學？」",
    "T23n1440_002:0514a28_15": "答曰：「三學攝一切學。",
    "T23n1440_002:0514a29_16": "如是五篇戒，防身口惡、淨脩身口，無法不盡；學心增者，息於心垢，無法不周；學慧增者，明見法相，根本除惡。",
    "T23n1440_002:0514b02_17": "學戒增者，學律藏；學心增者，學契經；學慧增者，學阿毘曇。",
    "T23n1440_002:0514b04_18": "又云：學戒增者，學五篇戒；學心增者，得初禪五支、二禪四支乃至四禪，名學心增；學慧增者，明見四諦。",
    "T23n1440_002:0514b06_19": "復次，滅惡律儀戒及一切威儀五篇戒清淨，名學戒增；以戒清淨故得心清淨，名學心增；更思尋深理增長善法，名學慧增。",
    "T23n1440_002:0514b09_20": "四復次，經中脩戒脩心脩慧，故知三學攝一切學。",
    "T23n1440_002:0514b10_21": "五又云：八正道中正語、正業、正命是學戒增，正定是學心增，正見、正志、正方便、正念是學慧增。",
    "T23n1440_002:0514b13_0": "復次，得五篇戒名學戒增，得禪戒名學心增，得無漏戒名學慧增。",
    "T23n1440_002:0514b14_1": "復有三學，學威儀增、學毘尼增、學波羅提木叉增。",
    "T23n1440_002:0514b15_2": "威儀增者，一切威儀戒。",
    "T23n1440_002:0514b16_3": "毘尼者，滅一切惡法。",
    "T23n1440_002:0514b16_4": "波羅提木叉者，五篇戒。」",
    "T23n1440_002:0514b17_5": "問曰：「何以重分別學戒增？」",
    "T23n1440_002:0514b17_6": "答曰：「外道亦云學戒增，是以重分別也。",
    "T23n1440_002:0514b18_7": "明外道無學戒增，外道斷結至三空，而不能斷非想處結。",
    "T23n1440_002:0514b20_8": "佛法斷結根本都盡，是以得學戒增。",
    "T23n1440_002:0514b22_0": "復次，外道斷結，一切假上地斷下地。",
    "T23n1440_002:0514b22_1": "而佛法不爾，亦以上地斷下地，亦能以下地斷上地。",
    "T23n1440_002:0514b24_0": "又云：外道亦制四重：一不婬師婦、二不盜金、三不殺婆羅門、四不飲白酒。",
    "T23n1440_002:0514b25_1": "佛法不爾，一一切不婬、二一切不盜、三一切不殺、四一切不妄語。」",
    "T23n1440_002:0514b27_2": "同入學法者，如初受具足戒比丘所學，百歲比丘亦如是學。",
    "T23n1440_002:0514b28_3": "問曰：「若百歲比丘同初受戒比丘所學者，初受戒比丘掃地塗地取水種種役使，百歲比丘亦應同不？」",
    "T23n1440_002:0514c01_4": "答曰：「百歲比丘亦從少至長，初受戒比丘亦當從少至長。",
    "T23n1440_002:0514c03_5": "是故如初受戒比丘所學，百歲比丘亦如是學，是名同入比丘學法。",
    "T23n1440_002:0514c04_6": "此中言學者，學二百五十戒一切威儀法也。」",
    "T23n1440_002:0514c05_7": "我捨佛者，此中凡有二十一事捨戒，從捨佛乃至不復與汝共作同學。",
    "T23n1440_002:0514c07_8": "二十一事中但得一事，皆名捨戒事。",
    "T23n1440_002:0514c08_9": "問曰：「捨佛者，是根本棄背三寶，更得出家不？」",
    "T23n1440_002:0514c09_10": "答曰：「有論者言：更不得出家，以是根本惡故。",
    "T23n1440_002:0514c10_11": "又云：故得出家，以不墮百一遮故。",
    "T23n1440_002:0514c10_12": "以根本捨戒清淨無所違故，先雖捨佛今還歸依佛。",
    "T23n1440_002:0514c12_13": "經云：『無有一法疾於心者。』",
    "T23n1440_002:0514c12_14": "凡夫心輕躁或善或惡，不可以暫惡便永棄也。",
    "T23n1440_002:0514c13_15": "雖爾，若根本捨佛後還得出家，然捨佛已現世則無吉祥善事，所作無吉無利、災禍歸身。",
    "T23n1440_002:0514c15_16": "欲捨戒無過者，若捨具戒，當言：『我捨具戒，我是沙彌。』",
    "T23n1440_002:0514c17_0": "若捨出家戒者，當言：『我捨出家戒，是優婆塞。』",
    "T23n1440_002:0514c18_0": "若捨五戒者，當言：『歸依優婆塞。』",
    "T23n1440_002:0514c18_1": "如是則成捨戒亦無過咎。",
    "T23n1440_002:0514c19_2": "又言：若已著白衣被服，有人問言：『汝何故爾？』",
    "T23n1440_002:0514c20_3": "答曰：『我罷道，我作白衣。』",
    "T23n1440_002:0514c20_4": "亦名捨戒。",
    "T23n1440_002:0514c21_5": "若捨戒時都無出家人，若得白衣，不問佛弟子非佛弟子，但使言音相聞解人情去就，亦得捨戒。",
    "T23n1440_002:0514c23_6": "捨戒一說便捨，不須三說。」",
    "T23n1440_002:0514c23_7": "問曰：「受戒時須三師七僧，捨戒何故一人便捨？」",
    "T23n1440_002:0514c25_0": "答曰：「求增上法故，則須多緣多力。",
    "T23n1440_002:0514c25_1": "捨戒如從高墜下，故不須多也。",
    "T23n1440_002:0514c26_2": "又云：不欲生前人惱惡心故。",
    "T23n1440_002:0514c27_3": "若須多緣者，前人當言：『佛多緣多惱，受戒時可須多人，捨戒何須多也。』",
    "T23n1440_002:0514c28_4": "又云：受戒如得財寶，捨戒如失財寶。",
    "T23n1440_002:0514c29_5": "如入海採寶，無數方便然後得之。",
    "T23n1440_002:0515a01_6": "及其失時，盜賊水火須臾散滅，捨戒亦爾也。",
    "T23n1440_002:0515a02_7": "捨三寶所以成捨戒者，以受戒時歸向三寶得戒故。",
    "T23n1440_002:0515a03_8": "捨和上、阿耆利成捨戒者，以因和上、阿耆利得戒故。",
    "T23n1440_002:0515a04_9": "捨比丘乃至優婆夷，乃至不復與汝共作同學，成捨戒者，以本同歸向一味一道。",
    "T23n1440_002:0515a06_10": "今若捨之，則佛法義斷，以是背佛法故戒則去也。」",
    "T23n1440_002:0515a07_11": "和上者，四種和上：一有法無衣食、二有衣食無法、三有法有衣食、四無法無衣食。",
    "T23n1440_002:0515a09_12": "今捨和上者，一切捨之。",
    "T23n1440_002:0515a10_13": "阿耆利者，有五種：一受戒、二威儀、三依止、四受經、五出家。",
    "T23n1440_002:0515a11_14": "捨者，一切捨之。",
    "T23n1440_002:0515a12_0": "行婬法者，或有行婬身不相觸，如比丘身弱口中行婬；有一比丘男根長，自後道中作婬，是名犯婬身不相觸。",
    "T23n1440_002:0515a14_1": "或有身相觸不犯婬戒，如婬壞根女人，是謂身相觸不犯婬戒。",
    "T23n1440_002:0515a15_2": "或有身相觸亦犯婬戒，如婬不壞根女人，是名身相觸亦犯婬戒。",
    "T23n1440_002:0515a17_3": "有非身相觸不犯婬，如於死女人非處行婬，是名非身相觸不犯婬。",
    "T23n1440_002:0515a18_4": "犯婬身相觸，得波羅夷。",
    "T23n1440_002:0515a19_5": "身不相觸不犯婬，偷蘭遮。",
    "T23n1440_002:0515a20_6": "輕重云何？",
    "T23n1440_002:0515a20_7": "身相觸亦犯婬，波羅夷。",
    "T23n1440_002:0515a20_8": "不犯婬身相觸，偷蘭遮。",
    "T23n1440_002:0515a21_9": "輕重云何？",
    "T23n1440_002:0515a21_10": "波羅夷者，名墮不如意處，如二人共鬪一勝一負。",
    "T23n1440_002:0515a22_11": "比丘受戒欲出生死，與四魔共鬪，若犯此戒則墮負處。",
    "T23n1440_002:0515a24_12": "問曰：「犯五篇戒皆墮負處，何以獨此戒得名？」",
    "T23n1440_002:0515a25_13": "答曰：「餘四篇戒當犯時亦墮負處，但尋悔滅，非永墮負處，不得名也。",
    "T23n1440_002:0515a26_14": "如怨家以刀割人、命根不斷，雖云得勝非是永勝；若斷命根，名決定勝。",
    "T23n1440_002:0515a28_15": "犯四篇戒如命根不斷，犯此四重如命根斷，名墮不如。",
    "T23n1440_002:0515a29_16": "如伐他國，若得臣下，雖小得勝未名大勝；若得國主，名根本勝。",
    "T23n1440_002:0515b02_0": "若犯餘戒惡法，四魔未名得勝；若犯此戒，畢竟永棄退墮負處。",
    "T23n1440_002:0515b04_0": "復次如好田苗，若被霜雹摧折墮落，不得果實；犯此戒亦爾，燒滅道苗，不得沙門四果。",
    "T23n1440_002:0515b06_0": "復次如焦穀種，雖種良田糞治溉灌，不生苗實；犯此戒亦爾，雖復懃加精進，終不能生道果苗實。",
    "T23n1440_002:0515b08_1": "如斷多羅樹，不生不廣；犯此戒亦爾，不得增廣四沙門果。",
    "T23n1440_002:0515b09_2": "復次如斷樹根，樹則枯朽；若犯此戒，道樹枯損。",
    "T23n1440_002:0515b10_3": "名墮不如。",
    "T23n1440_002:0515b10_4": "若犯此戒，眾所棄離，天龍善神所不親近，賢聖呵責，名墮不如。",
    "T23n1440_002:0515b12_5": "若犯此戒，不消檀越衣服飲食臥具醫藥種種利養，名墮負處。",
    "T23n1440_002:0515b13_6": "復次，猶如死尸在人眾中，無所能為、無所增益；若犯此戒，雖在出家清淨眾中，不能成就四沙門果，名墮負處。",
    "T23n1440_002:0515b16_7": "復次，如弊壞垢污衣服，人所棄捨；若犯此戒，佛法所棄，不得與眾說戒羯磨布薩自恣，不入十四人數，名墮不如。」",
    "T23n1440_002:0515b18_8": "乃至畜生者，與女人交會受欲具足，與畜生女交會染欲情薄，是故言下至畜生。",
    "T23n1440_002:0515b20_9": "三惡是五道之邊下，故言下至畜生。",
    "T23n1440_002:0515b21_10": "若犯四重，初犯一時得波羅夷；第二犯時乃至眾多，盡突吉羅。",
    "T23n1440_002:0515b22_11": "如犯婬戒初波羅夷、第二犯時乃至眾多盡突吉羅，後三戒當體各爾。",
    "T23n1440_002:0515b24_12": "如婬戒分別，應當體各爾。",
    "T23n1440_002:0515b25_13": "女人三處得波羅夷，方便偷蘭遮，有輕有重。",
    "T23n1440_002:0515b26_14": "重偷蘭遮，大眾中懺，應胡跪合掌三從眾乞，乞已應一白，一白已懺悔亦應三說。",
    "T23n1440_002:0515b28_15": "輕偷蘭遮，界外四人，懺法亦同。",
    "T23n1440_002:0515b28_16": "且輕重有異。",
    "T23n1440_002:0515b29_17": "輕偷蘭遮者，欲作重婬若起還坐，輕偷蘭。",
    "T23n1440_002:0515c01_18": "發足趣女，未捉已還及捉已失，乃至共相嗚抱，輕偷蘭。",
    "T23n1440_002:0515c02_19": "男形垂入女形已來未失精，亦犯輕偷蘭。",
    "T23n1440_002:0515c03_20": "若失精，得重偷蘭。",
    "T23n1440_002:0515c03_21": "若男形觸女形，及半珠已還，不問失精不失精，盡得重偷蘭。",
    "T23n1440_002:0515c05_22": "死女三處行婬、非人女三處行婬，俱得波羅夷。",
    "T23n1440_002:0515c06_23": "生女死女三處行婬，若壞墮蟲食於中行婬，俱得重偷蘭。",
    "T23n1440_002:0515c07_24": "生女死女非處行婬、腋下股間行婬，得重偷蘭。",
    "T23n1440_002:0515c08_25": "刺身作瘡於中行婬，俱得重偷蘭。",
    "T23n1440_002:0515c09_26": "發足向死女、畜生女、二根，欲作重婬，乃至男形入三瘡門半珠已還，得偷蘭遮，輕重如生女中說。",
    "T23n1440_002:0515c11_27": "若發足向人男、非人男、畜生男、黃門，欲作重婬，於中得偷蘭遮，輕重亦如前說。",
    "T23n1440_002:0515c13_28": "若先正為女人上出精而已，除三瘡門，一切身分處精出，僧殘。",
    "T23n1440_002:0515c14_29": "若先為摩捉嗚抱而已，若摩若捉，盡僧殘。",
    "T23n1440_002:0515c15_30": "若欲女人身上出精，手已摩捉，精未出便止，四人偷蘭遮。",
    "T23n1440_002:0515c17_31": "若犯五篇戒，一一得三罪：如犯波羅夷，以犯戒體，波羅夷；違佛教，波夜提；犯威儀，突吉羅。",
    "T23n1440_002:0515c19_32": "乃至眾多學法犯三罪：犯戒體，突吉羅；違佛語，波逸提；犯威儀，突吉羅。",
    "T23n1440_002:0515c20_33": "各有三罪，若懺時但懺戒體，餘二罪同滅，以戒體是根本故。",
    "T23n1440_002:0515c23_0": "結盜戒因緣第二",
    "T23n1440_002:0515c24_0": "佛在王舍城者，有論師言：此國於十六大國最勝故，名王舍城。",
    "T23n1440_002:0515c25_1": "復次，此國本有惡龍，作種種災害，破人民舍宅，唯王宮舍不壞故，名王舍城。",
    "T23n1440_002:0515c27_2": "復次，本此人民飢饉，食狗肉蛇肉人肉種種雜肉，以是故有諸羅剎惡鬼入國作諸變異。",
    "T23n1440_002:0515c29_3": "王問：「何故有此？」",
    "T23n1440_002:0515c29_4": "答曰：「云人民飢饉，食噉種種不清淨肉，有此災異。」",
    "T23n1440_002:0516a01_5": "王尋立制不聽食此諸不淨肉，兼立種種禮儀法限。",
    "T23n1440_002:0516a03_6": "王法勝故，名王舍城。",
    "T23n1440_002:0516a03_7": "復次，此國山中有五百辟支佛五百仙人，一切人民常供給所須，以仙聖多故，名王舍城。",
    "T23n1440_002:0516a05_8": "復次，十六大國中二國最勝：一優填王國、二摩竭國。",
    "T23n1440_002:0516a06_9": "優填王國衣冠，王服為勝。",
    "T23n1440_002:0516a07_10": "摩竭國法，禮義為勝。",
    "T23n1440_002:0516a07_11": "十六國中設有禮義，摩竭國王或用不用；此國法式，十六國中一切用之，是故名王舍城。",
    "T23n1440_002:0516a09_12": "復次，佛在此國，於道樹下坐師子座，成阿耨多羅三藐三菩提故，此國地神有大力勢，常護此國主故，令此國強盛，異國歸向是國，故名王舍城。",
    "T23n1440_002:0516a13_13": "眾多比丘一處安居者，佛一切時前安居，唯毘羅然國後安居，以因緣故。",
    "T23n1440_002:0516a15_0": "問曰：「佛從他安居、自安居？」",
    "T23n1440_002:0516a15_1": "答曰：「有言：從他安居。",
    "T23n1440_002:0516a16_2": "有云：自安居。",
    "T23n1440_002:0516a16_3": "何以故？",
    "T23n1440_002:0516a16_4": "佛自得一切十力四無所畏故，不從他安居。",
    "T23n1440_002:0516a17_5": "又云：佛自結此法、自制此法，是故自安居。」",
    "T23n1440_002:0516a18_6": "問曰：「佛三語安居、一語安居？」",
    "T23n1440_002:0516a19_7": "答曰：「佛心念安居，不以口言，以不忘故。」",
    "T23n1440_002:0516a20_8": "問曰：「佛布薩自恣羯磨僧事，盡同眾不？」",
    "T23n1440_002:0516a21_0": "答曰：「佛盡不同眾僧，布薩自恣一切僧事皆悉不同，亦不與欲清淨，以佛無非法、不入僧數故。」",
    "T23n1440_002:0516a24_0": "佛十二年中常在眾說戒，十二年後有惡法出，佛止不說，令弟子說。",
    "T23n1440_002:0516a25_1": "問曰：「佛無邊智慧、無邊辯力，何故十二年中常說一偈？」",
    "T23n1440_002:0516a26_2": "答曰：「佛雖重說，而所受眾生各異不同。",
    "T23n1440_002:0516a27_3": "佛若語若默皆有所化度，是故雖有無窮之辯，為眾生故更不異說更不多說。」",
    "T23n1440_002:0516a29_4": "爾時與阿難者，佛凡制戒必因外事，既有因緣然後結戒。",
    "T23n1440_002:0516b02_5": "佛將欲結此盜戒，欲令從他得事作結戒因緣，是故佛與阿難按行諸房。",
    "T23n1440_002:0516b03_6": "佛勅阿難破之者，若餘人破者則生諍訟，阿難破之其心則伏。",
    "T23n1440_002:0516b05_7": "佛在世時三人第一多力：一者阿難、二者拘夷、三者有一釋種子，以三人力大無能過者。",
    "T23n1440_002:0516b07_8": "阿難能轉四十里石，是故破之，畏故心伏。",
    "T23n1440_002:0516b08_9": "又云：餘人若破，瓦舍堅牢，餘人卒不能破。",
    "T23n1440_002:0516b09_10": "阿難力大，須臾破之。",
    "T23n1440_002:0516b09_11": "漏結因緣者，有二種：一煩惱根本，如須提那林中比丘是其事也；二比丘自作房舍，資產之業多事多惱，妨廢坐禪讀經比丘正業故，名漏結因緣。",
    "T23n1440_002:0516b12_12": "達尼吒默然者，佛是法王，或以非法故破之、若以我不可故破之，是故不言。",
    "T23n1440_002:0516b14_13": "佛何故必破此房？",
    "T23n1440_002:0516b15_0": "欲永斷將來漏因緣故。",
    "T23n1440_002:0516b15_1": "見以驚怖者。",
    "T23n1440_002:0516b15_2": "問曰：「此怖畏，為在欲界、色無、色界？",
    "T23n1440_002:0516b16_3": "為心相應、為不相應？」",
    "T23n1440_002:0516b17_4": "答曰：「欲界，與心相應。」",
    "T23n1440_002:0516b17_5": "問曰：「色界三災所及，三禪諸天盡從下至上，此非怖耶？」",
    "T23n1440_002:0516b18_6": "答曰：「此是厭捨故去，非是怖也。",
    "T23n1440_002:0516b19_7": "色界有厭無怖也，唯欲界有怖。」",
    "T23n1440_002:0516b20_8": "問曰：「誰成就此怖？」",
    "T23n1440_002:0516b20_9": "答曰：「欲界凡夫四道果人，乃至辟支佛成就此怖，唯佛無怖。」",
    "T23n1440_002:0516b21_10": "即往白王何故以此大材持與比丘者。",
    "T23n1440_002:0516b22_11": "問曰：「既為臣下，何敢以此直言逆於王？」",
    "T23n1440_002:0516b23_12": "答曰：「一以義正理負故；二以卑言軟語故。」",
    "T23n1440_002:0516b24_13": "王初登位時者。",
    "T23n1440_002:0516b25_14": "問：「此比丘先取財時作是念耶？",
    "T23n1440_002:0516b25_15": "臨急語耶？」",
    "T23n1440_002:0516b26_16": "答曰：「是垂急之語。」",
    "T23n1440_002:0516b26_17": "問曰：「此比丘誰邊得罪？",
    "T23n1440_002:0516b27_18": "為是城內人民邊、為是主材人邊、為是王邊？」",
    "T23n1440_002:0516b28_19": "答曰：「王邊。",
    "T23n1440_002:0516b28_20": "事在王故，王自在故。」",
    "T23n1440_002:0516b28_21": "語諸比丘者，以是小事因緣故不敢白佛。",
    "T23n1440_002:0516b29_22": "二以事是可恥不敢白佛。",
    "T23n1440_002:0516c01_23": "佛語阿難者。",
    "T23n1440_002:0516c01_24": "問：「餘三戒何以不問，獨問此戒耶？」",
    "T23n1440_002:0516c02_25": "答曰：「此戒依王法，三戒不爾，是以不問。",
    "T23n1440_002:0516c03_26": "此戒要依國法，盜物多少得斷命罪，則依而結戒。",
    "T23n1440_002:0516c04_27": "婬殺二戒，事成則罪成，不問多少；妄語，國無此法，是以三戒不問。」",
    "T23n1440_002:0516c05_28": "問：「佛知一切法相，何須問耶？」",
    "T23n1440_002:0516c06_29": "答曰：「為止誹謗故。",
    "T23n1440_002:0516c07_0": "佛得自在隨意自制，若問而後結，佛隨國成法而後結戒，則眾生心伏。」",
    "T23n1440_002:0516c08_1": "若信者不信者。",
    "T23n1440_002:0516c09_0": "「何故爾耶？」",
    "T23n1440_002:0516c09_1": "答曰：「若直問信者，恐為比丘故，言盜多錢得重。",
    "T23n1440_002:0516c10_2": "若問不信者，或增妬故，言盜少得重罪。",
    "T23n1440_002:0516c11_3": "是以遍問怨親中人，盜至幾錢王與大罪？」",
    "T23n1440_002:0516c12_4": "盜至五錢得重罪者，或言金錢、或言銀錢、或言銅錢、或言鐵錢，無有定也。",
    "T23n1440_002:0516c13_5": "盜至五錢得波羅夷者，謂閻浮提現有佛法處，及弗婆提、拘耶尼三天下，唯王舍國法以五錢為限。",
    "T23n1440_002:0516c16_6": "又言：五錢成重罪者，佛依王舍國法結戒故，限至五錢得波羅夷。",
    "T23n1440_002:0516c17_7": "如是各隨國法依而制罪。",
    "T23n1440_002:0516c18_8": "觀律師意，欲以後義為定，而難不欲廣。",
    "T23n1440_002:0516c19_9": "汝盜比丘如是不與取者，或不與取非是賊，如取有主物謂是無主；或是賊非不與取，如眾僧中行三番餅，盜心取四；又如無主物作有主心取，是謂賊非不與取，一以人與故、二以無主故。",
    "T23n1440_002:0516c23_10": "或是賊亦不與取，如盜心取有主物。",
    "T23n1440_002:0516c24_11": "或非賊非不與取，如無盜心取無主物。",
    "T23n1440_002:0516c25_12": "罪者，總五篇罪，名一切是罪。",
    "T23n1440_002:0516c25_13": "五篇戒外亦有種種罪，今佛結戒示罪輕重，故云：此是波羅夷罪、此是僧殘、此是波逸提、此是波羅提提舍尼、此是突吉羅。",
    "T23n1440_002:0516c28_14": "受王職者。",
    "T23n1440_002:0516c29_0": "問曰：「女人五礙，何由為王？」",
    "T23n1440_002:0516c29_1": "答曰：「不得作轉輪王身，小王無所礙也。」",
    "T23n1440_002:0517a01_2": "有主物者，一切有主物。",
    "T23n1440_002:0517a02_3": "縱使空地有物、地中伏藏，若是王地，盡屬於王。",
    "T23n1440_002:0517a03_4": "無主物若疑心取，偷蘭遮。",
    "T23n1440_002:0517a03_5": "若塔中得物、若塔外得物、若有鳥死在塔地中，現是佛物，盡供塔用。",
    "T23n1440_002:0517a05_6": "若物在僧地亦爾。",
    "T23n1440_002:0517a05_7": "若房中得物，亦供房用。",
    "T23n1440_002:0517a06_8": "若知是物是死比丘物，眾僧應分。",
    "T23n1440_002:0517a07_9": "若山野中或山崩樹折，熱風寒風有鳥獸死，無食噉處得取，無罪。",
    "T23n1440_002:0517a08_10": "一切鳥獸食殘取，突吉羅。",
    "T23n1440_002:0517a09_11": "師子殘，無罪。",
    "T23n1440_002:0517a09_12": "若盜佛像為供養故，無罪。",
    "T23n1440_002:0517a10_13": "若為得錢、轉賣得錢，偷蘭遮。",
    "T23n1440_002:0517a11_14": "盜經，不問供養不供養，計錢得罪。",
    "T23n1440_002:0517a11_15": "若盜舍利，偷蘭遮。",
    "T23n1440_002:0517a12_16": "物離本處，有二種：一舉離本處、二舉離本處還著本處。",
    "T23n1440_002:0517a13_17": "即持去者，得二種罪：一得業道罪，以盜他故；二波羅夷罪，以佛結戒故。",
    "T23n1440_002:0517a15_18": "還著本處者，得一罪。",
    "T23n1440_002:0517a15_19": "先離本處，無業道罪。",
    "T23n1440_002:0517a16_20": "不損他物故，得波羅夷。",
    "T23n1440_002:0517a16_21": "五寶者，一者金、二者銀、三者真珠、四者珊瑚、五者毘琉璃。",
    "T23n1440_002:0517a17_22": "五似寶者，一銅、二錢、三水銀、四白鑞鉛錫、五合作種種莊嚴具。",
    "T23n1440_002:0517a19_23": "若捉五寶，得突吉羅。",
    "T23n1440_002:0517a19_24": "若離地得，波逸提。",
    "T23n1440_002:0517a20_25": "若捉錢，離地不離地，盡突吉羅。",
    "T23n1440_002:0517a21_0": "若比丘有通，以通力飛過諸國，若所發處若所至處，應輸稅不與，得重。",
    "T23n1440_002:0517a22_1": "其間所經諸國，無過。",
    "T23n1440_002:0517a23_2": "若販賣者，而隨王使，王使認名，比丘無罪；若不認名，計錢得重。",
    "T23n1440_002:0517a25_0": "薩婆多毘尼毘婆沙卷第二"
}