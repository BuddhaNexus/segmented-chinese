{
    "T17n0721_034:0196c20_0": "正法念處經卷第三十四",
    "T17n0721_034:0196c22_0": "元魏婆羅門瞿曇般若流支譯",
    "T17n0721_034:0196c23_0": "觀天品之十三(三十三天之十)",
    "T17n0721_034:0196c24_0": "「時諸天眾心生敬重，復聽帝釋所說法要，合掌頂上，白帝釋言：『我今現見此法勢力，天王說法隨我等心，得信清淨，閻羅使者亦隨漸滅，隨聞如來所說法力即皆消滅，何況修行，若有修行至不滅處。』",
    "T17n0721_034:0196c28_1": "爾時，帝釋心生歡喜作如是言：『我於今者，所作已辦。",
    "T17n0721_034:0196c29_2": "我為如是放逸諸天除斷放逸，得不放逸，令其歡喜。",
    "T17n0721_034:0197a01_3": "我今當為此諸天眾說深妙法，如我往昔於大師所聞正法要解脫城門，念出入息阿那般那。",
    "T17n0721_034:0197a04_4": "於昔舊天次第所聞，既得聞已，復見世尊為我宣說，是故我今為諸天說雜四聖諦法，於一諦中四種分別。",
    "T17n0721_034:0197a06_5": "我今當說，利益如是一切天眾，亦自利益，亦利益他生死行眾生，種種方便為之說法，令諸眾生心得淳熟。",
    "T17n0721_034:0197a09_0": "我已如是說十五法，我今次為諸天眾等，說十六法，阿那般那出入息法，分別四聖諦，方便自因之相。",
    "T17n0721_034:0197a11_1": "云何名為次第說也？",
    "T17n0721_034:0197a11_2": "是修行者，觀於自身縛心獼猴。",
    "T17n0721_034:0197a12_3": "「『諸天子！",
    "T17n0721_034:0197a12_4": "云何縛於覺觀心之獼猴？",
    "T17n0721_034:0197a13_5": "縛何等心？",
    "T17n0721_034:0197a13_6": "所謂縛識。",
    "T17n0721_034:0197a13_7": "如是一心，次第觀身相觀：身循身觀，染不染無記觀，受善受循受觀，苦受、樂受、不苦不樂受觀，受自相觀，法循法觀，善、不善、無記如自相，是名四念處。",
    "T17n0721_034:0197a17_8": "是修行者入如是法，一心觀察一切有為，自相寂滅，觀四念處，是四聖諦相。",
    "T17n0721_034:0197a18_9": "如是念處遍一切處，所謂次第行相，常無常，合和聚散，空無作者，空無我者，破壞衰惱。",
    "T17n0721_034:0197a20_10": "如是觀苦無常，見四念處已，觀四聖諦自相。",
    "T17n0721_034:0197a21_11": "如實觀察，生於暖法，從於暖法，生於智慧。",
    "T17n0721_034:0197a22_12": "譬如鑽火，先見烟相，後乃見火；如鑽如燧，先生熱氣，後乃生火。",
    "T17n0721_034:0197a24_13": "以信樂故，於一切煩惱無知法中，未來能生聖法、毘尼亦復如是。",
    "T17n0721_034:0197a25_14": "以十六種觀四聖諦。",
    "T17n0721_034:0197a26_15": "「『如是暖法云何生耶？",
    "T17n0721_034:0197a26_16": "云何觀於四聖諦耶？",
    "T17n0721_034:0197a27_17": "諸天子！",
    "T17n0721_034:0197a27_18": "所謂是苦聖諦因緣，有故無常，敗壞故苦，離人故空，不自在故無我。",
    "T17n0721_034:0197a29_0": "如是四種分別，觀苦聖諦。",
    "T17n0721_034:0197a29_1": "行者觀苦聖諦已，觀集聖諦四種分別。",
    "T17n0721_034:0197b01_2": "云何分別？",
    "T17n0721_034:0197b01_3": "所謂行相續轉故，集相似果流轉諸有故，因一切性流轉有故，勢力不相似相續緣有故。",
    "T17n0721_034:0197b03_4": "行者復觀苦滅聖諦四種分別。",
    "T17n0721_034:0197b04_5": "諸天子！",
    "T17n0721_034:0197b04_6": "云何行者分別修行苦滅聖諦？",
    "T17n0721_034:0197b05_7": "捨一切衰惱故，滅煩惱火離故，一切法第一寂滅故，清淨法出生死故。",
    "T17n0721_034:0197b06_8": "行者復觀道聖諦四種分別。",
    "T17n0721_034:0197b07_9": "諸天子！",
    "T17n0721_034:0197b07_10": "云何行者分別觀察？",
    "T17n0721_034:0197b08_11": "所謂得不退處故，道不顛倒故，一切聖人所住法故，以無礙斷除生死衰惱出世間故。",
    "T17n0721_034:0197b10_12": "是名十六種修行之法，我已說之，汝等天眾勤修精進，觀現煖法，展轉相教，從出入息生於煖法，從於煖法生於頂法，以信係念三寶功德聚等，勝過前觀。",
    "T17n0721_034:0197b13_13": "「『如是行者云何觀察，名頂法道？",
    "T17n0721_034:0197b14_14": "如山頂上頂法增長，次第得生忍法善根。",
    "T17n0721_034:0197b15_15": "以得忍故，住第三處，名生現前，非現法忍。",
    "T17n0721_034:0197b16_16": "以現忍法，故名忍法。",
    "T17n0721_034:0197b16_17": "忍增長故，名世間第一法。",
    "T17n0721_034:0197b17_18": "於一念時，心心數法，名得世間第一法。",
    "T17n0721_034:0197b18_19": "次第得成須陀洹。",
    "T17n0721_034:0197b18_20": "如是之法，我自證之。",
    "T17n0721_034:0197b19_21": "若人能證如是之法，不見閻羅可畏使者，亦不怖畏。",
    "T17n0721_034:0197b20_22": "如是，諸天子！",
    "T17n0721_034:0197b20_23": "以不放逸故，得如是法。",
    "T17n0721_034:0197b21_24": "是故，諸天子莫得放逸。』",
    "T17n0721_034:0197b21_25": "「爾時，釋迦天王而說頌曰：「『若於出入息，　　善知十六斷，　　暖法及頂相，　　忍法逆順觀。",
    "T17n0721_034:0197b25_0": "　　知世第一法，　　次第知真諦，　　知次第正法，　　不失於善道。",
    "T17n0721_034:0197b27_0": "　　解脫於三結，　　破壞八種有，　　勇猛斷惡道，　　故名須陀洹。",
    "T17n0721_034:0197b29_0": "　　有漏不善法，　　決定行惡道；　　流趣於涅槃，　　故名須陀洹。』",
    "T17n0721_034:0197c02_0": "「爾時，天帝釋說此偈已，告諸天眾：『如是十六種念阿那般那，我已具說，汝當思惟。",
    "T17n0721_034:0197c03_1": "此道寂滅，入涅槃城，無所怖畏，一切聖人之所愛念，是故汝等應當決定修行此道。",
    "T17n0721_034:0197c05_2": "若汝畏於閻羅使者，應當次第憶念如是阿那般那十六之行。",
    "T17n0721_034:0197c08_0": "「『復次，諸天子！",
    "T17n0721_034:0197c08_1": "有十七種中陰有法，汝當係念行寂滅道。",
    "T17n0721_034:0197c09_2": "若天、若人念此道者，終不畏於閻羅使者之所加害。",
    "T17n0721_034:0197c10_3": "何等十七中陰有耶？",
    "T17n0721_034:0197c10_4": "所謂死時見於色相。",
    "T17n0721_034:0197c11_5": "若人中死，生於天上，則見樂相。",
    "T17n0721_034:0197c12_6": "見中陰有猶如白[疊*毛]，垂垂欲墮，細軟白淨，見已歡喜，顏色怡悅。",
    "T17n0721_034:0197c13_7": "臨命終時，復見園林，甚可愛樂，蓮花池水亦皆可愛，河亦可愛，林亦可愛，次第聞諸歌舞戲笑，次聞諸香，一切愛樂無量種物和合細觸。",
    "T17n0721_034:0197c16_8": "如是次第，即生天上，以善業故，現得天樂。",
    "T17n0721_034:0197c17_9": "得此樂已，含笑怡悅，顏色清淨，親族兄弟悲啼號泣，以善相故不聞不見，心亦不念。",
    "T17n0721_034:0197c19_10": "以善業故，臨命終時，於中陰有，大樂成就。",
    "T17n0721_034:0197c20_11": "初生樂處，天身相似，天眾相似，如是之相生處相似，如印所印，亦如一切天眾色相，亦如欲界六天受樂，亦如遊行境界相似，觸亦相似，天色相似。",
    "T17n0721_034:0197c23_12": "又住中陰，見諸天中生處勝故，即生心取，愛境界故，即受天身，是則名曰初中陰有。",
    "T17n0721_034:0197c26_0": "「『復次，諸天子！",
    "T17n0721_034:0197c26_1": "云何第二中陰有耶？",
    "T17n0721_034:0197c26_2": "若閻浮提人中命終生欝單越，則見細軟赤[疊*毛]可愛之色。",
    "T17n0721_034:0197c28_3": "見之愛樂，即生貪心，以手捉持，舉手攬之如攬虛空，親族謂之兩手摸空。",
    "T17n0721_034:0197c29_4": "復有風吹：若此病人冬寒之時，暖風來吹，若暑熱時，涼風來吹，除其欝蒸，令心喜樂。",
    "T17n0721_034:0198a02_5": "以心緣故，不聞哀泣悲啼之聲。",
    "T17n0721_034:0198a03_6": "若其業動，其心亦動，聞其悲啼哭泣之聲，業風吹令生於異處。",
    "T17n0721_034:0198a04_7": "是故親族兄弟，臨命終時，悲泣啼哭甚為障礙。",
    "T17n0721_034:0198a05_8": "若不妨礙，生欝單越。",
    "T17n0721_034:0198a06_9": "中間次第有善相出：見青蓮花池，鵝鴨鴛鴦充滿池中，周遍具足，其人見之，即走往趣。",
    "T17n0721_034:0198a08_10": "如是中間生於善心，命終即見青蓮花池，入中遊戲。",
    "T17n0721_034:0198a09_11": "若於欝單越欲入母胎，從花池出，行於陸地，見於父母染欲和合。",
    "T17n0721_034:0198a11_0": "因於不淨，以顛倒見，見其父身乃是雄鵝，母為雌鵝。",
    "T17n0721_034:0198a12_1": "若男子生，自見其身作雄鵝身；若女人生，自見其身作雌鵝身。",
    "T17n0721_034:0198a13_2": "若男子生，於父生礙，於母愛染。",
    "T17n0721_034:0198a14_3": "生欝單越，是名第二中陰有也。",
    "T17n0721_034:0198a16_0": "「『復次，諸天子！",
    "T17n0721_034:0198a16_1": "云何第三中陰有耶？",
    "T17n0721_034:0198a16_2": "若閻浮提中死，生瞿陀尼，則有相現。",
    "T17n0721_034:0198a17_3": "若臨終時，見有屋宅盡作黃色猶如金色，遍覆如雲。",
    "T17n0721_034:0198a18_4": "見虛空中有黃[疊*毛]相，舉手攬之，親族兄弟說言病人兩手攬空。",
    "T17n0721_034:0198a20_5": "是人爾時善有將盡，見身如牛，見諸牛群如夢所見。",
    "T17n0721_034:0198a21_6": "若男子受生，見其父母染愛和合而行不淨。",
    "T17n0721_034:0198a22_7": "自見人身，多有宅舍，見其父相猶如特牛，除去其父與母和合。",
    "T17n0721_034:0198a23_8": "瞿陀尼人男子生者，有如是相。",
    "T17n0721_034:0198a24_9": "若女人生瞿陀尼界，自見其身猶若乳牛，作如是念：「何故特牛與彼和合，不與我對？」",
    "T17n0721_034:0198a26_10": "如是念已，受女人身，是名瞿陀尼國女人受生。",
    "T17n0721_034:0198a27_11": "是名第三中陰有也。",
    "T17n0721_034:0198a28_0": "「『復次，諸天子！",
    "T17n0721_034:0198a28_1": "云何第四中陰有耶？",
    "T17n0721_034:0198a28_2": "若閻浮提人命終生於弗婆提界，則有相現。",
    "T17n0721_034:0198a29_3": "見青[疊*毛]相，一切皆青遍覆虛空。",
    "T17n0721_034:0198b01_4": "見其屋宅悉如虛空，恐青[疊*毛]墮，以手遮之，親族兄弟說言遮空。",
    "T17n0721_034:0198b03_5": "命終生於弗婆提國，見中陰身猶如馬形，自見其父猶如父馬，母如草馬，父母交會愛染和合。",
    "T17n0721_034:0198b05_6": "若男子受生，作如是念：「我當與此草馬和合。」",
    "T17n0721_034:0198b06_7": "若女人受生，自見己身如草馬形，作如是念：「如是父馬何故不與我共和合？」",
    "T17n0721_034:0198b08_8": "作是念已，即受女身。",
    "T17n0721_034:0198b08_9": "是名第四中陰有也。",
    "T17n0721_034:0198b10_0": "「『復次，諸天子！",
    "T17n0721_034:0198b10_1": "云何第五中陰有耶？",
    "T17n0721_034:0198b10_2": "若欝單越人臨命終時，見上行相。",
    "T17n0721_034:0198b11_3": "諸天子！",
    "T17n0721_034:0198b11_4": "若大業大心，心業自在，生於天上。",
    "T17n0721_034:0198b12_5": "臨命終時，以手攬空，如一夢心，夢中所見種種好花，見之歡喜，又聞第一上妙之香，第一妙色皆悉具足第一莊嚴青黃赤白，第一香氣在其手中。",
    "T17n0721_034:0198b15_6": "是人見花，生於貪心，作如是念：「今見此樹，我當昇之。」",
    "T17n0721_034:0198b17_7": "作是念已，臨終生於中陰有中，見蓮花樹青黃赤白有無量種。",
    "T17n0721_034:0198b18_8": "復作是念：「我當昇樹。」",
    "T17n0721_034:0198b18_9": "作是念已，即上大樹，乃是昇於須彌寶山。",
    "T17n0721_034:0198b19_10": "昇此山已，見天世界花果莊嚴，作如是念：「我當遊行如是之處，我今至此，花果之林處處具足。」",
    "T17n0721_034:0198b22_0": "是名欝單越人下品受生。",
    "T17n0721_034:0198b22_1": "是名第五中陰有也。",
    "T17n0721_034:0198b24_0": "「『復次，諸天子！",
    "T17n0721_034:0198b24_1": "云何第六中陰有耶？",
    "T17n0721_034:0198b24_2": "若欝單越人，以中業故，臨命終時欲生天上，則有相現。",
    "T17n0721_034:0198b26_3": "臨命終時，見蓮花池甚可愛樂，眾峯莊嚴，一切皆香。",
    "T17n0721_034:0198b27_4": "昇此蓮花，昇已須臾，乘空而飛，猶如夢中。",
    "T17n0721_034:0198b28_5": "生於天上見妙蓮花，可愛勝妙最為第一，作如是念：「我今當至勝蓮花池，攝此蓮花。」",
    "T17n0721_034:0198c01_6": "是名欝單越人中品受生。",
    "T17n0721_034:0198c01_7": "是名第六中陰有也。",
    "T17n0721_034:0198c03_0": "「『復次，諸天子！",
    "T17n0721_034:0198c03_1": "云何第七中陰有耶？",
    "T17n0721_034:0198c03_2": "欝單越人以勝業故，生三十三天、善法堂等三十三處。",
    "T17n0721_034:0198c05_0": "從欝單越臨命終時，見勝妙堂，莊嚴殊妙，其人爾時即昇勝殿。",
    "T17n0721_034:0198c06_1": "實非昇殿，乃昇虛空，至天世界。",
    "T17n0721_034:0198c07_2": "見其宮殿，心念即往，生此殿中以為天子。",
    "T17n0721_034:0198c08_3": "是名欝單越人命終之後生於天上，受上品生。",
    "T17n0721_034:0198c09_4": "是名第七中陰有也。",
    "T17n0721_034:0198c10_0": "「『復次，諸天子！",
    "T17n0721_034:0198c10_1": "云何名曰第八中陰有道相續？",
    "T17n0721_034:0198c11_0": "若欝單越人臨命終時，則有相現。",
    "T17n0721_034:0198c11_1": "諸天子！",
    "T17n0721_034:0198c11_2": "其人見於園林行列遊戲之處，香潔可愛，聞之悅樂，不多苦惱。",
    "T17n0721_034:0198c13_3": "無苦惱故，其心不濁，以清淨心捨其壽命，受中陰身。",
    "T17n0721_034:0198c14_4": "見天宮殿，作如是念：「我當昇此宮殿遊戲。」",
    "T17n0721_034:0198c15_5": "作是念已，即昇宮殿，見諸天眾遊空而行，或走或住山峯之中，或身相觸，處處遊戲。",
    "T17n0721_034:0198c17_6": "住於中陰，自見其身，昇於天上猶如夢中。",
    "T17n0721_034:0198c18_7": "三十三天勝妙可愛，一切五欲皆悉具足，作如是念：「我今當至如是之處。」",
    "T17n0721_034:0198c20_8": "作是念已，即生天上，取因緣有，如是有分，有上中下。",
    "T17n0721_034:0198c21_9": "生天上已，見於種種殊勝園林，悕望欲得，從欝單越死，生此天中。",
    "T17n0721_034:0198c22_10": "如是一切欝單越人生此天已，餘業意生，樂於欲樂，貪五欲境，歌舞遊戲受愛欲樂，憙遊山峯多受欲樂，愛一切欲。",
    "T17n0721_034:0198c25_11": "何以故？",
    "T17n0721_034:0198c25_12": "由前習故，愛習增長。",
    "T17n0721_034:0198c26_13": "如是，諸天子！",
    "T17n0721_034:0198c26_14": "是名欝單越人命終生天，生此天處熏習遊戲及死時相。",
    "T17n0721_034:0198c27_15": "是名第八中陰有也。",
    "T17n0721_034:0198c29_0": "「『復次，諸天子！",
    "T17n0721_034:0198c29_1": "云何第九中陰有耶？",
    "T17n0721_034:0198c29_2": "若瞿陀尼人命終生天，有二種業。",
    "T17n0721_034:0199a01_3": "何等為二？",
    "T17n0721_034:0199a01_4": "一者餘業；二者生業。",
    "T17n0721_034:0199a02_5": "生於天上，其人云何中陰受生？",
    "T17n0721_034:0199a03_6": "臨命終時，則有相生。",
    "T17n0721_034:0199a03_7": "現報將盡，或中陰有，則有相生，動亂如夢。",
    "T17n0721_034:0199a04_8": "諸天子！",
    "T17n0721_034:0199a04_9": "瞿陀尼人臨命終時，以善業故，垂捨命時，氣不咽濁，脈不斷壞，諸根清淨。",
    "T17n0721_034:0199a06_10": "于時次第見大池水如毘琉璃，入池欲渡，其水調適不冷不熱，洋洋而流浮至彼岸，如是如是近受生處。",
    "T17n0721_034:0199a08_11": "既至彼岸，見諸天女第一端正，種種莊嚴，戲笑歌舞。",
    "T17n0721_034:0199a10_12": "其人見已，欲心親近，前抱女人，即時生天，受天快樂。",
    "T17n0721_034:0199a11_13": "如夢中陰即時滅壞，無量亂心，生已即覺，見眾妙色，受勝妙身。",
    "T17n0721_034:0199a12_14": "是名第九中陰有也。",
    "T17n0721_034:0199a13_15": "瞿陀尼人生有三品——上、中、下業，同一光明、等一中陰、等同一見、同一生行，一切相似，不如欝單越人三種受生差別相也。",
    "T17n0721_034:0199a16_0": "「『復次，諸天子！",
    "T17n0721_034:0199a16_1": "云何名曰第十中陰有也？",
    "T17n0721_034:0199a16_2": "若弗婆提人臨命終時，見於死相。",
    "T17n0721_034:0199a17_3": "見自業相或見他業，或見殿堂殊勝幢幡，欄楯莊嚴，於中陰有心生歡喜，周遍遊戲，欲近受生。",
    "T17n0721_034:0199a19_4": "於殿堂外，見業相似，見眾婇女與諸丈夫歌頌娛樂，第一莊嚴，歌舞戲笑。",
    "T17n0721_034:0199a21_5": "於中陰有作如是念：「我當出殿見諸婇女及諸丈夫，共其遊戲歌舞戲笑。",
    "T17n0721_034:0199a23_6": "何以故？",
    "T17n0721_034:0199a23_7": "以諸婇女與諸丈夫第一遊戲歌舞戲笑。」",
    "T17n0721_034:0199a24_8": "念已即出，入遊戲眾。",
    "T17n0721_034:0199a24_9": "爾時其人自知我入，猶如睡覺，即生天上。",
    "T17n0721_034:0199a25_10": "是名第十中陰有也。",
    "T17n0721_034:0199a26_11": "「『是名四天下中陰有也。",
    "T17n0721_034:0199a26_12": "如是光明中陰有生，我微細知，餘不能了。",
    "T17n0721_034:0199a27_13": "諸餘外道莫能知者，雖世間法，無人能見。",
    "T17n0721_034:0199a29_0": "「『復次，諸天子！",
    "T17n0721_034:0199a29_1": "云何名曰第十一中陰有耶？",
    "T17n0721_034:0199a29_2": "諸餓鬼等，以不善業生餓鬼中，惡業既盡，受餘善業，本於餘道所作善業、可愛之業猶如父母，欲生天中，則有相現。",
    "T17n0721_034:0199b03_3": "云何盡有而心相現？",
    "T17n0721_034:0199b04_0": "諸天子！",
    "T17n0721_034:0199b04_1": "若餓鬼中死，欲生天上，於餓鬼中，飢渴燒身、嫉妬破壞，常貪飲食、常念漿水，但念飲食，餘無所知。",
    "T17n0721_034:0199b06_2": "命欲終時，不復起念，本念皆滅，其身無熱，柔軟清涼，身有長毛，遍身惡蟲皆悉墮落，面色清淨，涼風觸身。",
    "T17n0721_034:0199b08_3": "臨至命終，悉無飢渴，諸根淨潔。",
    "T17n0721_034:0199b09_4": "鵰鷲烏鵄諸惡禽獸常啄其眼，至臨終時，皆悉不近。",
    "T17n0721_034:0199b10_5": "見飲食河盈溢充滿，入中陰有，以前習故，雖見飲食，不飲不食，唯以目視，如人夢中見食，不飲不食；或如夢食，雖食不飽。",
    "T17n0721_034:0199b13_6": "如是雖見而未飽滿，唯生歡喜。",
    "T17n0721_034:0199b14_7": "見天可愛，如覺見色，心即生念，走往趣之，悕望欲往至於彼處，念已即趣，生於天上。",
    "T17n0721_034:0199b16_8": "是名十一中陰有也。",
    "T17n0721_034:0199b17_0": "「『復次，諸天子！",
    "T17n0721_034:0199b17_1": "云何名曰第十二中陰有耶？",
    "T17n0721_034:0199b17_2": "希有之業，以愚癡故受畜生身，無量種類多癡因緣。",
    "T17n0721_034:0199b19_3": "業成熟故，餘業受於無量百千億生死之身。",
    "T17n0721_034:0199b20_4": "業成就故，墮於地獄、餓鬼、畜生，於無量劫所作之業輪轉世間，不可窮盡、不可思量。",
    "T17n0721_034:0199b22_0": "無始邪曲，不作利益，惱害眾生，輪轉無窮。",
    "T17n0721_034:0199b22_1": "於畜生中，無量種類、無量種食、無量諸道、無量種身、無量種地，有無量種諸心種子造無量業，或教他不信，作諸惡業。",
    "T17n0721_034:0199b25_2": "受報既盡，猶如渧於大海之水，令海枯竭。",
    "T17n0721_034:0199b26_3": "業海生渧，畜生業盡，以餘善業，畜生中死，生二天處——或生四天王天或生三十三天。",
    "T17n0721_034:0199b28_4": "於畜生惡道苦報欲盡，將得脫身，則有相現，其相所緣有無量種，不可具說。",
    "T17n0721_034:0199c01_5": "畜生中死，生於天上，甚為希有，非謂餓鬼、地獄中也。",
    "T17n0721_034:0199c02_6": "何以故？",
    "T17n0721_034:0199c02_7": "以癡心故，多作惡業墮畜生中，於一世中所作惡業，百千億生受之不盡，或於一劫至百千劫生死流轉，從生至生，業鎖所繫，流轉世間，受畜生身。",
    "T17n0721_034:0199c06_8": "是故寧墮地獄、餓鬼，不受愚癡畜生之身。",
    "T17n0721_034:0199c07_0": "以是因緣，畜生之中，命終生天，甚為難有，非地獄也。",
    "T17n0721_034:0199c08_1": "如是畜生苦處臨終見光明現，以餘善業，癡心薄少，本智少增，智心漸利。",
    "T17n0721_034:0199c09_2": "臨命終時，見光明相，若見山谷、見諸樹林、種種流水、種種河池及見飲食。",
    "T17n0721_034:0199c11_3": "若憶念見世間智故，見有樂處，或在山中或在林間、或憶飲食或見樂處，即走往趣，如夢所見，走往趣之，如是如是近受生處。",
    "T17n0721_034:0199c14_4": "即受天身，如從夢覺，見眾色相，於百千億受生之處，悉皆未曾見如是色，見已歡喜發希有心。",
    "T17n0721_034:0199c16_5": "此何等物？",
    "T17n0721_034:0199c16_6": "云何有此？",
    "T17n0721_034:0199c16_7": "何因有此？",
    "T17n0721_034:0199c17_8": "以不習故、諸識鈍故，是故生於希有之心：「我當至此盡攝此物。」",
    "T17n0721_034:0199c18_9": "餘善業故，起如是心，以此因緣生如是意，生此念時，即生天上。",
    "T17n0721_034:0199c20_10": "是名十二中陰有也，第一難有、第一希有、第一難知。",
    "T17n0721_034:0199c21_11": "戲弄之中，業最第一。",
    "T17n0721_034:0199c21_12": "種種業處，心大幻師遊戲諸道生死之處，戲弄眾生。』",
    "T17n0721_034:0199c23_0": "「爾時，諸天聞天帝釋說此語已，心生深信而說頌曰：「『天王如父母，　　利益天世間，　　天王利我等，　　此世及未來。",
    "T17n0721_034:0199c27_0": "　　為我等說法，　　斷於放逸心，　　我等必當得，　　盡苦涅槃道。",
    "T17n0721_034:0199c29_0": "　　以現業果報，　　為我等宣說，　　以生死之法，　　示世令解知。",
    "T17n0721_034:0200a02_0": "　　天王見實諦，　　饒益於我等，　　以我愚癡故，　　示之以智慧。",
    "T17n0721_034:0200a04_0": "　　貪心愛婇女，　　常求於欲樂，　　天王示我等，　　生死之因緣，　　王如盲者導，　　病者大良藥，　　演說正法道，　　利益諸天眾。",
    "T17n0721_034:0200a08_0": "　　天王既如是，　　說法以利益，　　令閻羅獄卒，　　悉滅不復現。』",
    "T17n0721_034:0200a10_0": "「爾時諸天眾說此偈已，爾時天帝釋復告諸天子：『云何名曰第十三中陰有？",
    "T17n0721_034:0200a11_1": "道地獄眾生希有難得生於天上。",
    "T17n0721_034:0200a12_2": "餘業因緣、善因緣故。",
    "T17n0721_034:0200a13_3": "如業成熟，第一清涼、第一利益。",
    "T17n0721_034:0200a13_4": "先墮地獄，善為出緣，從於無量苦惱之中既得脫已，生受無量快樂之地。",
    "T17n0721_034:0200a15_5": "地獄眾生者，所謂活地獄、黑繩地獄、眾合地獄、叫喚地獄、大叫喚地獄、焦熱大地獄等，及眾隔處、受大苦處、第一可怖毛竪之處，焰火熾然周匝圍遶。",
    "T17n0721_034:0200a18_6": "是地獄人以業盡故，將欲得脫，從此地獄臨命終時，則有相現。",
    "T17n0721_034:0200a20_7": "云何中陰有生於天上？",
    "T17n0721_034:0200a20_8": "業因緣故，捨於大苦，受第一樂。",
    "T17n0721_034:0200a21_9": "諸天子！",
    "T17n0721_034:0200a21_10": "地獄之人惡業盡故，命欲終時，若諸獄卒擲置鑊中猶如水沫，滅已不生。",
    "T17n0721_034:0200a23_11": "若以棒打，隨打即死，不復更生。",
    "T17n0721_034:0200a24_12": "若置鐵函，置已即死，不復更生。",
    "T17n0721_034:0200a25_13": "若置灰河，入已消融，不復更生。",
    "T17n0721_034:0200a25_14": "若鐵棒打，隨打即死，滅已不生。",
    "T17n0721_034:0200a26_15": "若鐵嘴鳥、鐵烏食噉，食已不生。",
    "T17n0721_034:0200a27_16": "若師子虎狼種種惡獸取之食噉，食已不生。",
    "T17n0721_034:0200a28_17": "是地獄人惡業既盡，命終之後，不復見於閻羅獄卒。",
    "T17n0721_034:0200a29_18": "何以故？",
    "T17n0721_034:0200a29_19": "以彼非是眾生數故，如油炷盡則無有燈，業盡亦爾，不復見於閻羅獄卒。",
    "T17n0721_034:0200b02_20": "如閻浮提日光既現，則無闇冥。",
    "T17n0721_034:0200b03_21": "惡業盡時，閻羅獄卒亦復如是。",
    "T17n0721_034:0200b03_22": "惡口惡眼如眾生相，可畏之色皆悉磨滅，如破畫壁，畫亦隨滅，惡業畫壁亦復如是，不復見於閻羅獄卒可畏之色。",
    "T17n0721_034:0200b06_23": "以如來說：「閻羅獄卒非眾生數故，是名地獄。」",
    "T17n0721_034:0200b07_24": "眾生得脫地獄，生於天上。』",
    "T17n0721_034:0200b08_25": "「爾時，天帝釋以偈頌曰：「『如人值怨家，　　得脫無眾難，　　如得多知識，　　一切方便利。",
    "T17n0721_034:0200b11_0": "　　既得脫惡業，　　大力獄卒處，　　今已得善業，　　生於天世間。",
    "T17n0721_034:0200b13_0": "　　其人生天上，　　無量諸莊嚴，　　常受於天樂，　　乃至善業盡。",
    "T17n0721_034:0200b15_0": "　　其人不自在，　　業盡還退沒，　　如燈油炷盡，　　光明亦隨滅。",
    "T17n0721_034:0200b17_0": "　　業風之所吹，　　從上而退下，　　風力之所轉，　　流轉於世間。",
    "T17n0721_034:0200b19_0": "　　若人有智慧，　　不為業所縛，　　諸業不能縛，　　不流轉生死。",
    "T17n0721_034:0200b21_0": "　　如以藕根絲，　　欲繫須彌山，　　其人渡曠野，　　無憂及衰惱；　　智者不流轉，　　猶如須彌山。』",
    "T17n0721_034:0200b24_0": "「爾時，天帝釋為諸天眾說是偈已，復說地獄中陰有相。",
    "T17n0721_034:0200b25_1": "『本所不見，忽於虛空中見有第一歌舞戲笑，香風觸身，受第一樂。",
    "T17n0721_034:0200b26_2": "眾妙音聲謂樂器音種種音聲，聞如是等風吹樂音。",
    "T17n0721_034:0200b27_3": "聞可愛香。",
    "T17n0721_034:0200b28_4": "見妙色相——園林花池，聞眾妙音。",
    "T17n0721_034:0200b28_5": "自見身相忽生妙色，威德第一。",
    "T17n0721_034:0200b29_6": "見身香潔花鬘莊嚴，一切無礙。",
    "T17n0721_034:0200c01_7": "見諸虛空清淨無垢，星宿滿空。",
    "T17n0721_034:0200c02_8": "聞河流聲，鵝鴨鴛鴦出種種音，皆悉聞知。",
    "T17n0721_034:0200c03_9": "如是中陰聞當生處有諸音樂，琴瑟箜篌種種樂音，先於無量百千億歲未曾得生。",
    "T17n0721_034:0200c05_0": "如是歡喜，遍生善相，如自見身在於兄弟親族知識，念念之中生大歡喜。",
    "T17n0721_034:0200c06_1": "欲近生有，或生三十三天或生四天王天。",
    "T17n0721_034:0200c07_2": "至此天已，見眾園林及聞香氣，七寶蓮花，天子端正，作如是念：「我今當至如是之處。」",
    "T17n0721_034:0200c09_3": "念已即生，如是有分，取因緣有。",
    "T17n0721_034:0200c10_4": "如是眾生惡業既盡，從地獄出，於不可說大苦惱處命終，生於大樂之處，是名十三中陰有也。",
    "T17n0721_034:0200c13_0": "「『復次，諸天子！",
    "T17n0721_034:0200c13_1": "云何名曰第十四中陰有道相續？",
    "T17n0721_034:0200c14_2": "云何知耶？",
    "T17n0721_034:0200c14_3": "若人中死，還生人中，有何等相？",
    "T17n0721_034:0200c15_4": "云何悕望？",
    "T17n0721_034:0200c15_5": "其人死時，若生人中，則有相現，云何悕望？",
    "T17n0721_034:0200c16_6": "若生人中，於臨終時，見如是相。",
    "T17n0721_034:0200c17_7": "見大石山猶如影相在其身上，爾時其人作如是念：「此山或當墮我身上。」",
    "T17n0721_034:0200c18_8": "是故動手欲遮此山，兄弟親里見之，謂為觸於虛空。",
    "T17n0721_034:0200c19_9": "既見此已，又見此山猶如白[疊*毛]，即昇此[疊*毛]乃見赤[疊*毛]，次第臨終，復見光明，以少習故，臨終迷亂，見一切色如夢所見。",
    "T17n0721_034:0200c22_10": "以心迷故，見其父母愛欲和合，見之生念而起顛倒。",
    "T17n0721_034:0200c23_11": "若男子生，自見其身與母交會，謂父妨礙；若女人生，自見其身與父交會，謂母妨礙。",
    "T17n0721_034:0200c25_12": "當於爾時中陰則壞，生陰識起，次第緣生，如印所印，印壞文成。",
    "T17n0721_034:0200c27_13": "是名人中命終還生人中，是名十四中陰有也。",
    "T17n0721_034:0200c29_0": "「『復次，諸天子！",
    "T17n0721_034:0200c29_1": "云何名第十五中陰有道相續？",
    "T17n0721_034:0201a01_0": "天中命終，還生天上，則無苦惱。",
    "T17n0721_034:0201a01_1": "如餘天子命終之時，愛別離苦，墮於地獄、餓鬼、畜生。",
    "T17n0721_034:0201a02_2": "如此天子不失己身莊嚴之具，亦無餘天坐其本處，不見種種苦惱之相，所坐之處無餘天生，此天命終生於勝天。",
    "T17n0721_034:0201a05_3": "若四天處，命終之後生三十三天。",
    "T17n0721_034:0201a06_4": "可愛勝相，聞眾歌音先所未聞，見五欲境皆悉勝妙。",
    "T17n0721_034:0201a07_5": "次第命終。",
    "T17n0721_034:0201a07_6": "見中陰有，第一天女種種音聲，手執蓮花，色相殊勝，河池流水園林勝妙，昔所未覩如夢所見。",
    "T17n0721_034:0201a09_7": "是中陰有見如是事。",
    "T17n0721_034:0201a10_8": "若近生有，如從眠覺，見於正色。",
    "T17n0721_034:0201a11_9": "見五欲功德境界具足，本所未見，嗚呼歎言：「如是希有，昔所未見！",
    "T17n0721_034:0201a12_10": "我當往至如是之處。」",
    "T17n0721_034:0201a13_11": "念已即往生於天中。",
    "T17n0721_034:0201a13_12": "是名第十五中陰有相續道也。",
    "T17n0721_034:0201a14_13": "「『復次，諸天子！",
    "T17n0721_034:0201a14_14": "云何名曰第十六中陰有道相續？",
    "T17n0721_034:0201a15_15": "云何有耶？",
    "T17n0721_034:0201a15_16": "若從上天退生下天，見眾蓮花園林流池皆亦不如，既見此已，飢渴苦惱，渴仰欲得，即往彼生。",
    "T17n0721_034:0201a17_17": "如是雖同生天，二種陰有，二種相生。",
    "T17n0721_034:0201a18_18": "是名第十六中陰有相續道也。",
    "T17n0721_034:0201a20_0": "「『復次，諸天子！",
    "T17n0721_034:0201a20_1": "云何名曰第十七中陰有道相續？",
    "T17n0721_034:0201a21_2": "若弗婆提人生瞿陀尼有何等相？",
    "T17n0721_034:0201a21_3": "瞿陀尼人生弗婆提復有何相？",
    "T17n0721_034:0201a22_4": "諸天子！",
    "T17n0721_034:0201a22_5": "如是二天下人彼此互生，皆以一相。",
    "T17n0721_034:0201a23_6": "臨命終時，見黑闇窟，於此窟中有赤電光，下垂如幡，或赤或白。",
    "T17n0721_034:0201a25_7": "其人見之，以手攬捉，是人爾時現陰即滅，以手接幡，次第緣幡入此窟中，受中陰身。",
    "T17n0721_034:0201a27_8": "近於生陰，見受生法，亦如前說。",
    "T17n0721_034:0201a27_9": "或見二牛或見二馬愛染交會，即生欲心，既生欲心，即受生陰。",
    "T17n0721_034:0201a29_10": "如是，諸天子！",
    "T17n0721_034:0201a29_11": "是名第十七中陰有也。",
    "T17n0721_034:0201b02_0": "「『汝等當知！",
    "T17n0721_034:0201b02_1": "既知此法，勿得放逸。",
    "T17n0721_034:0201b02_2": "何以故？",
    "T17n0721_034:0201b02_3": "放逸之人不得脫於生老病死，於世間法不得利益。",
    "T17n0721_034:0201b04_4": "如是放逸，永無安樂；若欲脫苦，當自勉力，捨於放逸。",
    "T17n0721_034:0201b05_5": "若天、若人有智慧者，應捨放逸。",
    "T17n0721_034:0201b06_6": "天子當知！",
    "T17n0721_034:0201b06_7": "是名十七種中陰有道相續不斷，汝等應當捨諸放逸。",
    "T17n0721_034:0201b07_8": "諸天子！",
    "T17n0721_034:0201b07_9": "如是十七中陰有道相續，汝等應當思惟觀察。",
    "T17n0721_034:0201b08_10": "既觀察已，則如實知，如實知已，勤修精進。",
    "T17n0721_034:0201b10_0": "「『復次，諸天子！",
    "T17n0721_034:0201b10_1": "於二十法中從一漸增，已為汝等次第宣說十七中陰有道相續。",
    "T17n0721_034:0201b11_2": "今為汝等，說十八界。",
    "T17n0721_034:0201b12_3": "何等十八？",
    "T17n0721_034:0201b12_4": "眾生無量，信解不同，無量種性，怖畏三過。",
    "T17n0721_034:0201b13_5": "三聚眾生，三種自在，微細信解。",
    "T17n0721_034:0201b14_6": "種種所作、種種性、種種業、種種道、種種苦樂、種種色、種種增上。",
    "T17n0721_034:0201b15_7": "一切眾生心界之性，心界廣多，身體各異，如是無量眾生心界，總略麁數有十八惡。",
    "T17n0721_034:0201b17_8": "心過所使，以廣心界，故有地獄、餓鬼、畜生、天、人輪轉。",
    "T17n0721_034:0201b18_9": "總說諸法，十八所攝。",
    "T17n0721_034:0201b19_10": "初界性中，欲為增上，天之與人，欲心增上。",
    "T17n0721_034:0201b20_11": "一切鬼女及畜生女、能變化者，慢心增上、瞋恚增上。",
    "T17n0721_034:0201b21_12": "以瞋心故，欲心薄少，是則名曰畜生，非人初界性也。",
    "T17n0721_034:0201b22_13": "於畜生中，復有多欲，欲心增上，謂孔雀鳥、俱翅羅鳥、鳩鴿鷄雀、鵝鴨鴛鴦、眾蜂魚等、迦陵頻伽鳥。",
    "T17n0721_034:0201b24_14": "其性多欲，是名上欲。",
    "T17n0721_034:0201b26_0": "「『復次，諸天子！",
    "T17n0721_034:0201b26_1": "云何第二心性界也？",
    "T17n0721_034:0201b26_2": "於畜生中，何等畜生名為中欲？",
    "T17n0721_034:0201b27_3": "所謂猫狗猪牛、水牛駱駝、象馬騾驢、烏鵄雕鷲、鸜鵒鳥等，是名中欲。",
    "T17n0721_034:0201b29_4": "是名第二心性界也。",
    "T17n0721_034:0201c01_0": "「『復次，諸天子！",
    "T17n0721_034:0201c01_1": "云何第三心性界耶？",
    "T17n0721_034:0201c01_2": "於畜生中，何等畜生名下欲心？",
    "T17n0721_034:0201c02_3": "所謂師子虎兕、狼狗熊羆、豺豹狐狸、摩伽羅魚、俱賒耶魚、吉利斯摩羅魚、摩伽羅魚、屯頭摩羅魚。",
    "T17n0721_034:0201c04_4": "如是等類，時節行欲，非時不行，是名下欲。",
    "T17n0721_034:0201c05_5": "是名第三心性界也。",
    "T17n0721_034:0201c06_6": "「『諸天子！",
    "T17n0721_034:0201c06_7": "於畜生中有無量種、無量生處、無量名字，不可具說、不可數知。",
    "T17n0721_034:0201c08_0": "「『復次，諸天子！",
    "T17n0721_034:0201c08_1": "云何第四心性界耶？",
    "T17n0721_034:0201c08_2": "於畜生中，何等畜生瞋心偏多，非欲心多？",
    "T17n0721_034:0201c09_3": "此第四界，所謂師子虎狼、狗蛇黃狖、兕豹熊羆、角鵄烏雕、失收摩羅及野猪等。",
    "T17n0721_034:0201c11_4": "如是眾生瞋心偏多，是名第四心性界也。",
    "T17n0721_034:0201c13_0": "「『復次，諸天子！",
    "T17n0721_034:0201c13_1": "云何第五心性界耶？",
    "T17n0721_034:0201c13_2": "於畜生中，何等畜生名為中瞋？",
    "T17n0721_034:0201c14_3": "所謂牛馬水牛、迦陵頻伽鳥、娑林陀鳥、迦盧陀鳥、孔雀鷄雉及猫鼠等，中瞋恚性。",
    "T17n0721_034:0201c16_4": "是名第五心性界也。",
    "T17n0721_034:0201c17_0": "「『復次，諸天子！",
    "T17n0721_034:0201c17_1": "云何第六心性界耶？",
    "T17n0721_034:0201c17_2": "謂下瞋性。",
    "T17n0721_034:0201c18_0": "所謂下瞋者，鵝鴨鴛鴦、食魚白鳥、俱翅羅鳥、雀娑羅鳥、驢鹿龜鼈、兔蝟山烏、鴈鳥蝦蟇。",
    "T17n0721_034:0201c20_1": "如是等比，名為下瞋。",
    "T17n0721_034:0201c20_2": "是名第六心性界也。",
    "T17n0721_034:0201c22_0": "「『復次，諸天子！",
    "T17n0721_034:0201c22_1": "云何第七心性界耶？",
    "T17n0721_034:0201c22_2": "於鬼神中，若有神通，行於欲心。",
    "T17n0721_034:0201c23_3": "阿修羅神——畜生之數，欲性增多，名為上欲。",
    "T17n0721_034:0201c24_4": "是名第七心性界也。",
    "T17n0721_034:0201c25_0": "「『復次，諸天子！",
    "T17n0721_034:0201c25_1": "云何第八心性界耶？",
    "T17n0721_034:0201c25_2": "若食香餓鬼，名曰中欲。",
    "T17n0721_034:0201c26_3": "是名第八心性界也。",
    "T17n0721_034:0201c27_0": "「『復次，諸天子！",
    "T17n0721_034:0201c27_1": "云何第九心性界耶？",
    "T17n0721_034:0201c27_2": "若悕望鬼、食棄食鬼，是名下欲。",
    "T17n0721_034:0201c28_3": "是名第九心性界也。",
    "T17n0721_034:0201c28_4": "「『復次，諸天子！",
    "T17n0721_034:0201c29_5": "云何第十心性界耶？",
    "T17n0721_034:0201c29_6": "迦樓足天等，名曰下欲，瞋心則多，好愛鬪諍，常欲與諸阿修羅鬪。",
    "T17n0721_034:0202a02_7": "以其瞋故，欲心則薄。",
    "T17n0721_034:0202a02_8": "是名第十心性界也。",
    "T17n0721_034:0202a04_0": "「『復次，諸天子！",
    "T17n0721_034:0202a04_1": "云何第十一心性界耶？",
    "T17n0721_034:0202a04_2": "謂鬘持天，中欲、中瞋、中性，是名第十一心性界也。",
    "T17n0721_034:0202a06_0": "「『復次，諸天子！",
    "T17n0721_034:0202a06_1": "云何第十二心性界耶？",
    "T17n0721_034:0202a06_2": "所謂常恣意天，欲性則多，瞋恚性少，不善鬪諍。",
    "T17n0721_034:0202a07_3": "行使諸天，多瞋少欲。",
    "T17n0721_034:0202a08_4": "是名十二心性界也。",
    "T17n0721_034:0202a09_0": "「『復次，諸天子！",
    "T17n0721_034:0202a09_1": "云何第十三心性界耶？",
    "T17n0721_034:0202a09_2": "所謂一切三十三天，欲性則多，瞋恚薄少，是名第十三心性界也。",
    "T17n0721_034:0202a12_0": "「『復次，諸天子！",
    "T17n0721_034:0202a12_1": "云何第十四心性界耶？",
    "T17n0721_034:0202a12_2": "謂欝單越人，瞋恚心薄，欲性界多，是名第十四心性界也。",
    "T17n0721_034:0202a15_0": "「『復次，諸天子！",
    "T17n0721_034:0202a15_1": "云何第十五心性界耶？",
    "T17n0721_034:0202a15_2": "謂瞿陀尼人，一切瞋恚心多，欲心亦多，二性同等，是名第十五心性界也。",
    "T17n0721_034:0202a18_0": "「『復次，諸天子！",
    "T17n0721_034:0202a18_1": "云何第十六心性界耶？",
    "T17n0721_034:0202a18_2": "弗婆提人，欲心、瞋心二俱雜有，是名第十六心性界也。",
    "T17n0721_034:0202a21_0": "「『復次，諸天子！",
    "T17n0721_034:0202a21_1": "云何第十七心性界耶？",
    "T17n0721_034:0202a21_2": "謂閻浮提人，種種性、種種行、種種信解，是名十七心性界也。",
    "T17n0721_034:0202a24_0": "「『復次，諸天子！",
    "T17n0721_034:0202a24_1": "云何第十八心性界耶？",
    "T17n0721_034:0202a24_2": "一切餘天及地獄人，雖受苦惱，見業幻女人，猶生欲心。",
    "T17n0721_034:0202a26_3": "以業作故，如是地獄欲心亦多四天王天。",
    "T17n0721_034:0202a27_4": "眾生心性，如是界，如是依止，如是信解，是名總說一切十八界性。",
    "T17n0721_034:0202a28_5": "如是一切有欲、有瞋則有癡心，以癡因緣而有貪、瞋。",
    "T17n0721_034:0202a29_6": "若離癡心則無貪、瞋。",
    "T17n0721_034:0202b01_7": "以癡心故，或貪、或瞋。",
    "T17n0721_034:0202b01_8": "如是，諸天子！",
    "T17n0721_034:0202b02_9": "是名分別三種之過，以依過故，無量分別。",
    "T17n0721_034:0202b04_0": "「『復次，諸天子！",
    "T17n0721_034:0202b04_1": "復有十八界，所謂眼界、色界、眼識界，耳界、聲界、耳識界，鼻界、香界、鼻識界，舌界、味界、舌識界，身界、觸界、身識界，意界、法界、意識界。",
    "T17n0721_034:0202b07_2": "如是，諸天子！",
    "T17n0721_034:0202b07_3": "是名十八界。",
    "T17n0721_034:0202b07_4": "若天、若人思惟如是十八界者，能於境界護放逸行，此是一切愚癡凡夫癡因緣也。",
    "T17n0721_034:0202b10_0": "「『復次，諸天子！",
    "T17n0721_034:0202b10_1": "放逸之人有十九處，二種所攝，所謂四禪處除淨居天有十六處，欲界三處——地獄、畜生、餓鬼。",
    "T17n0721_034:0202b12_2": "人受苦多者，地獄所攝，是為十九。",
    "T17n0721_034:0202b14_0": "「『復次，諸天子！",
    "T17n0721_034:0202b14_1": "如前所說，四禪、十六處人，及地獄、餓鬼、畜生，是為二十。",
    "T17n0721_034:0202b15_2": "如是生死不調伏故，各各差別。",
    "T17n0721_034:0202b16_3": "或說十種掉悔。』",
    "T17n0721_034:0202b16_4": "「爾時，諸天眾聞天帝釋說是法已，即以偈頌讚帝釋曰：「『天王說此法，　　寂靜最第一，　　我今受此法，　　怖畏故修行。",
    "T17n0721_034:0202b20_0": "　　若人能說法，　　利益於他人，　　其人如父母，　　示以涅槃城。",
    "T17n0721_034:0202b22_0": "　　若為他人說，　　一句之善法，　　則為善導師，　　為眾生所尊。",
    "T17n0721_034:0202b24_0": "　　天王之所說，　　善法價無量，　　此法得寂靜，　　非為餘寶物。",
    "T17n0721_034:0202b26_0": "　　寶物歸無常，　　善法增智慧；　　世間物破壞，　　善法常堅固。",
    "T17n0721_034:0202b28_0": "　　若有順法行，　　隨人百千世，　　雖種種寶物，　　不能至後世。",
    "T17n0721_034:0202c01_0": "　　種種財寶物，　　則可強劫奪，　　王賊及水火，　　不能劫法財。』",
    "T17n0721_034:0202c03_0": "「爾時，諸天子讚歎供養天帝釋已，於帝釋前恭敬而住。",
    "T17n0721_034:0202c04_1": "爾時帝釋調伏諸天，為諸天子示一切天樂皆悉無常，變壞無我，除滅所化。",
    "T17n0721_034:0202c05_2": "時諸天眾皆生厭心，還歸本宮，受天之樂，乃至愛集樂業既盡，命終還退，不墮惡道，生於人中，第一順法以自修行，樂遊林野，畏未來世。",
    "T17n0721_034:0202c09_3": "得聞法已，出家學道，或得須陀洹、或得斯陀含、或得阿那含、或得阿羅漢。",
    "T17n0721_034:0202c10_4": "以前聞法因緣力故。",
    "T17n0721_034:0202c12_0": "正法念處經卷第三十四"
}