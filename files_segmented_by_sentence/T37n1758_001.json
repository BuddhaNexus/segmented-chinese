{
    "T37n1758_001:0329a10_0": "阿彌陀經通贊疏序",
    "T37n1758_001:0329a12_0": "大慈恩寺沙門窺基撰",
    "T37n1758_001:0329a13_0": "詳夫理絕眾詮豈三乘之可攝、智圓萬德非十地以能觀，布慈雲而廕四生、洒法雨而濕九有，由是降神兜率、誕跡迦維，厭欲樂於王宮、獲真常於覺樹，良以群生業惑、魔黨增強，騰苦海以闢三途、溺慈舟而吞萬善，是以高張教網直指淨方，是入聖之玄門、乃超凡之妙躅，十重淨土約地位以等差、九品蓮臺契根宜之次第，大哉逈拋空有之門、獨頴斷常之表。",
    "T37n1758_001:0329a21_1": "佛者覺道已圓，說者悲心演法，阿彌陀者無量壽也，經者常法攝貫也。",
    "T37n1758_001:0329a22_2": "常則百王不易，法則千代同規，攝則包括眾詮，貫則通連妙理，故云佛說阿彌陀經也。",
    "T37n1758_001:0329a24_3": "經：「如是我聞」等。",
    "T37n1758_001:0329a25_4": "贊曰：將釋此經，略以六門料簡：第一總敘源由；第二別明宗旨；第三彰經體用；第四翻譯時人；第五論於頓漸；第六正釋經文。",
    "T37n1758_001:0329a28_0": "且初第一總敘源由者，佛從因地發弘誓願願渡眾生，今赴宿因故說諸法。",
    "T37n1758_001:0329a29_1": "故《法華經．方便品》云：舍利弗當知我本立誓願，欲令一切眾如我等無異。",
    "T37n1758_001:0329b02_2": "又〈壽量品〉云：每自作是念：「以何令眾生得入無上道速成就佛身？",
    "T37n1758_001:0329b03_3": "若昔因中若今果位，每皆發願願令眾生猶如我身得入佛道。」",
    "T37n1758_001:0329b05_4": "故酬本願而說諸經。",
    "T37n1758_001:0329b05_5": "又如論說：菩薩初生時放大光明普遍十方，行至七步觀視四方作師子吼，而說偈言：「我生胎分盡，是最末後身，我已得解脫，當復度眾生。」",
    "T37n1758_001:0329b08_6": "為酬此願故說諸經。",
    "T37n1758_001:0329b09_7": "問：「世尊說法處會頗多，何故祇園又談慈典？」",
    "T37n1758_001:0329b10_8": "答：「餘處說法意趣不同，《維摩經》即折其偏執，《法華經》即引入一乘。",
    "T37n1758_001:0329b11_9": "此經起由為破三輪故。",
    "T37n1758_001:0329b12_10": "三種輪者：一為破無常輪，有情無情皆是無常，令生覺悟捨無常故；二為破不淨輪，有情無情皆是不淨故，生歸淨土蓮華化生，捨胎胞血肉之身，破有情不淨也；所居淨土無諸穢惡，破器世間不淨也，為破不淨輪故；三為破苦輪，諸眾生為苦逼迫故，令歸淨土除此苦故。",
    "T37n1758_001:0329b18_11": "為破此等三種輪故，故說此經。",
    "T37n1758_001:0329b19_12": "又為接引二種眾生故：一為接引懈怠眾生，怯修大行多諸退屈，故說此經，因微果著令身不退，故經云：若一日乃至七日便得往生等；二為散亂眾生馳流諸境沈淪惡道故說此經，指示西方令心專注故。」",
    "T37n1758_001:0329b23_13": "問：「處處說法皆破三輪，何故此經獨彰慈意？」",
    "T37n1758_001:0329b24_14": "答：「別經之內雖破三輪，斷捨時長，不同此典，故說為破三輪。」",
    "T37n1758_001:0329b26_15": "第二別明宗旨者，此方先德總判經論有其四宗：一、立性宗，《雜心》等是，立五聚法有體性故；二、破性宗，《成實》等是，破法體有性，唯有相故；三、破相宗，《般若》等是，破法相狀亦成空故；四、顯實宗，《涅槃》、《華嚴》、《法華》等是，顯於真實中道義故、捨化城而歸寶所等故。",
    "T37n1758_001:0329c02_16": "此經乃是第四宗也。",
    "T37n1758_001:0329c03_17": "依文判教，教但有三，以類准宗，宗乃有八。",
    "T37n1758_001:0329c04_18": "教但三者：一、多說有宗，說《阿含》等小乘教是；二、多說空宗，《中》、《百》、《十二門》、《般若》等是；三、非有宗，《華嚴》、《深密》、《法華》及此經等是，有為無為名之為有，我及我所名之為空，此等三教處所廣明。",
    "T37n1758_001:0329c08_19": "宗有八者：一、我法空有宗，犢子部等是；二、有法無我宗，薩婆多等是；三、法無去來宗，大眾部等是；四、現通假實宗，說假部等是；五、俗妄真實宗，說出世部等是；六、諸法但名宗，一說部等是；七、勝義皆空宗，《般若》等經、龍樹等說《中》、《百論》等是；八、應理圓實宗，《華嚴》、《法華》等及無著等說中道教是。",
    "T37n1758_001:0329c14_20": "此經乃是應理圓實宗收，即淨土為宗。",
    "T37n1758_001:0329c15_21": "更有二宗：一、不說法宗；二、說法宗。",
    "T37n1758_001:0329c16_22": "且不說法宗，龍軍等言：佛唯有三法，謂大定智悲久離戲論曾不說法，由佛慈悲本願緣力，眾生識上文義相生。",
    "T37n1758_001:0329c19_23": "雖親依自善根力起，而就強緣名為佛說。",
    "T37n1758_001:0329c20_0": "故無性云：隨墮八時，聞者識上真非真說聚集顯現，以為教體。",
    "T37n1758_001:0329c21_1": "故經云：始從成道終至涅槃，於其中間不說一字，如母嚙指子生喚解。",
    "T37n1758_001:0329c22_2": "二者親光等言：佛身具有蘊處界等，由離分別名無戲論，豈不說法名無戲論，謂宜聞者善根本願緣力，如來識上文義相生。",
    "T37n1758_001:0329c25_3": "此文義相是佛利他善根所起，名為佛說；聞者識上雖不親得，然似彼相分明顯現，故名我聞等。",
    "T37n1758_001:0329c27_4": "世親說言：謂餘相續識差別故，令餘相續差別識生，彼此互為增上緣故。",
    "T37n1758_001:0329c29_5": "由此護法等隨機就事教說三乘。",
    "T37n1758_001:0330a01_6": "此經即是大乘所攝，三藏之中菩薩藏收，十二分中無問自說教。",
    "T37n1758_001:0330a02_7": "問：「白蓮華教待請方宣，淨土經文因何自說？」",
    "T37n1758_001:0330a03_8": "答：「說《法華》而待請，恐生輕慢之情；談淨土以自宣，為顯慈悲之意。",
    "T37n1758_001:0330a05_9": "旨者旨趣，令捨穢土趣向淨方之旨也。」",
    "T37n1758_001:0330a06_10": "第三彰經體用者，且體即教體，以五門分別：一、攝相歸性，皆以真如為體；二、攝境從心，一切唯識；三、攝假從實，即不相應攝歸色心心所；四、體用別論門，即能緣四蘊收本質相分，各別攝自他有差別故；五、聚集顯現門，如聞諸行無常四字，聚集顯現以為教體，唯取佛本質聲名句文四法為體。",
    "T37n1758_001:0330a12_11": "若取影像教體，便成有漏。",
    "T37n1758_001:0330a13_12": "若唯取有漏影像為體者，即應真實三寶應唯有漏無記。",
    "T37n1758_001:0330a14_13": "若不爾者，如何影像教體？",
    "T37n1758_001:0330a15_14": "故知但取無漏聲名句文為體，聲是實，名句文等是假。",
    "T37n1758_001:0330a16_15": "更有諸師出教體如別處說。",
    "T37n1758_001:0330a17_16": "用者彰穢顯淨為用，又顯實證真之用也。",
    "T37n1758_001:0330a18_17": "第四翻譯時人者，此經前後有其四譯：一、秦弘始四年二月八日羅什譯，名「小無量壽經」；二、宋元嘉年中求那跋陀羅譯，四紙；三、永徽六年大唐三藏於慈恩寺譯，名「稱讚淨土佛攝受經」，十紙；四、後秦又譯出《阿彌陀經偈頌》一紙，而失譯主。",
    "T37n1758_001:0330a23_18": "今此所解者即是秦羅什法師所譯。",
    "T37n1758_001:0330a24_19": "問：「三時之中，此經是何時所攝？」",
    "T37n1758_001:0330a25_20": "「因此問故略明諸師判教：初明此土判教；二明西天判教。",
    "T37n1758_001:0330a26_21": "此土判教而有五人：一、魏時三藏菩提流支，此云覺受，以佛一代時教總判為一時。",
    "T37n1758_001:0330a28_22": "有二義不同，教似有多：一、教同根異。",
    "T37n1758_001:0330a29_23": "如天雨是一、所潤三草二木不同等；教法是一，眾生悟解不同，如聲聞緣覺作四諦十二因緣解，菩薩作六度解，約根教似有異。",
    "T37n1758_001:0330b02_24": "二、理同證異。",
    "T37n1758_001:0330b03_25": "三乘證理不同，如三獸之度河淺深別，故判教一時。",
    "T37n1758_001:0330b04_26": "二、宋朝三藏曇無讖，判如來一代時教為頓、漸二時。",
    "T37n1758_001:0330b05_27": "頓教者，佛一代時有說二空、三性、三無性、八識、二無我等教，皆是頓教，所以《華嚴》聲聞對目不聞等是。",
    "T37n1758_001:0330b07_28": "漸教者，佛一代時有說四諦、緣生、五八戒等，總名漸教。",
    "T37n1758_001:0330b09_29": "三、梁朝真諦三藏，判如來一代時教為三時：一有教、二空教、三非空非有教。",
    "T37n1758_001:0330b10_30": "且有教者，佛初成道七年已後說有教，五年度五俱輪，第六年化舍利弗，第七年度三迦葉，總名有教。",
    "T37n1758_001:0330b13_31": "二空教，從第八年至三十八年已來總說八部《般若》等是。",
    "T37n1758_001:0330b14_32": "三非空非有教，從三十九年至臨涅槃時說非空非有教，《法華》、《楞伽》、《思益》等是。",
    "T37n1758_001:0330b16_33": "四、隋朝崛多、笈多二三藏，判如來教為四時：一生空教、二法空教、三法相教、四觀行教。",
    "T37n1758_001:0330b18_34": "一生空教，即十二年前說《阿含經》等是；二法空教，即三十八年前說八部《般若》；三法相教者，即三十八年後四十九已來說《楞伽》、《思益》、《法華》經等，廣說百法、三性、三無性、八識、二無我等是；四觀行教者，即說《華嚴》法界觀等是。",
    "T37n1758_001:0330b23_35": "五、晉朝劉居士，山中隱逸自述意懷，判教為五時：一人天教、二生空教、三法空教、四俱空教、五非空非有教。",
    "T37n1758_001:0330b25_36": "人天教者，即佛成道後三七日內為提謂長者說三歸五戒十善等，是未有出世善根器故。",
    "T37n1758_001:0330b27_37": "覺受難云：《提謂經》說五百賈人將受五戒，先懺悔五逆十惡謗法等罪。",
    "T37n1758_001:0330b29_38": "世尊言四大本淨吾我本淨，提謂得不起法忍即無生法忍，五百賈人得柔順忍等，皆是證聖，豈是人天教耶？",
    "T37n1758_001:0330c02_39": "二生空教者，即十二年前說二乘之教是；三法空教，即三十年前說者是；四俱空教者，即三十八年前說八部《般若》是；五非空非有教者，即四十年已來說《法華》、《楞伽》等經是。",
    "T37n1758_001:0330c06_40": "「二、西天判教者：一、勝義俱空宗判教、二、應理圓實宗判教。",
    "T37n1758_001:0330c07_41": "且初那爛陀寺師子覺智光等，依文殊為宗主，判教為三時：一、生空；二、非空非有；三俱空。",
    "T37n1758_001:0330c09_42": "且生空者，即廣說二乘等教是；二、非空非有教者，即《法華》等是；三、俱空，即八部《般若》是。",
    "T37n1758_001:0330c11_43": "第二應理圓實宗判教者，即那爛陀寺有論師名戒賢，依彌勒菩薩為宗主，判教為三時：一、有教，一代時教說有處是；二、空教，但說空處是；三、非空非有教，但說非空非有處是，依、圓是有，遍計等無，是真諦，但以將教就時，此非也；戒賢論師將時就教為正。",
    "T37n1758_001:0330c17_44": "難真諦云：佛成道後第二七日說《華嚴經》，豈是第一時教？",
    "T37n1758_001:0330c18_45": "又言四十年後非空非有是第二時教者，即佛臨涅槃說《遺教經》，豈是第三時？",
    "T37n1758_001:0330c20_46": "戒賢將時就教判為正。",
    "T37n1758_001:0330c21_0": "此經詮淨土，依、圓是有，遍計等無，即是非空非有教也。」",
    "T37n1758_001:0330c22_1": "第五論頓漸者，曾得二乘果、發心向大者，名為漸悟，由生數少或全無故；若從二凡而歸大，者即頓悟攝，未曾證悟二乘理故，生數猶多不名漸悟。",
    "T37n1758_001:0330c25_2": "《涅槃經》云：但說初果迴心八萬劫，乃至辟支迦十千劫。",
    "T37n1758_001:0330c26_3": "既不說資、加二位劫數多少，明知五果迴心方名漸悟；若七方便迴心但是頓悟收。",
    "T37n1758_001:0330c28_4": "曾發二乘心、曾修二乘行，求歸大者皆名漸悟，具彼性故、修彼行故，聞思悟解亦名為悟，何必證悟。",
    "T37n1758_001:0331a01_5": "況復亦有生數少者，謂已定生，即此生及一坐順決擇分等，《涅槃經》且說五果迴心而論劫數，亦不遮七方便迴心亦名漸悟也。",
    "T37n1758_001:0331a04_6": "故知資、加二位既亦有生數少，明知迴心皆是漸悟攝。",
    "T37n1758_001:0331a06_7": "此之二師：第一師有教有理、第二師無教有理。",
    "T37n1758_001:0331a07_8": "此經者，一心不亂十念專精，便往淨土頓拋濁世，即頓教所收，故經云：若一日乃至七日一心不亂等。",
    "T37n1758_001:0331a11_0": "阿彌陀經通贊疏卷上",
    "T37n1758_001:0331a13_0": "大慈恩寺沙門窺基撰",
    "T37n1758_001:0331a14_0": "經云：「佛說阿彌陀經」。",
    "T37n1758_001:0331a14_1": "贊曰：下第六正釋本文。",
    "T37n1758_001:0331a15_0": "分二：初解題目、二釋經文，此初也。",
    "T37n1758_001:0331a15_1": "佛說者，即能化教主。",
    "T37n1758_001:0331a16_2": "阿彌陀者，唐言無量壽等也。",
    "T37n1758_001:0331a16_3": "經者，攝貫等四義也。",
    "T37n1758_001:0331a17_4": "以勝顯劣，依主釋也；或以別簡總，亦依主釋也，依人得名也。",
    "T37n1758_001:0331a18_5": "正釋經文者。",
    "T37n1758_001:0331a19_0": "經：「如是我聞」。",
    "T37n1758_001:0331a19_1": "贊曰：此經之中總有三段：初「如是我聞」下乃至「及釋提桓因等無量諸天大眾俱」，名為序分；二從「爾時佛告長老舍利弗從是西方」乃至「是為甚難」已來，為正宗分；三從「佛說此經」下是流通分。",
    "T37n1758_001:0331a23_2": "序者，由也始也，陳教起之因由，作法興之漸始，故名序分。",
    "T37n1758_001:0331a24_3": "金僊演法各有所宗，陳淨域以境殊，勸令生而忻慕，故云正宗分也。",
    "T37n1758_001:0331a26_4": "陳事既終，時眾獲益，欲顯教門不墜，冀其遠代流通，故名流通分也。",
    "T37n1758_001:0331a27_5": "若依古師，序分有六，今依《佛地論》序分有五：一、為令生信，總顯已聞，言如是我聞；二、說者聽者共相會遇，時分無別，故名一時；三、說必有主，欲顯主尊法必殊勝，故總稱佛；四、說必依處，在舍衛國祇樹給孤獨園，化身所居，非報土也；五、所被機，舍利弗等。",
    "T37n1758_001:0331b04_6": "如是我聞即為初也，為令生信總顯已聞，故以三門分別：一、說之所由；二、立之所以；三、正釋其本文。",
    "T37n1758_001:0331b06_7": "說之所由者，如《大術經》等說其本緣。",
    "T37n1758_001:0331b07_8": "佛臨涅槃時，佛令有疑當問，時優婆離、阿[(而/而)*(少/((色-巴)+兄))]樓馱教阿難問四事：一、佛滅度後諸比丘等以誰為師；二、依何處而住；三、惡性比丘如何治罰；四、一切經首當置何言？",
    "T37n1758_001:0331b11_9": "佛言：我滅度後，以波羅提木叉為汝大師，依四念處安止其心，惡性比丘梵檀治之，此云默然，故不應打罵但默擯故，四一切經首當置如是我聞等言。",
    "T37n1758_001:0331b14_10": "後阿難結集，還依佛教故也。",
    "T37n1758_001:0331b15_11": "二、立之所以者，為令眾生生信順故。",
    "T37n1758_001:0331b16_12": "智度論云：如是我聞，生信也；信受奉行，生智也。",
    "T37n1758_001:0331b17_13": "信為能入、智為能度。",
    "T37n1758_001:0331b17_14": "信為入法之所基、智為究竟之玄術，信則所言之理順，順則師資之道成。",
    "T37n1758_001:0331b19_15": "由信故所說之法皆可順從，由順故說聽二徒師資建立。",
    "T37n1758_001:0331b20_16": "於此信中略為十釋：一、趣極果之初因。",
    "T37n1758_001:0331b21_17": "依《仁王經》等，趣聖位之初因，證諦理之頓漸，故四十心以信為首。",
    "T37n1758_001:0331b22_18": "最初發起大菩提心，須具十德起三妙觀，大菩提心以善根為自體，以善友為良緣，以不退屈而為策發。",
    "T37n1758_001:0331b25_19": "《攝大乘》之清淨增上力、堅固心勝進，名菩薩初修無數三大劫。",
    "T37n1758_001:0331b26_20": "二、入諦理之基漸。",
    "T37n1758_001:0331b27_21": "諸論皆說，將入聖位有信根信力，有信根故萬善因此而生，有信力故四魔不能屈伏。",
    "T37n1758_001:0331b29_22": "由此經初創令生信。",
    "T37n1758_001:0331b29_23": "三、通妙真之證淨。",
    "T37n1758_001:0331b29_24": "能越惡道離貧賤因，故入聖已證四不壞信，信三寶故能越惡道，由信戒故離貧賤因，故論亦說有信現觀。",
    "T37n1758_001:0331c03_25": "四、荷至德之嘉依。",
    "T37n1758_001:0331c03_26": "《毘婆沙論》：信者食法味之嘉手，學佛法者如大龍象，以信為手，以捨為牙，以念為[至*頁]，以慧為頭，於其兩肩擔集善法。",
    "T37n1758_001:0331c06_27": "象所飲噉以鼻為手，故學佛法者最初生信，五聖七財之元胎法財初故，學者大賣無規法寶教獲聖財，故初生信。",
    "T37n1758_001:0331c09_0": "《顯揚論》云：七聖財者，謂信、戒、聞、捨、慧、慚、愧。",
    "T37n1758_001:0331c09_1": "信即一焉，六善八因之俶落，善法本故。",
    "T37n1758_001:0331c10_2": "《瑜伽論》云：入諸善法，欲為根本、作意所生、觸所集起、受所引攝、定為增上、慧為最勝、解脫為堅固、出離為後邊。",
    "T37n1758_001:0331c13_3": "欲為根本者，起希望故；作意所生者，數警覺故；觸所集起者，和心心所對勝緣故；受所引攝者，領在心故，定為增上者，心澄寂故；慧為最勝者，擇善惡故；解脫為堅固者，息纏縛故；出離為後邊者，覺道滿故。",
    "T37n1758_001:0331c17_4": "信既為欲依，故最初令起。",
    "T37n1758_001:0331c18_5": "七、啟機門之勝手。",
    "T37n1758_001:0331c18_6": "攝教，手也。",
    "T37n1758_001:0331c19_7": "《俱舍論》云：拔眾生出生死泥，陳正宗為佛教手。",
    "T37n1758_001:0331c20_8": "序令生信為眾生手，兩手相攝出淤泥故。",
    "T37n1758_001:0331c21_9": "《智度論》又云：如人有手，至於寶山隨意所取，若其無手空無所得。",
    "T37n1758_001:0331c22_10": "有信心者，入佛寶山得諸道果；若無信心，雖解文義空無所得。",
    "T37n1758_001:0331c24_0": "亦此所攝。",
    "T37n1758_001:0331c24_1": "八、湛心水之清珠，令心淨故。",
    "T37n1758_001:0331c24_2": "《成唯識》云：信如水精珠能清濁水，能治不信性渾濁故。",
    "T37n1758_001:0331c26_3": "九、建名道之良資。",
    "T37n1758_001:0331c26_4": "宣尼云：兵食信三不可棄，自古皆有死，人無信不立，如大車無輗小車無軌，其可以行乎！",
    "T37n1758_001:0331c28_5": "故先令生信。",
    "T37n1758_001:0331c28_6": "十、欵哀誠之佳待。",
    "T37n1758_001:0331c29_7": "《春秋》云：苟有明信，澗嵠沼沚之毛、蘋蘩蘊藻之菜，可薦鬼神，可羞王公，而況君子結二國之信。",
    "T37n1758_001:0332a02_8": "此中十義，初八依真、後二依俗。",
    "T37n1758_001:0332a03_9": "是故經首置如是我聞，如是經義親從佛聞，離增減失，為令眾生起信樂心順修學故。",
    "T37n1758_001:0332a05_0": "正釋其文者，《佛地論》說，如是言依四義轉：一、依譬喻，如有說言：如是富貴如毘沙門。",
    "T37n1758_001:0332a06_1": "如是所傳所聞之法如佛所說，定無有異，定為利樂方便之因，或當所說如是文句如我昔聞。",
    "T37n1758_001:0332a09_0": "二、依教誨，如有說言：汝當如是讀誦經論等。",
    "T37n1758_001:0332a10_0": "此中如是，遠則佛之教誨，近則傳法之者教誨。",
    "T37n1758_001:0332a11_1": "三、依問答，謂有問言：汝當所說昔定聞耶！",
    "T37n1758_001:0332a12_0": "於此答言：如是我聞。",
    "T37n1758_001:0332a12_1": "四、依許可，如有說言：我當為汝如是而思、如是而作、如是而說。",
    "T37n1758_001:0332a13_2": "謂結集時諸菩薩咸共請，如汝所聞當如是而說；傳法菩薩便許可言：如是當說、如我所聞，或信可言：是事如是，謂如是法我昔所聞，此事如是，則此當說，定無有異。",
    "T37n1758_001:0332a17_3": "由四義故經所皆置如是我聞。",
    "T37n1758_001:0332a18_4": "真諦三藏云：微細律明阿難昇座集法藏時，身如真佛具諸好，下座之時還復本形，勘集藏傳亦作是說。",
    "T37n1758_001:0332a20_5": "眾有三疑：一、疑佛大悲從涅槃起更說妙法；二、疑更有佛從他方來住此說法；三、疑是阿難轉身成佛為眾說法。",
    "T37n1758_001:0332a23_6": "今顯如是所說之法，我昔侍佛親所曾聞，非佛更起、他方佛至、轉身成佛。",
    "T37n1758_001:0332a24_7": "為除此疑，故經初言如是我聞。",
    "T37n1758_001:0332a25_8": "結集之緣如藏章記，已上數解。",
    "T37n1758_001:0332a26_9": "言我聞者，傳法菩薩自指己身言，如是法親從佛聞，故名我聞，非謂我者定屬一人。",
    "T37n1758_001:0332a28_10": "我謂諸蘊世俗假者，然我有三：一、妄所執我，謂外道等所橫計我；二、假施設我，謂大涅槃常樂我淨，除二乘倒強施設故；三、世流布我，謂世共傳天授祠授等。",
    "T37n1758_001:0332b02_11": "今傳法者隨順世間自指稱我。",
    "T37n1758_001:0332b03_12": "問：「諸佛說法本除我執，何故不稱無我乃稱我聞？」",
    "T37n1758_001:0332b04_13": "答：「有四義：一者、言說易故，若說無我通蘊處界，知此經誰；二者、順世間故；三者、除無我怖故，言無我者為誰修學；四者、有自他染淨因果事業等故，所以稱我聞。」",
    "T37n1758_001:0332b08_0": "問：「若爾，何故不稱名字但稱我聞？」",
    "T37n1758_001:0332b08_1": "答：「有三義：一、示不乖俗宗，雖顯真宗不乖俗理，雖顯妙言不乖麁欲，雖顯真諦不離俗故。",
    "T37n1758_001:0332b10_2": "二、我者主宰自在之義，《集藏傳》云：有三阿難：一、阿難陀，云慶喜，持聲聞藏；二、阿難跋陀，云喜賢，持獨覺藏；三、阿難伽羅，云喜海，持菩薩藏，但是一人，隨德各別，由此阿難多聞聞持，其聞積集三慧齊備，文義並持，於三藏教總持自在。",
    "T37n1758_001:0332b15_3": "若稱名字，雖順正理，無於諸法得自在義，由斯稱我不噵阿難。",
    "T37n1758_001:0332b17_4": "三、我者親義，世間共言我見聞，此將為親證。",
    "T37n1758_001:0332b18_5": "若言阿難聞，或非親聞從他傳受，今顯親聞世尊所說，非是傳聞，破他疑網，故不稱字但言我聞。",
    "T37n1758_001:0332b20_6": "聞謂耳根發識聽受所說，今癈耳別就我總稱，故名我聞。",
    "T37n1758_001:0332b21_7": "雖依大乘根識心所對境和合方名為聞，然根五義勝於識等故根名聞，若但聞聲可唯在耳，既緣名義便在意中。",
    "T37n1758_001:0332b24_8": "故《瑜伽》言：聞謂比量，耳名聞者，親聞於聲，與意為門，意方聞故。",
    "T37n1758_001:0332b25_9": "以二為聞，熏習在總，因聞所成總名為聞，癈別耳意總名我聞。」",
    "T37n1758_001:0332b27_10": "問：「慶喜于時親亦見覺知佛所說，何故但言我聞，不言我見乎？」",
    "T37n1758_001:0332b28_11": "答：「有三義：一、欲證深理要先聞法，名等詮義非色等故；二、此界以聲為佛事，事為所依，名等有故；三、希證菩提要聞熏習，由聞熏習成出世故，由斯經首不說見覺知，唯說我聞，據實于時亦見佛說諸餘佛土以光明等而為佛事，可言見等。」",
    "T37n1758_001:0332c05_0": "經云：「一時」。",
    "T37n1758_001:0332c05_1": "贊曰：第二說教時分也。",
    "T37n1758_001:0332c05_2": "此有二義：一者道理時，說聽二徒雖唯現在五蘊諸行剎那生滅，即此現法有酬於前引後之義，即以所酬假名過去，即以所引假名未來，對此二種說為現在，此過未世並於現在法上假立，即說聽者五蘊諸法剎那生滅，前後相續事緒究竟假立三世總名一時，即一生滅之一時也；二者唯識時，說聽二徒識心之上變作三時相狀而起，實是現在，隨心分限變作短長事緒終訖總名一時，如夢所見謂有多生，覺位唯心都無實境，聽者心變三世亦爾，唯意所緣是不相應行蘊法處法界所攝，不別約四時八時，但聽者根熟感佛為說，說者慈悲應機為言，說聽事訖總名時。",
    "T37n1758_001:0332c19_0": "經云：「佛」。",
    "T37n1758_001:0332c19_1": "贊曰：第三說教主也。",
    "T37n1758_001:0332c19_2": "梵云佛陀，此略云佛，有慧之主，唐言覺者。",
    "T37n1758_001:0332c20_3": "覺有三義：一、自覺勝凡夫，凡夫不自覺故；二、覺他勝二乘，彼不覺他故；三、覺行圓滿勝諸菩薩，菩薩雖復修於二覺行，未圓滿故。",
    "T37n1758_001:0332c23_4": "佛地論云：具一切智、一切種智，能自開覺亦能開覺一切有情，如睡夢覺、如蓮華開，故名為佛。",
    "T37n1758_001:0332c25_5": "准諸經梵本皆稱本師名薄伽梵，佛教安置以此一言含眾德故，飜譯之主意存省略，隨方生善故稱佛名。",
    "T37n1758_001:0332c28_6": "問：「此三身中何身所攝？」",
    "T37n1758_001:0332c28_7": "答：「准處准機，應聲聞而為化佛；准文准理，教菩薩而即報身。",
    "T37n1758_001:0332c29_8": "感者根器不同，應現故通報化。",
    "T37n1758_001:0333a01_9": "王城鷲嶺劫盡火燒，鶖子聞經即化佛也。",
    "T37n1758_001:0333a02_10": "我土安穩壽量長遠，文殊在中即報身。",
    "T37n1758_001:0333a03_11": "劬師羅長者覩三尺以發心；五百婆羅門見灰身而起信；無邊之菩薩窮上界而有餘；住小聖之凡夫觀丈六而無無盡。",
    "T37n1758_001:0333a06_12": "今顯主尊教隨定勝，初標教主令生喜心。」",
    "T37n1758_001:0333a08_0": "經云：「在舍衛國祇樹給孤獨園」。",
    "T37n1758_001:0333a08_1": "贊曰：第四所化處也。",
    "T37n1758_001:0333a09_2": "梵云室利羅筏悉底，言舍衛者音訛略也，此中印度境憍薩羅國之都城名，為別布憍薩羅故，以都城為國之稱。",
    "T37n1758_001:0333a11_3": "《金剛般若經》云：在舍婆提城兄弟二人，於此習僊而後得果，城遂因此號為舍婆提。",
    "T37n1758_001:0333a13_4": "今新解云，應云豐德城：一、具財物；二、好欲境；三、饒多聞；四、豐解脫，國豐四德故以為名焉。",
    "T37n1758_001:0333a15_5": "祇樹者，應云誓多林，言祇樹者訛也。",
    "T37n1758_001:0333a16_6": "誓多云戰勝，此即太子之名，太子生時隣國怨至，戰而得勝遂以為名。",
    "T37n1758_001:0333a18_0": "給孤獨者是蘇達多長者，此云善施，善施仁而且[(止/脊)*殳]，積而能散，極濟貧乏哀恤孤老，時人美其德號為給孤獨。",
    "T37n1758_001:0333a20_1": "是鉢刺犀那恃恃王，舊云波斯匿王是也，此名勝軍，蘇達多是彼王之大臣也。",
    "T37n1758_001:0333a22_2": "佛在摩竭陀未遊舍衛，給孤獨長者為兒娶妻遂詣王舍城。",
    "T37n1758_001:0333a23_3": "時有長者將筵請佛家修供養善施，問其所由，長者具陳請佛。",
    "T37n1758_001:0333a25_0": "彼聞佛德，深心歡喜。",
    "T37n1758_001:0333a25_1": "佛在靈鷲山相去五十餘里，遙施光照善施。",
    "T37n1758_001:0333a26_2": "善施尋光遙見世尊，悲感喜哽如子見父，尋光詣佛路逢天祠，善施禮拜佛光遂滅，善施慚愧光明還照。",
    "T37n1758_001:0333a28_3": "尋光至佛，請佛：「諸佛國普化有緣，何獨此土？」",
    "T37n1758_001:0333a29_4": "佛時許可，令舍利子先瞻處所。",
    "T37n1758_001:0333b01_5": "佛言：「出家當須寂靜，豐德人閙城中小隘，唯城南五六里餘有太子誓多之園，地幽境媚林密華繁壁方十里，可置伽藍。」",
    "T37n1758_001:0333b04_6": "善施請買，太子不許，因戲言曰：「側布金滿地高敷五寸，時即賣之。」",
    "T37n1758_001:0333b05_7": "善施許諾，太子辭以戲言固陳不與，善施請為對理。",
    "T37n1758_001:0333b06_8": "時淨居天恐人遮曲，乃化為斷事者斷與善施，善施得之布金取地。",
    "T37n1758_001:0333b08_9": "時少五百步未滿十里，一庫金盡使者來報，善施思惟：「當取何藏中金？」",
    "T37n1758_001:0333b10_0": "太子疑其情悋，悔地而還金。",
    "T37n1758_001:0333b10_1": "善施具陳：「心非悔悋。」",
    "T37n1758_001:0333b11_2": "太子知其情懇，自發勝心：「人所貴重莫過金寶，而彼尚能傾庫買地以造僧園，我何所乏而無修建？」",
    "T37n1758_001:0333b13_3": "請悔先地，長者不從。",
    "T37n1758_001:0333b13_4": "太子云：「許地取金，未論林樹。",
    "T37n1758_001:0333b14_5": "地隨汝主，林屬我身，共助成功俱陳供養。」",
    "T37n1758_001:0333b15_6": "外道心嫉奏王聞勝，六種皆虧，闔國重其釋教。",
    "T37n1758_001:0333b16_7": "佛後遊此告阿難曰：「園地善施所買，樹林祇陀所施，二人同心崇福，自今已往應謂此地為誓多林給孤獨園。」",
    "T37n1758_001:0333b18_8": "布金之地自此興焉。",
    "T37n1758_001:0333b20_0": "經云：「與大比丘眾千二百五十人俱」。",
    "T37n1758_001:0333b20_1": "贊曰：第五所被機。",
    "T37n1758_001:0333b21_2": "以四門分別：一、顯來意；二、彰權實；三、定多少；四、明次第。",
    "T37n1758_001:0333b22_3": "來意有二：一、為證信標聽眾者，助成慶喜聞法可信，眾有三疑今顯同聞；二、證經德，如天帝釋諸天圍繞、大梵天王梵眾圍繞等，今顯法王諸聖圍繞。",
    "T37n1758_001:0333b25_4": "二、彰權實。",
    "T37n1758_001:0333b26_5": "如《佛地論》云：化佛穢土中，聲聞等實、菩薩是權；報佛淨土中，菩薩是實、聲聞等為權。",
    "T37n1758_001:0333b28_0": "既是穢土，即菩薩是權也。",
    "T37n1758_001:0333b28_1": "三、定多少，初有五眾：一、道行尊高眾；二、悲心廣大眾；三、樂法諸天眾；四、欲界人趣眾；五、非天修羅眾。",
    "T37n1758_001:0333c01_2": "三眾此列，二眾後陳。",
    "T37n1758_001:0333c02_3": "問：「何故餘經兼有諸眾八部等，此經唯獨五眾？」",
    "T37n1758_001:0333c03_4": "答：「勸歸淨土，境勝地殊，莫非上德上賢，餘即不能信受，所以獨標五眾不列餘也。」",
    "T37n1758_001:0333c05_5": "四明次第者，先列聲聞菩薩二眾，是內護眾。",
    "T37n1758_001:0333c06_6": "次列帝釋，是外護眾。",
    "T37n1758_001:0333c06_7": "且內護眾先列聲聞、後明菩薩。",
    "T37n1758_001:0333c07_8": "《佛地論》有四解：一、形相不同，聲聞出家形同諸佛，菩薩不爾；二、處有近遠，聲聞近佛，菩薩遠之；三、戒德有殊，聲聞出家持出家戒，菩薩不爾，隨類化生故；四、欲令菩薩於聲聞所捨憍慢故。",
    "T37n1758_001:0333c11_9": "且初道行尊高眾，分三：初標類舉數、二歎德、三列名。",
    "T37n1758_001:0333c12_10": "此即初也。",
    "T37n1758_001:0333c13_0": "與者，兼并共及之義。",
    "T37n1758_001:0333c13_1": "龍樹釋大而有五義：一、數大，千二百五十人故；二、離大，大障斷故；三、位大，大阿羅漢故；四、名大，名稱遠聞故；五、識大，大人大眾所知識故。",
    "T37n1758_001:0333c16_2": "梵云苾芻，訛云比丘，由具五義所以不翻：一曰怖魔，初出家時魔宮振動故；二云乞士，既出家已乞食自濟故；三名淨持戒，漸入僧數應持戒故；四云淨命，既受得戒，所起三業以無貪發，不依於貪邪活命故；五曰破惡，漸依聖道滅煩惱邪故。",
    "T37n1758_001:0333c21_3": "又依草立名，喻五德草故云比丘。",
    "T37n1758_001:0333c22_4": "眾者僧也。",
    "T37n1758_001:0333c22_5": "理事二和得眾名也，三人已上得僧名故。",
    "T37n1758_001:0333c23_6": "千二百五十人俱，俱至祇園故。",
    "T37n1758_001:0333c25_0": "經云：「皆是大阿羅漢眾所知識」。",
    "T37n1758_001:0333c25_1": "贊曰：第二歎德也。",
    "T37n1758_001:0333c26_2": "新翻《大般若》及舊論中有十六句，皆是阿羅漢，諸漏已盡，無復煩惱，得真自在等。",
    "T37n1758_001:0333c28_0": "此經之中是初一句。",
    "T37n1758_001:0333c28_1": "阿羅漢者，《唯識論》中此翻為應，而具三義：一、應永害煩惱賊故；二、應受人天廣大供養故；三、應不受分段生死故。",
    "T37n1758_001:0334a01_2": "眾所知識者，名高德重眾所知識故。",
    "T37n1758_001:0334a03_0": "經云：「長老舍利弗、摩訶目揵連」。",
    "T37n1758_001:0334a03_1": "贊曰：第三列名，分二：初列名、二總結，如是等諸大弟子，是總結。",
    "T37n1758_001:0334a05_2": "且初列名分成八對：第一、內智外通對；第二、苦行辨才對；第三、悟空知幻對；第四、捨愚離欲對；第五、多聞密行對；第六、流泉應供對；第七、化貪除慢對；第八、施藥筵僧對。",
    "T37n1758_001:0334a08_3": "今且初也。",
    "T37n1758_001:0334a09_4": "具二義故名為長老：一、年高臘長故；二、學廣解深故。",
    "T37n1758_001:0334a10_5": "梵云奢利弗呾羅，此云春鸎，亦云鶖鳥，弗呾羅云子，訛略故云舍利弗。",
    "T37n1758_001:0334a11_6": "母未懷此子言詞謇訥，與兄俱悕羅論義常劣於兄，自懷子後言詞辨捷論勝兄，母多辨故故曰春鸎。",
    "T37n1758_001:0334a14_7": "春鸎即今百舌鳥也，是彼所生故復稱子，亦云鶖子也。",
    "T37n1758_001:0334a15_8": "尊者大婆羅門種，其父豪才博識深鑒精微，凡是經籍無不究習，其妻感夢，具告夫曰：「吾昨宵夢感見一異人，身被甲冑手執金剛，摧破諸山追立一山下。」",
    "T37n1758_001:0334a18_9": "夫曰：「汝夢甚善，汝當生男，慧學貫世，摧諸論師破其宗致，唯不如一人，為佛弟子。」",
    "T37n1758_001:0334a20_10": "果然有娠，母忽聰明高德，劇談言語無滯礙。",
    "T37n1758_001:0334a21_11": "尊者年始八歲振四方，志性淳質其心慈悲，早壞纏結成就智慧，故云內智也。",
    "T37n1758_001:0334a23_12": "問：「千餘羅漢盡到祇園，總證三明、皆登四果，列名之處鶖子何先？」",
    "T37n1758_001:0334a24_13": "答：「只如鶖子辨過小聖、智頴常倫，靈山為發請之先、舍衛作聞經之首，最初標列於理何違。」",
    "T37n1758_001:0334a26_14": "梵云摩訶沒特伽羅，言大目揵連者訛也。",
    "T37n1758_001:0334a27_15": "摩訶沒特伽羅，此云大採菽氏，上古有仙居山寂處，常採菉荳而食，因以為姓。",
    "T37n1758_001:0334a29_16": "尊者之母是彼之族也，取母氏姓而與立名，得大神通，揀餘卑姓故復云大採菽氏。",
    "T37n1758_001:0334b02_17": "與鶖子少為親友，深厭俗塵未有歸，二人同事刪闍耶外道學法，乃相謂曰：「此非究竟之理，各於諸處訪求勝法。」",
    "T37n1758_001:0334b04_18": "時遇馬勝尊者入城化導，鶖子見其威儀閑雅，尋而問曰：「尊者師是誰耶？」",
    "T37n1758_001:0334b06_19": "答曰：「釋迦世尊是我師也。」",
    "T37n1758_001:0334b07_20": "鶖子曰：「所說何法，可得聞乎？」",
    "T37n1758_001:0334b07_21": "馬勝尊者隨宜演說云：「諸法從緣生，諸法從緣滅，我佛釋迦師，長作如是說。」",
    "T37n1758_001:0334b09_22": "鶖子聞已即證初果，乃逢目連，轉為說法亦得初果，遂與同黨二百五十人俱往詣佛所。",
    "T37n1758_001:0334b11_23": "至已頂禮，願從佛法。",
    "T37n1758_001:0334b11_24": "世尊告云：「善來苾芻。」",
    "T37n1758_001:0334b12_25": "聞是語已，戒品具足，漸漸進修已成羅漢。",
    "T37n1758_001:0334b13_26": "此尊者神通第一孝養無雙，救危苦於冥間，薦慈親於天界，故云外通也。",
    "T37n1758_001:0334b15_0": "經云：「摩訶迦葉、摩訶迦旃延」。",
    "T37n1758_001:0334b15_1": "贊曰：第二苦行辨才對。",
    "T37n1758_001:0334b16_2": "摩訶如前解。",
    "T37n1758_001:0334b16_3": "迦葉者，梵云迦葉波，姓也，此略云迦葉，此婆羅門姓飲光仙人種。",
    "T37n1758_001:0334b17_4": "昔有婆羅門獲證仙果，身體金色飲蔽日月之光，尊者是彼之種，以姓標名；又迦葉身飲蔽日月光，故以為號。",
    "T37n1758_001:0334b20_5": "《付法藏傳》云：往昔過九十一劫毘婆尸佛入涅槃後，四部弟子起七寶塔。",
    "T37n1758_001:0334b22_6": "時彼塔中有佛形像，佛面金色少處缺壞，有一貧女遊行乞匃得一金珠，見像面壞欲薄像面。",
    "T37n1758_001:0334b24_7": "迦葉爾時作鍛金師，女即持往詣令修薄，匠師聞於福事，歡喜為令作發願。",
    "T37n1758_001:0334b25_8": "女云：「願生生世世常為夫婦，身真金色恒受勝樂，常修梵行。」",
    "T37n1758_001:0334b27_9": "從是已來九十一劫身金色，生天人中快樂無極，最後詑生第七梵天。",
    "T37n1758_001:0334b28_10": "時摩竭陀國有婆羅門名尼[牛*句]律陀，過去修福，聰明多智巨福無量，金銀七寶牛羊田宅奴婢車乘，比瓶沙王千倍為勝。",
    "T37n1758_001:0334c02_11": "王有金犁千具，彼婆羅門恐與王齊畏招罪咎，其家但作九百九十九具金犁，唯少一具。",
    "T37n1758_001:0334c04_12": "其家有金[疊*毛]千張，最下之者價直百千兩金。",
    "T37n1758_001:0334c05_13": "有六十圌金栗，每圌有三百四十斛。",
    "T37n1758_001:0334c06_14": "其家雖富而無子息。",
    "T37n1758_001:0334c06_15": "於其舍側有一樹神，頗有靈祇，夫婦累求子息，數年無應。",
    "T37n1758_001:0334c07_16": "怒曰：「今七日盡心奉事，若復無驗必相燒煎。」",
    "T37n1758_001:0334c08_17": "樹神愁怖告四天王，四天王告帝釋，帝釋遍觀閻浮，無堪與彼而為子者，即詣梵王廣宣上事。",
    "T37n1758_001:0334c11_18": "梵王即以天眼遍觀，一梵天臨當命終，即往勸之勸其生往。",
    "T37n1758_001:0334c12_19": "梵天受教即來詑生，滿足十月生男兒，顏端正身真金色，光明赫[亦/火]照四十里。",
    "T37n1758_001:0334c14_20": "相師占云：「此兒宿福必定出家。」",
    "T37n1758_001:0334c14_21": "父母聞之皆懷愁惱，本為求子繼紹，若也出家必當絕嗣。",
    "T37n1758_001:0334c16_22": "夫婦議曰：「當說何計斷絕其意？」",
    "T37n1758_001:0334c16_23": "復自思惟：「世所耽著唯有美色，當為嫂取。」",
    "T37n1758_001:0334c17_24": "迦葉至年十五，欲為取妻，語父母言：「我意志清淨，不須婚姻。」",
    "T37n1758_001:0334c19_25": "父母不許。",
    "T37n1758_001:0334c19_26": "兒知難免，便設權計語父母言：「能為我得紫金色女端正超世，我當取之。」",
    "T37n1758_001:0334c21_27": "父母即召諸婆羅門遍行求嫂。",
    "T37n1758_001:0334c21_28": "諸婆羅門鑄一金神，端正奇特，寽持舁行聚落，高聲唱言：「若有在室得見金神禮拜之者，後出嫁時必得好夫。」",
    "T37n1758_001:0334c24_29": "有一女人身真金色端正無比，聞此語已出往禮拜金神。",
    "T37n1758_001:0334c25_30": "長者見之歡喜，即為取作兒妻。",
    "T37n1758_001:0334c26_31": "夫婦相見皆無染情，共立要契各住一房。",
    "T37n1758_001:0334c27_32": "父母聞已，毀除一室令共一房。",
    "T37n1758_001:0334c27_33": "迦葉語妻曰：「我若眠息汝當行道，汝若睡息我當行道。」",
    "T37n1758_001:0334c29_34": "妻因睡次申手床前，毒蛇入房欲螫妻手，迦葉見已以衣掌手舉於舊床，妻便驚窹而責之曰：「本立要誓各修梵行，今何觸手？」",
    "T37n1758_001:0335a03_0": "迦葉具陳。",
    "T37n1758_001:0335a03_1": "妻曰：「毒蛇螫我手，令我半身枯；今君觸我手令墮三塗。」",
    "T37n1758_001:0335a04_2": "夫妻節操深厭世間，啟辭父母求欲出家，父母見志不移便即聽許。",
    "T37n1758_001:0335a06_0": "夫婦俱共出家來詣佛所，佛即攝受，漸得果滿。",
    "T37n1758_001:0335a07_1": "此尊者心堅白玉、體瑩黃金，杜多之行難齊，少欲知足情莫，並不歸寂滅，賴且留身入三昧於鷄足山中，獻袈裟於龍華會上，故云苦行也。",
    "T37n1758_001:0335a10_2": "迦旃延者，梵云摩訶迦多衍那，云迦旃延亦訛也。",
    "T37n1758_001:0335a11_3": "《大般若》云大迦多衍那，此云大剪剃種男，剪剃種是婆羅門姓。",
    "T37n1758_001:0335a12_4": "上古有仙，山中靜處年歲既久，鬢髮稍長無人為剃，婆羅門法斥剃髮。",
    "T37n1758_001:0335a14_5": "一仙有子，兄弟二人俱來覲父。",
    "T37n1758_001:0335a15_0": "小者乃為諸仙剃髮，諸仙願護，後成仙道，爾來此種皆稱剪剃種。",
    "T37n1758_001:0335a16_1": "尊者身是男子，威德特尊，揀餘卑姓故云大剪剃種男。",
    "T37n1758_001:0335a17_2": "又西方亦有取母姓者，今顯是父姓，故置男名。",
    "T37n1758_001:0335a18_3": "古云扇繩，母戀此子如繩繫扇。",
    "T37n1758_001:0335a19_4": "又往昔曾為五戒掃地，果招端正無比，遊行化導遇鉢戍多王，怪其端正因問世尊。",
    "T37n1758_001:0335a21_5": "世尊具答王：「曾助五戒，除穢亦得端正。」",
    "T37n1758_001:0335a22_6": "王即歡喜更發勝心。",
    "T37n1758_001:0335a22_7": "辨捷無雙，論義第一也。",
    "T37n1758_001:0335a23_8": "此尊者辯潟波濤，貌揚氷玉，能將慧炬破長夜之昏朦，迫淬詞鋒挫六師之宗黨，故云辨才也。",
    "T37n1758_001:0335a26_0": "經云：「摩訶俱絺羅、離婆多」。",
    "T37n1758_001:0335a26_1": "贊曰：第三悟空知幻對。",
    "T37n1758_001:0335a27_2": "摩訶俱瑟恥羅，此云大膝，膝蓋大故，俱絺羅訛也。",
    "T37n1758_001:0335a28_3": "此舍利弗舅氏，曾與妹論義數見墮負，發憤遠遊博學道藝。",
    "T37n1758_001:0335a29_4": "業就歸國，妹已顏衰、甥已披剃，辭妹入寺覓佛論談，頂戴火盆身被鐵葉，髮毛至地甲長尺餘，嘯月呼風來入佛會，心懷憍慢傍若無人，乃見世尊，語世尊曰：「攝我[外*男]甥何法教導？」",
    "T37n1758_001:0335b04_5": "便索論義。",
    "T37n1758_001:0335b04_6": "世尊曰：「汝以何法為宗？」",
    "T37n1758_001:0335b05_7": "彼答曰：「我以不受一切法為宗。」",
    "T37n1758_001:0335b06_8": "世尊曰：「不受一切法之言，已是受也。」",
    "T37n1758_001:0335b06_9": "雖乃墮負，慢心未息。",
    "T37n1758_001:0335b07_10": "世尊乃現神力，令其鐵葉束身火盆燒頂，悶絕乃伏。",
    "T37n1758_001:0335b08_11": "投心懺謝，投佛出家，呼之善來，僧儀閑雅已證羅漢。",
    "T37n1758_001:0335b09_12": "因悟空理得於道果，名曰悟空。",
    "T37n1758_001:0335b10_13": "此尊者博通道術遍攬經書，辯若傾江詞同貫玉，一言悟道五蘊知空，忻淨土以受生，詣祇園而聽法，故云悟空也。",
    "T37n1758_001:0335b13_14": "離婆多者，梵云頡麗代多，此云室星，北方星也，祀之得子因以為名。",
    "T37n1758_001:0335b14_15": "或云彗星，彗星妖星也，此星出時生故因以為名。",
    "T37n1758_001:0335b15_16": "離婆多訛也。",
    "T37n1758_001:0335b16_17": "或云假和合，《智度論》說：一人值雨止宿神祠，深夜見鬼携屍欲食。",
    "T37n1758_001:0335b17_18": "須臾大鬼來爭屍食，各云：「我自將來。」",
    "T37n1758_001:0335b18_19": "大鬼力強乃奪屍食，小者云：「梁上之人具見縱由。」",
    "T37n1758_001:0335b19_20": "異常驚怖，具實曰：「小鬼將來。」",
    "T37n1758_001:0335b20_21": "大鬼聞語發怒，乃擒彼人取一脚食之而去。",
    "T37n1758_001:0335b21_22": "小鬼感其明證，乃取死屍一足連綴。",
    "T37n1758_001:0335b22_0": "證人儼若舊質，即自思惟：「此身虛幻。」",
    "T37n1758_001:0335b22_1": "因詣於佛所，問世尊曰：「生死路別，彼此體殊，假合身軀一何如故？」",
    "T37n1758_001:0335b24_2": "世尊告曰：「四大假合，五蘊靈華，悟何曉矣？」",
    "T37n1758_001:0335b25_3": "彼人因悟，投佛出家，漸成聖果。",
    "T37n1758_001:0335b25_4": "此尊者心無苟絇、口不虛詞，神祠傷一足之因，佛會了百年之幻也，故云知幻也。",
    "T37n1758_001:0335b28_0": "經云：「周利盤陀、伽難陀」。",
    "T37n1758_001:0335b28_1": "贊曰：第四捨愚離欲對。",
    "T37n1758_001:0335b29_2": "周利盤陀伽者，此云路邊生。",
    "T37n1758_001:0335b29_3": "有長者有女，出適他人懷孕乃歸，路邊誕子，名路邊生也。",
    "T37n1758_001:0335c02_4": "兄弟二人：兄名盤陀伽、弟名周利盤陀伽也。",
    "T37n1758_001:0335c03_5": "《增一》云：此尊者父母併亡，兄先入道已成聖果，彼弟後亦出家，以愚闇時久都無所解。",
    "T37n1758_001:0335c05_0": "兄怪曰：「徒淹歲久全無知會，違歸俗舍不聽出家。」",
    "T37n1758_001:0335c06_1": "弟倚寺門嗟歎流淚。",
    "T37n1758_001:0335c06_2": "世尊見已，令付箒掃每日習誦，記一忘一，後乃豁然省悟曰：「箒掃者，除穢令淨為義，應是世尊令我斷除身中煩惱垢也。」",
    "T37n1758_001:0335c09_3": "因茲證果。",
    "T37n1758_001:0335c09_4": "又《五百弟子本起經》云：此尊者往昔驅豕度河，以繩繫口，喘息不通中流而死，因茲暗昧，捨愚得慧故也。",
    "T37n1758_001:0335c11_5": "此尊者前生惡業現世方除，知箒掃有淨室之功，悟身因起斷愚之慧，故云捨惡也。",
    "T37n1758_001:0335c13_6": "梵云孫達羅難陀，此云艶喜，孫陀羅訛也。",
    "T37n1758_001:0335c14_7": "艶是妻號，色美端嚴無比名艶；喜是自名，擇牧牛難陀，故言艶喜，艶之喜故。",
    "T37n1758_001:0335c16_8": "是佛親弟，身長一丈五尺二寸。",
    "T37n1758_001:0335c17_9": "佛化難陀令求出離，慕戀妻美，種種方便示之苦樂等，方肯出家已成聖果。",
    "T37n1758_001:0335c18_10": "此尊者，世尊華萼慶喜雁行戀美色於王宮，示惡因於地獄，從茲惶怖方肯迴心，知貪欲是招苦之源，悟好色是受殃之本，捨榮棄俗剃髮披緇，故云離欲也。",
    "T37n1758_001:0335c23_0": "經云：「阿難陀、羅睺羅」。",
    "T37n1758_001:0335c23_1": "贊曰：第五多聞密行對。",
    "T37n1758_001:0335c24_2": "梵云阿難陀，此云慶喜，但言阿難，翻為歡喜亦訛也。",
    "T37n1758_001:0335c25_3": "世尊成道內外咸慶，當喜時生故云歡喜，已成聖果。",
    "T37n1758_001:0335c26_4": "又論云：尊者往昔曾為大富長者，因施誦經沙彌飲，遂發願言：「願小師成佛，願我為多聞弟子，所說教法悉能記持。」",
    "T37n1758_001:0335c29_0": "今符往願博學多聞。",
    "T37n1758_001:0335c29_1": "此尊者貌瑩秋蟾心明皎日，巖間結集誦三藏之教微言，水上分身應四王之請命，故云多聞也。",
    "T37n1758_001:0336a02_2": "梵云羅怙羅，此云執日，羅睺羅不正，執日者障蔽也。",
    "T37n1758_001:0336a03_3": "往昔曾為國王太子，兄弟二人，大者名日、小者名月。",
    "T37n1758_001:0336a05_0": "父王崩後兄紹國位，後厭榮貴付位與弟月太子，乃投佛出家，精持禁戒無有少犯。",
    "T37n1758_001:0336a06_1": "後因夜暗誤用他人瓶水，鳴鐘作相集僧懺除，眾僧知罪輕微，不與作法懺謝。",
    "T37n1758_001:0336a08_2": "憂愁轉甚，乃自入宮告月王求懺盜罪。",
    "T37n1758_001:0336a09_3": "月王不違兄意，尋遣左右收兄拘繫一房，貪遂歡娛六日忌治，今招惡報腹內六年。",
    "T37n1758_001:0336a11_4": "又云：昔填鼠穴六日，今招斯報六載腹中。",
    "T37n1758_001:0336a12_5": "此皆不然。",
    "T37n1758_001:0336a12_6": "太子逾城之日，馬鞭指耶輸之腹令有此孕，表異凡眾特現異靈，六載胎中方誕殊質。",
    "T37n1758_001:0336a14_7": "國王疑謗母子俱焚，火變蓮池都無傷損，群臣國王頓息疑心，知釋迦之久離染情，顯羅睺之不同餘眾。",
    "T37n1758_001:0336a16_8": "又乃將珠奉佛，雪恥耶輸，鶖子將歸便令度脫，少欲知足大行密修已證四果。",
    "T37n1758_001:0336a18_9": "此尊者聖凡莫測因果難知，內修菩薩之心、外現聲聞之相，故云密行也。",
    "T37n1758_001:0336a21_0": "經云：「憍梵波提、賓頭盧波羅墮」。",
    "T37n1758_001:0336a21_1": "贊曰：第六流泉應供對。",
    "T37n1758_001:0336a22_2": "梵云笈房鉢底，此云牛相，憍梵波提訛也。",
    "T37n1758_001:0336a23_3": "過去因摘一莖禾，數顆墮地，五百生中作牛償他，今雖人身尚作牛呞之相，因號為牛相比丘。",
    "T37n1758_001:0336a25_4": "恐人謗毀反墮眾苦，佛勅令往忉利天宮尸利沙園修習禪定。",
    "T37n1758_001:0336a26_5": "佛入滅時結集法藏，令人往喚。",
    "T37n1758_001:0336a27_6": "問曰：「世尊安樂否？」",
    "T37n1758_001:0336a27_7": "語曰：「已滅度。」",
    "T37n1758_001:0336a28_8": "又問：「我師在無？」",
    "T37n1758_001:0336a28_9": "報曰：「舍利弗不忍見世尊滅度、三界無依，先已入滅。」",
    "T37n1758_001:0336a29_10": "尊者聞語嗟嘆再三，乃化水流至下界，水中說偈。",
    "T37n1758_001:0336b01_11": "偈云：「憍梵波提頭面禮，妙眾端嚴第一像，象王既去象子隨，大師入滅我亦滅。」",
    "T37n1758_001:0336b03_12": "因茲化火焚身入於寂滅。",
    "T37n1758_001:0336b04_13": "此尊者辟嫌疑於妙高頂上習禪觀，於沙利園中忽聞我佛世尊示歸寂滅，又知本師鶖子現跡沈空，水流偈於巖間、火焚身於天上，故云流泉也。",
    "T37n1758_001:0336b07_14": "賓頭盧頗羅墮者，案《請賓頭盧經》云：賓頭盧者是字，未詳其義。",
    "T37n1758_001:0336b08_15": "頗羅墮者是姓，此云利根。",
    "T37n1758_001:0336b09_16": "故毘奈耶律云：樹提長者以栴檀鉢置於剎上，告云：「若有神通能取之便與。」",
    "T37n1758_001:0336b11_17": "尊者在山納衣之次，天眼遙見，削針山崖騁通便往，線連山埵帶入王城，蔽日翳空，城中士庶莫不驚惶。",
    "T37n1758_001:0336b13_18": "孕婦墮胎乃往白佛，佛呵責已云：「汝自今後不得隨吾、不得入滅，留身久住，與人增福受請應供。」",
    "T37n1758_001:0336b15_19": "現在南天竺摩利支山居住受請，垂赴往往現身，請命儀軌具在《請賓頭盧經》內，此不繁敘。",
    "T37n1758_001:0336b17_20": "此尊者受佛勅命不入涅槃，恒駐錫於摩利支山，每應供於閻浮世界，故云應供也。",
    "T37n1758_001:0336b20_0": "經云：「迦留陀夷、摩訶劫賓那」。",
    "T37n1758_001:0336b20_1": "贊曰：第七化貪除慢對。",
    "T37n1758_001:0336b21_2": "迦留陀夷，《正法念經》云：翻為黑曜，身有黑光，能照曜故。",
    "T37n1758_001:0336b22_3": "《增一》云：迦留陀夷夜行乞食，值天陰暗，閃電照見，孕婦驚怖將為神鬼，時乃墮胎，遂詣白佛。",
    "T37n1758_001:0336b24_4": "佛呵責已，便立禁戒不得夜行乞食。",
    "T37n1758_001:0336b25_5": "又化慳女令捨慳貪，具如別處。",
    "T37n1758_001:0336b26_6": "此尊者驚孕婦傷子，化慳女捨貪，損正教於一時，立規繩於千古，故云化貪也。",
    "T37n1758_001:0336b28_0": "摩訶劫賓那，此云房宿，佛與同房宿，化作老比丘為之說法，因而得道，故云房宿。",
    "T37n1758_001:0336b29_1": "因佛化導慢心乃除，此尊者，世尊以韜藏聖相變現僧儀，持金錫以同行，處茅堂而共宿，乃知根熟；却復本形，覩相好而發心，聽微言而息慢，故云除慢也。",
    "T37n1758_001:0336c05_0": "經云：「薄拘羅、阿[(而/而)*(少/((色-巴)+兄))]樓馱」。",
    "T37n1758_001:0336c05_1": "贊曰：第八施藥莚僧對也。",
    "T37n1758_001:0336c06_2": "梵云薄矩羅，此云善容，言薄拘羅訛也。",
    "T37n1758_001:0336c07_3": "毘婆尸佛入涅槃後，有一比丘甚患頭痛，善容時作貧士，持一呵梨勒施病比丘，比丘服已病即除愈，因施藥故九十一劫天上人間受福快樂。",
    "T37n1758_001:0336c10_4": "又因往昔曾作比丘，發願不視女子面，不受女子所施衣，不受女子手中飯，尊者母苦憶子情切乃入寺看子，善容不樂，尋時遣母便出房門。",
    "T37n1758_001:0336c13_5": "母懷小憤，為兒五逆乃發惡願：「願我來世作伊後母種種[夌*欠]治。」",
    "T37n1758_001:0336c14_6": "果應前願，五殺不死。",
    "T37n1758_001:0336c15_7": "投佛出家遂成聖果，少欲知足塔涌一錢。",
    "T37n1758_001:0336c16_8": "故此尊者心唯少欲身不重衣，施良藥之微因，獲無病之殊報，故云施藥也。",
    "T37n1758_001:0336c17_9": "阿[(而/而)*(少/((色-巴)+兄))]樓馱者，梵云阿泥律陀，此云無滅，佛之堂弟。",
    "T37n1758_001:0336c19_0": "云阿[少/兔]馱者訛也，應作[(而/而)*(少/((色-巴)+兄))]字。",
    "T37n1758_001:0336c19_1": "於過去世曾施緣覺一食，五十劫中福不滅故。",
    "T37n1758_001:0336c20_2": "又過去世曾作獵人欲盜毫珠，以箭挑燈，覩佛相好乃發勝心，捨棄弓矢誓不害命。",
    "T37n1758_001:0336c22_3": "善因力故今得出家，多諸睡眠障習禪定。",
    "T37n1758_001:0336c23_4": "佛乃呵責，恥見大眾，更不寢息，乃得天眼。",
    "T37n1758_001:0336c24_5": "此尊者挑燈少善根，獲天眼之殊功，施食微因緣，感福田而無盡，故云筵僧也。",
    "T37n1758_001:0336c27_0": "經云：「如是等諸大弟子」。",
    "T37n1758_001:0336c27_1": "贊曰：第二結也。",
    "T37n1758_001:0336c27_2": "標千餘人列名十六，不能具載，故云等也。",
    "T37n1758_001:0336c28_3": "諸大弟子者，學在我後故名為弟，解從我生名為子也。",
    "T37n1758_001:0337a01_4": "上來道行尊高眾訖。",
    "T37n1758_001:0337a02_0": "經云：「并諸菩薩摩訶薩」。",
    "T37n1758_001:0337a02_1": "贊曰：第二悲心廣大眾也。",
    "T37n1758_001:0337a03_2": "又分為三：初標類、二列名、三結之。",
    "T37n1758_001:0337a03_3": "此即初也。",
    "T37n1758_001:0337a04_4": "梵云菩提薩埵摩訶薩埵，略云菩薩摩訶薩。",
    "T37n1758_001:0337a05_5": "菩薩修行略有二門：一、自利，大智為首；二、利他，大悲為先。",
    "T37n1758_001:0337a06_6": "菩提，覺義，智所求果；薩埵，有情義，悲所度生，依弘誓語故名菩薩；以二為境名為菩薩，有財釋也。",
    "T37n1758_001:0337a08_7": "又覺是所求果，有情是自身，求三菩提之有情故名菩薩，依主釋也。",
    "T37n1758_001:0337a10_8": "云摩訶薩者，今此等菩薩名振十方、位居八地，揀小菩薩、表異二乘，故云摩訶薩也。",
    "T37n1758_001:0337a12_0": "經云：「文殊師利法王子、阿逸多菩薩」。",
    "T37n1758_001:0337a12_1": "贊曰：第二列名也。",
    "T37n1758_001:0337a13_2": "分之為二：一、十祥三會對；二、愍物策勤對。",
    "T37n1758_001:0337a14_3": "此即初也。",
    "T37n1758_001:0337a14_4": "梵云曼殊師利，此云妙吉祥，生時有十種吉祥事故：一、光明滿室；二、甘露盈庭；三、地涌七珍；四、神開伏藏；五、鷄生鳳子；六、猪孩龍肫；七、馬產騏驎；八、牛生白驛；九、倉變金粟；十、象具六牙。",
    "T37n1758_001:0337a18_5": "故云妙吉祥也。",
    "T37n1758_001:0337a18_6": "是北方常喜世界歡喜藏摩尼寶積佛，聞名能滅四重等罪。",
    "T37n1758_001:0337a20_7": "又云過去為龍種上尊王佛，《華嚴經》說：在此清涼五臺山，與一萬菩薩俱。",
    "T37n1758_001:0337a21_8": "法王子者，《佛地論》云：從世尊口正法所生，紹繼佛身不斷絕故，名法王子。",
    "T37n1758_001:0337a23_9": "問：「文殊已三祇行滿十號身圓，何得息國之化揚、於他方而示跡？」",
    "T37n1758_001:0337a25_0": "答：「此尊者慈悲廣大利物弘深，顯淨名之悟理已言，助釋迦而投機演法，或因或果何必生疑。」",
    "T37n1758_001:0337a27_1": "阿逸多，此云慈氏，依梵本應云梅呾利曳那，此翻為慈，古云彌帝隷或言彌勒者皆訛。",
    "T37n1758_001:0337a29_2": "當來下生之時，纔生便具三十二相，身紫金色姿容揵特。",
    "T37n1758_001:0337b01_3": "母性不調，懷子已來悲心濟物慈心救厄。",
    "T37n1758_001:0337b02_4": "相師曰：「此師子兒之德也。」",
    "T37n1758_001:0337b02_5": "因為立號稱梅呾利曳那。",
    "T37n1758_001:0337b03_6": "若釋此名，應云梅呾利曳尼，尼是女聲，母姓慈故因名慈氏。",
    "T37n1758_001:0337b04_7": "因成現在、果熟當生，忻慕淨方亦來至會。",
    "T37n1758_001:0337b06_0": "經云：「乾陀訶提菩薩、常精進菩薩」。",
    "T37n1758_001:0337b06_1": "贊曰：第二愍物策勤對也。",
    "T37n1758_001:0337b07_2": "乾陀訶提菩薩者，未詳所譯，《稱讚淨土經》第三菩薩名不休息，即化利有情更無止息也。",
    "T37n1758_001:0337b09_3": "常精進者，念念勝前進後，更無懈怠故也。",
    "T37n1758_001:0337b11_0": "經云：「與如是等諸大菩薩」。",
    "T37n1758_001:0337b11_1": "贊曰：第三結之也。",
    "T37n1758_001:0337b12_2": "已上菩薩眾也，即悲心廣大眾訖。",
    "T37n1758_001:0337b13_0": "經云：「及釋提桓因等無量諸天大眾俱」。",
    "T37n1758_001:0337b13_1": "贊曰：第三明樂法諸天眾。",
    "T37n1758_001:0337b14_2": "梵云釋迦提婆因達羅，釋迦姓也，此釋翻為能，提婆者天也，因達羅帝也，云釋提桓因、言天帝釋，俱訛倒也。",
    "T37n1758_001:0337b16_3": "此在妙高山頂而住三十三天之帝王，過去字憍尸迦，此云繭兒，名阿摩竭陀，此云無毒害，即摩竭陀國過去帝釋修因之處，用國為名，修行因緣如《宗輪疏》。",
    "T37n1758_001:0337b20_4": "如帝釋等等者，餘諸天大眾俱至祇薗也。",
    "T37n1758_001:0337b21_5": "上來三眾不同，總是第五所被機訖。",
    "T37n1758_001:0337b22_6": "五段不同，總是序分已竟(已下正宗分也)。",
    "T37n1758_001:0337b23_0": "佛說阿彌陀經通贊疏卷上"
}