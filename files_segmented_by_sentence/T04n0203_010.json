{
    "T04n0203_010:0494c21_0": "雜寶藏經卷第十",
    "T04n0203_010:0494c23_0": "元魏西域三藏吉迦夜共曇曜譯",
    "T04n0203_010:0494c24_0": "優陀羨王緣",
    "T04n0203_010:0494c25_0": "羅睺羅因緣",
    "T04n0203_010:0494c26_0": "婆羅門諂偽緣",
    "T04n0203_010:0494c27_0": "婆羅門婦欲害姑緣",
    "T04n0203_010:0494c28_0": "烏梟報怨緣",
    "T04n0203_010:0494c29_0": "婢共羊鬪緣",
    "T04n0203_010:0495a01_0": "（一一六）◎優陀羨王緣",
    "T04n0203_010:0495a02_0": "昔優陀羨王，住盧留城，聰明解達，有大智慧。",
    "T04n0203_010:0495a03_1": "其一夫人，名曰有相，姿容奇特，兼有德行，王甚愛敬，情最寵厚。",
    "T04n0203_010:0495a04_2": "時彼國法，諸為王者，不自彈琴。",
    "T04n0203_010:0495a05_3": "爾時夫人，恃已愛寵，而白王言：「願為彈琴，我為王舞。」",
    "T04n0203_010:0495a06_4": "王不免意，取琴而彈，夫人即舉手而舞。",
    "T04n0203_010:0495a07_5": "王素善相，見夫人舞，覩其死相，尋即捨琴，慘然長歎。",
    "T04n0203_010:0495a08_6": "夫人即白王言：「如我今者，受王恩寵，敢於曲室，求王彈琴，我自起舞，用共為樂，有何不適，放琴而歎？",
    "T04n0203_010:0495a11_7": "願王莫隱，而見告語。」",
    "T04n0203_010:0495a11_8": "時王答言：「我之長歎，非爾婦人之所可聞。」",
    "T04n0203_010:0495a12_9": "夫人白言：「我今奉王，至誠無二，若有不理，宜應告勅。」",
    "T04n0203_010:0495a14_10": "慇懃不已，王以實答：「我之於爾，豈容有異？",
    "T04n0203_010:0495a15_11": "爾向起舞，死相外現，計其餘命，不過七日，由是之故，捨琴而歎。」",
    "T04n0203_010:0495a16_12": "夫人聞已，甚懷憂懼，即白王言：「如王所說，命不云遠。",
    "T04n0203_010:0495a18_0": "我聞石室比丘尼說，若能信心出家一日，必得生天。",
    "T04n0203_010:0495a19_1": "由是之故，我欲出家，願王聽許，得及道次。」",
    "T04n0203_010:0495a20_2": "時王情重恩愛不息，語夫人言：「至六日頭，乃當聽爾出家入道，不相免意。」",
    "T04n0203_010:0495a22_3": "遂至六日，王語夫人：「爾有善心，求欲出家，若得生天，必來見我，我乃聽爾得使出家。」",
    "T04n0203_010:0495a24_4": "作是誓已，夫人許可，便得出家，受八戒齋，即於其日，多飲石蜜漿，腹中絞結，至七日晨，即便命終。",
    "T04n0203_010:0495a26_5": "乘是善緣，得生天上，即生三念：一念憶本為是何身？",
    "T04n0203_010:0495a27_6": "二念本緣修何功德？",
    "T04n0203_010:0495a28_7": "三念現今定是天身。",
    "T04n0203_010:0495a28_8": "作是念已，具知本緣并與王誓，以先誓故，來詣王所。",
    "T04n0203_010:0495b01_9": "爾時光明遍滿王宮，時王問言：「今此光瑞，為是誰耶？",
    "T04n0203_010:0495b02_10": "願見告示。」",
    "T04n0203_010:0495b02_11": "時天答言：「我是王婦有相夫人。」",
    "T04n0203_010:0495b03_12": "王聞是，語：「願來就坐。」",
    "T04n0203_010:0495b03_13": "天答之言：「如我今者，觀王臭穢，不可親近。",
    "T04n0203_010:0495b04_14": "我以先誓，故來見王。」",
    "T04n0203_010:0495b05_15": "王聞是已，心即開悟，而作是言：「今彼天者，本是我婦，由有善心，求索入道，出家一日，尋即命終，由是功德，而得生天，神志高遠，而見鄙賤。",
    "T04n0203_010:0495b08_16": "我今何故，而不出家？",
    "T04n0203_010:0495b09_17": "我曾聞說，天一爪甲，直閻浮提，況我一國，何足貪惜？」",
    "T04n0203_010:0495b10_18": "作是語已，立子王軍，用嗣王位，出家學道，得阿羅漢。",
    "T04n0203_010:0495b11_19": "爾時王軍王，統臨國已，信用讒佞，不恤國事，優陀羨王，愍念其子并及國人，欲來教化勸令修善。",
    "T04n0203_010:0495b14_20": "時王軍王，聞父將至，踊悅無量，欲勅一切於路往迎。",
    "T04n0203_010:0495b15_21": "時諸佞臣，畏懼被遣，即白王言：「如王今者，首戴天冠，坐師子座，師子之座，法無再坐。",
    "T04n0203_010:0495b17_22": "若迎父王，還復王位，必殺於王，王若立者，須害父王。」",
    "T04n0203_010:0495b18_23": "時王軍王，心懷憂愕，疑惑轉生，勸諫不已，遂作惡意，募栴陀羅，往殺其父。",
    "T04n0203_010:0495b20_24": "時栴陀羅，既受募已，到父王所，頭面頂禮，而白之言：「我之昔來，亦受恩遇於父王所，實無逆心，而今被遣來殺父王，若不加害，必受誅罸。」",
    "T04n0203_010:0495b24_0": "父王答言：「我今來者，欲化爾王，豈可愛身使爾被誅？」",
    "T04n0203_010:0495b25_1": "便引項令長十餘丈，語栴陀羅：「隨爾斫截。」",
    "T04n0203_010:0495b26_2": "時栴陀羅，極力斫之，刀不能傷。",
    "T04n0203_010:0495b27_3": "父王愍故，而借神力，語栴陀羅：「爾今為我往語爾王：『爾今殺父，復害羅漢，作二逆罪，好加懺悔，可得輕罪。』」",
    "T04n0203_010:0495b29_4": "時栴陀羅，既受勅已，舉刀復斫，斬父王首，齎向其國。",
    "T04n0203_010:0495c02_0": "時王軍王，見父頭已，顏色不變，知父得道，不貪王位。",
    "T04n0203_010:0495c03_1": "悔情既生，心懷懊惱，啼哭悶絕，良久乃蘇，問栴陀羅父王所說。",
    "T04n0203_010:0495c04_2": "時栴陀羅，以父王勅，而白於王：「爾既殺父，復害羅漢，作是二逆，須好懺悔。」",
    "T04n0203_010:0495c06_3": "聞是語已，倍增斷絕，而作是言：「今我父王，得羅漢道，有何貪國，而使我殺父？」",
    "T04n0203_010:0495c08_4": "時彼佞臣，懼王加害，而白王言：「世界之中，何有羅漢？",
    "T04n0203_010:0495c09_5": "王信空語，用自苦惱。」",
    "T04n0203_010:0495c10_6": "時王答言：「今我父頭，死來多日，顏色不變，自非得道，何由有是？",
    "T04n0203_010:0495c11_7": "又我父時，大臣婆咥師，優波咥師，普皆出家，得羅漢道，種種神變，我等所見，於此涅槃，收骨造塔如今現在，云何噵無？」",
    "T04n0203_010:0495c14_8": "佞臣答言：「世幻呪術，及以藥力，亦能神變。",
    "T04n0203_010:0495c15_9": "彼二臣者，非是羅漢。",
    "T04n0203_010:0495c16_10": "比更數日，示王證驗。」",
    "T04n0203_010:0495c16_11": "作是語已，便於塔所，造作二孔各置一猫，於塔養食，喚言咥師出，猫出食肉，語令還去，還入於孔。",
    "T04n0203_010:0495c19_12": "如是教之，猫便調伏，而白王言：「今王欲見咥師等耶？",
    "T04n0203_010:0495c20_13": "願往共看。」",
    "T04n0203_010:0495c20_14": "王即命駕，往至塔所。",
    "T04n0203_010:0495c21_15": "時彼佞人，便喚咥師出來，猫即出孔，語令還去，猫便入孔。",
    "T04n0203_010:0495c22_16": "王既見已，迷心遂盛，任意所作，不信罪福。",
    "T04n0203_010:0495c23_17": "時王出軍，遊戲廻還，於其路次，而見尊者迦栴延，端坐靜處，坐禪入定。",
    "T04n0203_010:0495c25_18": "時王見之，便生惡心，手自把土，用坌尊者，語左右言：「爾等為我各各以土坌迦栴延。」",
    "T04n0203_010:0495c27_19": "于時土聚，遂沒尊者。",
    "T04n0203_010:0495c28_0": "有一大臣，信心三寶，於後而至，聞見斯事，極大懊惱，即為尊者，除去其土。",
    "T04n0203_010:0495c29_1": "復語諸人：「有念我者，而除此土。」",
    "T04n0203_010:0496a01_2": "爾時尊者，坐琉璃寶窟，神儀鮮澤，無污坌色，大臣歡喜，頭面禮足，白尊者言：「今王無道，作是惡逆，善惡必報，何得無患？」",
    "T04n0203_010:0496a04_3": "尊者答言：「却後七日，天當雨土滿其城內，積為土山，王及人民，盡皆覆滅。」",
    "T04n0203_010:0496a06_4": "大臣聞已，心懷憂惱，即以白王；又自設計，造作地道，出向城外；七日既滿，天雨香華珍寶衣服，於其城內無不歡喜，佞臣白王：「而今此瑞，皆由王德，無智之人，反生誹謗，云當雨土，而獲珍寶。」",
    "T04n0203_010:0496a10_5": "如此誑惑，前後非一，惡緣之後，聞有善瑞，皆來雲集。",
    "T04n0203_010:0496a12_6": "時城四門，冥緣力故，盡下鐵關，逃隱無地，天便雨土，滿城山積。",
    "T04n0203_010:0496a13_7": "而彼大臣，共有心者，地道而出，向尊者所，而白之言：「感惟此城，一日覆沒，雨土成山，君民并命。",
    "T04n0203_010:0496a15_8": "先有何緣，同受此害？」",
    "T04n0203_010:0496a16_9": "爾時尊者，語大臣言：「諦聽諦聽！",
    "T04n0203_010:0496a17_10": "當為爾說。",
    "T04n0203_010:0496a17_11": "乃往過去若干劫，時於其國內，有長者女，住於樓上，清朝洒掃，除棄掃糞置比丘頭，不知懺悔。",
    "T04n0203_010:0496a19_12": "會得好夫，爾時諸女，而問女言：『爾作何緣，得此良匹？』",
    "T04n0203_010:0496a21_13": "時女答言：『更無異事，由我掃樓，坌比丘頭，由是之故，值遇好壻。』",
    "T04n0203_010:0496a22_14": "諸女聞已謂如其言，競共聚土，用坌比丘。",
    "T04n0203_010:0496a23_15": "由是業緣，普受斯報。」",
    "T04n0203_010:0496a24_16": "作是語已，共功德天，向花氏城。",
    "T04n0203_010:0496a25_0": "自昔以來，盧留城而與彼城，迭互盛衰，此國既滅，彼城復盛，由是之故，而尊者等，向花氏城，好音聲長者於其界首，供養尊者。",
    "T04n0203_010:0496a28_0": "爾時長者，素自殷富，尊者到家，財寶豐溢，殊勝於前。",
    "T04n0203_010:0496a29_1": "既至城已，尊者迦栴延，而白佛言：「好音聲長者，有何因緣，有好音聲，巨富無量，財寶盈溢？」",
    "T04n0203_010:0496b02_2": "佛言：「乃往過去，有一長者，日日遣人，請五百辟支佛，就家設食。",
    "T04n0203_010:0496b04_0": "而彼使人，常將狗往。",
    "T04n0203_010:0496b04_1": "會有事緣，不得往請。",
    "T04n0203_010:0496b05_2": "狗依時節，獨詣僧坊，向僧而吠。",
    "T04n0203_010:0496b05_3": "時辟支佛等，而作是言：『俗內多事，脫能過忘，向狗來吠，似喚我等。』",
    "T04n0203_010:0496b07_4": "即便相將，詣長者家。",
    "T04n0203_010:0496b07_5": "爾時長者，甚大歡喜，如法供養。",
    "T04n0203_010:0496b08_6": "爾時長者，我身是也。",
    "T04n0203_010:0496b09_7": "爾時使人，阿那律是。",
    "T04n0203_010:0496b09_8": "爾時狗者，好音長者是。",
    "T04n0203_010:0496b10_9": "由是之故，世世好聲，而多財寶。」",
    "T04n0203_010:0496b11_0": "是故智者，應於福田所懃力供養。",
    "T04n0203_010:0496b12_0": "（一一七）羅睺羅因緣",
    "T04n0203_010:0496b13_0": "我昔曾聞，佛初出家夜，佛子羅睺羅，始入于胎。",
    "T04n0203_010:0496b14_1": "悉達菩薩，六年苦行，於菩提樹下，降伏四魔，除諸陰蓋，豁然大悟，成無上道，具足十力、四無所畏，成就十八不共之法，具四辯才，悉於諸度得到彼岸，解了一切諸佛之法，過諸聲聞緣覺之上。",
    "T04n0203_010:0496b18_2": "於初成道夜，生羅睺羅，舉宮婇女，咸皆慚恥，生大憂惱，而作是言：「怪哉大惡耶輸陀羅，不慮是非，輕有所作，不自愛慎，令我舉宮都被染污。",
    "T04n0203_010:0496b22_0": "悉達菩薩，久已出家，而於今者，卒生此子，甚為恥辱。」",
    "T04n0203_010:0496b23_1": "時有釋女，名曰電光，是耶輸陀羅姨母之女，椎胸拍髀，瞋恚呵罵：「耶輸陀羅！",
    "T04n0203_010:0496b25_2": "汝於尊長所親，何以自損？",
    "T04n0203_010:0496b25_3": "悉達太子，出家學道，已經六年，生此小兒，甚為非時，從誰而得？",
    "T04n0203_010:0496b27_4": "爾無慚愧，辱我種族，不數種族，不護惡名。",
    "T04n0203_010:0496b28_5": "悉達菩薩，有大功德，名稱遠聞，汝今云何，不護惜彼，而方恥辱？」",
    "T04n0203_010:0496b29_6": "淨飯王當于爾時，在樓閣上，見此大地六種震動奇異相現，白淨王見是相已，謂菩薩死，憂箭入心，生大苦惱，而作是言：「我子戒香，充塞四遠，相好莊嚴，如蓮花鬘，今為死日之所乾枯，戒深固根，慚愧枝葉，名譽之香，大悲厚蔭。",
    "T04n0203_010:0496c06_7": "我子如樹，為死象所蹋；大如金山，眾寶莊嚴，我子金山王，相好莊嚴身，為無常金剛杵之所碎壞；猶如大海，滿中眾寶，如摩竭魚擾亂海水，我子大海，亦復如是，為死摩竭魚之所擾惱；猶如滿月，眾星圍繞，我子如是無量功德，相好莊嚴，今為無常羅睺羅所吞。",
    "T04n0203_010:0496c12_8": "我種從大丈夫、丈夫盧越真淨，如是等王，相續至此，今日將不斷絕我種耶？",
    "T04n0203_010:0496c14_9": "特望我子為轉輪聖王，或成佛道，而於今者，寧可死耶？",
    "T04n0203_010:0496c15_10": "設失我子，憂愁憔悴，命必不全，冀其出家法服持鉢，敷演甘露，如此種種諸事，必不得見。」",
    "T04n0203_010:0496c17_11": "以憶子故，種種愁思思惟。",
    "T04n0203_010:0496c18_12": "是時聞子宮中舉聲大哭，王倍驚怖，謂太子死，問前走使女言：「是何哭聲？",
    "T04n0203_010:0496c20_13": "將非我子死耶？」",
    "T04n0203_010:0496c20_14": "女白王言：「太子不死，耶輸陀羅今產一子，舉宮慚愧，是以哭耳。」",
    "T04n0203_010:0496c22_15": "王聞是語，倍增憂惱，發聲大哭，揚聲大喚，唱言：「怪哉！",
    "T04n0203_010:0496c23_16": "極為醜辱。",
    "T04n0203_010:0496c23_17": "我子出家，以經六年，云何今日，而方生子？」",
    "T04n0203_010:0496c24_18": "時彼國法，擊鼓一下，一切軍集，九萬九千諸釋悉會，即喚耶輸陀羅。",
    "T04n0203_010:0496c26_19": "時耶輸陀羅，著白淨衣，抱兒在懷，都不驚怕，面小有垢，於親黨中，抱兒而立。",
    "T04n0203_010:0496c28_20": "時執杖釋，作色瞋忿，罵耶輸陀羅：「叱！",
    "T04n0203_010:0496c29_21": "爾凡鄙可愧之甚！",
    "T04n0203_010:0496c29_22": "辱我種族，有何面目，我等前立？」",
    "T04n0203_010:0497a01_23": "有釋名毘紐天，是耶輸陀羅舅，語耶輸陀羅：「凡鄙嬰愚，無過於爾。",
    "T04n0203_010:0497a03_24": "舅於種族，宜好實語，竟為何處而得此子？」",
    "T04n0203_010:0497a04_25": "耶輸陀羅，都無慚恥，正直而言：「從彼出家釋種名曰悉達，我從彼邊，而得此子。」",
    "T04n0203_010:0497a05_26": "悅頭檀王，聞是語已，瞋恚而言：「不護所生，便作異語，若實若虛，諸釋所知。",
    "T04n0203_010:0497a07_27": "我子悉達，本在家時，聞有五欲，耳尚不聽，況當有欲而生於子？",
    "T04n0203_010:0497a09_28": "如斯之言，深為鄙媟。",
    "T04n0203_010:0497a09_29": "從誰得子？",
    "T04n0203_010:0497a10_30": "毀辱我等，實是諂曲，非正直法。",
    "T04n0203_010:0497a10_31": "我子悉達，昔在家時，及眾珍寶餚饍，都無染著，況今苦行，日食麻米，以此謗毀。」",
    "T04n0203_010:0497a12_32": "淨飯王極大瞋恚，問諸釋言：「今當云何苦毒殺害？」",
    "T04n0203_010:0497a13_33": "復有釋言：「如我意者，當作火坑，擲置火中，使其母子，都無遺餘。」",
    "T04n0203_010:0497a15_34": "諸人皆言：「此事最良。」",
    "T04n0203_010:0497a16_35": "即掘火坑，以佉陀羅木，積於坑中，以火焚之，即將耶輸陀羅至火坑邊。",
    "T04n0203_010:0497a17_36": "時耶輸陀羅，見火坑已，方大驚怖，譬如野鹿，獨在圍中四向顧望，無可恃怙。",
    "T04n0203_010:0497a19_37": "耶輸陀羅便自呵責：「既自無罪受斯禍患。」",
    "T04n0203_010:0497a20_38": "遍觀諸釋，無救己者，抱兒長嘆，念菩薩言：「汝有慈悲，憐愍一切，天龍鬼神，咸敬於汝。",
    "T04n0203_010:0497a22_39": "今我母子，薄於祐助，無過受苦，云何菩薩不見留意？",
    "T04n0203_010:0497a24_0": "何故不救我之母子今日危厄？",
    "T04n0203_010:0497a24_1": "諸天善神，無憶我者。",
    "T04n0203_010:0497a25_2": "菩薩昔日，處眾釋中，猶如滿月在於眾星，而於今者，更不一見。」",
    "T04n0203_010:0497a26_3": "即時向佛方所，一心敬禮，復拜諸釋，合掌向火，而說實語：「我此兒者，實不從他而有斯子，若實不虛，猶六年在我胎中者，火當消滅終不燒害我之母子。」",
    "T04n0203_010:0497b01_4": "作是語已，即入火中，而此火坑，變為水池，自見己身，處蓮花上，都無恐怖，顏色和悅，合掌向諸釋言：「若我虛妄，應即燋死，以今此兒實菩薩子，以我實語，得免火患。」",
    "T04n0203_010:0497b05_5": "復有釋言：「視其形相，不驚不畏，以此推之，必知是實。」",
    "T04n0203_010:0497b06_6": "復有釋言：「而此火坑，變為清池，以是驗之，知其無過。」",
    "T04n0203_010:0497b07_7": "時諸釋等，將耶輸陀羅還歸宮中，倍加恭敬讚嘆，為索乳母，供事其子，猶如生時，等無有異。",
    "T04n0203_010:0497b10_8": "祖白淨王，愛重深厚，不見羅睺羅，終不能食；若憶菩薩，抱羅睺羅，用解愁念。",
    "T04n0203_010:0497b12_9": "略而言之，滿六年已，白淨王渴仰於佛，遣往請佛。",
    "T04n0203_010:0497b13_10": "佛憐愍故，還歸本國。",
    "T04n0203_010:0497b13_11": "來到釋宮，佛變千二百五十比丘，皆如佛身，光相無異。",
    "T04n0203_010:0497b15_12": "耶輸陀羅，語羅睺羅：「誰是汝父？",
    "T04n0203_010:0497b16_0": "往到其邊。」",
    "T04n0203_010:0497b16_1": "時羅睺羅，禮佛已訖，正在如來左足邊立，如來即以無量劫中所修功德相輪之手，摩羅睺羅頂，時諸釋等，咸作是念：「佛今猶有愛私之心。」",
    "T04n0203_010:0497b19_2": "佛知諸釋心之所念，即說偈言：「我於生眷屬，　　及以所生子，　無有偏愛心，　　但以手摩頂，　我盡諸結使，　　愛憎永除盡，　汝等勿懷疑，　　於子生猶預。",
    "T04n0203_010:0497b25_0": "　此亦當出家，　　重為我法子，　略言其功德，　　出家學真道，　當成阿羅漢。」",
    "T04n0203_010:0497b28_0": "（一一八）老婆羅門問諂偽緣",
    "T04n0203_010:0497b29_0": "一切狡猾諂偽詐惑，外狀似直，內懷姦欺，是故智者，應察真偽。",
    "T04n0203_010:0497c01_1": "如往昔時，有婆羅門，其年既老，娉娶少婦，婦嫌夫老，傍婬不已。",
    "T04n0203_010:0497c03_2": "欲心既著，誑夫設會，請諸少壯婆羅門等，夫疑有姦，不肯延致。",
    "T04n0203_010:0497c04_3": "時彼少婦，設種種計，用惑其夫。",
    "T04n0203_010:0497c05_4": "老婆羅門前婦之子，墜於火中，爾時少婦，眼看使墮，而不捉取。",
    "T04n0203_010:0497c07_0": "婆羅門言：「兒今墜火，何故不捉？」",
    "T04n0203_010:0497c07_1": "婦即答言：「我自少來，唯近己夫，不曾捉他其餘男子，云何卒欲令我捉此男子小兒？」",
    "T04n0203_010:0497c09_2": "老婆羅門聞是語已，謂如其言信明婦故，便於其家，而設大會，集婆羅門。",
    "T04n0203_010:0497c11_3": "爾時少婦，便共交通。",
    "T04n0203_010:0497c12_4": "老婆羅門聞是事已，心懷忿恨，即取寶物，盛裹衣裓，棄婦而去。",
    "T04n0203_010:0497c13_5": "離舍既遠，於其路中，見一婆羅門，便共為伴，於其日暮，一處共宿，至明清旦，復共前行。",
    "T04n0203_010:0497c15_6": "離主人舍，漸漸欲遠，彼婆羅門，語老婆羅門言：「於昨宿處，有一草葉著我衣裳，我自少以來，無侵世物，葉著衣來我甚為愧，欲還草葉，歸彼主人，爾並停住待我往還。」",
    "T04n0203_010:0497c19_7": "老婆羅門聞是語已，深信其言，倍生愛敬，許當住待。",
    "T04n0203_010:0497c21_8": "彼婆羅門，詐捉草葉欲還主人，未遠之間，入一溝壑，偃腹而臥，良久乃還，云以草葉還主人竟。",
    "T04n0203_010:0497c23_9": "老婆羅門信以為然，倍增愛重。",
    "T04n0203_010:0497c24_10": "老婆羅門時因便利，洗大小便，即以寶物，而用寄之，此人尋後，齎其珍寶，便棄走去。",
    "T04n0203_010:0497c26_11": "老婆羅門見偷己物，嘆惋彼人，又自感傷，憂愁懊惱，惆悵進路。",
    "T04n0203_010:0497c27_12": "小復前行，憩一樹下，見一鸛雀，口中銜草，語諸鳥言：「我等應當共相憐愍，集會一處，而共住止。」",
    "T04n0203_010:0498a01_0": "爾時諸鳥，皆信其言，而來聚集。",
    "T04n0203_010:0498a01_1": "時此鸛雀，伺眾鳥等一切行後，就他巢窠，啄卵飲汁，殺他子食，諸鳥將至，更復銜草。",
    "T04n0203_010:0498a03_2": "眾鳥既還，見有此事，咸皆瞋責，而此鸛雀，拒言我不。",
    "T04n0203_010:0498a05_3": "時諸鳥輩，知其諂欺，悉捨而去。",
    "T04n0203_010:0498a06_0": "於此樹下，更經少時，見一外道出家之人，身服納衣，安行徐步，去去眾生，老婆羅門而問之言：「何以並行口唱去去？」",
    "T04n0203_010:0498a08_1": "外道答言：「我出家人，憐愍一切，畏傷蟲蟻，是故爾耳。」",
    "T04n0203_010:0498a10_0": "時婆羅門，見其出家口吐此言，深生篤信，即時尋逐，往至其家。",
    "T04n0203_010:0498a11_1": "於其暮宿，語婆羅門：「我須閑靜以自修心，爾止別屋於彼而臥。」",
    "T04n0203_010:0498a13_0": "時婆羅門，憙聞行道，心懷慶悅。",
    "T04n0203_010:0498a13_1": "至夜後分，但聞作樂歌舞之聲，便出看之，乃見出家外道住室，有一地孔，中出婦女，與共交通，若女人舞，外道彈琴，若外道舞，女人彈琴。",
    "T04n0203_010:0498a17_2": "見此事已，而自念言：「天下萬物，不問人獸，無一可信者。」",
    "T04n0203_010:0498a18_3": "說偈言曰：「不捉他男子，　　以草還主人，　鸛雀詐銜草，　　外道畏傷虫，　如是諂偽語，　　都無可信者。」",
    "T04n0203_010:0498a22_0": "爾時國內，有一長者，居家巨富，多諸珍寶，於其一夜，多失財物。",
    "T04n0203_010:0498a23_1": "時王聞已，問長者言：「有誰來去，致令亡失？」",
    "T04n0203_010:0498a24_2": "長者白王：「初無姦雜而與往返，唯一婆羅門，長共出入，清身潔己，不犯世物，草葉著衣，猶還其主，自此已外，更無異人。」",
    "T04n0203_010:0498a27_3": "王聞是已，攝婆羅門而詰問之。",
    "T04n0203_010:0498a28_4": "爾時長者，往白王言：「彼人淨行，世之無比，如何一旦，而被拘執？",
    "T04n0203_010:0498a29_5": "寧失財物，願王放捨。」",
    "T04n0203_010:0498b01_6": "時王答言：「我昔曾聞，有如是比外詐清淨內懷姦惡，爾勿憂惱，聽我覈實。」",
    "T04n0203_010:0498b02_7": "作是語已，即便撿究，辭窮理屈，依實伏首。",
    "T04n0203_010:0498b04_0": "是故智者，處世如鏡，善別真偽，為世導師。",
    "T04n0203_010:0498b05_0": "（一一九）婆羅門婦欲害姑緣",
    "T04n0203_010:0498b06_0": "昔有婆羅門，其婦少壯，姿容艷美，欲情深重，志存婬蕩，以有姑在，不得遂意，密作姦謀，欲傷害姑。",
    "T04n0203_010:0498b08_1": "詐為孝養，以惑夫意，朝夕恪懃，供給無乏，其夫歡喜，謂其婦言：「爾今供給，得為孝婦，我母投老，得爾之力。」",
    "T04n0203_010:0498b11_0": "婦答夫言：「今我世供，資養無幾，若得天供，是為願足，頗有妙法，可生天不？」",
    "T04n0203_010:0498b12_1": "夫答婦言：「婆羅門法，投巖赴火，五熱炙身，行如是事，便得生天。」",
    "T04n0203_010:0498b14_2": "婦答夫言：「若有是法，姑可生天，受自然供，何必孜孜，受世供養？」",
    "T04n0203_010:0498b16_0": "作是語已，夫信其言，便於野田，作大火坑，多積薪柴，極令然熾，乃於坑上，而設大會，扶將老母，招集親黨，婆羅門眾，盡詣會所，鼓樂絃歌，盡歡竟日。",
    "T04n0203_010:0498b19_1": "賓客既散，獨共母住，夫婦將母詣火坑所，推母投坑，不顧而走。",
    "T04n0203_010:0498b21_2": "時火坑中，有一小隥，母墮隥上，竟不墜火。",
    "T04n0203_010:0498b22_3": "母尋出坑，日已逼闇，按來時跡，欲還向家。",
    "T04n0203_010:0498b23_4": "路經叢林，所在陰黑，畏懼虎狼羅剎鬼等，攀上卑樹，以避所畏。",
    "T04n0203_010:0498b24_5": "會值賊人多偷財寶，群黨相隨，在樹下息。",
    "T04n0203_010:0498b25_6": "老母畏懼，怖不敢動，不能自制，於樹上欬。",
    "T04n0203_010:0498b27_0": "賊聞欬聲，謂是惡鬼，捨棄財物，各皆散走。",
    "T04n0203_010:0498b28_0": "既至天明，老母泰然，無所畏懼，便即下樹，選取財寶，香瓔珠璣金釧耳璫真奇雜物，滿負向家。",
    "T04n0203_010:0498c01_1": "夫婦見母，愕然驚懼，謂是起尸鬼，不敢來近。",
    "T04n0203_010:0498c02_2": "母即語言：「我死生天，多獲財寶。」",
    "T04n0203_010:0498c03_3": "而語婦言：「香瓔珠璣金釧耳璫，是汝父母姑姨姊妹用來與汝。",
    "T04n0203_010:0498c04_4": "由吾老弱，不能多負，語汝使來，恣意當與。」",
    "T04n0203_010:0498c05_5": "婦聞姑語，欣然歡喜，求如姑法投身火坑，而白夫言：「老姑今者，緣投火坑，得此財寶，由其力弱，不能多負，若我去者，必定多得。」",
    "T04n0203_010:0498c08_6": "夫如其言，為作火坑，投身燋爛，於即永沒。",
    "T04n0203_010:0498c09_7": "爾時諸天，而說偈言：「夫人於尊所，　　不應生惡意，　如婦欲害姑，　　反自焚滅身。」",
    "T04n0203_010:0498c13_0": "（一二〇）烏梟報怨緣",
    "T04n0203_010:0498c14_0": "昔有烏梟，共相怨憎。",
    "T04n0203_010:0498c14_1": "烏待晝日，知梟無見，踏殺群梟，噉食其肉。",
    "T04n0203_010:0498c15_2": "梟便於夜，知烏眼闇，復啄群烏，開穿其腸，亦復噉食。",
    "T04n0203_010:0498c16_3": "畏晝畏夜，無有竟已。",
    "T04n0203_010:0498c17_4": "時群烏中，有一智烏，語眾烏言：「已為怨憎，不可救解，終相誅滅，勢不兩全，宜作方便殄滅諸梟，然後我等可得歡樂，若其不爾，終為所敗。」",
    "T04n0203_010:0498c20_5": "眾烏答言：「如汝所說，當作何方，得滅讎賊？」",
    "T04n0203_010:0498c21_6": "智烏答言：「爾等眾烏，但共啄我，拔我毛羽，啄破我頭，我當設計，要令殄滅。」",
    "T04n0203_010:0498c23_7": "即如其言。",
    "T04n0203_010:0498c23_8": "燋悴形容，向梟穴外，而自悲鳴。",
    "T04n0203_010:0498c24_9": "梟聞聲已便出語言：「今爾何故，破傷頭腦，毛羽毀落，來至我所，悲聲極苦，欲何所說？」",
    "T04n0203_010:0498c26_10": "烏語梟言：「眾烏讐我，不得生活，故來相投，以避怨惡。」",
    "T04n0203_010:0498c27_11": "時梟憐愍，欲存養畜，眾梟皆言：「此是怨家，不可親近，何緣養畜，以長怨敵？」",
    "T04n0203_010:0498c29_12": "時梟答言：「今以困苦，來見投造，一身孤單，竟何能為？」",
    "T04n0203_010:0499a01_13": "遂便畜養，給與殘肉。",
    "T04n0203_010:0499a02_14": "日月轉久，毛羽平復，烏詐歡喜，微作方計，銜乾樹枝并諸草木，著梟穴中，似如報恩。",
    "T04n0203_010:0499a04_15": "梟語烏言：「何用是為？」",
    "T04n0203_010:0499a05_0": "烏即答言：「孔穴之中，純是冷石，用此草木，以御風寒。」",
    "T04n0203_010:0499a06_1": "梟以為爾，默然不答。",
    "T04n0203_010:0499a06_2": "而烏於是，即求守孔穴，詐給使令，用報恩養。",
    "T04n0203_010:0499a07_3": "時會暴雪，寒氣猛盛，眾梟率爾來集孔中，烏得其便，尋生歡喜，銜牧牛火，用燒梟孔，眾梟一時，於是殄滅。",
    "T04n0203_010:0499a10_4": "爾時諸天，說偈言曰：「諸有宿嫌處，　　不應生體信，　如烏詐託善，　　焚滅眾梟身。」",
    "T04n0203_010:0499a13_0": "（一二一）婢共羊鬪緣",
    "T04n0203_010:0499a14_0": "昔有一婢，稟性廉謹，常為主人，典&#;麥豆。",
    "T04n0203_010:0499a15_1": "時主人家，有一羯羝，伺空逐便噉食麥豆。",
    "T04n0203_010:0499a16_2": "斗量折損，為主所瞋，信己不取，皆由羊噉。",
    "T04n0203_010:0499a17_3": "緣是之故，婢常因嫌，每以杖捶，用打羯羝；羝亦含怒，來觝觸婢，如此相犯，前後非一。",
    "T04n0203_010:0499a19_4": "婢因一日空手取火，羊見無杖，直來觸婢，婢緣急故，用所取火，著羊脊上。",
    "T04n0203_010:0499a21_5": "羊得火熱，所在觸突，焚燒村人，延及山野。",
    "T04n0203_010:0499a22_6": "于時山中五百獼猴，火來熾盛，不及避走，即皆一時被火燒死。",
    "T04n0203_010:0499a23_7": "諸天見已，而說偈言：「瞋恚鬪諍間，　　不應於中止，　羝羊共婢鬪，　　村人獼猴死。」",
    "T04n0203_010:0499a27_0": "雜寶藏經卷第十"
}