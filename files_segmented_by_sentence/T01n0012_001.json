{
    "T01n0012_001:0226c03_0": "佛說大集法門經卷上",
    "T01n0012_001:0226c05_0": "西天譯經三藏朝奉大夫試光祿卿",
    "T01n0012_001:0226c06_0": "傳法大師賜紫臣施護奉　詔譯",
    "T01n0012_001:0226c07_0": "如是我聞：一時，世尊遊行至彼末利城中，與苾芻眾，而共集會。",
    "T01n0012_001:0226c08_1": "時，彼城中，有一淨信優婆塞，亦名末利，於其城內，新造一舍，種種嚴飾，清淨寬廣，是舍先未曾有，沙門婆羅門等，安止其中。",
    "T01n0012_001:0226c11_2": "時，末利優婆塞，聞佛世尊與苾芻眾遊行至此，心生歡喜，即詣佛所。",
    "T01n0012_001:0226c13_3": "到已頭面禮世尊足，禮已合掌，退住一面，白佛言：「世尊！",
    "T01n0012_001:0226c14_4": "我是優婆塞，名曰末利，我於世尊，心生淨信。",
    "T01n0012_001:0226c15_5": "我此城中，新造一舍，清淨寬廣，是舍先未曾有，沙門婆羅門等，安止其中。",
    "T01n0012_001:0226c17_6": "我今請佛及苾芻眾於我舍住，願佛世尊，悲愍我故，受我所請。」",
    "T01n0012_001:0226c19_0": "爾時，世尊默然而受。",
    "T01n0012_001:0226c19_1": "時，末利優婆塞，知佛默然受所請已，即時頭面禮世尊足，右繞三匝，出離佛會。",
    "T01n0012_001:0226c21_2": "還彼舍中，重復嚴飾，徧諸舍宇，悉以香水，散灑其地，內外一切，普令清淨。",
    "T01n0012_001:0226c23_3": "時，末利優婆塞，如是嚴淨所造舍已，還詣佛所，到已重復禮世尊足，前白佛言：「世尊！",
    "T01n0012_001:0226c25_4": "先所造舍，悉以香水，散灑其地，內外清淨。",
    "T01n0012_001:0226c26_5": "願佛世尊及苾芻眾，往彼舍住，今正是時。」",
    "T01n0012_001:0226c28_0": "爾時，世尊與大苾芻眾等，恭敬圍繞，往彼末利優婆塞所造新舍。",
    "T01n0012_001:0226c29_1": "到彼舍已，佛先洗足，乃入其舍，入已周匝，普遍觀察，佛即於舍中間，安詳而坐。",
    "T01n0012_001:0227a02_2": "諸苾芻眾，亦各洗足，次第而入，禮佛足已，於佛後面，次第而坐。",
    "T01n0012_001:0227a03_3": "末利優婆塞，後入其舍，禮世尊足，合掌恭敬，普遍頂禮諸苾芻眾乃於佛前，一面而坐。",
    "T01n0012_001:0227a05_4": "爾時，世尊，種種慰諭彼末利優婆塞已，即為如應宣說法要，示教利喜。",
    "T01n0012_001:0227a07_5": "時，末利優婆塞，聞法歡喜，心生淨信。",
    "T01n0012_001:0227a08_6": "如是，世尊為彼優婆塞，如應說法，示教利喜，而過多夜，佛即告言：「末利！",
    "T01n0012_001:0227a10_7": "過是夜已，當自知時。」",
    "T01n0012_001:0227a11_0": "是時，末利優婆塞，聞佛言已，即從座起，禮世尊足，合掌恭敬，普遍頂禮諸苾芻眾，繞佛三匝，出離佛會。",
    "T01n0012_001:0227a14_0": "爾時，世尊見彼末利優婆塞離會未久，即告尊者舍利子言：「我此聲聞苾芻，已離睡眠，皆是離塵清淨大眾。",
    "T01n0012_001:0227a16_1": "若諸苾芻樂說法者，即當隨應而自宣說，隨所利益，不應止息。」",
    "T01n0012_001:0227a17_2": "時尊者舍利子，受教而住。",
    "T01n0012_001:0227a19_0": "爾時，世尊即以僧伽梨衣等為四褺，處師子床，右脇著地吉祥安隱，累足而臥。",
    "T01n0012_001:0227a20_1": "佛臥未久，爾時異處，有外道尼乾陀惹提子等，於聲聞苾芻，而生輕謗，欲作破壞，欲興鬪諍，出非法語，種種毀呰，作如是言：「我所知法，彼聲聞人，不能了知，彼所有法，我如實知，邪行是汝，正行是我，有利益是我，無利益是汝，汝所說法，前言縱是，後言即非，後言或是，前言還非，而不能作大師子吼說法利益。」",
    "T01n0012_001:0227a28_0": "時，尼乾陀惹提子等，欲興廣大鬪諍因緣，發如是等毀呰語時，各各相視，面目慘惡。",
    "T01n0012_001:0227a29_1": "復作是言：「諸聲聞苾芻色相威儀，而不寂靜，不能離貪，未得解脫，不能見法，不能善知彼出離道，不能證彼所向聖果，彼所習法，非正等正覺所說。」",
    "T01n0012_001:0227b04_2": "發如是等毀呰語言興鬪諍事。",
    "T01n0012_001:0227b05_0": "爾時，尊者舍利子，知是事已，即自思念：「如來大師，宴臥未久，不應以是因緣而白世尊。」",
    "T01n0012_001:0227b07_0": "作是念已，告諸苾芻言：「汝等當知，異處有諸外道尼乾陀惹提子等，於聲聞苾芻，而生輕謗，欲作破壞，欲興鬪諍，出非法語，種種毀呰，彼作是言：『我所知法，諸聲聞人，不能了知，彼所有法，我如實知，邪行是汝，正行是我，有利益是我，無利益是汝，汝所說法，前言縱是，後言即非，後言或是，前言還非，而不能作大師子吼說法利益。』",
    "T01n0012_001:0227b14_1": "諸苾芻！",
    "T01n0012_001:0227b14_2": "彼尼乾陀惹提子等，欲興廣大鬪諍因緣，發如是等毀呰語時，各各相視，面目慘惡，復作是言：『諸聲聞苾芻，色相威儀，而不寂靜，不能離貪，未得解脫，不能見法，不能善知彼出離道，不能證彼所向聖果，彼所習法，非正等正覺所說。』",
    "T01n0012_001:0227b20_3": "發如是等毀呰語言，興鬪諍事。",
    "T01n0012_001:0227b20_4": "諸苾芻！",
    "T01n0012_001:0227b21_5": "汝今當知，我等諸聲聞大眾，皆是離塵清淨心者，現證諸法，善能了知諸出離道，各各已得所證聖果。",
    "T01n0012_001:0227b23_6": "我等聲聞，所修習法，一一皆是如來大師、應供、正等正覺，親所宣說，一一真實而無虛妄。",
    "T01n0012_001:0227b25_7": "諸苾芻！",
    "T01n0012_001:0227b25_8": "當知佛所宣說，謂契經、祇夜、記別、伽陀、本事、本生、緣起、方廣、希法，如是等法，佛悲愍心，廣為眾生，如理宣說而令眾生，如說修習，行諸梵行，利益安樂天人世間。",
    "T01n0012_001:0227c01_0": "「復次，諸苾芻！",
    "T01n0012_001:0227c01_1": "當知一法，是佛所說。",
    "T01n0012_001:0227c01_2": "謂一切眾生，皆依食住，此為一法。",
    "T01n0012_001:0227c02_3": "如是等法，佛悲愍心，廣為眾生，如理宣說，而令眾生，如說修習，行諸梵行，利益安樂天人世間。",
    "T01n0012_001:0227c05_0": "「復次，二法是佛所說。",
    "T01n0012_001:0227c05_1": "謂一名二色。",
    "T01n0012_001:0227c05_2": "如是等法，佛悲愍心，廣為眾生如理宣說，而令眾生如說修習，行諸梵行，利益安樂天人世間。",
    "T01n0012_001:0227c08_0": "「復次，三業是佛所說。",
    "T01n0012_001:0227c08_1": "謂一者身業，二者語業，三者意業。",
    "T01n0012_001:0227c09_2": "即此三業，復有二種，一善，二不善。",
    "T01n0012_001:0227c10_3": "何等為善？",
    "T01n0012_001:0227c10_4": "謂身業善行、語業善行、意業善行。",
    "T01n0012_001:0227c11_5": "何名不善？",
    "T01n0012_001:0227c11_6": "謂身業不善行、語業不善行、意業不善行。",
    "T01n0012_001:0227c13_0": "「復次，三不善思惟，是佛所說。",
    "T01n0012_001:0227c13_1": "謂欲思惟、瞋思惟、害思惟。",
    "T01n0012_001:0227c15_0": "「復次，三善思惟，是佛所說。",
    "T01n0012_001:0227c15_1": "謂離欲思惟、無瞋思惟、不害思惟。",
    "T01n0012_001:0227c17_0": "「復次，三不善根，是佛所說。",
    "T01n0012_001:0227c17_1": "謂貪不善根、瞋不善根、癡不善根。",
    "T01n0012_001:0227c19_0": "「復次，三善根，是佛所說。",
    "T01n0012_001:0227c19_1": "謂無貪善根、無瞋善根、無癡善根。",
    "T01n0012_001:0227c21_0": "「復次，三漏，是佛所說。",
    "T01n0012_001:0227c21_1": "謂欲漏、有漏、無明漏。",
    "T01n0012_001:0227c22_0": "「復次，三求，是佛所說。",
    "T01n0012_001:0227c22_1": "謂欲求、有求、梵行求。",
    "T01n0012_001:0227c23_0": "「復次，三愛，是佛所說。",
    "T01n0012_001:0227c23_1": "謂欲愛、色愛、無色愛。",
    "T01n0012_001:0227c25_0": "「復次，三界，是佛所說。",
    "T01n0012_001:0227c25_1": "謂欲界、色界、無色界。",
    "T01n0012_001:0227c26_0": "「復次，三不善界，是佛所說。",
    "T01n0012_001:0227c26_1": "謂染欲界、瞋恚界、損害界。",
    "T01n0012_001:0227c28_0": "「復次，三善界，是佛所說。",
    "T01n0012_001:0227c28_1": "謂無欲界、無瞋界、不害界。",
    "T01n0012_001:0228a01_0": "「復次，三有，是佛所說。",
    "T01n0012_001:0228a01_1": "謂欲有、色有、無色有。",
    "T01n0012_001:0228a02_0": "「復次，三聚，是佛所說。",
    "T01n0012_001:0228a02_1": "謂邪定聚、正定聚、不定聚。",
    "T01n0012_001:0228a04_0": "「復次，三受，是佛所說。",
    "T01n0012_001:0228a04_1": "謂樂受、苦受、非苦樂受。",
    "T01n0012_001:0228a06_0": "「復次，三苦，是佛所說。",
    "T01n0012_001:0228a06_1": "謂輪迴苦、苦苦、壞苦。",
    "T01n0012_001:0228a07_0": "「復次，三種欲生，是佛所說。",
    "T01n0012_001:0228a07_1": "謂現處欲欲生、化樂欲欲生、他化自在欲欲生。",
    "T01n0012_001:0228a09_0": "「復次，三種樂生，是佛所說。",
    "T01n0012_001:0228a09_1": "謂有眾生生，生已受樂，如人中一類，是名第一樂生；復有眾生，長受喜樂，此樂廣大，適悅慶快，如光音天，是名第二樂生；復有眾生，乃至盡壽受快樂足，如遍淨天，是名第三樂生。",
    "T01n0012_001:0228a14_0": "「復次，三種福事成就慧行，是佛所說。",
    "T01n0012_001:0228a14_1": "謂布施莊嚴成就慧行，持戒莊嚴成就慧行，禪定莊嚴成就慧行。",
    "T01n0012_001:0228a17_0": "「復次，三三摩地，是佛所說。",
    "T01n0012_001:0228a17_1": "謂有尋有伺三摩地、無尋唯伺三摩地、無尋無伺三摩地。",
    "T01n0012_001:0228a19_0": "復有三三摩地，是佛所說。",
    "T01n0012_001:0228a19_1": "謂空解脫三摩地、無願解脫三摩地，無相解脫三摩地。",
    "T01n0012_001:0228a21_0": "「復次，三住，是佛所說。",
    "T01n0012_001:0228a21_1": "謂天住、梵住、聖住。",
    "T01n0012_001:0228a22_0": "「復次，三根，是佛所說。",
    "T01n0012_001:0228a22_1": "謂未知當知根、已知根、具知根。",
    "T01n0012_001:0228a24_0": "「復次，三增上，是佛所說。",
    "T01n0012_001:0228a24_1": "謂世增上、法增上、我增上。",
    "T01n0012_001:0228a26_0": "「復次，三佛，是佛所說。",
    "T01n0012_001:0228a26_1": "謂過去諸佛、未來諸佛、現在諸佛。",
    "T01n0012_001:0228a28_0": "「復次，三言說事，是佛所說。",
    "T01n0012_001:0228a28_1": "謂過去言說事、未來言說事、現在言說事。",
    "T01n0012_001:0228b01_0": "「復次，三眼，是佛所說。",
    "T01n0012_001:0228b01_1": "謂肉眼、天眼、慧眼。",
    "T01n0012_001:0228b02_0": "「復次，三明，是佛所說。",
    "T01n0012_001:0228b02_1": "謂宿命智明、眾生生滅智明、漏盡智明。",
    "T01n0012_001:0228b04_0": "「復次，三通，是佛所說。",
    "T01n0012_001:0228b04_1": "謂神境通、說法通、教誡通。",
    "T01n0012_001:0228b06_0": "「復次，三不淨，是佛所說。",
    "T01n0012_001:0228b06_1": "謂身不淨，語不淨，心不淨。",
    "T01n0012_001:0228b08_0": "「復次，三淨，是佛所說。",
    "T01n0012_001:0228b08_1": "謂身淨、語淨、心淨。",
    "T01n0012_001:0228b09_0": "「復次，三學，是佛所說。",
    "T01n0012_001:0228b09_1": "謂戒學、定學、慧學。",
    "T01n0012_001:0228b10_0": "「復次，三品，是佛所說。",
    "T01n0012_001:0228b10_1": "謂戒品、定品、慧品。",
    "T01n0012_001:0228b11_0": "「復次，三火，是佛所說。",
    "T01n0012_001:0228b11_1": "謂貪火、瞋火、癡火。",
    "T01n0012_001:0228b12_0": "「復次，三分位，是佛所說。",
    "T01n0012_001:0228b12_1": "謂生分位、成分位、法分位。",
    "T01n0012_001:0228b13_2": "如是等法，佛悲愍心，廣為眾生，如理宣說，而令眾生如說修習，行諸梵行，利益安樂天人世間。",
    "T01n0012_001:0228b16_0": "「復次，四念處觀，是佛所說。",
    "T01n0012_001:0228b16_1": "謂觀身不淨，無生起想，調伏無明，離煩惱受；觀受是苦、觀心生滅、善觀諸法，亦復如是。",
    "T01n0012_001:0228b19_0": "「復次，四正斷，是佛所說。",
    "T01n0012_001:0228b19_1": "謂已生諸不善法，發勤精進，攝心志念，皆悉斷除；未生諸不善法，發勤精進，攝心志念，防令不起；未生諸善法，發勤精進，攝心志念，而令生起；已生諸善法，發勤精進，攝心志念，而令一切增長圓滿。",
    "T01n0012_001:0228b24_2": "此名四正斷。",
    "T01n0012_001:0228b25_0": "「復次，四神足，是佛所說。",
    "T01n0012_001:0228b25_1": "謂欲三摩地斷行具足神足；精進三摩地斷行具足神足；心三摩地斷行具足神足；慧三摩地斷行具足神足。",
    "T01n0012_001:0228b29_0": "「復次，四禪定，是佛所說。",
    "T01n0012_001:0228b29_1": "謂若苾芻，已能離諸欲不善法，有尋有伺，此名第一離生喜樂定；若復苾芻，止息尋伺，內心清淨，安住一想，無尋無伺，此名第二定生喜樂定；若復苾芻，不貪於喜，住於捨行，身得輕安妙樂，此名第三離喜妙樂定；若復苾芻，斷除樂想，亦無苦想，無悅意，無惱意，無苦無樂，此名第四捨念清淨定。",
    "T01n0012_001:0228c07_2": "如是等名為四禪定。",
    "T01n0012_001:0228c08_0": "「復次，四無量，是佛所說。",
    "T01n0012_001:0228c08_1": "謂若苾芻，發起慈心，先於東方行慈，南、西北方，四維上下，亦然行慈。",
    "T01n0012_001:0228c10_2": "而彼慈心，於一切處、一切世界、一切種類廣大無量而無邊際，亦無分限。",
    "T01n0012_001:0228c12_0": "此名慈無量。",
    "T01n0012_001:0228c12_1": "悲、喜、捨三，亦復如是。",
    "T01n0012_001:0228c12_2": "此等名為四無量。",
    "T01n0012_001:0228c14_0": "「復次，四無色定，是佛所說。",
    "T01n0012_001:0228c14_1": "謂若苾芻，離一切色，無對無礙，而無作意，觀無邊空，此觀行相，名空無邊處定；復離空處，而非所觀，但觀無邊識，此觀行相，名識無邊處定；復離識處，而非所觀，但觀一切，皆無所有，此觀行相，名無所有處定；復離無所有處行相，名為非想非非想處定。",
    "T01n0012_001:0228c20_2": "如是名為四無色定。",
    "T01n0012_001:0228c21_0": "「復次，四智，是佛所說。",
    "T01n0012_001:0228c21_1": "謂法智、無生智、等智、他心智。",
    "T01n0012_001:0228c23_0": "「復次，四安住，是佛所說。",
    "T01n0012_001:0228c23_1": "謂一切行安住、捨行安住、寂靜行安住、慧行安住。",
    "T01n0012_001:0228c25_0": "「復次，四聖諦，是佛所說。",
    "T01n0012_001:0228c25_1": "謂苦聖諦、苦集聖諦、苦滅聖諦、苦滅往向聖諦。",
    "T01n0012_001:0228c27_0": "「復次，四種布施清淨，是佛所說。",
    "T01n0012_001:0228c27_1": "謂有布施，施者清淨，非受者；或有布施，受者清淨，非施者；或有布施，亦非施者、亦非受者，謂所施清淨；或有布施，施者受者二俱清淨。",
    "T01n0012_001:0229a02_0": "「復次，四生，是佛所說。",
    "T01n0012_001:0229a02_1": "謂胎生、卵生、濕生、化生。",
    "T01n0012_001:0229a03_0": "「復次，四種母胎事，是佛所說。",
    "T01n0012_001:0229a03_1": "謂有能了知入母胎事、住母胎事、出母胎事，此名第一母胎事；有能了知入母胎事、住母胎事，不能了知出母胎事，此名第二母胎事；有能了知入母胎事，不能了知住母胎事、出母胎事，此名第三母胎事；有不能了知入母胎事、住母胎事、出母胎事，此名第四母胎事。",
    "T01n0012_001:0229a09_2": "如是等名為四種母胎事。",
    "T01n0012_001:0229a11_0": "「復次，四識住，是佛所說。",
    "T01n0012_001:0229a11_1": "謂色生、色緣、色住，喜行廣大增長，是識所住；受生、受緣、受住，喜行廣大增長，是識所住；想生、想緣、想住，喜行廣大增長，是識所住；行生、行緣、行住，喜行廣大增長，是識所住。",
    "T01n0012_001:0229a15_2": "如是等名為四識住。",
    "T01n0012_001:0229a16_0": "「復次，四法句，是佛所說。",
    "T01n0012_001:0229a16_1": "謂神通法句、離恚法句、平等法句、平等三摩地法句。",
    "T01n0012_001:0229a18_0": "「復次，四娑摩那曩法，是佛所說。",
    "T01n0012_001:0229a18_1": "謂若現在樂，此為苦報；若現在苦，此為苦報；若現在苦，此為樂報；若現在樂，此為樂報。",
    "T01n0012_001:0229a20_2": "此名四娑摩那曩法。",
    "T01n0012_001:0229a22_0": "「復次，四向，是佛所說。",
    "T01n0012_001:0229a22_1": "謂無忍、忍、調伏、寂靜。",
    "T01n0012_001:0229a23_0": "「復次，四神通道，是佛所說。",
    "T01n0012_001:0229a23_1": "謂苦遲緩神通、苦速疾神通、樂遲緩神通、樂速疾神通。",
    "T01n0012_001:0229a25_0": "「復次，四預流身，是佛所說。",
    "T01n0012_001:0229a25_1": "謂有一類預流，於佛如來信心不壞，不毀沙門婆羅門天人魔梵，了知世法；有一類預流，心得清淨，證得佛法，正見正行，各各了知自所修法；有一類預流，心生喜樂，見在家者及彼出家持淨戒者，心生尊敬；有一類預流，自修淨戒，具足不壞，智慧明利，善相寂靜。",
    "T01n0012_001:0229b02_2": "如是等名為四預流身。",
    "T01n0012_001:0229b04_0": "「復次，四沙門果，是佛所說。",
    "T01n0012_001:0229b04_1": "謂須陀洹果、斯陀含果、阿那含果、阿羅漢果。",
    "T01n0012_001:0229b06_0": "「復次，四取，是佛所說。",
    "T01n0012_001:0229b06_1": "謂欲取、見取、戒禁取、我語取。",
    "T01n0012_001:0229b08_0": "「復次，四三摩地想，是佛所說。",
    "T01n0012_001:0229b08_1": "謂有見法得樂行轉，此為三摩地想；有知見轉，此為三摩地想；有慧分別轉，此為三摩地想；有身得漏盡轉，此為三摩地想。",
    "T01n0012_001:0229b12_0": "「復次，四力，是佛所說。",
    "T01n0012_001:0229b12_1": "謂慧力、精進力、無礙力、攝力。",
    "T01n0012_001:0229b14_0": "「復次，四補特伽羅，是佛所說。",
    "T01n0012_001:0229b14_1": "有補特伽羅，謂我能修行、我持戒、我如法相應，非他能修行、非他持戒、非他如法相應；有補特伽羅，謂他能修行、他持戒、他如法相應，非我能修行、非我持戒、非我如法相應；有補特伽羅，謂我能修行、他亦能修行，我持戒、他亦持戒，我如法相應、他亦如法相應；有補特伽羅，謂我不能修行、他亦不能修行，我不持戒、他亦不持戒，我不如法相應、他亦不如法相應。",
    "T01n0012_001:0229b23_2": "如是等名為四補特伽羅。",
    "T01n0012_001:0229b24_0": "「復次，四隨眾事，是佛所說。",
    "T01n0012_001:0229b24_1": "謂與眾同一住處、與眾同一飲食、與眾同一懺悔、與眾同一受用。",
    "T01n0012_001:0229b26_0": "「復次，四大輪，是佛所說。",
    "T01n0012_001:0229b26_1": "謂善說妙法、依止正士、願心平等、修先慧行。",
    "T01n0012_001:0229b28_0": "「復次，四攝法，是佛所說。",
    "T01n0012_001:0229b28_1": "謂布施、愛語、利行、同事。",
    "T01n0012_001:0229c01_0": "「復次，四無礙解，是佛所說。",
    "T01n0012_001:0229c01_1": "謂義無礙解、法無礙解、樂說無礙解、辯才無礙解。",
    "T01n0012_001:0229c03_0": "「復次，四煩惱，是佛所說。",
    "T01n0012_001:0229c03_1": "謂欲煩惱、有煩惱、見煩惱、無明煩惱。",
    "T01n0012_001:0229c05_0": "「復次，四行，是佛所說。",
    "T01n0012_001:0229c05_1": "謂欲行、有行、見行、無明行。",
    "T01n0012_001:0229c07_0": "「復次，四身聚，是佛所說。",
    "T01n0012_001:0229c07_1": "謂無明身聚、瞋身聚、戒禁取身聚、一切著身聚。",
    "T01n0012_001:0229c09_0": "「復次，四愛生，是佛所說。",
    "T01n0012_001:0229c09_1": "謂有苾芻，因彼衣服而生愛心，愛心起故，即生取著。",
    "T01n0012_001:0229c10_2": "有苾芻，因彼飲食，而生愛心，愛心起故，即生取著。",
    "T01n0012_001:0229c12_0": "有苾芻，因坐臥具，而生愛心，愛心起故，即生取著。",
    "T01n0012_001:0229c13_1": "有苾芻，因諸受用，而生愛心，愛心起故，即生取著。",
    "T01n0012_001:0229c14_2": "此名四愛生。",
    "T01n0012_001:0229c15_0": "「復次，四食，是佛所說。",
    "T01n0012_001:0229c15_1": "謂段食、觸食、思食、識食。",
    "T01n0012_001:0229c17_0": "「復次，四不護，是佛所說。",
    "T01n0012_001:0229c17_1": "謂如來不護身業，身離諸過。",
    "T01n0012_001:0229c18_2": "如來不護語業，語離諸過。",
    "T01n0012_001:0229c18_3": "如來不護意業，意離諸過。",
    "T01n0012_001:0229c19_4": "如來不護壽命，命無損減。",
    "T01n0012_001:0229c20_0": "「復次，四顛倒，是佛所說。",
    "T01n0012_001:0229c20_1": "謂無常謂常，是故生起想顛倒、心顛倒、見顛倒。",
    "T01n0012_001:0229c21_2": "以苦謂樂，是故生起想、心、見倒。",
    "T01n0012_001:0229c22_3": "無我謂我，是故生起想、心、見倒。",
    "T01n0012_001:0229c23_4": "不淨謂淨，是故生起想、心、見倒。",
    "T01n0012_001:0229c23_5": "如是等名為四顛倒。",
    "T01n0012_001:0229c25_0": "「復次，四惡語言，是佛所說。",
    "T01n0012_001:0229c25_1": "謂妄言、綺語、兩舌、惡口。",
    "T01n0012_001:0229c27_0": "「復次，四善語言，是佛所說。",
    "T01n0012_001:0229c27_1": "謂如實語、質直語、不兩舌語、依法語。",
    "T01n0012_001:0229c29_0": "「復次，四非阿曳囉行，是佛所說。",
    "T01n0012_001:0229c29_1": "謂不見言見、不聞言聞、失念言記念、不知言知。",
    "T01n0012_001:0230a02_0": "「復次，四阿曳囉行，是佛所說。",
    "T01n0012_001:0230a02_1": "謂實見言見、實聞言聞、不失念言記念、實知言知。",
    "T01n0012_001:0230a04_0": "「復次，四記，是佛所說。",
    "T01n0012_001:0230a04_1": "謂一向記、分別記、返問記、默然記。",
    "T01n0012_001:0230a05_2": "如是等法，佛悲愍心，廣為眾生，如理宣說，而令眾生如說修習，行諸梵行，利益安樂天人世間。",
    "T01n0012_001:0230a08_0": "佛說大集法門經卷上"
}