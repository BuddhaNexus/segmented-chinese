{
    "T04n0209_001:0543a04_0": "百喻經卷第一",
    "T04n0209_001:0543a06_0": "尊者僧伽斯那撰",
    "T04n0209_001:0543a07_0": "蕭齊天竺三藏求那毘地譯",
    "T04n0209_001:0543a08_0": "愚人食鹽喻　愚人集牛乳喻　以梨打破頭喻　婦詐語稱死喻　渴見水喻　子死欲停置家中喻　認人為兄喻　山羗偷官庫喻　歎父德行喻　三重樓喻　婆羅門殺子喻　煮黑石蜜漿喻　說人喜瞋喻　殺商主祀天喻　醫與王女藥令卒長大喻　灌甘蔗喻　債半錢喻　就樓磨刀喻　乘船失釪喻　人說王縱暴喻　婦女欲更求子喻（一）◎愚人食鹽喻昔有愚人至於他家，主人與食嫌淡無味，主人聞已更為益鹽。",
    "T04n0209_001:0543a18_1": "既得鹽美，便自念言：「所以美者緣有鹽故，少有尚爾況復多也？」",
    "T04n0209_001:0543a20_2": "愚人無智便空食鹽，食已口爽返為其患。",
    "T04n0209_001:0543a21_3": "譬彼外道聞節飲食可以得道，即便斷食或經七日或十五日，徒自困餓無益於道。",
    "T04n0209_001:0543a23_4": "如彼愚人，以鹽美故而空食之，致令口爽，此亦復爾。",
    "T04n0209_001:0543a25_0": "（二）愚人集牛乳喻",
    "T04n0209_001:0543a26_0": "昔有愚人將會賓客，欲集牛乳以擬供設，而作是念：「我今若豫於日日中[穀-禾+牛]取牛乳，牛乳漸多卒無安處，或復酢敗。",
    "T04n0209_001:0543a28_1": "不如即就牛腹盛之，待臨會時當頓[穀-禾+牛]取。」",
    "T04n0209_001:0543a29_2": "作是念已，便捉牸牛母子，各繫異處。",
    "T04n0209_001:0543b01_3": "却後一月，爾乃設會迎置賓客，方牽牛來欲[(殼-一)/牛]取乳，而此牛乳即乾無有。",
    "T04n0209_001:0543b03_4": "時為眾賓或瞋或笑。",
    "T04n0209_001:0543b04_5": "愚人亦爾，欲修布施，方言待我大有之時，然後頓施。",
    "T04n0209_001:0543b05_6": "未及聚頃，或為縣官水火盜賊之所侵奪，或卒命終不及時施，彼亦如是。",
    "T04n0209_001:0543b08_0": "（三）以梨打頭破喻",
    "T04n0209_001:0543b09_0": "昔有愚人頭上無毛，時有一人以梨打頭，乃至二三悉皆傷破，時此愚人默然忍受不知避去。",
    "T04n0209_001:0543b11_1": "傍人見已而語之言：「何不避去，乃住受打致使頭破？」",
    "T04n0209_001:0543b12_2": "愚人答言：「如彼人者憍慢恃力癡無智慧，見我頭上無有髮毛謂為是石，以梨打我頭破乃爾。」",
    "T04n0209_001:0543b14_3": "傍人語言：「汝自愚癡，云何名彼以為癡也？",
    "T04n0209_001:0543b15_4": "汝若不癡，為他所打，乃至頭破不知逃避？」",
    "T04n0209_001:0543b16_5": "比丘亦爾，不能具修信戒聞慧，但整威儀以招利養，如彼愚人被他打頭不知避去，乃至傷破反謂他癡，此比丘者亦復如是。",
    "T04n0209_001:0543b20_0": "（四）婦詐稱死喻",
    "T04n0209_001:0543b21_0": "昔有愚人，其婦端正，情甚愛重；婦無直信，後於中間共他交往，邪婬心盛欲逐傍夫捨離己婿，於是密語一老母言：「我去之後，汝可齎一死婦女屍安著屋中，語我夫言，云我已死。」",
    "T04n0209_001:0543b25_1": "老母於後伺其夫主不在之時，以一死屍置其家中。",
    "T04n0209_001:0543b26_2": "及其夫還，老母語言：「汝婦已死。」",
    "T04n0209_001:0543b27_3": "夫即往視，信是己婦，哀哭懊惱，大[卄/積]薪油燒取其骨，以囊盛之晝夜懷挾。",
    "T04n0209_001:0543b29_4": "婦於後時心厭傍夫便還歸家，語其夫言：「我是汝妻。」",
    "T04n0209_001:0543c01_5": "夫答之言：「我婦久死，汝是阿誰妄言我婦？」",
    "T04n0209_001:0543c02_6": "乃至二三猶故不信。",
    "T04n0209_001:0543c02_7": "如彼外道聞他邪說心生惑著，謂為真實永不可改，雖聞正教不信受持。",
    "T04n0209_001:0543c05_0": "（五）渴見水喻",
    "T04n0209_001:0543c06_0": "過去有人，癡無智慧，極渴須水，見熱時炎謂為是水，即便逐走至辛頭河，既至河所對視不飲。",
    "T04n0209_001:0543c08_1": "傍人語言：「汝患渴逐水，今至水所何故不飲？」",
    "T04n0209_001:0543c09_2": "愚人答言：「君可飲盡，我當飲之，此水極多俱不可盡，是故不飲。」",
    "T04n0209_001:0543c11_0": "爾時眾人聞其此語，皆大嗤笑。",
    "T04n0209_001:0543c11_1": "譬如外道僻取其理，以己不能具持佛戒，遂便不受，致使將來無得道分、流轉生死，若彼愚人見水不飲為時所笑，亦復如是。",
    "T04n0209_001:0543c15_0": "（六）子死欲停置家中喻",
    "T04n0209_001:0543c16_0": "昔有愚人養育七子，一子先死。",
    "T04n0209_001:0543c16_1": "時此愚人見子既死，便欲停置於其家中，自欲棄去。",
    "T04n0209_001:0543c18_0": "傍人見已而語之言：「生死道異，當速莊嚴致於遠處而殯葬之，云何得留自欲棄去？」",
    "T04n0209_001:0543c20_0": "爾時愚人聞此語已即自思念：「若不得留要當葬者，須更殺一子停擔兩頭乃可勝致。」",
    "T04n0209_001:0543c22_1": "於是便更殺其一子，而擔負之遠葬林野。",
    "T04n0209_001:0543c23_2": "時人見之，深生嗤笑怪未曾有。",
    "T04n0209_001:0543c23_3": "譬如比丘私犯一戒，情憚改悔，默然覆藏自說清淨，或有知者即語之言：「出家之人守持禁戒如護明珠不使缺落，汝今云何違犯所受欲不懺悔？」",
    "T04n0209_001:0543c27_4": "犯戒者言：「苟須懺者，更就犯之然後當出。」",
    "T04n0209_001:0543c28_5": "遂便破戒多作不善，爾乃頓出。",
    "T04n0209_001:0543c29_6": "如彼愚人一子既死又殺一子，今此比丘亦復如是。",
    "T04n0209_001:0544a02_0": "（七）認人為兄喻",
    "T04n0209_001:0544a03_0": "昔有一人形容端正智慧具足，復多錢財，舉世人聞無不稱歎。",
    "T04n0209_001:0544a04_1": "時有愚人見其如此，便言我兄。",
    "T04n0209_001:0544a05_2": "所以爾者，彼有錢財須者則用之，是故為兄；見其還債，言非我兄。",
    "T04n0209_001:0544a06_3": "傍人語言：「汝是愚人！",
    "T04n0209_001:0544a07_4": "云何須財名他為兄？",
    "T04n0209_001:0544a07_5": "及其債時復言非兄。」",
    "T04n0209_001:0544a08_6": "愚人答言：「我以欲得彼之錢財認之為兄，實非是兄，若其債時則稱非兄。」",
    "T04n0209_001:0544a10_7": "人聞此語無不笑之。",
    "T04n0209_001:0544a10_8": "猶彼外道，聞佛善語貪竊而用以為己有，乃至傍人教使修行不肯修行，而作是言：「為利養故，取彼佛語化道眾生，而無實事，云何修行？」",
    "T04n0209_001:0544a14_9": "猶向愚人為得財故言是我兄，及其債時復言非兄，此亦如是。",
    "T04n0209_001:0544a16_0": "（八）山羗偷官庫喻",
    "T04n0209_001:0544a17_0": "過去之世有一山羗，偷王庫物而遠逃走。",
    "T04n0209_001:0544a18_0": "爾時國王遣人四出推尋捕得，將至王邊。",
    "T04n0209_001:0544a18_1": "王即責其所得衣處，山羗答言：「我衣乃是祖父之物。」",
    "T04n0209_001:0544a20_2": "王遣著衣，實非山羗本所有故，不知著之，應在手者著於脚上，應在腰者返著頭上。",
    "T04n0209_001:0544a22_3": "王見賊已，集諸臣等共詳此事，而語之言：「若是汝之祖父已來所有衣者，應當解著，云何顛倒用上為下？",
    "T04n0209_001:0544a24_4": "以不解故，定知汝衣必是偷得，非汝舊物。」",
    "T04n0209_001:0544a25_5": "借以為譬，王者如佛，寶藏如法，愚癡羗者猶如外道，竊聽佛法著已法中以為自有，然不解故，布置佛法迷亂上下，不知法相。",
    "T04n0209_001:0544a28_6": "如彼山羗得王寶衣，不識次第顛倒而著，亦復如是。",
    "T04n0209_001:0544b01_0": "（九）歎父德行喻",
    "T04n0209_001:0544b02_0": "昔時有人於眾人中，歎己父德而作是言：「我父慈仁不害不盜，直作實語兼行布施。」",
    "T04n0209_001:0544b04_0": "時有愚人聞其此語便作是念言：「我父德行復過汝父。」",
    "T04n0209_001:0544b05_1": "諸人問言：「有何德行請道其事？」",
    "T04n0209_001:0544b06_2": "愚人答曰：「我父小來斷絕婬欲初無染污。」",
    "T04n0209_001:0544b07_3": "眾人語言：「若斷婬欲，云何生汝？」",
    "T04n0209_001:0544b07_4": "深為時人之所怪笑。",
    "T04n0209_001:0544b08_5": "猶如世間無智之流，欲讚人德不識其實，反致毀呰，如彼愚者，意好歎父言成過失，此亦如是。",
    "T04n0209_001:0544b11_0": "（一〇）三重樓喻",
    "T04n0209_001:0544b12_0": "往昔之世，有富愚人癡無所知，到餘富家見三重樓，高廣嚴麗軒敞踈朗，心生渴仰即作是念：「我有財錢不減於彼，云何頃來而不造作如是之樓？」",
    "T04n0209_001:0544b15_1": "即喚木匠而問言曰：「解作彼家端正舍不？」",
    "T04n0209_001:0544b16_2": "木匠答言：「是我所作。」",
    "T04n0209_001:0544b17_3": "即便語言：「今可為我造樓如彼。」",
    "T04n0209_001:0544b17_4": "是時木匠即便經地壘墼作樓。",
    "T04n0209_001:0544b18_5": "愚人見其壘墼作舍，猶懷疑惑不能了知，而問之言：「欲作何等？」",
    "T04n0209_001:0544b20_6": "木匠答言：「作三重屋。」",
    "T04n0209_001:0544b20_7": "愚人復言：「我不欲下二重之屋，先可為我作最上屋。」",
    "T04n0209_001:0544b21_8": "木匠答言：「無有是事，何有不作最下重屋而得造彼第二之屋？",
    "T04n0209_001:0544b23_9": "不造第二云何得造第三重屋？」",
    "T04n0209_001:0544b24_10": "愚人固言：「我今不用下二重屋，必可為我作最上者。」",
    "T04n0209_001:0544b25_11": "時人聞已便生怪笑，咸作此言：「何有不造下第一屋而得上者？」",
    "T04n0209_001:0544b27_0": "譬如世尊四輩弟子，不能精勤修敬三寶，懶惰懈怠欲求道果，而作是言：「我今不用餘下三果，唯求得彼阿羅漢果。」",
    "T04n0209_001:0544b29_1": "亦為時人之所嗤笑，如彼愚者等無有異。",
    "T04n0209_001:0544c02_0": "（一一）婆羅門殺子喻",
    "T04n0209_001:0544c03_0": "昔有婆羅門自謂多知，於諸星術種種技藝無不明達，恃己如此，欲顯其德，遂至他國，抱兒而哭。",
    "T04n0209_001:0544c05_1": "有人問婆羅門言：「汝何故哭？」",
    "T04n0209_001:0544c06_2": "婆羅門言：「今此小兒七日當死，愍其夭傷以是哭耳。」",
    "T04n0209_001:0544c07_3": "時人語言：「人命難知，計算喜錯，設七日頭或能不死，何為豫哭？」",
    "T04n0209_001:0544c08_4": "婆羅門言：「日月可闇星宿可落，我之所記終無違失。」",
    "T04n0209_001:0544c10_5": "為名利故，至七日頭自殺其子以證己說。",
    "T04n0209_001:0544c11_6": "時諸世人却後七日聞其兒死，咸皆歎言：「真是智者，所言不錯。」",
    "T04n0209_001:0544c12_7": "心生信服悉來致敬。",
    "T04n0209_001:0544c13_8": "猶如佛之四輩弟子為利養故自稱得道，有愚人法殺善男子詐現慈德，故使將來受苦無窮，如婆羅門為驗己言殺子惑世。",
    "T04n0209_001:0544c17_0": "（一二）煮黑石蜜漿喻",
    "T04n0209_001:0544c18_0": "昔有愚人煮黑石蜜，有一富人來至其家。",
    "T04n0209_001:0544c19_0": "時此愚人便作是念：「我今當取黑石蜜漿與此富人。」",
    "T04n0209_001:0544c20_1": "即著少水用置火中。",
    "T04n0209_001:0544c20_2": "即於火上以扇扇之望得使冷。",
    "T04n0209_001:0544c21_3": "傍人語言：「下不止火，扇之不已云何得冷？」",
    "T04n0209_001:0544c22_4": "爾時人眾悉皆嗤笑。",
    "T04n0209_001:0544c23_0": "其猶外道不滅煩惱熾然之火，少作苦行臥蕀刺上，五熱炙身而望清涼寂靜之道，終無是處，徒為智者之所怪笑，受苦現在殃流來劫。",
    "T04n0209_001:0544c27_0": "（一三）說人喜瞋喻",
    "T04n0209_001:0544c28_0": "過去有人，共多人眾坐於屋中，歎一外人德行極好，唯有二過：一者喜瞋，二者作事倉卒。",
    "T04n0209_001:0545a01_1": "爾時此人過在門外，聞作是語便生瞋恚，即入其屋擒彼道己愚惡之人，以手打撲。",
    "T04n0209_001:0545a03_2": "傍人問言：「何故打也？」",
    "T04n0209_001:0545a03_3": "其人答言：「我曾何時喜瞋、倉卒？",
    "T04n0209_001:0545a04_4": "而此人者道：『我順喜瞋恚，作事倉卒。』",
    "T04n0209_001:0545a05_5": "是故打之。」",
    "T04n0209_001:0545a05_6": "傍人語言：「汝今喜瞋倉卒之相即時現驗，云何諱之？」",
    "T04n0209_001:0545a06_7": "人說過惡而起怨責，深為眾人怪其愚惑。",
    "T04n0209_001:0545a07_8": "譬如世間飲酒之夫，躭荒沈酒作諸放逸，見人呵責返生尤疾，苦引證作用自明白，若此愚人諱聞己過，見他道說返欲打撲之。",
    "T04n0209_001:0545a11_0": "（一四）殺商主祀天喻",
    "T04n0209_001:0545a12_0": "昔有賈客欲入大海，入大海之法要須導師然後可去，即共求覓得一導師，既得之已相將發引至曠野中。",
    "T04n0209_001:0545a14_1": "有一天祠當須人祀然後得過，於是眾賈共思量言：「我等伴黨盡是親親如何可殺？",
    "T04n0209_001:0545a16_2": "唯此導師中用祀天。」",
    "T04n0209_001:0545a17_3": "即殺導師以用祭祀。",
    "T04n0209_001:0545a17_4": "祀天已竟，迷失道路不知所趣，窮困死盡。",
    "T04n0209_001:0545a18_5": "一切世人亦復如是，欲入法海取其珍寶，當修善法行以為導師。",
    "T04n0209_001:0545a20_6": "毀破善行，生死曠路永無出期，經歷三塗受苦長遠，如彼商賈，將入大海，殺其導者，迷失津濟，終致困死。",
    "T04n0209_001:0545a23_0": "（一五）醫與王女藥令卒長大喻",
    "T04n0209_001:0545a24_0": "昔有國王產生一女，喚醫語言：「為我與藥立使長大。」",
    "T04n0209_001:0545a25_1": "醫師答言：「我與良藥能使即大，但今卒無，方須求索。",
    "T04n0209_001:0545a26_2": "比得藥頃，王要莫看，待與藥已然後示王。」",
    "T04n0209_001:0545a27_3": "於是即便遠方取藥經十二年，得藥來還與女令服，將示於王，王見歡喜即自念言：「實是良醫，與我女藥能令卒長。」",
    "T04n0209_001:0545b01_4": "便勅左右賜以珍寶。",
    "T04n0209_001:0545b01_5": "時諸人等笑王無智，不曉籌量生來年月，見其長大，謂是藥力。",
    "T04n0209_001:0545b03_6": "世人亦爾，詣善知識而啟之言：「我欲求道願見教授，使我立得。」",
    "T04n0209_001:0545b04_7": "善知識師以方便故，教令坐禪觀十二緣起，漸積眾德獲阿羅漢，倍踊躍歡喜而作是言：「快哉大師！",
    "T04n0209_001:0545b07_8": "速能令我證最妙法。」",
    "T04n0209_001:0545b08_0": "（一六）灌甘蔗喻",
    "T04n0209_001:0545b09_0": "昔有二人共種甘蔗，而作誓言：「種好者賞，其不好者當重罰之。」",
    "T04n0209_001:0545b10_1": "時二人中，一者念言：「甘蔗極甜，若壓取汁還灌甘蔗樹，甘美必甚，得勝於彼。」",
    "T04n0209_001:0545b12_2": "即壓甘蔗取汁用溉，冀望滋味返敗種子，所有甘蔗一切都失。",
    "T04n0209_001:0545b13_3": "世人亦爾，欲求善福，恃己豪貴專形俠勢，迫脅下民陵奪財物，用作福本期善果，不知將來反獲其患殃，如壓甘蔗彼此都失。",
    "T04n0209_001:0545b17_0": "（一七）債半錢喻",
    "T04n0209_001:0545b18_0": "往有商人貸他半錢久不得償，即便往債。",
    "T04n0209_001:0545b19_0": "前有大河，雇他兩錢然後得渡，到彼往債竟不得見，來還渡河復雇兩錢。",
    "T04n0209_001:0545b20_1": "為半錢債而失四錢，兼有道路疲勞乏困，所債甚少所失極多，果被眾人之所怪笑。",
    "T04n0209_001:0545b22_2": "世人亦爾，要少名利致毀大行，苟容己身不顧禮義，現受惡名後得苦報。",
    "T04n0209_001:0545b25_0": "（一八）就樓磨刀喻",
    "T04n0209_001:0545b26_0": "昔有一人，貧窮困苦為王作事，日月經久身體羸瘦。",
    "T04n0209_001:0545b27_1": "王見憐愍，賜一死駝。",
    "T04n0209_001:0545b27_2": "貧人得已即便剝皮，嫌刀鈍故求石欲磨，乃於樓上得一磨石，磨刀令利來下而剝。",
    "T04n0209_001:0545b29_3": "如是數數往來磨刀，後轉勞苦憚不能數上，懸駝上樓就石磨刀，深為眾人之所嗤笑。",
    "T04n0209_001:0545c02_4": "猶如愚人毀破禁戒，多取錢財以用修福望得生天，如懸駝上樓磨刀，用功甚多所得甚少。",
    "T04n0209_001:0545c06_0": "（一九）乘船失釪喻",
    "T04n0209_001:0545c07_0": "昔有人乘船渡海，失一銀釪墮於水中，即便思念：「我今畫水作記，捨之而去後當取之。」",
    "T04n0209_001:0545c09_1": "行經二月到師子諸國，見一河水，便入其中覓本失釪。",
    "T04n0209_001:0545c10_2": "諸人問言：「欲何所作？」",
    "T04n0209_001:0545c11_3": "答言：「我先失釪今欲覓取。」",
    "T04n0209_001:0545c11_4": "問言：「於何處失？」",
    "T04n0209_001:0545c12_5": "答言：「初入海失。」",
    "T04n0209_001:0545c12_6": "又復問言：「失經幾時？」",
    "T04n0209_001:0545c13_7": "言：「失來二月。」",
    "T04n0209_001:0545c13_8": "問言：「失來二月，云何此覓？」",
    "T04n0209_001:0545c14_0": "答言：「我失釪時畫水作記，本所畫水與此無異，是故覓之。」",
    "T04n0209_001:0545c15_1": "又復問言：「水雖不別，汝昔失時乃在於彼，今在此覓何由可得？」",
    "T04n0209_001:0545c16_2": "爾時眾人無不大笑。",
    "T04n0209_001:0545c17_3": "亦如外道不修正行，相似善中橫計苦困，以求解脫，猶如愚人失釪於彼而於此覓。",
    "T04n0209_001:0545c20_0": "（二〇）人說王縱暴喻",
    "T04n0209_001:0545c21_0": "昔有一人說王過罪，而作是言：「王甚暴虐治政無理。」",
    "T04n0209_001:0545c22_1": "王聞是語即大瞋恚，竟不究悉誰作此語，信傍佞人捉一賢臣，仰使剝脊取百兩肉。",
    "T04n0209_001:0545c24_2": "有人證明此無是語，王心便悔，索千兩肉用為補脊，夜中呻喚甚大苦惱。",
    "T04n0209_001:0545c26_3": "王聞其聲，問言：「何以苦惱？",
    "T04n0209_001:0545c26_4": "取汝百兩，十倍與汝，意不足耶？",
    "T04n0209_001:0545c27_5": "何故苦惱？」",
    "T04n0209_001:0545c27_6": "傍人答言：「大王！",
    "T04n0209_001:0545c28_7": "如截子頭，雖得千頭不免子死，雖十倍得肉，不免苦痛。」",
    "T04n0209_001:0545c29_8": "愚人亦爾，不畏後世貪渴現樂，苦切眾生，調發百姓多得財物，望得滅罪而得福報。",
    "T04n0209_001:0546a02_9": "譬如彼王割人之脊取人之肉，以餘肉補望使不痛，無有是處。",
    "T04n0209_001:0546a05_0": "（二一）婦女欲更求子喻",
    "T04n0209_001:0546a06_0": "往昔世時有婦女人，始有一子更欲求子，問餘婦女：「誰有能使我重有子？」",
    "T04n0209_001:0546a07_1": "有一老母語此婦言：「我能使爾求子可得，當須祀天。」",
    "T04n0209_001:0546a09_2": "問老母言：「祀須何物？」",
    "T04n0209_001:0546a09_3": "老母語言：「殺汝之子取血祀天，必得多子。」",
    "T04n0209_001:0546a10_4": "時此婦女便隨彼語欲殺其子。",
    "T04n0209_001:0546a11_5": "傍有智人嗤笑罵詈：「愚癡無智乃至如此。",
    "T04n0209_001:0546a12_6": "未生子者竟可得不？",
    "T04n0209_001:0546a12_7": "而殺現子。」",
    "T04n0209_001:0546a13_8": "愚人亦爾，為未生樂自投火坑，種種害身為得生天。",
    "T04n0209_001:0546a15_0": "◎百喻經卷第一",
    "T04n0209_001:0546a16_0": "聞如是：一時佛在王舍城，在鵲封竹園，與諸大比丘菩薩摩訶薩及諸八部三萬六千人俱。",
    "T04n0209_001:0546a18_1": "是時會中有異學梵志五百人俱，從座而起白佛言：「吾聞佛道洪深，無能及者，故來歸問，唯願說之。」",
    "T04n0209_001:0546a20_2": "佛言：「甚善。」",
    "T04n0209_001:0546a20_3": "問曰：「天下為有為無？」",
    "T04n0209_001:0546a21_4": "答曰：「亦有亦無。」",
    "T04n0209_001:0546a21_5": "梵志曰：「如今有者，云何言無？",
    "T04n0209_001:0546a22_6": "如今無者，云何言有？」",
    "T04n0209_001:0546a23_0": "答曰：「生者言有，死者言無，故說或有或無。」",
    "T04n0209_001:0546a24_0": "問曰：「人從何生？」",
    "T04n0209_001:0546a24_1": "答曰：「人從穀而生。」",
    "T04n0209_001:0546a24_2": "問曰：「五穀從何而生？」",
    "T04n0209_001:0546a25_3": "答曰：「五穀從四大火風而生。」",
    "T04n0209_001:0546a26_4": "問曰：「四大火風從何而生？」",
    "T04n0209_001:0546a26_5": "答曰：「四大火風從空而生。」",
    "T04n0209_001:0546a27_6": "問曰：「空從何生？」",
    "T04n0209_001:0546a27_7": "答曰：「從無所有生。」",
    "T04n0209_001:0546a28_8": "問曰：「無所有從何而生？」",
    "T04n0209_001:0546a28_9": "答曰：「從自然生。」",
    "T04n0209_001:0546a29_10": "問曰：「自然從何而生？」",
    "T04n0209_001:0546a29_11": "答曰：「從泥洹而生。」",
    "T04n0209_001:0546b01_12": "問曰：「泥洹從何而生？」",
    "T04n0209_001:0546b01_13": "佛言：「汝今問事何以爾深？",
    "T04n0209_001:0546b02_14": "泥洹者是不生不死法。」",
    "T04n0209_001:0546b03_0": "問曰：「佛泥洹未？」",
    "T04n0209_001:0546b03_1": "答曰：「我未泥洹。」",
    "T04n0209_001:0546b03_2": "「若未泥洹，云何得知泥洹常樂？」",
    "T04n0209_001:0546b04_3": "佛言：「我今問汝，天下眾生為苦為樂？」",
    "T04n0209_001:0546b05_4": "答曰：「眾生甚苦。」",
    "T04n0209_001:0546b05_5": "佛言：「云何名苦？」",
    "T04n0209_001:0546b06_6": "答曰：「我見眾生死時苦痛難忍，故知死苦。」",
    "T04n0209_001:0546b07_7": "佛言：「汝今不死亦知死苦，我見十方諸佛不生不死故知泥洹常樂。」",
    "T04n0209_001:0546b08_8": "五百梵志心開意解，求受五戒，悟須陀洹果，復坐如故。",
    "T04n0209_001:0546b10_9": "佛言：「汝等善聽！",
    "T04n0209_001:0546b10_10": "今為汝廣說眾喻。」"
}