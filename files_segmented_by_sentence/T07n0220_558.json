{
    "T07n0220_558:0877c04_0": "大般若波羅蜜多經卷第五百五",
    "T07n0220_558:0877c05_0": "十八",
    "T07n0220_558:0877c07_0": "三藏法師玄奘奉　詔譯",
    "T07n0220_558:0877c08_0": "第五分設利羅品第五",
    "T07n0220_558:0877c09_0": "「復次，憍尸迦！",
    "T07n0220_558:0877c09_1": "假使充滿此贍部洲佛設利羅以為一分，有書般若波羅蜜多深妙法門復為一分，於斯二分，汝取何者？」",
    "T07n0220_558:0877c11_2": "天帝釋言：「我意寧取深妙般若波羅蜜多。",
    "T07n0220_558:0877c12_3": "所以者何？",
    "T07n0220_558:0877c12_4": "我於諸佛設利羅所，非不信受供養恭敬，然諸佛身及設利羅，皆因般若波羅蜜多深妙法門而出生故，皆由般若波羅蜜多深妙法門功德威力所熏修故，乃為一切世間天、人、阿素洛等供養恭敬。",
    "T07n0220_558:0877c17_5": "「世尊！",
    "T07n0220_558:0877c17_6": "如我坐在三十三天善法殿中天帝座上，為諸天眾宣說正法時，有無量諸天子等，來至我所聽我所說，供養恭敬，右遶而去。",
    "T07n0220_558:0877c20_7": "我若不在彼法座時，諸天子等亦來其處，雖不見我如我在時供養恭敬，咸言：『此處是天帝釋為諸天等說法之座，我等皆應如天主在，供養恭敬，右遶而去。』",
    "T07n0220_558:0877c23_8": "佛設利羅亦復如是，深妙般若波羅蜜多為因引生，一切智智之所依止故，為一切世間天、人、阿素洛等供養恭敬。",
    "T07n0220_558:0877c26_9": "是故我說於二分中，我意寧取深妙般若波羅蜜多。",
    "T07n0220_558:0877c27_10": "「世尊！",
    "T07n0220_558:0877c27_11": "假使充滿三千世界佛設利羅以為一分，有書般若波羅蜜多深妙法門復為一分，於斯二分，我意寧取深妙般若波羅蜜多。",
    "T07n0220_558:0878a01_12": "所以者何？",
    "T07n0220_558:0878a01_13": "我於諸佛設利羅所，非不信受供養恭敬，然諸佛身及設利羅，皆因般若波羅蜜多深妙法門而出生故，皆由般若波羅蜜多深妙法門功德威力所熏修故，乃為一切世間天、人、阿素洛等供養恭敬。",
    "T07n0220_558:0878a06_14": "「世尊！",
    "T07n0220_558:0878a06_15": "如負債人怖畏債主，即便親近奉事國王，依王勢力得免怖畏，反為債主怖畏供養。",
    "T07n0220_558:0878a08_16": "所以者何？",
    "T07n0220_558:0878a08_17": "彼人依附國王勢力，王所攝受具威勢故。",
    "T07n0220_558:0878a09_18": "王喻般若波羅蜜多，佛設利羅喻依王者，由依般若波羅蜜多故，得世間供養恭敬。",
    "T07n0220_558:0878a11_19": "諸佛所得一切智智，亦依般若波羅蜜多而得成辦故，我寧取深妙般若波羅蜜多。",
    "T07n0220_558:0878a13_0": "「世尊！",
    "T07n0220_558:0878a13_1": "譬如無價大寶神珠，具無量種勝妙威德，隨所住處有此神珠，人非人等不能為害。",
    "T07n0220_558:0878a15_0": "設有男子或復女人，為鬼所執身心苦惱，若有持此神珠示之，由珠威力鬼便捨去。",
    "T07n0220_558:0878a16_1": "諸有熱病或風、或痰、或二、或三和合為病，若有繫此神珠著身，如是諸病無不除愈。",
    "T07n0220_558:0878a18_2": "此珠在闇能作照明，熱時能涼寒時能暖，隨地方所有此神珠，時節調和不寒不熱。",
    "T07n0220_558:0878a20_3": "若地方所有此神珠，虵蠍等毒無敢停止。",
    "T07n0220_558:0878a21_4": "設有男子或復女人，為毒所中楚痛難忍，若有持此神珠令見，珠威勢故毒即消滅。",
    "T07n0220_558:0878a23_5": "若諸有情身嬰癩疾、惡瘡、腫疱、目眩、瞖等眼病、耳病、鼻病、舌病、喉病、身病、諸支節病，帶此神珠眾病皆愈。",
    "T07n0220_558:0878a25_6": "若諸池沼泉井等中，其水濁穢或將枯涸，以珠投之水便盈滿，香潔澄淨具八功德。",
    "T07n0220_558:0878a27_7": "若以青黃赤白紅紫碧綠雜綺種種色衣，裹此神珠投之於水，水隨衣彩作種種色。",
    "T07n0220_558:0878a29_8": "如是無價大寶神珠，威德無邊說不能盡，若置箱篋亦令其器具足成就無邊威德。",
    "T07n0220_558:0878b02_9": "設空箱篋由曾置珠，其器仍為眾人愛重。」",
    "T07n0220_558:0878b03_10": "爾時，慶喜問帝釋言：「如是神珠為天獨有，人亦有耶？」",
    "T07n0220_558:0878b04_11": "天帝釋言：「人中、天上俱有此珠，若在人中形小而重，若在天上形大而輕；又人中珠相不具足，在天上者其相周圓；天上神珠威德殊勝，無量倍數過人所有。」",
    "T07n0220_558:0878b08_12": "時，天帝釋復白佛言：「深妙般若波羅蜜多亦復如是，為眾德本能滅無量惡不善法，隨所在處滅諸有情身心苦惱，人非人等不能為害。",
    "T07n0220_558:0878b11_13": "如來所得一切智智及餘無量無邊功德，皆因般若波羅蜜多。",
    "T07n0220_558:0878b12_14": "佛設利羅，由諸功德所熏修故，是諸功德所依器故，佛涅槃後堪受一切世間天、人、阿素洛等供養恭敬。",
    "T07n0220_558:0878b14_15": "是故我說於二分中，我意寧取深妙般若波羅蜜多。",
    "T07n0220_558:0878b16_16": "「世尊！",
    "T07n0220_558:0878b16_17": "假使充滿十方各如殑伽沙界佛設利羅以為一分，有書般若波羅蜜多深妙法門復為一分，於斯二分，我意寧取深妙般若波羅蜜多。",
    "T07n0220_558:0878b19_18": "所以者何？",
    "T07n0220_558:0878b19_19": "我於諸佛設利羅所，非不信受供養恭敬，然諸佛身及設利羅，皆因般若波羅蜜多深妙法門而出生故，皆由般若波羅蜜多深妙法門功德威力所熏修故，乃為一切世間天、人、阿素洛等供養恭敬。",
    "T07n0220_558:0878b23_20": "「復次，世尊！",
    "T07n0220_558:0878b24_21": "深妙般若波羅蜜多能生如來一切智智，如來所得一切智智能生佛身及設利羅，是故供養如是般若波羅蜜多，則為供養三世諸佛一切智智及設利羅。",
    "T07n0220_558:0878b27_22": "「復次，世尊！",
    "T07n0220_558:0878b27_23": "若善男子、善女人等欲得常見十方諸佛，當行當修甚深般若波羅蜜多。」",
    "T07n0220_558:0878b29_24": "爾時，佛告天帝釋言：「如是！",
    "T07n0220_558:0878c01_25": "如是！",
    "T07n0220_558:0878c01_26": "如汝所說。",
    "T07n0220_558:0878c01_27": "憍尸迦！",
    "T07n0220_558:0878c01_28": "過去未來現在諸佛，皆依般若波羅蜜多，證得無上正等菩提，是故如來供養恭敬。」",
    "T07n0220_558:0878c03_29": "天帝釋言：「如是般若波羅蜜多是大無上波羅蜜多，一切如來皆依般若波羅蜜多知諸有情心行差別。」",
    "T07n0220_558:0878c05_30": "爾時，佛告天帝釋言：「如是！",
    "T07n0220_558:0878c06_31": "如是！",
    "T07n0220_558:0878c06_32": "如汝所說。",
    "T07n0220_558:0878c06_33": "憍尸迦！",
    "T07n0220_558:0878c07_34": "是故菩薩摩訶薩眾長夜修行甚深般若波羅蜜多，為如實知諸有情類心行差別。」",
    "T07n0220_558:0878c08_35": "時，天帝釋復白佛言：「諸菩薩眾為但應行般若波羅蜜多，為亦應行餘五波羅蜜多？」",
    "T07n0220_558:0878c10_36": "爾時，佛告天帝釋言：「諸菩薩眾應具行六波羅蜜多，然行布施、淨戒、安忍、精進、靜慮觀諸法時，皆以般若波羅蜜多而為上首。",
    "T07n0220_558:0878c13_37": "憍尸迦！",
    "T07n0220_558:0878c13_38": "如贍部洲所有諸樹，枝條、莖幹、花葉、果實，雖有種種形類不同，而其蔭影都無差別。",
    "T07n0220_558:0878c15_39": "如是六種波羅蜜多雖各有異，而由般若波羅蜜多方便善巧，攝受迴向一切智智，諸相差別都不可得。」",
    "T07n0220_558:0878c18_0": "時，天帝釋復白佛言：「甚深般若波羅蜜多成就廣大圓滿無量無邊功德，若有書持如是般若波羅蜜多，眾寶嚴飾，復持種種上妙花鬘乃至燈明，供養恭敬、尊重讚歎、守護不捨。",
    "T07n0220_558:0878c21_1": "復有書持如是般若波羅蜜多，眾寶嚴飾，轉施他人受持、讀誦。",
    "T07n0220_558:0878c23_2": "此二福聚，何者為多？」",
    "T07n0220_558:0878c23_3": "爾時，佛告天帝釋言：「我還問汝，隨汝意答。",
    "T07n0220_558:0878c24_4": "若諸有情從他請得佛設利羅，盛以寶函置清淨處，復持種種上妙花鬘乃至燈明，供養恭敬、尊重讚歎、守護不捨。",
    "T07n0220_558:0878c27_5": "若復有人從他請得佛設利羅，分施與他令其供養。",
    "T07n0220_558:0878c28_6": "於意云何？",
    "T07n0220_558:0878c28_7": "此二福聚，何者為勝？」",
    "T07n0220_558:0878c29_8": "天帝釋言：「如我解佛所說義者，此二福聚，後者為勝。」",
    "T07n0220_558:0879a01_9": "爾時，佛讚天帝釋言：「善哉！",
    "T07n0220_558:0879a02_0": "善哉！",
    "T07n0220_558:0879a02_1": "如汝所說。",
    "T07n0220_558:0879a02_2": "憍尸迦！",
    "T07n0220_558:0879a02_3": "書持般若波羅蜜多，若自供養，若轉施他受持、讀誦，此二福聚，後者為多。",
    "T07n0220_558:0879a04_4": "「復次，憍尸迦！",
    "T07n0220_558:0879a04_5": "若善男子、善女人等，能以般若波羅蜜多甚深義趣，如實為他分別解說，所獲福聚復勝施他多百千倍，敬此法師應如敬佛。」",
    "T07n0220_558:0879a08_0": "第五分經典品第六",
    "T07n0220_558:0879a09_0": "「復次，憍尸迦！",
    "T07n0220_558:0879a09_1": "若善男子、善女人等教贍部洲諸有情類，皆令安住十善業道，展轉乃至普教十方殑伽沙等諸佛世界諸有情類，皆令安住十善業道。",
    "T07n0220_558:0879a12_2": "於意云何？",
    "T07n0220_558:0879a12_3": "是善男子、善女人等由此因緣得福多不？」",
    "T07n0220_558:0879a13_4": "天帝釋言：「甚多！",
    "T07n0220_558:0879a13_5": "世尊！",
    "T07n0220_558:0879a14_0": "甚多！",
    "T07n0220_558:0879a14_1": "善逝！」",
    "T07n0220_558:0879a14_2": "佛言：「憍尸迦！",
    "T07n0220_558:0879a14_3": "若善男子、善女人等書持般若波羅蜜多，眾寶莊嚴施他讀誦，所獲福聚甚多於前。",
    "T07n0220_558:0879a16_4": "「復次，憍尸迦！",
    "T07n0220_558:0879a16_5": "若善男子、善女人等教贍部洲諸有情類，皆令安住四靜慮、四無量、四無色定、五神通，展轉乃至普教十方殑伽沙等諸佛世界諸有情類，皆令安住四靜慮、四無量、四無色定、五神通。",
    "T07n0220_558:0879a20_6": "於意云何？",
    "T07n0220_558:0879a21_7": "是善男子、善女人等由此因緣得福多不？」",
    "T07n0220_558:0879a22_8": "天帝釋言：「甚多！",
    "T07n0220_558:0879a22_9": "世尊！",
    "T07n0220_558:0879a22_10": "甚多！",
    "T07n0220_558:0879a22_11": "善逝！」",
    "T07n0220_558:0879a22_12": "佛言：「憍尸迦！",
    "T07n0220_558:0879a23_13": "若善男子、善女人等書持般若波羅蜜多，眾寶莊嚴施他讀誦，所獲福聚甚多於前。",
    "T07n0220_558:0879a25_0": "「復次，憍尸迦！",
    "T07n0220_558:0879a25_1": "若善男子、善女人等書持般若波羅蜜多，眾寶莊嚴自恒讀誦，不如有人書持般若波羅蜜多，眾寶莊嚴施他讀誦。",
    "T07n0220_558:0879a27_2": "「復次，憍尸迦！",
    "T07n0220_558:0879a28_3": "若善男子、善女人等書持般若波羅蜜多，眾寶莊嚴施他讀誦，不如有人於深般若波羅蜜多，善知義趣為他解說。」",
    "T07n0220_558:0879b01_4": "時，天帝釋便白佛言：「應為何等諸有情類，解說般若波羅蜜多甚深義趣？」",
    "T07n0220_558:0879b03_5": "佛言：「憍尸迦！",
    "T07n0220_558:0879b03_6": "若善男子、善女人等，不知般若波羅蜜多甚深義趣，應為解說。",
    "T07n0220_558:0879b05_7": "何以故？",
    "T07n0220_558:0879b05_8": "憍尸迦！",
    "T07n0220_558:0879b05_9": "於當來世，有善男子、善女人等求趣無上正等菩提，聞他宣說相似般若波羅蜜多，心便迷謬退失中道。」",
    "T07n0220_558:0879b07_10": "時，天帝釋復白佛言：「何等名為相似般若波羅蜜多？」",
    "T07n0220_558:0879b08_11": "佛言：「憍尸迦！",
    "T07n0220_558:0879b09_12": "於當來世有諸苾芻愚癡顛倒，雖欲宣說真實般若波羅蜜多，而顛倒說相似般若波羅蜜多。",
    "T07n0220_558:0879b11_13": "云何苾芻顛倒宣說相似般若波羅蜜多？",
    "T07n0220_558:0879b12_14": "謂彼苾芻為發無上菩提心者說：『色壞故名為無常，非常無故名為無常。』",
    "T07n0220_558:0879b13_15": "說：『受、想、行、識壞故名為無常，非常無故名為無常。』",
    "T07n0220_558:0879b15_16": "復作是說：『若如是求是行般若波羅蜜多。』",
    "T07n0220_558:0879b16_0": "憍尸迦！",
    "T07n0220_558:0879b16_1": "如是名為顛倒宣說相似般若波羅蜜多。",
    "T07n0220_558:0879b17_2": "憍尸迦！",
    "T07n0220_558:0879b17_3": "不應以色壞故觀色無常，不應以受、想、行、識壞故觀受、想、行、識無常，但應以常無故觀色乃至識為無常。",
    "T07n0220_558:0879b19_4": "以是故，憍尸迦！",
    "T07n0220_558:0879b19_5": "若善男子、善女人等於深般若波羅蜜多，善知義趣為他解說，其福甚多。",
    "T07n0220_558:0879b21_6": "「復次，憍尸迦！",
    "T07n0220_558:0879b21_7": "若善男子、善女人等教贍部洲一切有情，皆令住預流果、或一來果、或不還果、或阿羅漢果、或獨覺菩提，展轉乃至普教十方各如殑伽沙數世界一切有情，皆令住預流果乃至獨覺菩提。",
    "T07n0220_558:0879b26_8": "於意云何？",
    "T07n0220_558:0879b26_9": "是善男子、善女人等由此因緣得福多不？」",
    "T07n0220_558:0879b27_10": "天帝釋言：「甚多！",
    "T07n0220_558:0879b27_11": "世尊！",
    "T07n0220_558:0879b27_12": "甚多！",
    "T07n0220_558:0879b27_13": "善逝！」",
    "T07n0220_558:0879b27_14": "佛言：「憍尸迦！",
    "T07n0220_558:0879b28_15": "有善男子、善女人等書持般若波羅蜜多，眾寶莊嚴施他讀誦，教授教誡彼有情言：『汝應精勤修學般若波羅蜜多相應佛法，定當證得一切智智。』",
    "T07n0220_558:0879c02_16": "是善男子、善女人等所獲福聚甚多於前。",
    "T07n0220_558:0879c03_17": "何以故？",
    "T07n0220_558:0879c03_18": "憍尸迦！",
    "T07n0220_558:0879c03_19": "一切預流、一來、不還、阿羅漢果、獨覺菩提，皆是般若波羅蜜多所流出故。",
    "T07n0220_558:0879c05_20": "謂彼證得一切智智，教化無量無邊有情，令成預流乃至獨覺無邊際故。",
    "T07n0220_558:0879c07_21": "「復次，憍尸迦！",
    "T07n0220_558:0879c07_22": "若贍部洲諸有情類，皆發無上正等覺心，展轉乃至十方各如殑伽沙界一切有情，皆發無上正等覺心。",
    "T07n0220_558:0879c09_23": "有善男子、善女人等書持般若波羅蜜多，眾寶莊嚴施令讀誦。",
    "T07n0220_558:0879c11_24": "於意云何？",
    "T07n0220_558:0879c11_25": "是善男子、善女人等由此因緣得福多不？」",
    "T07n0220_558:0879c12_26": "天帝釋言：「甚多！",
    "T07n0220_558:0879c12_27": "世尊！",
    "T07n0220_558:0879c12_28": "甚多！",
    "T07n0220_558:0879c12_29": "善逝！」",
    "T07n0220_558:0879c13_0": "佛言：「憍尸迦！",
    "T07n0220_558:0879c13_1": "若善男子、善女人等書持般若波羅蜜多，眾寶莊嚴轉施與一已於無上正等菩提不退轉者令勤修學，是善男子、善女人等所獲福聚甚多於前。",
    "T07n0220_558:0879c16_2": "何以故？",
    "T07n0220_558:0879c16_3": "憍尸迦！",
    "T07n0220_558:0879c16_4": "如是菩薩修行般若波羅蜜多疾得圓滿，令深般若波羅蜜多廣行流布。",
    "T07n0220_558:0879c18_5": "「復次，憍尸迦！",
    "T07n0220_558:0879c18_6": "若贍部洲諸有情類，皆發無上正等覺心，展轉乃至十方各如殑伽沙界一切有情，皆發無上正等覺心。",
    "T07n0220_558:0879c21_7": "有善男子、善女人等書持般若波羅蜜多，眾寶莊嚴施令讀誦，復以巧妙文義解釋。",
    "T07n0220_558:0879c23_8": "於意云何？",
    "T07n0220_558:0879c23_9": "是善男子、善女人等由此因緣得福多不？」",
    "T07n0220_558:0879c24_10": "天帝釋言：「甚多！",
    "T07n0220_558:0879c24_11": "世尊！",
    "T07n0220_558:0879c24_12": "甚多！",
    "T07n0220_558:0879c24_13": "善逝！」",
    "T07n0220_558:0879c25_0": "佛言：「憍尸迦！",
    "T07n0220_558:0879c25_1": "若善男子、善女人等書持般若波羅蜜多，轉施與一已於無上正等菩提不退轉者令其讀誦，復以巧妙文義解釋，是善男子、善女人等所獲福聚甚多於前。",
    "T07n0220_558:0879c28_2": "「復次，憍尸迦！",
    "T07n0220_558:0879c29_3": "若贍部洲諸有情類，皆於無上正等菩提得不退轉，展轉乃至十方各如殑伽沙界一切有情，皆於無上正等菩提得不退轉。",
    "T07n0220_558:0880a02_4": "有善男子、善女人等書持般若波羅蜜多，眾寶莊嚴施令讀誦。",
    "T07n0220_558:0880a04_5": "於意云何？",
    "T07n0220_558:0880a04_6": "是善男子、善女人等由此因緣得福多不？」",
    "T07n0220_558:0880a05_7": "天帝釋言：「甚多！",
    "T07n0220_558:0880a05_8": "世尊！",
    "T07n0220_558:0880a06_0": "甚多！",
    "T07n0220_558:0880a06_1": "善逝！」",
    "T07n0220_558:0880a06_2": "佛言：「憍尸迦！",
    "T07n0220_558:0880a06_3": "已於無上正等菩提得不退轉諸菩薩中，有一菩薩作如是言：『我今欣樂疾證無上正等菩提，濟拔有情生死眾苦。』",
    "T07n0220_558:0880a09_4": "若善男子、善女人等為成彼事，書持般若波羅蜜多，眾寶莊嚴施令讀誦，是善男子、善女人等，所獲福聚甚多於前無量無數。",
    "T07n0220_558:0880a11_5": "「復次，憍尸迦！",
    "T07n0220_558:0880a12_6": "若贍部洲諸有情類，皆於無上正等菩提得不退轉，展轉乃至十方各如殑伽沙界一切有情，皆於無上正等菩提得不退轉。",
    "T07n0220_558:0880a15_7": "有善男子、善女人等書持般若波羅蜜多，眾寶莊嚴施令讀誦，復以巧妙文義解釋。",
    "T07n0220_558:0880a16_8": "於意云何？",
    "T07n0220_558:0880a17_9": "是善男子、善女人等由此因緣得福多不？」",
    "T07n0220_558:0880a18_10": "天帝釋言：「甚多！",
    "T07n0220_558:0880a18_11": "世尊！",
    "T07n0220_558:0880a18_12": "甚多！",
    "T07n0220_558:0880a18_13": "善逝！」",
    "T07n0220_558:0880a18_14": "佛言：「憍尸迦！",
    "T07n0220_558:0880a19_15": "已於無上正等菩提得不退轉諸菩薩中，有一菩薩作如是言：『我今欣樂疾證無上正等菩提，濟拔有情生死眾苦。』",
    "T07n0220_558:0880a21_16": "若善男子、善女人等為成彼事，書持般若波羅蜜多，眾寶莊嚴施令讀誦，復以巧妙文義解釋，是善男子、善女人等，所獲福聚甚多於前無量無數。」",
    "T07n0220_558:0880a25_17": "時，天帝釋便白佛言：「如是！",
    "T07n0220_558:0880a25_18": "世尊！",
    "T07n0220_558:0880a25_19": "如是！",
    "T07n0220_558:0880a25_20": "善逝！",
    "T07n0220_558:0880a26_0": "世尊！",
    "T07n0220_558:0880a26_1": "如如菩薩摩訶薩轉近無上正等菩提，如是如是應以般若波羅蜜多，轉更慇懃教授教誡，應以上妙飲食、衣服、臥具、醫藥及餘資具，供養恭敬令無乏少。",
    "T07n0220_558:0880a29_2": "若善男子、善女人等能以如是法施、財施，攝受供養彼菩薩摩訶薩，是善男子、善女人等由此因緣獲福無量。",
    "T07n0220_558:0880b03_3": "所以者何？",
    "T07n0220_558:0880b03_4": "彼菩薩摩訶薩要由如是法施、財施攝受供養，疾證無上正等菩提，為諸有情作大饒益。」",
    "T07n0220_558:0880b05_5": "爾時，善現讚帝釋言：「善哉！",
    "T07n0220_558:0880b05_6": "善哉！",
    "T07n0220_558:0880b06_7": "善能攝受、勸勵、護助諸菩薩摩訶薩，令疾證得所求無上正等菩提。",
    "T07n0220_558:0880b07_8": "「憍尸迦！",
    "T07n0220_558:0880b07_9": "汝今已作佛聖弟子所應作事。",
    "T07n0220_558:0880b08_10": "何以故？",
    "T07n0220_558:0880b08_11": "憍尸迦！",
    "T07n0220_558:0880b08_12": "一切如來諸聖弟子，為欲饒益諸有情故，法爾攝受、勸勵、護助諸菩薩摩訶薩，令疾證得所求無上正等菩提。",
    "T07n0220_558:0880b11_13": "所以者何？",
    "T07n0220_558:0880b11_14": "一切如來、聲聞、獨覺世間勝事，皆由菩薩摩訶薩眾而得出現。",
    "T07n0220_558:0880b12_15": "何以故？",
    "T07n0220_558:0880b13_16": "憍尸迦！",
    "T07n0220_558:0880b13_17": "若無菩薩摩訶薩發菩提心，則無菩薩摩訶薩能學六種波羅蜜多；若無菩薩摩訶薩修學六種波羅蜜多，則無菩薩摩訶薩能證無上正等菩提；若無菩薩摩訶薩證得無上正等菩提，則無如來、聲聞、獨覺世間勝事。",
    "T07n0220_558:0880b18_18": "是故如來諸聖弟子，為欲利樂諸有情故，法應攝受、勸勵、護助諸菩薩眾，令學六種波羅蜜多，能疾證得一切智智，盡未來際利樂有情。」",
    "T07n0220_558:0880b22_0": "第五分迴向品第七",
    "T07n0220_558:0880b23_0": "爾時，慈氏菩薩謂善現言：「菩薩隨喜迴向俱行諸福業事，於餘有情施、戒、修等諸福業事為最為勝、為尊為高、為妙為微妙、為上為無上。」",
    "T07n0220_558:0880b26_1": "爾時，善現問慈氏菩薩言：「若諸菩薩所起隨喜迴向之心，普緣無量無數世界，一一世界無量無數已入涅槃諸佛世尊，從初發心乃至成佛，展轉乃至入般涅槃，如是乃至法將滅盡，於其中間所有六種波羅蜜多相應善根，若諸弟子施、戒、修等諸福業事及學、無學無漏善根，若佛戒蘊、定蘊、慧蘊、解脫蘊、解脫智見蘊，若為利樂一切有情大慈大悲及餘無量無邊佛法，若說法要，若依法要學諸善根，若佛世尊般涅槃後，諸有情類所種善根，合集稱量，現前發起最尊最勝、最上最妙隨喜之心。",
    "T07n0220_558:0880c08_2": "復以如是隨喜俱行諸福業事，與諸有情平等共有迴向無上正等菩提：『願此善根共有情類，引發無上正等菩提。』",
    "T07n0220_558:0880c10_3": "於意云何？",
    "T07n0220_558:0880c10_4": "彼諸菩薩緣如是事，起如是行相，隨喜迴向心，為有如是所緣可得，如彼菩薩所取相不？」",
    "T07n0220_558:0880c12_5": "慈氏菩薩答善現言：「彼諸菩薩緣如是事，起如是行相隨喜迴向心，實無如是所緣可得，如彼菩薩所取之相。」",
    "T07n0220_558:0880c15_6": "具壽善現謂慈氏菩薩言：「若無如是所緣諸事，如彼菩薩所取相者，彼諸菩薩隨喜迴向，豈不皆成想心見倒？",
    "T07n0220_558:0880c17_7": "所以者何？",
    "T07n0220_558:0880c18_8": "如有執著無所有事，無常謂常，實苦謂樂，無我謂我，不淨謂淨，由斯發起想心見倒。",
    "T07n0220_558:0880c19_9": "如所緣事實無所有，菩提及心亦應如是。",
    "T07n0220_558:0880c20_10": "若爾，一切應無差別，此中何等是所緣事？",
    "T07n0220_558:0880c21_11": "何等是隨喜心？",
    "T07n0220_558:0880c22_12": "何等是菩提？",
    "T07n0220_558:0880c22_13": "何等是迴向？",
    "T07n0220_558:0880c22_14": "云何菩薩緣如是事，起隨喜心迴向無上正等菩提？」",
    "T07n0220_558:0880c23_15": "慈氏菩薩報善現言：「如是所起隨喜迴向，不應對彼新學大乘菩薩前說。",
    "T07n0220_558:0880c25_16": "所以者何？",
    "T07n0220_558:0880c25_17": "彼聞如是隨喜迴向，所有信樂恭敬之心皆當滅沒。",
    "T07n0220_558:0880c27_0": "如是隨喜迴向之法，應為不退轉菩薩摩訶薩，或曾供養無量諸佛、久發大願、多植善根、為多善友所攝受者分別開示。",
    "T07n0220_558:0880c29_1": "所以者何？",
    "T07n0220_558:0880c29_2": "彼聞如是隨喜迴向，不驚、不怖、不退、不沒。",
    "T07n0220_558:0881a01_3": "「諸菩薩眾應以如是隨喜俱行諸福業事，迴向所求一切智智。",
    "T07n0220_558:0881a03_4": "當於爾時應作是念：『所可用心隨喜迴向，此所用心盡、滅、離、變，此所緣事及諸善根，皆亦如心盡、滅、離、變。",
    "T07n0220_558:0881a05_5": "此中何等是所用心？",
    "T07n0220_558:0881a06_6": "復以何等為所緣事及諸善根，而說隨喜迴向無上正等菩提？",
    "T07n0220_558:0881a07_7": "是心於心理不應有隨喜迴向，以無二心俱時起故。",
    "T07n0220_558:0881a08_8": "心亦不可隨喜迴向，心自性故，是故隨喜迴向之心及所緣事皆不可得。』」",
    "T07n0220_558:0881a10_9": "時，天帝釋白善現言：「新學大乘諸菩薩眾聞如是事其心將無驚、怖、退、沒？",
    "T07n0220_558:0881a11_10": "云何菩薩於所緣事起隨喜心？",
    "T07n0220_558:0881a12_11": "云何攝受隨喜俱行諸福業事，迴向無上正等菩提？」",
    "T07n0220_558:0881a13_12": "爾時，具壽善現依慈氏菩薩作如是言：「諸菩薩眾普緣十方一切如來、應、正等覺，斷諸有路絕戲論道，殄諸雲霧摧諸棘刺，捨諸重擔逮得己利，盡諸有結正智解脫，到心自在第一究竟，入無餘依涅槃界者，從初發心乃至成佛，展轉乃至入般涅槃，如是乃至法將滅沒，於其中間所有功德，及諸弟子所種善根，合集稱量，現前發起最尊最勝、最上最妙隨喜之心。",
    "T07n0220_558:0881a21_13": "復持如是隨喜俱行諸福業事，迴向無上正等菩提。",
    "T07n0220_558:0881a23_14": "是諸菩薩云何不墮想心見倒？」",
    "T07n0220_558:0881a23_15": "慈氏菩薩謂善現言：「若諸菩薩於自所起隨喜迴向心等諸法無心等想，則不墮於想心見倒；若諸菩薩於自所起隨喜迴向心等諸法有心等想，則便墮於想心見倒。",
    "T07n0220_558:0881a27_16": "又諸菩薩以如是心，念佛弟子功德善根而生隨喜，正知此心盡、滅、離、變，非能隨喜，正知彼法，其性亦然非所隨喜；又正了達能迴向心法性亦爾，非能迴向，及正了知所迴向法其性亦爾，非所迴向。",
    "T07n0220_558:0881b03_0": "若有能依如是所說隨喜迴向是正非邪，諸菩薩眾皆應發起如是隨喜迴向無上正等菩提。",
    "T07n0220_558:0881b05_1": "「又諸菩薩普緣過去、未來、現在諸佛世尊所有功德，若諸弟子所有善根，若異生類所有善根，若傍生趣聽聞正法所有善根，若餘天、龍廣說乃至人、非人等聽聞正法發菩提心，如是一切合集稱量，現前發起最尊最勝、最上最妙隨喜之心，既隨喜已迴向無上正等菩提。",
    "T07n0220_558:0881b11_2": "於如是時，若正解了諸能隨喜迴向之法盡、滅、離、變，諸所隨喜迴向之法其性亦然，雖如是知而能隨喜迴向無上正等菩提。",
    "T07n0220_558:0881b13_3": "復於是時，若正解了都無有法可能隨喜迴向於法，雖如是知而能隨喜迴向無上正等菩提，便不墮於想心見倒。",
    "T07n0220_558:0881b16_4": "所以者何？",
    "T07n0220_558:0881b16_5": "是諸菩薩於能隨喜迴向之心及所隨喜迴向之法不生執著，是名無上隨喜迴向。",
    "T07n0220_558:0881b18_6": "若諸菩薩於能隨喜迴向之法，起能隨喜迴向法想，於所隨喜迴向之法，起所隨喜迴向法想，而起隨喜迴向無上正等菩提，則便墮於想心見倒，所起隨喜迴向皆邪。",
    "T07n0220_558:0881b22_7": "「菩薩應知方便遠離。",
    "T07n0220_558:0881b22_8": "若諸菩薩於所修作諸福業事，如實了知遠離寂靜，於能隨喜迴向之心，亦如實知遠離寂靜，如實知已，行深般若波羅蜜多，於諸法中都無取著，而起隨喜迴向無上正等菩提，則不墮於想心見倒。",
    "T07n0220_558:0881b27_9": "若諸菩薩於所修作諸福業事，不如實知遠離寂靜，於能隨喜迴向之心，亦不能知遠離寂靜，於一切法執著諸相，而起隨喜迴向無上正等菩提，則便墮於想心見倒。",
    "T07n0220_558:0881c02_10": "「若諸菩薩於已滅度諸佛世尊及諸弟子功德善根，欲正發起隨喜迴向，應作是念：『如佛世尊及諸弟子皆已滅度，自性非有，功德善根亦復如是。",
    "T07n0220_558:0881c05_11": "我所發起隨喜迴向及所迴向無上菩提，性相亦爾都不可得。』",
    "T07n0220_558:0881c06_12": "如實知已，於諸善根發生隨喜迴向無上正等菩提，便能不生想心見倒；不取相故，佛所聽許，名正隨喜迴向菩提。",
    "T07n0220_558:0881c09_13": "若諸菩薩以取相為方便，行深般若波羅蜜多，於已滅度佛及弟子功德善根，取相隨喜迴向菩提，是為非善隨喜迴向。",
    "T07n0220_558:0881c12_14": "若諸菩薩不取相為方便，行深般若波羅蜜多，於已滅度佛及弟子功德善根，離相隨喜迴向菩提，是名為善隨喜迴向。」",
    "T07n0220_558:0881c14_15": "慈氏菩薩問善現言：「云何菩薩於佛及弟子功德善根等皆不取相，而能隨喜迴向菩提？」",
    "T07n0220_558:0881c16_16": "善現答言：「應知菩薩所學般若波羅蜜多方便善巧，雖不取相而所作成，非離般若波羅蜜多，有能正起隨喜迴向，是故菩薩欲成所作，應學般若波羅蜜多。」",
    "T07n0220_558:0881c20_17": "慈氏菩薩謂善現言：「莫作是說。",
    "T07n0220_558:0881c21_18": "所以者何？",
    "T07n0220_558:0881c21_19": "以甚深般若波羅蜜多中，佛及弟子功德善根都不可得，所起隨喜迴向菩提亦不可得。",
    "T07n0220_558:0881c23_20": "「此中菩薩應作是觀：『過去如來及諸弟子功德善根性皆已滅，所起隨喜迴向之心及大菩提性皆寂滅。",
    "T07n0220_558:0881c25_21": "我若於彼取相分別，發生隨喜迴向之心，諸佛世尊皆所不許。",
    "T07n0220_558:0881c27_22": "所以者何？",
    "T07n0220_558:0881c27_23": "於已滅度佛弟子等取相分別隨喜迴向，是則名為大有所得，過去已滅無所有故，未來、現在佛弟子等，未至不住亦不可得，若不可得非取相境，若取其相發生隨喜迴向菩提便墮顛倒。』",
    "T07n0220_558:0882a02_24": "「是故菩薩欲於如來及諸弟子功德善根，正發隨喜迴向菩提，不應於中起有所得取相分別隨喜迴向。",
    "T07n0220_558:0882a05_0": "若於其中起有所得取相分別隨喜迴向，佛不說彼有大義利。",
    "T07n0220_558:0882a06_1": "所以者何？",
    "T07n0220_558:0882a06_2": "如是隨喜迴向之心，妄想分別名雜毒故。",
    "T07n0220_558:0882a07_3": "如有飲食，雖具上妙色香美味而雜毒藥，愚夫淺識貪取噉之，初雖適意後便大苦。",
    "T07n0220_558:0882a09_4": "如是一類補特伽羅，不善受持，不善觀察甚深般若波羅蜜多，不善通達甚深義趣，而告大乘種性者曰：『來！",
    "T07n0220_558:0882a11_5": "善男子！",
    "T07n0220_558:0882a12_6": "汝於三世諸佛世尊戒等五蘊及餘無量無邊功德，若佛弟子所種善根，若佛世尊授諸菩薩、聲聞、獨覺三菩提記，彼有情類所種善根，若諸天、人、阿素洛等所種善根，如是一切合集稱量，現前隨喜迴向菩提。』",
    "T07n0220_558:0882a16_7": "如是所說隨喜迴向，以有所得為方便故，譬如世間雜毒飲食，菩薩種性補特伽羅不應隨彼所說而學。",
    "T07n0220_558:0882a19_8": "「是故，大德！",
    "T07n0220_558:0882a19_9": "應說云何住菩薩乘善男子等，應於三世十方諸佛及弟子等功德善根隨喜迴向可名無毒？」",
    "T07n0220_558:0882a21_10": "善現答言：「若諸菩薩欲不謗佛而發隨喜迴向心者，應作是念：『如諸如來、應、正等覺如實通達功德善根，有如是性、有如是相、有如是法而可隨喜。",
    "T07n0220_558:0882a24_11": "我今亦應如是隨喜，如諸如來、應、正等覺如實通達，應以如是諸福業事迴向菩提；我今亦應如是迴向。』",
    "T07n0220_558:0882a27_12": "若作如是隨喜迴向，則不謗佛，不雜眾毒，離諸過咎，善順佛教。",
    "T07n0220_558:0882a28_13": "「復次，菩薩應作如是隨喜迴向，如戒蘊等不墮三界、非三世攝，隨喜迴向亦應如是。",
    "T07n0220_558:0882b01_14": "所以者何？",
    "T07n0220_558:0882b01_15": "如彼諸法自性空故，不墮三界非三世攝，隨喜迴向亦復如是。",
    "T07n0220_558:0882b03_16": "若能如是隨喜迴向，不雜眾毒無所失壞；若不如是隨喜迴向，當知是邪隨喜迴向。",
    "T07n0220_558:0882b05_0": "若諸菩薩作如是念：『如諸如來、應、正等覺，如實通達諸功德等，有如是法，可依此法發生無倒隨喜迴向。",
    "T07n0220_558:0882b07_1": "我今亦應依如是法，發生隨喜迴向之心。』",
    "T07n0220_558:0882b08_2": "是為正發隨喜迴向。」",
    "T07n0220_558:0882b09_0": "爾時，世尊讚善現曰：「善哉！",
    "T07n0220_558:0882b09_1": "善哉！",
    "T07n0220_558:0882b09_2": "汝今乃能為諸菩薩作大佛事。",
    "T07n0220_558:0882b10_3": "善現當知！",
    "T07n0220_558:0882b10_4": "假使三千大千世界諸有情類，一切皆得四靜慮、四無量、四無色定、五神通等世、出世間有相功德。",
    "T07n0220_558:0882b12_5": "是一菩薩所起無倒隨喜迴向，於彼功德為最為勝、為尊為高、為妙為微妙、為上為無上。",
    "T07n0220_558:0882b14_6": "「復次，善現！",
    "T07n0220_558:0882b15_7": "假使三千大千世界一切有情，皆發無上正等覺心，一一住如殑伽沙劫，以有所得而為方便，皆持上妙衣服、飲食、臥具、醫藥及餘樂具，恭敬供養如殑伽沙世界有情常無間斷。",
    "T07n0220_558:0882b19_8": "於意云何？",
    "T07n0220_558:0882b19_9": "是諸菩薩由此因緣得福多不？」",
    "T07n0220_558:0882b20_0": "善現對曰：「甚多！",
    "T07n0220_558:0882b20_1": "世尊！",
    "T07n0220_558:0882b20_2": "如是福聚若有形色，十方各如殑伽沙界不能容受。」",
    "T07n0220_558:0882b21_3": "佛言：「善現！",
    "T07n0220_558:0882b21_4": "如是！",
    "T07n0220_558:0882b22_0": "如是！",
    "T07n0220_558:0882b22_1": "如汝所說。",
    "T07n0220_558:0882b22_2": "若一菩薩由深般若波羅蜜多所攝受故，發起無倒隨喜迴向所獲功德於前菩薩有相福聚，百倍為勝，千倍為勝，乃至鄔波尼殺曇倍亦復為勝。」",
    "T07n0220_558:0882b25_3": "爾時，四大天王各與眷屬二萬天子俱，頂禮佛足，合掌恭敬，白言：「世尊！",
    "T07n0220_558:0882b27_4": "是諸菩薩所起無倒隨喜迴向，甚深般若波羅蜜多方便善巧所攝受故，威力廣大勝前所說有所得施多百千倍。」",
    "T07n0220_558:0882b29_5": "時，天帝釋乃至他化自在天王各與眷屬十萬天子俱，皆持種種天妙花鬘、塗散等香、衣服、瓔珞、寶幢、幡蓋、眾妙、珍奇，奏天樂音而供養佛，頂禮佛足，合掌白言：「是諸菩薩所起無倒隨喜迴向，甚深般若波羅蜜多方便善巧所攝受故，威力廣大勝前所說有所得施多百千倍。」",
    "T07n0220_558:0882c07_0": "時，大梵王廣說乃至色究竟天各與無量百千天眾，前詣佛所，頂禮佛足，合掌恭敬俱發聲言：「希有！",
    "T07n0220_558:0882c09_1": "世尊！",
    "T07n0220_558:0882c09_2": "是諸菩薩所起無倒隨喜迴向，甚深般若波羅蜜多方便善巧所攝受故，威力廣大勝前所說有所得施多百千倍。」",
    "T07n0220_558:0882c11_3": "爾時，佛告淨居天等諸天眾言：「且置三千大千世界一切有情皆發無上正等覺心。",
    "T07n0220_558:0882c13_4": "假使十方殑伽沙等諸佛世界，一切有情皆發無上正等覺心，一一住如殑伽沙劫，以有所得而為方便，皆持上妙衣服、飲食、臥具、醫藥及餘樂具，恭敬供養如殑伽沙世界有情常無間斷。",
    "T07n0220_558:0882c17_5": "若有菩薩普緣三世諸佛世尊所有戒蘊、定蘊、慧蘊、解脫蘊、解脫智見蘊及餘無量無邊佛法，若諸弟子所有善根，若餘有情所修善法，如是一切合集稱量，現前發起最尊最勝、最上最妙隨喜俱行諸福業事。",
    "T07n0220_558:0882c22_6": "復持如是隨喜俱行諸福業事，迴向無上正等菩提。",
    "T07n0220_558:0882c23_7": "如是所起隨喜迴向所獲功德，勝前所說有相福聚無量無邊不可稱計。」",
    "T07n0220_558:0882c25_8": "爾時，善現便白佛言：「如世尊說現前發起最尊最勝、最上最妙隨喜俱行諸福業事。",
    "T07n0220_558:0882c27_9": "云何名為最尊最勝、最上最妙隨喜俱行諸福業事？」",
    "T07n0220_558:0882c28_10": "佛告善現：「若諸菩薩於三世法不取、不捨、不念、不得，知無有法已、正、當生，知無有法已、正、當滅，如法實性發生隨喜迴向無上正等菩提，如是名為最尊最勝、最上最妙隨喜俱行諸福業事。",
    "T07n0220_558:0883a03_11": "「復次，善現！",
    "T07n0220_558:0883a03_12": "若諸菩薩欲於三世諸佛世尊及弟子等布施、淨戒、安忍、精進、靜慮、般若，及正解脫、解脫智見相應善根，發生無倒隨喜迴向，應作是念：『如真解脫，布施、淨戒、安忍、精進、靜慮、般若相應善根亦復如是；如真解脫，戒蘊、定蘊、慧蘊、解脫蘊、解脫智見蘊相應善根亦復如是；如真解脫，所有勝解亦復如是；如真解脫，隨喜迴向亦復如是；如真解脫，一切過去已滅諸法亦復如是；如真解脫，一切未來未生諸法亦復如是；如真解脫，一切現在現轉諸法亦復如是；如真解脫，過去無量無數世界諸佛世尊及弟子等亦復如是；如真解脫，未來無量無數世界諸佛世尊及弟子等亦復如是；如真解脫，現在無量無數世界諸佛世尊及弟子等亦復如是。",
    "T07n0220_558:0883a18_13": "如是諸法真如法性，無向無背、無縛無脫、無染無淨。",
    "T07n0220_558:0883a19_14": "我於如是功德善根現前隨喜，以無移轉及無失壞、無相、無得而為方便，迴向無上正等菩提，如是名為最尊最勝、最上最妙隨喜迴向。』",
    "T07n0220_558:0883a22_15": "「善現當知！",
    "T07n0220_558:0883a22_16": "如是無倒隨喜迴向所獲功德，於十方面各如殑伽沙數世界一切有情，皆發無上正等覺心，一一住如殑伽沙劫，以有所得而為方便，皆持上妙衣服、飲食、臥具、醫藥及餘樂具，恭敬供養十方各如殑伽沙界一切有情常無間斷，所獲施福，及於十方殑伽沙等諸佛世界一切有情，一一住如殑伽沙劫，以有所得而為方便，所修淨戒、安忍、精進、靜慮、般若相應善根，百倍為勝，千倍為勝，乃至鄔波尼殺曇倍亦復為勝。」",
    "T07n0220_558:0883b03_0": "大般若波羅蜜多經卷第五百五十八"
}