{
    "T14n0497_001:0761c03_0": "佛說摩訶迦葉度貧母經",
    "T14n0497_001:0761c05_0": "宋于闐國三藏求那跋陀羅譯",
    "T14n0497_001:0761c06_0": "聞如是：一時，佛在舍衛國度於君民，與除饉眾、菩薩大士、天、龍、鬼神、世間人民無央數，眾會聽經。",
    "T14n0497_001:0761c08_1": "是時，摩訶迦葉獨行教化到王舍城，常行大哀福於眾生，捨諸豪富而從貧乞。",
    "T14n0497_001:0761c10_0": "摩訶迦葉時欲分衛：「若其未行先三昧正受，何所貧人吾當福之？」",
    "T14n0497_001:0761c11_1": "即入王舍大城之中，見一孤母，最甚貧困，在於街巷大糞聚中，傍鑿糞聚以為巖窟，羸劣疾病常臥其中，孤單零丁無有衣食，便於巖窟施小籬以障五形。",
    "T14n0497_001:0761c15_0": "迦葉三昧知此人宿不植福是以今貧，知母壽命終日在近：「若吾不度，永失福堂。」",
    "T14n0497_001:0761c16_1": "母時飢困，長者青衣而棄米汁，臭惡難言，母從乞之，即以破瓦盛著左右。",
    "T14n0497_001:0761c18_2": "摩訶迦葉到其所，呪願言：「且多少施我，可得大福。」",
    "T14n0497_001:0761c19_3": "爾時老母，即說偈言：「舉身得疾病，　　孤窮安可言，　一國之最貧，　　衣食不蓋形。",
    "T14n0497_001:0761c23_0": "　世有不慈人，　　尚見矜愍憐，　云何名慈哀，　　而不知此厄？",
    "T14n0497_001:0761c25_0": "　普世之寒苦，　　無過我之身，　願見哀矜恕，　　實不為仁惜。」",
    "T14n0497_001:0761c27_0": "摩訶迦葉即答偈言：「佛為三界尊，　　吾備在其中，　欲除汝飢貧，　　是故從貧乞。",
    "T14n0497_001:0762a01_0": "　若能減身口，　　分銖以為施，　長夜得解脫，　　後生得豪富。」",
    "T14n0497_001:0762a03_0": "爾時，老母重說偈言：「實如仁所言，　　生世無功德，　今在糞窟中，　　不淨塗其身。",
    "T14n0497_001:0762a06_0": "　飲食無分米，　　羸形而不覆，　如今之極貧，　　施意與願違。」",
    "T14n0497_001:0762a08_0": "摩訶迦葉重說偈言：「母說處不悅，　　飢窮無以施，　若其有施意，　　此則不為貧。",
    "T14n0497_001:0762a11_0": "　若復知慚羞，　　此則著法衣，　如母此二事，　　衣食為備足。",
    "T14n0497_001:0762a13_0": "　世有顓愚人，　　俗衣寶穀多，　無慚不念施，　　計後此大貧。",
    "T14n0497_001:0762a15_0": "　惶荒設福德，　　可謂為希有，　信哉罪福眾，　　至誠不虛說。」",
    "T14n0497_001:0762a17_0": "爾時，老母聞偈歡喜，心念前日有臭米汁，欲以施之則不可飲，遙啟迦葉：「哀我受不？」",
    "T14n0497_001:0762a18_1": "摩訶迦葉答言：「大善！」",
    "T14n0497_001:0762a19_2": "母即在窟匍匐取之，形體裸露不得持出，側身僂體，籬上授與。",
    "T14n0497_001:0762a20_3": "迦葉受之，尊口呪願：「使蒙福安。」",
    "T14n0497_001:0762a21_4": "迦葉心念：「若吾齎去著餘處飲之者，母則不信，謂吾棄之。」",
    "T14n0497_001:0762a23_0": "即於母前，飲訖盪鉢，還著布囊中。",
    "T14n0497_001:0762a23_1": "於是老母特復真信。",
    "T14n0497_001:0762a24_2": "迦葉自念：「當現神足，令此母人必獲大安。」",
    "T14n0497_001:0762a25_3": "即沒入地，更在虛空身出水火，半身以上現其水出，半身以下復現火出；又復變化改易，飛騰虛空，從其東出沒於西方，南北亦爾。",
    "T14n0497_001:0762a28_4": "時，母人見此踊躍，一心長跪遙視迦葉。",
    "T14n0497_001:0762a29_5": "迦葉告曰：「母今意中所願何等，世間豪富、轉輪聖王，及四天王、釋梵諸天？",
    "T14n0497_001:0762b01_6": "若復欲得須陀洹、斯陀含、阿那含、阿羅漢、辟支佛？",
    "T14n0497_001:0762b03_7": "若復欲得阿耨多羅三藐三菩提、阿惟三佛者，悉可得果其願。」",
    "T14n0497_001:0762b04_8": "爾時，母人厭於世苦，聞天堂上審為快樂，即啟迦葉：「願以微福得生天上。」",
    "T14n0497_001:0762b06_9": "於是，迦葉忽然不現。",
    "T14n0497_001:0762b06_10": "老母數日壽終，即生第二忉利天上，威德巍巍，震動天地，光明挺特，譬如七日一時俱出照曜天宮。",
    "T14n0497_001:0762b08_11": "釋提桓因即自驚悸：「何所人者，福德感動，將無此間有勝吾者？」",
    "T14n0497_001:0762b10_12": "即以天眼觀此天女福德使然。",
    "T14n0497_001:0762b11_13": "釋提桓因即偈問言：「此女從何來？",
    "T14n0497_001:0762b12_14": "　　大光明照曜，　譬如七大日，　　一時俱出現；　震動吾宮殿，　　威德難可當，　本修何福德，　　得來昇此天？」",
    "T14n0497_001:0762b16_0": "是時，天女答帝釋偈言：「本在閻浮提，　　糞窟不淨中，　羸老兼疾病，　　衣食不充備。",
    "T14n0497_001:0762b19_0": "　三千大千土，　　釋迦文佛尊，　次有大弟子，　　名摩訶迦葉。",
    "T14n0497_001:0762b21_0": "　哀矜從母乞，　　說法我心歡，　貢其臭米汁，　　施少獲願多。",
    "T14n0497_001:0762b23_0": "　一心供福地，　　願欲生天上，　棄身糞窟中，　　來生忉利天。」",
    "T14n0497_001:0762b25_0": "爾時，天女即自念言：「此之福報，緣其前世供養迦葉所致，假令當以天上珍寶種種百千施上迦葉，猶尚未報須臾之恩。」",
    "T14n0497_001:0762b27_1": "即將侍女持天香華忽然來下，於虛空中散迦葉上，然後來下五體投地。",
    "T14n0497_001:0762b29_2": "禮畢却住，叉手歎曰：「大千國土，　　佛為特尊，　　次有迦葉，　能閉罪門。",
    "T14n0497_001:0762c02_3": "　　昔在閻浮，　　糞窟之前，　為其貧母，　　開說真言。",
    "T14n0497_001:0762c03_4": "　　時母歡喜，　貢上米潘，　　施如芥子，　　獲報如山。",
    "T14n0497_001:0762c05_0": "　自致天女，　　封受自然，　　是故來下，　歸命福田。」",
    "T14n0497_001:0762c07_0": "天女說已，即與侍從俱還天上。",
    "T14n0497_001:0762c07_1": "然後帝釋心念：「此女於閻浮提臭惡之中，以其米汁供養迦葉乃致此福，迦葉大哀，但福劣家不及大姓，當作良策，於閻浮提詣迦葉所，興設福祐。」",
    "T14n0497_001:0762c11_2": "釋提洹因即與天后，持百味食盛小瓶中，下詣王舍大城巷邊作小陋屋，變其形狀似于老人，身體痟瘦僂行而步，公妻二人而共織席，自現貧窮乞人之狀，不儲飲食穀帛之具。",
    "T14n0497_001:0762c15_3": "摩訶迦葉後行分衛，見此貧人而往乞食，公言：「至貧無有，如何？」",
    "T14n0497_001:0762c16_4": "迦葉呪願：「良久不去。」",
    "T14n0497_001:0762c17_5": "公言：「我等夫妻甚老，織席不暇，向乞少飯，適欲食之。",
    "T14n0497_001:0762c18_6": "聞仁慈德，但從貧乞欲以福之。",
    "T14n0497_001:0762c19_7": "今雖窮困，意自割捐以施賢者，審如所云令吾得福。」",
    "T14n0497_001:0762c20_8": "天食之香非世所聞，若豫開瓶苾芬之香。",
    "T14n0497_001:0762c21_9": "迦葉覺之，全不肯取。",
    "T14n0497_001:0762c21_10": "即言：「道人！",
    "T14n0497_001:0762c22_11": "弊食不多，鉢來取之。」",
    "T14n0497_001:0762c22_12": "迦葉鉢取受呪願：「施家其香普熏王舍大城及其國界。」",
    "T14n0497_001:0762c23_13": "迦葉即嫌其香無量，即便三昧思惟其本，方坐三昧，公及母還復釋身，逕疾飛去，空中彈指歡喜無量。",
    "T14n0497_001:0762c26_14": "迦葉思惟即知帝釋化作老公，而為此變，欲增福祚。",
    "T14n0497_001:0762c27_15": "「吾今已受，不宜復還。」",
    "T14n0497_001:0762c27_16": "迦葉讚言：「善哉！",
    "T14n0497_001:0762c28_17": "帝釋！",
    "T14n0497_001:0762c28_18": "種福無厭，忍此醜類，來下殖福，必獲影報。」",
    "T14n0497_001:0762c29_19": "帝釋及后倍復欣踊。",
    "T14n0497_001:0762c29_20": "是時，天上伎樂來迎，帝釋到宮倍益歡喜。",
    "T14n0497_001:0763a01_21": "佛告阿難：「此貧母人，一切世間無能及者，惠雖微少，福報甚多，以其苦厄興至心故，致無量福，福應之報。",
    "T14n0497_001:0763a04_22": "釋提桓因天上自恣，而捨豪尊來下殖福，獲報難量，是以如來說檀第一。",
    "T14n0497_001:0763a05_23": "閻浮提人愚癡可矜，其如此比有少少耳，汝當廣宣如來真言。」",
    "T14n0497_001:0763a07_24": "佛說是時，天、龍、鬼神、四輩弟子、比丘僧，興設大福而至達嚫，願及眾生，隨其志願，皆得果報。",
    "T14n0497_001:0763a09_25": "佛說經已，一切眾會莫不欣樂，稽首作禮。",
    "T14n0497_001:0763a11_0": "佛說摩訶迦葉度貧母經"
}