{
    "T01n0071_001:0876b24_0": "梵志頞波羅延問種尊經",
    "T01n0071_001:0876b26_0": "東晉西域三藏竺曇無蘭譯",
    "T01n0071_001:0876b27_0": "聞如是：一時，佛在舍衛國祇樹給孤獨園，時有五百比丘俱。",
    "T01n0071_001:0876b28_1": "舍衛城中有婆羅門五百人，五百人相將俱出城，自至其田廬，相與共坐講議言：「本初起地上人時，皆是我曹婆羅門種，第二種者剎利，第三種者田家，第四種者工師，我曹種最尊。",
    "T01n0071_001:0876c03_2": "初起地上作人時，皆是我曹種，初生時從口中出，今世人反從下出，在天下者，我曹種為最尊。",
    "T01n0071_001:0876c05_3": "我曹種皆是第七梵天子孫，佛反言天下一種耳，佛皆持我曹種，與剎利、田家、工師種等。",
    "T01n0071_001:0876c07_4": "我曹種死皆上梵天，佛反持我曹種，與凡人等，自相與議。",
    "T01n0071_001:0876c08_5": "誰能與佛共講議分別是種者？」",
    "T01n0071_001:0876c09_6": "時有婆羅門，有一子年十五六，字頞波羅延大聖，明工書、知方來之事，五百婆羅門中，無有能與等者，皆師事之，能說經知天下事。",
    "T01n0071_001:0876c12_7": "頞波羅延大聖身有奇相，諸婆羅門自共議言：「獨頞波羅延能與佛共談，我曹皆不能與佛共談。」",
    "T01n0071_001:0876c14_8": "五百人共告頞波羅延言：「佛以天下人為一種，我曹種與剎利、田家、工師異，我曹種從梵天來下，生從口出，今世人生反從下出。",
    "T01n0071_001:0876c17_9": "佛言：『天下有四種，四種皆佳。』",
    "T01n0071_001:0876c18_10": "願頞波羅延自屈俱往與佛共講。」",
    "T01n0071_001:0876c18_11": "頞波羅延言：「佛持正道，能答應正道者，欲持婆羅門種往，不其有持道道正也。」",
    "T01n0071_001:0876c20_12": "五百人皆言：「我曹持頞波羅延作師，何為不往講是四種事？」",
    "T01n0071_001:0876c22_13": "如是者再三，頞波羅延即起，與五百人俱到佛所祇樹。",
    "T01n0071_001:0876c23_14": "阿難白佛：「有婆羅門子字頞波羅延，年十五六，所從五百長老婆羅門，來在外。」",
    "T01n0071_001:0876c25_15": "佛言：「呼入。」",
    "T01n0071_001:0876c25_16": "阿難出，請頞波羅延入。",
    "T01n0071_001:0876c25_17": "頞波羅延等五百人皆住，不為佛作禮，自說言：「我有小事欲問佛。」",
    "T01n0071_001:0876c27_18": "佛言：「可坐。」",
    "T01n0071_001:0876c27_19": "頞波羅延白佛：「我欲有所問，寧可相答？」",
    "T01n0071_001:0876c28_20": "佛言：「有所疑者便說之。」",
    "T01n0071_001:0876c28_21": "頞波羅延言：「我曹種道說與剎利、田家、工師種異，言我曹種是梵天子孫，我曹先祖初生時皆從口出，死皆上天。」",
    "T01n0071_001:0877a02_22": "佛報言：「我經不道說異種。",
    "T01n0071_001:0877a03_23": "若婆羅門娶剎利女，剎利女為生子；剎利娶田家女，田家女為生子；田家娶工師女，工師女為生子；工師娶婆羅門女，婆羅門女為生子。」",
    "T01n0071_001:0877a06_24": "佛言：「我經中以施行為本，施行善者最為大種，其天下尊貴者，皆施行善得耳，不以種得也。",
    "T01n0071_001:0877a08_25": "我先世無數劫時，亦作婆羅門子，亦作剎利子，亦作田家子，亦作工師子，自致為王子，今身為佛。」",
    "T01n0071_001:0877a10_26": "佛告頞波羅延：「我問若一事，若如事說之。」",
    "T01n0071_001:0877a11_27": "佛言：「若見世間人善家子為人作奴，奴反免為人作子不？」",
    "T01n0071_001:0877a12_28": "頞波羅延白佛言：「我聞月支國中有是。」",
    "T01n0071_001:0877a13_29": "佛言：「是何等故？」",
    "T01n0071_001:0877a13_30": "「善家子反作奴，奴反為人作子，是奴志意施行善故，人用作子，子作奴者，志意施行惡故，自賣為人作奴耳。」",
    "T01n0071_001:0877a16_31": "「若曹言人有種如是者，人種在何所？」",
    "T01n0071_001:0877a17_32": "佛言：「若有婆羅門、剎利、田家、工師是四種，甚為憙殺、憙盜、憙婬、憙兩舌、憙惡口、憙妄言、憙讒人、喜與癡人相隨、喜瞋怒、喜祠祀。",
    "T01n0071_001:0877a19_33": "作是行者，寧墮地獄中不？」",
    "T01n0071_001:0877a20_34": "頞波羅延言：「婆羅門種說，雖有是惡，我種最尊，是梵天子孫，生從口出，死皆當上天。」",
    "T01n0071_001:0877a22_35": "佛言：「其有婆羅門、剎利、田家、工師種，無殺心、無盜心、無婬心、無兩舌心、無惡口心、無妄言心，無憙讒人心、無憙隨愚癡心，無憙瞋恚心、祠祀心，如是死者不生天上耶？」",
    "T01n0071_001:0877a26_36": "頞波羅延言：「如是，皆生天上。」",
    "T01n0071_001:0877a26_37": "佛言：「若說種類者在何所？」",
    "T01n0071_001:0877a27_38": "佛言：「人種類皆從心意識出。",
    "T01n0071_001:0877a28_0": "心意識施行善者，生天上人間；心意識惡者，入虫獸畜生、鬼神、地獄道中。",
    "T01n0071_001:0877a29_1": "其有婆羅門、剎利、田家、工師種，施行惡者，同入三惡道中。",
    "T01n0071_001:0877b01_2": "如是者，種在何所？",
    "T01n0071_001:0877b02_3": "婆羅門種施行亦有善惡，剎利種施行亦有善惡，田家種施行亦有善惡，工師種施行亦有善惡。",
    "T01n0071_001:0877b04_4": "若曹自說言有種，如是種為在何所？",
    "T01n0071_001:0877b05_5": "若婆羅門持意怨是虛空，剎利田家工師亦怨是虛空，不能中傷也，用意言等，但婆羅門持意自貢高世間耳。",
    "T01n0071_001:0877b07_6": "婆羅門種、剎利田家工師種，入大溪水中各自浴，垢墮水中，寧能別知是婆羅門垢、剎利垢、田家垢、工師垢不？」",
    "T01n0071_001:0877b10_7": "頞波羅延言：「垢在大溪水中，當知在何所。」",
    "T01n0071_001:0877b11_8": "「若尚不知人垢，反言我種在天上，本從口出，餘人從下出，我種人中最尊貴。」",
    "T01n0071_001:0877b12_9": "佛告頞波羅延：「若國王聞某國某郡縣某聚落，有婆羅門及子高明，有剎利及子高明，有田家及子高明，有工師及子高明，王即徵召俱為王臣，王豈問種類耶？",
    "T01n0071_001:0877b16_10": "其高才明達者，王即先與好郡國。",
    "T01n0071_001:0877b17_11": "王何以不問子種類？",
    "T01n0071_001:0877b17_12": "若曹言有種類者，為頞波羅延！",
    "T01n0071_001:0877b18_13": "若戒在何所？",
    "T01n0071_001:0877b18_14": "從諸長老坐在長老上，是五百人，何以不責若種類、若作師？",
    "T01n0071_001:0877b20_15": "其有婆羅門、剎利、田家、工師種及餘種，寒時俱在大火邊，火熱不獨至一種所，溫熱皆等耳。",
    "T01n0071_001:0877b22_16": "若有大船渡水，婆羅門、剎利、田家、工師種俱在一船上，渡船不獨渡婆羅門種，亦不獨渡餘種。」",
    "T01n0071_001:0877b24_17": "佛問頞波羅延：「若婆羅門、剎利、田家、工師種亦餘種子，在母腹中，時同十月，有增減耶？」",
    "T01n0071_001:0877b26_18": "頞波羅延言：「皆十月耳，無有增減也。」",
    "T01n0071_001:0877b27_19": "「若曹何以說言我種梵天子孫，生從口出？",
    "T01n0071_001:0877b28_20": "婆羅門種、剎利種、田家種、工師種亦餘種，日月何以不獨照若一種？",
    "T01n0071_001:0877b29_21": "何為并照餘種？」",
    "T01n0071_001:0877b29_22": "頞波羅延言：「我種自說言勝餘種。」",
    "T01n0071_001:0877c01_23": "佛告頞波羅延：「有驢父馬母，馬為生子，名是何等？」",
    "T01n0071_001:0877c02_24": "頞波羅延言：「名騾。",
    "T01n0071_001:0877c03_25": "父亦不字為騾，母亦不字為騾。」",
    "T01n0071_001:0877c03_26": "「若何以字為騾？」",
    "T01n0071_001:0877c04_27": "「我先祖呼作騾，我隨言騾。」",
    "T01n0071_001:0877c04_28": "「有馬父驢母，驢為生子，若名為何等字為駏驉？",
    "T01n0071_001:0877c05_29": "父亦不字為駏驉，母亦不字為駏驉，若何知為駏驉？」",
    "T01n0071_001:0877c07_30": "「我先祖呼為駏驉，因隨言駏驉。」",
    "T01n0071_001:0877c07_31": "「婆羅門娶剎利女，剎利女為生子，當名為何等？",
    "T01n0071_001:0877c08_32": "當言婆羅門種？",
    "T01n0071_001:0877c09_33": "剎利種？」",
    "T01n0071_001:0877c09_34": "頞波羅延言：「不知當呼何種？」",
    "T01n0071_001:0877c10_35": "佛言：「若不自知類，何以名騾、駏驉？",
    "T01n0071_001:0877c10_36": "剎利女為婆羅門生子，入若門中，隨若祠祀，隨若種類，是兒然後高明，若曹當承事當出去？",
    "T01n0071_001:0877c12_37": "我曹當承事？",
    "T01n0071_001:0877c13_38": "婆羅門娶田家女，田家女為生子，子有殺心、有盜心、有婬心、有兩舌心、有惡口心、有妄言心、有讒人心、有憙隨愚癡心、有瞋恚心、有祠祀心，有是行者，若曹與相隨不？」",
    "T01n0071_001:0877c16_39": "「我曹不與相隨。",
    "T01n0071_001:0877c17_40": "子心意識施行惡，我曹當逐出，不內我曹群輩中。」",
    "T01n0071_001:0877c18_41": "佛言：「若曹自說是梵天子孫，生從口出，死當上天。",
    "T01n0071_001:0877c19_42": "若曹但見心意識施行惡便生相逐，何為道說種類？」",
    "T01n0071_001:0877c20_43": "佛言：「若有婆羅門種，中有不孝父母者，憙殺盜行十惡者，死當趣何道？」",
    "T01n0071_001:0877c22_44": "頞波羅延言：「心意識施行如是者，死當入地獄中。」",
    "T01n0071_001:0877c23_45": "佛言：「若曹言，我種本梵天，生從口出，於人中最尊。",
    "T01n0071_001:0877c24_46": "何為入地獄中？」",
    "T01n0071_001:0877c24_47": "佛言：「天下人無種類、無有常高明者。",
    "T01n0071_001:0877c25_48": "心意志善、施行好，是為尊貴；心意、施行惡，是為下賤。」",
    "T01n0071_001:0877c26_49": "頞波羅延自思念：「我本不欲來，眾人共使我來。」",
    "T01n0071_001:0877c27_50": "自思惟：「我本意不得與佛諍，我續言佛道正。」",
    "T01n0071_001:0877c28_51": "佛言：「若本時言人當種佳，今反就我言心意志佳。」",
    "T01n0071_001:0878a01_52": "頞波羅延自思念：「佛語遮我前後。」",
    "T01n0071_001:0878a01_53": "佛告頞波羅延：「乃往去時有七婆羅門，皆有道，日日祠祀於天。",
    "T01n0071_001:0878a03_54": "七婆羅門亦自道說：『我是梵天子孫，我曹生亦從口出，凡人從下出，我種與凡人異，我種死皆當上天。』」",
    "T01n0071_001:0878a05_55": "佛言：「我是時亦作道人，字阿洫，眾人共呼我道為天道。",
    "T01n0071_001:0878a06_56": "我是時見七婆羅門乃在焰火祠，諸婆羅門皆言：『我曹死當如是，火光當上天。』」",
    "T01n0071_001:0878a08_57": "佛言：「我見子曹所為，我自變身體，手持黃金柄幢旄，身著白衣，從人假車而往至七婆羅門所。",
    "T01n0071_001:0878a10_58": "七婆羅門時經行，及子曹見我，呼我作：『婆羅門！",
    "T01n0071_001:0878a11_59": "道從何所來？』",
    "T01n0071_001:0878a12_0": "七婆羅門言：『若是天道，略與我等，何以著好衣載車手持黃金幢？",
    "T01n0071_001:0878a13_1": "若從何所生？",
    "T01n0071_001:0878a13_2": "欲至何所？",
    "T01n0071_001:0878a14_0": "從何所來？",
    "T01n0071_001:0878a14_1": "何以來到是間？』",
    "T01n0071_001:0878a14_2": "時我不與語。",
    "T01n0071_001:0878a14_3": "子曹見我不語，皆瞋，既呪我，欲令我住死。",
    "T01n0071_001:0878a15_4": "子曹呪我，我面更好；子曹更復呪，我面色復重好。",
    "T01n0071_001:0878a16_5": "七婆羅門大驚言：『我曹所呪者皆死；今我呪之，面色復更好？』",
    "T01n0071_001:0878a18_6": "更復呼阿洫。",
    "T01n0071_001:0878a18_7": "自思念：『子欲趣何等道？』",
    "T01n0071_001:0878a19_8": "阿洫即答言：『我道意勝，若曹何為怒？",
    "T01n0071_001:0878a19_9": "若曹聞阿洫道天道不？』",
    "T01n0071_001:0878a20_10": "子曹言：『我不聞。』",
    "T01n0071_001:0878a20_11": "『賢者道人！",
    "T01n0071_001:0878a21_12": "相見當相問，何為相瞋？』",
    "T01n0071_001:0878a21_13": "阿洫言：『我聞若曹說，天下婆羅門為梵天子孫，生從口出，人中獨尊。",
    "T01n0071_001:0878a23_14": "用是故來相問：「若起是火祠天，祠天若法何師道得？",
    "T01n0071_001:0878a24_15": "無復從先祖聞。」』",
    "T01n0071_001:0878a24_16": "七婆羅門言：『我先祖為我曹效耳。』",
    "T01n0071_001:0878a25_17": "阿洫道人言：『若曹先祖母是婆羅門女、他人女？』",
    "T01n0071_001:0878a26_18": "言：『我曹不知先祖母剎利女、田家女、工師女？』",
    "T01n0071_001:0878a27_19": "『我不知若先祖母為婆羅門生，若曹愛他人生若曹種類，若殊不知先祖，何以知先祖從梵天來生？",
    "T01n0071_001:0878a29_20": "女人心不可保？",
    "T01n0071_001:0878b01_21": "若曹能知世間人，夫婦合會云何生子？』",
    "T01n0071_001:0878b02_0": "子曹皆言我不知。",
    "T01n0071_001:0878b02_1": "『若亦不知先祖，亦不知人所生，何為向我瞋怒？",
    "T01n0071_001:0878b03_2": "凡人相見，當先相勞問高下，當知人意志乃可怒，何為先怒？",
    "T01n0071_001:0878b04_3": "若知子初入腹中時不？",
    "T01n0071_001:0878b05_4": "父有貪婬之態，母有愛慕之心，所當為作子者，三合成子。",
    "T01n0071_001:0878b06_5": "所當為子者，誰令溫意得父母乃成為子？",
    "T01n0071_001:0878b07_6": "子在腹中，或先世作惡，今在腹中或盲或聾、或瘂或傴、或跛或杌，父母皆不知。",
    "T01n0071_001:0878b09_7": "近父母懷子在腹中，尚不能知其子好醜，若曹何以知先祖是梵天子孫，生從口出，人中獨尊？』」",
    "T01n0071_001:0878b11_8": "佛告頞波羅延：「先世時七婆羅門尚能呪殺人，是時我不聽子曹，所語亦不錄也。",
    "T01n0071_001:0878b13_9": "今我作佛，若復來道說，我梵天子孫，生從口出，人中獨尊。」",
    "T01n0071_001:0878b14_10": "佛告頞波羅延：「思惟我所語，天下生子，養者為父母，成者師也。」",
    "T01n0071_001:0878b16_0": "頞波羅延婆羅門，又與五百婆羅門及諸婆羅門共思惟：「我往時尚為七婆羅門作師，七婆羅門皆道德人，能呪殺人；我於今分別道說：『是人有種，一為百百為千，千為萬萬為一。』」",
    "T01n0071_001:0878b20_0": "頞波羅延及諸婆羅門俱前，以頭面著佛足：「不審一為百百為千，千為萬萬為一。",
    "T01n0071_001:0878b21_1": "是者何謂？」",
    "T01n0071_001:0878b22_2": "佛言：「是世間人貪樂生死者眾多，一人生子孫，然後更分為百家，百家求道一道耳。",
    "T01n0071_001:0878b23_3": "何等為一道？",
    "T01n0071_001:0878b24_4": "謂無為道。",
    "T01n0071_001:0878b24_5": "如是者一為千，千為萬。」",
    "T01n0071_001:0878b25_0": "頞波羅延前長跪言：「寧可哀畜我曹，如哀沙門，莫有恨心，於我曹所請，歸相撿斂。」",
    "T01n0071_001:0878b26_1": "佛言「善！",
    "T01n0071_001:0878b27_2": "若曹朝來不食。」",
    "T01n0071_001:0878b27_3": "皆起，以頭面著佛足，去。",
    "T01n0071_001:0878b28_0": "梵志頞波羅延問種尊經"
}