{
    "X19n0353_004:0953a20_0": "勝鬘經疏義私鈔卷之四",
    "X19n0353_004:0953a22_0": "【疏】從何以故以下別會二乘果中第四舉二種煩惱以釋第三段二死兼除不除之意就中開為二第一直舉二種煩惱為釋第二從煩惱有二種以下出煩惱體相標疑云。",
    "X19n0353_004:0953b02_0": "何以故。",
    "X19n0353_004:0953b03_0": "【疏】何以如來能除二死二乘未除耶。",
    "X19n0353_004:0953b04_0": "有煩惱是阿羅漢辟支佛所不能斷。",
    "X19n0353_004:0953b05_0": "【疏】釋曰煩惱有二種一四住地煩惱二無明住地煩惱如來已盡二種煩惱故二死兼除二乘唯盡四住地煩惱故但除分段生死。",
    "X19n0353_004:0953b08_0": "【鈔】直舉二種煩惱者文中但舉無明其所斷者即是四住故疏文中雙釋二種也無名云何以故有煩惱者所以歸依由於怖畏之來緣生死不盡不盡之本乎煩惱是以歷明至於此也。",
    "X19n0353_004:0953b12_0": "【疏】就第二出煩惱體相又分為四第一正出二種煩惱體相第二從此四住地力一切上煩惱以下校量二種煩惱功用勝負第三從又如取緣以下明其潤業不同第四從世尊如是有愛住地以下明斷除之義就第一正出體相中又自有二第一釋四住地惑。",
    "X19n0353_004:0953b18_0": "煩惱有二種何等為二謂住地煩惱及起煩惱住地有四種何等為四謂見一處住地欲愛住地色愛住地有愛住地此四種住地生一切起煩惱起者剎那心剎那相應。",
    "X19n0353_004:0953b22_0": "【疏】剎那心者謂識心相應者謂受想行等。",
    "X19n0353_004:0953b22_1": "第二從世尊心不相應以下釋無明住地惑。",
    "X19n0353_004:0953b24_0": "世尊心不相應無始無明住地。",
    "X19n0353_004:0953c01_0": "【疏】心不相應者根本並無四心相應無始者無始。",
    "X19n0353_004:0953c02_0": "於己。",
    "X19n0353_004:0953c03_0": "【鈔】根本並無四心相應者無明不與識等四心相應也無名云心不相應有二義一明心相本淨非煩惱所染是性不相應也二明三界重累是心識所起故與心相應無明住地微結障於二乘淨智故非心相應也是以四住地者名為心也漏也無明住地者名為智也無漏也故瓔珞上卷云無明者名不了一切法迷法界而起三界業果是故我言從無明藏起十三煩惱所謂邪見我見常見斷見戒盜見果盜見疑見七見見一切處求故說見從見復起六著心貪愛瞋癡欲慢於法界中一切時起一切煩惱以十三為本無明與十三作本是以就法界中別為三界報也何以驗之夫神根初動要從無入有自精至麤但勢極必反窮則思通故復從麤至精自有還無耳彼眾生者發軫於無明住地終淪乎阿鼻泥犁又從無染而逈駕還入泥洹之妙界靡測無明之始莫識泥洹之終豈非從無入有自有還無是故此經以無色界為有愛住地餘典以非想為第一有斯有無色之終也無名釋五住云各安其分曰住能有所生曰地從彼而生名為起也見雖遍三界而為惑出於迷理迷則四方易位悟則廓然無遺是故諸見雖眾共為一地也愛之為患根深難拔何者三界既殊行報亦異而愛水潛潤津染幽固隨地所生堅著不捨是以三界之愛各為一地。",
    "X19n0353_004:0954a03_0": "【疏】從此四住地力以下出體相中之第二校量功用就中又分為五第一明四住地劣。",
    "X19n0353_004:0954a05_0": "世尊此四住地力一切上煩惱依種比無明住地笇數譬喻所不能及。",
    "X19n0353_004:0954a07_0": "【疏】一切上煩惱者恒沙上煩惱從無明住地上生亦鄣眾生行之上故謂之上煩惱依種者別相煩惱依通相而有謂之為依通相煩惱能生別相稱之為種依取五住地家起煩惱種取四住地根本取相次舉無明住地正明劣。",
    "X19n0353_004:0954a12_0": "【鈔】依種者恒沙是別相四住地為通相通則通障一切別則別障行及別相知見。",
    "X19n0353_004:0954a13_1": "依取五住地家起煩惱者謂恒沙惑也以界內外俱有恒沙從五住起並障內外諸行及知見故此取能依。",
    "X19n0353_004:0954a15_2": "種取四住等者四住為恒沙根本此取能生取相是四住之異名。",
    "X19n0353_004:0954a18_0": "【疏】第二從世尊如是無明住地以下明無明住地勝。",
    "X19n0353_004:0954a20_0": "世尊如是無明住地力於有愛數四住地無明住地其力最大。",
    "X19n0353_004:0954a22_0": "【疏】從世尊以下第二明無明住地勝與前反覆為二於有愛數四住地者有愛謂無色惑又數色反數取下色愛欲愛及見一處足為四住地。",
    "X19n0353_004:0954b01_0": "【鈔】與前反覆為二者前先舉劣後明勝今先明勝後舉劣。",
    "X19n0353_004:0954b03_0": "【疏】第三從譬如惡魔以下舉比明勝。",
    "X19n0353_004:0954b04_0": "譬如惡魔波旬於他化自在天色力壽命眷屬眾具自在殊勝如是無明住地力於有愛數四住地其力最勝。",
    "X19n0353_004:0954b07_0": "【疏】第三舉比明勝即有開合可見。",
    "X19n0353_004:0954b08_0": "【鈔】舉比明勝者無名云波旬為眾魔之主故居上上而臨下無明為塵勞之元故處本以統終也。",
    "X19n0353_004:0954b10_0": "【疏】第四從恒沙等數以下釋無明住地勝。",
    "X19n0353_004:0954b11_0": "恒沙等數上煩惱依亦令四種煩惱久住阿羅漢辟支佛智所不能斷唯有如來菩提智之所能斷。",
    "X19n0353_004:0954b13_0": "【疏】從恒沙等數以下第四釋勝久住者遠作根本也此就生明勝二乘不能斷唯佛菩提智能斷者就斷明勝菩提智謂空解也此未明斷借斷明力一云金剛心斷惑已盡名為學佛故云如來菩提智斷。",
    "X19n0353_004:0954b18_0": "【鈔】疏釋勝中體惑本空故云空解無名云三界上煩惱猶可以恒沙為數重冥幽昏非螢燭之所照也非佛不斷可稱為大。",
    "X19n0353_004:0954b21_0": "【疏】第五從如是世尊以下結勝。",
    "X19n0353_004:0954b22_0": "如是世尊無明住地最為大力。",
    "X19n0353_004:0954b23_0": "【疏】從如是以下第五結勝可見。",
    "X19n0353_004:0954b23_1": "從又如取緣以下出煩惱體相中之第三明其潤業不同又分為四第一明四住地惑潤有漏業而生三有。",
    "X19n0353_004:0954c02_0": "世尊又如取緣有漏業因而生三有。",
    "X19n0353_004:0954c03_0": "【疏】緣者謂四住地惑言此惑能助業取果為果之緣也有漏業因者通言善惡諸業。",
    "X19n0353_004:0954c05_0": "【鈔】三有者欲色無色有也智論第四云欲有者欲界繫業取因緣後世能生亦是業報色有無色有亦如是。",
    "X19n0353_004:0954c08_0": "【疏】第二從如是以下明無明住地惑潤無漏業受變易生。",
    "X19n0353_004:0954c10_0": "如是無明住地緣無漏業因生阿羅漢辟支佛大力菩薩三種意生身。",
    "X19n0353_004:0954c12_0": "【疏】第三從此三地以下明無明住地通潤一切業受生。",
    "X19n0353_004:0954c14_0": "此三地彼三種意生身生及無漏業生依無明住地有緣非無緣。",
    "X19n0353_004:0954c16_0": "【疏】此三地者此三界地彼三種者彼三乘人意生者變易生身生者分段生也及無漏業生者即謂業生一云上言意生直談變易果生故此言無漏業為因而生又上雖言三地未明有色無色故更重舉二生以顯之也依無明住地者明無明住地通潤一切業物謂無明住地但為變易作緣不緣分段故云有緣非無緣。",
    "X19n0353_004:0954c22_1": "從是故以下第四結無明住地潤無漏業受變易生。",
    "X19n0353_004:0954c24_0": "是故三種意生身及無漏業緣無明住地。",
    "X19n0353_004:0955a01_0": "【疏】從世尊如是以下出煩惱體相中之第四明斷除之義又分為三第一現二種住地業不同可見。",
    "X19n0353_004:0955a03_0": "世尊如是有愛住地數四住地不與無明住地業同無明住地異離四住地。",
    "X19n0353_004:0955a05_0": "【鈔】經異離四住地者無名云二乘已離四住地而無明猶存所以為異也。",
    "X19n0353_004:0955a07_0": "【疏】第二正明斷除。",
    "X19n0353_004:0955a08_0": "佛地所斷佛菩提智所斷。",
    "X19n0353_004:0955a09_0": "【疏】佛地所斷者通言佛地一切功德佛菩提智所斷者偏舉斷結空解。",
    "X19n0353_004:0955a11_0": "【鈔】佛地一切功德者瓔珞釋下地中通言地者二義能生義持義今取持義言一切功德也。",
    "X19n0353_004:0955a13_0": "【疏】第三釋標疑。",
    "X19n0353_004:0955a14_0": "何以故。",
    "X19n0353_004:0955a15_0": "【疏】何以言唯佛地能斷二乘不斷歟。",
    "X19n0353_004:0955a15_1": "釋曰。",
    "X19n0353_004:0955a16_0": "阿羅漢辟支佛斷四種住地無漏不盡不得自在力亦不作證無漏不盡者即是無明住地。",
    "X19n0353_004:0955a18_0": "【疏】二乘唯除四住地亦無漏不盡無漏不盡者謂未盡證無漏也不得自在力者謂未盡證無漏故不得自在力也明既未證未自在故不得斷無明住地也亦不作證無漏不盡者即是無明住地者明由未斷無明住地故應證不證也應證者無斷可證也一云無漏不盡者應無之漏不盡也應無之漏者謂無明住地故即下云無漏不盡者即是無明住地而生此中釋作標疑為佛能斷正釋以二乘不斷葢互通為釋也。",
    "X19n0353_004:0955b03_0": "【鈔】無漏不盡者無名云是未斷無明住地既為無明所縛安得自在無明不盡以何為證。",
    "X19n0353_004:0955b05_0": "【疏】從世尊阿羅漢辟支以下別會二乘果中之第五歷結前四重上來四段但承上事即釋而不悉明其之相故此更簡而結也即分為四第一從初訖名向涅槃界結上第一段奪四智及涅槃不滿第二從若知一切苦以下結上第二段明究竟唯在於佛非是二乘第三從世尊於此起煩惱以下結上第四舉二種煩惱以釋第三二死兼除不除第四從世界不受後有智有二種以下結上第三段舉二種生死以釋第二究竟不究竟本義云從此下結前第二唯如來究竟二乘不究竟就中分為四第一結二乘不究竟第二從若知一切苦以下結如來究竟第三從世尊若無明住地不斷以下釋結二乘不究竟第四從世尊於此起煩惱以下釋結如來究竟若爾只結第一第二不結第三第四而已且已結更釋釋結則無窮此少不宜故不須也第一結上第一四智及涅槃不滿上直言不滿故今結七德不滿故奪也。",
    "X19n0353_004:0955b22_0": "【鈔】第五歷結前四中云但承上事即釋等者上來將欲會二乘果且先奪四智及涅槃果未究竟承此奪文便釋與奪之意何故與奪即舉二死以釋之復由二種煩惱故有二死不同然雖如此未及廣簡是故今文先舉七德不滿結上四智及涅槃不滿第二廣舉七德滿足以對二乘七德不滿結上與奪之意第三舉二種煩惱以結上第四意第四舉二死結上第三意一一皆廣於前文也至下釋中文相自顯。",
    "X19n0353_004:0955c07_0": "【疏】七德不滿者一智慧不滿。",
    "X19n0353_004:0955c08_0": "世尊阿羅漢辟支佛最後身菩薩為無明住地之所覆障故於彼彼法不知不覺。",
    "X19n0353_004:0955c10_0": "【鈔】七德之中一智慧不滿者無名云統論生分不盡則言大力菩薩大力菩薩者通八住已上三地也今窮無明住地之所覆故偏取最後身最後身者一變則成佛而微障未盡障微則難遣故於彼彼法不得一切種智以知之無上正覺以覺之也。",
    "X19n0353_004:0955c15_0": "【疏】二斷不足從以不知見故以下是。",
    "X19n0353_004:0955c16_0": "以不知見故所應斷者不斷不究竟。",
    "X19n0353_004:0955c17_0": "【鈔】見猶覺也知覺則斷斷則究竟言不斷者將頭斷也。",
    "X19n0353_004:0955c19_0": "【疏】三解脫未滿從以不斷故以下是。",
    "X19n0353_004:0955c20_0": "以不斷故名有餘過解脫非斷一切過解脫。",
    "X19n0353_004:0955c21_0": "【鈔】三解脫未滿者無名云自此以下更舉有餘之說以明如來真實四智無餘功德四智有餘四諦不盡因果不盡故以有餘為少分於無餘為向也。",
    "X19n0353_004:0955c24_0": "【疏】四清淨未圓從名有餘清淨以下是。",
    "X19n0353_004:0956a01_0": "名有餘清淨非一切清淨。",
    "X19n0353_004:0956a02_0": "【疏】五功德未滿從名成就以下是。",
    "X19n0353_004:0956a03_0": "名成就有餘功德非成就一切功德。",
    "X19n0353_004:0956a04_0": "【疏】六智境不周從以成就有餘以下是。",
    "X19n0353_004:0956a05_0": "以成就有餘解脫有餘清淨有餘功德故知有餘苦斷有餘集證有餘滅修有餘道。",
    "X19n0353_004:0956a07_0": "【疏】此前六結奪四智。",
    "X19n0353_004:0956a07_1": "七涅槃未極從是名以下是。",
    "X19n0353_004:0956a09_0": "是名得少分涅槃得少分涅槃者名向涅槃界。",
    "X19n0353_004:0956a10_0": "【疏】此結奪涅槃果而所以第六事牒前第三四五事者第二已牒第一第三已牒第二而第四不牒第三第五不牒第四所以此六中併牒也。",
    "X19n0353_004:0956a13_0": "【鈔】言牒前第三四五事者第二言以不知見故是牒第一第三言以不斷故是牒第二第四但言名有餘清淨故不牒第三第五但言名成就有餘功德故不牒第四故於第六中總牒第三第四及第五也。",
    "X19n0353_004:0956a18_0": "【疏】從若知一切苦以下結上第二明究竟在佛非在二乘就中即分為二第一先結佛究竟第二從世尊若無明住地以下結二乘非究竟上直言究竟唯在佛故今結七德滿足故云究竟以對二乘七德不滿分文為八一以初四一切作折別明智境滿足以對上第六智境不周。",
    "X19n0353_004:0956a24_0": "若知一切苦斷一切集證一切滅修一切道。",
    "X19n0353_004:0956b01_0": "【鈔】一以初四一切明智境等者四諦為境知為智也一切是無作有餘是有作。",
    "X19n0353_004:0956b03_0": "【疏】二以二無常明涅槃滿足以對上第七涅槃不滿。",
    "X19n0353_004:0956b05_0": "於無常壞世間無常病世間得常住涅槃界。",
    "X19n0353_004:0956b06_0": "【疏】無常壞謂分段生死有身壞命也無常病謂變易生死雖無身壞命猶有念念遷移義自病也。",
    "X19n0353_004:0956b08_0": "三以無覆護無依明依歸德滿足。",
    "X19n0353_004:0956b09_0": "於無覆護世間無依無間為護為依。",
    "X19n0353_004:0956b10_0": "【疏】比不對上上無蔭蓋為無覆傍無力授為無護無依者謂變易眾生無依亦輕於無覆護也。",
    "X19n0353_004:0956b12_0": "【鈔】明依歸德等者如來有歸依覆護之德已滿之也界內眾生未有出世善法覆護變易二乘更須歸依如來以無無作道滅故無名云為依者以道度人曰護以滅安物曰依。",
    "X19n0353_004:0956b16_0": "【疏】四舉法身等以釋涅槃滿足初舉法身。",
    "X19n0353_004:0956b17_0": "何以故法無優劣故得涅槃。",
    "X19n0353_004:0956b18_0": "【疏】亦不對上此何以故通下三德為標法無優劣者本義云諸佛法身無優劣也波若解脫清淨釋等亦同此而今釋是對小乘涅槃三過昔日小乘有餘無餘二種涅槃通有三過一不俱二不滿三不等三德優劣故不等。",
    "X19n0353_004:0956b23_0": "【鈔】小乘三過一優劣者諸小乘師說佛菩提樹下初成道時種智已圓果縛尚在解脫未具身猶雜食又帶無常此乃一優二劣譬之橫川走火釋曰三十四心八忍八智九無礙九解脫斷見思惑之時已有般若名為種智已圓父母生身猶未滅度名為果縛尚在雖斷通惑未有法身身是無常猶資段食食非一故云雜食以小乘教主同凡報故一優謂般若種智已圓二劣謂解脫未具身猶雜食此二雖劣已有少分具在不大義當一時譬之橫川及以烈火並一盡長餘盡短也三德雖則一時優劣不等故云也。",
    "X19n0353_004:0956c10_0": "【疏】三德不共故不俱。",
    "X19n0353_004:0956c11_0": "【鈔】二不俱者前取義具攝後歸前且言一時據現灼然前後而得故云不共也。",
    "X19n0353_004:0956c13_0": "【疏】三德未究竟故不滿。",
    "X19n0353_004:0956c14_0": "【鈔】三德未究竟者法身只是五分法身般若只是一無漏智解脫只是已除四住豈同大乘平等法身遮那妙體一切種智五住圓除者耶。",
    "X19n0353_004:0956c17_0": "【疏】所以名少分今日涅槃無此三過皆是一等故云常住涅槃界。",
    "X19n0353_004:0956c19_0-0": "【鈔】今日涅槃無此三過者此三德義出在大經是彼經中宗極之義如來出世安置眾生祕密藏中我亦不久自住其中祕密藏者即是涅槃涅槃即是三德此經雖略意亦同之須引彼經之廣文用演今經之略說先且引經文次解其義故哀難品云我今當令一切眾生及我諸子四部之眾悉皆安住祕密藏中我亦復當安住是中入於涅槃何等名為秘密之藏猶如伊字三點若並則不成伊縱亦不成如摩醯首羅面上三目乃得成伊三點若別亦不得成我亦如是解脫之法亦非涅槃如來之身亦非涅槃摩訶般若亦非涅槃三法各異亦非涅槃我今安住如是三法為眾生故名入涅槃如世伊字釋曰言如世伊字者外國有新舊兩伊舊伊橫豎斷絕相離借此況彼橫如烈火豎如點水各不相續不橫不同烈火不豎不同點水應如此土草下字相細畫相連是新伊相舊伊可譬昔教三德法身本有波若修成入無餘已方是解脫無復身智此則如豎點水縱而相離三法各異如橫烈火各不相關此乃昔教大乘中縱橫之義疏文一往對小不滿以釋應知通斥大小也新伊字可喻今教三德法身即照亦即自在名為三三無別體是故不橫非前非後故是非縱一即三如大點三即一如細畫三而一一而三不可一三思故名不可思議不可思議者即非三非一名秘密藏如世伊字此句是彼經之根本為顯此義廣立問答致二十五品洋洋無盡若失此意令迷根本將何指歸深會此義銷釋今經妙無不盡彼經言三目者摩醯首羅居色界頂一統領大千一面三目三目一面不可言一三縱橫若並若別能嚴天顏作世界主徹照三千若不縱橫嚴主照世一切皆成三德亦爾縱橫並別祕藏不成不縱不橫祕藏則成。",
    "X19n0353_004:0957b03_0": "【疏】次舉波若以對上第一智慧不滿。",
    "X19n0353_004:0957b04_0": "智慧等故得涅槃。",
    "X19n0353_004:0957b05_0": "【疏】次舉解脫以對上第三解脫不滿。",
    "X19n0353_004:0957b06_0": "解脫等故得涅槃。",
    "X19n0353_004:0957b07_0": "【疏】次舉清淨以對上第四清淨不滿。",
    "X19n0353_004:0957b08_0": "清淨等故得涅槃。",
    "X19n0353_004:0957b09_0": "【疏】次舉三點以結七德滿足。",
    "X19n0353_004:0957b10_0": "是故涅槃一味等味謂解脫味。",
    "X19n0353_004:0957b11_0": "【疏】是故涅槃一味等味謂解脫味者一味謂波若等味謂法身言此涅槃通名三德也涅槃無翻家義即明涅槃含眾義也亦可昔日涅槃不即三德常住今日涅槃即三德常住故云即是一味等味也前結二乘不滿不明歸依與法身此結如來究竟不明斷與功德葢互舉為明也。",
    "X19n0353_004:0957b17_0": "【鈔】涅槃無翻等者言涅槃一名含於多義故不可翻也如先陀婆一名四實然雖如此寂義以為准則所以自古諸德或云有翻或云無翻有無雖則不同然亦不出寂滅之義故莊嚴大斌翻為寂滅引文云諸行無常是生滅法生滅滅已寂滅為樂竺道生翻為滅定林柔翻為無累解脫梁帝翻為不生肇云無為開善藏光宅雲同用滅度如是等諸師釋雖不同多分不出寂義者也。",
    "X19n0353_004:0957c01_0": "【疏】從世尊以下第二結二乘不究竟就中又分為四第一正明二乘未斷無明住地故不得三昧所以不究竟也。",
    "X19n0353_004:0957c04_0": "世尊若無明住地不斷不究竟者不得一味等味謂明解脫味。",
    "X19n0353_004:0957c06_0": "【疏】第一可見。",
    "X19n0353_004:0957c06_1": "第二從何以故以下釋不斷無明住地不得一味就第二釋中即有二第一明應斷不斷。",
    "X19n0353_004:0957c09_0": "何以故無明住地不斷不究竟者過恒沙等所應斷法不斷不究竟。",
    "X19n0353_004:0957c11_0": "【疏】應斷者謂別相無知。",
    "X19n0353_004:0957c11_1": "第二明應得不得。",
    "X19n0353_004:0957c12_0": "過恒沙等所應斷法不斷故過恒沙等法應得不得應證不證。",
    "X19n0353_004:0957c14_0": "【疏】應得者謂諸行及別相知見應證者謂無知之斷也。",
    "X19n0353_004:0957c16_0": "【鈔】諸行及別相知見者恒沙萬行及照俗參差之智。",
    "X19n0353_004:0957c18_0": "【疏】第三從是故無名住地以下仍明無明住地為眾惑之本。",
    "X19n0353_004:0957c20_0": "是故無明住地積聚生一切修道斷煩惱上煩惱彼生心上煩惱止上煩惱觀上煩惱禪上煩惱正受上煩惱方便上煩惱智上煩惱果上煩惱得上煩惱力上煩惱無畏上煩惱。",
    "X19n0353_004:0957c24_0": "【疏】從是故以下明無明住地為眾惑之本略舉十二以明其相積聚生一切修道斷煩惱者明修道應斷者皆由無明住地為生此一句總明下十一句明映障諸境上煩惱皆從無明住地而生彼者彼無明住地能生心上煩惱一云彼者即謂彼心。",
    "X19n0353_004:0958a05_0": "【鈔】經是故無明住地等者無名云以能生為煩惱所生為上煩惱心者總說三界心也四住地結障於心識無明住地障彼淨智淨智者又二種一障二乘二障菩薩今釋無明住地皆生此眾結也將修禪定先習止觀此別解欲界煩惱禪上色界也正受上無色界說心止盡於此也方便上無漏方便也智上智所知聞也果上有為未盡得上無為未極也此是二乘知障也力上無畏上此是菩薩智障也。",
    "X19n0353_004:0958a14_0": "【疏】第四從如是過恒沙以下結無明住地為眾惑之本。",
    "X19n0353_004:0958a16_0": "如是過恒沙等上煩惱如來菩提智所斷一切皆依無明住地之所建立一切上煩惱起皆因無明住地緣無明住地。",
    "X19n0353_004:0958a19_0": "【疏】從如是過恒沙以下第四結無明住地為眾惑之本皆因無明住地者恒沙本無而因住地為生故云皆因恒沙亦有可生之義即住地助發故云皆緣。",
    "X19n0353_004:0958a23_0": "【鈔】皆因無明住地等者無名云但以無知為性故名為因雖智猶迷謂之緣也。",
    "X19n0353_004:0958b01_0": "【疏】從世尊於此起煩惱以下第三結上第四舉二種煩惱釋第三二死兼除不除所以在第三處為結者上結二乘不究竟以不斷無明住地為結故逐便遂結也。",
    "X19n0353_004:0958b05_0": "【鈔】故逐便遂結也者上結文分四第一文經云世尊若無明住地乃至無明為眾惑本云緣無明住地承此便故今將第四煩惱文來第二中結之第二方明結前第三二死可見。",
    "X19n0353_004:0958b09_0": "【疏】上第四舉二種煩惱釋二死兼除不除中本有四第一出煩惱體相第二明校量力用第三明潤業不同第四明斷除今但略不結第三潤業不同餘三皆結從初訖無始無明住地結第一出煩惱體相。",
    "X19n0353_004:0958b14_0": "世尊於此起煩惱剎那心剎那相應世尊心不相應無始無明住地。",
    "X19n0353_004:0958b16_0": "【疏】於此起煩惱剎那心剎那相應舉四住地世尊心不相應無始無明住地舉無明住地。",
    "X19n0353_004:0958b17_1": "從世尊若復過於以下結上第二校量力用。",
    "X19n0353_004:0958b19_0": "世尊若復過於恒沙如來菩提智所應斷法一切皆是無明住地所持所建立譬如一切種子皆依地生建立增長若地壞者彼亦隨壞如是過恒沙等如來菩提智所應斷法一切皆依無明住地生建立增長若無明住地斷者過恒沙等如來菩提智所應斷法皆亦隨斷。",
    "X19n0353_004:0958c01_0": "【疏】上第二校量力用本有二一四住地劣二無明住地勝今但結無明住地勝即而四住地劣自去上中即有法說比喻今結中亦有法說比喻可見上直言無明住地力勝故此明諸煩惱成壞皆以無明住地為本而結也。",
    "X19n0353_004:0958c06_0": "【鈔】經所持建立者無名云始起是為持終成為建立生死由彼滅豈容異。",
    "X19n0353_004:0958c08_0": "【疏】如是一切以下結上第四斷除。",
    "X19n0353_004:0958c09_0": "如是一切煩惱上煩惱斷過恒沙等如來所得一切諸法通達無礙一切知見離一切過惡得一切功德法王法主而得自在證一切法自在之地如來應等正覺正師子吼我生已盡梵行已立所作已辦不受後有是故世尊以師子吼依於了義一向記說。",
    "X19n0353_004:0958c14_0": "【疏】如是一切以下結上第四斷除上直言佛地所斷佛菩提智所斷故此明如來因果既滿故能斷而結就中即有三第一明因滿故能斷第二從法王法主而以下明果滿故能斷第三從是故以下結皆可見一切煩惱謂根本通相煩惱上煩惱謂支條別相煩惱然置位為論所作已辦梵行已立本在金剛以還而今以照佛果法身為梵行智所作已辦葢就通門為明。",
    "X19n0353_004:0958c22_0": "【鈔】經一切知見下別稱云一切種智備於此眾惡永盡諸善普會超出眾聖故稱主於諸法自在謂之王入涅槃界得究竟樂名證自在地如斯之人者始可應十號之德發無畏之言也言不隱理謂之了義所說無餘是一向記說也然置位為論等者此以大比小說也小乘四智滿足稱有餘涅槃准此大乘合在等覺此就別門明義通門明義義通果位故也無名云如是一切者謂所應斷法悉斷也。",
    "X19n0353_004:0959a06_1": "過恒沙者謂應得者得應證者證也。",
    "X19n0353_004:0959a07_0": "【疏】從世尊不受後有以下第四結上第三舉二種生死以釋第二究竟不究竟上直言如來二死兼除二乘但除其一故今簡結如來既伏四魔是故言二死皆除二乘不能伏四魔是故但除其一本義云從此以下結收入一就中即有二第一先結如來二死兼除第二從世尊阿羅漢以下結二乘但除其一就第一先結如來二死兼除中亦有二第一正結如來既伏四魔是故二死兼除。",
    "X19n0353_004:0959a15_0": "世尊不受後有智有二種謂如來以無上調御降伏四魔出一切世間為一切眾生之所瞻仰。",
    "X19n0353_004:0959a17_0": "【疏】不受後有智有二種者將欲結二死兼除不除故先以此不受後有智為首二種者一如來不受後有智二二乘不受後有智降伏四魔者天魔是惡緣煩惱魔是惡因陰魔死魔是惡果明如來既伏此四魔故二死皆兼除出一切世間者謂分段變易二世間為一切眾生之所瞻仰者明既伏四魔超出二世間故為一切眾生仰慕然則二死兼除明也。",
    "X19n0353_004:0959a24_1": "第二從得不思議以下舉萬德證二死兼除。",
    "X19n0353_004:0959b02_0": "得不思議法身於一切爾炎地得無礙法自在於上更無所作無所得地十力勇猛昇於第一無上無畏之地一切爾炎無礙智觀不由於他不受後有智師子吼。",
    "X19n0353_004:0959b06_0": "【疏】從得不思議以下第二舉果上諸德以證二死兼除明既有如是尊德寧復未免二死。",
    "X19n0353_004:0959b08_0": "【鈔】經十力勇猛者一處非處力二業力三定力四根力五欲力六性力七處道力八宿命力九天眼力十漏盡力此十通稱力者即諸佛所得如實智用通達一切了了分明無能得無能勝故名力也。",
    "X19n0353_004:0959b12_0": "一處非處力者佛知一切諸法因緣果報定相從是因緣生如是果報從是因緣不生如是果報如惡業得受善報無有是處惡業尚不能得世間何況出世間樂惡行亦然五蓋覆心散亂雖修七覺而得涅槃無有是處五蓋覆心修七覺尚不得聲聞道心無覆蓋佛道可得況聲聞道如是等種種是處不是處佛悉遍知無能壞無能勝是初力也。",
    "X19n0353_004:0959b19_1": "二業力者佛知一切眾生過去未來現在諸業諸受知造業處知因緣知報皆悉遍知已下如初力文下去爾耳。",
    "X19n0353_004:0959b21_2": "三定力者佛知一切諸禪解脫三昧定垢淨分別相如實遍知。",
    "X19n0353_004:0959b22_3": "四根力者佛知他眾生諸根上下。",
    "X19n0353_004:0959b23_4": "五欲力者佛知眾生種種欲。",
    "X19n0353_004:0959b24_5": "六性力者佛知世間種種無種性。",
    "X19n0353_004:0959b24_6": "七至處道力者佛知一切道至處。",
    "X19n0353_004:0959c01_7": "八宿命力者佛知一切種種共相共因緣一世二世乃至百千世劫初盡我在彼眾生中如是姓名飲食苦樂壽命長短彼中死是間生是間死還生是此間此間姓名乃至長短。",
    "X19n0353_004:0959c05_8": "九天眼力者佛天眼淨過諸天人眼見眾生死時生時端正醜陋若大若小若墮惡道若墮善道如是業因緣受報是諸眾生惡身口意成就不謗毀聖人正見正業成就是因緣故身壞死時入善道生天上等。",
    "X19n0353_004:0959c09_9": "十漏盡力者佛諸漏盡故無漏心解脫無漏慧解脫在現在法中自識知我生已盡持戒已立不作後有盡如實知。",
    "X19n0353_004:0959c12_0": "【疏】從世尊阿羅漢以下第二結二乘但除其一就中亦分為二第一明二乘但除分段因謂已離生死。",
    "X19n0353_004:0959c15_0": "世尊阿羅漢辟支佛度生死畏次第得解脫樂作是念我離生死恐怖不受生死苦。",
    "X19n0353_004:0959c17_0": "【疏】度生死畏者謂畏度分段生死也次第得解脫樂者明以次第斷三界惑無惑理自可樂故解脫樂也作是念者明因此謂已離生死怖畏不受生死苦也此即二種不受後智中亦一種智結云是故二乘但除其一。",
    "X19n0353_004:0959c22_0": "【鈔】次第斷三界惑等者先斷三界見得初果次斷欲界六品思得斯陀含次進斷九品得阿那含次從初禪初品乃至非想非非想第九品盡名阿羅漢果故也若細分袟明家家一種子等非此可盡毗曇廣明。",
    "X19n0353_004:0960a03_0": "【疏】第二從世尊以下亦明但因除分段自謂已得第一果是故但除其一。",
    "X19n0353_004:0960a05_0": "世尊阿羅漢辟支佛觀察時得不受後有觀第一蘇息處涅槃地。",
    "X19n0353_004:0960a07_0": "【疏】從世尊以下第二明亦因此謂已得第一處觀察時者謂照四諦時一云照四諦時自能推理仰觀第一應得處。",
    "X19n0353_004:0960a09_1": "從世尊彼先所得地以下別會二乘果中之第六結入一乘本義云此前料簡佛出非是一乘収結三乘以為一乘就中即有四第一明二乘在因時自知未究竟。",
    "X19n0353_004:0960a13_0": "世尊彼先所得地不愚於法不由於他亦自知得有餘地必當得阿耨多羅三藐三菩提。",
    "X19n0353_004:0960a15_0": "【疏】彼者彼二乘人先者謂得五方便三果四向不愚於法者不迷常住之理不由於他者不待他教。",
    "X19n0353_004:0960a17_0": "【鈔】五方便者總相別相念處為一四善根之為五也。",
    "X19n0353_004:0960a19_0": "【疏】第二從何以故以下釋自知。",
    "X19n0353_004:0960a20_0": "何以故聲聞緣覺乘皆入大乘大乘者即是佛乘。",
    "X19n0353_004:0960a21_0": "【疏】第二釋何以自知釋曰就實為論理無三故也。",
    "X19n0353_004:0960a22_0": "【鈔】就實為論理無三故也者二乘之理化城權設就實為論其理實無故法華云唯有一佛乘息處故說二今為汝說實汝所得非滅。",
    "X19n0353_004:0960b01_0": "【疏】第三從是故以下正結入一乘。",
    "X19n0353_004:0960b02_0": "是故三乘即是一乘。",
    "X19n0353_004:0960b03_0": "【疏】是故三乘即是一乘正結入一。",
    "X19n0353_004:0960b03_1": "第四從得一乘者以下仍明一乘所得果義第四明果義因一既竟宜明所得果相故仍明之也就中有二第一直明所得菩提果。",
    "X19n0353_004:0960b07_0": "得一乘者得阿耨多羅三藐三菩提。",
    "X19n0353_004:0960b08_0": "【疏】第二舉菩提涅槃法身三德明相即義。",
    "X19n0353_004:0960b09_0": "阿耨多羅三藐三菩提者即是涅槃界涅槃界者即是如來法身得究竟法身者則究竟一乘無異如來無異法身如來即是法身得究竟法身者則究竟一乘究竟者即是無邊不斷。",
    "X19n0353_004:0960b13_0": "【疏】所以明此相即者物聞得菩提便謂一乘只得菩提不得餘德故須此相即也得究竟法身者則究竟一乘明由究竟因而得也法身是法如來是行者其義似別所以更舉相明即也隨果再舉因亦再明也法身是萬德之正體一乘為法身之正因所以偏舉法身以明因究竟也。",
    "X19n0353_004:0960b19_0": "【鈔】明由究竟因而得也者明此法身之果由前一乘因得故也隨此明果之文更舉其因則一乘因義亦轉明故也。",
    "X19n0353_004:0960b22_0": "【疏】從世尊如來無有限際時住以下章中第二舉一體三寶以成因一言所感之果既是一體則因一可證就中初開為二第一從初訖是有限依將欲明今日一體最極故先明別體非是究竟第二從若有眾生以下正明今日一體最極就第一先明別體中亦開為二第一從初訖作無盡歸依先歎別體中一佛寶何則雖復別體不如一體至極但一佛寶即是一種理無可下所以先歎別體中一佛寶是歸依之本也第二從常住歸依者以下正明別體法僧二寶非究竟昔日別體既是方便今日別體正是實說雖實不實皆不如今日一體最極故云非究竟也就第一先歎中即有五一明是常住。",
    "X19n0353_004:0960c11_0": "【鈔】即是一種理者佛寶常住亦是一體中佛寶理也。",
    "X19n0353_004:0960c12_1": "昔日別體既是等者昔日別體可見今日此經一乘之教為法寶三忍真子為僧寶所論法身為佛寶也皆不如此經所詮法身身理自具三寶為最極也。",
    "X19n0353_004:0960c16_0": "世尊如來無有限齊時住如來應等正覺後際等住。",
    "X19n0353_004:0960c17_0": "【疏】後際謂眾生盡作佛而眾生無盡作佛則如來常住明矣。",
    "X19n0353_004:0960c18_1": "二明是大悲。",
    "X19n0353_004:0960c19_0": "如來無限齊大悲亦無限齊安慰世間無限大悲無限安慰世間。",
    "X19n0353_004:0960c21_0": "【疏】三勸說大悲。",
    "X19n0353_004:0960c22_0": "作是說者是名善說如來。",
    "X19n0353_004:0960c23_0": "【疏】四勸說常住。",
    "X19n0353_004:0960c24_0": "若復說言無盡法常住法一切世間之所歸依者亦名善說如來。",
    "X19n0353_004:0961a02_0": "【疏】五結。",
    "X19n0353_004:0961a03_0": "是故於未度世間無依世間與後際等作無盡歸依。",
    "X19n0353_004:0961a04_0": "【疏】皆可見。",
    "X19n0353_004:0961a04_1": "就第二正明法僧二寶非究竟中有四第一先列。",
    "X19n0353_004:0961a06_0": "常住歸依者謂如來應等正覺也法者即是說一乘道僧者是三乘眾。",
    "X19n0353_004:0961a08_0": "【疏】本義云從初訖謂如來應等正覺也明今日一體為歸依之本而今不須梯橙三寶即所說經教不別大小皆為法寶學教之人亦不別大小皆為僧寶而今舉勝兼劣故唯稱一乘教三乘人也而昔日雖說大乘未明一乘以一乘為法寶唯今此經也。",
    "X19n0353_004:0961a13_1": "第二從此二歸依以下正明二依非究竟。",
    "X19n0353_004:0961a14_0": "此二歸依非究竟歸依名少分歸依。",
    "X19n0353_004:0961a15_0": "【疏】第三從何以故以下釋二依非究竟。",
    "X19n0353_004:0961a16_0": "何以故說一乘道法能得究竟法身於上更無說一乘法事。",
    "X19n0353_004:0961a18_0": "【疏】說一乘道乃得法身法身上更無說一乘法事然則法寶之極唯在法身故云說一乘非究竟法寶也。",
    "X19n0353_004:0961a21_0": "三乘眾者有恐怖歸依如來求出脩學向阿耨多羅三藐三菩提。",
    "X19n0353_004:0961a23_0": "【疏】釋僧非究竟可見。",
    "X19n0353_004:0961a23_1": "第四從是故以下結非究竟。",
    "X19n0353_004:0961b01_0": "是故二依非究竟依是有限依。",
    "X19n0353_004:0961b02_0": "【疏】第四結亦可見。",
    "X19n0353_004:0961b02_1": "從若有眾生以下第二正明今日一體至極就中有五一明依今日一體法僧即是歸依如來。",
    "X19n0353_004:0961b05_0": "若有眾生如來調伏歸依如來得法津澤生信樂心歸依法僧是二歸依非此二歸依是歸依如來歸依第一義者是歸依如來此二歸依第一義是究竟歸依如來。",
    "X19n0353_004:0961b09_0": "【疏】是二歸依者謂一體法僧二依為是非此二歸依者別體二依非可為比也是歸依如來者今日一體法僧即是如來故又解言因調伏發心歸依法僧者謂依別體法僧是二歸依非者謂別體二依為非上已非別體法僧非究竟而此更舉者欲以非明是也此二歸依者謂今日一體二依是歸依如來者亦明一體故所以知從此下明一體法僧者上已結別體故也歸依第一義者是歸依如來者第一義謂三德四義本義云此二句偏明一體佛寶最勝然則別體亦可而一體何別最勝此二歸依第一義是究竟歸依如來者明依一體法僧及三德四義即是究竟歸依如來也本義云從此二歸依以下結一體三歸依同是究竟。",
    "X19n0353_004:0961b22_0": "【鈔】一體三寶中又解下古人取句稍別釋義又殊今家存而不破經意難定故也。",
    "X19n0353_004:0961b23_1": "從歸依第一義者下今家自釋第四句三德如前四義謂四波羅蜜常樂我淨涅槃亦名四德如下經文。",
    "X19n0353_004:0961c01_2": "然則體亦可等者別體則容佛寶勝二寶劣一體則三無優劣古人若言一體中佛寶勝與別體何別故云皆最勝。",
    "X19n0353_004:0961c05_0": "【疏】二從何以故以下釋何故依法僧即歸依如來。",
    "X19n0353_004:0961c06_0": "何以故無異如來無異二歸依如來即三歸依。",
    "X19n0353_004:0961c07_0": "【疏】第二釋何故依法僧即歸依如來曰三依即是一體故本義云何故同是究竟即一體故。",
    "X19n0353_004:0961c08_1": "第三從何以故以下亦釋何以是一體。",
    "X19n0353_004:0961c10_0": "何以故說一乘道。",
    "X19n0353_004:0961c11_0": "【疏】第三釋何以是一體以一乘而得故是一體也。",
    "X19n0353_004:0961c12_0": "【鈔】以一乘而得者由一乘道而得法身法身之體自具三寶也。",
    "X19n0353_004:0961c14_0": "【疏】第四引佛為證。",
    "X19n0353_004:0961c15_0": "如來四無所畏成就師子吼說。",
    "X19n0353_004:0961c16_0": "【疏】第四誰其如是說引佛為證然別體三寶則其名體各異故理自可別但一體何以為別釋曰常住法身為佛寶此法身能為物軌則自為法寶又此法身則能與理和合亦為僧寶若辨歸依為其習解斷惑則別體可先但不迷旨歸必一體為要今勝鬘唯欲以旨歸為本故非昔梯橙唯欲今日一體也。",
    "X19n0353_004:0961c23_0": "【鈔】則其名體各異等者佛法僧名異法身三乘教三乘人體無異一體之中常住法身靈覺智性為佛寶軌生物解為法寶理智和合為僧寶。",
    "X19n0353_004:0962a01_1": "若辨歸依等者若依三乘人馮教修習生解斷惑可先別體也若為不迷教下旨趣必一體為要也。",
    "X19n0353_004:0962a03_2": "經四無畏成就等者一一切智無畏二漏盡無畏三說障道無畏四說盡苦道無畏此四通名無畏者於眾中廣說自他智斷既決定無失則無微恐懼之相也一切智無畏者佛作誠言我是一切智人若有沙門婆羅門若天若魔若梵若復餘眾如實言是法不知乃至不見微畏相以是故我得安隱得無所畏安住聖主處如牛王在大眾中師子吼能轉梵輪也諸沙門婆羅門若天若魔若梵若復餘眾如實不能轉一無畏也二漏盡無畏者佛作誠言我一切漏盡若有已下同前如實言是漏不盡乃至無微畏相已下文同前三說障道無畏者佛作誠言我說障法已下同前如實言是障法不障道法已下文同前四說苦盡無畏者佛作誠言我所說聖道能出世間隨是行能盡苦乃至餘眾實不能轉。",
    "X19n0353_004:0962a19_0": "【疏】第五從若如來以下明昔日不說一乘之意。",
    "X19n0353_004:0962a20_0": "若如來隨彼所欲而方便說即是大乘無有二乘二乘者入於一乘一乘者即是第一義乘。",
    "X19n0353_004:0962a22_0": "【疏】第五明昔日不明一乘之意理既如是何故昔猶明三耶故云此是如來隨眾生機方便而說就實為論即是一乘無有二乘本義云從若如來以下明一體三寶中遂結入一乘第一義者經云說一乘是說第一義諦說三乘是說世諦義也。",
    "X19n0353_004:0962b04_0": "勝鬘經疏義私鈔卷之四"
}