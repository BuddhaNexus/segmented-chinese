{
    "T03n0190_007:0682b13_0": "佛本行集經卷第七",
    "T03n0190_007:0682b15_0": "隋天竺三藏闍那崛多譯",
    "T03n0190_007:0682b16_0": "俯降王宮品第五",
    "T03n0190_007:0682b17_0": "「爾時，護明菩薩冬分過已，至於最勝春初之時，一切樹木諸華開敷，天氣澄清，溫涼調適，百草新出，滑澤和柔，滋茂光鮮，遍滿於地正取鬼宿星合之時，為彼諸天，說於法要，悉令其心，愛樂歡喜，踊躍充遍不能自勝。",
    "T03n0190_007:0682b21_1": "誡勸諸天，使行此法，教令厭離一切有為生老病死求無上法。",
    "T03n0190_007:0682b24_0": "「是時，護明菩薩大士觀彼天眾，如師子王欲下生時，其心安隱，不驚不怖，不畏不亂，復更重告諸天眾言：『汝等諸天一切當知！",
    "T03n0190_007:0682b26_1": "此我最後受後邊身。』",
    "T03n0190_007:0682b27_2": "是時菩薩，正念一心，從兜率下。",
    "T03n0190_007:0682b28_0": "如餘諸天，捨天壽時，離五欲故，生大憂苦，忘失正念；菩薩下時，則不如是，菩薩下時，具足一切不可思議希有之法。",
    "T03n0190_007:0682c01_1": "護明菩薩從天下時，時彼諸天憶菩薩故，一時號哭：『嗚呼苦哉！",
    "T03n0190_007:0682c03_2": "嗚呼苦哉！",
    "T03n0190_007:0682c03_3": "我等既失護明菩薩，我從今去，永更不復得聞正法，減損我等功德之利，生死根本今益增長。』",
    "T03n0190_007:0682c05_4": "時淨居天告彼一切諸天眾言：『汝等今見護明菩薩欲下生時，莫生憂惱。",
    "T03n0190_007:0682c07_5": "何以故？",
    "T03n0190_007:0682c07_6": "彼下生時，必定當得成阿耨多羅三藐三菩提，成已還來至此天宮，為汝說法。",
    "T03n0190_007:0682c09_7": "猶如往昔毘婆尸佛、尸棄如來、毘舍浮佛、迦羅迦孫馱佛、迦那迦牟尼佛、迦葉如來，彼等諸佛，皆從此去，憐愍汝故，悉各還來，到此天宮，為汝說法，攝受汝等。",
    "T03n0190_007:0682c12_8": "今此護明菩薩大士，還如是來攝化於汝，如前不異。』",
    "T03n0190_007:0682c14_0": "「爾時，護明菩薩大士於夜下生，當欲降神入於摩耶夫人胎時，時彼摩耶當其夜白淨飯王言：『大王！",
    "T03n0190_007:0682c16_1": "當知，我從今夜，欲受八禁清淨齋戒，所謂不殺生，不偷盜，不婬逸，不妄語，不兩舌，不惡口，不無義語。",
    "T03n0190_007:0682c18_2": "又願，不貪，不瞋恚，不愚癡，不生邪見。",
    "T03n0190_007:0682c19_3": "我當正見，諸如是等禁戒齋法，我當受持。",
    "T03n0190_007:0682c20_4": "我今繫念，恒常懃行，於諸眾生，當起慈心。』",
    "T03n0190_007:0682c22_0": "「時，淨飯王即報摩耶大夫人言：『如夫人心，所愛樂者，隨意而行；我今亦捨國王之位，隨汝所行。』",
    "T03n0190_007:0682c24_1": "而有偈說：「『王見菩薩母，　　從座恭敬起，　　如母如姊妹，　　心不行欲想。』",
    "T03n0190_007:0682c27_0": "「時，護明菩薩一心正念，從兜率下，託淨飯王最大夫人摩耶右脇，安庠而入。",
    "T03n0190_007:0682c28_1": "護明菩薩正念正知，從兜率下入母胎時，是時天人魔梵、沙門婆羅門等，一切世間光明普照，復世界外黑闇之處，日月如是，有大勢力、有大威神，如是幽隱光明不照，德不能及此菩薩光，悉能達照。",
    "T03n0190_007:0683a04_2": "彼處所有一切眾生，各相謂言：『云何此間忽有眾生？』",
    "T03n0190_007:0683a05_3": "是時此地，六種震動，所謂東湧西沒，西湧東沒，南湧北沒，北湧南沒，邊湧中沒，中湧邊沒，如是乃至起覺、吼等，十八種相悉皆普現。",
    "T03n0190_007:0683a08_4": "次復，有千須彌山王，皆悉震動，千尼民陀羅山王、千持威德山王、千佉羅伽陀山王、千毘那耶迦山王、千馬頭山王、千彌尼陀羅山王、千善見山王、千鐵圍山王、千大鐵圍山王，如是等山，悉皆震動。",
    "T03n0190_007:0683a12_5": "并及一切諸餘小山，湧沒低昂，嵬[山/罪]峨嵯，出大烟氣、四千大海，及餘諸池，浩汗奔濤，洪波沸湧。",
    "T03n0190_007:0683a15_0": "其四大河，恒河，辛頭，斯多，博叉，及餘諸水，皆悉逆流。",
    "T03n0190_007:0683a16_1": "一切叢林，一切樹木，一切藥草，一切時苗，皆悉肥濃，長養滋茂。",
    "T03n0190_007:0683a17_2": "其下乃至阿鼻泥梨苦惱眾生，皆蒙快樂。",
    "T03n0190_007:0683a19_0": "「以是因緣，菩薩從於兜率初下，放大光照一切世間，幽昏黑闇悉令明著，欲為後時成佛道已，以四真諦智慧光明，普照一切愚暝眾生，作先瑞相。",
    "T03n0190_007:0683a22_1": "菩薩初從兜率下時，大地六種十八相動，及諸山王，出大烟氣，四千大海，湧沸濤波。",
    "T03n0190_007:0683a24_2": "是故如來為未來世諸惡眾生，沒在煩惱垢濁淤泥；佛成道已，欲拔出置於涅槃岸。",
    "T03n0190_007:0683a27_0": "「菩薩初從兜率下時，一切諸水，皆悉逆流，是故如來，為未來世諸惡眾生，隨順沒溺煩惱流者；佛成道已，說法度脫一切眾生，令其反本逆生死流。",
    "T03n0190_007:0683b01_1": "菩薩初從兜率下時，悉能增長一切樹木藥草叢林，皆令肥膩滋茂之者。",
    "T03n0190_007:0683b02_2": "為未來世諸惡眾生，未種善根，令種善根，已種善根，令得解脫。",
    "T03n0190_007:0683b05_0": "「菩薩初從兜率下時，乃至阿鼻地獄眾生，皆受快樂；佛成道已，令諸眾生，解脫苦惱，受於快樂。",
    "T03n0190_007:0683b07_1": "以是因緣，於先示現是等瑞相。",
    "T03n0190_007:0683b08_0": "「又復菩薩兜率下時，右脇入胎，自餘眾生，從產門入。",
    "T03n0190_007:0683b09_1": "佛得成道，為諸眾生，說清淨法，迴邪入正，此是於先示現瑞相。",
    "T03n0190_007:0683b11_0": "「菩薩正念，從兜率下，託淨飯王第一大妃摩耶夫人右脇住已。",
    "T03n0190_007:0683b12_1": "是時大妃，於睡眠中，夢見有一六牙白象，其頭朱色，七支拄地，以金裝牙，乘空而下，入於右脇。",
    "T03n0190_007:0683b14_2": "夫人夢已，明旦即白淨飯王言：『大王當知，我於昨夜，作如是夢，當入於我右脇之時，我受快樂，昔所未有，從今日後，我實不用世間快樂。",
    "T03n0190_007:0683b17_3": "此夢瑞相，誰占夢師，能為我解？』",
    "T03n0190_007:0683b19_0": "「時，淨飯王召一宮監內侍女人，而告之言：『汝速疾來至外宣勅，語我國師大那摩子，令急追喚八婆羅門大占夢師，所謂祭德、鬼宿德、自在德、毘紐德、梵德等，并老迦葉三子速來。』",
    "T03n0190_007:0683b23_0": "時彼使人，白於王言：『如大王勅，不敢違逆。』",
    "T03n0190_007:0683b24_0": "是時使人奉大王命至宮門前，大聲唱言：『誰在門前，頗有入宮婆羅門不？』",
    "T03n0190_007:0683b25_1": "時彼門前，有一當直婆羅門子，姓婆陀氏，名羅耶那(隋言屋室)，報於宮監內使人言：『我在於此。』",
    "T03n0190_007:0683b27_2": "其使人言：『大王有勅，遣喚八大諸婆羅門能占夢者，所謂祭德、迦葉子等。』",
    "T03n0190_007:0683b29_3": "其使傳告，乃至國師大那摩子承彼屋室使人之言，即便召喚八大占夢婆羅門師，及大那摩國師之子，同入宮中。",
    "T03n0190_007:0683c02_4": "時，淨飯王告諸占夢婆羅門等，作如是言：『昨夜夫人，有此異夢，是何瑞相？",
    "T03n0190_007:0683c04_5": "有何徵感？』",
    "T03n0190_007:0683c04_6": "時彼占夢婆羅門等，聞王語已，善知諸相、善占夢祥，即具諮白淨飯王言：『大王善聽所夢瑞相，我當具說。",
    "T03n0190_007:0683c07_7": "如我所見，往昔神仙諸天經書典籍所載。』",
    "T03n0190_007:0683c08_8": "而說偈言：「『若母人夢見，　　日天入右脇，　　彼母所生子，　　必作轉輪王。",
    "T03n0190_007:0683c11_0": "　　若母人夢見，　　月天入右脇，　　彼母所生子，　　諸王中最勝。",
    "T03n0190_007:0683c13_0": "　　若母人夢見，　　白象入右脇，　　彼母所生子，　　三界無極尊。",
    "T03n0190_007:0683c15_0": "　　能利諸眾生，　　怨親悉平等，　　度脫千萬眾，　　於深煩惱海。』",
    "T03n0190_007:0683c17_0": "「爾時，占夢婆羅門師白大王言：『夫人所夢，其相甚善！",
    "T03n0190_007:0683c18_1": "大王今者當自慶幸，夫人所產必生聖子，彼於後時，必成佛道，名聞遠至。』",
    "T03n0190_007:0683c19_2": "時，淨飯王聞諸占夢婆羅門師說此頌已，心大歡喜，踊躍無量，不能自勝。",
    "T03n0190_007:0683c21_3": "時王備辦無量餚膳，百味飲食，唼[口*束]舐啜，諸餅果等，種種施設，彼婆羅門，自恣而噉。",
    "T03n0190_007:0683c23_4": "飯食訖已，時淨飯王復將無量錢財寶物，以用布施。",
    "T03n0190_007:0683c25_0": "「時，淨飯王聞此相師占觀妃夢，云是吉祥瑞相之後，即於其國迦毘羅城四門之外，并衢道頭街巷阡陌有人行處，安大無遮義會之所，人來須者盡皆布施，須食與食，須飲與飲，須衣與衣，須香與香，須鬘與鬘，塗香末香、衣服床敷氈褥、房舍屋宅、牛羊象馬及車乘等，是人須者皆悉與之。",
    "T03n0190_007:0684a02_1": "作如是等種種布施，悉為資益於菩薩故，設是供養。",
    "T03n0190_007:0684a04_0": "「爾時，彼處有一仙人，名阿私陀，能立外道種種諸義，以捨五欲，有大威神，有大德力，具足五通，常能到於三十三天集會之所，自在能入。",
    "T03n0190_007:0684a07_1": "彼仙多住南天竺國遮槃低城聚落，名恒河怛，去彼不遠，有一叢林，名曰增長，是時仙人，在彼林中，修學仙道。",
    "T03n0190_007:0684a09_2": "摩伽陀國，一切人民，咸皆謂：『此阿私陀仙，是阿羅漢。』",
    "T03n0190_007:0684a10_3": "摩伽陀國一切人民，貴敬彼仙，尊重承事。",
    "T03n0190_007:0684a11_4": "時彼仙人，有所知解，悉以教人，自知見已，教他令見。",
    "T03n0190_007:0684a12_5": "時彼聚落，有一童子，名那羅陀。",
    "T03n0190_007:0684a13_6": "彼那羅陀，年漸長大，至於八歲，其母將付阿私陀仙，令作弟子。",
    "T03n0190_007:0684a15_0": "時彼童子，供養恭敬尊重師事阿私陀仙，盡弟子禮，無暫休息。",
    "T03n0190_007:0684a16_1": "時彼仙人在增長林，晝夜精進，攝心坐禪，及那羅陀童子一處；其那羅陀侍者童子，在仙人後侍立，執拂駈逐蚊虻。",
    "T03n0190_007:0684a19_0": "「菩薩從於兜率陀天，正念下至淨飯王宮，夫人右脇入於胎時，放大光明，遍照人天一切世界，復此大地具足六種十八相動。",
    "T03n0190_007:0684a21_1": "時阿私陀見未曾有希奇之事，異種光明，復見此地六種震動，心大驚怖，毛孔悉竪，自心念言：『今有何緣，此大地動？",
    "T03n0190_007:0684a24_2": "有何果報？』",
    "T03n0190_007:0684a24_3": "時彼仙人，少時思惟，默然而住，正念正定思惟知已，心生歡喜，踊躍無量，不能自勝，作是唱言：『希有大聖不可思議，世間當出大富伽羅。』",
    "T03n0190_007:0684a28_0": "「菩薩初從兜率下時，入母右脇，受胎訖已。",
    "T03n0190_007:0684a28_1": "時有一天，名曰速往，至諸地獄大聲唱言：『汝諸人輩，一切當知，菩薩今從兜率天下入於母胎，是故汝等，速發誓願，願生人間。』",
    "T03n0190_007:0684b02_2": "地獄眾生聞此語已，所有眾生，往昔已來，曾種善根，復造雜業，以惡強故，墮於地獄，彼等各各面相覩見，厭離地獄，復得光明，身心安樂，復得聞於速往世間諸天之聲。",
    "T03n0190_007:0684b06_3": "捨地獄身，即生人中。",
    "T03n0190_007:0684b07_4": "所有三千大千世界諸眾生等，往昔已來種善根者，皆來於此迦毘羅城，四面託生。",
    "T03n0190_007:0684b10_0": "「菩薩入於母胎訖已，時天帝釋及四天王，提頭賴吒及毘留勒叉、毘留博叉、毘沙門等，各相謂言：『仁者當知！",
    "T03n0190_007:0684b12_1": "菩薩已從兜率天下入在母胎，我等今須擁護守視，莫令其餘或人非人，惱亂菩薩，或覓其便。",
    "T03n0190_007:0684b14_2": "今此菩薩，唯是極大威德，諸天乃能守護，非是世間人所能守。』",
    "T03n0190_007:0684b16_0": "此是菩薩未曾有法，如來有此四種護持，具足無缺，此是於先守護瑞相。",
    "T03n0190_007:0684b18_0": "「世有眾生，入母胎時不能正念，或住母胎亦復不能專心正念，或復生時亦不正念。",
    "T03n0190_007:0684b19_1": "或有眾生，入母胎時能專正念，住於胎中亦能正念，出胎之時亦能正念。",
    "T03n0190_007:0684b21_2": "或有眾生，入胎正念，住胎正念，出胎之時不能正念。",
    "T03n0190_007:0684b22_3": "菩薩入胎心亦正念，住胎正念，出胎正念，此是菩薩，未曾有法。",
    "T03n0190_007:0684b24_4": "如來得成於佛道已，說法教化，無忘無失，知於眾生機根而說，此是往昔希有瑞相。",
    "T03n0190_007:0684b26_5": "菩薩在於母胎之時，常住右脇，不曾移動。",
    "T03n0190_007:0684b27_6": "自餘眾生，以不定故，或至右脇，或至左脇，以是因緣，其母患痛，受無量苦。",
    "T03n0190_007:0684b29_0": "菩薩在胎，處於右脇，不轉不動，起立坐臥，不損母胎，此是菩薩未曾有法。",
    "T03n0190_007:0684c01_1": "如來得成於佛道已，行菩提法，悉得成就，此是往昔於先瑞相。",
    "T03n0190_007:0684c04_0": "「菩薩在胎，不驚不怖，得大無畏，惡物不染，所有不淨，涕唾膿血，黃白痰癊，不能穢污。",
    "T03n0190_007:0684c05_1": "自餘眾生，在母胎時，種種不淨。",
    "T03n0190_007:0684c06_2": "如琉璃寶，以天衣裹，置不淨處，亦不染污；如是如是，菩薩在胎，一切不淨不污不染，此是菩薩未曾有法。",
    "T03n0190_007:0684c09_3": "如來得成於佛道已，於一切法不染不著，此是往昔於先瑞相。",
    "T03n0190_007:0684c11_0": "「菩薩在於母胎之時，其菩薩母，受大快樂，身不疲乏。",
    "T03n0190_007:0684c12_1": "自餘眾生，入於母胎，或復九月，或復十月，母受負重，身體不安。",
    "T03n0190_007:0684c13_2": "菩薩在胎，母若行坐若眠若起，皆得安樂，身不受苦，此是菩薩未曾有法。",
    "T03n0190_007:0684c15_3": "如來得成於佛道已，速得阿耨多羅三藐三菩提，正得諸通及一切智，此是往昔於先瑞相。",
    "T03n0190_007:0684c18_0": "「菩薩在胎，母受禁戒，心常奉持戒行而行。",
    "T03n0190_007:0684c18_1": "自餘眾生在母胎時，母行雜行。",
    "T03n0190_007:0684c19_2": "菩薩在胎，母持禁戒，不行雜行，此是菩薩未曾有法。",
    "T03n0190_007:0684c20_3": "如來得成於佛道已，及聲聞眾，最勝持戒，於世間中出大名聞：『沙門瞿曇，持戒無比，持戒分勝。』",
    "T03n0190_007:0684c22_4": "此是往昔於先瑞相。",
    "T03n0190_007:0684c24_0": "「菩薩在胎，其母不生欲染之想，不為欲火之所惱亂，時菩薩母，恒行梵行。",
    "T03n0190_007:0684c25_1": "自餘眾生，入母胎時，不久其母，欲心熾盛，倍多於前。",
    "T03n0190_007:0684c26_2": "菩薩在胎，其菩薩母，於自夫邊，猶尚厭離，不行婬欲，何況餘人？",
    "T03n0190_007:0684c28_3": "此是菩薩未曾有法。",
    "T03n0190_007:0684c28_4": "如來得成於佛道已，眼根善伏，善藏善護，善覆善熏，復能因此如上所知，為他說法。",
    "T03n0190_007:0685a01_5": "如是耳根鼻根舌根身根意根，乃至善熏，復能如是，令他斷故，修習說法，此是往昔於先瑞相。",
    "T03n0190_007:0685a04_0": "「菩薩在胎，其菩薩母，不貪異味。",
    "T03n0190_007:0685a04_1": "自餘眾生，在母胎時，其母貪嗜，不知厭足。",
    "T03n0190_007:0685a05_2": "菩薩在胎，其菩薩母，不患寒熱及以飢渴，不惱其身，此是菩薩未曾有法。",
    "T03n0190_007:0685a07_3": "如來得成於佛道，已知四種食，此是往昔於先瑞相。",
    "T03n0190_007:0685a09_0": "「菩薩在胎，其菩薩母，志習庶幾，樂憙行檀。",
    "T03n0190_007:0685a10_0": "自餘眾生，在母胎時，其母慳貪，不憙布施，悋惜財物。",
    "T03n0190_007:0685a12_0": "「菩薩在胎，其母意樂行於布施，心意開解，居自家內，此是菩薩未曾有法。",
    "T03n0190_007:0685a13_1": "如來得成於佛道已，說不慳法，此是往昔於先瑞相。",
    "T03n0190_007:0685a14_2": "「菩薩在胎，其菩薩母，常行慈悲，能於一切諸眾生邊，但是有識有命之類，悉皆愍念。",
    "T03n0190_007:0685a16_3": "自餘眾生，在於母胎，其母不仁，威德少故，行諸不善，惡口罵詈。",
    "T03n0190_007:0685a19_0": "「菩薩在胎，其菩薩母，恒於一切諸眾生邊，作大利益安樂之心，此是菩薩未曾有法。",
    "T03n0190_007:0685a20_1": "如來得成於佛道已，能於一切諸眾生邊，行平等心，此是往昔於先瑞相。",
    "T03n0190_007:0685a23_0": "「菩薩在胎，其菩薩母，如前端政，種種相貌，悉皆可喜。",
    "T03n0190_007:0685a24_1": "自餘眾生，在於母胎，其母損瘦，體不洪滿，氣力羸弱，倍於常人。",
    "T03n0190_007:0685a25_2": "菩薩在胎，其母常生歡喜之心，戒行威德，身色最勝，最妙最尊，此是菩薩未曾有法。",
    "T03n0190_007:0685a27_3": "如來得成於佛道已，見身巍巍，不可瞻仰，體黃金色，眾相莊嚴，此是往昔於先瑞相。",
    "T03n0190_007:0685b01_0": "「菩薩在胎，其母欲觀於菩薩時，即見菩薩在於胎中，身體洪滿，諸根具足。",
    "T03n0190_007:0685b02_1": "譬如明鏡鑒於面像，其母見已，歡喜踊躍，充遍於體，不能自勝。",
    "T03n0190_007:0685b04_2": "自餘眾生，在於母胎，被歌羅邏及阿浮陀之所覆蔽，而不能現。",
    "T03n0190_007:0685b05_3": "菩薩初入母胎之時，身體充滿，五支五根，皆悉具足，此是菩薩未曾有法。",
    "T03n0190_007:0685b08_0": "「菩薩在胎，其菩薩母，所見眾生，若男若女，被鬼所持，若得見於菩薩母者，一切魍魎，一切鬼神，皆悉遠離，還得本心。",
    "T03n0190_007:0685b10_1": "若體舊有諸餘雜病，或痿黃病，或風癲病，或痰癊病，或等分病，或餘諸病，所謂白癩，丁瘡，惡腫疥瘙，消瘦癕疽，癬瘻癭腫，寒熱，眼耳鼻舌，咽喉及頭，一切諸病所侵惱者，彼等眾生，來至摩耶大夫人邊，其大夫人，右手摩頂，摩其頂已皆得安樂，諸病悉除。",
    "T03n0190_007:0685b16_2": "若有重病，不能來見摩耶夫人；摩耶夫人或取草葉，或取樹葉，或取草莖，右手摩捋，送彼病人，其病人得此等諸物，或食或觸，或置身上，即得斷除一切諸病，便受安樂，身體輕便。",
    "T03n0190_007:0685b20_3": "菩薩在胎，有如是等，無量無邊威神德力，未曾有法。",
    "T03n0190_007:0685b23_0": "佛本行集經樹下誕生品第六上",
    "T03n0190_007:0685b24_0": "「爾時，菩薩聖母摩耶，懷孕菩薩，將滿十月，垂欲生時，時彼摩耶大夫人父，善覺長者，即遣使人，詣迦毘羅淨飯王所(摩訶僧祇師云，摩耶夫人父名善覺)，奏大王言：『如我所知，我女摩耶，王大夫人，懷藏聖胎，威德既大，若彼產出，我女命短，不久必終。",
    "T03n0190_007:0685b29_1": "我意欲迎我女摩耶還來我家，安止住於嵐毘尼中，共相娛樂，盡父子情。",
    "T03n0190_007:0685c01_2": "唯願大王！",
    "T03n0190_007:0685c01_3": "莫生留難，乞垂哀遣，放來我家，於此生產，平安訖已，即奉送還。』",
    "T03n0190_007:0685c04_0": "「時，淨飯王聞善覺使作是言已，即勅有司，其迦毘羅城，及提婆陀訶，兩間之中，平治道路，除却一切荊棘沙礫糞穢土塠，香湯灑地，持於種種雜妙花香，散於其地。",
    "T03n0190_007:0685c07_1": "又復光飾摩耶夫人，以諸種香、諸種花鬘、諸種瓔珞，莊嚴其身，備諸音聲，作唱伎樂。",
    "T03n0190_007:0685c09_2": "持大王力、大王威風，從諸宮內一切婇女，欲向其父善覺之家，於先遣使，往彼報知，令來迎接。",
    "T03n0190_007:0685c11_3": "是時摩耶大夫人身安然端坐大白象上，時象背上諸天，化作微妙寶帳，摩耶夫人坐寶帳裏，詣其父家，到於提婆陀訶城內。",
    "T03n0190_007:0685c14_4": "是時摩耶夫人，初始欲向提婆陀訶城時，時淨飯王辦具一萬大力香象，皆被金鞍，七寶校飾，莊嚴其身，並悉精麗，備擬以送摩耶夫人；復有一萬善好良馬，皆紺青色，頭黑如烏，皆悉被騣，尾垂著地，真金鞦轡，鞍鐙留羈，悉亦金飾，一切雜寶，莊嚴其身；復有一萬妙好寶車，並駕四馬，其車周匝張懸幡蓋，及眾寶鈴，鏗鏘相和。",
    "T03n0190_007:0685c21_5": "如是辦具，皆隨摩耶夫人之後。",
    "T03n0190_007:0685c22_6": "復有二萬勁勇力士，一人當千，威猛捷健，端政絕殊，能破強怨，身著鎧甲，手執弓箭，刀杖鬪輪，及諸戟矟，種種戰具，隨夫人後。",
    "T03n0190_007:0685c25_7": "復更別有一萬寶車，十千妃嬪，皆坐其上，持諸瓔珞種種衣服，莊嚴其身，左右圍遶摩耶夫人。",
    "T03n0190_007:0685c27_8": "時，淨飯王重更切勅宮監大臣，好加防衛，不聽非司其餘浪人逼近摩耶夫人之車，及諸妃嬪勿令雜合，唯遣童女，牽車進奉。",
    "T03n0190_007:0686a01_9": "如是次第，摩耶夫人，象乘處中，一萬寶車，各各一妃，坐於其上，左右圍遶，前後導從，摩耶夫人最為上首。",
    "T03n0190_007:0686a04_10": "其外復有一萬香象，一萬力士皆服鎧甲，隨從夫人左右前後，鹵簿而行，皆各坐於香象之上。",
    "T03n0190_007:0686a06_11": "又復一萬步行力士亦著鎧甲，手執種種戟矟諸仗，翼衛夫人，如是莊嚴摩耶夫人，詣向父所。",
    "T03n0190_007:0686a08_12": "無量象馬，皆悉嘶鳴。",
    "T03n0190_007:0686a08_13": "又有無量龍頭大鼓，無量小鼓，種種樂器，出微妙音，無量莊嚴，無量威德，向於提婆陀訶之城。",
    "T03n0190_007:0686a10_14": "「時彼善覺大臣長者，共自眷屬，從城而出，逆前迎女摩耶夫人，又持無量莊嚴之具，引夫人前。",
    "T03n0190_007:0686a13_15": "是時善覺大臣，有妻名嵐毘尼，彼婦諮白夫善覺言：『大聖釋子！",
    "T03n0190_007:0686a14_16": "若當知時，諸釋種族，各皆自有園果樹林，遨遊觀瞻，至於其中，自相娛樂。",
    "T03n0190_007:0686a16_17": "我大聖子！",
    "T03n0190_007:0686a16_18": "今可造作清淨園林，我等當共聖子娛樂，受於歡樂。』",
    "T03n0190_007:0686a17_19": "時善覺釋摩耶大妃夫人之父，於迦毘羅，及提婆陀訶，兩城之間，近自境內，為婦造作一大園林，以善覺婦名嵐毘尼，為彼造立此園林故，以是因緣，即名之為嵐毘尼園。",
    "T03n0190_007:0686a21_20": "彼園樹木，蓊欝扶疎，世間無比，其中多有種種花樹種種果樹，以為莊嚴。",
    "T03n0190_007:0686a23_21": "復有種種渠流池沼，種種雜樹，無量無邊，摩尼諸寶，遍滿園苑。",
    "T03n0190_007:0686a25_0": "「爾時，善覺釋種大臣，於彼春初二月八日鬼宿合時，共女摩耶相隨，向彼嵐毘尼園，欲往觀看大吉祥地。",
    "T03n0190_007:0686a27_1": "到彼園已，摩耶夫人從寶車下，先以種種微妙瓔珞莊嚴其身，復以種種雜好熏香用以塗拭。",
    "T03n0190_007:0686a29_2": "眾多婇女，伎樂音聲，前後圍遶，安庠徐步，處處觀看，從於此林，復向彼樹，如是次第，周匝而行。",
    "T03n0190_007:0686b02_3": "然其園中，別有一樹，名波羅叉，其樹安住，上下正等，枝葉垂布，半綠半青，翠紫相暉，如孔雀項，又甚柔軟如迦隣提衣，其花香妙，聞者歡喜。",
    "T03n0190_007:0686b05_4": "摩耶夫人，安庠漸次，至彼樹下。",
    "T03n0190_007:0686b07_0": "「是時，彼樹以於菩薩威德力故，枝自然曲，柔軟低垂，摩耶夫人即舉右手，猶如空中出妙色虹，安庠頻申，執波羅叉垂曲樹枝，仰觀虛空。",
    "T03n0190_007:0686b10_1": "時菩薩母摩耶夫人，立地以手攀波羅叉樹枝之時，時有二萬諸天玉女，往詣摩耶大夫人所，周匝圍遶，合十指掌，共白摩耶大夫人言：「『夫人今生子，　　能斷生死輪，　　上下天人師，　　決定無有二。",
    "T03n0190_007:0686b16_0": "　　彼是諸天胎，　　能拔眾生苦，　　夫人莫辭惓，　　我等共扶持。』",
    "T03n0190_007:0686b18_0": "「爾時，菩薩見於其母摩耶夫人，立地以手攀樹枝時，在胎正念，從座而起。",
    "T03n0190_007:0686b19_1": "自餘一切諸眾生母，欲生子時，身體遍痛，以痛因緣，受大苦惱，數坐數起，不能自安。",
    "T03n0190_007:0686b21_2": "其菩薩母，熈怡坦然，安靜歡喜，身受大樂。",
    "T03n0190_007:0686b22_3": "是時摩耶立地以手執波羅叉樹枝訖已，即生菩薩，此是菩薩希奇之事，未曾有法。",
    "T03n0190_007:0686b24_4": "如來得成於佛道已，無乏無疲，不勞不惓，能拔一切煩惱諸根，割斷一切諸煩惱結，猶如截於多羅樹頭，畢竟不生，無相無形，無後生法，此是如來往先瑞相。",
    "T03n0190_007:0686b29_0": "「又復一切諸眾生等，生苦逼故，在於胎內，處處移動。",
    "T03n0190_007:0686c01_1": "菩薩不然，從右脇入，還住右脇，在於胎內不曾移動，及欲出時，從右脇生，不為眾苦之所逼切，是故菩薩此事希奇，未曾有法。",
    "T03n0190_007:0686c04_0": "如來得成於佛道已，盡其後際，修行梵行，永無有畏，常得快樂，無復諸苦，此是如來往先瑞相。",
    "T03n0190_007:0686c07_0": "「菩薩初從母胎右脇正念生時，放大光明，即時一切諸天及人、魔梵沙門婆羅門等，一切世間，悉皆遍照，乃至各各共相謂言：『云何此處，忽有眾生？』",
    "T03n0190_007:0686c10_1": "此是菩薩希奇之事，未曾有法。",
    "T03n0190_007:0686c11_0": "如來得成於佛道已，裂破無明黑闇之網，能出明淨大智慧光，此是如來往先瑞相。",
    "T03n0190_007:0686c13_0": "「菩薩初從右脇出已，正心憶念，時菩薩母身體安常，不傷不損，無瘡無痛，菩薩母身，如本不異。",
    "T03n0190_007:0686c15_1": "菩薩生時，種種資益，以是因緣，母無患苦，身口及心，無有一惱。",
    "T03n0190_007:0686c16_2": "譬如有一大身眾生，有大威德，有大氣力，臥於地上，宛轉自撲，其地不損，若減若破。",
    "T03n0190_007:0686c18_3": "如是菩薩，在母右脇正念生時，其菩薩母，如是因緣，無瘡無損。",
    "T03n0190_007:0686c19_4": "是時彼處，有一婦人，合掌諮白菩薩母言：『大德夫人！",
    "T03n0190_007:0686c21_0": "生兒之時，身體得無痛苦已不？』",
    "T03n0190_007:0686c21_1": "菩薩母言：『以是大人威神力故，令我身體不覺痛痒，我今身體無缺無減。』",
    "T03n0190_007:0686c23_2": "以是因緣，此是菩薩希奇之事未曾有法。",
    "T03n0190_007:0686c24_3": "如來得成於佛道已，行於梵行，不缺不減，具足不少，此是如來往先瑞相。",
    "T03n0190_007:0686c27_0": "「菩薩初從母胎出時，無苦無惱，安庠而起，一切諸穢，不能污染，或屎或尿，黃白痰癊，或膿或血，皆不穢著。",
    "T03n0190_007:0686c29_1": "自餘眾生，出母胎時，諸惡雜穢。",
    "T03n0190_007:0687a02_0": "「菩薩不爾，不同於彼諸眾生類，一切諸穢，皆不染著，正心正念，安庠而起，從胎出生。",
    "T03n0190_007:0687a03_1": "譬如如意琉璃之寶，用於迦尸迦衣裹時，各不相染。",
    "T03n0190_007:0687a05_2": "如是如是，菩薩在於母胎之時，一心正念，安庠而起，清淨出生，無一切穢，乃至膿血屎尿臭處，不穢不染，此是菩薩希奇之事，未曾有法。",
    "T03n0190_007:0687a08_3": "如來得成於佛道已，在於世間，住於世間，世所有法，世間穢濁，不污不染，此是如來往先瑞相。",
    "T03n0190_007:0687a11_0": "「菩薩初從母胎出時，時天帝釋將天細妙憍尸迦衣，裹於自手，於先承接，擎菩薩身，此是菩薩希奇之事，未曾有法。",
    "T03n0190_007:0687a13_1": "如來得成於佛道已，創為娑婆世界之主，大梵天王於先勸請如來說法，此是如來往先瑞相。",
    "T03n0190_007:0687a16_0": "「菩薩初從右脇生時，四大天王抱持菩薩，將向母前示其母言：『世大夫人！",
    "T03n0190_007:0687a17_1": "今可歡喜。』",
    "T03n0190_007:0687a17_2": "夫人生子，既得人身，諸天猶尚歡喜讚歎！",
    "T03n0190_007:0687a18_3": "況復於人？",
    "T03n0190_007:0687a19_4": "是故菩薩希奇之事，未曾有法。",
    "T03n0190_007:0687a19_5": "如來得成於佛道已，無量眾多，一切比丘及比丘尼，諸優婆塞及優婆夷，皆向如來，聽受於法，依如來教，不違不背，此是如來往先瑞相。",
    "T03n0190_007:0687a23_0": "「菩薩生已，立在於地，仰觀於母右脇之時，口作是言：『我此身形，從今日後，不復更受，於母脇中，不入胎臥，此是於我最末後身，我當作佛。』",
    "T03n0190_007:0687a26_1": "此是菩薩希奇之事，未曾有法。",
    "T03n0190_007:0687a26_2": "如來得成於佛道已口作是言：『我今生分一切已盡，梵行已立，所作已辦，不受後有。』",
    "T03n0190_007:0687a28_3": "此是如來往先瑞相。",
    "T03n0190_007:0687a29_0": "佛本行集經卷第七"
}