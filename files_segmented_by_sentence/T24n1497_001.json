{
    "T24n1497_001:1104a12_0": "佛說大乘戒經",
    "T24n1497_001:1104a14_0": "西天譯經三藏朝散大夫試鴻臚卿",
    "T24n1497_001:1104a15_0": "傳法大師臣施護奉　詔譯",
    "T24n1497_001:1104a16_0": "如是我聞：一時佛在舍衛國祇樹給孤獨園。",
    "T24n1497_001:1104a17_0": "爾時世尊告苾芻言：「有破壞戒行壽命者、有斷滅善根者，出家難值，發精進心，堅固守護。",
    "T24n1497_001:1104a19_0": "若諸苾芻等，於佛法中求解脫者，遠離一切諸惡苦惱，如佛所說，寧捨身命而趣無常，不得縱心犯其戒律。",
    "T24n1497_001:1104a21_1": "若人捨命只壞一生，若復破戒，令百萬生沈淪惡道。",
    "T24n1497_001:1104a22_2": "若人持戒當得見佛。",
    "T24n1497_001:1104a23_0": "戒為最上莊嚴，戒為最上妙香，戒為歡喜勝因。",
    "T24n1497_001:1104a24_1": "戒體清淨，如清冷水，能除熱惱。",
    "T24n1497_001:1104a24_2": "戒法最大，世間呪法，龍蛇之毒而不能侵。",
    "T24n1497_001:1104a25_3": "持戒得名聞，持戒獲安樂，如是命終時，復得生天上。」",
    "T24n1497_001:1104a26_4": "佛言：「苾芻！",
    "T24n1497_001:1104a27_5": "若犯律儀，譬如盲人，不見眾色，亦如無足，不能行道，遠離涅槃，不到彼岸。",
    "T24n1497_001:1104a28_6": "若持戒人成就一切法寶，譬如賢瓶，圓滿堅固，能盛一切珍寶。",
    "T24n1497_001:1104b01_7": "如是破損，珍寶散失；若破律儀，則捨一切善法。",
    "T24n1497_001:1104b02_8": "先曾犯戒，而後心欲求涅盤，如去眼、耳，對鏡照面，何所堪能！」",
    "T24n1497_001:1104b03_9": "佛言：「苾芻！",
    "T24n1497_001:1104b03_10": "女人無信，不可親近；王恩雖勝，不可恃怙；水沫無實，不可撮摩；富貴無常，不可久住；色相如花，須臾變異；壽如熟菓，不可久停，如急流渡船、如朽屋暫住；寧食毒藥，不得飲酒；寧入大火，不得嗜慾！」",
    "T24n1497_001:1104b08_11": "佛說是經已，時彼苾芻及諸菩薩皆大歡喜，信受奉行。",
    "T24n1497_001:1104b10_0": "佛說大乘戒經"
}