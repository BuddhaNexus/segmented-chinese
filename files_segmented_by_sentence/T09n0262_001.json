{
    "T09n0262_001:0001a03_0": "御製大乘妙法蓮華經序",
    "T09n0262_001:0001a05_0": "昔如來於耆闍崛山中，與大阿羅漢阿若憍陳如、摩訶迦葉無量等眾，演說大乘真經，名無量義。",
    "T09n0262_001:0001a07_1": "是時天雨寶華布濩充滿，慧光現瑞洞燭幽顯，普佛世界六種震動，一切人天得未曾有，咸皆歡喜讚歎，以為是經乃諸佛如來祕密之藏，神妙叵測，廣大難名，所以拔滯溺之沈流，拯昏迷之失性，功德弘遠莫可涯涘。",
    "T09n0262_001:0001a12_2": "泝求其源，肇彼竺乾流於震旦，爰自西晉沙門竺法護者初加翻譯，名曰正法華；暨東晉龜茲三藏法師鳩摩羅什重翻，名曰妙法蓮華；至隋天竺沙門闍那笈多所翻者，亦名妙法。",
    "T09n0262_001:0001a16_3": "雖三經文理重沓互陳，而惟三藏法師獨得其旨。",
    "T09n0262_001:0001a17_4": "第歷世既遠不無訛謬，匪資刊正漸致多疑，用是特加讐校，仍命鏤梓以廣其傳。",
    "T09n0262_001:0001a19_5": "嗚呼！",
    "T09n0262_001:0001a19_6": "如來愍諸眾生有種種性、種種欲、種種行、種種憶想分別，歷劫纏繞無有出期，乃為此大事因緣現世，敷暢妙旨，作殊勝方便，俾皆得度脫超登正覺，此誠濟海之津梁而燭幽之慧炬也。",
    "T09n0262_001:0001a23_7": "善男子、善女人，一切眾生，能秉心至誠持誦佩服頂禮供養，即離一切苦惱，除一切業障，解一切生死之厄。",
    "T09n0262_001:0001a25_8": "不啻如飢之得食，如渴之得飲，如寒之得火，如熱之得涼，如貧之得寶，如病之得醫，如子之得母，如渡之得舟，其為快適欣慰，有不可言。",
    "T09n0262_001:0001a29_0": "噫！",
    "T09n0262_001:0001a29_1": "道非經無以寓，法非經無以傳。",
    "T09n0262_001:0001a29_2": "緣經以求法，緣法以悟道，方識是經之旨清淨微妙第一希有。",
    "T09n0262_001:0001b02_3": "遵之者則身臻康泰，諸種善根圓滿具足，如蓮華出水不染淤泥，即得五蘊皆空、六根清淨，遄躋上善以成於正覺者不難矣。",
    "T09n0262_001:0001b05_4": "苟或沈迷膠固，甘心墮落絕滅善根，則身罹苦趣，輪回於生死之域者，其有紀極哉？",
    "T09n0262_001:0001b07_0": "雖然善惡兩途由人所趨，為善獲吉，為惡獲凶，幽明果報不爽錙銖。",
    "T09n0262_001:0001b08_1": "觀於是經者，尚戒之哉！",
    "T09n0262_001:0001b09_2": "尚勉之哉！",
    "T09n0262_001:0001b10_0": "永樂十八年四月十七日",
    "T09n0262_001:0001b13_0": "妙法蓮華經弘傳序",
    "T09n0262_001:0001b15_0": "唐終南山釋道宣述",
    "T09n0262_001:0001b16_0": "妙法蓮華經者，統諸佛降靈之本致也。",
    "T09n0262_001:0001b16_1": "蘊結大夏，出彼千齡。",
    "T09n0262_001:0001b17_2": "東傳震旦，三百餘載。",
    "T09n0262_001:0001b17_3": "西晉惠帝永康年中，長安青門燉煌菩薩竺法護者，初翻此經，名正法華。",
    "T09n0262_001:0001b19_4": "東晉安帝隆安年中，後秦弘始，龜茲沙門鳩摩羅什次翻此經，名妙法蓮華。",
    "T09n0262_001:0001b21_5": "隋氏仁壽，大興善寺北天竺沙門闍那笈多後所翻者，同名妙法。",
    "T09n0262_001:0001b22_6": "三經重沓，文旨互陳。",
    "T09n0262_001:0001b23_7": "時所宗尚，皆弘秦本。",
    "T09n0262_001:0001b23_8": "自餘支品、別偈，不無其流，具如序曆，故所非述。",
    "T09n0262_001:0001b25_0": "夫以靈嶽降靈，非大聖無由開化；適化所及，非昔緣無以導心。",
    "T09n0262_001:0001b26_1": "所以仙苑告成，機分小大之別；金河顧命，道殊半滿之科。",
    "T09n0262_001:0001b27_2": "豈非教被乘時，無足覈其高會。",
    "T09n0262_001:0001b28_3": "是知五千退席，為進增慢之儔；五百授記，俱崇密化之跡。",
    "T09n0262_001:0001b29_4": "所以放光現瑞，開發請之教源；出定揚德，暢佛慧之宏略。",
    "T09n0262_001:0001c02_5": "朽宅通入大之文軌，化城引昔緣之不墜，繫珠明理性之常在，鑿井顯示悟之多方。",
    "T09n0262_001:0001c04_0": "詞義宛然，喻陳惟遠。",
    "T09n0262_001:0001c04_1": "自非大哀曠濟，拔滯溺之沈流；一極悲心，拯昏迷之失性。",
    "T09n0262_001:0001c05_2": "自漢至唐六百餘載，總歷群籍四千餘軸，受持盛者無出此經。",
    "T09n0262_001:0001c07_3": "將非機教相扣，並智勝之遺塵；聞而深敬，俱威王之餘勣。",
    "T09n0262_001:0001c08_4": "輒於經首，序而綜之。",
    "T09n0262_001:0001c09_5": "庶得早淨六根，仰慈尊之嘉會；速成四德，趣樂土之玄猷。",
    "T09n0262_001:0001c10_6": "弘贊莫窮，永貽諸後。",
    "T09n0262_001:0001c10_7": "云爾。",
    "T09n0262_001:0001c14_0": "妙法蓮華經卷第一",
    "T09n0262_001:0001c16_0": "後秦龜茲國三藏法師",
    "T09n0262_001:0001c17_0": "鳩摩羅什奉　詔譯",
    "T09n0262_001:0001c18_0": "序品第一",
    "T09n0262_001:0001c19_0": "如是我聞：一時，佛住王舍城耆闍崛山中，與大比丘眾萬二千人俱，皆是阿羅漢，諸漏已盡，無復煩惱，逮得己利，盡諸有結，心得自在。",
    "T09n0262_001:0001c22_1": "其名曰：阿若憍陳如、摩訶迦葉、優樓頻螺迦葉、伽耶迦葉、那提迦葉舍利弗、大目揵連、摩訶迦旃延、阿[少/兔]樓馱、劫賓那、憍梵波提、離婆多、畢陵伽婆蹉、薄拘羅、摩訶拘絺羅、難陀、孫陀羅難陀、富樓那彌多羅尼子、須菩提、阿難、羅睺羅。",
    "T09n0262_001:0001c28_0": "如是眾所知識大阿羅漢等。",
    "T09n0262_001:0001c28_1": "復有學、無學二千人。",
    "T09n0262_001:0001c29_2": "摩訶波闍波提比丘尼，與眷屬六千人俱。",
    "T09n0262_001:0002a01_3": "羅睺羅母耶輸陀羅比丘尼，亦與眷屬俱。",
    "T09n0262_001:0002a02_4": "菩薩摩訶薩八萬人，皆於阿耨多羅三藐三菩提不退轉；皆得陀羅尼；樂說辯才，轉不退轉法輪；供養無量百千諸佛，於諸佛所殖眾德本，常為諸佛之所稱歎；以慈修身，善入佛慧；通達大智，到於彼岸；名稱普聞無量世界，能度無數百千眾生。",
    "T09n0262_001:0002a08_5": "其名曰：文殊師利菩薩、觀世音菩薩、得大勢菩薩、常精進菩薩、不休息菩薩、寶掌菩薩、藥王菩薩、勇施菩薩、寶月菩薩、月光菩薩、滿月菩薩、大力菩薩、無量力菩薩、越三界菩薩、跋陀婆羅菩薩、彌勒菩薩、寶積菩薩、導師菩薩，如是等菩薩摩訶薩八萬人俱。",
    "T09n0262_001:0002a15_0": "爾時釋提桓因，與其眷屬二萬天子俱。",
    "T09n0262_001:0002a15_1": "復有名月天子、普香天子、寶光天子、四大天王，與其眷屬萬天子俱。",
    "T09n0262_001:0002a17_2": "自在天子、大自在天子，與其眷屬三萬天子俱。",
    "T09n0262_001:0002a18_3": "娑婆世界主梵天王——尸棄大梵、光明大梵等，與其眷屬萬二千天子俱。",
    "T09n0262_001:0002a20_4": "有八龍王——難陀龍王、跋難陀龍王、娑伽羅龍王、和脩吉龍王、德叉迦龍王、阿那婆達多龍王、摩那斯龍王、優鉢羅龍王等，各與若干百千眷屬俱。",
    "T09n0262_001:0002a24_5": "有四緊那羅王——法緊那羅王、妙法緊那羅王、大法緊那羅王、持法緊那羅王，各與若干百千眷屬俱。",
    "T09n0262_001:0002a26_6": "有四乾闥婆王——樂乾闥婆王、樂音乾闥婆王、美乾闥婆王、美音乾闥婆王，各與若干百千眷屬俱。",
    "T09n0262_001:0002a28_7": "有四阿修羅王——婆稚阿修羅王、佉羅騫馱阿修羅王、毘摩質多羅阿修羅王、羅睺阿修羅王，各與若干百千眷屬俱。",
    "T09n0262_001:0002b02_8": "有四迦樓羅王——大威德迦樓羅王、大身迦樓羅王、大滿迦樓羅王、如意迦樓羅王，各與若干百千眷屬俱。",
    "T09n0262_001:0002b05_9": "韋提希子阿闍世王，與若干百千眷屬俱。",
    "T09n0262_001:0002b06_10": "各禮佛足，退坐一面。",
    "T09n0262_001:0002b07_0": "爾時世尊，四眾圍遶，供養、恭敬、尊重、讚歎。",
    "T09n0262_001:0002b07_1": "為諸菩薩說大乘經，名無量義，教菩薩法，佛所護念。",
    "T09n0262_001:0002b09_2": "佛說此經已，結加趺坐，入於無量義處三昧，身心不動。",
    "T09n0262_001:0002b10_3": "是時天雨曼陀羅華、摩訶曼陀羅華、曼殊沙華、摩訶曼殊沙華，而散佛上、及諸大眾。",
    "T09n0262_001:0002b12_4": "普佛世界，六種震動。",
    "T09n0262_001:0002b12_5": "爾時會中，比丘、比丘尼、優婆塞、優婆夷、天龍、夜叉、乾闥婆、阿修羅、迦樓羅、緊那羅、摩睺羅伽、人非人，及諸小王、轉輪聖王，是諸大眾，得未曾有，歡喜合掌，一心觀佛。",
    "T09n0262_001:0002b16_6": "爾時佛放眉間白毫相光，照東方萬八千世界，靡不周遍，下至阿鼻地獄，上至阿迦尼吒天。",
    "T09n0262_001:0002b18_7": "於此世界，盡見彼土六趣眾生，又見彼土現在諸佛，及聞諸佛所說經法。",
    "T09n0262_001:0002b20_8": "并見彼諸比丘、比丘尼、優婆塞、優婆夷，諸修行得道者。",
    "T09n0262_001:0002b21_9": "復見諸菩薩摩訶薩，種種因緣、種種信解、種種相貌，行菩薩道。",
    "T09n0262_001:0002b23_10": "復見諸佛般涅槃者。",
    "T09n0262_001:0002b23_11": "復見諸佛般涅槃後，以佛舍利起七寶塔。",
    "T09n0262_001:0002b24_12": "爾時彌勒菩薩作是念：「今者世尊現神變相，以何因緣而有此瑞？",
    "T09n0262_001:0002b26_13": "今佛世尊入于三昧，是不可思議、現希有事。",
    "T09n0262_001:0002b27_14": "當以問誰？",
    "T09n0262_001:0002b27_15": "誰能答者？」",
    "T09n0262_001:0002b27_16": "復作此念：「是文殊師利，法王之子，已曾親近供養過去無量諸佛，必應見此希有之相。",
    "T09n0262_001:0002b29_17": "我今當問。」",
    "T09n0262_001:0002b29_18": "爾時比丘、比丘尼、優婆塞、優婆夷，及諸天、龍、鬼神等，咸作此念：「是佛光明神通之相，今當問誰？」",
    "T09n0262_001:0002c03_19": "爾時彌勒菩薩，欲自決疑，又觀四眾比丘、比丘尼、優婆塞、優婆夷，及諸天，龍、鬼神等眾會之心，而問文殊師利言：「以何因緣而有此瑞神通之相，放大光明，照于東方萬八千土，悉見彼佛國界莊嚴？」",
    "T09n0262_001:0002c07_20": "於是彌勒菩薩欲重宣此義，以偈問曰：「文殊師利！",
    "T09n0262_001:0002c09_21": "　　導師何故，　　眉間白毫，　大光普照。",
    "T09n0262_001:0002c10_22": "　　雨曼陀羅、　　曼殊沙華，　栴檀香風，　　悅可眾心？",
    "T09n0262_001:0002c11_23": "　　以是因緣，　地皆嚴淨，　　而此世界，　　六種震動。",
    "T09n0262_001:0002c13_0": "　時四部眾，　　咸皆歡喜，　　身意快然，　得未曾有。",
    "T09n0262_001:0002c14_1": "　　眉間光明，　　照于東方，　萬八千土，　　皆如金色，　　從阿鼻獄，　上至有頂。",
    "T09n0262_001:0002c16_2": "　　諸世界中，　　六道眾生，　生死所趣，　　善惡業緣，　　受報好醜，　於此悉見。",
    "T09n0262_001:0002c18_3": "　　又覩諸佛、　　聖主師子、　演說經典，　　微妙第一。",
    "T09n0262_001:0002c19_4": "　　其聲清淨，　出柔軟音，　　教諸菩薩，　　無數億萬，　梵音深妙，　　令人樂聞。",
    "T09n0262_001:0002c21_5": "　　各於世界，　講說正法，　　種種因緣。",
    "T09n0262_001:0002c22_6": "　　以無量喻，　照明佛法，　　開悟眾生。",
    "T09n0262_001:0002c23_7": "　　若人遭苦，　厭老病死，　　為說涅槃，　　盡諸苦際。",
    "T09n0262_001:0003a02_0": "　若人有福，　　曾供養佛，　　志求勝法，　為說緣覺。",
    "T09n0262_001:0003a03_1": "　　若有佛子、　　修種種行，　求無上慧，　　為說淨道。",
    "T09n0262_001:0003a04_2": "　　文殊師利！",
    "T09n0262_001:0003a05_0": "　我住於此，　　見聞若斯，　　及千億事，　如是眾多，　　今當略說。",
    "T09n0262_001:0003a06_1": "　　我見彼土，　恒沙菩薩，　　種種因緣，　　而求佛道。",
    "T09n0262_001:0003a08_0": "　或有行施，　　金銀珊瑚、　　真珠摩尼、　車璩馬腦、　　金剛諸珍，　　奴婢車乘、　寶飾輦輿，　　歡喜布施。",
    "T09n0262_001:0003a10_1": "　　迴向佛道，　願得是乘，　　三界第一，　　諸佛所歎。",
    "T09n0262_001:0003a12_0": "　或有菩薩，　　駟馬寶車、　　欄楯華蓋、　軒飾布施。",
    "T09n0262_001:0003a13_1": "　　復見菩薩，　　身肉手足，　及妻子施，　　求無上道。",
    "T09n0262_001:0003a14_2": "　　又見菩薩，　頭目身體，　　欣樂施與，　　求佛智慧。",
    "T09n0262_001:0003a16_0": "　文殊師利！",
    "T09n0262_001:0003a16_1": "　　我見諸王，　　往詣佛所，　問無上道，　　便捨樂土、　　宮殿臣妾，　剃除鬚髮，　　而被法服。",
    "T09n0262_001:0003a18_2": "　　或見菩薩，　而作比丘，　　獨處閑靜，　　樂誦經典。",
    "T09n0262_001:0003a20_0": "　又見菩薩，　　勇猛精進，　　入於深山，　思惟佛道。",
    "T09n0262_001:0003a21_1": "　　又見離欲，　　常處空閑，　深修禪定，　　得五神通。",
    "T09n0262_001:0003a22_2": "　　又見菩薩，　安禪合掌，　　以千萬偈、　　讚諸法王。",
    "T09n0262_001:0003a24_0": "　復見菩薩，　　智深志固，　　能問諸佛，　聞悉受持。",
    "T09n0262_001:0003a25_1": "　　又見佛子，　　定慧具足，　以無量喻，　　為眾講法。",
    "T09n0262_001:0003a26_2": "　　欣樂說法，　化諸菩薩，　　破魔兵眾，　　而擊法鼓。",
    "T09n0262_001:0003a28_0": "　又見菩薩，　　寂然宴默，　　天龍恭敬，　不以為喜。",
    "T09n0262_001:0003a29_1": "　　又見菩薩，　　處林放光，　濟地獄苦，　　令入佛道。",
    "T09n0262_001:0003b01_2": "　　又見佛子，　未甞睡眠，　　經行林中，　　懃求佛道。",
    "T09n0262_001:0003b03_0": "　又見具戒，　　威儀無缺，　　淨如寶珠，　以求佛道。",
    "T09n0262_001:0003b04_1": "　　又見佛子，　　住忍辱力，　增上慢人，　　惡罵捶打，　　皆悉能忍，　以求佛道。",
    "T09n0262_001:0003b06_2": "　　又見菩薩，　　離諸戲笑，　及癡眷屬，　　親近智者，　　一心除亂，　攝念山林，　　億千萬歲，　　以求佛道。",
    "T09n0262_001:0003b09_0": "　或見菩薩，　　餚饍飲食、　　百種湯藥，　施佛及僧。",
    "T09n0262_001:0003b10_1": "　　名衣上服，　　價直千萬，　或無價衣，　　施佛及僧。",
    "T09n0262_001:0003b11_2": "　　千萬億種，　栴檀寶舍、　　眾妙臥具，　　施佛及僧。",
    "T09n0262_001:0003b13_0": "　清淨園林，　　華菓茂盛，　　流泉浴池，　施佛及僧。",
    "T09n0262_001:0003b14_1": "　　如是等施，　　種種微妙，　歡喜無厭，　　求無上道。",
    "T09n0262_001:0003b15_2": "　　或有菩薩，　說寂滅法，　　種種教詔，　　無數眾生。",
    "T09n0262_001:0003b17_0": "　或見菩薩，　　觀諸法性，　　無有二相，　猶如虛空。",
    "T09n0262_001:0003b18_1": "　　又見佛子，　　心無所著，　以此妙慧、　　求無上道。",
    "T09n0262_001:0003b19_2": "　　文殊師利！",
    "T09n0262_001:0003b20_0": "　又有菩薩，　　佛滅度後，　　供養舍利。",
    "T09n0262_001:0003b21_0": "　又見佛子，　　造諸塔廟，　　無數恒沙，　嚴飾國界，　　寶塔高妙，　　五千由旬，　縱廣正等，　　二千由旬。",
    "T09n0262_001:0003b23_1": "　　一一塔廟，　各千幢幡，　　珠交露幔，　　寶鈴和鳴。",
    "T09n0262_001:0003b25_0": "　諸天龍神、　　人及非人，　　香華伎樂，　常以供養。",
    "T09n0262_001:0003b26_1": "　　文殊師利！",
    "T09n0262_001:0003b26_2": "　　諸佛子等，　為供舍利，　　嚴飾塔廟，　　國界自然，　殊特妙好，　　如天樹王，　　其華開敷。",
    "T09n0262_001:0003b29_0": "　佛放一光，　　我及眾會，　　見此國界，　種種殊妙。",
    "T09n0262_001:0003c01_1": "　　諸佛神力、　　智慧希有，　放一淨光，　　照無量國。",
    "T09n0262_001:0003c02_2": "　　我等見此，　得未曾有。",
    "T09n0262_001:0003c03_3": "　　佛子文殊！",
    "T09n0262_001:0003c03_4": "　　願決眾疑。",
    "T09n0262_001:0003c04_0": "　四眾欣仰，　　瞻仁及我。",
    "T09n0262_001:0003c04_1": "　　世尊何故，　放斯光明？",
    "T09n0262_001:0003c05_2": "　　佛子時答，　　決疑令喜。",
    "T09n0262_001:0003c06_0": "　何所饒益，　　演斯光明？",
    "T09n0262_001:0003c06_1": "　　佛坐道場，　所得妙法，　　為欲說此？",
    "T09n0262_001:0003c07_2": "　　為當授記？",
    "T09n0262_001:0003c08_0": "　示諸佛土，　　眾寶嚴淨，　　及見諸佛，　此非小緣。",
    "T09n0262_001:0003c09_1": "　　文殊當知，　　四眾龍神，　瞻察仁者，　　為說何等。」",
    "T09n0262_001:0003c11_0": "爾時文殊師利語彌勒菩薩摩訶薩及諸大士、善男子等：「如我惟忖，今佛世尊欲說大法，雨大法雨，吹大法螺，擊大法鼓，演大法義。",
    "T09n0262_001:0003c14_1": "諸善男子！",
    "T09n0262_001:0003c14_2": "我於過去諸佛，曾見此瑞，放斯光已，即說大法。",
    "T09n0262_001:0003c15_3": "是故當知，今佛現光，亦復如是，欲令眾生，咸得聞知一切世間難信之法，故現斯瑞。",
    "T09n0262_001:0003c17_4": "「諸善男子！",
    "T09n0262_001:0003c17_5": "如過去無量無邊不可思議阿僧祇劫，爾時有佛，號日月燈明如來、應供、正遍知、明行足、善逝世間解、無上士、調御丈夫、天人師、佛、世尊，演說正法，初善中善後善，其義深遠，其語巧妙，純一無雜，具足清白梵行之相。",
    "T09n0262_001:0003c22_6": "為求聲聞者說應四諦法，度生老病死，究竟涅槃；為求辟支佛者說應十二因緣法；為諸菩薩說應六波羅蜜，令得阿耨多羅三藐三菩提，成一切種智。",
    "T09n0262_001:0003c26_7": "「次復有佛亦名日月燈明，次復有佛亦名日月燈明，如是二萬佛，皆同一字，號日月燈明，又同一姓，姓頗羅墮。",
    "T09n0262_001:0003c29_8": "彌勒當知，初佛後佛，皆同一字，名日月燈明，十號具足。",
    "T09n0262_001:0004a01_9": "所可說法，初中後善。",
    "T09n0262_001:0004a01_10": "其最後佛，未出家時有八王子：一名有意，二名善意，三名無量意，四名寶意，五名增意，六名除疑意，七名嚮意，八名法意。",
    "T09n0262_001:0004a04_11": "是八王子，威德自在，各領四天下。",
    "T09n0262_001:0004a05_12": "是諸王子，聞父出家，得阿耨多羅三藐三菩提，悉捨王位亦隨出家，發大乘意，常修梵行，皆為法師，已於千萬佛所、殖諸善本。",
    "T09n0262_001:0004a08_13": "「是時日月燈明佛說大乘經，名無量義，教菩薩法，佛所護念。",
    "T09n0262_001:0004a10_0": "說是經已，即於大眾中結加趺坐，入於無量義處三昧，身心不動。",
    "T09n0262_001:0004a11_1": "是時、天雨曼陀羅華，摩訶曼陀羅華，曼殊沙華，摩訶曼殊沙華，而散佛上、及諸大眾。",
    "T09n0262_001:0004a13_2": "普佛世界，六種震動。",
    "T09n0262_001:0004a14_0": "爾時會中，比丘、比丘尼、優婆塞、優婆夷，天、龍、夜叉、乾闥婆、阿修羅、迦樓羅、緊那羅、摩睺羅伽、人非人，及諸小王、轉輪聖王等，是諸大眾，得未曾有，歡喜合掌，一心觀佛。",
    "T09n0262_001:0004a18_0": "「爾時如來放眉間白毫相光，照東方萬八千佛土，靡不周遍，如今所見是諸佛土。",
    "T09n0262_001:0004a19_1": "彌勒當知，爾時會中，有二十億菩薩樂欲聽法。",
    "T09n0262_001:0004a21_2": "是諸菩薩，見此光明、普照佛土，得未曾有，欲知此光所為因緣。",
    "T09n0262_001:0004a22_3": "時有菩薩，名曰妙光，有八百弟子。",
    "T09n0262_001:0004a23_4": "是時日月燈明佛從三昧起，因妙光菩薩、說大乘經，名妙法蓮華，教菩薩法，佛所護念，六十小劫不起于座。",
    "T09n0262_001:0004a26_0": "時會聽者亦坐一處，六十小劫身心不動，聽佛所說，謂如食頃。",
    "T09n0262_001:0004a27_1": "是時眾中，無有一人若身若心而生懈惓。",
    "T09n0262_001:0004a28_2": "「日月燈明佛於六十小劫說是經已，即於梵、魔、沙門、婆羅門、及天、人、阿修羅眾中，而宣此言：『如來於今日中夜，當入無餘涅槃。』",
    "T09n0262_001:0004b02_3": "時有菩薩，名曰德藏，日月燈明佛即授其記。",
    "T09n0262_001:0004b03_4": "告諸比丘：『是德藏菩薩，次當作佛，號曰淨身多陀阿伽度、阿羅訶、三藐三佛陀。』",
    "T09n0262_001:0004b05_5": "佛授記已，便於中夜、入無餘涅槃。",
    "T09n0262_001:0004b06_6": "佛滅度後，妙光菩薩持妙法蓮華經，滿八十小劫為人演說。",
    "T09n0262_001:0004b07_7": "日月燈明佛八子皆師妙光，妙光教化令其堅固阿耨多羅三藐三菩提。",
    "T09n0262_001:0004b09_8": "是諸王子、供養無量百千萬億佛已，皆成佛道，其最後成佛者，名曰燃燈。",
    "T09n0262_001:0004b11_9": "八百弟子中，有一人號曰求名，貪著利養，雖復讀誦眾經，而不通利，多所忘失，故號求名。",
    "T09n0262_001:0004b13_10": "是人亦以種諸善根因緣故，得值無量百千萬億諸佛，供養、恭敬，尊重、讚歎。",
    "T09n0262_001:0004b15_11": "彌勒當知，爾時妙光菩薩豈異人乎？",
    "T09n0262_001:0004b16_12": "我身是也；求名菩薩，汝身是也。",
    "T09n0262_001:0004b16_13": "今見此瑞，與本無異，是故惟忖：『今日如來當說大乘經，名妙法蓮華，教菩薩法，佛所護念。』」",
    "T09n0262_001:0004b18_14": "爾時文殊師利於大眾中，欲重宣此義，而說偈言：「我念過去世，　　無量無數劫，　有佛人中尊，　　號日月燈明。",
    "T09n0262_001:0004b23_0": "　世尊演說法，　　度無量眾生，　無數億菩薩，　　令入佛智慧。",
    "T09n0262_001:0004b25_0": "　佛未出家時，　　所生八王子，　見大聖出家，　　亦隨修梵行。",
    "T09n0262_001:0004b27_0": "　時佛說大乘，　　經名無量義，　於諸大眾中，　　而為廣分別。",
    "T09n0262_001:0004b29_0": "　佛說此經已，　　即於法座上，　加趺坐三昧，　　名無量義處。",
    "T09n0262_001:0004c02_0": "　天雨曼陀華，　　天鼓自然鳴，　諸天龍鬼神，　　供養人中尊。",
    "T09n0262_001:0004c04_0": "　一切諸佛土，　　即時大震動，　佛放眉間光，　　現諸希有事。",
    "T09n0262_001:0004c06_0": "　此光照東方，　　萬八千佛土，　示一切眾生，　　生死業報處。",
    "T09n0262_001:0004c08_0": "　有見諸佛土，　　以眾寶莊嚴，　琉璃頗梨色，　　斯由佛光照。",
    "T09n0262_001:0004c10_0": "　及見諸天人、　　龍神夜叉眾、　乾闥緊那羅，　　各供養其佛。",
    "T09n0262_001:0004c12_0": "　又見諸如來，　　自然成佛道，　身色如金山，　　端嚴甚微妙。",
    "T09n0262_001:0004c14_0": "　如淨琉璃中，　　內現真金像，　世尊在大眾，　　敷演深法義。",
    "T09n0262_001:0004c16_0": "　一一諸佛土，　　聲聞眾無數，　因佛光所照，　　悉見彼大眾。",
    "T09n0262_001:0004c18_0": "　或有諸比丘，　　在於山林中，　精進持淨戒，　　猶如護明珠。",
    "T09n0262_001:0004c20_0": "　又見諸菩薩，　　行施忍辱等，　其數如恒沙，　　斯由佛光照。",
    "T09n0262_001:0004c22_0": "　又見諸菩薩，　　深入諸禪定，　身心寂不動，　　以求無上道。",
    "T09n0262_001:0004c24_0": "　又見諸菩薩，　　知法寂滅相，　各於其國土，　　說法求佛道。",
    "T09n0262_001:0004c26_0": "　爾時四部眾，　　見日月燈佛，　現大神通力，　　其心皆歡喜，　各各自相問：　　『是事何因緣？』",
    "T09n0262_001:0004c29_0": "　天人所奉尊，　　適從三昧起，　讚妙光菩薩：　　『汝為世間眼，　一切所歸信，　　能奉持法藏，　如我所說法，　　唯汝能證知。』",
    "T09n0262_001:0005a04_0": "　世尊既讚歎，　　令妙光歡喜，　說是法華經，　　滿六十小劫，　不起於此座。",
    "T09n0262_001:0005a06_1": "　　所說上妙法，　是妙光法師，　　悉皆能受持。",
    "T09n0262_001:0005a08_0": "　佛說是法華，　　令眾歡喜已，　尋即於是日，　　告於天人眾：『諸法實相義，　　已為汝等說，　我今於中夜，　　當入於涅槃。",
    "T09n0262_001:0005a12_0": "　汝一心精進，　　當離於放逸，　諸佛甚難值，　　億劫時一遇。』",
    "T09n0262_001:0005a14_0": "　世尊諸子等，　　聞佛入涅槃，　各各懷悲惱，　　佛滅一何速。",
    "T09n0262_001:0005a16_0": "　聖主法之王，　　安慰無量眾：『我若滅度時，　　汝等勿憂怖，　是德藏菩薩，　　於無漏實相，　心已得通達。",
    "T09n0262_001:0005a19_1": "　　其次當作佛，　號曰為淨身，　　亦度無量眾。』",
    "T09n0262_001:0005a21_0": "　佛此夜滅度，　　如薪盡火滅，　分布諸舍利，　　而起無量塔。",
    "T09n0262_001:0005a23_0": "　比丘比丘尼，　　其數如恒沙，　倍復加精進，　　以求無上道。",
    "T09n0262_001:0005a25_0": "　是妙光法師，　　奉持佛法藏，　八十小劫中，　　廣宣法華經。",
    "T09n0262_001:0005a27_0": "　是諸八王子，　　妙光所開化，　堅固無上道，　　當見無數佛。",
    "T09n0262_001:0005a29_0": "　供養諸佛已，　　隨順行大道，　相繼得成佛，　　轉次而授記。",
    "T09n0262_001:0005b02_0": "　最後天中天，　　號曰燃燈佛，　諸仙之導師，　　度脫無量眾。",
    "T09n0262_001:0005b04_0": "　是妙光法師，　　時有一弟子，　心常懷懈怠，　　貪著於名利，　求名利無厭，　　多遊族姓家，　棄捨所習誦，　　廢忘不通利。",
    "T09n0262_001:0005b08_0": "　以是因緣故，　　號之為求名。",
    "T09n0262_001:0005b09_0": "　亦行眾善業，　　得見無數佛，　供養於諸佛，　　隨順行大道，　具六波羅蜜，　　今見釋師子。",
    "T09n0262_001:0005b12_0": "　其後當作佛，　　號名曰彌勒，　廣度諸眾生，　　其數無有量。",
    "T09n0262_001:0005b14_0": "　彼佛滅度後，　　懈怠者汝是；　妙光法師者，　　今則我身是。",
    "T09n0262_001:0005b16_0": "　我見燈明佛，　　本光瑞如此，　以是知今佛，　　欲說法華經。",
    "T09n0262_001:0005b18_0": "　今相如本瑞，　　是諸佛方便，　今佛放光明，　　助發實相義。",
    "T09n0262_001:0005b20_0": "　諸人今當知，　　合掌一心待，　佛當雨法雨，　　充足求道者。",
    "T09n0262_001:0005b22_0": "　諸求三乘人，　　若有疑悔者，　佛當為除斷，　　令盡無有餘。」",
    "T09n0262_001:0005b24_0": "妙法蓮華經方便品第二",
    "T09n0262_001:0005b25_0": "爾時，世尊從三昧安詳而起，告舍利弗：「諸佛智慧甚深無量，其智慧門難解難入，一切聲聞、辟支佛所不能知。",
    "T09n0262_001:0005b27_1": "所以者何？",
    "T09n0262_001:0005b27_2": "佛曾親近百千萬億無數諸佛，盡行諸佛無量道法，勇猛精進名稱普聞，成就甚深未曾有法，隨宜所說意趣難解。",
    "T09n0262_001:0005c01_3": "舍利弗！",
    "T09n0262_001:0005c01_4": "吾從成佛已來，種種因緣，種種譬喻，廣演言教無數方便，引導眾生令離諸著。",
    "T09n0262_001:0005c03_5": "所以者何？",
    "T09n0262_001:0005c03_6": "如來方便知見波羅蜜皆已具足。",
    "T09n0262_001:0005c04_7": "舍利弗！",
    "T09n0262_001:0005c04_8": "如來知見，廣大深遠，無量無礙，力、無所畏、禪定、解脫三昧，深入無際，成就一切未曾有法。",
    "T09n0262_001:0005c06_9": "舍利弗！",
    "T09n0262_001:0005c07_10": "如來能種種分別，巧說諸法，言辭柔軟，悅可眾心。",
    "T09n0262_001:0005c08_11": "舍利弗！",
    "T09n0262_001:0005c08_12": "取要言之，無量無邊未曾有法，佛悉成就。",
    "T09n0262_001:0005c09_13": "「止，舍利弗！",
    "T09n0262_001:0005c09_14": "不須復說。",
    "T09n0262_001:0005c09_15": "所以者何？",
    "T09n0262_001:0005c10_16": "佛所成就第一希有難解之法。",
    "T09n0262_001:0005c10_17": "唯佛與佛乃能究盡諸法實相，所謂諸法如是相，如是性，如是體，如是力，如是作，如是因，如是緣，如是果，如是報，如是本末究竟等。」",
    "T09n0262_001:0005c14_0": "爾時世尊欲重宣此義，而說偈言：「世雄不可量，　　諸天及世人，　一切眾生類，　　無能知佛者。",
    "T09n0262_001:0005c17_0": "　佛力無所畏、　　解脫諸三昧，　及佛諸餘法，　　無能測量者。",
    "T09n0262_001:0005c19_0": "　本從無數佛，　　具足行諸道，　甚深微妙法，　　難見難可了。",
    "T09n0262_001:0005c21_0": "　於無量億劫，　　行此諸道已，　道場得成果，　　我已悉知見。",
    "T09n0262_001:0005c23_0": "　如是大果報，　　種種性相義，　我及十方佛，　　乃能知是事。",
    "T09n0262_001:0005c25_0": "　是法不可示，　　言辭相寂滅，　諸餘眾生類，　　無有能得解，　除諸菩薩眾、　　信力堅固者。",
    "T09n0262_001:0005c28_0": "　諸佛弟子眾，　　曾供養諸佛，　一切漏已盡，　　住是最後身，　如是諸人等，　　其力所不堪。",
    "T09n0262_001:0006a02_0": "　假使滿世間，　　皆如舍利弗，　盡思共度量，　　不能測佛智。",
    "T09n0262_001:0006a04_0": "　正使滿十方，　　皆如舍利弗，　及餘諸弟子，　　亦滿十方剎，　盡思共度量，　　亦復不能知。",
    "T09n0262_001:0006a07_0": "　辟支佛利智，　　無漏最後身，　亦滿十方界，　　其數如竹林，　斯等共一心，　　於億無量劫，　欲思佛實智，　　莫能知少分。",
    "T09n0262_001:0006a11_0": "　新發意菩薩，　　供養無數佛，　了達諸義趣，　　又能善說法，　如稻麻竹葦，　　充滿十方剎，　一心以妙智，　　於恒河沙劫，　咸皆共思量，　　不能知佛智。",
    "T09n0262_001:0006a16_0": "　不退諸菩薩，　　其數如恒沙，　一心共思求，　　亦復不能知。",
    "T09n0262_001:0006a18_0": "　又告舍利弗：　　『無漏不思議，　甚深微妙法，　　我今已具得，　唯我知是相，　　十方佛亦然。",
    "T09n0262_001:0006a21_0": "　舍利弗當知，　　諸佛語無異，　於佛所說法，　　當生大信力，　世尊法久後，　　要當說真實。』",
    "T09n0262_001:0006a24_0": "　告諸聲聞眾，　　及求緣覺乘：『我令脫苦縛，　　逮得涅槃者。』",
    "T09n0262_001:0006a26_0": "　佛以方便力，　　示以三乘教，　眾生處處著，　　引之令得出。」",
    "T09n0262_001:0006a28_0": "爾時大眾中，有諸聲聞漏盡阿羅漢，阿若憍陳如等千二百人，及發聲聞、辟支佛心比丘、比丘尼、優婆塞、優婆夷，各作是念：「今者、世尊何故慇懃稱歎方便而作是言：『佛所得法甚深難解，有所言說意趣難知，一切聲聞、辟支佛所不能及。』",
    "T09n0262_001:0006b04_1": "佛說一解脫義，我等亦得此法到於涅槃，而今不知是義所趣。」",
    "T09n0262_001:0006b07_0": "爾時舍利弗知四眾心疑，自亦未了，而白佛言：「世尊！",
    "T09n0262_001:0006b08_1": "何因何緣慇懃稱歎諸佛第一方便、甚深微妙、難解之法？",
    "T09n0262_001:0006b09_2": "我自昔來，未曾從佛聞如是說；今者四眾咸皆有疑。",
    "T09n0262_001:0006b10_3": "唯願世尊敷演斯事。",
    "T09n0262_001:0006b11_4": "世尊何故慇懃稱歎甚深微妙難解之法？」",
    "T09n0262_001:0006b12_5": "爾時舍利弗欲重宣此義，而說偈言：「慧日大聖尊，　　久乃說是法，　自說得如是，　　力無畏三昧、　禪定解脫等，　　不可思議法。",
    "T09n0262_001:0006b17_0": "　道場所得法，　　無能發問者；　我意難可測，　　亦無能問者。",
    "T09n0262_001:0006b19_0": "　無問而自說，　　稱歎所行道，　智慧甚微妙，　　諸佛之所得。",
    "T09n0262_001:0006b21_0": "　無漏諸羅漢，　　及求涅槃者，　今皆墮疑網，　　佛何故說是？",
    "T09n0262_001:0006b23_0": "　其求緣覺者，　　比丘比丘尼，　諸天龍鬼神，　　及乾闥婆等，　相視懷猶豫，　　瞻仰兩足尊，　是事為云何，　　願佛為解說。",
    "T09n0262_001:0006b27_0": "　於諸聲聞眾，　　佛說我第一。",
    "T09n0262_001:0006b28_0": "　我今自於智，　　疑惑不能了，　為是究竟法？",
    "T09n0262_001:0006b29_1": "　　為是所行道？",
    "T09n0262_001:0006c01_0": "　佛口所生子，　　合掌瞻仰待，　願出微妙音，　　時為如實說。",
    "T09n0262_001:0006c03_0": "　諸天龍神等，　　其數如恒沙，　求佛諸菩薩，　　大數有八萬，　又諸萬億國，　　轉輪聖王至，　合掌以敬心，　　欲聞具足道。」",
    "T09n0262_001:0006c07_0": "爾時佛告舍利弗：「止，止！",
    "T09n0262_001:0006c07_1": "不須復說。",
    "T09n0262_001:0006c07_2": "若說是事，一切世間諸天及人皆當驚疑。」",
    "T09n0262_001:0006c08_3": "舍利弗重白佛言：「世尊，唯願說之，唯願說之！",
    "T09n0262_001:0006c09_4": "所以者何？",
    "T09n0262_001:0006c10_5": "是會無數百千萬億阿僧祇眾生，曾見諸佛，諸根猛利，智慧明了，聞佛所說，則能敬信。」",
    "T09n0262_001:0006c12_6": "爾時舍利弗欲重宣此義，而說偈言：「法王無上尊，　　唯說願勿慮。",
    "T09n0262_001:0006c15_0": "　是會無量眾，　　有能敬信者。」",
    "T09n0262_001:0006c16_0": "佛復止舍利弗：「若說是事，一切世間天、人、阿修羅皆當驚疑，增上慢比丘將墜於大坑。」",
    "T09n0262_001:0006c18_0": "爾時世尊重說偈言：「止止不須說，　　我法妙難思。",
    "T09n0262_001:0006c20_0": "　諸增上慢者，　　聞必不敬信。」",
    "T09n0262_001:0006c21_0": "爾時舍利弗重白佛言：「世尊！",
    "T09n0262_001:0006c21_1": "唯願說之，唯願說之！",
    "T09n0262_001:0006c22_2": "今此會中，如我等比百千萬億，世世已曾從佛受化。",
    "T09n0262_001:0006c23_3": "如此人等，必能敬信，長夜安隱，多所饒益。」",
    "T09n0262_001:0006c24_4": "爾時舍利弗欲重宣此義，而說偈言：「無上兩足尊，　　願說第一法，　我為佛長子，　　唯垂分別說。",
    "T09n0262_001:0006c28_0": "　是會無量眾，　　能敬信此法，　佛已曾世世，　　教化如是等，　皆一心合掌，　　欲聽受佛語。",
    "T09n0262_001:0007a02_0": "　我等千二百，　　及餘求佛者，　願為此眾故，　　唯垂分別說。",
    "T09n0262_001:0007a04_0": "　是等聞此法，　　則生大歡喜。」",
    "T09n0262_001:0007a05_0": "爾時世尊告舍利弗：「汝已慇懃三請，豈得不說。",
    "T09n0262_001:0007a06_1": "汝今諦聽，善思念之，吾當為汝分別解說。」",
    "T09n0262_001:0007a07_2": "說此語時，會中有比丘、比丘尼、優婆塞、優婆夷五千人等，即從座起，禮佛而退。",
    "T09n0262_001:0007a08_3": "所以者何？",
    "T09n0262_001:0007a09_4": "此輩罪根深重及增上慢，未得謂得、未證謂證，有如此失，是以不住。",
    "T09n0262_001:0007a10_5": "世尊默然而不制止。",
    "T09n0262_001:0007a12_0": "爾時佛告舍利弗：「我今此眾，無復枝葉，純有貞實。",
    "T09n0262_001:0007a13_1": "舍利弗！",
    "T09n0262_001:0007a13_2": "如是增上慢人，退亦佳矣。",
    "T09n0262_001:0007a14_0": "汝今善聽，當為汝說。」",
    "T09n0262_001:0007a14_1": "舍利弗言：「唯然，世尊！",
    "T09n0262_001:0007a15_0": "願樂欲聞。」",
    "T09n0262_001:0007a15_1": "佛告舍利弗：「如是妙法，諸佛如來時乃說之，如優曇鉢華，時一現耳。",
    "T09n0262_001:0007a16_2": "舍利弗！",
    "T09n0262_001:0007a17_3": "汝等當信佛之所說，言不虛妄。",
    "T09n0262_001:0007a17_4": "舍利弗！",
    "T09n0262_001:0007a18_0": "諸佛隨宜說法，意趣難解。",
    "T09n0262_001:0007a18_1": "所以者何？",
    "T09n0262_001:0007a18_2": "我以無數方便，種種因緣、譬喻言辭，演說諸法。",
    "T09n0262_001:0007a20_0": "是法非思量分別之所能解，唯有諸佛乃能知之。",
    "T09n0262_001:0007a21_1": "所以者何？",
    "T09n0262_001:0007a21_2": "諸佛世尊唯以一大事因緣故出現於世。",
    "T09n0262_001:0007a22_3": "舍利弗！",
    "T09n0262_001:0007a22_4": "云何名諸佛世尊唯以一大事因緣故出現於世？",
    "T09n0262_001:0007a23_5": "諸佛世尊，欲令眾生開佛知見，使得清淨故，出現於世；欲示眾生佛之知見故，出現於世；欲令眾生悟佛知見故，出現於世；欲令眾生入佛知見道故，出現於世。",
    "T09n0262_001:0007a27_6": "舍利弗！",
    "T09n0262_001:0007a27_7": "是為諸佛以一大事因緣故出現於世。」",
    "T09n0262_001:0007a29_0": "佛告舍利弗：「諸佛如來但教化菩薩，諸有所作，常為一事，唯以佛之知見示悟眾生。",
    "T09n0262_001:0007b02_0": "舍利弗！",
    "T09n0262_001:0007b02_1": "如來但以一佛乘故，為眾生說法，無有餘乘，若二、若三。",
    "T09n0262_001:0007b03_2": "舍利弗！",
    "T09n0262_001:0007b03_3": "一切十方諸佛，法亦如是。",
    "T09n0262_001:0007b04_4": "「舍利弗！",
    "T09n0262_001:0007b04_5": "過去諸佛，以無量無數方便，種種因緣、譬喻言辭，而為眾生演說諸法，是法皆為一佛乘故。",
    "T09n0262_001:0007b06_6": "是諸眾生，從諸佛聞法，究竟皆得一切種智。",
    "T09n0262_001:0007b07_7": "「舍利弗！",
    "T09n0262_001:0007b07_8": "未來諸佛當出於世，亦以無量無數方便，種種因緣、譬喻言辭，而為眾生演說諸法，是法皆為一佛乘故。",
    "T09n0262_001:0007b10_9": "是諸眾生，從佛聞法，究竟皆得一切種智。",
    "T09n0262_001:0007b11_10": "「舍利弗！",
    "T09n0262_001:0007b11_11": "現在十方無量百千萬億佛土中，諸佛世尊多所饒益安樂眾生，是諸佛亦以無量無數方便，種種因緣、譬喻言辭，而為眾生演說諸法，是法皆為一佛乘故。",
    "T09n0262_001:0007b15_12": "是諸眾生，從佛聞法，究竟皆得一切種智。",
    "T09n0262_001:0007b16_13": "「舍利弗！",
    "T09n0262_001:0007b16_14": "是諸佛但教化菩薩，欲以佛之知見示眾生故，欲以佛之知見悟眾生故，欲令眾生入佛之知見故。",
    "T09n0262_001:0007b18_15": "「舍利弗！",
    "T09n0262_001:0007b18_16": "我今亦復如是，知諸眾生有種種欲，深心所著，隨其本性，以種種因緣、譬喻言辭，方便力而為說法。",
    "T09n0262_001:0007b21_17": "舍利弗！",
    "T09n0262_001:0007b21_18": "如此皆為得一佛乘、一切種智故。",
    "T09n0262_001:0007b22_19": "「舍利弗！",
    "T09n0262_001:0007b22_20": "十方世界中，尚無二乘，何況有三。",
    "T09n0262_001:0007b23_21": "舍利弗！",
    "T09n0262_001:0007b23_22": "諸佛出於五濁惡世，所謂劫濁、煩惱濁、眾生濁、見濁、命濁。",
    "T09n0262_001:0007b24_23": "如是，舍利弗！",
    "T09n0262_001:0007b25_24": "劫濁亂時，眾生垢重，慳貪嫉妬，成就諸不善根故，諸佛以方便力，於一佛乘分別說三。",
    "T09n0262_001:0007b27_25": "舍利弗！",
    "T09n0262_001:0007b27_26": "若我弟子，自謂阿羅漢、辟支佛者，不聞不知諸佛如來但教化菩薩事，此非佛弟子，非阿羅漢，非辟支佛。",
    "T09n0262_001:0007b29_27": "「又，舍利弗！",
    "T09n0262_001:0007c01_28": "是諸比丘、比丘尼，自謂已得阿羅漢，是最後身，究竟涅槃，便不復志求阿耨多羅三藐三菩提，當知此輩皆是增上慢人。",
    "T09n0262_001:0007c03_29": "所以者何。",
    "T09n0262_001:0007c04_30": "若有比丘、實得阿羅漢，若不信此法，無有是處。",
    "T09n0262_001:0007c05_31": "除佛滅度後，現前無佛。",
    "T09n0262_001:0007c05_32": "所以者何？",
    "T09n0262_001:0007c06_0": "佛滅度後，如是等經受持讀誦解義者，是人難得。",
    "T09n0262_001:0007c07_1": "若遇餘佛，於此法中便得決了。",
    "T09n0262_001:0007c07_2": "舍利弗！",
    "T09n0262_001:0007c08_3": "汝等當一心信解受持佛語。",
    "T09n0262_001:0007c08_4": "諸佛如來言無虛妄，無有餘乘，唯一佛乘。」",
    "T09n0262_001:0007c09_5": "爾時世尊欲重宣此義，而說偈言：「比丘比丘尼，　　有懷增上慢，　優婆塞我慢，　　優婆夷不信，　如是四眾等，　　其數有五千，　不自見其過，　　於戒有缺漏，　護惜其瑕疵。",
    "T09n0262_001:0007c15_6": "　　是小智已出，　眾中之糟糠，　　佛威德故去，　斯人尠福德，　　不堪受是法。",
    "T09n0262_001:0007c18_0": "　此眾無枝葉，　　唯有諸貞實。",
    "T09n0262_001:0007c19_0": "　舍利弗善聽！",
    "T09n0262_001:0007c19_1": "　　諸佛所得法，　無量方便力，　　而為眾生說。",
    "T09n0262_001:0007c21_0": "　眾生心所念，　　種種所行道，　若干諸欲性，　　先世善惡業。",
    "T09n0262_001:0007c23_0": "　佛悉知是已，　　以諸緣譬喻、　言辭方便力，　　令一切歡喜。",
    "T09n0262_001:0007c25_0": "　或說修多羅、　　伽陀及本事、　本生未曾有，　　亦說於因緣、　譬喻并祇夜、　　優波提舍經。",
    "T09n0262_001:0007c28_0": "　鈍根樂小法，　　貪著於生死，　於諸無量佛，　　不行深妙道，　眾苦所惱亂，　　為是說涅槃。",
    "T09n0262_001:0008a02_0": "　我設是方便，　　令得入佛慧，　未曾說汝等，　　當得成佛道。",
    "T09n0262_001:0008a04_0": "　所以未曾說，　　說時未至故，　今正是其時，　　決定說大乘。",
    "T09n0262_001:0008a06_0": "　我此九部法，　　隨順眾生說，　入大乘為本，　　以故說是經。",
    "T09n0262_001:0008a08_0": "　有佛子心淨，　　柔軟亦利根，　無量諸佛所，　　而行深妙道。",
    "T09n0262_001:0008a10_0": "　為此諸佛子，　　說是大乘經，　我記如是人，　　來世成佛道，　以深心念佛，　　修持淨戒故。",
    "T09n0262_001:0008a13_0": "　此等聞得佛，　　大喜充遍身，　佛知彼心行，　　故為說大乘。",
    "T09n0262_001:0008a15_0": "　聲聞若菩薩，　　聞我所說法，　乃至於一偈，　　皆成佛無疑。",
    "T09n0262_001:0008a17_0": "　十方佛土中，　　唯有一乘法，　無二亦無三。",
    "T09n0262_001:0008a18_1": "　　除佛方便說。",
    "T09n0262_001:0008a19_0": "　但以假名字，　　引導於眾生，　說佛智慧故，　　諸佛出於世。",
    "T09n0262_001:0008a21_0": "　唯此一事實，　　餘二則非真，　終不以小乘，　　濟度於眾生。",
    "T09n0262_001:0008a23_0": "　佛自住大乘，　　如其所得法，　定慧力莊嚴，　　以此度眾生。",
    "T09n0262_001:0008a25_0": "　自證無上道，　　大乘平等法，　若以小乘化，　　乃至於一人，　我則墮慳貪，　　此事為不可。",
    "T09n0262_001:0008a28_0": "　若人信歸佛，　　如來不欺誑，　亦無貪嫉意，　　斷諸法中惡。",
    "T09n0262_001:0008b01_0": "　故佛於十方，　　而獨無所畏。",
    "T09n0262_001:0008b02_0": "　我以相嚴身，　　光明照世間，　無量眾所尊，　　為說實相印。",
    "T09n0262_001:0008b04_0": "　舍利弗當知，　　我本立誓願，　欲令一切眾，　　如我等無異。",
    "T09n0262_001:0008b06_0": "　如我昔所願，　　今者已滿足，　化一切眾生，　　皆令入佛道。",
    "T09n0262_001:0008b08_0": "　若我遇眾生，　　盡教以佛道，　無智者錯亂，　　迷惑不受教。",
    "T09n0262_001:0008b10_0": "　我知此眾生，　　未曾修善本，　堅著於五欲，　　癡愛故生惱。",
    "T09n0262_001:0008b12_0": "　以諸欲因緣，　　墜墮三惡道，　輪迴六趣中，　　備受諸苦毒，　受胎之微形，　　世世常增長。",
    "T09n0262_001:0008b15_0": "　薄德少福人，　　眾苦所逼迫，　入邪見稠林，　　若有若無等。",
    "T09n0262_001:0008b17_0": "　依止此諸見，　　具足六十二，　深著虛妄法，　　堅受不可捨，　我慢自矜高，　　諂曲心不實，　於千萬億劫，　　不聞佛名字，　亦不聞正法，　　如是人難度。",
    "T09n0262_001:0008b22_0": "　是故舍利弗！",
    "T09n0262_001:0008b22_1": "　　我為設方便，　說諸盡苦道，　　示之以涅槃。",
    "T09n0262_001:0008b24_0": "　我雖說涅槃，　　是亦非真滅，　諸法從本來，　　常自寂滅相。",
    "T09n0262_001:0008b26_0": "　佛子行道已，　　來世得作佛，　我有方便力，　　開示三乘法。",
    "T09n0262_001:0008b28_0": "　一切諸世尊，　　皆說一乘道，　今此諸大眾，　　皆應除疑惑，　諸佛語無異，　　唯一無二乘。",
    "T09n0262_001:0008c02_0": "　過去無數劫，　　無量滅度佛，　百千萬億種，　　其數不可量。",
    "T09n0262_001:0008c04_0": "　如是諸世尊，　　種種緣譬喻，　無數方便力，　　演說諸法相。",
    "T09n0262_001:0008c06_0": "　是諸世尊等，　　皆說一乘法，　化無量眾生，　　令入於佛道。",
    "T09n0262_001:0008c08_0": "　又諸大聖主，　　知一切世間，　天人群生類，　　深心之所欲，　更以異方便，　　助顯第一義。",
    "T09n0262_001:0008c11_0": "　若有眾生類，　　值諸過去佛，　若聞法布施，　　或持戒忍辱、　精進禪智等，　　種種修福慧。",
    "T09n0262_001:0008c14_0": "　如是諸人等，　　皆已成佛道。",
    "T09n0262_001:0008c15_0": "　諸佛滅度已，　　若人善軟心，　如是諸眾生，　　皆已成佛道。",
    "T09n0262_001:0008c17_0": "　諸佛滅度已，　　供養舍利者，　起萬億種塔，　　金銀及頗梨、　車璩與馬腦、　　玫瑰琉璃珠，　清淨廣嚴飾，　　莊校於諸塔。",
    "T09n0262_001:0008c21_0": "　或有起石廟，　　栴檀及沈水，　木櫁并餘材，　　塼瓦泥土等。",
    "T09n0262_001:0008c23_0": "　若於曠野中，　　積土成佛廟，　乃至童子戲，　　聚沙為佛塔，　如是諸人等，　　皆已成佛道。",
    "T09n0262_001:0008c26_0": "　若人為佛故，　　建立諸形像，　刻雕成眾相，　　皆已成佛道。",
    "T09n0262_001:0008c28_0": "　或以七寶成，　　鍮石赤白銅、　白鑞及鉛錫，　　鐵木及與泥，　或以膠漆布，　　嚴飾作佛像，　如是諸人等，　　皆已成佛道。",
    "T09n0262_001:0009a03_0": "　彩畫作佛像，　　百福莊嚴相，　自作若使人，　　皆已成佛道。",
    "T09n0262_001:0009a05_0": "　乃至童子戲，　　若草木及筆，　或以指爪甲，　　而畫作佛像，　如是諸人等，　　漸漸積功德，　具足大悲心，　　皆已成佛道。",
    "T09n0262_001:0009a09_0": "　但化諸菩薩，　　度脫無量眾。",
    "T09n0262_001:0009a10_0": "　若人於塔廟、　　寶像及畫像，　以華香幡蓋，　　敬心而供養。",
    "T09n0262_001:0009a12_0": "　若使人作樂，　　擊鼓吹角貝，　簫笛琴箜篌、　　琵琶鐃銅鈸，　如是眾妙音，　　盡持以供養。",
    "T09n0262_001:0009a15_0": "　或以歡喜心，　　歌唄頌佛德，　乃至一小音，　　皆已成佛道。",
    "T09n0262_001:0009a17_0": "　若人散亂心，　　乃至以一華，　供養於畫像，　　漸見無數佛。",
    "T09n0262_001:0009a19_0": "　或有人禮拜，　　或復但合掌，　乃至舉一手，　　或復小低頭，　以此供養像，　　漸見無量佛。",
    "T09n0262_001:0009a22_0": "　自成無上道，　　廣度無數眾，　入無餘涅槃，　　如薪盡火滅。",
    "T09n0262_001:0009a24_0": "　若人散亂心，　　入於塔廟中，　一稱南無佛，　　皆已成佛道。",
    "T09n0262_001:0009a26_0": "　於諸過去佛，　　在世或滅度，　若有聞是法，　　皆已成佛道。",
    "T09n0262_001:0009a28_0": "　未來諸世尊，　　其數無有量，　是諸如來等，　　亦方便說法。",
    "T09n0262_001:0009b01_0": "　一切諸如來，　　以無量方便，　度脫諸眾生，　　入佛無漏智，　若有聞法者，　　無一不成佛。",
    "T09n0262_001:0009b04_0": "　諸佛本誓願，　　我所行佛道，　普欲令眾生，　　亦同得此道。",
    "T09n0262_001:0009b06_0": "　未來世諸佛，　　雖說百千億，　無數諸法門，　　其實為一乘。",
    "T09n0262_001:0009b08_0": "　諸佛兩足尊，　　知法常無性，　佛種從緣起，　　是故說一乘。",
    "T09n0262_001:0009b10_0": "　是法住法位，　　世間相常住，　於道場知已，　　導師方便說。",
    "T09n0262_001:0009b12_0": "　天人所供養，　　現在十方佛，　其數如恒沙，　　出現於世間，　安隱眾生故，　　亦說如是法。",
    "T09n0262_001:0009b15_0": "　知第一寂滅，　　以方便力故，　雖示種種道，　　其實為佛乘。",
    "T09n0262_001:0009b17_0": "　知眾生諸行，　　深心之所念，　過去所習業，　　欲性精進力，　及諸根利鈍，　　以種種因緣、　譬喻亦言辭，　　隨應方便說。",
    "T09n0262_001:0009b21_0": "　今我亦如是，　　安隱眾生故，　以種種法門，　　宣示於佛道。",
    "T09n0262_001:0009b23_0": "　我以智慧力，　　知眾生性欲，　方便說諸法，　　皆令得歡喜。",
    "T09n0262_001:0009b25_0": "　舍利弗當知！",
    "T09n0262_001:0009b25_1": "　　我以佛眼觀，　見六道眾生，　　貧窮無福慧，　入生死嶮道，　　相續苦不斷，　深著於五欲，　　如犛牛愛尾，　以貪愛自蔽，　　盲瞑無所見。",
    "T09n0262_001:0009c01_0": "　不求大勢佛，　　及與斷苦法，　深入諸邪見，　　以苦欲捨苦，　為是眾生故，　　而起大悲心。",
    "T09n0262_001:0009c04_0": "　我始坐道場，　　觀樹亦經行，　於三七日中，　　思惟如是事，　我所得智慧，　　微妙最第一。",
    "T09n0262_001:0009c07_0": "　眾生諸根鈍，　　著樂癡所盲，　如斯之等類，　　云何而可度？",
    "T09n0262_001:0009c09_0": "　爾時諸梵王，　　及諸天帝釋、　護世四天王，　　及大自在天，　并餘諸天眾，　　眷屬百千萬，　恭敬合掌禮，　　請我轉法輪。",
    "T09n0262_001:0009c13_0": "　我即自思惟：　　『若但讚佛乘，　眾生沒在苦，　　不能信是法；　破法不信故，　　墜於三惡道。",
    "T09n0262_001:0009c16_0": "　我寧不說法，　　疾入於涅槃。",
    "T09n0262_001:0009c17_0": "　尋念過去佛，　　所行方便力，　我今所得道，　　亦應說三乘。』",
    "T09n0262_001:0009c19_0": "　作是思惟時，　　十方佛皆現，　梵音慰喻我：　　『善哉釋迦文！",
    "T09n0262_001:0009c21_0": "　第一之導師，　　得是無上法，　隨諸一切佛，　　而用方便力。",
    "T09n0262_001:0009c23_0": "　我等亦皆得，　　最妙第一法，　為諸眾生類、　　分別說三乘。",
    "T09n0262_001:0009c25_0": "　少智樂小法，　　不自信作佛，　是故以方便，　　分別說諸果。",
    "T09n0262_001:0009c27_0": "　雖復說三乘，　　但為教菩薩。』",
    "T09n0262_001:0009c28_0": "　舍利弗當知！",
    "T09n0262_001:0009c28_1": "　　我聞聖師子，　深淨微妙音，　　喜稱南無佛。",
    "T09n0262_001:0010a01_0": "　復作如是念：　　『我出濁惡世，　如諸佛所說，　　我亦隨順行。』",
    "T09n0262_001:0010a03_0": "　思惟是事已，　　即趣波羅柰。",
    "T09n0262_001:0010a04_0": "　諸法寂滅相，　　不可以言宣，　以方便力故，　　為五比丘說。",
    "T09n0262_001:0010a06_0": "　是名轉法輪，　　便有涅槃音，　及以阿羅漢，　　法僧差別名。",
    "T09n0262_001:0010a08_0": "　從久遠劫來，　　讚示涅槃法，　生死苦永盡，　　我常如是說。",
    "T09n0262_001:0010a10_0": "　舍利弗當知！",
    "T09n0262_001:0010a10_1": "　　我見佛子等，　志求佛道者，　　無量千萬億，　咸以恭敬心，　　皆來至佛所，　曾從諸佛聞，　　方便所說法。",
    "T09n0262_001:0010a14_0": "　我即作是念：　　『如來所以出，　為說佛慧故，　　今正是其時。』",
    "T09n0262_001:0010a16_0": "　舍利弗當知！",
    "T09n0262_001:0010a16_1": "　　鈍根小智人、　著相憍慢者，　　不能信是法。",
    "T09n0262_001:0010a18_0": "　今我喜無畏，　　於諸菩薩中，　正直捨方便，　　但說無上道。",
    "T09n0262_001:0010a20_0": "　菩薩聞是法，　　疑網皆已除，　千二百羅漢，　　悉亦當作佛。",
    "T09n0262_001:0010a22_0": "　如三世諸佛，　　說法之儀式，　我今亦如是，　　說無分別法。",
    "T09n0262_001:0010a24_0": "　諸佛興出世，　　懸遠值遇難，　正使出于世，　　說是法復難。",
    "T09n0262_001:0010a26_0": "　無量無數劫，　　聞是法亦難，　能聽是法者，　　斯人亦復難。",
    "T09n0262_001:0010a28_0": "　譬如優曇花，　　一切皆愛樂，　天人所希有，　　時時乃一出。",
    "T09n0262_001:0010b01_0": "　聞法歡喜讚，　　乃至發一言，　則為已供養，　　一切三世佛，　是人甚希有，　　過於優曇花。",
    "T09n0262_001:0010b04_0": "　汝等勿有疑，　　我為諸法王，　普告諸大眾，　　但以一乘道，　教化諸菩薩，　　無聲聞弟子。",
    "T09n0262_001:0010b07_0": "　汝等舍利弗，　　聲聞及菩薩，　當知是妙法，　　諸佛之祕要。",
    "T09n0262_001:0010b09_0": "　以五濁惡世，　　但樂著諸欲，　如是等眾生，　　終不求佛道。",
    "T09n0262_001:0010b11_0": "　當來世惡人，　　聞佛說一乘，　迷惑不信受，　　破法墮惡道。",
    "T09n0262_001:0010b13_0": "　有慚愧清淨，　　志求佛道者，　當為如是等，　　廣讚一乘道。",
    "T09n0262_001:0010b15_0": "　舍利弗當知！",
    "T09n0262_001:0010b15_1": "　　諸佛法如是，　以萬億方便，　　隨宜而說法，　其不習學者，　　不能曉了此。",
    "T09n0262_001:0010b18_0": "　汝等既已知，　　諸佛世之師，　隨宜方便事，　　無復諸疑惑，　心生大歡喜，　　自知當作佛。」",
    "T09n0262_001:0010b21_0": "妙法蓮華經卷第一"
}