{
    "T13n0404_007:0639a22_0": "大集大虛空藏菩薩所問經卷",
    "T13n0404_007:0639a23_0": "第七",
    "T13n0404_007:0639a25_0": "開府儀同三司特進試鴻臚卿肅國",
    "T13n0404_007:0639a26_0": "公食邑三千戶賜紫贈司空謚大鑑",
    "T13n0404_007:0639a27_0": "正號大廣智大興善寺三藏沙門",
    "T13n0404_007:0639a28_0": "不空奉　詔譯",
    "T13n0404_007:0639a29_0": "爾時，寶手菩薩摩訶薩問大虛空藏菩薩言：「善男子！",
    "T13n0404_007:0639b01_1": "菩提心者，以何法攝持得不退轉？」",
    "T13n0404_007:0639b01_2": "虛空藏菩薩言：「善男子！",
    "T13n0404_007:0639b02_3": "菩提心者，以二法攝持住不退轉。",
    "T13n0404_007:0639b03_4": "云何為二？",
    "T13n0404_007:0639b03_5": "所謂：意樂及增上意樂。」",
    "T13n0404_007:0639b04_0": "復問言：「善男子！",
    "T13n0404_007:0639b04_1": "此意樂及增上意樂以何所攝？」",
    "T13n0404_007:0639b05_2": "答言：「善男子！",
    "T13n0404_007:0639b05_3": "以四法攝。",
    "T13n0404_007:0639b05_4": "云何為四？",
    "T13n0404_007:0639b05_5": "所謂：意樂以無諂及無誑所攝；增上意樂以不雜心及勝進修行所攝。",
    "T13n0404_007:0639b07_6": "是為四法攝於二法。」",
    "T13n0404_007:0639b07_7": "復問言：「而此四法於幾法攝？」",
    "T13n0404_007:0639b08_8": "答言：「以八法攝。",
    "T13n0404_007:0639b08_9": "云何為八？",
    "T13n0404_007:0639b09_10": "所謂：無諂以正直及正住所攝；無誑以無虛假及清淨意樂所攝；不雜心以不退沒心及不退精進所攝；勝進修行以福德資糧及智慧資糧所攝。",
    "T13n0404_007:0639b12_11": "是為八法攝於四法。」",
    "T13n0404_007:0639b12_12": "復問：「善男子！",
    "T13n0404_007:0639b13_13": "又此八法以幾法攝？」",
    "T13n0404_007:0639b13_14": "答言：「以十六法攝。",
    "T13n0404_007:0639b14_0": "云何為十六？",
    "T13n0404_007:0639b14_1": "所謂：正直以寂靜及柔和所攝；正住以無我及無矯所攝；無虛假以大慈及大悲所攝；清淨意樂以身清淨及心清淨所攝；不退沒心以堅固及力所攝；不退精進以如說所作及正修行所攝；福德資糧以加行及增上加行所攝；智慧資糧以多聞及思所聞所攝。",
    "T13n0404_007:0639b20_2": "是為八法以十六法攝。」",
    "T13n0404_007:0639b20_3": "復問言：「此十六法以幾法攝？」",
    "T13n0404_007:0639b21_4": "答言：「善男子！",
    "T13n0404_007:0639b21_5": "此十六法，以三十二法攝。",
    "T13n0404_007:0639b22_6": "云何為三十二？",
    "T13n0404_007:0639b22_7": "所謂：寂靜以慚及愧所攝；柔和以善語及安樂住所攝；無我以謙下及不動所攝；無矯以無垢及無傷語所攝；大慈以於一切有情平等心及無礙心所攝；大悲以無疲倦及供給有情一切作使所攝；身清淨以不害及自財知足所攝；心清淨以調柔及寂靜性所攝；堅固以不缺要期及決定拔濟所攝；力以善住慧及不動慧所攝；如說所作以如說性及能作所攝；正修行以正加行及正精進所攝；加行以超勝及不退轉所攝；增勝加行以從他聞及如理作意所攝；多聞以親近善友及隨順善友所攝；思所聞以正行勇猛及靜慮觀察所攝。",
    "T13n0404_007:0639c05_8": "善男子！",
    "T13n0404_007:0639c05_9": "是為以三十二法攝十六法。」",
    "T13n0404_007:0639c06_10": "復問言：「善男子！",
    "T13n0404_007:0639c06_11": "此三十二法，以幾法攝？」",
    "T13n0404_007:0639c07_12": "答言：「此三十二法，以六十四法所攝。",
    "T13n0404_007:0639c08_13": "云何為六十四？",
    "T13n0404_007:0639c08_14": "所謂：慚以內觀察及攝諸根所攝；愧護外境及敬有德所攝；善語以求法及愛樂法所攝；安樂住以身靜及心靜所攝；謙下以不貢高及如法語所攝；不動以身不曲及心不曲所攝；無垢以除三垢及修三脫門所攝；無傷語以無麁獷及無離間語所攝；無礙心以自護及護他所攝；於一切有情平等心以無簡別及一味性所攝；不疲倦以如夢自性及如幻自性所攝；供給有情一切作事以神通及方便所攝；不害以羞恥及信業報所攝；於自財知足以少欲及知足所攝；調柔以不躁動及不欺誑所攝；寂靜性以捨吾我及無我所所攝；不缺要期以觀菩提心及順菩提場所攝；決定拔濟以覺悟魔業及諸佛加持所攝；善住慧以不輕躁及不掉動所攝；不動慧以心如山及不移轉所攝；如說性以善作業及不追悔所攝；能作以實性及真性所攝；正加行以順緣生及離斷常所攝；正精進以加行及如理所攝；不退轉以正斷及不懈慢所攝；超勝以勇猛及精進所攝；從他聞以善友及求法所攝；如理作意以奢摩他資糧及毘鉢舍那資糧所攝；親近善友以承順及恭敬所攝；隨順善友以身輕利及心輕利所攝；正行勇猛以涅槃及離欲所攝；靜慮觀察以因不壞及果不壞所攝。",
    "T13n0404_007:0640a03_15": "善男子！",
    "T13n0404_007:0640a04_0": "是為三十二法以六十四法所攝。」",
    "T13n0404_007:0640a04_1": "復問言：「善男子！",
    "T13n0404_007:0640a05_2": "此六十四法以幾法攝？」",
    "T13n0404_007:0640a05_3": "答言：「善男子！",
    "T13n0404_007:0640a05_4": "此六十四法以一百二十八法所攝。",
    "T13n0404_007:0640a06_5-0": "所謂：內觀察以觀空及觀性所攝；攝諸根以正念及正知所攝；護外境以防諸根及不馳散所攝；敬有德以觀自過智者及不求他過智者所攝；求法以自要期勇猛不退及於他作惡不念所攝；愛樂法以求法及順法所攝；身靜以離昏沈及離癡性所攝；心靜以遍知及斷除煩惱所攝；不貢高以不憍慢及斷暴惡所攝；如法語以斷不善法及滿一切善法所攝；身不曲以不麁語及不惡語所攝；",
    "T13n0404_007:0640a06_5-1": "心不曲以正念及正三摩地所攝；除三垢以不淨觀及慈悲觀所攝；修三解脫門以無數取趣及勝義所攝；不麁獷以利益語及安樂語所攝；無離間語以不壞語及和合語所攝；自護以不作一切罪及積一切福所攝；護他以忍辱及柔和所攝；無簡別以等虛空心及如風心所攝；一味性以真如及法界性所攝；如夢自性以見、聞、覺、知法及所經不受用法所攝；",
    "T13n0404_007:0640a06_5-2": "如幻自性以誑惑及遍計分別所攝；神通以成辦利益及順智慧所攝；方便以慧光明及觀有情所攝；羞恥以悔已不生及無覆藏自過所攝；信業報以現證諸法不生放逸及畏後世苦所攝；少欲以清淨受用及離無厭足心所攝；知足以易滿及易養所攝；不躁動以究竟盡及無諍所攝；不欺誑以實語及法柔和所攝；捨吾我以不計因及摧惡見所攝；無我所以無我慢及無貪所攝；",
    "T13n0404_007:0640a06_5-3": "觀菩提心以不希望劣乘及悲愍有情所攝；順菩提場以摧伏諸魔及現證佛法所攝；覺悟魔業以善友教授及修習般若波羅蜜多所攝；諸佛加持以如說所作及不捨一切有情所攝；不輕躁以心如地及斷愛憎所攝；不掉動以離惡作及觀無常所攝；心如山以不高及不下所攝；不移轉以不退壞願行及勝進願行所攝；善作業以智所作及不追念魔事所攝；不悔以戒清淨及三摩地清淨所攝；",
    "T13n0404_007:0640a06_5-4": "實性以世俗諦及勝義諦所攝；真性以真如及真實所攝；順緣生以因及緣所攝；離斷常以無生及無滅所攝；加行以信業果及拔除業所攝；如理以遠離道及不生道所攝；正斷以斷不善及不斷善所攝；不懈慢以心力及身力所攝；勇猛以審諦及不失修行所攝；精進以不雜心及不退轉所攝；善友以恭敬及供養所攝；求法以求正智及求解脫所攝；奢摩他資糧以身遠離及心遠離所攝；",
    "T13n0404_007:0640a06_5-5": "毘鉢舍那資糧以聞法不厭及如理作意所攝；承順以禮拜及合掌所攝；恭敬以實語及不欺誑所攝；身輕利以於食知量及初、中、後夜警策睡眠相應所攝；心輕利以無欲及正思惟所攝；涅槃以離無常及苦所攝；離欲以無我及無攝受所攝；因不壞以寂滅因及勝解所攝；果不壞以如瑜伽不欺誑及如勝解果讚歎所攝。",
    "T13n0404_007:0640b28_6": "善男子！",
    "T13n0404_007:0640b28_7": "是為六十四法以一百二十八法所攝。",
    "T13n0404_007:0640b29_8": "善男子！",
    "T13n0404_007:0640b29_9": "如是我已略說一切法所攝，若倍倍說諸法增數，以我無斷辯才，或於一劫或餘一劫不可窮盡。」",
    "T13n0404_007:0640c03_0": "爾時，寶手菩薩聞大虛空藏菩薩說是諸法所攝之時，得未曾有，踴躍無量，即以右掌覆此三千大千世界，於剎那頃，盡十方界所有花鬘、塗香、末香、幢幡、衣服、眾妙音樂，皆從寶手右掌之中如雨而下，遍滿三千大千世界，花至于膝，幢幡、衣服周遍虛空嚴飾交映，百千音樂不鼓自鳴。",
    "T13n0404_007:0640c09_1": "於其聲中出伽陀曰：「持德顯德百福滿，　　摧魔念慧具修行；　善說法要大沙門，　　能摧十方有漏行。",
    "T13n0404_007:0640c12_0": "　殊勝修持吉祥滿，　　降伏怖畏離塵惛；　能度人、天置涅槃，　　十力盡漏心無相。",
    "T13n0404_007:0640c14_0": "　以微妙音演說法，　　不失不謬三垢除；　人、天無比三界尊，　　隨順世間能與樂。",
    "T13n0404_007:0640c16_0": "　念慧修持悉圓滿，　　十力最勝壞魔軍；　由是能開甘露門，　　無有塵累善調御。",
    "T13n0404_007:0640c18_0": "　遊行不動出於眾，　　十力調伏利人、天；　妙慧如空無所依，　　法界不動安如地。",
    "T13n0404_007:0640c20_0": "　聲光能壞諸塵暗，　　是故妙讚離垢尊；　慧光照曜滿吉祥，　　光顯牟尼蔽魔眾。",
    "T13n0404_007:0640c22_0": "　隨化人、天在三有，　　示定、示亂離攀緣；　世間無礙悉如空，　　故佛調伏人、天眾。",
    "T13n0404_007:0640c24_0": "　三千大海量可悉，　　十方虛空猶可步；　一切有情心可知，　　如來功德難思測。」",
    "T13n0404_007:0640c26_0": "說此伽他讚歎佛時，天魔波旬嚴四種兵，來詣佛所住眾會前，現其自身如長者形，頭面禮足住在一面，白佛言：「世尊！",
    "T13n0404_007:0640c28_1": "此大虛空藏菩薩及寶手菩薩，是二正士，成就無量無邊功德，又能示現如是種種奇特神通利益之事。",
    "T13n0404_007:0641a02_0": "於未來世，而有有情聞此經典，開悟信解思惟者不？」",
    "T13n0404_007:0641a03_1": "佛告波旬：「未來世中，信此經者其數甚少。",
    "T13n0404_007:0641a04_2": "如以一毛端折為百千分，以此一分於大海中取一滴水。",
    "T13n0404_007:0641a05_3": "善男子！",
    "T13n0404_007:0641a05_4": "信此經者如毛端水，不信之者如大海水。」",
    "T13n0404_007:0641a06_5": "時魔波旬聞是語已，心大歡喜，踊躍歌舞出於眾會。",
    "T13n0404_007:0641a08_0": "爾時，舍利子白佛言：「世尊！",
    "T13n0404_007:0641a08_1": "此是何人？",
    "T13n0404_007:0641a08_2": "歡喜踊躍出於眾會。」",
    "T13n0404_007:0641a09_3": "佛告舍利子：「是天魔波旬，現長者形來至我所，欲隱蔽正法，聞說後世信經者少，心生慶快，是故唱言：『沙門瞿曇眷屬減少，我眷屬多。』」",
    "T13n0404_007:0641a13_0": "爾時，魔波旬生歡喜已，出於眾會欲還天宮。",
    "T13n0404_007:0641a14_0": "作如是念：「此虛空藏及餘菩薩，并於瞿曇所有功德，皆悉減少。」",
    "T13n0404_007:0641a15_1": "時，虛空藏菩薩，即以神力制魔波旬及其眷屬，住於空中令不得去。",
    "T13n0404_007:0641a17_0": "而告魔言：「波旬！",
    "T13n0404_007:0641a17_1": "虛空無礙，何不速去還？」",
    "T13n0404_007:0641a18_0": "爾時，天宮魔即答言：「汝見虛空無有障礙；我觀空中盡唯暗黑，不知所從；唯向下觀見佛世尊光明普照。」",
    "T13n0404_007:0641a20_1": "時虛空藏菩薩，告波旬言：「波旬！",
    "T13n0404_007:0641a21_2": "豈有內心意樂白法，外見暗耶？",
    "T13n0404_007:0641a21_3": "無如是理。」",
    "T13n0404_007:0641a22_0": "時魔波旬自知內心常懷嫉惱，深生愧恥，白虛空藏菩薩言：「我從今日之後更不復作魔羅之業。」",
    "T13n0404_007:0641a24_1": "虛空藏菩薩言：「波旬！",
    "T13n0404_007:0641a24_2": "是為希有，是為難事，能發如是堅固之願。",
    "T13n0404_007:0641a25_3": "波旬！",
    "T13n0404_007:0641a25_4": "汝及眷屬，宜應下來於如來所聽聞法要。",
    "T13n0404_007:0641a26_5": "所以者何？",
    "T13n0404_007:0641a26_6": "佛世難值。」",
    "T13n0404_007:0641a27_7": "時魔波旬意還本宮志不樂聽，以虛空藏告勅之故，與諸眷屬從於空中，俛仰而下。",
    "T13n0404_007:0641b01_0": "爾時，虛空藏菩薩告眾菩薩言：「諸仁者頗能宣說超越諸魔之法門耶？",
    "T13n0404_007:0641b02_1": "各隨所樂說之。」",
    "T13n0404_007:0641b02_2": "時彼會中有菩薩名曰山王，作如是言：「若有求離魔之境界，是墮魔界。",
    "T13n0404_007:0641b04_3": "若知一切境界皆是佛界無有魔界，是人則名隨佛境界。",
    "T13n0404_007:0641b05_4": "入佛境者尚不見有佛之境界，況餘境界。",
    "T13n0404_007:0641b06_5": "菩薩由此超越魔道，是故名為超魔法門。」",
    "T13n0404_007:0641b07_6": "寶吉祥菩薩曰：「心緣慮者為魔境界，若復於法無所緣慮，知一切法皆無所得，則獲無阿賴耶。",
    "T13n0404_007:0641b09_7": "彼何有魔之所為作？",
    "T13n0404_007:0641b10_8": "是為菩薩超魔法門。」",
    "T13n0404_007:0641b11_0": "寶手菩薩曰：「若有執著則墮魔境，若不取著則無諍競，與一與二不共心俱，何況諸魔。",
    "T13n0404_007:0641b12_1": "若菩薩證此不俱法門，則超魔境；是為菩薩超魔法門。」",
    "T13n0404_007:0641b15_0": "寶勇菩薩曰：「若墮空有是為有諍，以有諍故，則住魔境。",
    "T13n0404_007:0641b16_1": "若不墮空有，隨順相識而無所轉，住無相際，則超魔境。",
    "T13n0404_007:0641b17_2": "是為菩薩超魔法門。」",
    "T13n0404_007:0641b17_3": "寶思惟菩薩曰：「如來說一切妄想煩惱，如光影如影像，不轉非不轉，不來、不去、不住內外，若如是知者，則於分別煩惱不起，於分別煩惱不滅，則斷遍計，超於魔境；是為菩薩超魔法門。」",
    "T13n0404_007:0641b23_0": "寶藏菩薩曰：「若有染不染則有愛憎；以有愛憎則墮魔行；若離憎愛名住平等；若住平等則於諸法種種相離；離諸相故平等思惟，得是平等名超魔境。",
    "T13n0404_007:0641b26_1": "是名菩薩超魔法門。」",
    "T13n0404_007:0641b26_2": "離寶菩薩曰：「起於我者則為魔業。",
    "T13n0404_007:0641b27_3": "若我清淨何有魔為？",
    "T13n0404_007:0641b28_4": "所以者何？",
    "T13n0404_007:0641b28_5": "由我淨故煩惱清淨，煩惱淨故一切法清淨，由一切法淨故虛空清淨，住是虛空清淨法者則超魔境；是為菩薩超魔法門。」",
    "T13n0404_007:0641c03_0": "法王菩薩曰：「譬如大王得灌頂已，有大營從無所怖畏，得灌頂菩薩亦復如是，以眾法寶而為眷屬，於一切魔無有怖畏。",
    "T13n0404_007:0641c05_1": "所以者何？",
    "T13n0404_007:0641c05_2": "彼灌頂位，滿足一切無量佛法法寶眷屬，能持十方一切諸佛所說之法，若菩薩住如是心則超魔境；是為菩薩超魔法門。」",
    "T13n0404_007:0641c09_0": "山相擊王菩薩曰：「譬如有孔隙處風入其中，搖動於物有往來相。",
    "T13n0404_007:0641c10_1": "菩薩亦爾，若心有間隙心則搖動，以搖動故魔則得便；是故菩薩守護於心不令間隙。",
    "T13n0404_007:0641c12_2": "若心無間隙則諸相圓滿，以相圓滿故則空性圓滿；是為菩薩超魔法門。」",
    "T13n0404_007:0641c14_3": "喜見菩薩曰：「於諸見中，見佛、見法是為最勝。",
    "T13n0404_007:0641c15_4": "此中見佛者不以色見，不以受、想、行、識見。",
    "T13n0404_007:0641c16_5": "於一切法都無所見，是真見佛。",
    "T13n0404_007:0641c16_6": "見法者，於一切法離於作意，不見文字、不生貪著，是真見法。",
    "T13n0404_007:0641c18_7": "以見佛、見法得成就故，能超魔境。",
    "T13n0404_007:0641c18_8": "是為菩薩超魔法門。」",
    "T13n0404_007:0641c20_0": "帝網菩薩曰：「起念思惟名為魔業，菩薩於彼因緣，若有動念思惟，不如理作意，皆是魔作。",
    "T13n0404_007:0641c22_0": "若不動、不念，不起思惟、不生於觸，則超魔境。",
    "T13n0404_007:0641c23_0": "是為菩薩超魔法門。」",
    "T13n0404_007:0641c24_0": "功德王光明菩薩曰：「若有對治則為魔業，若無對治即為法界，一切諸法皆順法界，若入法界則無魔界。",
    "T13n0404_007:0641c26_1": "所以者何？",
    "T13n0404_007:0641c26_2": "離於法界魔不可得，法界、魔界同真如性無有少異，菩薩解此則入一道超於魔境。",
    "T13n0404_007:0641c28_3": "是為菩薩超魔法門。」",
    "T13n0404_007:0641c28_4": "香象菩薩曰：「無力者魔得其便，有力者魔不得便。",
    "T13n0404_007:0642a01_5": "無力者謂於三解脫門聞生驚怖，有力者於三解脫門聞不驚怖。",
    "T13n0404_007:0642a02_6": "何以故？",
    "T13n0404_007:0642a02_7": "若證解脫則不驚怖，通達此者不生驚怖，善修行者亦不驚怖，無驚怖故則超魔境。",
    "T13n0404_007:0642a04_8": "是為菩薩超魔法門。」",
    "T13n0404_007:0642a06_0": "慈氏菩薩曰：「猶如大海同一醎味，佛法智海同一法味，亦復如是。",
    "T13n0404_007:0642a07_1": "若佛、若法，悉皆平等空無相願，不生不起一相平等一味平等；若菩薩了知一味相者則超魔境。",
    "T13n0404_007:0642a09_2": "是為菩薩超魔法門。」",
    "T13n0404_007:0642a10_3": "虛空藏菩薩曰：「仁者！",
    "T13n0404_007:0642a10_4": "譬如虛空超過一切所有境界，亦無眼、耳、鼻、舌、身、意。",
    "T13n0404_007:0642a11_5": "菩薩如是知一切法自性清淨，猶如虛空，等身、口、意入智光明，若得智光則超魔境。",
    "T13n0404_007:0642a13_6": "是為菩薩超魔法門。」",
    "T13n0404_007:0642a14_7": "文殊師利菩薩曰：「仁者！",
    "T13n0404_007:0642a14_8": "汝等所說悉是魔境。",
    "T13n0404_007:0642a15_9": "何以故？",
    "T13n0404_007:0642a15_10": "施設文字皆為魔業，乃至佛語猶為魔業。",
    "T13n0404_007:0642a16_11": "無有言說，離諸文字，魔無能為。",
    "T13n0404_007:0642a16_12": "若無施設即無我見及文字見，以無我故，則於諸法無有損益，如是入者則超魔境。",
    "T13n0404_007:0642a18_13": "是為菩薩超魔法門。」",
    "T13n0404_007:0642a20_0": "爾時，大虛空藏菩薩告魔波旬言：「汝聞說此超魔境界法門不邪？」",
    "T13n0404_007:0642a21_1": "波旬答言：「唯然，已聞。」",
    "T13n0404_007:0642a21_2": "虛空藏言：「波旬！",
    "T13n0404_007:0642a22_3": "汝敢於此諸大菩薩所說超魔境界法門，作魔事不？」",
    "T13n0404_007:0642a23_4": "答言：「大士！",
    "T13n0404_007:0642a23_5": "我或昔聞超魔境界殊勝法門，或復當聞，終不敢能為其魔業，何況現證。」",
    "T13n0404_007:0642a26_0": "爾時，會中有四護菩提場眷屬天：一名、嗢却梨；二名、三牟得却梨；三名、具香；四名、淨信。",
    "T13n0404_007:0642a28_0": "時此四天告波旬言：「我昔見汝於菩提樹下，如來正坐道場成正覺時，汝率營從與作留難。",
    "T13n0404_007:0642b01_1": "世尊彼時以慈悲、調柔、戒聞、定慧、堅固、勇猛、精進、福智，以其寶手擊觸於地，無量世界應時震動。",
    "T13n0404_007:0642b03_2": "世尊神力已摧伏汝及其眷屬，應自證明。",
    "T13n0404_007:0642b04_3": "今復更於佛菩薩所欲為魔業？",
    "T13n0404_007:0642b04_4": "波旬！",
    "T13n0404_007:0642b05_0": "汝及眷屬，而今之後，於佛菩薩宜應尊重修諸供養。」",
    "T13n0404_007:0642b07_0": "爾時，波旬即時變化八萬四千俱胝寶蓋遍覆大眾，又以種種無量天諸妙花、塗香、末香，持散佛上及諸眾會，作如是言：「所有一切欲界莊嚴，及一切佛剎莊嚴，乃至我宮殿所有莊嚴殊勝珍寶，天上人間妙受用具，悉以奉獻佛及眾會；亦以供養虛空藏菩薩。」",
    "T13n0404_007:0642b12_1": "時虛空藏菩薩語波旬言：「汝及眷屬皆應發於無上正等菩提之心。」",
    "T13n0404_007:0642b15_0": "爾時，波旬并其八萬四千眷屬，悉發阿耨多羅三藐三菩提心。",
    "T13n0404_007:0642b16_1": "時彼眾中有一魔子名為惡面，於眾魔中最為上首，心不敬信樂為非法，作如是言：「何用發此菩提心為？",
    "T13n0404_007:0642b18_2": "我等當設種種方便，令如是經隱沒於地不得流布。」",
    "T13n0404_007:0642b19_3": "爾時，世尊告大虛空藏菩薩言：「善男子！",
    "T13n0404_007:0642b20_4": "汝今聞是魔言不耶？",
    "T13n0404_007:0642b21_5": "汝當宣說摧伏制止諸魔眷屬明真言句，令無能為；亦使由此明真言句，恒沙魔眾悉得安住無上菩提。」",
    "T13n0404_007:0642b24_0-0": "爾時，虛空藏菩薩摩訶薩即說明真言曰：「怛儞也(二合)他阿靺[齒*來](知諧反)尾靺[齒*來]三靺鞮娑呬多奴散地怒嚕怛囉(二合)嬭(平聲呼)涅(奴一反)伽怛儞(平、奴政反)昧怛囉(二合)庾羯鞮(二合)迦嚕拏儞(奴政反)刪泥婆底(鞮以反)也(二合)靺底(鞮以反)步多[口*落]乞灑(二合)達摩涅(奴一反)物哩(二合)",
    "T13n0404_007:0642b24_0-1": "鞮達磨[口*落]乞史(二合)鞮烏駈(上聲)里儞企里戶盧戶盧戶盧戶盧怛羯[口*犁]怛他嚩儞低始羅奴靺底(丁以反)惡乞曬(二合)耶涅(寧逸反)儞勢(平聲)羯犁(二合)奢跛羯哩(二合)勢(平聲)沒馱地瑟恥(二合)帝達牟入嚩(二合)羅儞僧伽奴哦迷阿努杜[口*禮]阿那底羯囉(二合)摩抳曳　儞[卄/(阿-可+辛)",
    "T13n0404_007:0642b24_0-2": "/女]囉(二合)呵尼麼囉跛乞灑(二合)斯庾紇底(二合)紇哩(二合)鞮安拏嚟阿奢娑怛[口*梨](二合)薩尾灑也努誐銘阿哩也(二合)虞拏迦[口*梨]悉第悉馱跛泥母乞灑(二合)努句黎儞[卄/(阿-可+辛)/女]囉(二合)呵抳跛囉嚩儞喃達哩灑(二合)儞麼囉鉢哩灑(二合)諾阿尾扇覩者怛嚩(二合、引)嚧摩訶囉惹諾捨羯嚧(二合)",
    "T13n0404_007:0642b24_0-3": "泥(平聲)嚩那泯捺[口*洛](二合)沒囉(二合)訶摩(二合)娑憨跛底母馱鉢囉(二合)薩那泥嚩那哦藥乞灑(二合)羯哩(二合)擔(平聲)跛哩怛囉(二合)喃薩他(二合)比擔娑嚩(二合)娑丁也(三合)也喃達摩婆拏迦那摩[口*洛]乞灑(二合)曳薩達摩寫跛哩櫱囉(二合)訶耶娑嚩(二合、引)訶」爾時，大虛空藏菩薩說是真言已，",
    "T13n0404_007:0642b24_0-4": "即時三千大千世界六種震動。",
    "T13n0404_007:0642c17_1": "時彼惡魔心無淨信不樂法者，聞空中聲曰：「若有聞此明真言句，若魔、若魔男、若魔女、若魔民，不發阿耨多羅三藐三菩提心、不捨魔業者，則令金剛手藥叉，以大火焰金剛之杵摧碎其頂。」",
    "T13n0404_007:0642c21_2": "爾時，魔眾心驚毛竪，即皆同時仰觀虛空，見有五百大金剛手，各各臨於惡魔頭上垂欲下擊；皆悉怖懼，一時咸發阿耨多羅三藐三菩提心。",
    "T13n0404_007:0642c24_3": "爾時，世尊熈怡微笑。",
    "T13n0404_007:0642c25_4": "時具壽阿難陀，一心合掌白佛言：「世尊！",
    "T13n0404_007:0642c26_5": "世尊微笑非無因緣，唯願如來為我解說。」",
    "T13n0404_007:0642c27_0": "爾時，世尊告阿難陀言：「汝見此五百眾魔以怖懼故發菩提心不？」",
    "T13n0404_007:0642c28_1": "阿難陀言：「唯然，已見。」",
    "T13n0404_007:0642c29_0": "佛復告阿難陀言：「此魔波旬當成佛時，與諸眷屬於彼彼世界，各各異名。」",
    "T13n0404_007:0643a01_1": "爾時，具壽阿難陀白佛：「世尊！",
    "T13n0404_007:0643a02_2": "經於幾時，此魔當成無上菩提？",
    "T13n0404_007:0643a03_0": "得菩提已，佛及世界名為何等？」",
    "T13n0404_007:0643a03_1": "佛告阿難陀：「此魔波旬，當於來世十千佛所，為作魔事。",
    "T13n0404_007:0643a04_2": "從彼佛所聞金剛場摧壞煩惱清淨法門；又於彼佛所聞於祕密甚深軌則威儀功德尸羅處所行，勤行方便，於最末後無邊無垢幢如來所，當作魔事於彼佛所，善根淳熟心得決定，獲得一切佛法光明，發菩提心。",
    "T13n0404_007:0643a09_3": "然後經於過阿僧祇數量佛所，恭敬供養於彼佛法，出家修道護持正法，教化成就無量有情。",
    "T13n0404_007:0643a11_4": "復更過於四萬阿僧祇劫，當得成於阿耨多羅三藐三菩提，名為妙住得法光如來、應供、正遍知、明行足、善逝、世間解、無上士、調御丈夫、天人師、佛、世尊，世界名清淨安立，劫名清淨。",
    "T13n0404_007:0643a15_5": "復次，阿難陀！",
    "T13n0404_007:0643a16_6": "清淨安立世界，國土豐盛人民快樂，如覩史多天宮所有受用樂具，彼國菩薩受用樂具亦復如是。",
    "T13n0404_007:0643a18_7": "彼妙住得法光如來壽命四十中劫，有六十四俱胝諸聲聞眾，一萬二千大菩薩眾。",
    "T13n0404_007:0643a20_8": "阿難陀！",
    "T13n0404_007:0643a20_9": "如是諸魔、若魔男、若魔女、若魔民，悉發住於無上正等菩提之心，皆隨生彼清淨世界。",
    "T13n0404_007:0643a22_10": "時妙住得法光如來知其深心，皆悉與授阿耨多羅三藐三菩提記。」",
    "T13n0404_007:0643a24_0": "大集大虛空藏菩薩所問經卷第七"
}