{
    "T15n0634_005:0485c08_0": "佛說大乘智印經卷第五",
    "T15n0634_005:0485c10_0": "西天寶輪大師賜紫沙門",
    "T15n0634_005:0485c11_0": "金總持等奉　詔譯",
    "T15n0634_005:0485c12_0": "爾時歡喜王菩薩、彌勒菩薩、妙吉祥菩薩，并六十不可思議菩薩摩訶薩等，在大眾中而為上首，合掌恭敬，咸白佛言：「大悲世尊！",
    "T15n0634_005:0485c14_1": "我等今者得聞如是微妙勝法，於彼未來堅固守護，教諸眾生發無上慧，於此勝法如說而行，遠離諸惡，不生憍慢，亦不貢高，無有諂曲、愛憎之心，於彼自他怨親之境悉皆平等，於諸如來無數酤胝百千萬億那庾多劫所得無上大法總持智印法要，愛樂受持、書寫、讀誦，乃至展轉相續流通而無間斷。」",
    "T15n0634_005:0485c21_2": "于時世尊聞是歡喜王菩薩、彌勒菩薩、妙吉祥菩薩，并六十不可思議菩薩摩訶薩等，發生無上護正法心，安樂眾生利益語已，於大眾中以清淨音而說偈言：「種諸善根離諂慢，　　寂靜安住無諸惡，　深忍堅固不動搖，　　常正憶念於勝慧。",
    "T15n0634_005:0485c28_0": "　如是安住具大力，　　而能守護法財聚，　離諸惡行無過患，　　不為名聞與利養。",
    "T15n0634_005:0486a01_0": "　無有諍訟離染著，　　普皆平等如虛空，　如是之人能守護，　　漸次得成此三昧。",
    "T15n0634_005:0486a03_0": "　深忍堅固樂菩提，　　晝夜精進無懈廢，　守護威儀離諸惡，　　於甚深法而增長。",
    "T15n0634_005:0486a05_0": "　世間一切諸財寶，　　眷屬親姻無所愛，　悉皆厭捨離諸著，　　無怨親想心平等，　如是之人得成就，　　無上大寶三摩地。",
    "T15n0634_005:0486a08_0": "　於晝夜中勤精進，　　能於是法生覺悟，　尊重恭敬於善友，　　歡喜稱讚是三昧，　能解世間無盡法，　　故於染境無所著。",
    "T15n0634_005:0486a11_0": "　印忍諸法心清淨，　　如百酤胝日光照，　智慧光明破諸暗，　　能入如是深法義。",
    "T15n0634_005:0486a13_0": "　是人智解離諸著，　　猶如日月處虛空，　與大雪山等堅厚，　　鎮壓大地能莊嚴；　亦如釋梵轉輪王，　　有大威儀人恭敬，　亦名無上大醫王，　　能除種種諸病苦。",
    "T15n0634_005:0486a17_0": "　盡諸業障心清淨，　　摧破魔羅諸眷屬，　漸次成就他心智，　　了別種種差別心，　憶念過去那庾劫，　　滅除煩惱熾盛火。",
    "T15n0634_005:0486a20_0": "　此人善逝所稱讚，　　證悟菩提真空理，　能入如來智印門，　　獲諸無邊諸寶藏。",
    "T15n0634_005:0486a22_0": "　了達名相無自性，　　不著空有處中道，　觀察五蘊如塵幻，　　印證四大體非真，　一切有為皆生滅，　　妄心造作成輪迴。",
    "T15n0634_005:0486a25_0": "　勝智三昧性寂靜，　　離諸分別難思議，　湛然三世本自如，　　無去無來無所動。",
    "T15n0634_005:0486a27_0": "　若見末世邪見人，　　於佛正法著空有，　又復於此無所證，　　自言我得法性空，　是各增長眾生見，　　世世遠離菩提心，　復見有人隨順學，　　涕淚悲泣身毛舉。",
    "T15n0634_005:0486b02_0": "　又復末世諸釋種，　　具諸衰損無威儀，　為求菩提而出家，　　於彼菩提不安住，　破戒破見毀威儀，　　晝夜親近不善人，　為貪利養及資生，　　所得還將利親族，　如渡大海失浮囊，　　是必遙觀彼岸遠。",
    "T15n0634_005:0486b07_0": "　其有上乘真釋子，　　棄捨如是諸世間，　猶如蓮華出淤泥，　　本性清淨無所染。",
    "T15n0634_005:0486b09_0": "　我今教汝歡喜王，　　應當正念常守護，　摧伏妄想生真智，　　於此希求具眾德，　精進修學無懈怠，　　是即名為諸佛子。",
    "T15n0634_005:0486b12_0": "　譬如世間穀麥種，　　數如河沙那庾多，　以此種子致良田，　　展轉相生無量劫，　所得子實莫可量，　　算數譬喻尚不及，　如是展轉盡東方，　　河沙數種亦如是，　乃至十方佛國土，　　所種子實無差別。",
    "T15n0634_005:0486b17_0": "　如是一種為一佛，　　一佛設復有百頭，　一頭而現於百舌，　　共讚如來三摩地，　於彼殑伽沙劫中，　　亦復宣說不能盡。",
    "T15n0634_005:0486b20_0": "　如將芥子等須彌，　　又如纖草敵空界，　或以毛頭一滴水，　　用對無涯四大海，　如是功德共較量，　　譬如算數不能及，　應當於此甚深經，　　長時精進而修學。」",
    "T15n0634_005:0486b24_0": "爾時歡喜王菩薩、彌勒菩薩、妙吉祥菩薩，并六十不可思議菩薩摩訶薩等，聞佛世尊說是偈已，發起堅固大菩提心，踊躍精進，復白佛言：「大悲世尊！",
    "T15n0634_005:0486b27_1": "所有第一義諦、最勝涅槃甚深法義，我等眾會雖生信心，未能深解。",
    "T15n0634_005:0486b28_2": "惟願世尊為我等輩分別解說！」",
    "T15n0634_005:0486b29_3": "于時世尊以一圓音，語歡喜王菩薩、彌勒菩薩、妙吉祥菩薩，并六十不可思議菩薩摩訶薩等言：「善男子！",
    "T15n0634_005:0486c02_4": "如是勝法本來寂靜，離諸分別，絕諸戲論，假有名言，顯示宣說。」",
    "T15n0634_005:0486c04_5": "諸菩薩言：「大悲世尊！",
    "T15n0634_005:0486c04_6": "云何此法離諸分別，絕諸戲論，假有言說，方便顯示？」",
    "T15n0634_005:0486c06_0": "佛告善男子：「如是勝法雖有言說，體不可得，故無分別。",
    "T15n0634_005:0486c07_1": "云何此法體不可得？",
    "T15n0634_005:0486c07_2": "以是勝法無修、無作，故不可得。",
    "T15n0634_005:0486c08_3": "云何此法無修、無作？",
    "T15n0634_005:0486c08_4": "以是勝法本無生滅，故非修作。",
    "T15n0634_005:0486c09_5": "云何此法無有生滅？",
    "T15n0634_005:0486c10_6": "以是勝法性離所取，亦非能取，故無生滅。",
    "T15n0634_005:0486c11_0": "云何此法無能所取？",
    "T15n0634_005:0486c11_1": "以是勝法無住、無處。",
    "T15n0634_005:0486c11_2": "云何此法而無住處？",
    "T15n0634_005:0486c12_3": "以是勝法無變易相，故無住處。",
    "T15n0634_005:0486c13_4": "云何此法無變易相？",
    "T15n0634_005:0486c13_5": "以是勝法無彼、無此，故無變易。",
    "T15n0634_005:0486c14_6": "云何此法無彼、無此？",
    "T15n0634_005:0486c14_7": "以是勝法非有為亦非無為故。",
    "T15n0634_005:0486c15_8": "云何此法非有為亦非無為？",
    "T15n0634_005:0486c16_9": "以是勝法非虛、非實故。",
    "T15n0634_005:0486c16_10": "云何此法非虛、非實？",
    "T15n0634_005:0486c17_11": "以是勝法非心亦非非心故。",
    "T15n0634_005:0486c17_12": "云何此法非心亦非非心？",
    "T15n0634_005:0486c18_13": "以是勝法不可了別故。",
    "T15n0634_005:0486c18_14": "云何此法不可了別？",
    "T15n0634_005:0486c19_15": "以是勝法無有識變故。",
    "T15n0634_005:0486c19_16": "云何此法無有識變？",
    "T15n0634_005:0486c20_17": "以是勝法非相應、非不相應故。",
    "T15n0634_005:0486c21_18": "云何此法非相應、非不相應？",
    "T15n0634_005:0486c21_19": "以是勝法自性平等故。",
    "T15n0634_005:0486c22_20": "云何此法自性平等？",
    "T15n0634_005:0486c22_21": "以是勝法不可相求故。",
    "T15n0634_005:0486c23_22": "云何此法不可相求？",
    "T15n0634_005:0486c23_23": "以是勝法無安住相故。",
    "T15n0634_005:0486c24_24": "云何此法無安住相？",
    "T15n0634_005:0486c24_25": "以是勝法無有自相故。",
    "T15n0634_005:0486c25_26": "云何此法無有自相？",
    "T15n0634_005:0486c25_27": "以是勝法本性空寂故。",
    "T15n0634_005:0486c26_28": "云何此法本性空寂？",
    "T15n0634_005:0486c26_29": "以是勝法無染著故。",
    "T15n0634_005:0486c27_30": "云何此法無染著？",
    "T15n0634_005:0486c27_31": "以是勝法離彼言說、清淨故。",
    "T15n0634_005:0486c28_32": "善男子！",
    "T15n0634_005:0486c28_33": "由是勝法離諸分別、無修、無作，乃至離彼言說、性清淨故，名為涅槃。」",
    "T15n0634_005:0486c29_34": "爾時歡喜王菩薩、彌勒菩薩、妙吉祥菩薩，并六十不可思議菩薩摩訶薩等，而白佛言：「世尊！",
    "T15n0634_005:0487a03_0": "如是勝法，人所難解。",
    "T15n0634_005:0487a03_1": "世尊！",
    "T15n0634_005:0487a03_2": "一切諸法入法界性，了無所得。",
    "T15n0634_005:0487a04_3": "如是法性令我等輩云何守護？」",
    "T15n0634_005:0487a05_0": "佛告歡喜王菩薩、妙吉祥菩薩，并六十不可思議菩薩摩訶薩言：「善男子等！",
    "T15n0634_005:0487a06_1": "如是勝法不可思議，離諸分別及以戲論。",
    "T15n0634_005:0487a07_2": "若於是法起分別想及以戲論，則法有二。",
    "T15n0634_005:0487a08_3": "若法有二，則墮生滅。",
    "T15n0634_005:0487a09_4": "何以故？",
    "T15n0634_005:0487a09_5": "此無上法第一義諦，亦無有生，亦無有滅。",
    "T15n0634_005:0487a10_6": "如是了知是名守護。」",
    "T15n0634_005:0487a10_7": "爾時世尊為諸菩薩復說偈言：「無作勝法非空有，　　離諸言說及分別，　若有得法著二邊，　　是名分別諸戲論，　而於是法不相應，　　但能增長於染慧。",
    "T15n0634_005:0487a15_0": "　此法無相無憎愛，　　離諸推求無所得，　若自說言我忍空，　　自生分別諸戲論，　彼諸空性不可得，　　以分別心難思量。",
    "T15n0634_005:0487a18_0": "　若於諸法無疑謗，　　是即名為不退轉，　離煩惱縛得解脫，　　於此勝法心印忍。",
    "T15n0634_005:0487a20_0": "　若人妄了生分別，　　尋求推度失正解，　籌量諸法著有空，　　以性以相本無二，　用智求智不可得，　　智外更無餘智慧。",
    "T15n0634_005:0487a23_0": "　演說輪迴有為相，　　是智非智迷真空，　若言少分是實有，　　虛妄想故成生滅，　若證真實即能知，　　一切諸法本常住。",
    "T15n0634_005:0487a26_0": "　愚人妄想成流轉，　　厭生死故求涅槃，　增長我見有差別；　　智者了知法無二，　明與無明本同體，　　由不信故懷驚怖。",
    "T15n0634_005:0487a29_0": "　是人堅固執邊見，　　增長言說諸戲論，　說有為法名涅槃，　　是於正法生破壞。",
    "T15n0634_005:0487b02_0": "　心與非心無自性，　　而彼自性亦非心，　一切諸法本無相，　　無言無說湛然空。",
    "T15n0634_005:0487b04_0": "　法從緣起非真實，　　諸法滅盡亦非諦，　八諦四諦明真俗，　　亦名如來方便智。",
    "T15n0634_005:0487b06_0": "　如來實智不可得，　　所說諸法亦復然，　譬如醫師治諸病，　　隨病處方無執著，　若能如是生覺悟，　　是則名為善逝子。",
    "T15n0634_005:0487b09_0": "　涅槃本性皆平等，　　廓如太虛無邊際，　三乘聖智同涅槃，　　無減無增無戲論，　法界實無一眾生，　　亦無一字可言說。",
    "T15n0634_005:0487b12_0": "　有情執自分別心，　　謂是涅槃無所住，　無明妄念結輪迴，　　惑業生苦常相續。",
    "T15n0634_005:0487b14_0": "　一真實諦離開見，　　或言四種亦隨宜，　有苦報故說集因，　　由滅理故明道諦。",
    "T15n0634_005:0487b16_0": "　末世眾生多妄想，　　不為淨行而出家，　以名利故破威儀，　　積煩惱故興鬪訟。",
    "T15n0634_005:0487b18_0": "　修習功德諸比丘，　　於此勝法能成就，　遠離名聞及資生，　　樂居蘭若無求取。",
    "T15n0634_005:0487b20_0": "　譬如麟角獨居山，　　思惟如是三摩地，　八十酤胝兩足尊，　　慈心加被修習者，　諸天見已咸歡喜，　　潛形晝夜常守護。",
    "T15n0634_005:0487b23_0": "　智慧破暗如日光，　　出生勝法同甘露，　其有受者智印門，　　夢中常與諸佛會。",
    "T15n0634_005:0487b25_0": "　汝等皆懷勇猛心，　　堅固修習無退捨。」",
    "T15n0634_005:0487b26_0": "爾時世尊復告妙吉祥童真菩薩言：「妙吉祥！",
    "T15n0634_005:0487b27_0": "若諸菩薩及末世眾生為欲成就無上菩提，於是三摩地智印深法相應修學；為欲成就如來八十種好，於是三摩地智印深法相應修學；為欲成就如來十八不共勝法，於是三摩地智印深法相應修學；為欲成就如來十力、四無所畏、四無量心——大慈、大悲、大喜、大捨——於是三摩地智印深法相應修學；為欲成就諸佛五眼，於是三摩地智印深法相應修學；欲得諸佛廣大壽命、種種莊嚴、勝妙國土、威德自在，於此三摩地智印深法相應修學；為欲成就諸大菩薩、利根聲聞，欲得如來智慧色身、廣大總持勝妙法門，及解一切眾生言音差別、心行、根性，具足神通、辯才無礙、曉了諸法，於是三摩地相應修學。",
    "T15n0634_005:0487c11_1": "所以者何？",
    "T15n0634_005:0487c11_2": "菩薩摩訶薩若於是三摩地而得相應，所獲如是種種功德普遍具足，成就菩提無上大法。",
    "T15n0634_005:0487c13_3": "諸法所依，名無上道；智出世間，號正遍知；自性寂靜，名為如來。",
    "T15n0634_005:0487c15_4": "如說修行而無有等，非等等故，無起、無滅，出世究竟，離諸言說，名第一諦。",
    "T15n0634_005:0487c17_0": "真實義諦，無所破壞，堅固、調伏，是名如來不可思議最勝之法。",
    "T15n0634_005:0487c18_1": "妙吉祥！",
    "T15n0634_005:0487c18_2": "我由往昔修習、安住是三摩地智印深法，見然燈佛，得無生忍，授菩提記。」",
    "T15n0634_005:0487c20_3": "時妙吉祥菩薩而白佛言：「世尊！",
    "T15n0634_005:0487c20_4": "如來於然燈佛所悟無生忍，得菩提記，於無量劫在生死中，云何修諸難行、苦行得成菩提？」",
    "T15n0634_005:0487c23_0": "佛告妙吉祥菩薩摩訶薩言：「我於往昔為求佛道，成熟一切諸眾生等清淨善根，以大願力經無量時，勤修苦行，化利有情，隨其根性有上、中、下，各令悟入三乘法義，漸次修行而有所證。",
    "T15n0634_005:0487c27_1": "妙吉祥！",
    "T15n0634_005:0487c27_2": "我於爾時因是願行而得菩提及與涅槃。」",
    "T15n0634_005:0487c28_3": "爾時世尊而說偈言：「若欲是法而相應，　　獲得如來無量慧，　十方百億諸世尊，　　皆悉來護修習者。",
    "T15n0634_005:0488a02_0": "　若於甘露甚深法，　　能解一切諸妙義，　是名總持陀羅尼，　　修習之者皆獲得。",
    "T15n0634_005:0488a04_0": "　解了言音滅諸罪，　　能破執著解諸縛，　涅槃無生亦無滅，　　無去無來無住處。",
    "T15n0634_005:0488a06_0": "　莊嚴十力諸相好，　　成就一切佛功德，　圓滿清淨解脫音，　　普應無量諸含識，　所出音聲能解了，　　一切聞者皆歡喜。",
    "T15n0634_005:0488a09_0": "　遠離邪見無分別，　　最勝清淨盡無垢，　能於是經相應學，　　究竟能得菩提道。",
    "T15n0634_005:0488a11_0": "　若人於彼三七日，　　一心思惟如是法，　不生懈怠捨親緣，　　晝夜修習得增長，　慈悲遠離於嫉妬，　　守護尸羅絕諍訟，　獲得平等正遍知，　　深心歡喜常解脫，　遠離造作諸緣起。",
    "T15n0634_005:0488a15_1": "　　譬如蓮華不染著，　堅固不起諸貪愛，　　亦如飛禽離繫縛。",
    "T15n0634_005:0488a17_0": "　得此最勝法門時，　　三千世界皆震動，　諸天競奏妙音樂，　　散施末香及沈水，　百千幢幡及天衣，　　清淨華鬘及瓔珞，　摩尼珠冠及寶蓋，　　金鈴間錯悉莊嚴，　一切諸天作歌舞。",
    "T15n0634_005:0488a21_1": "　　諸龍金翅修羅王，　比丘僧與優婆塞，　　比丘尼及烏婆夷，　各各脫身上妙衣，　　以用散佛為供養，　恭敬讚歎意思惟，　　誓求於此無上道。",
    "T15n0634_005:0488a25_0": "　我說如是甚深法，　　發生菩提心不退，　此會河沙信解人，　　究竟皆得無生忍，　諸餘剎土未來眾，　　展轉聞法心歡喜。」",
    "T15n0634_005:0488a28_0": "爾時世尊說是偈已，阿僧祇數諸眾生等各踊躍發菩提心。",
    "T15n0634_005:0488a29_1": "復有八十那庾多數諸大菩薩得聞是法，於無上道得不退轉。",
    "T15n0634_005:0488b01_2": "復有六萬三酤胝菩薩摩訶薩得無生法忍。",
    "T15n0634_005:0488b02_3": "復有六十三酤胝菩薩摩訶薩而得三摩地。",
    "T15n0634_005:0488b03_4": "無數眾生而得聖果。",
    "T15n0634_005:0488b04_5": "十方所來諸大菩薩得悟如是智印三昧。",
    "T15n0634_005:0488b05_6": "佛說此經已，六十不可思議菩薩、歡喜王菩薩、彌勒菩薩、妙吉祥菩薩摩訶薩等而為上首，與賢劫中諸大菩薩，并賢吉祥金光夫人、諸大聲聞、一切世間天人四眾、乾闥婆王、阿修羅等，聞佛所說，皆大歡喜，信受奉行。",
    "T15n0634_005:0488b11_0": "佛說大乘智印經卷第五"
}