{
    "T13n0397_005:0028b25_0": "大方等大集經卷第五",
    "T13n0397_005:0028b27_0": "北涼天竺三藏曇無讖於姑臧譯",
    "T13n0397_005:0028b28_0": "◎寶女品第三之一",
    "T13n0397_005:0028b29_0": "爾時，世尊故在欲、色二界中間，大寶坊中師子座上，與諸大眾圍繞說法。",
    "T13n0397_005:0028c01_1": "爾時，會中有一童女名曰寶女，即從坐起，右手執持白真珠貫，而作是言：「若我真實能於十方無量世界，受持如是《大集》正典，讀誦、書寫、演說其義、廣流布者，願此珠貫著佛頂髻及諸菩薩。」",
    "T13n0397_005:0028c05_2": "說是語已即擲珠貫。",
    "T13n0397_005:0028c06_3": "以佛神力及以誠言，珠貫即在如來頂上，亦遍一切諸菩薩首；而諸菩薩各各自於首貫珠中，見其來世成佛之時所有世界菩提之樹。",
    "T13n0397_005:0028c09_4": "眾生調伏及往願力了了見知，見已各各生奇特想，白佛言：「世尊！",
    "T13n0397_005:0028c10_5": "是寶女者，云何乃有如是無量大功德也？",
    "T13n0397_005:0028c11_6": "我於無量阿僧祇劫所有誓願，今於一念悉見了了。」",
    "T13n0397_005:0028c12_7": "佛言：「善哉，善哉！",
    "T13n0397_005:0028c13_8": "善男子！",
    "T13n0397_005:0028c13_9": "實如所言，是寶女者，已於過去九萬六億那由他佛，種諸善根發大善願，所生之處常得真實，是故是女凡所思念言無虛發。",
    "T13n0397_005:0028c16_10": "若欲令此大千世界滿中寶花，即言而有；若言欲令滿此三千大千世界種種妙香，言已即有；若欲示現種種形色，轉輪王色、四天王色、天帝釋色、梵天王色，或沙門色、婆羅門色，或比丘色、比丘尼色、優婆塞色、優婆夷色，如言即得。",
    "T13n0397_005:0028c21_11": "若風災起時轉為火災，火災起時轉為水災，水災起時轉為風災，如言即轉。",
    "T13n0397_005:0028c23_12": "若有魔王將諸兵眾，執持刀杖、弓弩箭矢、鉾矟戈楯，欲令轉變成寶花者，如言即成。",
    "T13n0397_005:0028c25_0": "若於空曠無水多乏，為諸眾生發大誓願，其中即有，城邑聚落人民大小漿水無乏。",
    "T13n0397_005:0028c26_1": "若願三千大千世界所有諸色如如來色，即如其言成佛妙色。",
    "T13n0397_005:0028c28_2": "若言一切所有大眾悉住虛空，言已即住。",
    "T13n0397_005:0028c29_3": "「善男子！",
    "T13n0397_005:0028c29_4": "若是寶女欲於此處虛空之中，遍聞十方諸佛所說，如言即聞。",
    "T13n0397_005:0029a01_5": "善男子！",
    "T13n0397_005:0029a02_6": "寶女童女成就如是無量無邊諸大功德。」",
    "T13n0397_005:0029a03_7": "爾時，寶女即於佛前說偈歎曰：「我今成就大寶聚，　　故能讚歎無上尊，　遠離一切諸煩惱，　　具足大寶助菩提。",
    "T13n0397_005:0029a06_0": "　如來具足無上寶，　　大光能照無邊世，　無上寶幢佛世尊，　　我今獻寶以供養，　車璩馬瑙青琉璃，　　金剛真珠日月寶，　以如是寶供養佛，　　為令眾生成菩提。",
    "T13n0397_005:0029a10_0": "　世尊身光勝諸寶，　　眾生樂見無疲厭，　處在一方見十方，　　令眾各見前有佛。",
    "T13n0397_005:0029a12_0": "　有見如來身行住，　　或見坐臥及說法，　或見默然無所宣，　　或見入定修智慧，　如來一一毛孔光，　　能照十方諸世界，　光明清淨最無上，　　猶如秋月淨蓮花。」",
    "T13n0397_005:0029a16_0": "爾時，寶女偈讚佛已，復作是言：「世尊！",
    "T13n0397_005:0029a16_1": "我今於此大集經中欲少問義，如來若許乃敢諮啟。」",
    "T13n0397_005:0029a18_0": "佛言：「善哉，善哉！",
    "T13n0397_005:0029a18_1": "寶女！",
    "T13n0397_005:0029a18_2": "隨意發問。",
    "T13n0397_005:0029a18_3": "若有疑網，我當為汝而除滅之。」",
    "T13n0397_005:0029a19_4": "爾時，寶女即白佛言：「世尊！",
    "T13n0397_005:0029a20_5": "云何實語？",
    "T13n0397_005:0029a20_6": "云何為實？",
    "T13n0397_005:0029a20_7": "云何法語？",
    "T13n0397_005:0029a20_8": "云何為法？」",
    "T13n0397_005:0029a21_9": "佛言：「善哉！",
    "T13n0397_005:0029a21_10": "善哉！",
    "T13n0397_005:0029a21_11": "至心諦聽，吾當為汝分別解說。",
    "T13n0397_005:0029a22_12": "寶女！",
    "T13n0397_005:0029a22_13": "菩薩摩訶薩有三種實。",
    "T13n0397_005:0029a22_14": "何等為三？",
    "T13n0397_005:0029a23_15": "一者、不誑諸佛；二者、不誑己身；三者、不誑眾生。",
    "T13n0397_005:0029a24_16": "云何名為不誑諸佛、己身、眾生？",
    "T13n0397_005:0029a24_17": "寶女！",
    "T13n0397_005:0029a24_18": "若有菩薩發阿耨多羅三藐三菩提心已，貪著聲聞、辟支佛乘，是則名為欺誑諸佛、己身、眾生。",
    "T13n0397_005:0029a27_19": "云何不誑？",
    "T13n0397_005:0029a27_20": "寶女！",
    "T13n0397_005:0029a27_21": "若有菩薩發阿耨多羅三藐三菩提心已，若在地獄受大苦惱、若遇魔業邪見同止、若生惡國起惡煩惱、身遇刀矟斫刺燒炙，於如是時終不捨離菩提之心，不休、不息、不畏、不悔，令菩提心遂更增廣，為諸眾生受大苦惱。",
    "T13n0397_005:0029b03_22": "見受苦者心更增廣，勤修精進欲得菩提，不為邪語之所誑惑，一切邪風不能傾動，是名菩薩不誑諸佛、己身、眾生。",
    "T13n0397_005:0029b05_23": "寶女！",
    "T13n0397_005:0029b06_24": "若有菩薩不誑諸佛、己身、眾生，是名菩薩真實之實。",
    "T13n0397_005:0029b07_25": "「寶女！",
    "T13n0397_005:0029b07_26": "不誑諸佛復有四事：一者、其心堅固；二者、住於至處；三者、具足勢力；四者、勤修精進。",
    "T13n0397_005:0029b09_27": "「不誑己身亦有四事：一者、淨心；二者、至心；三者、不誑；四者、不曲。",
    "T13n0397_005:0029b10_28": "「不誑眾生亦有四事：一者、莊嚴；二者、修慈；三者、修悲；四者、攝取。",
    "T13n0397_005:0029b12_29": "「寶女！",
    "T13n0397_005:0029b12_30": "是名菩薩第一之實。",
    "T13n0397_005:0029b12_31": "菩薩實者，初發願時不捨眾生。",
    "T13n0397_005:0029b13_32": "「復次，寶女！",
    "T13n0397_005:0029b13_33": "菩薩實者，不多語，守護語，不麁語，真實語。",
    "T13n0397_005:0029b14_34": "若在獨處、大眾、王邊，發言誠實，非為財物而故妄語，非為自在而故妄語。",
    "T13n0397_005:0029b16_35": "若有三千大千世界滿中七寶，尚不為之而生妄語，況復小事而妄語也！",
    "T13n0397_005:0029b17_36": "「寶女！",
    "T13n0397_005:0029b18_37": "如是實者，有三十二淨。",
    "T13n0397_005:0029b18_38": "何等三十二？",
    "T13n0397_005:0029b18_39": "一者、慚語；二者、功德語；三者、愧語；四者、柔軟語；五者、不虛語；六者、無譏呵語；七者、不貪著語；八者、不畏語；九者、閉諸惡道語；十者、開諸善道語；十一者、聖行語；十二者、慧行語；十三者、內淨語；十四者、外淨語；十五者、樂受語；十六者、樂聽語；十七者、不澁語；十八者、微妙語；十九者、分別語；二十者、妙音語；二十一者、純善語；二十二者、不誑語；二十三者、不熱語；二十四者、歡喜語；二十五者、自勸喻語；二十六者、勸喻他語；二十七者、不失語；二十八者、安隱語；二十九者、福田語；三十者、如佛語；三十一者、實圍遶語；三十二者、淨口語。",
    "T13n0397_005:0029c01_40": "「復次，寶女！",
    "T13n0397_005:0029c02_41": "菩薩實者，凡所言說口意相稱。",
    "T13n0397_005:0029c02_42": "云何名為口意相稱？",
    "T13n0397_005:0029c03_43": "修集施故獲得菩提，非因慳貪而能得之，是名意口相稱而語。",
    "T13n0397_005:0029c04_44": "能施一切名之為實。",
    "T13n0397_005:0029c05_45": "修集淨戒獲得菩提，非因毀戒而能得之，是名意口相稱而語。",
    "T13n0397_005:0029c06_46": "如戒而住名之為實。",
    "T13n0397_005:0029c07_47": "修集忍辱獲得菩提，非因瞋恚而能得之，是名意口相稱而語。",
    "T13n0397_005:0029c08_48": "具足修忍是名為實。",
    "T13n0397_005:0029c09_0": "勤行精進獲得菩提，非因懈怠而能得之，是名意口相稱而語。",
    "T13n0397_005:0029c10_1": "修精進故名之為實。",
    "T13n0397_005:0029c10_2": "修集禪定獲得菩提，非因亂心而能得之，是名意口相稱而語。",
    "T13n0397_005:0029c12_3": "修集定心名之為實。",
    "T13n0397_005:0029c12_4": "修於智慧獲得菩提，非因愚癡而能得之，是名意口相稱而語。",
    "T13n0397_005:0029c14_5": "修智慧故名之為實。",
    "T13n0397_005:0029c14_6": "三十七助菩提之法，四無量心亦復如是。",
    "T13n0397_005:0029c15_7": "「復次，寶女！",
    "T13n0397_005:0029c15_8": "夫真實者所謂聖行，聖行者苦、無常行。",
    "T13n0397_005:0029c16_9": "又復聖行，所謂知苦、遠集、證滅、修道，知於五陰無出生相，是名知苦。",
    "T13n0397_005:0029c18_10": "五陰因者，所謂愛結畢竟遠離，不貪不著、不讚不求、不去不來，是名離集滅一切相，然其滅時無一法滅。",
    "T13n0397_005:0029c20_11": "不平等法作平等法，是名證滅觀。",
    "T13n0397_005:0029c21_12": "奢摩他、毘婆舍那，其相平等，無覺、無觀、無有平等、無繫、無取、無作、無變，是名修道。",
    "T13n0397_005:0029c23_13": "真實了知如是等諦，又能分別廣說其義，是名菩薩摩訶薩實，說是真實法，時十千菩薩得真實忍。",
    "T13n0397_005:0029c25_14": "「寶女！",
    "T13n0397_005:0029c25_15": "法語者，凡所演說依法而語，觀法、念法、奉行於法，行至處法、求法、欲法、樂法、修法，法幢、法杖、莊嚴法器；法燈、法明、法念、法意、法有法疑，莊嚴瓔珞；法床、法儀，法護、法財、法無窮盡，廣大無邊。",
    "T13n0397_005:0030a01_16": "法事、法身、法口、法意，菩薩摩訶薩具足成就如是等法，是名法語。",
    "T13n0397_005:0030a02_17": "「法者，真實之語、守護法語，教人供養父母、和上、耆舊有德，讚歎菩提及菩提道。",
    "T13n0397_005:0030a04_18": "令人不捨菩提之心，至心繫念不忘菩提，不離莊嚴修菩提法，親近賢聖善知識等，修集信心專念聽法，慕求正法勤於精進。",
    "T13n0397_005:0030a07_19": "不貪著法知恩報恩，樂於寂靜不斷聖種，教化頭陀、勸行十善，讚歎惠施，一切善法願向菩提。",
    "T13n0397_005:0030a09_20": "至心受持清淨戒律，修集忍辱，除去懈怠，修淨禪定，智慧方便，慈悲喜捨，修四真諦趣向於諦。",
    "T13n0397_005:0030a11_21": "四無礙智得大神通，隨順法施修四念處，乃至修集八聖道分，定慧二法得智解脫，如法解脫聲聞、緣覺、菩薩諸乘。",
    "T13n0397_005:0030a14_0": "「讚說一切所有福德，當觀十二甚深因緣，分別空門、無相、無願，無所畏懼。",
    "T13n0397_005:0030a15_1": "說五陰如幻如化，說十八界如虛空相，說諸入性同於空性，常說七財六念六敬，解說具足六波羅蜜。",
    "T13n0397_005:0030a18_0": "說六常行、修六神通，具足五眼說第一義，流布世間成就業語，一切眾生其心平等讚歎佛語。",
    "T13n0397_005:0030a20_1": "「寶女！",
    "T13n0397_005:0030a20_2": "若有菩薩具足如是法語，口終不說我語，不說眾生語，不說壽命語，不說士夫語，不說斷語，不說常語，不說有見語，不說無見語，不說兩斷語，不著中語，不說聚語，不說滅語，不說諍語，不說偏語，不覺知語，不顛倒語，不增疑心語，不逆法語，觀法界語、破憍慢語。",
    "T13n0397_005:0030a26_3": "「說法菩薩如法而住，如法而說實語法語，不斷語、不折語，說法菩薩一切世間不能共論，見者怖畏。",
    "T13n0397_005:0030a28_4": "法語菩薩能演說空、無相、無願，不著三界及以諸有，不從他乞，無心意識，無有塵垢、無明無闇，不繫屬他、不繫屬自，無有高下，不雜一切境界因緣，清淨寂靜無有導首，難知難覺，不可思惟，不思惟行，清淨智者，乃能知之。",
    "T13n0397_005:0030b04_5": "無受受者永斷諸受，過於三世，不滅無滅相，不生無生相，無有豐儉，無生、無斷、無增、無減、無當有、無已有，非修、非見、非魔見、非真實見、非相、非非相、非一相，而亦一相。",
    "T13n0397_005:0030b08_6": "非有屋宅、遠離屋宅，非近、非遠、非離、非別、非縛、非解、非有漏、非無漏，亦非相似。",
    "T13n0397_005:0030b10_0": "非苦、非樂、非具足、非不具足、非名、非色、非著、非脫、非破、非完，雖非金剛，不可壞相。",
    "T13n0397_005:0030b11_1": "真實如爾，非近、非遠、無色無因，亦非頑嚚、非此非彼、非內、非外、非自、非他、非見、非聞、非憶、非忘、非識、非知、非識境界、非知境界。",
    "T13n0397_005:0030b14_2": "寶女！",
    "T13n0397_005:0030b14_3": "是名為法。",
    "T13n0397_005:0030b15_4": "若能廣說如是等法，是名說法。",
    "T13n0397_005:0030b15_5": "「復次，寶女！",
    "T13n0397_005:0030b16_6": "法語菩薩不與一切世間諍競，不輕不慢於他未學，心不輕笑不生高心，不自讚歎不謗他說，不以飲食為他說法，不遮他善令生疑惑。",
    "T13n0397_005:0030b19_7": "見他犯罪終不說之，於他法中不生輕賤，不遮止他所修行法。",
    "T13n0397_005:0030b20_8": "凡所說法，不離於空、無相、無願，終不分別一切法界，不動法界、不動實性，不依字、識、人、不了義，雖不依止亦不誹謗。",
    "T13n0397_005:0030b23_9": "「於自他眾不生分別，亦不誹謗十二因緣，非在世間淨於世間，非法淨法無貪無慳，無有毀戒不捨破戒，無瞋無妬無有懈怠，不失道心不忘菩提，為欲莊嚴無上智慧，不休不息心不生悔。",
    "T13n0397_005:0030b27_10": "於他法中心無妬嫉，不以著於非修多羅謗修多羅，毘尼摩耶亦復如是。",
    "T13n0397_005:0030b29_11": "於正法所終不見非，不因於慢而增長慢，不謗因果及業果報。",
    "T13n0397_005:0030c01_12": "於正法中心無退轉，知恩念恩報之不忘，終不懷抱瞋恨之心，不著我見不嫉他利。",
    "T13n0397_005:0030c03_13": "「於怨親中無有二想，得他譏刺終不報之，不作兩舌鬪亂彼此，不懷諂曲顯異惑眾，不為他喜受菩薩戒、比丘戒、比丘尼戒、式叉摩那戒、沙彌戒、沙彌尼戒、優婆塞戒、優婆夷戒，住空閑處思惟寂默，勤心受讀十二部經。",
    "T13n0397_005:0030c08_14": "「不為勝他故受持守護如是等戒，不為供養現作知足，不為顯他不知足故自修知足，不信諸佛無上菩提他之所作。",
    "T13n0397_005:0030c11_15": "不造惡業邪惡活命，不捨七財不貪於食，不斷聖種，不誹謗他不自讚歎，於佛法中不作數量，讚歎大乘心無厭足，是名法語。」",
    "T13n0397_005:0030c13_16": "◎爾時，世尊復告寶女：「菩薩義者，云何名義？",
    "T13n0397_005:0030c14_17": "所謂信心修莊嚴時無有虛誑，為欲莊嚴一切善根，至心專念修行善法，破眾生疑不求果報，施諸眾生安隱快樂，護持禁戒不失忍心，勤修精進增長善法，修寂靜定攝諸散亂，具無上智破無明闇，修集慈心等諸眾生，修集悲心隨眾所作親往營理，修集喜心施眾法喜，修集捨心不觀苦樂。",
    "T13n0397_005:0030c21_18": "捨財法已心無悔悋，所言柔軟壞眾惡心，利益於他具足甚深，修行同事勸發大乘，以是四攝調伏眾生。",
    "T13n0397_005:0030c23_19": "見一切行皆是無常、苦、空、無我，淨諸煩惱。",
    "T13n0397_005:0030c24_20": "依止於義不依於字，依止於智不依於識，依了義經捨不了義，依止於法不依於人。",
    "T13n0397_005:0030c26_21": "說義無礙無有窮盡，而於法界無所分別；說辭無礙獲得解脫說；樂說無礙如法而說。",
    "T13n0397_005:0030c28_22": "「莊嚴惠施不知厭足，莊嚴於戒善願成就，莊嚴多聞如法而作，莊嚴功德具足相好，莊嚴智慧知諸眾生上中下根差別之相，莊嚴於定為心清淨，莊嚴於智得三種慧。",
    "T13n0397_005:0031a03_23": "修四念處為心不散亂，修四正勤為得善根，修四如意往來諸方，修集五根辯分別句，修集五力為壞煩惱，修七覺分為知諸法，修八正道不為惡動，修集神通為不退失。",
    "T13n0397_005:0031a07_24": "菩薩摩訶薩解如是義，是名為義；若有菩薩能說是義，是名說義。",
    "T13n0397_005:0031a08_25": "「復次，寶女！",
    "T13n0397_005:0031a09_26": "又復義者，修集空定壞諸有法，修集無相壞諸法相，修集無願不求三界。",
    "T13n0397_005:0031a10_27": "若能演說如是三空，是名說義；一切諸行不可修行，是名為義。",
    "T13n0397_005:0031a12_28": "菩薩說是不可修行，是名說義；斷一切生，是名為義。",
    "T13n0397_005:0031a13_29": "菩薩若說諸法無生，是名說義；諸有無出，是名為義。",
    "T13n0397_005:0031a14_30": "如是說者，是名說義；四真諦者，名之為義。",
    "T13n0397_005:0031a15_31": "如是說者，是名說義；無我我所，名之為義。",
    "T13n0397_005:0031a16_32": "如是說者，是名說義；字不可說，名之為義。",
    "T13n0397_005:0031a17_33": "如是說者，是名說義；真實之義，名之為義。",
    "T13n0397_005:0031a18_34": "如是說者，是名說義；一切菩提之法，不可稱計，是名為義。",
    "T13n0397_005:0031a19_35": "菩薩摩訶薩如是說者，是名說義；多聞之人如法而作，是名為義。",
    "T13n0397_005:0031a21_36": "如是說者，是名說義；一切諸乘大乘為最，是名為義。",
    "T13n0397_005:0031a22_37": "能如是說，是名說義。",
    "T13n0397_005:0031a22_38": "復次，寶女！",
    "T13n0397_005:0031a23_39": "無所分別，名之為義。",
    "T13n0397_005:0031a23_40": "「無有眾生，亦無受命，一味不動不盡一事，不生不出，不來不去不滅不二，不可觀見，無有造作，無為無作，心不諂曲。",
    "T13n0397_005:0031a26_41": "三世平等，三分無差，不失不得，不熱不冷，不淨不穢，不行如爾，不取不捨，非道示道，非常非斷，亦非中道。",
    "T13n0397_005:0031a28_42": "不瞋不濁，不觀於法及以非法，非一切字音聲辭語。",
    "T13n0397_005:0031a29_43": "無心意識，於貪瞋癡不生分別，一切諸法作相有相，空無相願是三即空，真實入法等與不等皆悉平等，因於智慧獲得解脫。",
    "T13n0397_005:0031b03_44": "寶女！",
    "T13n0397_005:0031b03_45": "菩薩若能如是具義，是名為義；說如是義，是名說義。",
    "T13n0397_005:0031b05_46": "「寶女！",
    "T13n0397_005:0031b05_47": "云何菩薩說於毘尼？",
    "T13n0397_005:0031b05_48": "佛說毘尼凡有二種。",
    "T13n0397_005:0031b06_49": "何等為二？",
    "T13n0397_005:0031b06_50": "一者、犯毘尼；二者、煩惱毘尼。",
    "T13n0397_005:0031b07_51": "云何為犯？",
    "T13n0397_005:0031b07_52": "云何毘尼？",
    "T13n0397_005:0031b07_53": "犯已尋覺不善思惟，因於無明顛倒虛妄欺誑煩惱，著我、眾生、疑心，不得解脫，掉悔、憍慢、放逸、寡聞，因如是等是名為犯。",
    "T13n0397_005:0031b10_54": "若破疑心獲得解脫，得解脫故見有犯處，即是非處亦非非處，非身口意，不取不捨不可覩見，非是身作及心口作，若是三作即是滅法。",
    "T13n0397_005:0031b13_55": "若是滅法，誰作誰犯？",
    "T13n0397_005:0031b13_56": "如犯，一切諸法亦復如是，諸法無根無作無處。",
    "T13n0397_005:0031b14_57": "若能破壞如是等疑，是名為淨，是名不熱；隨師教作，是名有信，是名有定，是名毘尼。",
    "T13n0397_005:0031b16_58": "「云何煩惱？",
    "T13n0397_005:0031b17_59": "云何毘尼？",
    "T13n0397_005:0031b17_60": "十二有支，所謂無明乃至老死，是名煩惱。",
    "T13n0397_005:0031b18_61": "性能調伏一切煩惱，是名毘尼。",
    "T13n0397_005:0031b19_62": "何以故？",
    "T13n0397_005:0031b19_63": "空無相願能調諸法。",
    "T13n0397_005:0031b19_64": "若法是空、無有性相、不可願者，云何而有貪恚癡等。",
    "T13n0397_005:0031b20_65": "無作能調一切諸法，若一切法不可作者，云何而有煩惱諸結。",
    "T13n0397_005:0031b22_66": "一切諸法從因緣生，若從緣生云何可見？",
    "T13n0397_005:0031b23_67": "見如是等十二有支，亦知煩惱及煩惱相。",
    "T13n0397_005:0031b24_68": "若是空智能觀菩提，即以此空空於煩惱。",
    "T13n0397_005:0031b25_69": "若能觀察如是平等，是名毘尼。",
    "T13n0397_005:0031b25_70": "若能如是演說義者，是名菩薩能說毘尼。",
    "T13n0397_005:0031b26_71": "若是毘尼能知我者，即是了知煩惱毘尼。",
    "T13n0397_005:0031b27_72": "云何名為知我毘尼？",
    "T13n0397_005:0031b28_73": "謂觀無我、觀於我性，知我淨我實，知我分別我空我修，知我不動、不說、不著、不生不滅。",
    "T13n0397_005:0031c01_74": "若能如是知於我者，即是了知煩惱毘尼。",
    "T13n0397_005:0031c02_75": "若實無我而作我想，於無煩惱作煩惱想，亦復如是；若我本無，煩惱亦爾。",
    "T13n0397_005:0031c03_76": "「若有具足毘婆舍那，則能如是觀察了知，是名知我煩惱毘尼。",
    "T13n0397_005:0031c05_77": "煩惱者非過去未來現在，若能不作不念不求，是名知於煩惱毘尼。",
    "T13n0397_005:0031c06_78": "毘尼亦非去來現在，如心非色，非內非外，亦非中間，煩惱亦爾，非色非內外及以中間。",
    "T13n0397_005:0031c08_79": "何以故？",
    "T13n0397_005:0031c08_80": "無覺知故、無諍競故、無清淨故、無造作故。",
    "T13n0397_005:0031c09_81": "若能如是知諸煩惱不出不滅，是名了知煩惱毘尼。",
    "T13n0397_005:0031c11_82": "「寶女！",
    "T13n0397_005:0031c11_83": "菩薩若得如是等知煩惱毘尼，亦為眾生說如是法，是名菩薩演說毘尼。」",
    "T13n0397_005:0031c12_84": "說是法時，十千菩薩得無生忍。",
    "T13n0397_005:0031c13_85": "爾時，寶女心大歡喜，前白佛言：「世尊！",
    "T13n0397_005:0031c14_86": "如來所說真實法義，及以毘尼不可思議。",
    "T13n0397_005:0031c15_87": "若有菩薩能如是說，是人則能實知實見。」",
    "T13n0397_005:0031c16_88": "爾時，舍利弗語寶女言：「汝今已具如是等法，能演說不？」",
    "T13n0397_005:0031c17_89": "寶女答言：「大德舍利弗！",
    "T13n0397_005:0031c18_90": "實名無貪，無貪即義，如是義者即不可說，不可說者即是毘尼。",
    "T13n0397_005:0031c19_91": "大德！",
    "T13n0397_005:0031c19_92": "若如是者，云何可說？",
    "T13n0397_005:0031c20_93": "「復次，舍利弗！",
    "T13n0397_005:0031c20_94": "實者即滅，滅者即法，法者即淨，淨者即義，義者即毘尼。",
    "T13n0397_005:0031c21_95": "如是等法無有文字，若無文字，云何可說？",
    "T13n0397_005:0031c22_96": "「大德！",
    "T13n0397_005:0031c22_97": "實者即如，如者即法，法即無二，無二即義，夫無二者亦不可調，若不可調，云何名調？",
    "T13n0397_005:0031c24_98": "如是等法悉無所有，若無所有，云何可說？」",
    "T13n0397_005:0031c25_99": "舍利弗言：「汝今成就何等寶故？",
    "T13n0397_005:0031c26_100": "立如是名，名寶女耶！」",
    "T13n0397_005:0031c26_101": "答言：「大德！",
    "T13n0397_005:0031c26_102": "有三十二菩薩寶心，如是心中悉無聲聞、辟支佛心。",
    "T13n0397_005:0031c28_103": "何等三十二？",
    "T13n0397_005:0031c28_104-0": "一者、發心為度一切諸眾生故；二者、發心為令佛種不斷絕故；三者、發心為持佛法不滅盡故；四者、發心守護僧故；五者、發心為施眾生聖法之樂；六者、發心為諸眾生修集大慈，令眾遠離煩惱諸苦；七者、發心修集大悲捨內外物；八者、發心護持禁戒，調毀戒故；九者、發心修忍，破壞不忍、憍慢、惡心、顛心、醉心、狂心、放逸自在心故；",
    "T13n0397_005:0031c28_104-1": "十者、發心精進，為破懈怠、畏退、悔心，調伏懈怠諸眾生故；十一者、發心修定，為破亂心、狂心、妄念，為令眾生獲得四禪及八解脫，調伏欲界諸眾生故；十二者、發心修智破一切闇，真實知見入於法界；十三者、發心為知眾生平等無二，皆一味故；十四者、發心為得無貪、無瞋，利衰、毀譽，其心無二，安住善法苦樂不動，為如是等護眾生故；",
    "T13n0397_005:0031c28_104-2": "十五者、發心為得無怖無畏，欲解甚深十二因緣，離一切見；十六者、發心為欲莊嚴智慧，及以功德無有厭足；十七者、發心為欲不離見佛常聞法故；十八者、發心為欲如聞而說；十九者、發心為得廣大法聚心無貪悋；二十者、發心為欲讚歎淨戒，如聞而住，教化慰喻毀禁人故；二十一者、發心為破一切眾生七種慢故；二十二者、發心為知一切眾生上中下根；",
    "T13n0397_005:0031c28_104-3": "二十三者、發心為破諸魔惡業；二十四者、發心為施眾生安樂；二十五者、發心為欲壞破眾生所有眾苦，心不生悔；二十六者、發心為欲具足成就得佛法故；二十七者、發心為知有為之法一切無常、苦、無我故，知已不離心無厭悔；二十八者、發心為樂修集一切助菩提法；二十九者、發心為見空無相願，以眾生故而不取證；三十者、發心為於雖畏諸有亦護諸有；",
    "T13n0397_005:0031c28_104-4": "三十一者、發心為於見生死過而不厭悔；三十二者、發心為於若近菩提受無上樂，捨是妙樂為眾生故受貧窮苦。",
    "T13n0397_005:0032b04_105": "舍利弗！",
    "T13n0397_005:0032b04_106": "是三十二發心之寶，悉無聲聞辟支佛心，是故菩薩名為寶聚。」",
    "T13n0397_005:0032b05_107": "爾時，世尊讚寶女言：「善哉，善哉！",
    "T13n0397_005:0032b06_108": "汝真實說菩薩摩訶薩發菩提心，而菩提心成就無量無邊功德，不可齊說三十二事。",
    "T13n0397_005:0032b08_109": "何以故？",
    "T13n0397_005:0032b08_110": "非聲聞寶能得佛寶，非緣覺寶能得佛寶，以菩薩寶能得佛寶。",
    "T13n0397_005:0032b10_0": "得佛寶已，則得聲聞、辟支佛寶、菩薩佛寶，是故菩薩名為寶聚。」",
    "T13n0397_005:0032b11_1": "爾時，舍利弗白佛言：「世尊！",
    "T13n0397_005:0032b12_0": "寶女所說不可思議，我觀其說，是女似得四無礙智。」",
    "T13n0397_005:0032b13_1": "佛告舍利弗：「汝今方謂是女未得四無礙耶！",
    "T13n0397_005:0032b14_2": "是女久已成就具足。",
    "T13n0397_005:0032b14_3": "寶女說法字不可盡，文句義味亦不可盡。」",
    "T13n0397_005:0032b15_4": "時，舍利弗語寶女言：「仁者今當廣分別說四無礙智，於一切法悉成其事。」",
    "T13n0397_005:0032b17_5": "「大德！",
    "T13n0397_005:0032b17_6": "菩提心者名無礙句。",
    "T13n0397_005:0032b17_7": "何以故？",
    "T13n0397_005:0032b18_8": "菩提心中攝諸義故，是名義無礙智；一切法界入菩提心，是名法無礙智；實無文字而說文字，是名辭無礙智；不可說法說不斷絕，是名樂說無礙智。",
    "T13n0397_005:0032b21_9": "義不可說，名義無礙；一切諸法皆如幻相，名法無礙；無言說業，名辭無礙；於六入界無有障礙，名樂說無礙。",
    "T13n0397_005:0032b23_10": "了達於義，名義無礙；樂於寂靜，名法無礙；字不合法、法不合義，名辭無礙；說即是聲，名樂說無礙。",
    "T13n0397_005:0032b26_11": "如來正覺即菩提義，名義無礙；菩提義者能生於法，名法無礙；法可作句，名辭無礙；說已得義，名樂說無礙。",
    "T13n0397_005:0032b28_12": "法義者名義無礙；解脫者名法無礙；演說法相非有法性，名辭無礙；分別法界及非法界，名樂說無礙。",
    "T13n0397_005:0032c01_13": "僧即無為，名義無礙；諸僧一味，名法無礙；和合僧故，名辭無礙；說僧功德，名樂說無礙。",
    "T13n0397_005:0032c03_14": "大德！",
    "T13n0397_005:0032c03_15": "是四無礙遍一切法。」",
    "T13n0397_005:0032c04_16": "時，舍利弗言：「世尊！",
    "T13n0397_005:0032c04_17": "是女人者，發心已來為久近耶！",
    "T13n0397_005:0032c05_18": "在何佛邊種諸善根？」",
    "T13n0397_005:0032c05_19": "佛言舍利弗：「過去無量阿僧祇劫，爾時有佛號分別見如來、應、正遍知、明行足、善逝、世間解、無上士、調御丈夫、天人師、佛、世尊——土名大淨，如兜率天——與菩薩僧七萬六千，一切皆是清淨梵行，得不退轉陀羅尼門。",
    "T13n0397_005:0032c10_20": "「爾時，有轉輪聖王名淨德報，王千世界而得自在。",
    "T13n0397_005:0032c11_21": "後宮婇女八萬四千，千子具足，其力皆等蓮花力士。",
    "T13n0397_005:0032c12_22": "爾時聖王，於三萬六千億歲，種種供養佛及菩薩，所謂房舍、臥具、衣服、飲食、病瘦、醫藥。」",
    "T13n0397_005:0032c14_23": "舍利弗言：「世尊！",
    "T13n0397_005:0032c15_24": "不審彼佛壽命幾時？」",
    "T13n0397_005:0032c15_25": "「舍利弗！",
    "T13n0397_005:0032c15_26": "其佛壽命滿十中劫。",
    "T13n0397_005:0032c16_27": "時轉輪王，與其後宮眷屬婇女及外人民九萬二千億那由他，齎持種種無量無邊供養之具，往至佛所。",
    "T13n0397_005:0032c18_28": "以八千億上妙珍寶而散佛上，頭面作禮長跪合掌，口宣是言：『世尊！",
    "T13n0397_005:0032c20_29": "我今所設供養之具，頗復更有殊勝供養勝我者不？』",
    "T13n0397_005:0032c21_30": "時佛答言：『大王！",
    "T13n0397_005:0032c21_31": "有異供養勝諸供養，如是供養於此供養，百分千分萬分百千萬分，不及其一。』",
    "T13n0397_005:0032c23_32": "王言：『世尊！",
    "T13n0397_005:0032c23_33": "是何供養？",
    "T13n0397_005:0032c24_34": "願樂欲聞，唯願說之。』",
    "T13n0397_005:0032c24_35": "「爾時世尊即說偈曰：「『如恒河沙等世界，　　滿中妙寶持用施，　　雖有如是無量福，　　不如憐愍發菩提。",
    "T13n0397_005:0032c28_0": "　　無量億等恒沙佛，　　淨妙花香以供養，　　如是福德猶不如，　　發菩提心七步退。",
    "T13n0397_005:0033a01_0": "　　如是發心即為施，　　戒忍精進禪智慧，　　若為憐愍發大心，　　其福無量不可盡。",
    "T13n0397_005:0033a03_0": "　　上色力財上族姓，　　是人乃能發菩提，　　主千世界至梵天，　　得大自在乃能發。",
    "T13n0397_005:0033a05_0": "　　若樂喜發菩提心，　　如是乃能斷惡有，　　能為人天開正路，　　能開八正邪嶮徑。",
    "T13n0397_005:0033a07_0": "　　諸根具足不盲聾，　　皆由至心發菩提，　　能見十方諸世尊，　　能聞天上甘露味。",
    "T13n0397_005:0033a09_0": "　　若能至心發菩提，　　是人能破疑憍慢，　　無量智慧得自在，　　能為眾生說法界。",
    "T13n0397_005:0033a11_0": "　　眾生見之如父母，　　亦如良醫師友想，　　能療眾生煩惱病，　　教誨令趣菩提道。』",
    "T13n0397_005:0033a13_0": "「爾時，聖王聞佛說是發菩提心所得功德，其心歡喜踊躍無量，與其眷屬內外人民悉發阿耨多羅三藐三菩提心，即於佛前而說偈言：「『我今憐愍於眾生，　　是故發此菩提心，　　若欲獲得大自在，　　不應於此生退轉。",
    "T13n0397_005:0033a19_0": "　　生死無量受苦惱，　　而於自他無利益，　　寧發於此受大苦，　　非以不發受安樂。",
    "T13n0397_005:0033a21_0": "　　若有眾生發菩提，　　即得人天聖王樂，　　亦得寂靜無漏樂，　　及得無上菩提樂。",
    "T13n0397_005:0033a23_0": "　　最上慧忍三昧定，　　具四無量及六度，　　三種淨慧六神通，　　四無礙智大自在，　　無上十力四無畏，　　及三念處及大悲，　　成就具足十八法，　　如是皆由發菩提。",
    "T13n0397_005:0033a27_0": "　　能動十方諸世界，　　亦知十方眾生心，　　能度無量諸眾生，　　皆由發於菩提心。』",
    "T13n0397_005:0033a29_0": "「舍利弗！",
    "T13n0397_005:0033a29_1": "說是偈時，四萬夫人、無量眾生，皆發阿耨多羅三藐三菩提心。",
    "T13n0397_005:0033b01_2": "爾時聖王，復於萬億年中供養彼佛，供養佛已厭世出家。",
    "T13n0397_005:0033b02_3": "既出家已，思惟四句：一者、實句；二者、法句；三者、義句；四者、調句，於一億年常思如是四句之義。",
    "T13n0397_005:0033b05_4": "「舍利弗！",
    "T13n0397_005:0033b05_5": "汝知，爾時轉輪聖王豈異人乎？",
    "T13n0397_005:0033b06_0": "即寶女是也。」",
    "T13n0397_005:0033b06_1": "舍利弗言：「世尊！",
    "T13n0397_005:0033b06_2": "何業緣故受是女身？」",
    "T13n0397_005:0033b07_3": "佛言：「舍利弗！",
    "T13n0397_005:0033b07_4": "一切菩薩不以女業而受身也，乃以神通智慧之力示女身耳！",
    "T13n0397_005:0033b08_5": "為欲調伏諸眾生故。",
    "T13n0397_005:0033b09_6": "舍利弗！",
    "T13n0397_005:0033b09_7": "汝今實謂寶女菩薩是女身耶，莫造斯觀。",
    "T13n0397_005:0033b10_8": "何以故？",
    "T13n0397_005:0033b10_9": "受女身者即是慧力、神通之力。",
    "T13n0397_005:0033b11_10": "舍利弗！",
    "T13n0397_005:0033b11_11": "是女久已於無量劫中離男女身，如是身者非是過去，亦非未來現在，此身即方便身，是方便身化此世界九萬二千諸女人等發阿耨多羅三藐三菩提心，是故示現是方便身。」",
    "T13n0397_005:0033b15_12": "爾時，寶女語舍利弗：「大德！",
    "T13n0397_005:0033b16_13": "汝今能以女人之身說正法耶？」",
    "T13n0397_005:0033b16_14": "舍利弗言：「我於男身尚生厭悔，況女身乎！」",
    "T13n0397_005:0033b17_15": "「舍利弗！",
    "T13n0397_005:0033b17_16": "汝於男身生厭悔耶？」",
    "T13n0397_005:0033b18_17": "舍利弗言：「如是，如是。」",
    "T13n0397_005:0033b18_18": "「大德！",
    "T13n0397_005:0033b18_19": "是故菩薩勝諸聲聞、辟支佛等。",
    "T13n0397_005:0033b19_20": "何以故？",
    "T13n0397_005:0033b19_21": "汝諸聲聞所厭悔處，菩薩於中受樂不悔。",
    "T13n0397_005:0033b20_22": "聲聞之人不求諸有，菩薩於中甘樂受之。",
    "T13n0397_005:0033b21_23": "聲聞之人於諸功德生知足想，菩薩之人無有厭足。",
    "T13n0397_005:0033b22_24": "聲聞之人厭離煩惱，菩薩之人處而不懼。」",
    "T13n0397_005:0033b23_25": "舍利弗言：「寶女！",
    "T13n0397_005:0033b24_26": "菩薩之人有何等力，以是力故心無厭離？」",
    "T13n0397_005:0033b25_27": "寶女答言：「大德！",
    "T13n0397_005:0033b25_28": "菩薩摩訶薩有八種力，處之無厭。",
    "T13n0397_005:0033b26_29": "何等為八？",
    "T13n0397_005:0033b26_30": "一者、慈力，心無礙故；二者、悲力，為調伏故；三者、實力，不誑諸佛以眾生故；四者、慧力，離煩惱故；五者、方便力，心不悔故；六者、功德力，無所畏故；七者、智力，壞無明故；八者、精進力，破放逸故；是名八力。",
    "T13n0397_005:0033c02_31": "菩薩具足如是八力，其心不悔。」",
    "T13n0397_005:0033c02_32": "舍利弗言：「寶女！",
    "T13n0397_005:0033c03_33": "汝今已具足八力耶？」",
    "T13n0397_005:0033c03_34": "答言：「大德！",
    "T13n0397_005:0033c03_35": "言具足者即是顛倒，顛倒者即是二相，二相者即是有為，有為者即無所有，無所有者即是平等。",
    "T13n0397_005:0033c06_36": "大德！",
    "T13n0397_005:0033c06_37": "若平等者，云何有力？",
    "T13n0397_005:0033c06_38": "云何無力？",
    "T13n0397_005:0033c07_0": "云何可說一二之數？",
    "T13n0397_005:0033c07_1": "「大德！",
    "T13n0397_005:0033c07_2": "一切諸法皆如虛空，而是虛空，不可說內不可說外，不可說明不可說闇，一切諸法亦復如是。",
    "T13n0397_005:0033c09_3": "若一切法同虛空者，云何可說有力、無力、一二之數？",
    "T13n0397_005:0033c10_4": "「大德！",
    "T13n0397_005:0033c11_5": "菩薩摩訶薩亦有力亦無力。",
    "T13n0397_005:0033c11_6": "云何有力？",
    "T13n0397_005:0033c12_0": "云何無力？",
    "T13n0397_005:0033c12_1": "無煩惱力、有智慧力，無慳悋力、有惠施力，無破戒力、有持戒力，無瞋恚力、有忍辱力，無懈怠力、有精進力，無亂意力、有禪定力，無無明力、有智慧力，是故菩薩遠離惡法修集善法；是故菩薩無惡法力、有善法力。」",
    "T13n0397_005:0033c16_2": "爾時，世尊讚寶女言：「善哉，善哉！",
    "T13n0397_005:0033c17_3": "若有善男子、善女人能如是說，即是實說。」",
    "T13n0397_005:0033c18_4": "寶女菩薩說是法時，五百菩薩成就忍心。",
    "T13n0397_005:0033c20_0": "大方等大集經卷第五"
}