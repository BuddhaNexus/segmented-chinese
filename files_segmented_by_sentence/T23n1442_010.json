{
    "T23n1442_010:0675a07_0": "根本說一切有部毘奈耶卷第十",
    "T23n1442_010:0675a09_0": "三藏法師義淨奉　制譯",
    "T23n1442_010:0675a10_0": "妄說自得上人法學處第四之二",
    "T23n1442_010:0675a11_0": "爾時薄伽梵，與五百漁人出家圓具已，從薜舍離詣竹林聚落北，有升攝波林依之而住。",
    "T23n1442_010:0675a13_0": "時逢飢饉乞食難得，父母於子尚不相濟，況餘乞人！",
    "T23n1442_010:0675a14_1": "爾時世尊告諸苾芻曰：「今時飢饉乞食難得，父子尚不相濟，汝等宜應各隨親友得意之處，於薜舍離隨近聚落而作安居。",
    "T23n1442_010:0675a16_2": "我與阿難陀於此林住。」",
    "T23n1442_010:0675a17_3": "苾芻聞已唯然受教，各隨親友於薜舍離隨近聚落而作安居。",
    "T23n1442_010:0675a18_4": "時彼五百善來苾芻，見斯事已共相告曰：「仁等當知如世尊說：『今時飢饉乞食難得，父子尚不相濟，況餘乞人！",
    "T23n1442_010:0675a21_5": "汝等宜應各隨親友，於薜舍離隨近聚落而作安居。",
    "T23n1442_010:0675a22_6": "我與阿難陀於此林住。』",
    "T23n1442_010:0675a23_0": "我等於此無有眷屬，可得依止作安居事。",
    "T23n1442_010:0675a23_1": "然於捕漁人村有我眷屬，宜往相問，於其村外權為草室而作安居。」",
    "T23n1442_010:0675a25_2": "時五百苾芻即便往至捕漁村所，問其眷屬權為小室村外居停。",
    "T23n1442_010:0675a26_3": "時諸苾芻共相謂曰：「我等少聞未有學識，若諸親眷來相請問，我等云何為其說法？」",
    "T23n1442_010:0675a28_4": "「若彼來時我等宜應更相讚歎，汝諸眷屬大獲善利，汝聚落中得有如是勝妙僧眾於此安居。",
    "T23n1442_010:0675b01_5": "此苾芻得無常想，於無常苦想、於苦空想、於空無我想、厭離食想、於諸世間無愛樂想、過患想、斷除想、離欲想、滅想、死想、不淨想、青瘀想、膖脹想、膿流想、蟲食想、血塗想、離散想、白骨想、觀空想，此苾芻得初靜慮、二靜慮、三靜慮、四靜慮，得慈悲喜捨、空無邊處、識無邊處、無所有處、非想非非想處，此得四果六神通八解脫。」",
    "T23n1442_010:0675b09_6": "後於異時彼諸眷屬來相看問，時諸苾芻見眷屬來，即便更互共相讚歎：「汝諸眷屬大獲善利，汝聚落中得有如是勝妙僧眾於此安居。",
    "T23n1442_010:0675b12_7": "此苾芻得無常想，廣說乃至得八解脫。」",
    "T23n1442_010:0675b13_0": "時諸眷屬既聞說已，白言：「聖者！",
    "T23n1442_010:0675b13_1": "仁等證得如是勝果。」",
    "T23n1442_010:0675b14_2": "答言：「皆得。」",
    "T23n1442_010:0675b14_3": "時俗諸人聞得果者咸生愛樂，於自父母妻子親屬而不拯濟，於諸苾芻各以飲食共相供給。",
    "T23n1442_010:0675b17_0": "爾時世尊未入涅槃安住於世，與諸弟子二時大集：一謂五月十五日欲安居時；二謂八月十五日隨意了時。",
    "T23n1442_010:0675b19_1": "若前安居者受教勅已往詣城邑村坊聚落而作安居，至隨意了皆來集會，隨所證獲皆悉白知，其未證者請求證法。",
    "T23n1442_010:0675b22_2": "近薜舍離安居苾芻，三月既滿作衣已竟，顏色憔悴形容羸瘦，執持衣鉢往竹林村。",
    "T23n1442_010:0675b23_3": "既至村已，時具壽阿難陀遙見諸苾芻，於同梵行者起憐愛心，遙唱善來即前迎接，為持衣鉢錫杖君持，并餘雜物沙門資具。",
    "T23n1442_010:0675b26_4": "又問：「具壽！",
    "T23n1442_010:0675b27_0": "仁等何處安居而得來至？」",
    "T23n1442_010:0675b27_1": "答言：「我於佛栗氏聚落三月安居，今來至此。」",
    "T23n1442_010:0675b28_2": "阿難陀曰：「諸仁於彼安居三月之內，乞求飲食不勞苦耶？」",
    "T23n1442_010:0675b29_3": "答曰：「雖於彼處得安樂住，然乞飲食甚大艱辛。」",
    "T23n1442_010:0675c01_4": "爾時阿難陀即便報曰：「實爾，具壽！",
    "T23n1442_010:0675c02_5": "目驗衰羸、容貌憔悴，准知飲食定是難求。」",
    "T23n1442_010:0675c03_6": "時捕漁村五百苾芻既安居了，執持衣鉢亦至此村，顏色鮮好容貌肥盛。",
    "T23n1442_010:0675c05_7": "時阿難陀遙見諸苾芻，於同梵行者起憐愛心，遙唱善來即前迎接，為持衣鉢并餘雜物。",
    "T23n1442_010:0675c07_8": "如前具問乃至問言：「於捕漁村飲食易求安樂行不？」",
    "T23n1442_010:0675c08_9": "苾芻報曰：「我於彼住實得安樂，所求飲食易得不難。」",
    "T23n1442_010:0675c09_10": "阿難陀報言：「具壽！",
    "T23n1442_010:0675c10_11": "目驗肥充容色光澤，准知飲食定是易求。」",
    "T23n1442_010:0675c11_12": "時阿難陀即便問曰：「今既時世飢饉飲食難求，父母妻子尚不相濟，何故仁等食易得耶？」",
    "T23n1442_010:0675c13_13": "彼便答曰：「我於眷屬自相讚歎云：『此苾芻得無常想，乃至得八解脫。』」",
    "T23n1442_010:0675c14_14": "阿難陀問曰：「所陳之事為實？",
    "T23n1442_010:0675c15_15": "為虛？」",
    "T23n1442_010:0675c15_16": "答言：「是虛。」",
    "T23n1442_010:0675c15_17": "問言：「具壽！",
    "T23n1442_010:0675c15_18": "仁等豈合為少飲食，實無上人法自稱得耶？」",
    "T23n1442_010:0675c16_19": "彼便答曰：「從合不合，我等已作。」",
    "T23n1442_010:0675c17_20": "時諸苾芻樂少欲者，皆共譏嫌呵責非法：「云何汝等為貪飲食，實無上人法自稱得耶？」",
    "T23n1442_010:0675c19_21": "時諸苾芻以緣白佛。",
    "T23n1442_010:0675c19_22": "佛以此緣集苾芻眾，知而故問如前廣說。",
    "T23n1442_010:0675c20_23": "佛問勝慧河邊諸苾芻曰：「汝諸苾芻實無上人法自言得耶？」",
    "T23n1442_010:0675c22_24": "彼白佛言：「實爾。",
    "T23n1442_010:0675c22_25": "大德！」",
    "T23n1442_010:0675c22_26": "爾時世尊種種呵責諸苾芻：「汝非沙門、非隨順行，所不應為，非威儀、非出家者所作。",
    "T23n1442_010:0675c24_27": "汝諸苾芻！",
    "T23n1442_010:0675c24_28": "應知世間有三大賊。",
    "T23n1442_010:0675c25_29": "云何為三？",
    "T23n1442_010:0675c25_30": "諸苾芻！",
    "T23n1442_010:0675c25_31": "如有大賊若百眾若千眾若百千眾，便往到彼城邑聚落，穿牆解鑰偷盜他物，或時斷路傷殺，或時放火燒村，或破王庫藏，或劫掠城坊，是名第一大賊住在世間。",
    "T23n1442_010:0675c29_32": "諸苾芻！",
    "T23n1442_010:0675c29_33": "如有大賊無百眾無千眾無百千眾，不往城邑聚落穿牆解鑰偷盜他物，亦不斷路燒村破王庫藏等，然取僧祇薪草花果及竹木等，賣已自活或與餘人，是名第二大賊住在世間。",
    "T23n1442_010:0676a04_34": "又諸苾芻！",
    "T23n1442_010:0676a04_35": "有其大賊無百眾無千眾無百千眾，不往城邑聚落穿牆解鑰偷盜他物，乃至不取僧祇草等活命與人，然於自身實未證得上人之法，妄說已有，是名第三大賊住在世間。",
    "T23n1442_010:0676a08_36": "汝諸苾芻！",
    "T23n1442_010:0676a09_0": "第一大賊、第二大賊，不名大賊，是名小賊。",
    "T23n1442_010:0676a09_1": "汝諸苾芻！",
    "T23n1442_010:0676a10_2": "若實無上人之法自稱得者，於人、天魔、梵、沙門、婆羅門中，是極大賊。」",
    "T23n1442_010:0676a11_3": "說伽他曰：「實非阿羅漢，　　說言我身是；　於諸人天中，　　是名為大賊。」",
    "T23n1442_010:0676a14_0": "爾時世尊種種呵責彼苾芻已，告諸苾芻曰：「我觀十利為諸弟子，於毘奈耶制其學處，應如是說：「若復苾芻實無知無遍知，自知不得上人法、寂靜聖者、殊勝證悟、智見安樂住，而言：『我知我見。』",
    "T23n1442_010:0676a19_1": "彼於異時若問、若不問，欲自清淨故作如是說：『諸具壽！",
    "T23n1442_010:0676a20_2": "我實不知不見，言知言見。』",
    "T23n1442_010:0676a20_3": "虛誑妄語，得波羅市迦，不應共住。」",
    "T23n1442_010:0676a22_0": "爾時世尊為諸苾芻制學處已，時有眾多苾芻在阿蘭若住，受麁臥具勤策相應，得少自相寂止方便，世間作意折伏煩惱，欲染瞋恚不復現行。",
    "T23n1442_010:0676a25_1": "時彼即便更相告言：「具壽！",
    "T23n1442_010:0676a25_2": "汝今知不？",
    "T23n1442_010:0676a26_3": "阿蘭若中所應得者，我今已得。",
    "T23n1442_010:0676a26_4": "我生已盡、梵行已立，所作已辦、不受後有。",
    "T23n1442_010:0676a27_5": "我今可捨蘭若處住聚落中。」",
    "T23n1442_010:0676a28_6": "便捨靜林就村而住。",
    "T23n1442_010:0676a28_7": "時彼數數見諸女人，又見淨人及諸求寂共為雜住，煩惱還起、欲染瞋恚還復現行。",
    "T23n1442_010:0676b01_8": "時彼諸人各作是念：「世尊為諸弟子於毘奈耶制其學處：若復苾芻實無知無遍知，自知不得上人法、寂靜聖者、殊勝證悟、智見安樂住，而言：『我知我見。』",
    "T23n1442_010:0676b05_9": "彼於異時若問、若不問，欲自清淨故作是說：『諸具壽！",
    "T23n1442_010:0676b06_10": "我實不知不見，言知言見。』",
    "T23n1442_010:0676b06_11": "虛誑妄語者，得波羅市迦，不應共住。」",
    "T23n1442_010:0676b08_0": "時諸苾芻即相告曰：「我等住阿蘭若，受麁臥具勤策相應，得少自相寂止方便折伏煩惱，便棄靜林來至聚落，既觀諸境煩惱現行，如前廣說，豈非我等犯他勝耶？",
    "T23n1442_010:0676b11_1": "我等共詣具壽阿難陀所，以事陳告，如彼所說我當奉行。」",
    "T23n1442_010:0676b12_2": "即便到彼問具壽阿難陀曰：「具壽！",
    "T23n1442_010:0676b13_3": "知不？",
    "T23n1442_010:0676b13_4": "如佛世尊為諸弟子制其學處：若復苾芻乃至波羅市迦不應共住。",
    "T23n1442_010:0676b15_5": "我等在阿蘭若煩惱不起，今來聚落煩惱還生，廣說如前。",
    "T23n1442_010:0676b17_6": "我皆有疑，豈非我等犯波羅市迦耶？",
    "T23n1442_010:0676b17_7": "當問具壽阿難陀，如彼所說我當奉行。",
    "T23n1442_010:0676b18_8": "由是事故我等今來，至具壽所詳欲諮決，豈非我等犯波羅市迦耶？」",
    "T23n1442_010:0676b20_9": "爾時具壽阿難陀，聞諸苾芻說是事已，遂將諸人往世尊所，頂禮佛足在一面坐。",
    "T23n1442_010:0676b22_10": "時具壽阿難陀白佛言：「世尊大德！",
    "T23n1442_010:0676b22_11": "如是為諸苾芻，於毘奈耶制其學處：若復苾芻廣說乃至得波羅市迦不應共住。",
    "T23n1442_010:0676b24_12": "此諸苾芻在阿蘭若住，受邊際臥具勤策相應，得少自相寂止方便，作意折伏煩惱，欲染瞋恚不復現行。",
    "T23n1442_010:0676b27_13": "時彼即便更相告語：『具壽！",
    "T23n1442_010:0676b27_14": "汝今知不？",
    "T23n1442_010:0676b27_15": "阿蘭若中所應得者，我今已得、我生已盡、梵行已立、所作已辦、不受後有。",
    "T23n1442_010:0676b29_16": "我今宜捨蘭若住處往聚落中。』",
    "T23n1442_010:0676c01_17": "即便捨靜就村住處。",
    "T23n1442_010:0676c01_18": "時彼數數見諸女人，又見淨人及諸求寂共為雜住，煩惱還起欲染現行。",
    "T23n1442_010:0676c03_19": "彼諸苾芻各生疑念：『將非我犯波羅市迦耶？』",
    "T23n1442_010:0676c04_20": "故來問我，我不敢決。",
    "T23n1442_010:0676c04_21": "咸來至此。",
    "T23n1442_010:0676c05_22": "大德世尊！",
    "T23n1442_010:0676c05_23": "將非彼犯極重罪耶？」",
    "T23n1442_010:0676c05_24": "世尊告曰：「阿難陀！",
    "T23n1442_010:0676c06_25": "除增上慢，彼無有犯。」",
    "T23n1442_010:0676c06_26": "爾時世尊種種方便為愛樂戒者、為尊重戒者隨順勸喻為說法已，告諸苾芻曰：「汝諸苾芻！",
    "T23n1442_010:0676c08_27": "如是應知，前是創制、此是隨開，我今為諸聲聞弟子當如是說：若復苾芻實無知無遍知，自知不得上人法，寂靜聖者殊勝證悟、智見安樂住，而言：『我知我見。』",
    "T23n1442_010:0676c12_28": "彼於異時若問、若不問，欲自清淨故作如是說：『諸具壽！",
    "T23n1442_010:0676c13_29": "我實不知不見，言知言見。』",
    "T23n1442_010:0676c14_30": "虛誑妄語，除增上慢，此苾芻亦得波羅市迦，不應共住。」",
    "T23n1442_010:0676c16_0": "苾芻義如上。",
    "T23n1442_010:0676c16_1": "言無知者，謂不知色受想行識。",
    "T23n1442_010:0676c17_0": "言無遍知者，謂不遍知色受想行識。",
    "T23n1442_010:0676c17_1": "上人法者，上謂色界在欲界上，無色界在色界上。",
    "T23n1442_010:0676c18_2": "人謂凡人。",
    "T23n1442_010:0676c19_3": "法者謂五蓋等，能除此蓋名之為上。",
    "T23n1442_010:0676c20_0": "寂靜者謂是涅槃。",
    "T23n1442_010:0676c20_1": "言聖者謂佛及聲聞。",
    "T23n1442_010:0676c20_2": "殊勝證悟者，謂四沙門果：預流、一來、不還、阿羅漢。",
    "T23n1442_010:0676c22_0": "智者謂四智：苦智、集智、滅智、道智，及餘諸智。",
    "T23n1442_010:0676c23_0": "見者謂四聖諦見。",
    "T23n1442_010:0676c23_1": "言安樂住者謂四靜慮，是修非生。",
    "T23n1442_010:0676c24_2": "言我知者謂知四諦法。",
    "T23n1442_010:0676c24_3": "而言我見者，謂見天、見龍、見藥叉、見揭路荼、健達婆、緊那羅、莫呼洛伽、鳩槃荼、羯吒布單那、畢舍遮鬼，我聞天聲乃至畢舍遮鬼，我往天處乃至畢舍遮處，彼諸天龍乃至畢舍遮來至我所，我與諸天等常為狎習共作言談，彼諸天等亦來就我，常為狎習共作言談，其實未證而言我證，謂得無常想，廣說乃至得八解脫。",
    "T23n1442_010:0677a02_4": "彼於異時者，謂是別時。",
    "T23n1442_010:0677a03_5": "若問者，謂被他問。",
    "T23n1442_010:0677a03_6": "若不問者，謂自生悔恨而懷憂惱。",
    "T23n1442_010:0677a04_7": "欲自清淨者謂希出罪，作如是語：「具壽！",
    "T23n1442_010:0677a05_8": "我實不知」者謂意識也，「我實不見」者謂眼識也。",
    "T23n1442_010:0677a06_9": "虛誑妄語者，是異名說。",
    "T23n1442_010:0677a07_10": "除增上慢者謂除增上慢，人實未證得自謂已得，由無誑心故不犯根本。",
    "T23n1442_010:0677a08_11": "此者謂指其人。",
    "T23n1442_010:0677a09_12": "苾芻者謂住苾芻性，廣說如上。",
    "T23n1442_010:0677a09_13": "乃至不應差作十二種人，是故名為不應共住。",
    "T23n1442_010:0677a10_14": "此中犯相其事云何？",
    "T23n1442_010:0677a12_0": "攝頌曰：　見相阿蘭若，　　舍中受妙座，　能知於自相，　　方便顯其身。",
    "T23n1442_010:0677a15_0": "若苾芻如是樂欲、如是忍可，作如是語：「我見諸天乃至羯吒布單那。」",
    "T23n1442_010:0677a16_1": "者，得波羅市迦；乃至「我見糞掃鬼。」",
    "T23n1442_010:0677a17_2": "者，得窣吐羅底也。",
    "T23n1442_010:0677a17_3": "若苾芻如是樂欲、如是忍可，作如是語：「我聞諸天乃至羯吒布單那。」",
    "T23n1442_010:0677a19_4": "者，得波羅市迦；乃至糞掃鬼者，得窣吐羅底也。",
    "T23n1442_010:0677a20_5": "苾芻妄心作如是語：「我詣天處乃至羯吒布單那處。」",
    "T23n1442_010:0677a21_6": "者，得波羅市迦；乃至糞掃鬼處者，得窣吐羅底也。",
    "T23n1442_010:0677a22_7": "若苾芻妄心作如是語：「諸天來至我所，乃至羯吒布單那來至我所。」",
    "T23n1442_010:0677a24_8": "者，得波羅市迦；乃至糞掃鬼者，得窣吐羅底也。",
    "T23n1442_010:0677a25_9": "若苾芻妄心作如是語：「我共諸天常為狎習共作言談，乃至羯吒布單那。」",
    "T23n1442_010:0677a26_10": "者，得波羅市迦；若云糞掃鬼者，得窣吐羅底也。",
    "T23n1442_010:0677a27_11": "若苾芻妄心作如是語：「諸天來共我常為狎習共作言說，乃至羯吒布單那。」",
    "T23n1442_010:0677a29_12": "者，得波羅市迦；若云糞掃鬼者，得窣吐羅底也。",
    "T23n1442_010:0677b01_13": "若苾芻妄心作如是語：「實不得無常想而言我得。」",
    "T23n1442_010:0677b02_14": "者，得波羅市迦；乃至妄言得俱解脫，皆得波羅市迦。",
    "T23n1442_010:0677b03_15": "若苾芻妄心作如是語：「有多苾芻，若在村坊、或阿蘭若處住，多被非人之所嬈亂，於中若得預流、一來、不還、阿羅漢果者，非人即不嬈亂。",
    "T23n1442_010:0677b06_16": "我在彼處不被非人之所嬈亂。」",
    "T23n1442_010:0677b07_17": "者，得波羅市迦。",
    "T23n1442_010:0677b08_0": "若苾芻妄心作如是語：「於某舍中受他請食，敷設雜綵勝妙之座，若得四果者，方就其座而受飲食。",
    "T23n1442_010:0677b10_1": "我亦得彼勝妙座食。」",
    "T23n1442_010:0677b10_2": "者，是苾芻得波羅市迦。",
    "T23n1442_010:0677b11_3": "若有眾多苾芻，在阿蘭若村中住，少於自相而心得定，以世俗道伏除煩惱，欲貪瞋恚而不現行。",
    "T23n1442_010:0677b13_4": "苾芻妄心作如是語：「我亦在彼阿蘭若住，得少自相定，以世俗道伏除煩惱，欲貪瞋恚亦不現行。」",
    "T23n1442_010:0677b15_5": "者，得波羅市迦。",
    "T23n1442_010:0677b15_6": "若苾芻妄心欲自顯己，作如是語：「有苾芻親見諸天。」",
    "T23n1442_010:0677b17_7": "不言是我，得窣吐羅底也；如是乃至見羯吒布單那，不言是我者，得窣吐羅底也；乃至糞掃鬼者，得惡作罪。",
    "T23n1442_010:0677b19_8": "若苾芻妄心作如是語：「有苾芻聞諸天聲。」",
    "T23n1442_010:0677b20_9": "不言是我，得窣吐羅底也；如是乃至聞羯吒布單那，不言是我者，得窣吐羅底也；乃至糞掃鬼，得惡作罪。",
    "T23n1442_010:0677b22_10": "若苾芻妄心作如是語：「苾芻往詣天處。」",
    "T23n1442_010:0677b23_11": "不言是我者，得窣吐羅底也；乃至羯吒布單那處，得窣吐羅底也；乃至糞掃鬼者，得惡作罪。",
    "T23n1442_010:0677b25_12": "若苾芻妄心作如是語：「有苾芻，諸天來就，乃至羯吒布單那。」",
    "T23n1442_010:0677b27_13": "不言是我，得窣吐羅底也。",
    "T23n1442_010:0677b27_14": "若糞掃鬼者，得惡作罪。",
    "T23n1442_010:0677b28_15": "若苾芻妄心作如是語：「有苾芻常往天處，共諸天言談議論，乃至羯吒布單那。」",
    "T23n1442_010:0677c01_0": "不言是我者，得窣吐羅底也。",
    "T23n1442_010:0677c01_1": "若糞掃鬼者，得惡作罪。",
    "T23n1442_010:0677c02_2": "若苾芻妄心作如是語：「有苾芻，諸天來就言談議論，乃至羯吒布單那。」",
    "T23n1442_010:0677c03_3": "不言是我者，得窣吐羅底也。",
    "T23n1442_010:0677c04_4": "糞掃同前。",
    "T23n1442_010:0677c04_5": "若苾芻妄心作如是語：「有苾芻得無常想，如前廣說，乃至得八解脫。」",
    "T23n1442_010:0677c06_6": "不言是我，是苾芻得窣吐羅底也。",
    "T23n1442_010:0677c06_7": "如有眾多苾芻在阿蘭若村住，常被非人之所嬈亂，中有苾芻得四果者，不被非人之所嬈亂，苾芻妄心作如是語：「有苾芻在彼村住，不被非人之所嬈亂。」",
    "T23n1442_010:0677c10_8": "不言是我，得窣吐羅底也。",
    "T23n1442_010:0677c11_0": "若有眾多苾芻，在俗舍中坐勝妙座而受其食，皆獲四果。",
    "T23n1442_010:0677c12_1": "苾芻妄心作如是語：「有苾芻於彼舍中受勝妙座。」",
    "T23n1442_010:0677c13_2": "不言是我者，得窣吐羅底也。",
    "T23n1442_010:0677c14_3": "若諸苾芻在阿蘭若村住，得少自相定，以世俗道伏除煩惱、欲貪瞋恚亦不現行，不言是我者，得窣吐羅底也。",
    "T23n1442_010:0677c16_4": "若苾芻妄心作如是語：「有苾芻在彼村住，得少自相定乃至煩惱皆不現行。」",
    "T23n1442_010:0677c18_5": "不言是我者，得窣吐羅底也。",
    "T23n1442_010:0677c19_0": "攝頌曰：　記戰與言違，　　旱時天雨少；　業力男成女，　　溫泉聽象聲。",
    "T23n1442_010:0677c22_0": "佛在廣嚴城獼猴池側高閣堂中。",
    "T23n1442_010:0677c22_1": "時摩揭陀國未生怨王，與廣嚴城諸栗姑毘先有違逆。",
    "T23n1442_010:0677c24_0": "未生怨王乃嚴整四兵象馬車步，往佛栗氏國欲共鬪戰。",
    "T23n1442_010:0677c25_1": "時佛栗氏國人，告廣嚴城栗姑毘曰：「摩揭陀國未生怨王，嚴整四兵來此欲戰。」",
    "T23n1442_010:0677c27_2": "時彼聞已亦嚴四兵出城拒逆。",
    "T23n1442_010:0677c27_3": "兵眾出時。",
    "T23n1442_010:0677c28_0": "具壽大目連執持衣鉢，於日初分入廣嚴城欲行乞食。",
    "T23n1442_010:0677c29_1": "時此城中栗姑毘眾，遙見大目連共相謂曰：「君等知不？",
    "T23n1442_010:0678a01_2": "尊者大目連我比曾聞，是第三聖無有少事而不見知，我等宜應問彼聖者，兩國交戰誰得勝耶？」",
    "T23n1442_010:0678a03_3": "即便往問，白言：「聖者！",
    "T23n1442_010:0678a04_4": "摩揭陀國未生怨王來破我國，今出相禦，兩陣交戰誰當勝耶？」",
    "T23n1442_010:0678a05_5": "尊者報曰：「汝等得勝。」",
    "T23n1442_010:0678a06_0": "彼既聞已共相謂曰：「聖者！",
    "T23n1442_010:0678a06_1": "目連與我等記，戰當得勝。」",
    "T23n1442_010:0678a07_2": "諸人聞已歡喜踊躍，情欺彼敵掩其不備，即與共戰遂便大破，軍兵瓦解逐北追奔，欲至殑伽河岸，廣嚴城人既得勝已倍生勇銳。",
    "T23n1442_010:0678a10_3": "時未生怨王便生是念：「此城中人心懷兇猛，今若渡河彼來取我，如網取魚盡當殺害。」",
    "T23n1442_010:0678a12_4": "作是念已遍告軍眾：「咸可併心迴兵共戰。」",
    "T23n1442_010:0678a13_0": "眾聞王教各作是念：「我等辭國來罰廣嚴，今者不應被破而活。」",
    "T23n1442_010:0678a14_1": "咸即同心迴兵共戰，時此城人遂便退敗，走入城中閉門自固。",
    "T23n1442_010:0678a15_2": "其摩揭陀王既得勝已，收軍率旅還王舍城。",
    "T23n1442_010:0678a16_3": "於後城中諸栗姑毘，於街衢巷陌共起譏嫌：「彼大目連記我戰勝，今我此城總被敗喪，何戰勝耶？」",
    "T23n1442_010:0678a19_4": "是時六眾苾芻入城乞食，聞彼譏嫌而問之曰：「汝等今者譏嫌何人？」",
    "T23n1442_010:0678a20_5": "諸人答曰：「譏嫌汝等！」",
    "T23n1442_010:0678a21_6": "六眾報曰：「我等作何罪過令汝譏嫌？」",
    "T23n1442_010:0678a21_7": "諸人報曰：「聖者！",
    "T23n1442_010:0678a22_8": "大目連記我戰勝，今我此城總被他破，豈戰勝耶？」",
    "T23n1442_010:0678a23_9": "六眾答曰：「汝初鬪戰何國得勝？」",
    "T23n1442_010:0678a24_10": "諸人報曰：「我等鬪戰初時得勝。」",
    "T23n1442_010:0678a24_11": "六眾答曰：「汝戰得勝即合却迴，誰更遣汝逐他軍眾。",
    "T23n1442_010:0678a25_12": "汝豈不聞，野干被迫力同猛虎。」",
    "T23n1442_010:0678a26_13": "彼諸人眾聞此語已，自知無理默然不答。",
    "T23n1442_010:0678a27_14": "于時六眾苾芻共相謂曰：「我等且應時機答戰勝事，令彼人眾不作大嫌。",
    "T23n1442_010:0678a29_15": "然大目連有所犯罪，我今應詰令其說悔。」",
    "T23n1442_010:0678b01_16": "是時六眾苾芻既還住處，食已詣大目連所，合掌恭敬禮足白言：「我等今者諮詰少事，唯願慈悲賜垂聽許。」",
    "T23n1442_010:0678b03_17": "目連報曰：「五部之罪任意舉之。」",
    "T23n1442_010:0678b04_18": "六眾白言：「尊者與栗姑毘記戰得勝，而廣嚴城被他所破，豈是勝耶？",
    "T23n1442_010:0678b05_19": "持鉢乞食可不自供，而更妄語虛記他事，不見實狀令眾譏嫌，遂令我等所行之處，謗議盈途乞食不得。",
    "T23n1442_010:0678b08_20": "仁既犯罪應如法悔。」",
    "T23n1442_010:0678b08_21": "目連報曰：「具壽！",
    "T23n1442_010:0678b09_22": "我不見罪。」",
    "T23n1442_010:0678b09_23": "是時六眾共相謂曰：「仁等知不？",
    "T23n1442_010:0678b10_24": "如世尊說：『若不見罪，應與作不見罪捨置羯磨。』",
    "T23n1442_010:0678b11_25": "犯云不見？",
    "T23n1442_010:0678b11_26": "是難容隱。",
    "T23n1442_010:0678b11_27": "誰是授事人？",
    "T23n1442_010:0678b11_28": "遣鳴揵椎。」",
    "T23n1442_010:0678b12_29": "授事問曰：「欲何所為？」",
    "T23n1442_010:0678b12_30": "答曰：「少欲目連有犯不見，今應與作捨置羯磨。」",
    "T23n1442_010:0678b13_31": "時授事人便與六眾往上座所，時具壽舍利子為眾上座。",
    "T23n1442_010:0678b15_0": "時授事人告上座曰：「須鳴健椎。」",
    "T23n1442_010:0678b15_1": "上座問曰：「欲作何事？",
    "T23n1442_010:0678b16_2": "勿令正法致有毀損，為誰作遍住法乃至出罪。」",
    "T23n1442_010:0678b17_3": "報言：「無如是等事，但為尊者大目連妄記他事，廣說如上，不肯見罪。",
    "T23n1442_010:0678b18_4": "我等依法與作不見罪羯磨。」",
    "T23n1442_010:0678b19_5": "舍利子言：「具壽！",
    "T23n1442_010:0678b19_6": "汝等勿作非法，惱亂耆宿有德苾芻。",
    "T23n1442_010:0678b20_7": "大師世尊具一切智，於一切事得大自在。",
    "T23n1442_010:0678b21_8": "汝今應往請佛決疑，隨佛所教汝當奉行。」",
    "T23n1442_010:0678b22_9": "時諸苾芻以此因緣往白世尊，世尊告曰：「凡戰鬪時非人先戰後次於人，若非人戰勝人亦得勝。",
    "T23n1442_010:0678b24_10": "當爾目連記栗姑毘剋得勝，時廣嚴城非人戰勝、王舍城非人不如。",
    "T23n1442_010:0678b26_11": "既至河岸，王城非人得勝、廣嚴城不如。",
    "T23n1442_010:0678b27_12": "但記初勝，不記於後。",
    "T23n1442_010:0678b27_13": "若作如是始終問者，目連當時具答其事。",
    "T23n1442_010:0678b28_14": "汝諸苾芻！",
    "T23n1442_010:0678b28_15": "大目連無犯。",
    "T23n1442_010:0678b29_16": "若苾芻作如是心而記事者無犯。",
    "T23n1442_010:0678b29_17": "若異此者得越法罪。」",
    "T23n1442_010:0678c01_18": "佛在廣嚴城獼猴池側高閣堂中。",
    "T23n1442_010:0678c02_19": "時諸外道與俗授記，十二年中天旱不雨。",
    "T23n1442_010:0678c03_20": "具壽大目連執持衣鉢，入廣嚴城次行乞食。",
    "T23n1442_010:0678c04_21": "時城中人問言：「聖者！",
    "T23n1442_010:0678c04_22": "何時天雨？」",
    "T23n1442_010:0678c04_23": "目連報曰：「過七日已天當降雨。」",
    "T23n1442_010:0678c05_24": "諸人聞說過七日已聖記天雨，是時諸人於倉廩內所有穀麥咸種田中，過七日已雲騰雷震唯降少雨，纔得掩塵即便停息。",
    "T23n1442_010:0678c08_25": "時諸人等便於市肆街衢之所皆共譏嫌：「諸人知不？",
    "T23n1442_010:0678c09_26": "寧信外道不信沙門釋迦之子，常以袈裟覆體，如樺樹皮實無知覺。」",
    "T23n1442_010:0678c11_27": "時六眾苾芻方入乞食，聞此嫌言便問之曰：「仁等嫌誰？」",
    "T23n1442_010:0678c12_28": "答言：「我嫌汝等！」",
    "T23n1442_010:0678c12_29": "告曰：「我等何過令汝譏嫌？」",
    "T23n1442_010:0678c13_30": "諸人報曰：「大目連明言見記，過七日已必當降雨。",
    "T23n1442_010:0678c14_31": "我等聞已，於倉廩內所有穀麥咸種田中，而天不雨。」",
    "T23n1442_010:0678c15_32": "六眾報曰：「汝等常親外道，若見彼記雲興電擊纔少霑灑，即便唱令天時大雨。",
    "T23n1442_010:0678c17_33": "目連所記天雨尚多地有流水，然彼聖者豈為汝等作如是記，所種苗稼悉皆成熟？」",
    "T23n1442_010:0678c19_34": "答言：「不爾。」",
    "T23n1442_010:0678c19_35": "六眾報曰：「若如是者彼有何過汝等見譏？」",
    "T23n1442_010:0678c20_36": "彼即無言默然而住。",
    "T23n1442_010:0678c20_37": "六眾苾芻共相謂曰：「難陀、鄔波難陀！",
    "T23n1442_010:0678c21_38": "我且隨時答諸人眾，然少欲目連自身犯罪，我等就彼令其說悔。」",
    "T23n1442_010:0678c23_39": "還入寺中食訖收衣鉢已，便往詣彼大目連所白言：「畔睇上座！」",
    "T23n1442_010:0678c24_40": "目連答言：「無病。」",
    "T23n1442_010:0678c24_41": "彼復重言：「上座願見容許，我欲詰罪。」",
    "T23n1442_010:0678c25_42": "答曰：「五部罪中隨意當詰。」",
    "T23n1442_010:0678c26_43": "白言：「上座知不？",
    "T23n1442_010:0678c26_44": "外道所記十二年中天旱無雨，仁記七日已後天當降雨。",
    "T23n1442_010:0678c27_45": "上座應可褰衣勿令泥污，持鉢乞食豈不充身，何故虛心妄記他事，遂令我等所行之處，謗毀盈途乞食不得？",
    "T23n1442_010:0679a01_46": "仁既犯罪應如法悔。」",
    "T23n1442_010:0679a01_47": "目連報曰：「具壽！",
    "T23n1442_010:0679a02_48": "我不見罪。」",
    "T23n1442_010:0679a02_49": "是時六眾共相謂曰：「仁等知不？",
    "T23n1442_010:0679a03_50": "如世尊說：『若不見罪，應與作不見罪捨置羯磨。』",
    "T23n1442_010:0679a04_51": "誰是授事人？",
    "T23n1442_010:0679a04_52": "遣鳴揵椎。」",
    "T23n1442_010:0679a04_53": "廣說乃至舍利子為上座，令往白佛。",
    "T23n1442_010:0679a05_54": "佛告諸苾芻：「有五因緣天不降雨，而星曆人不善了知記言天雨。",
    "T23n1442_010:0679a07_55": "云何為五？",
    "T23n1442_010:0679a07_56": "苾芻當知！",
    "T23n1442_010:0679a07_57": "若見雲興電擊雷震風驚，時星曆人記言天雨，然此大地有其火界，上騰虛空令雨乾燥，此是第一不雨因緣。",
    "T23n1442_010:0679a10_58": "復次苾芻！",
    "T23n1442_010:0679a10_59": "若見雲起風驚，時星曆人記言天雨，然於虛空有大風起，便吹此雨於杖林內或羯陵伽蘭、若林中，令雨偏注，此是第二不雨因緣。",
    "T23n1442_010:0679a13_60": "復次苾芻！",
    "T23n1442_010:0679a13_61": "若見雲起風驚，時星曆人記言天雨，然於此時行雨天神縱逸而住，於時時間不注甘雨，此是第三不雨因緣。",
    "T23n1442_010:0679a15_62": "復次苾芻！",
    "T23n1442_010:0679a16_63": "乃至星曆人記言天雨，由諸有情愛樂惡法，非分起貪住於邪見，緣此事故於時時中天不降雨，此是第四不雨因緣。",
    "T23n1442_010:0679a18_64": "復次苾芻！",
    "T23n1442_010:0679a19_65": "乃至星曆人記言天雨，然羅怙羅阿脩羅王從大海出，便以兩手捧其雨水棄大海中，此是第五不雨因緣，而星曆人不知記言天雨。",
    "T23n1442_010:0679a22_66": "苾芻當知！",
    "T23n1442_010:0679a22_67": "目連記雨之時，羅怙羅阿脩羅王以手捧雨棄大海中，然非無雨。",
    "T23n1442_010:0679a23_68": "豈彼當時問言稼穡皆成熟不？",
    "T23n1442_010:0679a24_69": "爾時目連即依事答。",
    "T23n1442_010:0679a25_70": "苾芻當知！",
    "T23n1442_010:0679a25_71": "大目連無犯。",
    "T23n1442_010:0679a25_72": "若異此者得越法罪。」",
    "T23n1442_010:0679a27_0": "世尊在廣嚴城獼猴池側高閣堂中。",
    "T23n1442_010:0679a27_1": "時有無衣外道門徒於此城住，其婦懷妊。",
    "T23n1442_010:0679a28_2": "是時具壽大目連入城乞食，次至外道門徒家，時彼家主既見尊者便作是念：「此大目連眾所共聞，是第三聖無不知見，我今應問我婦懷妊為男？",
    "T23n1442_010:0679b03_3": "為女？」",
    "T23n1442_010:0679b03_4": "作是念已問目連曰：「聖者！",
    "T23n1442_010:0679b03_5": "我婦懷妊為女？",
    "T23n1442_010:0679b04_6": "為男？」",
    "T23n1442_010:0679b04_7": "尊者報曰：「賢首！",
    "T23n1442_010:0679b04_8": "腹內是男。」",
    "T23n1442_010:0679b04_9": "凡諸世人聞富盛時悉皆歡喜，即便慶躍，以好上妙香美飲食，盛滿鉢中授與尊者，復便請曰：「餘日更來。」",
    "T23n1442_010:0679b07_10": "報言：「無病。」",
    "T23n1442_010:0679b07_11": "辭之而去。",
    "T23n1442_010:0679b07_12": "近此外道門徒之舍有露形人，為物師首，見大目連持滿鉢去，即便念曰：「我唯有一施食之家，還被沙門釋迦之子教化侵奪，此非好事。",
    "T23n1442_010:0679b10_13": "我今宜往到長者邊問其所以，共彼沙門作何籌議？」",
    "T23n1442_010:0679b11_14": "即便疾疾往至其家，問言：「長者！",
    "T23n1442_010:0679b12_15": "沙門目連來至家不？」",
    "T23n1442_010:0679b13_16": "長者報言：「來至。」",
    "T23n1442_010:0679b13_17": "告曰：「仁何所問？」",
    "T23n1442_010:0679b13_18": "報言：「我問：『婦今懷妊為男？",
    "T23n1442_010:0679b14_19": "為女？』",
    "T23n1442_010:0679b14_20": "報言：『是男。』」",
    "T23n1442_010:0679b14_21": "時露形者善明卜筮，卜知是女，即便迴面翻掌而笑。",
    "T23n1442_010:0679b15_22": "長者見已進而問曰：「何意迴面翻掌而笑？」",
    "T23n1442_010:0679b16_23": "報言：「我觀是女，不見有男。」",
    "T23n1442_010:0679b17_24": "時彼長者面現瞋相額起三峰，而告之曰：「汝拔髮露形何所知見？",
    "T23n1442_010:0679b18_25": "豈大目連智不及汝。",
    "T23n1442_010:0679b19_26": "聖者授記必定誕男，汝之淺識強云生女。」",
    "T23n1442_010:0679b20_27": "彼見罵已還更算之，剋定是女，即便作色告長者曰：「假令沙門瞿答摩記云是男，此不是男，必定生女。」",
    "T23n1442_010:0679b22_28": "彼既月滿便生於女。",
    "T23n1442_010:0679b23_29": "時彼長者及諸家眷，咸起譏嫌廣興謗議，寧彼外道記事不虛，不同沙門言皆是妄，目連記男反更生女。",
    "T23n1442_010:0679b25_30": "是時流言囂遍城郭，時諸人等便於市肆街衢之所咸共譏嫌：「諸人知不？",
    "T23n1442_010:0679b27_31": "寧親外道，不信沙門釋迦之子。」",
    "T23n1442_010:0679b27_32": "時六眾苾芻方入乞食，聞此嫌言便告彼曰：「仁等嫌誰？」",
    "T23n1442_010:0679b29_0": "答言：「我嫌汝等。」",
    "T23n1442_010:0679b29_1": "報云：「我有何過令汝譏嫌？」",
    "T23n1442_010:0679b29_2": "諸人報曰：「聖者！",
    "T23n1442_010:0679c01_3": "目連記外道婦當生於男，今遂生女。」",
    "T23n1442_010:0679c02_4": "六眾聞已告諸人曰：「世間諸人咸皆漂沒無智之海，唯佛世尊於授記事出言無妄，餘所說者容有參差。",
    "T23n1442_010:0679c04_5": "然人之所生非男即女，豈復生狗及獼猴耶？」",
    "T23n1442_010:0679c05_6": "諸人聞已默然不答。",
    "T23n1442_010:0679c05_7": "是時六眾難陀、鄔波難陀共相告曰：「我且隨時答諸人眾，然少欲目連自犯其罪。」",
    "T23n1442_010:0679c07_8": "廣說如前，乃至報曰：「五部罪中隨意當詰。」",
    "T23n1442_010:0679c08_9": "白言：「上座應知，豈不自憶記彼外道門徒，懷妊之婦生必是男。",
    "T23n1442_010:0679c10_10": "今既生男可相慶賀，沙糖石蜜恣意餐噉。",
    "T23n1442_010:0679c11_11": "然持鉢乞食可不濟飢，更以虛心妄記他事，遂令我等乞食不得。",
    "T23n1442_010:0679c12_12": "仁既犯罪應如法悔。」",
    "T23n1442_010:0679c13_0": "目連報曰：「具壽！",
    "T23n1442_010:0679c13_1": "我不見罪。」",
    "T23n1442_010:0679c13_2": "是時六眾喚授事人，鳴揵稚集眾僧，廣說如前。",
    "T23n1442_010:0679c14_3": "乃至世尊告曰：「汝諸苾芻！",
    "T23n1442_010:0679c15_4": "有其四處不可思量。",
    "T23n1442_010:0679c15_5": "若強思者，心則迷亂或令發狂。",
    "T23n1442_010:0679c16_6": "云何為四？",
    "T23n1442_010:0679c16_7": "一、思量神我；二、思量世間；三、思量有情業異熟；四、思量諸佛境界。",
    "T23n1442_010:0679c18_8": "然大目連授記之時其實是男，彼於後時由業異熟轉之為女。",
    "T23n1442_010:0679c19_9": "若彼長者問大目連：『我婦產時為男？",
    "T23n1442_010:0679c20_10": "為女？』",
    "T23n1442_010:0679c20_11": "時大目連記言：『是女。』",
    "T23n1442_010:0679c21_12": "汝諸苾芻！",
    "T23n1442_010:0679c21_13": "目連當時據現事記，故無有犯。」",
    "T23n1442_010:0679c22_0": "佛在王舍城羯蘭鐸迦池竹林園中。",
    "T23n1442_010:0679c22_1": "於此城內有一長者，聞有說言：「若不預告設僧飲食者，彼即忽然財食交報所求增長。」",
    "T23n1442_010:0679c24_2": "時彼長者即作是念：「欲覓錢財此好方便，我今宜可不預告知忽設僧食。」",
    "T23n1442_010:0679c26_3": "即往市肆多買淨肉，於大鑊內加以酥油作好美粥，既備辦已往至城門，告守門人曰：「汝今當知！",
    "T23n1442_010:0679c28_4": "若見苾芻乞飲食者令詣我家。」",
    "T23n1442_010:0679c29_5": "答言：「善哉！",
    "T23n1442_010:0679c29_6": "我當遣去。」",
    "T23n1442_010:0679c29_7": "彼見苾芻欲行乞食，報言：「聖者！",
    "T23n1442_010:0680a01_8": "某甲長者，今日中前施乞者食。」",
    "T23n1442_010:0680a02_9": "時乞食者既聞告已，皆悉往彼長者宅中。",
    "T23n1442_010:0680a03_10": "時彼長者各以美粥滿鉢授與苾芻，苾芻受已並還本處隨情飽食。",
    "T23n1442_010:0680a04_11": "于時天氣陰凝寒風慘烈，諸苾芻共相謂曰：「鉢膩難洗，我等宜應詣溫泉所煖水洗之。」",
    "T23n1442_010:0680a06_12": "即往泉邊各洗其鉢。",
    "T23n1442_010:0680a07_13": "有一少年苾芻便作是念：「此之溫水從何處來？」",
    "T23n1442_010:0680a08_14": "去斯不遠鄔波難陀亦自洗鉢，時少年者便到其所，致敬問曰：「大德鄔波難陀！",
    "T23n1442_010:0680a10_15": "此之溫水從何處來？」",
    "T23n1442_010:0680a10_16": "時大目連亦在溫泉洗鉢，鄔波難陀教少年曰：「汝今可往問少欲者。」",
    "T23n1442_010:0680a12_17": "時彼少年至目連所，齊整威儀倍加恭敬，問言：「大德！",
    "T23n1442_010:0680a13_18": "此之溫水從何處來？」",
    "T23n1442_010:0680a13_19": "報言：「具壽！",
    "T23n1442_010:0680a13_20": "從無熱惱大池處來。」",
    "T23n1442_010:0680a14_21": "鄔波難陀適聞此說，白言：「上座！",
    "T23n1442_010:0680a15_22": "勿害正經、勿虧法眼，我雖未證豈無阿笈摩耶？",
    "T23n1442_010:0680a16_23": "如佛所說：『無熱大池所有諸水具八功德，所謂冷美、輕軟、清淨、香潔、飲不損喉、入腹無患。』",
    "T23n1442_010:0680a18_24": "如所記言便違初德。",
    "T23n1442_010:0680a18_25": "然而持鉢乞食不濟身飢，以虛誑心妄記他事。」",
    "T23n1442_010:0680a19_26": "廣說乃至往白世尊。",
    "T23n1442_010:0680a20_27": "世尊告曰：「汝諸苾芻！",
    "T23n1442_010:0680a20_28": "溫泉水實從無熱池而來至此。」",
    "T23n1442_010:0680a21_29": "苾芻白佛言：「若其此水從彼來者，何意今熱？」",
    "T23n1442_010:0680a22_30": "世尊告曰：「汝等應知！",
    "T23n1442_010:0680a22_31": "彼池水經遊五百熱捺落迦方至於此，由斯緣故遂變成熱。",
    "T23n1442_010:0680a24_32": "若問目連何因熱者，彼便具答不冷因緣。",
    "T23n1442_010:0680a25_33": "汝諸苾芻！",
    "T23n1442_010:0680a25_34": "然彼目連作如是想說時無犯。」",
    "T23n1442_010:0680a26_0": "佛在室羅伐城給孤獨園。",
    "T23n1442_010:0680a26_1": "是時具壽大目連告諸苾芻曰：「具壽！",
    "T23n1442_010:0680a27_2": "我入無所有定，聞曼陀羅池水之岸有諸象王吼叫之聲。」",
    "T23n1442_010:0680a28_3": "鄔波難陀於眾中坐，聞此說已作如是言：「上座！",
    "T23n1442_010:0680a29_4": "勿虧正理、勿害法眼，我雖未證豈無聖教。",
    "T23n1442_010:0680b01_5": "如世尊說：『若入無所有定者，必當遠離色聲諸境。』",
    "T23n1442_010:0680b02_6": "如何入定而得聞聲？",
    "T23n1442_010:0680b03_7": "所授記者必無是處。」",
    "T23n1442_010:0680b03_8": "廣說如前。",
    "T23n1442_010:0680b04_9": "六眾詰罪鳴稚集眾，與大目連作捨置羯磨。",
    "T23n1442_010:0680b05_10": "時舍利子令往白佛，諸苾芻以此因緣具白世尊。",
    "T23n1442_010:0680b06_11": "世尊告曰：「汝諸苾芻！",
    "T23n1442_010:0680b06_12": "如大目連所言無妄，雖復現入無所有處定，諸色聲想悉皆遠離。",
    "T23n1442_010:0680b08_13": "然大目連獲得靜慮解脫勝妙等持，速出速入，雖是出定謂在定中，便以其事告諸苾芻：『我在定中聞象吼叫。』",
    "T23n1442_010:0680b10_14": "汝諸苾芻！",
    "T23n1442_010:0680b10_15": "此大目連以實想說無犯。",
    "T23n1442_010:0680b11_16": "又無犯者，謂最初犯人、或癡狂心亂痛惱所纏。」",
    "T23n1442_010:0680b12_17": "妄說上人法學處了。",
    "T23n1442_010:0680b13_0": "根本說一切有部毘奈耶卷第十"
}