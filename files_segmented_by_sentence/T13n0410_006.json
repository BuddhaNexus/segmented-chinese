{
    "T13n0410_006:0706a02_0": "大方廣十輪經卷第六",
    "T13n0410_006:0706a04_0": "失譯人名今附北涼錄",
    "T13n0410_006:0706a05_0": "剎利依止輪相品第八",
    "T13n0410_006:0706a06_0": "「復次，善男子！",
    "T13n0410_006:0706a06_1": "十種依止行輪，一切聲聞、辟支佛乃至如來皆與同等。",
    "T13n0410_006:0706a07_2": "若有成就依止輪者，真善剎利乃至真善婦女，速疾得成聲聞法器、辟支佛種，亦能成就如來法器。",
    "T13n0410_006:0706a10_0": "「何等為十？",
    "T13n0410_006:0706a10_1": "族姓子！",
    "T13n0410_006:0706a10_2": "所謂真善剎利乃至真善婦女，身、口、意業淨修法行，有慚有愧，厭惡己身畏五盛陰，不見生死大河彼岸，樂於寂靜離諸憒閙，無有諍心不譏他短，守護諸根心常念定，善觀因果能成就禪定，常樂攝心善解生滅，如是則能成就十依止輪；是名為真善剎利乃至真善婦女，速疾成就聲聞乘、辟支佛種，亦得大乘阿鞞跋致。",
    "T13n0410_006:0706a18_3": "如是族姓子！",
    "T13n0410_006:0706a18_4": "能成聲聞、辟支佛乘，依止此輪度諸有海入涅槃城。",
    "T13n0410_006:0706a19_5": "云何名依止威儀輪？",
    "T13n0410_006:0706a20_6": "云何名依止？",
    "T13n0410_006:0706a20_7": "我所謂依止五受陰故，名為依止，於五受陰而作己想決定依止。",
    "T13n0410_006:0706a23_0": "「云何名威儀？",
    "T13n0410_006:0706a23_1": "有陰威儀、有界威儀，是名威儀。",
    "T13n0410_006:0706a24_2": "云何名輪？",
    "T13n0410_006:0706a24_3": "諸佛神力所持言教，皆名為輪及與劍輪。",
    "T13n0410_006:0706a25_4": "如是聲聞、辟支佛人，依止此輪求涅槃道，染著依止，不任大乘清淨法器。",
    "T13n0410_006:0706a28_0": "「云何依止？",
    "T13n0410_006:0706a28_1": "依止陰、界心生驚怖，依止厭離、依止於身而求解脫，度脫己苦以己受陰。",
    "T13n0410_006:0706b01_2": "為求一切眾生解脫，以著己受故，而不堪受大乘法也！",
    "T13n0410_006:0706b02_3": "但自為己不為眾生，無大悲心，以是故不住大乘。",
    "T13n0410_006:0706b03_4": "久住生死便捨他苦，為欲斷己煩惱故，不能捨於手、足、頭、目，是故不任大乘法器，亦不求於大乘道輪，而亦不求梵音輪也，是故不任大乘之器，獨一無伴入涅槃城。",
    "T13n0410_006:0706b07_5": "以是義故，若有眾生，不聞聲聞、辟支佛乘，諸行不具善根不熟微少精進；若此人前有所說法，二俱得罪，亦是擾亂一切諸佛。",
    "T13n0410_006:0706b10_6": "以是義故，若有眾生，於聲聞、辟支佛乘，而不成熟諸善根者，若聽微妙大乘經者，彼人愚癡自謂為智，墮於斷見，如是人等說無因果、無善惡業，亦於我法而作壞亂，非法言法，非沙門自稱沙門，非比丘言是比丘，遮斷一切聲聞、辟支佛乘而不流布。",
    "T13n0410_006:0706b18_0": "「若於聲聞、辟支佛法，出家受具足戒，為集一切諸善根故，故任法器及不任者，學無學人，善巧言辭機辯無礙已證諸果，乃至真善凡夫具足持戒，於是等邊而作罵詈，奪其衣鉢執縛繫閉。",
    "T13n0410_006:0706b22_1": "如是斷常是人中羅剎，得人身難，寧墮地獄得無量罪，不受人身起於斷見；是故生常愚癡口不能語，乃至命終趣阿鼻地獄，人身難得。",
    "T13n0410_006:0706b25_2": "於阿僧祇劫設得人身，於諸佛界生五濁世，身常瘖啞、口不能語、耳無所聞，如是等病逼切其身志意錯亂；無有飲食資產財業，遠離善知識成就諸惡，亦為惡見之所覆障；造眾逆罪而說斷見，惱亂我等聲聞弟子，持戒清淨修功德者，為惡所染。",
    "T13n0410_006:0706c02_3": "若人下根下精進，不求聲聞、辟支佛乘，於大乘道而生斷見，欲求人身尚難可得，況求聲聞、辟支佛乘。",
    "T13n0410_006:0706c05_4": "於此二乘尚不能行，況復能了甚深大乘。",
    "T13n0410_006:0706c07_0": "「譬如坏瓶多諸穿穴，若盛油水則皆漏盡而俱失壞。",
    "T13n0410_006:0706c08_1": "何以故？",
    "T13n0410_006:0706c08_2": "是器過故。",
    "T13n0410_006:0706c08_3": "若有眾生根不熟者，亦復如是同彼瓶相。",
    "T13n0410_006:0706c09_4": "善男子！",
    "T13n0410_006:0706c09_5": "如盲人前示種種寶，如是無智慧者，憍慢放逸乃至斷見，廣示大乘亦復如是不能了知。",
    "T13n0410_006:0706c13_0": "「譬如有人其身臭穢，雖以旃檀沈水香等種種塗身，猶不能香。",
    "T13n0410_006:0706c14_1": "如是不勤求聲聞、辟支佛乘，不斷惡業乃至邪見，若以摩訶衍大乘香塗，猶故不香。",
    "T13n0410_006:0706c16_2": "譬如薄田，雖殖好種終不能成；如是不能勤求聲聞、辟支佛乘，於彼五欲不生厭離，如是之人若以摩訶衍道而為說之，則不能成。",
    "T13n0410_006:0706c19_3": "譬如毒瓶著少石蜜，不任食用；若不能修聲聞、辟支佛乘乃至大乘，言無因果者，若欲為說大乘經典，不能令彼如聞修學，則不信受，猶如毒瓶置少石蜜。",
    "T13n0410_006:0706c23_4": "如是不任聲聞、辟支佛器，而置大乘味者，當知是等二俱無用。",
    "T13n0410_006:0706c24_5": "亦如狂人前，若彈箜篌、箏、笛、鼓、貝，作眾伎樂不能解了；如是不能勤求聲聞、辟支佛乘，有重貪欲、瞋恚、愚癡，乃至於聲聞乘根不熟者，若為說摩訶衍道亦不能了。",
    "T13n0410_006:0706c29_0": "「譬如有人不持鎧杖而入戰陣，既入之後必當得於無量苦惱；如是不能勤求聲聞、辟支佛乘根不熟者，若為顯示摩訶衍乘亦復如是，必當得彼無量苦惱。",
    "T13n0410_006:0707a04_0": "「是故，善男子！",
    "T13n0410_006:0707a04_1": "有智之人先觀眾生然後說法，以慈、悲、喜、捨心，及利益心，不懈怠心；以忍辱心，不憍慢，放逸心，無嫉妬心，無悋惜心，以修定心，為人說法，亦不令他墮墜惡趣不如意處。",
    "T13n0410_006:0707a08_2": "是故如來能知他心救濟眾生，隨其信輪而為說法，以大莊嚴而自莊嚴。",
    "T13n0410_006:0707a11_0": "「若為菩薩摩訶薩說法，恒以大悲因緣，為斷眾生一切結使，而為說法度諸有海。",
    "T13n0410_006:0707a12_1": "為於三乘中隨使成就一乘故而為說法，終不欲令墮於生死而為說法。",
    "T13n0410_006:0707a14_2": "分別諸陰而為說法，分別諸入而為說法，分別諸界而為說法，分別欲界道而為說法，分別色界、無色界道而為說法。",
    "T13n0410_006:0707a17_3": "不為今世有，不為後世有，不為行有，不為心想有，不為心行有，不為意思有，不為無明有，乃至不為生、老、病、死有，不為行、無行眾生而為說法，乃至行非行寂滅而為說法，一切想無生而為說法。",
    "T13n0410_006:0707a23_0": "「云何名行？",
    "T13n0410_006:0707a23_1": "行者名為死此生彼，若能覆此生死名滅行非行。",
    "T13n0410_006:0707a25_0": "「云何名輪？",
    "T13n0410_006:0707a25_1": "如如意寶能持一切，遍滿虛空度諸國土。",
    "T13n0410_006:0707a26_2": "觀察世間諸行起滅猶如幻化，不與聲聞、辟支佛共；是故名斷一切行輪。",
    "T13n0410_006:0707a28_0": "「如是，善男子！",
    "T13n0410_006:0707a28_1": "如來以如是相，為諸眾生種種說法，亦如虛空無有分別，與無量三昧自在遊戲而為說法。",
    "T13n0410_006:0707b02_0": "「如是菩薩以大莊嚴而自莊嚴，為諸眾生，說色非空，離色非空；乃至識非空，離識亦非空。",
    "T13n0410_006:0707b04_1": "眼非空，離眼亦非空；乃至意非空，離意亦非空。",
    "T13n0410_006:0707b05_2": "眼識非空，離眼識亦非空；意識非空，離意識亦非空。",
    "T13n0410_006:0707b06_3": "空處非空，離空處亦非空；識處非空，離識處亦非空；無所有處非空，離無所有處亦非空；非想非非想處非空，離非想非非想處亦非空。",
    "T13n0410_006:0707b09_4": "四念處非空，離四念處亦非空；道亦非空，離道亦非空。",
    "T13n0410_006:0707b11_0": "十二因緣，三不護法，十力，四無所畏，十八不共法，大慈、大悲、大喜、大捨，乃至涅槃非空，離涅槃亦非空。",
    "T13n0410_006:0707b13_1": "善男子！",
    "T13n0410_006:0707b13_2": "是名如來中道實義決定性相，為他眾生分別演說諸行無生，住持正法，遍滿虛空，乃至無量禪定一切法相。",
    "T13n0410_006:0707b16_3": "皆如日光照明開示令入三乘，為得涅槃令得解脫。",
    "T13n0410_006:0707b18_0": "「菩薩摩訶薩如是說法，為最第一利益眾生。",
    "T13n0410_006:0707b19_0": "諦聽甚深法已，隨意所欲，於三乘中，隨所修習種種善根則善住一乘，亦不增益諸不善法，其行堅固不退涅槃。",
    "T13n0410_006:0707b22_0": "「菩薩摩訶薩為斷無量生死劫苦而為說法；亦為聲聞、辟支佛乘眾生令度四流。",
    "T13n0410_006:0707b24_0": "「菩薩摩訶薩為斷一切眾生四流而為說法；聲聞、辟支佛乘但為自己斷四流故而為說法。",
    "T13n0410_006:0707b27_0": "「菩薩摩訶薩為斷眾生煩惱病故而為說法；聲聞、緣覺為斷己煩惱故而為說法。",
    "T13n0410_006:0707b29_0": "「菩薩為斷眾生煩惱業習使無餘故而為說法；聲聞、緣覺雖斷煩惱習有餘故而為說法。",
    "T13n0410_006:0707c03_0": "「菩薩摩訶薩為令眾生得大悲果報故而為說法；聲聞、緣覺離於大悲而為說法。",
    "T13n0410_006:0707c05_0": "「菩薩摩訶薩但為悲愍諸眾生故而為說法；聲聞、緣覺雖復說法，實無悲愍利益之心。",
    "T13n0410_006:0707c06_1": "「菩薩摩訶薩為滅眾生諸毒苦故而為說法；聲聞、緣覺但滅己苦故而為說法。",
    "T13n0410_006:0707c09_0": "「菩薩摩訶薩為滿一切法味故而為說法；聲聞、緣覺自滿己法故而為說法。",
    "T13n0410_006:0707c11_0": "「菩薩摩訶薩為一切眾生得法光照成大明故而為說法；聲聞、緣覺但為自得法之照明，不為眾生演說法相。",
    "T13n0410_006:0707c13_1": "「善男子！",
    "T13n0410_006:0707c13_2": "是名略說滅除一切大無明闇得大明故，而欲成就一切種智悉覺悟故，乃為他人分別說法。",
    "T13n0410_006:0707c16_3": "聲聞、緣覺為欲滅己無明闇障，內自照明得正覺悟。",
    "T13n0410_006:0707c18_0": "「善男子！",
    "T13n0410_006:0707c18_1": "聲聞、緣覺不為眾生而生厭惡，不為愍救度脫他人，不為於他令得名譽稱揚讚歎，不喜他人而生諂曲，但自護己不護於彼，不為安樂一切眾生。",
    "T13n0410_006:0707c21_2": "聲聞、緣覺若見他人有微少過，必起身、口、意業等罪。",
    "T13n0410_006:0707c24_0": "「善男子！",
    "T13n0410_006:0707c24_1": "菩薩摩訶薩住大乘者，皆悉救護慈愍於他，乃至不見眾生身、口、意業過。",
    "T13n0410_006:0707c26_0": "「善男子！",
    "T13n0410_006:0707c26_1": "若有眾生，起於麁弊愚癡惡口，自謂為智乃至不離邪見，為求他利而生嫉妬，貪著名稱自舉輕他，不能守護身、口、意等，心常念惡無有愍傷，而喜惱亂選擇福田。",
    "T13n0410_006:0708a01_2": "若有依我而出家者，不見其過輕毀罵詈心常散亂，不自省己念譏彼闕，於大乘人雖生願樂無寂靜心，起重惡心永離他人，恒作是語而自稱說，是大乘人亦教他讀誦，但自讚己非毀於他；以是義故，讚歎大乘自不調伏。",
    "T13n0410_006:0708a06_3": "於大乘道而欲教他修行大乘便作是說，自謂大乘。",
    "T13n0410_006:0708a07_4": "譬諸惡行律師，而教人言。",
    "T13n0410_006:0708a08_5": "如是諂曲難得人身，亦失聲聞、辟支佛乘，常趣惡道，不欲親近諸有智者，而唱是言作師子吼：『我是大乘。』",
    "T13n0410_006:0708a11_6": "善男子！",
    "T13n0410_006:0708a11_7": "譬如有驢著師子皮，自以為師子，有人遠見亦謂師子。",
    "T13n0410_006:0708a12_8": "驢未鳴時無能分別，既出聲已遠近皆知非實師子，諸人見者皆悉唾言：『此弊惡驢，非師子也。』",
    "T13n0410_006:0708a14_9": "我今所說亦如是等，若造十惡燒滅人種，非諸聲聞、辟支佛器，敗壞種子，如是愚癡誑惑他言：『我是大乘。』",
    "T13n0410_006:0708a17_10": "善男子！",
    "T13n0410_006:0708a17_11": "譬如有人而無手足欲至戰陣無所堪施，破戒之人亦復如是，欲與結使煩惱戰鬪，我說是人終無果報，毀犯禁戒作惡行者，於一切處不成法器。",
    "T13n0410_006:0708a21_12": "若自說言：『我是大乘。』",
    "T13n0410_006:0708a21_13": "能破一切眾生煩惱塵勞大陣，亦為眾生住八正道入無畏城，則無是處。",
    "T13n0410_006:0708a24_0": "「何以故？",
    "T13n0410_006:0708a24_1": "若有眾生，威儀清淨慚愧具足，畏於後世，遠離一切不善等法，喜樂一切諸善功德，而於眾生起大悲心，亦能濟度一切苦厄，救護生死諸怖畏者，不著己樂慶於彼樂，常勤精進專念不捨，心樂寂定捨於諂偽、邪惑、欺誑，善知業、知業果報，不著五欲，世間八法所不能染，樂觀陰、界，如救頭然如救衣然，安住聲聞種。",
    "T13n0410_006:0708b02_2": "有如是相名聲聞乘，則於大乘所不堪任。",
    "T13n0410_006:0708b03_3": "辟支佛乘復有何相？",
    "T13n0410_006:0708b04_4": "若人具上二十法者，則能常觀五受陰生滅等相，明觀諸法皆因緣生，亦知滅相。",
    "T13n0410_006:0708b06_5": "如是之人不任大乘，不能成於大乘法器。」",
    "T13n0410_006:0708b07_6": "爾時如來以是義故而說偈言：「剎利依止十，　　婆羅門、首陀，　若修真善行，　　堪為聲聞器。",
    "T13n0410_006:0708b10_0": "　辟支佛勝乘，　　三業悉清淨；　守護於諸根，　　所說好柔軟。",
    "T13n0410_006:0708b12_0": "　分別觀諸陰，　　界、入亦復然；　樂獨空閑處，　　善慧觀因緣。",
    "T13n0410_006:0708b14_0": "　常攝於諸根，　　依止是十輪；　於諸無壞乘，　　堪任為法器。",
    "T13n0410_006:0708b16_0": "　念度於有海，　　等行於三輪；　不依於結使，　　而近解脫門。",
    "T13n0410_006:0708b18_0": "　不任大乘器，　　不具大勝輪；　不勤求大乘，　　并諸下根者。",
    "T13n0410_006:0708b20_0": "　若有愚癡人，　　心常懷懈怠；　是故非大乘，　　亦不堪大器。",
    "T13n0410_006:0708b22_0": "　獨一求解脫，　　癡諂無愍行；　常行於斷見，　　彼亦趣惡道。",
    "T13n0410_006:0708b24_0": "　棄捨於正法，　　而說於非法；　遮斷三乘道，　　捨律欲愛具。",
    "T13n0410_006:0708b26_0": "　惱壞賢聖法，　　打擲袈裟者；　毀訾而誹謗，　　亦自壞其身。",
    "T13n0410_006:0708b28_0": "　為欲修人身，　　不舌[病丙+今]而死；　常值諸佛者，　　顯示三乘法。",
    "T13n0410_006:0708c01_0": "　欲熾然三乘，　　及與分別者；　歡喜而顯示，　　必成佛無疑。",
    "T13n0410_006:0708c03_0": "　破戒而嫉妬，　　自讚復毀他；　是智者所棄，　　得佛三界尊。",
    "T13n0410_006:0708c05_0": "　以悲心說法，　　隨心之所樂；　具分別三乘，　　必成佛無疑。",
    "T13n0410_006:0708c07_0": "　說法如虛空，　　而心無所依；　陰、界、入皆空，　　必成佛無疑。",
    "T13n0410_006:0708c09_0": "　佷戾喜破戒，　　若聞讚大乘；　詐稱為菩薩，　　驢披師子皮。",
    "T13n0410_006:0708c11_0": "　我今為眾說，　　欲得勝菩提；　護持於十善，　　莫壞於我法。",
    "T13n0410_006:0708c13_0": "　我於餘經說，　　行第一菩提；　離聲聞、緣覺，　　為淨眾生說。",
    "T13n0410_006:0708c15_0": "　曾供億諸佛，　　滅惡心解脫；　我從彼所聞，　　但一無二乘。",
    "T13n0410_006:0708c17_0": "　此眾說三乘，　　有住聲聞者；　心惱多造作，　　不任道器故。",
    "T13n0410_006:0708c19_0": "　有住於緣覺，　　愚闇於勝法；　不任上乘器，　　隨所欲而說。",
    "T13n0410_006:0708c21_0": "　頭陀聞解脫，　　當墮於惡道；　冷陰而服乳，　　終不能差病。",
    "T13n0410_006:0708c23_0": "　如是聲聞器，　　狂心說斷見；　是故先觀察，　　然後應說法。」",
    "T13n0410_006:0708c25_0": "爾時，世尊說是偈已，於大眾中無量百千人民，多有空亂意眾生，斷於善根、說無因果趣向惡道，若得正見，在世尊前能至心懺悔，而白佛言：「我於如來正法之中，久修聲聞殖諸善根，而不能成聲聞法器；方復更求辟支佛乘，愚惑不了更起斷見獲無量罪。",
    "T13n0410_006:0709a02_1": "我等今悉於世尊前誠心懺悔，唯願哀愍受我等懺悔，拔除罪根不受惡報，還修善根求聲聞乘。」",
    "T13n0410_006:0709a04_2": "佛言：「善哉，善哉！",
    "T13n0410_006:0709a04_3": "善男子！",
    "T13n0410_006:0709a05_4": "汝等若能發露誠心懺悔，於我法中說有二種得無所犯：一者、本不作惡；二者、作已能悔，是二種人俱獲清淨。」",
    "T13n0410_006:0709a07_5": "爾時，世尊為無量百千眾生，隨順其心說四諦法，有得法忍，有得世間第一法，有得須陀洹果，有得斯陀含果，有得阿那含果，復有八万四千比丘，不受諸法漏盡意解得阿羅漢。",
    "T13n0410_006:0709a13_0": "爾時，眾會復有七千五那由他百千人等，墮於斷見斷諸善根應趣惡道者，還得正見；悉於佛前自歸發露誠心懺悔，作如是言：「我等本種辟支佛因緣而不能成，今聞大乘心生愛樂。",
    "T13n0410_006:0709a17_1": "我等愚闇便起斷見言無因果，以是因緣造作無量身、口、意業諸餘惡業。",
    "T13n0410_006:0709a19_2": "以是義故，於多劫中常墮惡道受無量苦。",
    "T13n0410_006:0709a20_3": "今於佛前皆悉發露，至心懺悔不敢覆藏，為欲滿足緣覺乘故，隨彼意說得光明三昧，逮不退轉辟支佛乘。」",
    "T13n0410_006:0709a22_4": "時彼眾中復有八十那由他百千眾生舌不能語，皆於過去誹謗無量恒沙諸佛所說正法，乃至誹謗一句一偈，以是罪業不能懺悔，佛神力故令使今日皆悉能言。",
    "T13n0410_006:0709a27_0": "爾時，世尊知而故問：「汝等宿世作何惡業，於此會中口不能語？」",
    "T13n0410_006:0709a28_1": "彼即答言：「我於過去毘鉢尸佛法中誹謗大乘。」",
    "T13n0410_006:0709a29_2": "或有說言謗聲聞乘，或有說言謗辟支佛乘。",
    "T13n0410_006:0709b01_3": "「以是業障罪報因緣，於九十一劫墜墮生死，常處地獄及受餓鬼，舌不能語受大苦惱。",
    "T13n0410_006:0709b03_4": "始於今日得復人身，蒙佛神力始今得語。",
    "T13n0410_006:0709b04_5": "佛神力故得宿命智，能知過去一切所作惡業因緣。」",
    "T13n0410_006:0709b07_0": "有說尸棄佛、隨葉佛、拘樓秦佛、拘那含牟尼佛、迦葉佛所，誹謗正法乃至一句一偈，以佛神力悉知過去所作惡行，一切業障皆悉明了。",
    "T13n0410_006:0709b11_0": "爾時，眾會無量百千聲聞，無量百千菩薩摩訶薩，從座而起自歸向佛發露懺悔：「我等皆於過去無量諸佛法中，若任法器及不任者，諸聲聞眾多起譏訶，自舉輕他，誹謗毀罵揚惡遏善，以是業障墮三惡道具受苦痛。",
    "T13n0410_006:0709b16_1": "雖復供養過去諸佛，及大菩薩摩訶薩眾，乃至懺悔受持禁戒，得聞佛法自學教他，但以誹謗餘業障故，不能得趣寂滅涅槃及禪定樂。",
    "T13n0410_006:0709b19_2": "如是罪緣，今向世尊自歸發露至心懺悔。」",
    "T13n0410_006:0709b20_3": "復有說言：「我等於諸如來聲聞弟子，奪其財業及諸飲食或繫牢獄，以是業故墮三惡道受大重苦。",
    "T13n0410_006:0709b22_4": "我等雖於過去諸佛世尊及大菩薩前，發露懺悔，受持、讀誦種種禁戒，但以餘罪業障因緣，不能得向寂滅涅槃及禪定樂。",
    "T13n0410_006:0709b25_5": "今於佛前皆悉懺悔，一切餘業無量罪障，唯願世尊受我等懺，拔除一切三惡道苦。",
    "T13n0410_006:0709b27_6": "自今以後願佛神力，令我所樂隨意無礙，得於涅槃及禪定樂。」",
    "T13n0410_006:0709c01_0": "爾時，世尊告諸聲聞及大菩薩：「此是五逆餘業罪障，但有名字無有實法，皆由惱亂聲聞弟子能生大罪。",
    "T13n0410_006:0709c03_1": "何以故？",
    "T13n0410_006:0709c03_2": "破毀禁戒諸惡比丘，猶能為諸無量百千萬那由他人而作珍寶之大伏藏，況持淨戒熾然三寶者而起擾亂，是即名為斷三寶種成就惡業，亦名壞於一切眾生法眼毀佛正法。",
    "T13n0410_006:0709c08_0": "「若見有人依我出家而擾亂者，如是業障過諸逆罪。",
    "T13n0410_006:0709c09_1": "我今當以悲心哀愍汝等，如是業障悉聽懺悔永盡無餘。",
    "T13n0410_006:0709c10_2": "於賢劫中千佛出世，汝於其所亦悉懺悔，終不復起誹謗正法。",
    "T13n0410_006:0709c12_3": "其最後佛，號曰樓至如來、應供、至真、等正覺，汝於彼佛皆悉發露，一切業障永盡消滅。」",
    "T13n0410_006:0709c14_4": "時諸菩薩及大聲聞俱共白佛：「唯然，世尊！",
    "T13n0410_006:0709c15_5": "如教修行。",
    "T13n0410_006:0709c15_6": "我等於賢劫中，當墮三惡及阿鼻獄，受種種苦猶能堪忍，況復於彼樓至如來，令我懺悔使得正見，解諸邪見業障眾罪皆悉消除。」",
    "T13n0410_006:0709c18_7": "爾時，如來讚諸聲聞及大菩薩：「善哉，善哉！",
    "T13n0410_006:0709c19_8": "汝等能以如是勇猛精進，令本惡業皆悉消滅，能生信解第一恭敬，值遇諸佛得諸三昧，棄捨結漏得阿羅漢。」",
    "T13n0410_006:0709c23_0": "爾時，世尊告金剛藏菩薩摩訶薩：「善男子！",
    "T13n0410_006:0709c23_1": "我以佛眼皆悉觀見，無量阿僧祇百千那由他眾生，剎利旃陀羅乃至男女旃陀羅，於未來世少種善根而得人身，為惡知識之所破壞，於甚深法不生信樂多起謗毀，於熾然法具足聲聞、辟支佛乘者，或有遮斷大乘者，於我聲聞弟子，成器不成器者如上所說，以愚癡故自謂為智。",
    "T13n0410_006:0710a01_2": "於此終沒，無數百千劫，於地獄中受無量苦，如先所說。",
    "T13n0410_006:0710a03_0": "「是諸人等雖得人身，寧受阿鼻地獄諸大重罪，終不受是謗法人身。",
    "T13n0410_006:0710a04_1": "何以故？",
    "T13n0410_006:0710a04_2": "隨順惡知識憍慢自恣，常作如是諸惡業者，終不得度生死彼岸，四流所漂受大苦惱。」",
    "T13n0410_006:0710a07_0": "當於爾時有大智者，而為涕淚作如是言：「視諸眾生難得人身，遠離信心及大誓願，離於心相，離於正見，離善知識，離於時節，離於方所，離於持戒、禪定、智慧。",
    "T13n0410_006:0710a10_1": "如是眾生以愚癡故憍慢自恣，有如是想毀壞佛法，悉如上說。",
    "T13n0410_006:0710a12_2": "世尊！",
    "T13n0410_006:0710a12_3": "我從今日亦於佛前而發誓願，我等雖處生死不壞正法，願於未來世諸佛法中不斷三寶。」",
    "T13n0410_006:0710a15_0": "爾時，復有大士聰明智慧，從座而起合掌叉手而發誓言：「我等雖在生死，不得法忍已來，於其中間願莫受身，莫作輔相大臣，乃至令長村邑聚落等主，不作國師軍幢將師長宿之處，不作祠祀主估客商人處，不作居士處，不作麁人處，不作斷事處，若不得法忍，不於眾生居自在處，若作是等則於佛法名重因緣，必當墮於阿鼻地獄。」",
    "T13n0410_006:0710a23_1": "一切大眾，天、龍、夜叉、乾闥婆、阿修羅、迦樓羅、緊那羅、摩睺羅伽、人非人等，皆悉泣淚而白佛言：「世尊！",
    "T13n0410_006:0710a25_2": "我等本處生死所作惡業，若身業、若口業、若意業，多所造作，或復隨喜，今於佛前皆悉發露，懺悔除滅更不敢作。」",
    "T13n0410_006:0710a28_0": "如是第二、第三亦復如是，不於生死隨惡知識，亦願我身不造惡業，悉如上說。",
    "T13n0410_006:0710b01_0": "爾時，世尊告諸大眾：「善哉，善哉！",
    "T13n0410_006:0710b01_1": "善男子！",
    "T13n0410_006:0710b01_2": "汝能如是畏於後世，欲度生死諸有流苦，欲入無畏大涅槃城，發此誓已。",
    "T13n0410_006:0710b03_3": "善男子！",
    "T13n0410_006:0710b03_4": "具足十法，則得成就無著法忍。",
    "T13n0410_006:0710b05_0": "「善男子！",
    "T13n0410_006:0710b05_1": "菩薩摩訶薩，不著內身，不著外身，不著內外身；不著過去、未來、現在身；是名菩薩初得成就無餘法忍。",
    "T13n0410_006:0710b07_2": "復次，不著內身受，不著外身受，不著內外身受；不著過去、未來、現在身受；乃至不著想行，不著內識，不著外識，不著內外識；不著過去、未來、現在識；不著前世，不著今世，不著後世；不著色界，不著無色界；是名菩薩摩訶薩成就十法得無著忍。",
    "T13n0410_006:0710b14_0": "「若能如是於如來所說法。」",
    "T13n0410_006:0710b14_1": "是時七十二億那由他百千菩薩得無生忍；八萬四千那由他菩薩皆得順忍；無量那由他百千聲聞，斷諸結漏得阿羅漢；無量那由他百千眾生，未發菩提心者今皆發心；復有無量眾生，亦得發於辟支佛心。",
    "T13n0410_006:0710b20_0": "爾時，世尊告金剛藏菩薩：「若有眾生成就法忍者，應得灌頂轉輪聖王所有飲食無量財業，其餘眾生不得法忍者，亦不能得灌頂轉輪王位。」",
    "T13n0410_006:0710b24_0": "金剛藏菩薩白佛言：「世尊！",
    "T13n0410_006:0710b24_1": "為灌頂剎利王不得忍者，云何而得飲食財業？」",
    "T13n0410_006:0710b25_2": "佛言：「灌頂王雖不得法忍，能成就十善者，我亦聽作國主，飲食財業任意自在。",
    "T13n0410_006:0710b28_0": "「善男子！",
    "T13n0410_006:0710b28_1": "灌頂剎利王若不得法忍，又不具足修行十善，名為剎利旃陀羅。",
    "T13n0410_006:0710b29_2": "如是愚癡，當破甚深熾然佛法斷三寶種，而便擾亂聲聞弟子，亦作無量種種謫罰，奪其財物基業，誹謗善法，而心覆藏不令顯現。",
    "T13n0410_006:0710c03_3": "或奪塔物僧祇物，如是之人皆悉趣向阿鼻地獄。」",
    "T13n0410_006:0710c05_0": "金剛藏菩薩白佛言：「世尊！",
    "T13n0410_006:0710c05_1": "若灌頂剎利王不得法忍，復不具足修行十善，必當不得免斯惡耶？」",
    "T13n0410_006:0710c08_0": "佛言：「假使灌頂剎利王不得法忍，而復不修十善道者，能成就信力歸依三寶，不謗正法乃至一句一偈，亦不擾惱聲聞弟子持戒清淨有德之者，不取佛物僧祇物。",
    "T13n0410_006:0710c12_0": "「若人見有擾亂如此比丘，而復奪於佛物僧祇物者，能為遮制令無侵毀。",
    "T13n0410_006:0710c13_1": "數數聽受順於實法，於三寶中常應供養親近是人清淨比丘得堅固願，於摩訶衍心無疑惑，亦能成就大乘眾生，建立正法信大乘者。",
    "T13n0410_006:0710c18_0": "「如是灌頂剎利王者，已於宿世諸如來所，得其城邑資生財物，我亦知之不墮惡道。",
    "T13n0410_006:0710c20_0": "若欲永滅一切惡者，應當修行如是正法，於過去世所作惡業悉得除盡。」",
    "T13n0410_006:0710c22_0": "大方廣十輪經卷第六"
}