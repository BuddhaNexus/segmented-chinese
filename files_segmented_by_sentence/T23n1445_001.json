{
    "T23n1445_001:1041a25_0": "根本說一切有部毘奈耶安居事",
    "T23n1445_001:1041a26_0": "一卷",
    "T23n1445_001:1041a28_0": "大唐三藏義淨奉　制譯",
    "T23n1445_001:1041a29_0": "佛在室羅伐城逝多林給孤獨園。",
    "T23n1445_001:1041a29_1": "爾時世尊與諸苾芻，於此住處三月雨安居。",
    "T23n1445_001:1041b01_2": "時有眾多苾芻，於其夏中，遂向餘處人間遊行，不善護身，傷殺虫蟻。",
    "T23n1445_001:1041b03_3": "時諸外道，咸起譏嫌，作如是語：「此沙門釋子，無有慈悲，夏中遊行，殺諸虫類，不異俗流。",
    "T23n1445_001:1041b05_4": "然諸禽獸，於四月中，尚居巢穴，不遠出外。",
    "T23n1445_001:1041b06_5": "然此禿頭沙門，不作安居，不知收攝，安在一處。",
    "T23n1445_001:1041b07_6": "既無軌式，誰復於斯以衣食施？」",
    "T23n1445_001:1041b08_7": "時諸苾芻以緣白佛，佛言：「我緣此事，今制苾芻作安居法，於三月中，住在一處。」",
    "T23n1445_001:1041b09_8": "時諸苾芻聞此語已，不知云何作安居法？",
    "T23n1445_001:1041b10_9": "佛言：「先於五月十五日，可於住處灑掃清淨牛糞塗地，所有臥具聚在一處，乃至洗足盆。",
    "T23n1445_001:1041b12_10": "眾既集已，應差一苾芻為掌臥具人。",
    "T23n1445_001:1041b13_11": "若有五法者，即不應差。",
    "T23n1445_001:1041b14_12": "云何為五？",
    "T23n1445_001:1041b14_13": "謂有愛、恚、怖、癡，不知臥具分與不分。",
    "T23n1445_001:1041b15_14": "翻前五法，是即應差。",
    "T23n1445_001:1041b15_15": "應如是差：敷坐席、鳴揵椎，言白眾集，先問苾芻某甲：『頗能為夏安居僧伽分臥具不？』",
    "T23n1445_001:1041b17_16": "彼答言：『能。』",
    "T23n1445_001:1041b17_17": "次一苾芻應先作白已，次為羯磨。",
    "T23n1445_001:1041b19_0": "「『大德僧伽聽！",
    "T23n1445_001:1041b19_1": "此苾芻某甲，樂與夏安居僧伽分臥具。",
    "T23n1445_001:1041b20_2": "若僧伽時至聽者，僧伽應許僧伽今差苾芻某甲，為夏安居僧伽作分臥具苾芻。",
    "T23n1445_001:1041b22_0": "白如是。』",
    "T23n1445_001:1041b22_1": "『大德僧伽聽！",
    "T23n1445_001:1041b22_2": "此苾芻某甲，樂與夏安居僧伽分臥具。",
    "T23n1445_001:1041b23_3": "僧伽今差某甲苾芻，為夏安居僧伽分臥具。",
    "T23n1445_001:1041b24_4": "若諸具壽聽某甲苾芻為夏安居僧伽分臥具者默然，若不許者說。』",
    "T23n1445_001:1041b25_5": "『僧伽已許某甲為夏安居僧伽作分臥具苾芻竟，僧伽已聽許，由其默然故，我今如是持。』」",
    "T23n1445_001:1041b28_0": "佛言：「我今為諸苾芻，制分臥具法。",
    "T23n1445_001:1041b28_1": "其授事之人，應先為僧料理籌已，次於明日敷坐席，鳴揵椎，言白復周。",
    "T23n1445_001:1041c01_2": "其籌悉應兩頭繫花，香泥拭飾，安竹箱中，名香普熏，白[疊*毛]覆上，籌長一肘，置上坐前。",
    "T23n1445_001:1041c03_3": "次宣制令：『大德僧伽聽！",
    "T23n1445_001:1041c03_4": "於此住處，所有制法，若諸大德樂此安居無違背者，當可受籌。",
    "T23n1445_001:1041c05_5": "諸苾芻眾，於此夏中不應更相詰責，云破見、破戒、破正行、破正命。",
    "T23n1445_001:1041c06_6": "如其仁等知有犯者，即於今時可論其事，無宜夏中更相舉發，惱諸苾芻不安樂住。』",
    "T23n1445_001:1041c08_7": "作是告已，次分臥具。",
    "T23n1445_001:1041c09_0": "令一苾芻擎籌盤在前，其收籌者持空盤隨後，大師教主先置一籌，次向上座前住，上座亦應少離本座，蹲踞合掌，受取其籌。",
    "T23n1445_001:1041c11_1": "然後安詳，置空盤上。",
    "T23n1445_001:1041c12_2": "如是次第，乃至行末。",
    "T23n1445_001:1041c12_3": "若有求寂身既不來，阿遮利耶、鄔波馱耶代取其籌。",
    "T23n1445_001:1041c13_4": "次取護寺天神籌。",
    "T23n1445_001:1041c14_5": "既總行已，應數其籌。",
    "T23n1445_001:1041c14_6": "白大眾言：『於此住處，現受籌者，苾芻有爾許、求寂若干。』",
    "T23n1445_001:1041c16_0": "又分臥具苾芻，持諸鎖鑰，安上座前，白言：『大德！",
    "T23n1445_001:1041c17_1": "某房有衣有利，如其樂者取之。』",
    "T23n1445_001:1041c17_2": "若上座不取此房，應與第二上座。",
    "T23n1445_001:1041c18_3": "若第二上座取此房者，其舊住房應與第三上座。",
    "T23n1445_001:1041c19_4": "如是展轉，乃至僧伽眾末。",
    "T23n1445_001:1041c20_5": "第一上座見與第二上座之時，便更索者，初索之時，不應即與；第二索時，亦不須與；第三索時應與，然上座得惡作罪。",
    "T23n1445_001:1041c22_6": "如是展轉乃至眾末，如前次第得越法罪，准上應知。」",
    "T23n1445_001:1041c24_0": "然於住處，所有房舍悉皆分盡。",
    "T23n1445_001:1041c24_1": "客苾芻來，無房可與。",
    "T23n1445_001:1041c25_2": "世尊告曰：「應留一房并其臥具，擬客苾芻。」",
    "T23n1445_001:1041c26_3": "時諸苾芻遂留門屋下廊簷前，及以踏道與客苾芻，佛言：「不應留門屋下乃至踏道與客苾芻。",
    "T23n1445_001:1041c28_4": "此之處所，乃是眾鳥所居，非人住處。」",
    "T23n1445_001:1041c29_5": "佛言：「應令一苾芻知僧伽利養，別留一房安置臥具。",
    "T23n1445_001:1042a01_6": "然彼苾芻，應自守護所有諸物，復應撿看虫及蜂窠。",
    "T23n1445_001:1042a02_7": "蜂若出窠，即應除去；兒若未出，應以線懸繫置餘處，長成自去。",
    "T23n1445_001:1042a03_8": "其有客苾芻來，應給臥具。",
    "T23n1445_001:1042a04_9": "若其人少，人各與一。",
    "T23n1445_001:1042a04_10": "必若人多，二人共一，或三共一。」",
    "T23n1445_001:1042a05_11": "有諸耆宿苾芻，既得重大氈褥，移動致難，不知云何？",
    "T23n1445_001:1042a06_12": "佛言：「若耆宿苾芻不能移動，有小苾芻，應令依止。",
    "T23n1445_001:1042a07_13": "分臥具已，即應告曰：『若無儭物，不應輒臥，亦不應以小物垢膩破碎踈薄之類，用替僧祇臥具。』",
    "T23n1445_001:1042a10_0": "其受事人巡房觀察，見非理者准事治罰。",
    "T23n1445_001:1042a10_1": "若小年者，應告二師，令其呵責。",
    "T23n1445_001:1042a11_2": "其撿行房舍苾芻，每月十五日，巡房觀察。",
    "T23n1445_001:1042a12_3": "若受用臥具不如法者，白大眾知，奪取臥具，仍為治罰。",
    "T23n1445_001:1042a13_4": "若依止門人，應告其師，收取臥具。",
    "T23n1445_001:1042a14_5": "「大眾和集時，應告白曰：『諸具壽！",
    "T23n1445_001:1042a15_6": "今此住處，有爾許人，當依某甲為施主，依某村坊為乞食處。",
    "T23n1445_001:1042a16_7": "以某甲為營事人，某甲為瞻病者，於此住處，應作安居。』",
    "T23n1445_001:1042a17_8": "時諸苾芻等，應撿行隣近村坊乞食之處。",
    "T23n1445_001:1042a18_9": "既觀察已，情愛樂者，各自念言：『我於此處，堪作安居。",
    "T23n1445_001:1042a20_10": "乃至同梵行者，不生憂惱。",
    "T23n1445_001:1042a20_11": "設復生時，速能除滅。",
    "T23n1445_001:1042a21_12": "所有安樂未生者令生，其已生者勸令增進。",
    "T23n1445_001:1042a22_13": "村坊乞食之處，不生勞苦。",
    "T23n1445_001:1042a22_14": "若我病患，有供侍人，給我醫藥，飲食所須，皆悉充濟。』",
    "T23n1445_001:1042a23_15": "作是念已，應入屏處，對一苾芻，具修威儀，隨年致禮，蹲踞合掌，作如是說：『具壽存念！",
    "T23n1445_001:1042a25_16": "今僧伽五月十六日，作夏安居。",
    "T23n1445_001:1042a26_17": "我苾芻某甲，亦於五月十六日，作夏安居。",
    "T23n1445_001:1042a27_18": "我苾芻某甲，於此住處界內，前三月夏安居。",
    "T23n1445_001:1042a28_19": "以某甲為施主，某甲為營事人，某甲為瞻病人，於此住處，乃至若有圮裂穿壞，當修補之。",
    "T23n1445_001:1042b01_20": "我於今夏，在此安居。』",
    "T23n1445_001:1042b01_21": "第二、第三亦如是說。",
    "T23n1445_001:1042b02_22": "所對苾芻，應云：『奧算迦。』",
    "T23n1445_001:1042b02_23": "答云：『娑度。』",
    "T23n1445_001:1042b03_24": "若有因緣，不及前安居者，聽作後安居，准前應作。",
    "T23n1445_001:1042b04_25": "既安居已，不應出界宿。",
    "T23n1445_001:1042b04_26": "若有因緣，須出去者，不應經宿。」",
    "T23n1445_001:1042b05_27": "時眾村中，有一長者名曰憂陀延，其家大富，多有財物及以衣裳。",
    "T23n1445_001:1042b07_28": "是時長者於其家內，多出衣食，別為一庫，擬欲供養苾芻僧伽。",
    "T23n1445_001:1042b08_29": "即時遣信，往詣室羅伐城，請諸苾芻僧伽曰：「於某村中，長者某甲作如是言：『於我家中，多有衣服飲食。",
    "T23n1445_001:1042b10_30": "今欲供養大德！",
    "T23n1445_001:1042b11_31": "願垂哀受。』」",
    "T23n1445_001:1042b11_32": "時諸苾芻報使人曰：「其長者家，去此遠近？」",
    "T23n1445_001:1042b12_33": "答曰：「去此強三踰繕那。」",
    "T23n1445_001:1042b12_34": "諸苾芻等即作是念：「去此甚遠，我等欲去，齊暮得迴還不？」",
    "T23n1445_001:1042b14_35": "各作是言：「去此既遠，至暮不及迴來。」",
    "T23n1445_001:1042b14_36": "「世尊制我等安居，不得出界外宿，不知如何？」",
    "T23n1445_001:1042b15_37": "即便不去。",
    "T23n1445_001:1042b16_38": "時彼象村側近，別有苾芻於彼安居，即便受請。",
    "T23n1445_001:1042b17_39": "既受請已，多獲衣食，三月夏安居滿已，著衣持鉢，往室羅伐城。",
    "T23n1445_001:1042b18_40": "漸漸遊行，遂到彼城，詣一寺所。",
    "T23n1445_001:1042b19_41": "時有苾芻，即前迎接，代收衣鉢，安置房內。",
    "T23n1445_001:1042b20_42": "主人問曰：「從何而來？",
    "T23n1445_001:1042b20_43": "何處安居？」",
    "T23n1445_001:1042b21_44": "客便答曰：「我等比在象村之側，三月安居滿已，從彼而來。」",
    "T23n1445_001:1042b22_45": "主人問言：「汝等安居和合、乞食不以此為苦耶？」",
    "T23n1445_001:1042b23_46": "答曰：「我等於彼安居，甚為安樂衣食豐足，不以為苦。」",
    "T23n1445_001:1042b24_47": "即便問曰：「汝等云何於彼安居、衣食豐足，而不乏耶？」",
    "T23n1445_001:1042b25_48": "報言：「在彼側近，有一聚落名曰象村，村有長者名憂陀延，其家巨富，以深信心，作其福業，多持飲食及以衣服而來惠施，為此豐足。」",
    "T23n1445_001:1042b28_49": "時彼苾芻即作是言：「然彼長者亦曾來請。",
    "T23n1445_001:1042b29_50": "又問彼云：『去此幾許？』",
    "T23n1445_001:1042c01_51": "答曰：『三踰[跳兆+善]那。』",
    "T23n1445_001:1042c01_52": "作是念言：『若去至彼，恐夜不來。",
    "T23n1445_001:1042c02_53": "世尊不聽於安居內界外而宿。』",
    "T23n1445_001:1042c02_54": "即便不去。」",
    "T23n1445_001:1042c03_55": "時諸苾芻以緣白佛，佛作是念：「我之聲聞弟子，雖於衣食無貪著心，然欲令彼得安樂住故，復令施主得受用福，應開七日赴其請喚。」",
    "T23n1445_001:1042c06_56": "因集僧伽，告諸苾芻曰：「於安居中，有事須去出界外者，應請七日乃至一日當去。」",
    "T23n1445_001:1042c08_57": "佛令去者，苾芻不知何事應去？",
    "T23n1445_001:1042c08_58": "以緣白佛，佛言：「謂是鄔波索迦、鄔波斯迦、苾芻、苾芻尼、式叉摩拏、求寂男、求寂女等事。」",
    "T23n1445_001:1042c10_59": "不知何者是鄔波索迦等事？",
    "T23n1445_001:1042c11_60": "佛言：「若鄔波索迦家中有事，便以身所著衣并辦飲食，即令使者請諸苾芻：『唯願聖者來受供養。』",
    "T23n1445_001:1042c13_61": "此則名為鄔波索迦事。",
    "T23n1445_001:1042c14_62": "應對一苾芻蹲踞合掌受持七日法去。",
    "T23n1445_001:1042c15_0": "是謂鄔波索迦緣。",
    "T23n1445_001:1042c15_1": "「若鄔波索迦，欲與苾芻臥具等物，并種種衣食，喚苾芻曰：『唯願聖眾哀受我施衣食。』」",
    "T23n1445_001:1042c17_2": "佛言：「苾芻應守持七日法出界外。",
    "T23n1445_001:1042c18_3": "是名鄔波索迦緣。",
    "T23n1445_001:1042c18_4": "「若有鄔波索迦，為諸苾芻無飲食故，多造上味美好飲食，來喚苾芻。」",
    "T23n1445_001:1042c20_0": "佛言：「應受持七日法出界外。",
    "T23n1445_001:1042c20_1": "是名鄔波索迦事。",
    "T23n1445_001:1042c22_0": "「復有鄔波索迦，造窣覩波，欲安馱都，并辦種種香花。",
    "T23n1445_001:1042c23_1": "來請苾芻曰：『唯願大德助我功德。』」",
    "T23n1445_001:1042c23_2": "佛言：「苾芻應受持七日法去。",
    "T23n1445_001:1042c24_3": "是名鄔波索迦及以佛事。",
    "T23n1445_001:1042c25_4": "「更有餘鄔波索迦等，造塔安其相輪、或幢幡蓋、或著檀香，及欝金等種種諸香，供養於塔，并將飲食衣服供養。",
    "T23n1445_001:1042c27_5": "來請苾芻。」",
    "T23n1445_001:1042c28_0": "佛言：「應受持七日法去。",
    "T23n1445_001:1042c28_1": "是名鄔波索迦事。",
    "T23n1445_001:1042c28_2": "「若有鄔波索迦，或書寫蘇呾囉，及以修學，或寫摩[口*室]里迦，及以修學，并諸佛語。",
    "T23n1445_001:1043a01_3": "既寫了，欲設供，來請苾芻。」",
    "T23n1445_001:1043a02_4": "佛言：「應受持七日法去。",
    "T23n1445_001:1043a02_5": "是名鄔波索迦事。",
    "T23n1445_001:1043a04_0": "「若鄔波索迦，於略詮中并諸有疑，不能決了，欲問苾芻解其義句，設其飲食來請苾芻，為除疑故，得受持七日出界。",
    "T23n1445_001:1043a06_1": "是名鄔波索迦并及法事。",
    "T23n1445_001:1043a08_0": "「若鄔波索迦，忽然邪見，不信因果，來請苾芻為除邪見。」",
    "T23n1445_001:1043a09_1": "佛言：「苾芻應受持七日法出界，為除邪見。",
    "T23n1445_001:1043a10_2": "是名鄔波索迦事。",
    "T23n1445_001:1043a11_0": "「若鄔波索迦，為妻有娠，恐生災難，欲令母子平安，來請僧伽覆鉢供養。」",
    "T23n1445_001:1043a12_1": "佛言：「苾芻應受持七日法去。",
    "T23n1445_001:1043a13_2": "是名鄔波索迦事。",
    "T23n1445_001:1043a14_0": "「若鄔波索迦，為病患事，設諸飲食，并施衣服，來請苾芻，白言：『我病恐畏命盡，供養僧伽。』",
    "T23n1445_001:1043a15_1": "有如是事。」",
    "T23n1445_001:1043a16_2": "佛言：「得受持七日法去。",
    "T23n1445_001:1043a16_3": "是名鄔波索迦事。",
    "T23n1445_001:1043a18_0": "「云何鄔波斯迦事？",
    "T23n1445_001:1043a18_1": "廣如鄔婆索迦事。",
    "T23n1445_001:1043a19_0": "「云何苾芻事？",
    "T23n1445_001:1043a19_1": "如有苾芻，剏造住處及園林，施四方僧伽。",
    "T23n1445_001:1043a20_2": "因為慶讚，設諸飲食，并施衣服，供養僧伽。",
    "T23n1445_001:1043a21_3": "令使請喚苾芻就時，諸苾芻應受持七日法去。",
    "T23n1445_001:1043a22_4": "是名苾芻緣。",
    "T23n1445_001:1043a23_0": "「又苾芻緣，施諸苾芻園已，復更施臥具，并與常請供養、或為設利羅造塔、或復塗檀及欝金等諸香、或安相輪，及幢幡蓋等，并設供養四部眾等，書寫經等。",
    "T23n1445_001:1043a26_1": "如上諸緣來請，苾芻應受七日法去。",
    "T23n1445_001:1043a27_2": "是名苾芻緣。",
    "T23n1445_001:1043a28_0": "「若有苾芻，欲治罰惡人，作諸羯磨等，來請苾芻僧伽，共為佐助，苾芻僧伽應受七日法去。",
    "T23n1445_001:1043b01_0": "是名苾芻緣。",
    "T23n1445_001:1043b02_0": "「若苾芻僧伽，欲治罰惡人作諸羯磨，來請苾芻：『汝來助我。』",
    "T23n1445_001:1043b03_1": "苾芻應受持七日法去。",
    "T23n1445_001:1043b03_2": "是名苾芻僧伽緣。",
    "T23n1445_001:1043b05_0": "「若有苾芻。",
    "T23n1445_001:1043b05_1": "病重困苦。",
    "T23n1445_001:1043b05_2": "遣使來請苾芻：『為我說法。』",
    "T23n1445_001:1043b06_3": "及請相看。」",
    "T23n1445_001:1043b06_4": "佛言：「苾芻應受持七日法去。",
    "T23n1445_001:1043b06_5": "是名苾芻緣。",
    "T23n1445_001:1043b08_0": "「云何苾芻尼等緣？",
    "T23n1445_001:1043b08_1": "一同苾芻，於中別者，供養苾芻僧伽，或供養法、或時施物，并學佛法及式叉麾拏女欲受近圓，來請苾芻及苾芻尼：『願來與我授其近圓。』",
    "T23n1445_001:1043b11_2": "是時二眾應受持七日法去。",
    "T23n1445_001:1043b12_3": "是名苾芻尼、式叉摩拏等緣。",
    "T23n1445_001:1043b13_0": "「云何名求寂緣？",
    "T23n1445_001:1043b13_1": "一同前法。",
    "T23n1445_001:1043b13_2": "「云何求寂女緣？",
    "T23n1445_001:1043b13_3": "餘同前說，於中別者，十二童女至年十八歲，請苾芻僧伽：『願為我授六法六隨法。』",
    "T23n1445_001:1043b15_4": "苾芻應去。",
    "T23n1445_001:1043b16_5": "是名求寂女緣。」",
    "T23n1445_001:1043b17_0": "若苾芻作安居已，或作是念：「我於此安居，無人供給我食，或當置死。」",
    "T23n1445_001:1043b18_1": "或有曾未學經，應須學者；曾來習定，應思惟者；或有未證應證者、未見求見者、未得求得者。",
    "T23n1445_001:1043b20_2": "若有是緣，欲離住處去者，佛言：「無犯！",
    "T23n1445_001:1043b21_3": "亦不破安居。」",
    "T23n1445_001:1043b22_0": "若作安居竟，忽有病生，知無醫藥。",
    "T23n1445_001:1043b22_1": "若其便住，恐命不全，如是命難等緣出去，佛言：「無犯，亦不破安居。」",
    "T23n1445_001:1043b25_0": "若苾芻安居已竟，若有病生，雖有湯藥，無人看病，恐有失命，佛言：「聽去，不破安居。」",
    "T23n1445_001:1043b27_0": "若苾芻作安居竟，有女人來至苾芻所，而作是言：「我有女新婦及婢，欲遣供養大德。」",
    "T23n1445_001:1043b28_1": "苾芻作念：「我若不去，恐失梵行，并有命難等起。」",
    "T23n1445_001:1043b29_2": "是謂梵行等緣，佛言：「移去者無犯，亦不破安居。",
    "T23n1445_001:1043c02_0": "若有男子黃門等緣，准上應去。」",
    "T23n1445_001:1043c03_0": "若苾芻作安居竟，若見女人而生欲想，不能禁止煩惱，恐失梵行，亦應離去。",
    "T23n1445_001:1043c05_0": "若苾芻作安居竟，見有伏藏，即作是念：「我住於此，恐當不能禁止其心，而便取物。」",
    "T23n1445_001:1043c06_1": "佛言：「移去無罪。」",
    "T23n1445_001:1043c08_0": "若苾芻於安居內，忽有親里眷屬來諫苾芻住止。",
    "T23n1445_001:1043c09_1": "苾芻嫌賤，移向餘處者，同前無過。",
    "T23n1445_001:1043c09_2": "又復苾芻，若有女、男、半擇迦等來請安居。",
    "T23n1445_001:1043c10_3": "既受彼請，然斯施主，或負他物、或復殺害他人、或劫奪他人財物、或於住處若有虎狼師子等惡獸諸難來怖施主、或時走去、或時身死。",
    "T23n1445_001:1043c13_4": "時彼苾芻作是念曰：「此之施主，請我安居，復有如前諸難事起，我今住此或失梵行、或失命等緣來。」",
    "T23n1445_001:1043c16_5": "移向餘處安居者，同前無犯。",
    "T23n1445_001:1043c17_0": "若時住處，多有病苦緣生，苾芻住此，不安樂者，佛言：「移向餘處安居，同前無犯。」",
    "T23n1445_001:1043c19_0": "又復若有女、男、半擇迦等，來請苾芻相就安居，或有王來捉彼施主，或殺、或奪財物，是時施主走向餘處。",
    "T23n1445_001:1043c21_1": "苾芻作念：「此之施主，遭斯恐怖，身既逃亡。",
    "T23n1445_001:1043c22_2": "我若住此，或失梵行，及命難等因緣。」",
    "T23n1445_001:1043c23_3": "移向餘處。",
    "T23n1445_001:1043c23_4": "同前無犯。",
    "T23n1445_001:1043c24_0": "若有施主來請苾芻而作安居。",
    "T23n1445_001:1043c24_1": "然斯施主，家內忽然失火，或時身死、或復逃去。",
    "T23n1445_001:1043c25_2": "苾芻作念：「此之施主，今忽遭火，或死或走。",
    "T23n1445_001:1043c26_3": "我獨居此，恐有命難并梵行難。」",
    "T23n1445_001:1043c27_4": "移向餘處，同前無犯。",
    "T23n1445_001:1043c28_0": "若有施主來請苾芻作安居事。",
    "T23n1445_001:1043c28_1": "於其住處下濕水多，恐後病生。",
    "T23n1445_001:1043c29_2": "移向餘處，同前無犯。",
    "T23n1445_001:1044a01_0": "若有施主來請苾芻作安居事。",
    "T23n1445_001:1044a01_1": "然於住處，側言：「何用住此剔頭，受其飢苦，住林樹下？",
    "T23n1445_001:1044a02_2": "可還歸家，多作福業，不須出家。」",
    "T23n1445_001:1044a03_3": "苾芻作念：「我若久住，或失梵行。」",
    "T23n1445_001:1044a04_4": "若有此緣，聽去無罪。",
    "T23n1445_001:1044a05_0": "若苾芻於安居內，或有王來嚴束四兵至其住處，遣捉苾芻，作如是言：「當如俗法驅役，或令還俗，或與娶妻，或奪衣鉢，或種種惱害。」",
    "T23n1445_001:1044a07_1": "有是難來，即時直去無犯，亦不破安居。",
    "T23n1445_001:1044a09_0": "若苾芻住處，有男子、女人及半擇迦，來請苾芻作安居，并供給衣食。",
    "T23n1445_001:1044a10_1": "後為王等難來，悉自逃走，無人供給。",
    "T23n1445_001:1044a11_2": "苾芻緣此，欲餘處去無犯。",
    "T23n1445_001:1044a12_0": "若苾芻於安居內，有諸賊來，或盜牛羊等，而為屠殺，作諸非法。",
    "T23n1445_001:1044a13_1": "來至苾芻所，作如是言：「汝等出去，我欲住此。」",
    "T23n1445_001:1044a14_2": "若有如是惡賊，來至寺內惱亂苾芻者，即應直去無犯。",
    "T23n1445_001:1044a16_0": "又若苾芻依止男、女及黃門類而作安居。",
    "T23n1445_001:1044a16_1": "時彼施主，為他拘執，怨家繫縛，非人所怖，走向餘方，因斯命過。",
    "T23n1445_001:1044a18_2": "時諸苾芻作如是念：「我此安居，有眾過患，無復施主。",
    "T23n1445_001:1044a19_3": "由此因緣，虧我梵行。」",
    "T23n1445_001:1044a20_4": "為沙門難緣，移向餘處，無破夏罪。",
    "T23n1445_001:1044a20_5": "所到之處，得為安居。",
    "T23n1445_001:1044a21_6": "即於此處，而作安居，不應出界。",
    "T23n1445_001:1044a22_7": "又復先是非人住處，苾芻於此而作安居，有諸老小無知之類，入此寺中遺放不淨，不堪親近。",
    "T23n1445_001:1044a24_8": "又近河水，其水漂漲，損失施主家資衣物，或死或走。",
    "T23n1445_001:1044a25_9": "苾芻作念：「此之施主，遭斯水難。",
    "T23n1445_001:1044a26_10": "我若住此，必有命梵行難生。」",
    "T23n1445_001:1044a26_11": "移向餘處，同前無犯。",
    "T23n1445_001:1044a27_12": "若有苾芻，於安居內，見有苾芻教餘苾芻，或作破僧伽事，并勸眾人及作破僧方便。",
    "T23n1445_001:1044a29_13": "時彼苾芻便作是念：「今於此處，現有破僧伽事，我若於此安居，然彼苾芻欲破僧伽，或教令破及以勸化，并作方便。」",
    "T23n1445_001:1044b02_14": "復作是念：「我今於此善說勸化，彼必不受，惡對於我。",
    "T23n1445_001:1044b03_15": "若久住此，有是事生。",
    "T23n1445_001:1044b04_16": "先已學者必當忘失，其未學者不能令進，不宜住此。」",
    "T23n1445_001:1044b05_17": "可移餘處就彼安居者，同前無犯。",
    "T23n1445_001:1044b06_18": "若苾芻於安居內，聞有苾芻欲作破僧伽事。",
    "T23n1445_001:1044b07_19": "而彼苾芻是其親友知識，即作是念：「我若取語，恐有破僧伽事得罪。",
    "T23n1445_001:1044b08_20": "若不取語，復是知識。」",
    "T23n1445_001:1044b09_21": "應受持七日出界外。",
    "T23n1445_001:1044b09_22": "若七日事不息者，過七日無罪。",
    "T23n1445_001:1044b10_23": "若不去者，得越法罪。",
    "T23n1445_001:1044b11_0": "若有苾芻，聞苾芻說餘處三月安居多得利物，此苾芻即欲於彼安居。",
    "T23n1445_001:1044b12_1": "復有苾芻言：「此處亦有利養，彼間亦得利養。",
    "T23n1445_001:1044b13_2": "既是一種，不及往彼。」",
    "T23n1445_001:1044b14_3": "苾芻於此安居，遂不得利。",
    "T23n1445_001:1044b14_4": "然彼先說苾芻得越法罪。",
    "T23n1445_001:1044b16_0": "若苾芻聞餘苾芻說：「某處有堪安居處。」",
    "T23n1445_001:1044b16_1": "此苾芻即便詣彼，共受籌已所應得物皆悉不得，彼先說苾芻得越法罪。",
    "T23n1445_001:1044b18_2": "若有苾芻聞諸苾芻說：「某住處前三月有安居處。」",
    "T23n1445_001:1044b19_3": "苾芻聞已，便去至彼，共受籌已，不得臥具，亦不堪住，彼說苾芻得突色訖里多罪。",
    "T23n1445_001:1044b21_4": "若有苾芻聞苾芻說：「於某處前三月有安居處。」",
    "T23n1445_001:1044b22_5": "彼即便去，既共受籌，分得臥具已，即便他行。",
    "T23n1445_001:1044b23_6": "別於餘處，亦不安居，得惡作罪，不成安居。",
    "T23n1445_001:1044b24_7": "若苾芻聞苾芻說：「於某處住處前三月有安居處。」",
    "T23n1445_001:1044b25_8": "彼時便去，受籌共分臥具，作安居已，自有緣事，不受持七日，出界外去，不成前安居，得惡作罪。",
    "T23n1445_001:1044b28_0": "若苾芻聞苾芻說言：「於某住處前三月有安居處。」",
    "T23n1445_001:1044b29_1": "即便往去，既至彼已，安居受籌，分臥具訖，有緣受持七日出界外，某住處不作三月安居。",
    "T23n1445_001:1044c02_2": "由先說者，得突色訖里多。",
    "T23n1445_001:1044c02_3": "受持七日苾芻，過七日不來者，破安居。",
    "T23n1445_001:1044c03_4": "然斯六種前安居法，與後安居法不異，並准前安居作。",
    "T23n1445_001:1044c04_5": "唯言後三月為異，餘如百一羯磨中廣說。",
    "T23n1445_001:1044c06_0": "根本說一切有部毘奈耶安居事一卷"
}