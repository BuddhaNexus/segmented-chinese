{
    "T14n0465_001:0483c14_0": "伽耶山頂經",
    "T14n0465_001:0483c16_0": "元魏天竺三藏菩提流支譯",
    "T14n0465_001:0483c17_0": "如是我聞：一時，婆伽婆住伽耶城伽耶山頂塔初得菩提，與大比丘眾滿足千人俱，其先悉是編髮梵志，應作已作、所作已辦，棄捨重擔，逮得己利盡諸有結，正智心得解脫，一切心得自在，已到彼岸皆是阿羅漢；諸菩薩摩訶薩無量無邊，皆從十方世界來集，有大威德，皆得諸忍諸陀羅尼、諸深三昧具諸神通，其名曰：文殊師利菩薩、觀世音菩薩、得大勢菩薩、香象菩薩、勇施菩薩、勇修行智菩薩等而為上首，如是諸菩薩摩訶薩其數無量；并諸天、龍、夜叉、乾闥婆、阿修羅、迦樓羅、緊那羅、摩睺羅伽，人非人等，大眾圍繞。",
    "T14n0465_001:0483c28_1": "爾時世尊獨靜無人，入於諸佛甚深三昧，觀察法界而作是念：「我得阿耨多羅三藐三菩提，得一切智慧，所作已辦、除諸重擔、度諸有險道，滅無明得真明，拔諸箭、斷渴愛，成法船、擊法鼓、吹法蠡、建法幢，轉生死種示涅槃性，閉塞邪道開於正路，離諸罪田示于福田。",
    "T14n0465_001:0484a06_2": "我今當觀彼法，誰得阿耨多羅三藐三菩提？",
    "T14n0465_001:0484a07_3": "以何等智得阿耨多羅三藐三菩提？",
    "T14n0465_001:0484a08_4": "何者是所證阿耨多羅三藐三菩提法？",
    "T14n0465_001:0484a09_5": "為以身得？",
    "T14n0465_001:0484a09_6": "為以心得？",
    "T14n0465_001:0484a10_7": "若以身得，身則無知無覺，如草、如木、如塊、如影，無所識知，四大所造從父母生，其性無常；假以衣服、飲食、臥具、澡浴而得存立，此法必歸敗壞磨滅。",
    "T14n0465_001:0484a13_8": "若以心得，心則如幻從眾緣生，無處、無相、無物、無所有。",
    "T14n0465_001:0484a14_9": "菩提者，但有名字世俗故說，無聲、無色、無成、無行、無入，不可見、不可依，去來道斷，過諸言說，出於三界，無見、無聞、無覺、無著、無觀，離戲論、無諍、無示，不可觀、不可見，無響、無字，離言語道，如是能證菩提者，以何等智？",
    "T14n0465_001:0484a19_10": "證菩提者所證菩提法者，如是諸法但有名字但假名說，但和合名說，依世俗名說，無分別分別說，假成無成、無物離物、無取不可說，無著彼處無人證、無所用證亦無法可證，如是通達，是則名為得阿耨多羅三藐三菩提，無異離異、無菩提相。」",
    "T14n0465_001:0484a25_11": "爾時，文殊師利法王子在大眾中立佛右面，執大寶蓋以覆佛上。",
    "T14n0465_001:0484a27_0": "時，文殊師利默知世尊所念如是，即白佛言：「世尊！",
    "T14n0465_001:0484a28_1": "若菩提如是相者，善男子、善女人云何於菩提發心住？」",
    "T14n0465_001:0484a29_2": "佛告文殊師利：「善男子、善女人，應如彼菩提相而發心住。」",
    "T14n0465_001:0484b01_3": "文殊師利言：「世尊！",
    "T14n0465_001:0484b02_4": "菩提相者，當云何知？」",
    "T14n0465_001:0484b02_5": "佛告文殊師利：「菩提相者，出於三界，過一切世俗名字語言，過一切響，無發心發、滅諸發，是發菩提心住。",
    "T14n0465_001:0484b05_0": "是故，文殊師利！",
    "T14n0465_001:0484b05_1": "諸菩薩摩訶薩過一切發，是發心住。",
    "T14n0465_001:0484b06_2": "文殊師利！",
    "T14n0465_001:0484b06_3": "無發是發菩提心住。",
    "T14n0465_001:0484b06_4": "文殊師利！",
    "T14n0465_001:0484b07_5": "發菩提心者無物發住，是發菩提心住。",
    "T14n0465_001:0484b08_6": "文殊師利！",
    "T14n0465_001:0484b08_7": "發菩提心者無障礙住，是發菩提心住。",
    "T14n0465_001:0484b09_8": "文殊師利！",
    "T14n0465_001:0484b09_9": "發菩提心者如法性住，是發菩提心住。",
    "T14n0465_001:0484b10_10": "文殊師利！",
    "T14n0465_001:0484b10_11": "發菩提心者不執著一切法，是發菩提心住。",
    "T14n0465_001:0484b11_12": "文殊師利！",
    "T14n0465_001:0484b12_13": "發菩提心者不破壞如實際，是發菩提心住。",
    "T14n0465_001:0484b13_14": "文殊師利！",
    "T14n0465_001:0484b13_15": "發菩提心者，不移不益不異不一，是發菩提心住。",
    "T14n0465_001:0484b14_16": "文殊師利！",
    "T14n0465_001:0484b14_17": "發菩提心者，如鏡中像、如熱時炎，如影、如響、如虛空、如水中月，應當如是發菩提心住。」",
    "T14n0465_001:0484b16_18": "爾時，會中有天子名月淨光德，得不退阿耨多羅三藐三菩提心，問文殊師利言：「諸菩薩摩訶薩初觀何法故行菩薩行？",
    "T14n0465_001:0484b19_19": "依何法故行菩薩行？」",
    "T14n0465_001:0484b20_20": "文殊師利答言：「天子！",
    "T14n0465_001:0484b20_21": "諸菩薩摩訶薩行以大悲為本，為諸眾生。」",
    "T14n0465_001:0484b21_22": "天子又問文殊師利：「諸菩薩摩訶薩大悲，以何為本？」",
    "T14n0465_001:0484b22_23": "文殊師利答言：「天子！",
    "T14n0465_001:0484b23_24": "諸菩薩摩訶薩大悲，以直心為本。」",
    "T14n0465_001:0484b24_25": "天子又問文殊師利：「諸菩薩摩訶薩直心，以何為本？」",
    "T14n0465_001:0484b25_26": "文殊師利答言：「天子！",
    "T14n0465_001:0484b25_27": "諸菩薩摩訶薩直心，以於一切眾生平等心為本。」",
    "T14n0465_001:0484b27_0": "天子又問文殊師利：「諸菩薩摩訶薩於一切眾生平等心，以何為本？」",
    "T14n0465_001:0484b28_1": "文殊師利答言：「天子！",
    "T14n0465_001:0484b29_0": "諸菩薩摩訶薩於一切眾生平等心，以無異離異行為本。」",
    "T14n0465_001:0484c01_1": "天子又問文殊師利：「諸菩薩摩訶薩無異離異行，以何為本？」",
    "T14n0465_001:0484c02_2": "文殊師利答言：「天子！",
    "T14n0465_001:0484c03_3": "諸菩薩摩訶薩無異離異行，以深淨心為本。」",
    "T14n0465_001:0484c04_4": "天子又問文殊師利：「諸菩薩摩訶薩深淨心，以何為本？」",
    "T14n0465_001:0484c05_5": "文殊師利答言：「天子！",
    "T14n0465_001:0484c05_6": "諸菩薩摩訶薩深淨心，以阿耨多羅三藐三菩提心為本。」",
    "T14n0465_001:0484c07_7": "天子又問文殊師利：「諸菩薩摩訶薩阿耨多羅三藐三菩提心，以何為本？」",
    "T14n0465_001:0484c08_8": "文殊師利答言：「天子！",
    "T14n0465_001:0484c09_9": "諸菩薩摩訶薩阿耨多羅三藐三菩提心，以六波羅蜜為本。」",
    "T14n0465_001:0484c10_10": "天子又問文殊師利：「諸菩薩摩訶薩六波羅蜜，以何為本？」",
    "T14n0465_001:0484c12_0": "文殊師利答言：「天子！",
    "T14n0465_001:0484c12_1": "諸菩薩摩訶薩六波羅蜜，以方便慧為本。」",
    "T14n0465_001:0484c13_2": "天子又問文殊師利：「諸菩薩摩訶薩方便慧，以何為本？」",
    "T14n0465_001:0484c14_3": "文殊師利答言：「天子！",
    "T14n0465_001:0484c15_4": "諸菩薩摩訶薩方便慧，以不放逸為本。」",
    "T14n0465_001:0484c16_5": "天子又問文殊師利：「諸菩薩摩訶薩不放逸，以何為本？」",
    "T14n0465_001:0484c17_6": "文殊師利答言：「天子！",
    "T14n0465_001:0484c17_7": "諸菩薩摩訶薩不放逸，以三善行為本。」",
    "T14n0465_001:0484c18_8": "天子又問文殊師利：「諸菩薩摩訶薩三善行，以何為本？」",
    "T14n0465_001:0484c20_0": "文殊師利答言：「天子！",
    "T14n0465_001:0484c20_1": "諸菩薩摩訶薩三善行，以十善業道為本。」",
    "T14n0465_001:0484c21_2": "天子又問文殊師利：「諸菩薩摩訶薩十善業道，以何為本？」",
    "T14n0465_001:0484c22_3": "文殊師利答言：「天子！",
    "T14n0465_001:0484c23_4": "諸菩薩摩訶薩十善業道，以持戒為本。」",
    "T14n0465_001:0484c24_5": "天子又問文殊師利：「諸菩薩摩訶薩持戒，以何為本？」",
    "T14n0465_001:0484c25_6": "文殊師利答言：「天子！",
    "T14n0465_001:0484c25_7": "諸菩薩摩訶薩持戒，以正憶念為本。」",
    "T14n0465_001:0484c26_8": "天子又問文殊師利：「諸菩薩摩訶薩正憶念，以何為本？」",
    "T14n0465_001:0484c27_9": "文殊師利答言：「天子！",
    "T14n0465_001:0484c28_10": "諸菩薩摩訶薩正憶念，以正觀為本。」",
    "T14n0465_001:0484c29_11": "天子又問文殊師利：「諸菩薩摩訶薩正觀，以何為本？」",
    "T14n0465_001:0485a01_12": "文殊師利答言：「天子！",
    "T14n0465_001:0485a01_13": "諸菩薩摩訶薩正觀，以堅念不忘為本。」",
    "T14n0465_001:0485a02_14": "天子又問文殊師利：「諸菩薩摩訶薩有幾種心，能成就因、能成就果？」",
    "T14n0465_001:0485a04_15": "文殊師利答言：「天子！",
    "T14n0465_001:0485a04_16": "諸菩薩摩訶薩有四種心，能成就因、能成就果。",
    "T14n0465_001:0485a05_17": "何等為四：一者、初發心；二者、行發心；三者、不退發心；四者、一生補處發心。",
    "T14n0465_001:0485a07_18": "「復次，天子！",
    "T14n0465_001:0485a07_19": "初發心如種種子，第二行發心如牙生增長，第三不退發心如莖、葉、華、果初始成就，第四一生補處發心如果等有用。",
    "T14n0465_001:0485a10_20": "「復次，天子！",
    "T14n0465_001:0485a10_21": "初發心如車匠集材智，第二行發心如斫治材木淨智，第三不退發心如安施材木智，第四一生補處發心如車成運載智。",
    "T14n0465_001:0485a13_22": "「復次，天子！",
    "T14n0465_001:0485a13_23": "初發心如月始生，第二行發心如月五日，第三不退發心如月十日，第四一生補處發心如月十四日，如來智慧如月十五日。",
    "T14n0465_001:0485a16_24": "「復次，天子！",
    "T14n0465_001:0485a16_25": "初發心能過聲聞地，第二行發心能過辟支佛地，第三不退發心能過不定地，第四一生補處發心安住定地。",
    "T14n0465_001:0485a19_26": "「復次，天子！",
    "T14n0465_001:0485a19_27": "初發心如學初章智，第二行發心如差別諸章智，第三不退發心如算數智，第四一生補處發心如通達諸論智。",
    "T14n0465_001:0485a22_28": "「復次，天子！",
    "T14n0465_001:0485a22_29": "初發心從因生，第二行發心從智生，第三不退發心從斷生，第四一生補處發心從果生。",
    "T14n0465_001:0485a24_30": "「復次，天子！",
    "T14n0465_001:0485a24_31": "初發心因攝，第二行發心智攝，第三不退發心斷攝，第四一生補處發心果攝。",
    "T14n0465_001:0485a26_32": "「復次，天子！",
    "T14n0465_001:0485a26_33": "初發心因生，第二行發心智生，第三不退發心斷生，第四一生補處發心果生。",
    "T14n0465_001:0485a28_34": "「復次，天子！",
    "T14n0465_001:0485a28_35": "初發心因差別分，第二行發心智差別分，第三不退發心斷差別分，第四一生補處發心果差別分。",
    "T14n0465_001:0485b01_36": "「復次，天子！",
    "T14n0465_001:0485b02_37": "初發心如取藥草方便，第二行發心如分別藥草方便，第三不退發心如病服藥方便，第四一生補處發心如病得差方便。",
    "T14n0465_001:0485b05_38": "「復次，天子，初發心學法王家生，第二行發心學法王法，第三不退發心能具足學法王法，第四一生補處發心學法王法能得自在。」",
    "T14n0465_001:0485b09_0": "爾時，大眾中有天子名定光明主，不退阿耨多羅三藐三菩提心，時定光明主天子問文殊師利法王子言：「何等是諸菩薩摩訶薩畢竟略道？",
    "T14n0465_001:0485b12_1": "諸菩薩摩訶薩以是略道，疾得阿耨多羅三藐三菩提。」",
    "T14n0465_001:0485b13_2": "文殊師利答言：「天子！",
    "T14n0465_001:0485b14_0": "諸菩薩摩訶薩略道有二種，諸菩薩摩訶薩以是二道，疾得阿耨多羅三藐三菩提。",
    "T14n0465_001:0485b15_1": "何等為二？",
    "T14n0465_001:0485b16_2": "一者、方便道；二者、慧道。",
    "T14n0465_001:0485b16_3": "方便者知攝善法，智慧者如實知諸法智，又方便者觀諸眾生，智慧者離諸法智；又方便者知諸法相應，智慧者知諸法不相應智；又方便者觀因道，智慧者滅因道智；又方便者知諸法差別，智慧者知諸法無差別智；又方便者莊嚴佛土，智慧者莊嚴佛土平等無差別智；又方便者入眾生諸根行，智慧者不見眾生智；又方便者得至道場，智慧者能證一切佛菩提法智。",
    "T14n0465_001:0485b25_4": "「復次，天子！",
    "T14n0465_001:0485b25_5": "諸菩薩摩訶薩，復有二種略道，諸菩薩摩訶薩以是二道，疾得阿耨多羅三藐三菩提。",
    "T14n0465_001:0485b27_6": "何等為二？",
    "T14n0465_001:0485b27_7": "一者、助道；二者、斷道。",
    "T14n0465_001:0485b28_8": "助道者五波羅蜜，斷道者般若波羅蜜。",
    "T14n0465_001:0485b29_9": "「復有二種略道。",
    "T14n0465_001:0485b29_10": "何等為二：一者、有礙道；二者、無礙道。",
    "T14n0465_001:0485c01_11": "有礙道者五波羅蜜，無礙道者般若波羅蜜。",
    "T14n0465_001:0485c02_12": "「復有二種略道。",
    "T14n0465_001:0485c02_13": "何等為二？",
    "T14n0465_001:0485c02_14": "一者、有漏道；二者、無漏道。",
    "T14n0465_001:0485c03_15": "有漏道者五波羅蜜，無漏道者般若波羅蜜。",
    "T14n0465_001:0485c04_16": "「復有二種略道。",
    "T14n0465_001:0485c04_17": "何等為二？",
    "T14n0465_001:0485c05_18": "一者、有量道；二者、無量道。",
    "T14n0465_001:0485c05_19": "有量道者取相分別，無量道者不取相分別。",
    "T14n0465_001:0485c06_20": "「復有二種略道。",
    "T14n0465_001:0485c07_21": "何等為二？",
    "T14n0465_001:0485c07_22": "一者、智道；二者、斷道。",
    "T14n0465_001:0485c08_0": "智道者謂從初地乃至七地，斷道者謂從八地乃至十地。」",
    "T14n0465_001:0485c09_1": "爾時，會中有菩薩摩訶薩名勇修行智，問文殊師利法王子言：「何謂菩薩摩訶薩義？",
    "T14n0465_001:0485c11_2": "何謂菩薩摩訶薩智？」",
    "T14n0465_001:0485c11_3": "文殊師利答言：「善男子！",
    "T14n0465_001:0485c12_4": "義名不相應，智名相應。」",
    "T14n0465_001:0485c12_5": "勇修行智菩薩言：「文殊師利！",
    "T14n0465_001:0485c13_6": "何謂義名不相應？",
    "T14n0465_001:0485c13_7": "何謂智名相應？」",
    "T14n0465_001:0485c14_8": "文殊師利言：「善男子！",
    "T14n0465_001:0485c14_9": "義名無為，彼義無有一法共相應，無有一法不共相應。",
    "T14n0465_001:0485c16_10": "何以故？",
    "T14n0465_001:0485c16_11": "以無變無相故。",
    "T14n0465_001:0485c16_12": "義者無有一法共相應，無有一法不共相應，以本不成就義故，是故無有一法共相應，無有一法不共相應。",
    "T14n0465_001:0485c19_13": "義者不移不益，無有一法共相應，無有一法不共相應故。",
    "T14n0465_001:0485c20_14": "善男子！",
    "T14n0465_001:0485c20_15": "智者名道！",
    "T14n0465_001:0485c20_16": "道者心共相應非不相應。",
    "T14n0465_001:0485c21_17": "善男子！",
    "T14n0465_001:0485c21_18": "以是義故，智名相應非不相應。",
    "T14n0465_001:0485c22_19": "「復次，善男子！",
    "T14n0465_001:0485c22_20": "智名斷相應。",
    "T14n0465_001:0485c22_21": "是故，善男子！",
    "T14n0465_001:0485c23_22": "智名相應法非不相應法。",
    "T14n0465_001:0485c23_23": "「復次，善男子！",
    "T14n0465_001:0485c24_24": "智名善觀五陰、十二入、十八界、十二因緣、是處非處。",
    "T14n0465_001:0485c25_25": "善男子！",
    "T14n0465_001:0485c25_26": "以是義故，智名相應非不相應。",
    "T14n0465_001:0485c26_27": "「復次，善男子！",
    "T14n0465_001:0485c26_28": "諸菩薩摩訶薩有十種智。",
    "T14n0465_001:0485c27_29": "何等為十？",
    "T14n0465_001:0485c27_30": "一者、因智；二者、果智；三者、義智；四者、方便智；五者、慧智；六者、攝智；七者、波羅蜜智；八者、大悲智；九者、教化眾生智；十者、不著一切法智。",
    "T14n0465_001:0486a01_31": "善男子！",
    "T14n0465_001:0486a01_32": "是名諸菩薩摩訶薩十種智。",
    "T14n0465_001:0486a02_33": "「復次，善男子！",
    "T14n0465_001:0486a02_34": "諸菩薩摩訶薩有十種發。",
    "T14n0465_001:0486a03_35": "何等為十？",
    "T14n0465_001:0486a03_36": "一者、身發，欲令一切眾生身業清淨故；二者、口發，欲令一切眾生口業清淨故；三者、意發，欲令一切眾生意業清淨故；四者、內發，以不虛妄分別一切諸眾生故；五者、外發，以於一切眾生平等行故；六者、智發，以具足佛智清淨故；七者、清淨國土發，以示一切諸佛國土功德莊嚴故；八者、教化眾生發，以知一切煩惱病藥故；九者、實發，以成就定聚故；十者、無為智滿足心發，以不著一切三界故。",
    "T14n0465_001:0486a12_37": "善男子！",
    "T14n0465_001:0486a12_38": "是名諸菩薩摩訶薩十種發。",
    "T14n0465_001:0486a12_39": "「復次，善男子！",
    "T14n0465_001:0486a13_40": "諸菩薩摩訶薩有十種行。",
    "T14n0465_001:0486a13_41": "何等為十？",
    "T14n0465_001:0486a14_42": "一者、波羅蜜行；二者、攝事行；三者、慧行；四者、方便行；五者、大悲行；六者、求助慧法行；七者、求助智法行；八者、心清淨行；九者、觀諸諦行；十者、於一切愛不愛事不貪著行。",
    "T14n0465_001:0486a17_43": "善男子！",
    "T14n0465_001:0486a18_0": "是名諸菩薩摩訶薩十種行。",
    "T14n0465_001:0486a18_1": "「復次，善男子！",
    "T14n0465_001:0486a18_2": "諸菩薩摩訶薩有十一種無盡觀？",
    "T14n0465_001:0486a19_3": "何等為十一？",
    "T14n0465_001:0486a20_4": "一者、身無盡觀；二者、事無盡觀；三者、煩惱無盡觀；四者、法無盡觀；五者、愛無盡觀；六者、見無盡觀；七者、助道無盡觀；八者、取無盡觀；九者、不著無盡觀；十者、相應無盡觀；十一者、道場智性無盡觀。",
    "T14n0465_001:0486a24_5": "善男子！",
    "T14n0465_001:0486a24_6": "是名諸菩薩摩訶薩十一種無盡觀。",
    "T14n0465_001:0486a26_0": "「復次，善男子！",
    "T14n0465_001:0486a26_1": "諸菩薩摩訶薩有十種對治法。",
    "T14n0465_001:0486a27_0": "何等為十？",
    "T14n0465_001:0486a27_1": "一者、對治慳貪心，雨布施雨故；二者、對治破戒心，身口意業三法清淨故；三者、對治瞋恚心，修行清淨大慈悲故；四者、對治懈怠心，求諸佛法無疲倦故；五者、對治不善覺觀心，得禪定解脫奮迅自在故；六者、對治愚癡心，生助決定慧方便法故；七者、對治諸煩惱心，生助道法故；八者、對治顛倒道，集實諦助道，生不顛倒道故；九者、對治不自在心，法時非時得自在故；十者、對治有我相，觀諸法無我故。",
    "T14n0465_001:0486b07_2": "善男子！",
    "T14n0465_001:0486b07_3": "是名諸菩薩摩訶薩十種對治法。",
    "T14n0465_001:0486b08_4": "「復次，善男子！",
    "T14n0465_001:0486b08_5": "諸菩薩摩訶薩有十種寂靜地。",
    "T14n0465_001:0486b09_6": "何等為十？",
    "T14n0465_001:0486b09_7": "一者、身寂靜，以離三種身不善業故；二者、口寂靜，以清淨四種口業故；三者、心寂靜，以離三種意惡行故；四者、內寂靜，以不著自身故；五者、外境界寂靜，以不著一切法故；六者、智功德寂靜，以不著道故；七者、勝寂靜，以如實觀聖地故；八者、未來際寂靜，以彼岸慧助行故；九者、所行世事寂靜，以不誑一切眾生故；十者、不惜身心寂靜，以大慈悲心教化一切眾生故。",
    "T14n0465_001:0486b17_8": "善男子！",
    "T14n0465_001:0486b18_9": "是名諸菩薩摩訶薩十種寂靜地。",
    "T14n0465_001:0486b18_10": "「復次，善男子！",
    "T14n0465_001:0486b19_11": "諸菩薩摩訶薩如實修行得菩提，非不如實修行得菩提。",
    "T14n0465_001:0486b20_12": "善男子！",
    "T14n0465_001:0486b20_13": "云何名為諸菩薩摩訶薩如實修行？",
    "T14n0465_001:0486b21_14": "善男子！",
    "T14n0465_001:0486b21_15": "如實修行者如說能行故，不如實修行者但有言說，不能如實修行故。",
    "T14n0465_001:0486b24_0": "「復次，善男子！",
    "T14n0465_001:0486b24_1": "諸菩薩摩訶薩復有二種如實修行。",
    "T14n0465_001:0486b25_2": "何等為二？",
    "T14n0465_001:0486b25_3": "一者、智如實修行道；二者、斷如實修行道。",
    "T14n0465_001:0486b26_4": "善男子！",
    "T14n0465_001:0486b26_5": "是名諸菩薩摩訶薩二種如實修行。",
    "T14n0465_001:0486b27_6": "「復次，善男子！",
    "T14n0465_001:0486b27_7": "諸菩薩摩訶薩復有二種如實修行。",
    "T14n0465_001:0486b28_8": "何等為二？",
    "T14n0465_001:0486b28_9": "一者、調伏自身如實修行；二者、教化眾生如實修行。",
    "T14n0465_001:0486c01_10": "善男子！",
    "T14n0465_001:0486c01_11": "是名諸菩薩摩訶薩二種如實修行。",
    "T14n0465_001:0486c02_12": "「復次，善男子！",
    "T14n0465_001:0486c02_13": "諸菩薩摩訶薩復有二種如實修行。",
    "T14n0465_001:0486c03_14": "何等為二？",
    "T14n0465_001:0486c03_15": "一者、功用智如實修行；二者、無功用智如實修行。",
    "T14n0465_001:0486c04_16": "善男子！",
    "T14n0465_001:0486c04_17": "是名諸菩薩摩訶薩二種如實修行。",
    "T14n0465_001:0486c05_18": "「復次，善男子！",
    "T14n0465_001:0486c06_19": "諸菩薩摩訶薩復有二種如實修行。",
    "T14n0465_001:0486c06_20": "何等為二？",
    "T14n0465_001:0486c07_21": "一者、善知分別諸地如實修行；二者、善知諸地無差別方便如實修行。",
    "T14n0465_001:0486c08_22": "善男子！",
    "T14n0465_001:0486c09_0": "是名諸菩薩摩訶薩二種如實修行。",
    "T14n0465_001:0486c09_1": "「復次，善男子！",
    "T14n0465_001:0486c10_2": "諸菩薩摩訶薩復有二種如實修行。",
    "T14n0465_001:0486c10_3": "何等為二？",
    "T14n0465_001:0486c11_4": "一者、離諸地過如實修行；二者、善知地地轉方便如實修行。",
    "T14n0465_001:0486c12_5": "善男子！",
    "T14n0465_001:0486c12_6": "是名諸菩薩摩訶薩二種如實修行。",
    "T14n0465_001:0486c13_7": "「復次，善男子！",
    "T14n0465_001:0486c13_8": "諸菩薩摩訶薩復有二種如實修行。",
    "T14n0465_001:0486c14_9": "何等為二？",
    "T14n0465_001:0486c15_0": "一者、能說聲聞、辟支佛地如實修行；二者、善知佛菩提不退轉方便如實修行。",
    "T14n0465_001:0486c16_1": "善男子！",
    "T14n0465_001:0486c16_2": "是名諸菩薩摩訶薩二種如實修行。",
    "T14n0465_001:0486c17_3": "「善男子！",
    "T14n0465_001:0486c17_4": "諸菩薩摩訶薩有如是等無量無邊如實修行，諸菩薩摩訶薩應如是學如實修行；諸菩薩摩訶薩若能如是如實修行者，速得阿耨多羅三藐三菩提，不以為難。」",
    "T14n0465_001:0486c21_5": "爾時，佛讚文殊師利法王子言：「善哉，善哉！",
    "T14n0465_001:0486c22_6": "文殊師利！",
    "T14n0465_001:0486c22_7": "汝今善能為諸菩薩摩訶薩說本業道，誠如汝所說。」",
    "T14n0465_001:0486c23_8": "說是法時，十千菩薩得無生法忍。",
    "T14n0465_001:0486c24_9": "文殊師利法王子等，一切世間天、人、阿修羅等，聞佛所說，皆大歡喜，信受奉行。",
    "T14n0465_001:0486c27_0": "伽耶山頂經"
}