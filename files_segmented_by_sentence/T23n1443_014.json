{
    "T23n1443_014:0980b14_0": "根本說一切有部苾芻尼毘奈耶",
    "T23n1443_014:0980b15_0": "卷第十四",
    "T23n1443_014:0980b17_0": "三藏法師義淨奉　制譯",
    "T23n1443_014:0980b18_0": "別眾食學處第二十四",
    "T23n1443_014:0980b19_0": "佛在王舍城。",
    "T23n1443_014:0980b19_1": "時提婆達多於其界內，與五百苾芻別眾而食。",
    "T23n1443_014:0980b20_2": "少欲苾芻共生嫌恥，以此因緣具白世尊。",
    "T23n1443_014:0980b21_3": "世尊集二部僧問實訶責，告言：「我今與諸苾芻苾芻尼制其學處，應如是說：若復苾芻尼別眾食者，波逸底迦。」",
    "T23n1443_014:0980b24_0": "如是世尊制學處已，時有苾芻苾芻尼身嬰病苦，佛言：「除病因緣。」",
    "T23n1443_014:0980b25_1": "或有道行、或緣作務，並皆絕食，佛言：「除道行及以作時。」",
    "T23n1443_014:0980b26_2": "或有附船而去者，佛言：「除船行時。」",
    "T23n1443_014:0980b27_3": "乃至除大施會時。",
    "T23n1443_014:0980b27_4": "于時影勝王未得見諦，以竹林園施露形外道，得見諦已遂廢外道，奉施佛僧而為受用。",
    "T23n1443_014:0980b29_5": "時影勝王舅在外道中出家，起信敬心請白供養，乃至白佛，佛言：「除沙門施食時。」",
    "T23n1443_014:0980c02_6": "爾時世尊讚歎少欲及尊重戒者，為說法已，告諸苾芻：「前是創制、此是隨開，我今為二部弟子制其學處，應如是說：「若復苾芻尼，別眾食者，除餘時，波逸底迦。",
    "T23n1443_014:0980c06_7": "餘時者：病時、作時、道行時、船行時、大會食時、沙門施會時，此是時。」",
    "T23n1443_014:0980c09_0": "餘義如上。",
    "T23n1443_014:0980c09_1": "別眾食者，謂別別而食。",
    "T23n1443_014:0980c09_2": "除餘時者，謂除別時。",
    "T23n1443_014:0980c10_3": "病時者，於一食時不能安坐。",
    "T23n1443_014:0980c10_4": "作時者，或窣覩波、或是眾事下至掃地大如席許、或時塗拭如牛臥處。",
    "T23n1443_014:0980c12_5": "道行時者，若行半驛往來，或行一驛。",
    "T23n1443_014:0980c13_6": "船行時者，若附他船，或半驛一驛。",
    "T23n1443_014:0980c14_7": "大會者，謂多人聚集。",
    "T23n1443_014:0980c14_8": "沙門者，謂佛法外諸外道類亦名沙門，以彼勞身求道故。",
    "T23n1443_014:0980c15_9": "此是隨開，結罪同前。",
    "T23n1443_014:0980c17_0": "此中犯相其事云何？",
    "T23n1443_014:0980c17_1": "若苾芻尼於界內作同界想及疑，為別眾食，得波逸底迦。",
    "T23n1443_014:0980c18_2": "若在界外作界內想疑，得惡作罪。",
    "T23n1443_014:0980c19_3": "若在界外作界外想，及在界內為界外想，無犯。",
    "T23n1443_014:0980c21_0": "凡言住處有二種：一、根本住處，二、院外住處。",
    "T23n1443_014:0980c22_0": "若於本處苾芻尼食時，應問院外苾芻尼同來食不？",
    "T23n1443_014:0980c23_1": "若不問而食者，得惡作罪。",
    "T23n1443_014:0980c23_2": "若院外苾芻尼食時，應問本處苾芻尼同來食不？",
    "T23n1443_014:0980c24_3": "若不問知，四人同食者，得波逸底迦。",
    "T23n1443_014:0980c25_4": "若三人食、一人不食，若三圓具、一未圓具食，皆無犯。",
    "T23n1443_014:0980c26_5": "若以食送彼，乃至鹽一匙、或草葉一把，與彼眾處食，皆無犯。",
    "T23n1443_014:0980c28_6": "或時施主作如是語：「但來入者我皆與食。」",
    "T23n1443_014:0980c29_7": "或時施主造別房施，云：「於我房中住者我皆與食。」",
    "T23n1443_014:0981a01_8": "斯亦無過。",
    "T23n1443_014:0981a02_0": "非時食學處第二十五",
    "T23n1443_014:0981a03_0": "緣處同前。",
    "T23n1443_014:0981a03_1": "時大目連與十七眾出家，於小食時著衣持鉢入城乞食，被婆羅門長者等瞋罵，乞食不得空鉢而還，遂便斷食。",
    "T23n1443_014:0981a05_2": "於眾人前自摩其腹說伽他曰：「佛說最妙語，　　遍滿於人天；　飢是苦中極，　　斯言為最妙。」",
    "T23n1443_014:0981a09_0": "乃至十七眾詣一長者處非時飽食。",
    "T23n1443_014:0981a09_1": "世尊種種訶責告曰：「我今為二部弟子制其學處，應如是說：「若復苾芻尼，非時食者，波逸底迦。」",
    "T23n1443_014:0981a13_0": "餘義如上。",
    "T23n1443_014:0981a13_1": "言非時者，有其二限：一、過中已去，二、明相未出已來，結罪同前。",
    "T23n1443_014:0981a14_2": "此中犯相其事云何？",
    "T23n1443_014:0981a15_3": "非時非時想及疑，食者，波逸底迦。",
    "T23n1443_014:0981a16_0": "若時非時想及疑，得惡作罪。",
    "T23n1443_014:0981a16_1": "若時作時想、非時時想，無犯。",
    "T23n1443_014:0981a18_0": "食曾觸食學處第二十六",
    "T23n1443_014:0981a19_0": "緣處同前。",
    "T23n1443_014:0981a19_1": "時哥羅苾芻常法如是，每居村邑行乞食時持鉢及鉢帒，若得濕飯以鉢承受，若獲乾飯即以帒盛，所有濕飯當日皆食，乾者曬曝舉之盆內。",
    "T23n1443_014:0981a22_2": "若遇風寒陰雨，即以煖水潤漬充食。",
    "T23n1443_014:0981a23_3": "既飽食已，便受靜慮解脫等持等至微妙之樂，乃至世尊種種訶責告曰：「我今為諸二部弟子制其學處，應如是說：「若復苾芻尼，食曾經觸食者，波逸底迦。」",
    "T23n1443_014:0981a26_4": "餘義如上。",
    "T23n1443_014:0981a27_5": "曾經觸食者，有二種觸：一、中前受過午觸，二、過午受過更觸。",
    "T23n1443_014:0981a28_6": "若苾芻尼，知是曾觸食，不作法而重吞咽者，結罪同前。",
    "T23n1443_014:0981b01_0": "此中犯相其事云何？",
    "T23n1443_014:0981b01_1": "若苾芻尼，於曾觸食作曾觸想及疑，食者，波逸底迦。",
    "T23n1443_014:0981b02_2": "若非曾觸作曾觸想疑，得惡作罪。",
    "T23n1443_014:0981b03_3": "若非觸非觸想、或觸作非觸想，無犯。",
    "T23n1443_014:0981b04_4": "若曾所觸鉢未好淨洗，若小鉢、若匙、若銅盞、若安鹽器而用食者，皆波逸底迦罪。",
    "T23n1443_014:0981b06_5": "若手觸鉢帒、若拭巾錫杖、若戶鑰及鎖，如是等物若觸捉已，不淨洗手捉餘飲食乃至果等，吞咽之時，皆得波逸底迦。",
    "T23n1443_014:0981b08_6": "若苾芻尼欲飲水時不淨洗口，吞咽之時得惡作罪。",
    "T23n1443_014:0981b09_7": "若以澡豆土等清淨澡漱者，無犯。",
    "T23n1443_014:0981b11_0": "不受食學處第二十七",
    "T23n1443_014:0981b12_0": "緣處同前。",
    "T23n1443_014:0981b12_1": "時大哥羅苾芻於一切時常用深摩舍那處鉢(謂是棄死屍處，舊云尸陀者訛)、受用深摩舍那處衣食臥具。",
    "T23n1443_014:0981b14_2": "云何死屍處鉢？",
    "T23n1443_014:0981b14_3": "若有人死，瓦甌祭器取以充鉢。",
    "T23n1443_014:0981b15_4": "云何死人衣？",
    "T23n1443_014:0981b15_5": "以衣贈屍，取以浣染縫刺為衣。",
    "T23n1443_014:0981b16_6": "云何死人食？",
    "T23n1443_014:0981b16_7": "是諸親族以五團食祭饗亡靈，取而充食。",
    "T23n1443_014:0981b17_8": "云何臥具？",
    "T23n1443_014:0981b17_9": "此大哥羅常在屍處而為眠臥。",
    "T23n1443_014:0981b18_10": "是謂屍林鉢衣食臥具。",
    "T23n1443_014:0981b18_11": "若人多死時，大哥羅身體肥盛，不復數往城中乞食。",
    "T23n1443_014:0981b20_12": "若無人死，身形羸瘦，數往城中巡門乞食。",
    "T23n1443_014:0981b21_13": "時守城門者作心記念：「大哥羅食死人肉耶？」",
    "T23n1443_014:0981b22_14": "時此城中有一婆羅門身亡，送至林所，其妻及女哭在一邊。",
    "T23n1443_014:0981b23_15": "時大哥羅看燒死屍。",
    "T23n1443_014:0981b23_16": "時女見已告其母曰：「今此聖者猶如瞎烏，守屍而住。」",
    "T23n1443_014:0981b25_17": "時有人聞來告苾芻，苾芻白佛。",
    "T23n1443_014:0981b25_18": "佛言：「彼婆羅門女自為損害，我聲聞弟子德若妙高，作麁惡言共相輕毀，緣斯惡業於五百生中常為瞎烏。」",
    "T23n1443_014:0981b28_19": "時遠近人眾，咸聞世尊所記之事，廣說乃至勿令野干噉其祭食，即便疾去驅彼野干取其祭食。",
    "T23n1443_014:0981c01_20": "諸人報曰：「任汝所食何物，然聲遍城廓云汝食人。」",
    "T23n1443_014:0981c02_21": "作是語已相隨而去。",
    "T23n1443_014:0981c02_22": "告諸苾芻，苾芻白佛。",
    "T23n1443_014:0981c03_23": "佛作是念：「我聲聞弟子由不受食，有此過生。",
    "T23n1443_014:0981c04_24": "是故我今勅諸弟子，受取應食，令他證知故。」",
    "T23n1443_014:0981c05_25": "如佛所教，受取方食。",
    "T23n1443_014:0981c05_26": "不知如何成受？",
    "T23n1443_014:0981c06_27": "佛言：「有五種受：一、身與身受，二、身與物受，三、物與身受，四、物與物受，五、置地受。",
    "T23n1443_014:0981c07_28": "有五種不成受。",
    "T23n1443_014:0981c08_29": "云何為五？",
    "T23n1443_014:0981c08_30": "謂在界外、或在遠處障處、或在傍邊、或居背後、或時合手，是謂五種不成受食。」",
    "T23n1443_014:0981c10_31": "廣說乃至獲果不受，佛言：「應受應作淨。」",
    "T23n1443_014:0981c11_32": "不知如何作淨？",
    "T23n1443_014:0981c11_33": "佛言：「有五種作淨。",
    "T23n1443_014:0981c11_34": "云何為五？",
    "T23n1443_014:0981c12_35": "謂火淨、刀淨、爪淨、蔫淨、鳥啄淨。",
    "T23n1443_014:0981c12_36": "復有五種作淨：謂拔根淨、手折淨、截斷淨、劈破淨、無子淨。」",
    "T23n1443_014:0981c14_37": "如佛所說受取應食，十二眾苾芻尼隨受不受自取而食。",
    "T23n1443_014:0981c15_38": "少欲尼見生嫌恥心，以緣白苾芻，苾芻白佛。",
    "T23n1443_014:0981c16_39": "佛以此事，同前集尼問實訶責，廣說乃至「制其學處，應如是說：「若復苾芻尼不受食，舉着口中而噉咽者，波逸底迦。」",
    "T23n1443_014:0981c20_0": "如是世尊制學處已，時有苾芻尼，水及齒木無人授與，入村求授，佛言：「除水及齒木。」",
    "T23n1443_014:0981c21_1": "復有遊行人間，經過險路無人授食，獼猴熊羆為授果食，尼不肯受迴還，乃至白佛，佛言：「若諸有情知授未授，皆得授食，勿致疑心。",
    "T23n1443_014:0981c24_2": "前是創制、此是隨開，應如是說：「若復苾芻尼不受食，舉著口中而噉咽者，除水及齒木，波逸底迦。」",
    "T23n1443_014:0981c28_0": "尼謂此法中人。",
    "T23n1443_014:0981c28_1": "不受者，謂不從他受得。",
    "T23n1443_014:0981c28_2": "食者，謂二五等。",
    "T23n1443_014:0981c29_3": "噉咽者，謂是吞咽。",
    "T23n1443_014:0981c29_4": "除水及齒木者，謂除此物餘皆須受。",
    "T23n1443_014:0982a01_5": "若生濕條火淨應受，結罪同前。",
    "T23n1443_014:0982a02_6": "此中犯相，不受食作不受想及疑等，二重、二輕，後二無犯，廣如上說。",
    "T23n1443_014:0982a04_0": "飲蟲水學處第二十八",
    "T23n1443_014:0982a05_0": "緣在憍閃毘國瞿師羅園。",
    "T23n1443_014:0982a05_1": "爾時闡陀苾芻用有蟲水。",
    "T23n1443_014:0982a06_2": "時諸苾芻見而告曰：「何因故心用有蟲水？」",
    "T23n1443_014:0982a07_3": "報曰：「此水內蟲誰持付我？",
    "T23n1443_014:0982a07_4": "諸餘盎盆江河、池沼、四大海水何不往耶？",
    "T23n1443_014:0982a08_5": "自生自死於我何過？」",
    "T23n1443_014:0982a09_6": "聞是語已共生嫌恥，以緣白佛。",
    "T23n1443_014:0982a09_7": "佛以此緣，集二部弟子問實訶責，廣說乃至「制其學處，應如是說：「若復苾芻尼，知水有蟲受用者，波逸底迦。」",
    "T23n1443_014:0982a13_0": "尼謂此法中人。",
    "T23n1443_014:0982a13_1": "知者，或自知或他告。",
    "T23n1443_014:0982a13_2": "水有蟲者，蟲有二種：一、纔觀即見，二、羅漉方見。",
    "T23n1443_014:0982a14_3": "水謂諸水。",
    "T23n1443_014:0982a15_4": "用水有二：一、內受用，二、外受用。",
    "T23n1443_014:0982a15_5": "云何內受用？",
    "T23n1443_014:0982a16_6": "謂是內身所有受用。",
    "T23n1443_014:0982a16_7": "外謂於身外所有受用：洗濯衣鉢、若浣染衣、若灑地、若牛糞塗拭等。",
    "T23n1443_014:0982a18_8": "波逸底迦，釋義如上。",
    "T23n1443_014:0982a18_9": "此中犯相，若苾芻尼用蟲水，作有蟲想及疑，皆得波逸底迦。",
    "T23n1443_014:0982a19_10": "若水無蟲，作有蟲想疑，得惡作罪，餘二無犯。",
    "T23n1443_014:0982a21_0": "若苾芻尼，知麨、蜜、糖、油、醋、水漿及醋乳酪餅果等有蟲而受用者，皆得墮罪。",
    "T23n1443_014:0982a23_0": "與無衣外道男女食學處第二十九",
    "T23n1443_014:0982a24_0": "緣在王舍城。",
    "T23n1443_014:0982a24_1": "時此城內有諸商人，來詣佛所頂禮雙足在一面坐。",
    "T23n1443_014:0982a25_2": "爾時世尊為諸商人說微妙法，示教利喜默然而住；既聞法已，深心歡喜禮佛而去。",
    "T23n1443_014:0982a27_3": "復詣阿難陀所禮已而坐，尊者為說法要，乃至白言：「大德！",
    "T23n1443_014:0982a28_4": "世尊欲向何處人間遊行？」",
    "T23n1443_014:0982a29_5": "阿難陀曰：「仁等自可往問世尊？」",
    "T23n1443_014:0982a29_6": "答言：「世尊大師威德嚴重，我等何敢輒有諮問？」",
    "T23n1443_014:0982b02_0": "阿難陀曰：「我觀相貌，世尊不久當向室羅伐城。」",
    "T23n1443_014:0982b03_1": "既至夏了，世尊將諸大眾隨路而行。",
    "T23n1443_014:0982b03_2": "時商旅內有露形外道亦與隨行，求食不得現其飢相。",
    "T23n1443_014:0982b05_3": "諸苾芻尼有鉢食餘各持授與，餅果之類盛滿其器，廣說乃至於其路中逢一露形，問言：「仁等道糧誰復相濟？」",
    "T23n1443_014:0982b07_4": "答言：「諸禿釋女。」",
    "T23n1443_014:0982b07_5": "時露形者聞是語已情生不忍，為諸外道說伽他曰：「云何汝身不陷地？",
    "T23n1443_014:0982b10_6": "　　云何舌不百片裂？",
    "T23n1443_014:0982b11_0": "　云何諸神見此事，　　不以霹靂破汝身？",
    "T23n1443_014:0982b12_0": "　野干每食師子殘，　　而常有念害師子；　十力聖眾以食濟，　　汝今見罵不知恩。",
    "T23n1443_014:0982b14_0": "　彼定證得一切智，　　於友非友心平等；　汝等外道可惡人，　　尚亦相依蒙濟給。",
    "T23n1443_014:0982b16_0": "　若人不識恩與義，　　當知此類不如狗；　狗於人處解施恩，　　汝似惡蛇常吐毒。」",
    "T23n1443_014:0982b18_0": "此是緣起，尚未制戒。",
    "T23n1443_014:0982b19_0": "爾時世尊人間遊行至室羅伐城。",
    "T23n1443_014:0982b19_1": "時有五百邑人請佛及僧，廣說乃至聞法見諦。",
    "T23n1443_014:0982b20_2": "時有露形外道二女：一老、一少，來從乞食。",
    "T23n1443_014:0982b21_3": "阿難陀不善觀察餅有相黏，老者與一，少者得二。",
    "T23n1443_014:0982b22_4": "老者曰：「王子苾芻與我一餅，汝便得二，定知於汝心生愛念，當自嚴飾。」",
    "T23n1443_014:0982b24_5": "少者曰：「勿作是語。",
    "T23n1443_014:0982b24_6": "今此王子棄上宮闈出家厭俗，脫屣塵勞如捐涕唾。」",
    "T23n1443_014:0982b26_7": "時諸苾芻以緣白佛，佛告諸苾芻：「我觀十利為二部弟子制其學處，應如是說：若復苾芻尼，自手授與無衣外道及餘外道男女食者，波逸底迦。」",
    "T23n1443_014:0982c01_0": "尼謂此法中人。",
    "T23n1443_014:0982c01_1": "自手等者，謂以手授食。",
    "T23n1443_014:0982c01_2": "食義同前。",
    "T23n1443_014:0982c02_3": "無衣者，謂是露形之儔，及餘雜類外道，得波逸底迦，餘義如上。",
    "T23n1443_014:0982c03_4": "此中犯相，若苾芻尼自手與食，皆得墮罪。",
    "T23n1443_014:0982c04_5": "若是親族，或是病人，與者無犯；或欲以食因緣除彼惡見，與亦無犯。",
    "T23n1443_014:0982c06_0": "觀軍學處第三十",
    "T23n1443_014:0982c07_0": "緣在室羅伐城。",
    "T23n1443_014:0982c07_1": "時勝光大王令一大將領兵征伐。",
    "T23n1443_014:0982c08_2": "時六眾苾芻聞兵欲去，共相告曰：「我等宜觀。」",
    "T23n1443_014:0982c09_3": "便往路所。",
    "T23n1443_014:0982c09_4": "見象軍來，問曰：「何去？」",
    "T23n1443_014:0982c09_5": "答云：「聖者！",
    "T23n1443_014:0982c10_6": "今有邊隅不臣，王命我等往伐。」",
    "T23n1443_014:0982c10_7": "六眾報曰：「看汝形勢有去無歸，汝等暫還與宗親取別，以苣勝水共相祭祀方可從軍。」",
    "T23n1443_014:0982c12_8": "廣說乃至世尊問實訶責，告諸苾芻：「我為二部弟子制其學處，應如是說：「若復苾芻尼，往觀整裝軍者，波逸底迦。」",
    "T23n1443_014:0982c16_0": "尼謂此法中人。",
    "T23n1443_014:0982c16_1": "整裝軍者，謂將欲戰整帶甲冑、裝束軍儀。",
    "T23n1443_014:0982c17_2": "有一類軍，謂唯有象。",
    "T23n1443_014:0982c17_3": "有二類軍，謂兼以馬。",
    "T23n1443_014:0982c18_4": "有三類軍，謂兼以車。",
    "T23n1443_014:0982c18_5": "有四類軍，謂兼以步。",
    "T23n1443_014:0982c19_6": "往觀者，謂向其處。",
    "T23n1443_014:0982c19_7": "結罪如上。",
    "T23n1443_014:0982c19_8": "此中犯相，若苾芻尼，觀整裝軍者，得波逸底迦。",
    "T23n1443_014:0982c21_9": "若苾芻尼，為行乞食路見軍來，或時寺近大路、或軍入寺、或苾芻尼為王所喚、或夫人太子大臣及諸人等所請，設見軍時並皆無犯。",
    "T23n1443_014:0982c24_10": "若見軍時不應說其好惡。",
    "T23n1443_014:0982c25_11": "又八難緣隨一現前，見亦無犯。",
    "T23n1443_014:0982c27_0": "　第四攝頌曰：　　觀軍二打擬、　覆罪詣俗家、　　然火與欲過、　說欲非障法。",
    "T23n1443_014:0983a01_0": "軍中過二夜宿學處第三十一",
    "T23n1443_014:0983a02_0": "緣處同前。",
    "T23n1443_014:0983a02_1": "時勝光王親帥軍旅自往邊城，至彼合圍尚未降伏，大臣白王：「給孤獨長者有大福力，彼若來者或可歸降。」",
    "T23n1443_014:0983a04_2": "勅書命來，雖在軍中但思聖眾。",
    "T23n1443_014:0983a05_3": "時勝光王即便以書白諸僧眾，六眾聞已赴王軍所，便捉象牙撲之於地，見馬兵來捉尾擲置一邊，見車兵來云：「此破車。」",
    "T23n1443_014:0983a08_4": "即便捉軸拔之路左。",
    "T23n1443_014:0983a08_5": "見步兵來云如草人，便扼其項擲之軍外。",
    "T23n1443_014:0983a09_6": "時彼四兵既見[夌*欠]辱無可奈何。",
    "T23n1443_014:0983a10_7": "乃至世尊以此因緣集苾芻眾，問答同前，告曰：「我觀十利為二部眾制其學處，應如是說：「若復苾芻尼，有因緣往軍中，應齊二夜。",
    "T23n1443_014:0983a13_8": "若過宿者，波逸底迦。」",
    "T23n1443_014:0983a15_0": "尼謂此法中人。",
    "T23n1443_014:0983a15_1": "有緣者，謂是王等乃至眾庶所有請喚。",
    "T23n1443_014:0983a16_2": "軍中者，謂軍兵欲戰。",
    "T23n1443_014:0983a16_3": "四兵如前。",
    "T23n1443_014:0983a16_4": "齊二夜者，二夜應宿，過此不應，若過宿者波逸底迦。",
    "T23n1443_014:0983a18_5": "此中犯相，若至軍中過二夜，皆得墮罪。",
    "T23n1443_014:0983a19_0": "若其王等請留住宿及八難事，過宿無犯。",
    "T23n1443_014:0983a20_0": "擾亂軍兵學處第三十二",
    "T23n1443_014:0983a21_0": "緣處同前，餘如上說，乃至共行觀兵為勇為怯，預先藏伏驚怖軍眾共相擾亂，廣說乃至世尊訶責，同前集眾告諸苾芻：「我今為二部弟子制其學處，應如是說：「若復苾芻尼，在軍中宿經二夜觀整裝軍，見先旗兵及看布陣散兵者，波逸底迦。」",
    "T23n1443_014:0983a27_0": "尼謂此法中人，餘義如上。",
    "T23n1443_014:0983a27_1": "旗者有四種：一、師子旗，二、大牛旗，三、鯨魚旗，四、金翅鳥旗。",
    "T23n1443_014:0983a28_2": "兵有四種：謂象、馬、車、步。",
    "T23n1443_014:0983a29_3": "陣有四種：一、槊刃勢，二、車轅勢，三、半月勢，四、鵬翼勢。",
    "T23n1443_014:0983b01_4": "若觀此等軍陣之時，便得墮罪。",
    "T23n1443_014:0983b02_5": "此中犯相，若二夜在軍中，若觀四兵未著甲冑未執杖者，得惡作罪；若觀整裝者，波逸底迦。",
    "T23n1443_014:0983b04_6": "若其王等請留住者及八難事，見亦無犯。",
    "T23n1443_014:0983b06_0": "打苾芻尼學處第三十三",
    "T23n1443_014:0983b07_0": "緣處同前。",
    "T23n1443_014:0983b07_1": "時大目連與十七眾出家，若自遊行人間去時，告言：「汝等，我若不在，依好僧住。」",
    "T23n1443_014:0983b09_0": "彼便依止鄔陀夷，報言：「汝等可來作如是如是事？」",
    "T23n1443_014:0983b10_1": "報言：「所有處分我不能作。」",
    "T23n1443_014:0983b10_2": "時鄔陀夷便搭一人，時十七人高聲啼哭，廣說乃至世尊訶責：「云何苾芻以瞋恚心打他苾芻？」",
    "T23n1443_014:0983b12_3": "集苾芻眾告曰：「我觀十利，為諸二部弟子制其學處，應如是說：「若復苾芻尼，瞋恚故不喜，打苾芻尼者，波逸底迦。」",
    "T23n1443_014:0983b17_0": "尼謂此法中人。",
    "T23n1443_014:0983b17_1": "瞋者，謂恚纏心起忿惱時。",
    "T23n1443_014:0983b17_2": "打者，謂打搭也。",
    "T23n1443_014:0983b18_3": "苾芻尼者，謂此法中人已受圓具，釋罪如上。",
    "T23n1443_014:0983b19_4": "此中犯相，若以內身分、或以外物、或兩俱兼。",
    "T23n1443_014:0983b20_5": "內者，若以一指打時，得一墮罪。",
    "T23n1443_014:0983b21_0": "若二得二，乃至以五得五墮罪。",
    "T23n1443_014:0983b21_1": "若以拳肘、頭肩、胯膝乃至足指，皆得墮罪。",
    "T23n1443_014:0983b22_2": "外者，若以細草莛、或以箭笴及餘器具，乃至棗核、或掬芥子，遙打擲他，隨一著時皆得墮罪，是謂外物。",
    "T23n1443_014:0983b24_3": "二俱者，手執刀杖擊前人，及餘種種之類及帚莛樹葉，隨所著處皆得墮罪，是謂二俱。",
    "T23n1443_014:0983b26_4": "若為令彼怖、或為成就呪術打搭前人，此皆無犯。",
    "T23n1443_014:0983b28_0": "擬手向苾芻尼學處第三十四",
    "T23n1443_014:0983b29_0": "緣處同前，餘如上說。",
    "T23n1443_014:0983b29_1": "時鄔陀夷即便瞋忿努手向一，彼十七人一時皆倒高聲啼泣。",
    "T23n1443_014:0983c01_2": "苾芻嫌賤，以事白佛。",
    "T23n1443_014:0983c02_3": "佛便訶責乃至告曰：「我觀十利，為二部弟子制其學處，應如是說：「若復苾芻尼，瞋恚故不喜，擬手向苾芻尼者，波逸底迦。」",
    "T23n1443_014:0983c06_0": "餘義如上。",
    "T23n1443_014:0983c06_1": "言擬手者，謂舉手擬他，釋罪同前。",
    "T23n1443_014:0983c07_0": "覆藏他罪學處第三十五",
    "T23n1443_014:0983c08_0": "緣處同前。",
    "T23n1443_014:0983c08_1": "時難陀苾芻有親教弟子，名曰達摩，深懷慚愧、樂持戒行、常自悔謝，因白師曰：「我今欲向閑靜之處隨情作業。」",
    "T23n1443_014:0983c10_2": "難陀報曰：「爾當謹慎。」",
    "T23n1443_014:0983c11_3": "鄔波難陀聞是語已，告曰：「汝持我座，共爾俱行。」",
    "T23n1443_014:0983c12_4": "達摩白言：「豈詣閑林而逐靜耶？」",
    "T23n1443_014:0983c12_5": "鄔波難陀曰：「癡人！",
    "T23n1443_014:0983c13_6": "汝謂我心散亂無所了知？」",
    "T23n1443_014:0983c13_7": "達摩便持彼座往晝遊處，廣說乃至時有女來，鄔波難陀染心遂起，即便捉臂遍抱女身，嗚咂其口捨之而去。",
    "T23n1443_014:0983c16_8": "告達摩曰：「具壽！",
    "T23n1443_014:0983c16_9": "雖知汝見，勿告餘人。」",
    "T23n1443_014:0983c17_10": "報言：「大師乃至未見善苾芻來我終不說。」",
    "T23n1443_014:0983c18_11": "鄔波難陀曰：「汝親教師有鄙惡事我常覆蓋，汝見我過不藏護耶？」",
    "T23n1443_014:0983c19_12": "達摩曰：「大師知他有麁罪共相覆護，如此之事我當先說。」",
    "T23n1443_014:0983c20_13": "達摩便去告諸苾芻，苾芻白佛。",
    "T23n1443_014:0983c21_14": "佛集苾芻告曰：「我為諸二部弟子制其學處，應如是說：若復苾芻尼，知他苾芻尼有麁惡罪覆藏者，波逸底迦。」",
    "T23n1443_014:0983c25_0": "尼謂此法中人，餘義如上。",
    "T23n1443_014:0983c25_1": "麁惡罪者有二種：謂他勝罪，及眾教罪。",
    "T23n1443_014:0983c26_2": "覆藏者，謂掩蔽也。",
    "T23n1443_014:0983c26_3": "釋罪同前。",
    "T23n1443_014:0983c27_4": "此中犯相，作心覆藏麁罪，皆得墮罪。",
    "T23n1443_014:0983c27_5": "若墮罪者，乃至明相未出已來得惡作，明相出已亦得惡作。",
    "T23n1443_014:0983c29_6": "若恐他作梵行等難，覆皆無犯。",
    "T23n1443_014:0984a01_0": "共至俗家不與食學處第三十六",
    "T23n1443_014:0984a02_0": "緣處同前。",
    "T23n1443_014:0984a02_1": "鄔波難陀語難陀苾芻：「大德當知！",
    "T23n1443_014:0984a03_0": "仁之弟子達摩，於我有隙，彰我惡響令制學處。",
    "T23n1443_014:0984a04_1": "我欲令得不饒益事，或令一日絕食受飢。」",
    "T23n1443_014:0984a05_0": "廣說乃至六眾將達摩往一俗家互相飲噉，令其不食。",
    "T23n1443_014:0984a06_1": "世尊訶責告言：「由此事故，我觀十利為二部弟子制其學處，應如是說：若復苾芻尼，語餘苾芻尼，作如是語：『具壽！",
    "T23n1443_014:0984a08_2": "共汝詣俗家，當與汝美好飲食令得飽滿。』",
    "T23n1443_014:0984a09_3": "彼苾芻尼至俗家竟不與食，語言：『具壽！",
    "T23n1443_014:0984a10_4": "汝去，我與汝共坐共語不樂，我獨坐獨語樂。』",
    "T23n1443_014:0984a11_5": "作是語時，欲令生惱者，波逸底迦。」",
    "T23n1443_014:0984a13_0": "尼謂此法中人，餘義如上。",
    "T23n1443_014:0984a13_1": "共至俗家者，謂四姓家。",
    "T23n1443_014:0984a14_2": "言美好飲食，謂五嚼食及五噉食。",
    "T23n1443_014:0984a14_3": "令得飽滿者，謂恣意而食。",
    "T23n1443_014:0984a15_4": "汝去等者，是驅遣言。",
    "T23n1443_014:0984a15_5": "語謂讀誦。",
    "T23n1443_014:0984a16_6": "坐謂禪思、獨坐等。",
    "T23n1443_014:0984a16_7": "樂者，明作惱意令他絕食，以此為緣不為餘事。",
    "T23n1443_014:0984a17_8": "釋罪同前。",
    "T23n1443_014:0984a17_9": "此中犯相，若苾芻尼，故心令他苾芻尼絕食者，得波逸底迦。",
    "T23n1443_014:0984a19_10": "若為病緣醫遣絕食不與，無犯。",
    "T23n1443_014:0984a20_0": "觸火學處三十七",
    "T23n1443_014:0984a21_0": "緣在王舍城。",
    "T23n1443_014:0984a21_1": "時此城中長者婆羅門作如是念：「世尊夏了，欲向何處遊行人間？",
    "T23n1443_014:0984a22_2": "多持財貨隨佛而去，多獲福利。」",
    "T23n1443_014:0984a23_3": "廣說乃至問阿難陀，同前問答：「觀其先兆，欲向王舍城。」",
    "T23n1443_014:0984a24_4": "商主問知行日多少，即皆預辦供設所須。",
    "T23n1443_014:0984a25_5": "時阿難陀每日常在商主前行，遂見岐路：一是直道，多有師子虎豹恐怖難行。",
    "T23n1443_014:0984a27_6": "一是曲路，安隱無礙。",
    "T23n1443_014:0984a27_7": "商人分為二眾，乃至廣說。",
    "T23n1443_014:0984a28_8": "阿難陀言：「如來大師久離怖畏，師子虎豹何所能為？",
    "T23n1443_014:0984a29_9": "隨佛去者若遭恐懼，無有是處。」",
    "T23n1443_014:0984b01_10": "佛漸遊行至一聚落，有二童子在村門戲：一人持鼓，一人執弓，時二童子來對佛前聲鼓彈弓。",
    "T23n1443_014:0984b03_11": "爾時世尊即現微笑，有種種光從口而出，所謂青、黃、赤、白、紅頗胝色，此之光明或有沈下、或復上昇。",
    "T23n1443_014:0984b05_12": "其光下者，下至速活地獄、黑繩、眾合、小叫、大叫、小熱、大熱、阿毘地獄及八寒地獄。",
    "T23n1443_014:0984b07_13": "光既至彼，若諸有情受炎熱者皆得清涼，若處寒氷便獲溫暖。",
    "T23n1443_014:0984b08_14": "彼諸有情離苦安樂，皆作是言：「我與汝等為從地獄死生餘處耶？」",
    "T23n1443_014:0984b10_15": "爾時世尊為欲令彼諸有情類生信喜故，便遣化身往地獄內，彼見化已咸作是說：「我等不於此死而生餘處，此由希奇大人成就力故，令我身心除苦得樂。」",
    "T23n1443_014:0984b13_16": "既生信已便能消滅地獄諸苦，於人天趣受勝妙身，常為法器能見諦理。",
    "T23n1443_014:0984b15_17": "其上昇者，上至四大王眾天、三十三天、夜摩天、覩史多天、化樂天、他化自在天乃至色究竟天。",
    "T23n1443_014:0984b17_18": "所至之處，光中演說苦空無常無我等法，并復說此二伽陀曰：「汝當求出離，　　於佛教勤修；　降伏生死軍，　　如象摧草舍。",
    "T23n1443_014:0984b22_0": "　於此法律中，　　常為不放逸；　能竭煩惱海，　　當盡苦邊際。」",
    "T23n1443_014:0984b24_0": "時彼光明遍照三千大千世界已，還至佛所。",
    "T23n1443_014:0984b25_0": "若佛世尊說過去事，光從背入；若說未來事，光從胸入；若說地獄事，光從足下入；若說傍生事，光從足跟入；若說餓鬼事，光從足指入；若說人事，光從膝入；若說力輪王事，光從左手掌入；若說轉輪王事，光從右手掌入；若說天事，光從臍入；若說聲聞事，光從口入；若說獨覺事，光從眉間入；若說阿耨多羅三藐三菩提，光從頂入。",
    "T23n1443_014:0984c03_1": "是時光明繞佛三匝從頂而入。",
    "T23n1443_014:0984c04_2": "時具壽阿難陀，合掌恭敬白佛言：「世尊！",
    "T23n1443_014:0984c04_3": "如來、應、正等覺非無因緣熙怡微笑。」",
    "T23n1443_014:0984c05_4": "即說伽他曰：「世尊遠離掉憍慢，　　於有情中第一尊；　降伏煩惱及諸惡，　　若無因緣不微笑。",
    "T23n1443_014:0984c09_0": "　如來自證真妙覺，　　諸有聽者皆樂聞；　牟尼最勝願宣揚，　　大眾疑心為開決。」",
    "T23n1443_014:0984c11_0": "佛告阿難陀：「如是，如是！",
    "T23n1443_014:0984c11_1": "如來、應、正等覺非無因緣而現微笑。",
    "T23n1443_014:0984c12_2": "汝見二童子引導我不？」",
    "T23n1443_014:0984c12_3": "白佛言：「見。」",
    "T23n1443_014:0984c13_4": "佛告阿難：「以此善根，於當來世十三劫內，不墮惡趣生人天中，於最後身得成無上正等菩提，一名法鼓音如來，二名施無畏如來。」",
    "T23n1443_014:0984c16_5": "爾時世尊說是記已隨路而去，至一村隅林中而宿。",
    "T23n1443_014:0984c17_6": "如佛所說，苾芻住處乃至樹下，亦應隨次共分。",
    "T23n1443_014:0984c18_7": "時六眾苾芻分得一枯樹，夜被寒逼，以火燒樹。",
    "T23n1443_014:0984c19_8": "於此樹中有蛇依止，蛇被烟熏緣枝而上，垂身欲下，六眾見蛇高聲唱言：「欲墮、欲墮。」",
    "T23n1443_014:0984c21_9": "時諸商人聞是聲已，咸作斯念：「有師子入營，跳躑而墮。」",
    "T23n1443_014:0984c22_10": "便大驚怖四向奔走。",
    "T23n1443_014:0984c22_11": "于時世尊告阿難陀曰：「何意商旅四面逃奔？」",
    "T23n1443_014:0984c23_12": "阿難陀白佛言：「大德！",
    "T23n1443_014:0984c24_13": "如佛教勅，凡諸苾芻所在之處，應隨長幼共分住處。",
    "T23n1443_014:0984c25_14": "六眾苾芻今宵宿處，分得枯樹，被寒所逼以火燒樹，於此樹中有蛇依止，蛇被烟熏緣枝而上，放身欲下。",
    "T23n1443_014:0984c27_15": "六眾見蛇高聲唱言：『欲墮、欲墮！』",
    "T23n1443_014:0984c28_16": "時諸商人聞是聲已，咸作斯念：『有師子入營跳躑而墮。』",
    "T23n1443_014:0984c29_17": "便大驚怖四面奔逃。」",
    "T23n1443_014:0985a01_18": "世尊告曰：「汝可急去報諸商人，如來在處離師子怖，速命商旅勿復驚惶。」",
    "T23n1443_014:0985a03_19": "時阿難陀奉教告知，諸人咸住。",
    "T23n1443_014:0985a03_20": "時諸苾芻見是事已，悉皆有疑，俱來白佛：「大德！",
    "T23n1443_014:0985a04_21": "何意六眾作墮落聲驚諸商旅？」",
    "T23n1443_014:0985a05_22": "世尊因此重為安慰令離憂怖。",
    "T23n1443_014:0985a07_0": "佛告阿難陀：「非但今日驚怖商旅，乃往古昔已曾恐懼於他，令彼四面逃走，我為安慰令離憂惱。",
    "T23n1443_014:0985a09_1": "汝等當聽！",
    "T23n1443_014:0985a09_2": "於過去世，於一水側有頻蠡果林，於此林中有其六兔，共為知友依止而居。",
    "T23n1443_014:0985a11_3": "時頻蠡果熟墮水作聲，于時六兔聞果落聲，形小志怯便大驚怖四向逃走。",
    "T23n1443_014:0985a12_4": "時有野干見其奔走來問其故，兔曰：『我聞水內有非常聲，將非猛獸欲來害我？",
    "T23n1443_014:0985a14_5": "緣此事故我等逃奔。』",
    "T23n1443_014:0985a15_6": "野干亦走。",
    "T23n1443_014:0985a15_7": "如是猪、鹿、牛、象、豺狼、虎、豹及小師子，各相詰問，聞斯語已悉皆奔竄。",
    "T23n1443_014:0985a16_8": "去斯不遠，於山谷中有一猛師子王依止而住。",
    "T23n1443_014:0985a17_9": "于時師子見諸獸類惶怖奔馳，問言：『汝等何怖？』",
    "T23n1443_014:0985a18_10": "皆說其事。",
    "T23n1443_014:0985a19_11": "師子報曰：『在何處所而作惡聲？』",
    "T23n1443_014:0985a19_12": "諸獸答曰：『我亦不知。』",
    "T23n1443_014:0985a20_13": "『若未委者且勿馳走，我為審觀。』",
    "T23n1443_014:0985a21_14": "即便次第而問，兔云：『此之怖聲是我親證非是傳聞。』",
    "T23n1443_014:0985a22_15": "『共觀聲處。』",
    "T23n1443_014:0985a22_16": "于時諸獸咸悉共至，須臾暫住，還聞果落墮水作聲，報曰：『此是食果，非關恐怖。』",
    "T23n1443_014:0985a24_17": "爾時空中有天見已，說伽他曰：「『不應聞他語便信，　　當須親自審觀察；　　勿如樹果落池中，　　山林諸獸皆驚走。』",
    "T23n1443_014:0985a27_0": "「汝等苾芻勿生異念，往時師子者，即我身是。",
    "T23n1443_014:0985a28_1": "往時六兔者，即六眾是。」",
    "T23n1443_014:0985a28_2": "爾時世尊漸次遊行到王舍城。",
    "T23n1443_014:0985a29_3": "時六眾苾芻於燃火處，各以火頭共相調弄，或作日月形。",
    "T23n1443_014:0985b01_4": "外道見時各生輕賤，作如是語：「仁等知不？",
    "T23n1443_014:0985b02_5": "沙門釋子火頭調戲，與彼童兒有何異處？",
    "T23n1443_014:0985b03_6": "云何減割妻子之分，給此禿人充其鉢食？」",
    "T23n1443_014:0985b04_7": "時諸苾芻聞是語已，具白世尊。",
    "T23n1443_014:0985b05_8": "佛以此緣，集諸苾芻問實訶責，告言：「我為二部弟子制其學處，應如是說：「若復苾芻尼，若自然火、若教他然者，波逸底迦。」",
    "T23n1443_014:0985b09_0": "爾時世尊為諸尼眾制學處已，諸苾芻尼，於如來窣覩波處，更不燒香然燈以為供養，亦不承事親教師軌範師煖湯水等。",
    "T23n1443_014:0985b11_1": "佛知故問，乃至佛言：「若觸火者，作時守持，雖觸無犯。」",
    "T23n1443_014:0985b12_2": "不知云何守持？",
    "T23n1443_014:0985b13_3": "佛言：「凡觸火時作如是念：『我為供養佛故今須觸火。』",
    "T23n1443_014:0985b14_4": "或云：『為法、為僧、為鄔波駄耶、阿遮利耶及己自受用并同梵行，為某事故今須觸火。』",
    "T23n1443_014:0985b16_5": "乃至病緣。」",
    "T23n1443_014:0985b16_6": "佛言：「前是創制、今更隨開，應如是說：「若復苾芻尼，無病為身，若自然火、若教他然者，波逸底迦。」",
    "T23n1443_014:0985b20_0": "尼謂此法中人，餘義如上。",
    "T23n1443_014:0985b20_1": "此中犯相，若苾芻尼，以火頭共相戲弄，或作日月輪形，皆得墮罪。",
    "T23n1443_014:0985b22_2": "凡然火時，應觀其事而作守持，若不守持輒然輒觸者，得波逸底迦。",
    "T23n1443_014:0985b23_3": "若滅火者，亦得墮罪。",
    "T23n1443_014:0985b24_4": "亦應准事持心云：「我滅火。」",
    "T23n1443_014:0985b24_5": "若捉火頭前火、或抽火頭、或翻轉火炭、或翻轉糠[麥*弋]等火，隨作何事，謂作食煮水、然燈燒香等觸著之時，皆惡作罪。",
    "T23n1443_014:0985b27_6": "若以毛髮爪唾等棄火中者，亦得惡作罪。",
    "T23n1443_014:0985b28_7": "若此等事，准時觀察作守持者，無犯。",
    "T23n1443_014:0985c01_0": "根本說一切有部苾芻尼毘奈耶卷第十四"
}