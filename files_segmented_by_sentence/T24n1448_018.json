{
    "T24n1448_018:0090c02_0": "根本說一切有部毘奈耶藥事",
    "T24n1448_018:0090c03_0": "卷第十八",
    "T24n1448_018:0090c05_0": "大唐三藏義淨奉　制譯",
    "T24n1448_018:0090c06_0": "諸大弟子及佛自說業報",
    "T24n1448_018:0090c07_0": "爾時諸耆宿苾芻告具壽因緣曰：「具壽蜜性已說業報訖，次至具壽說。」",
    "T24n1448_018:0090c08_1": "于時因緣即說頌曰：「九十一劫時，　　我在親慧城；　見毘鉢尸佛，　　欲入大都郭。",
    "T24n1448_018:0090c12_0": "　我既見大悲，　　妙花散於上；　花開莖卓竪，　　佛頂上為蓋。",
    "T24n1448_018:0090c14_0": "　淨心投佛足，　　虔恭頭面禮；　十指端合掌，　　敬重右圍遶。",
    "T24n1448_018:0090c16_0": "　不聞彼佛法，　　亦不受三歸；　但發清淨心，　　隨善逝而去。",
    "T24n1448_018:0090c18_0": "　我於毘鉢尸，　　作斯善業故；　經九十一劫，　　不曾生惡趣。",
    "T24n1448_018:0090c20_0": "　常受大天身，　　恒受勝天樂；　多生於人趣，　　大富多財寶。",
    "T24n1448_018:0090c22_0": "　此是最後受，　　今得為人身；　生大淨行族，　　大富具多財。",
    "T24n1448_018:0090c24_0": "　披其祕典趣，　　文義及占相；　章句皆通了，　　及大人相好。",
    "T24n1448_018:0090c26_0": "　於其淨行林，　　教授五百人；　婆羅門眾圍，　　出城歸林藪。",
    "T24n1448_018:0090c28_0": "　時我見世尊，　　苾芻眾圍遶；　精進甚勇猛，　　來入摩揭陀。",
    "T24n1448_018:0091a01_0": "　既見大悲士，　　情便生淨信；　由斯因緣故，　　得知其勝相。",
    "T24n1448_018:0091a03_0": "　既出見世父，　　備足諸妙相；　三十二端嚴，　　八十諸好飾。",
    "T24n1448_018:0091a05_0": "　見此端嚴相，　　虔誠頂禮足；　恭敬合掌立，　　讚歎大導師：『相論所言者，　　唯仁得具備；　必定是大師，　　世間無與等。",
    "T24n1448_018:0091a09_0": "　勝梵過帝釋，　　更無有雙者；　超日越地神，　　十方界無比。",
    "T24n1448_018:0091a11_0": "　不見過佛者，　　豈能相比類；　天上及人間，　　為大摧魔將。",
    "T24n1448_018:0091a13_0": "　無怙中為依，　　無導中為導；　我願作聲聞，　　我希依奉教。』",
    "T24n1448_018:0091a15_0": "　赫奕金色臂，　　百福莊嚴相；　世父舒垂下，　　摩我於頂上。",
    "T24n1448_018:0091a17_0": "　蒙告：『汝心淨，　　多獲諸勝利；　能發淨心施，　　其福無邊限。",
    "T24n1448_018:0091a19_0": "　於無上福田，　　能生淨妙意；　良田下種已，　　摩納婆皆辦。",
    "T24n1448_018:0091a21_0": "　永斷無利趣，　　不有惡道怖；　得開甘露門，　　所愛悉成就。",
    "T24n1448_018:0091a23_0": "　必若樂出家，　　隨意而來作；　急宜棄鬚髮，　　可置婆羅門。』",
    "T24n1448_018:0091a25_0": "　既聞佛法音，　　遍告諸門徒；　門徒啟告我：　　『為禿沙門耶，　云何捨白淨，　　而取於黑處；　棄其勝妙族，　　欲習卑賤類？",
    "T24n1448_018:0091a29_0": "　婆羅門種類，　　世間最超越；　梵王從胸口，　　化出婆羅門。』",
    "T24n1448_018:0091b02_0": "『汝等無開覺，　　汝等無所知；　汝所習學教，　　唯我善能詠。",
    "T24n1448_018:0091b04_0": "　如我所明解，　　文義說無窮；　我隨解應作，　　汝等隨緣散。",
    "T24n1448_018:0091b06_0": "　若無有所須，　　各隨其意樂；　我更不為師，　　亦不復教示。』",
    "T24n1448_018:0091b08_0": "　時此諸門徒，　　泣淚向前來；　悲涕皆憂惱，　　隨便四散去。",
    "T24n1448_018:0091b10_0": "　大悲靜寂士，　　善言慰告我：『可來善苾芻。』",
    "T24n1448_018:0091b11_1": "　　我即具近圓。",
    "T24n1448_018:0091b12_0": "　發正清淨心，　　捨俗而出家；　備諸大神通，　　所作已成辦。",
    "T24n1448_018:0091b14_0": "　我今觀先業，　　天眼悉明淨；　知生及死相，　　所曾受身處。",
    "T24n1448_018:0091b16_0": "　證神通竟者，　　竭有漏際者；　於無熱惱池，　　說斯先業報。」",
    "T24n1448_018:0091b18_0": "爾時諸耆宿苾芻告尊者憍陳如言：「具壽因緣已說業報竟，次至尊者說。」",
    "T24n1448_018:0091b19_1": "于時憍陳如即說頌曰：「乃往過去世，　　迦攝佛滅後；　見諸聲聞眾，　　共集作是議：『大悲迦攝波，　　應為後涅槃；　出家者甚少，　　正法不彰明。",
    "T24n1448_018:0091b25_0": "　我等所聞法，　　互相而教示；　精進不放逸，　　於佛教勤修。",
    "T24n1448_018:0091b27_0": "　共登於山上，　　布草以為座；　各要漏不斷，　　不從座而起。』",
    "T24n1448_018:0091b29_0": "　由懷精進故，　　不惜其身命；　六人證神通，　　便入於涅槃。",
    "T24n1448_018:0091c02_0": "　我第七根劣，　　不能斷諸漏；　有法相應心，　　處凡而命過。",
    "T24n1448_018:0091c04_0": "　由法相應住，　　不捨精進念；　便得生天上，　　於覩史多宮。",
    "T24n1448_018:0091c06_0": "　遂見釋師子，　　牟尼大菩薩；　與諸天說法，　　致令得開覺。",
    "T24n1448_018:0091c08_0": "　我聞彼說法，　　一心而聽受；　深樂其正法，　　無心暫捨離。",
    "T24n1448_018:0091c10_0": "　天上業報盡，　　下生劫比羅；　為憍陳如姓，　　淨行豪族中。",
    "T24n1448_018:0091c12_0": "　淨飯大王子，　　備名稱菩薩；　信心捨國出，　　苦行於林藪。",
    "T24n1448_018:0091c14_0": "　最君大淨飯，　　勅我如是語：『可去而出家，　　供承其太子。』",
    "T24n1448_018:0091c16_0": "　我以清淨心，　　即供承菩薩；　將非證聖道，　　厭捨而方去。",
    "T24n1448_018:0091c18_0": "　釋迦大牟尼，　　正轉法輪時；　於此諸妙法，　　最初我證悟。",
    "T24n1448_018:0091c20_0": "　迦攝波佛教，　　出家修梵行；　今得逢正覺，　　證獲於無漏。",
    "T24n1448_018:0091c22_0": "　憍陳如苾芻，　　對大僧伽眾，　於無熱惱池，　　說斯先業報。」",
    "T24n1448_018:0091c24_0": "爾時諸耆宿苾芻復告具壽鄔波離曰：「尊者憍陳如已說業報，次至具壽說。」",
    "T24n1448_018:0091c25_1": "于時鄔波離即說頌曰：「乃於往昔時，　　波羅痆斯都；　有王名梵授，　　我為常供承。",
    "T24n1448_018:0091c29_0": "　淨飾王髭髮，　　種種使端嚴；　衣服皆相類，　　熏香而奉持。",
    "T24n1448_018:0092a02_0": "　懷悲敬重心，　　奉事於大王；　含喜於王處，　　說未曾聞頌：『欲是極少味，　　而為罪根本；　憂苦皆緣此，　　安樂無由得。",
    "T24n1448_018:0092a06_0": "　若出家捨欲，　　得聞未曾聞；　臣今情慕極，　　願王聽捨俗。』",
    "T24n1448_018:0092a08_0": "　時王告我曰：　　『卿若能決定；　出家後見我，　　即許卿捨俗。』",
    "T24n1448_018:0092a10_0": "　我啟大王言：　　『審知決定意；　願王悉臣心，　　出家後來見。』",
    "T24n1448_018:0092a12_0": "　既蒙王聽許，　　便詣於林藪；　懷直不諂心，　　捨俗而出家。",
    "T24n1448_018:0092a14_0": "　隨其力出家，　　得至於離欲；　修習四靜慮，　　勤念不放逸。",
    "T24n1448_018:0092a16_0": "　此王在世時，　　我名殑波羅；　具大尊貴德，　　人眾咸恭敬。",
    "T24n1448_018:0092a18_0": "　又以正直心，　　詣師所頂禮；　一邊而胡跪，　　合掌如是白：『親教師存念，　　證我有未聞；　須往梵授處，　　現身令正見。』",
    "T24n1448_018:0092a22_0": "　師告我：『聽詣，　　波羅痆斯城；　可存決定信，　　勿得招虛妄。",
    "T24n1448_018:0092a24_0": "　我今聽許汝，　　汝當隨我語；　令其王中最，　　興發清淨心。』",
    "T24n1448_018:0092a26_0": "　蒙師正直許，　　我即右旋遶；　奉辭隨漸進，　　詣波羅痆斯。",
    "T24n1448_018:0092a28_0": "　梵授王聞至，　　親來於我處；　及由王威德，　　諸天亦隨來。",
    "T24n1448_018:0092b01_0": "　王從車而下，　　敬心頂禮我；　虔仰極尊重，　　合掌一邊坐。",
    "T24n1448_018:0092b03_0": "　我即為說法，　　令其斷諸欲；　王聞深欽敬，　　頓捨諸欲事。",
    "T24n1448_018:0092b05_0": "　便發猛利心，　　復作如是言：『我今求出家，　　不樂諸欲事。』",
    "T24n1448_018:0092b07_0": "　我告王可來，　　詣於淨林藪；　親近大仙所，　　而為作出家。",
    "T24n1448_018:0092b09_0": "　王便冊長子，　　紹繼其國位；　此大最勝王，　　捨國歸出家。",
    "T24n1448_018:0092b11_0": "　王與妃宮婇，　　臣佐及宗親；　大眾皆圍遶，　　詣求出家處。",
    "T24n1448_018:0092b13_0": "　王以正直心，　　頂禮諸仙足；　合掌求請遍，　　願與為出家。",
    "T24n1448_018:0092b15_0": "　與王剃鬚髮，　　身披袈裟服；　無量百千眾，　　皆捨俗出家。",
    "T24n1448_018:0092b17_0": "　我求正直心，　　演說清妙法；　令使諸聞者，　　得生四靜慮。",
    "T24n1448_018:0092b19_0": "　我以懷慈念，　　恭敬大王故；　命盡臨終時，　　生無邊光天。",
    "T24n1448_018:0092b21_0": "　於彼天捨報，　　生來於此處；　凡所生生處，　　大富多財寶。",
    "T24n1448_018:0092b23_0": "　天上及人間，　　常受勝妙樂；　此為最後時，　　斯是最後身。",
    "T24n1448_018:0092b25_0": "　生劫比羅城，　　釋迦豪族中；　常知所進趣，　　恒為侍釋迦。",
    "T24n1448_018:0092b27_0": "　聲聞釋迦子，　　我為作承事；　由大王威德，　　而得為出家。",
    "T24n1448_018:0092b29_0": "　我與剃鬚髮，　　作如是白言：『聖者不相濟，　　我當云何活？』",
    "T24n1448_018:0092c02_0": "　所有嚴瓔珞，　　及諸上妙服；　告言：『今與汝，　　用充為活命。』",
    "T24n1448_018:0092c04_0": "　我見多珍寶，　　心生大追悔：『宜皆盡捨置，　　樂求為出家。",
    "T24n1448_018:0092c06_0": "　我今貧困苦，　　持此多珍寶；　若有知聞者，　　必來而害我。",
    "T24n1448_018:0092c08_0": "　可留已調度，　　及此諸珍寶。』",
    "T24n1448_018:0092c09_0": "　即掛於樹上，　　亦求為出家。",
    "T24n1448_018:0092c10_0": "　釋迦諸王子，　　聞我如是說；　令我先出家，　　悉皆禮我足。",
    "T24n1448_018:0092c12_0": "　佛哀愍我故，　　告善來苾芻；　我既出家後，　　然度諸王族。",
    "T24n1448_018:0092c14_0": "　彼眾禮我足，　　頓摧於我慢；　既調為出家，　　證得六神通。",
    "T24n1448_018:0092c16_0": "　六通阿羅漢，　　超際於彼岸；　蒙佛記於我，　　持律為第一。",
    "T24n1448_018:0092c18_0": "　鄔波離苾芻，　　對諸僧伽眾，　於無熱惱池，　　說斯先業報。」",
    "T24n1448_018:0092c20_0": "　于時大導師，　　告尊者為光：「可說先業報，　　曾受諸善惡。」",
    "T24n1448_018:0092c22_0": "　彼聞佛音告，　　即憶先業事；　白言對佛前：　　「今說諸果報。",
    "T24n1448_018:0092c24_0": "　昔在蓮花上，　　救世最勝尊；　有塔在曠林，　　多饒諸惡獸。",
    "T24n1448_018:0092c26_0": "　無人能往彼，　　恭敬申供養；　在彼側近人，　　不知罪福報。",
    "T24n1448_018:0092c28_0": "　我即詣塔所，　　淨除諸草木；　持[打丁+彗]遍灑掃，　　悉使周嚴飾。",
    "T24n1448_018:0093a01_0": "　虔恭禮八方，　　敬重已便迴；　由斯善根故，　　得生於天上。",
    "T24n1448_018:0093a03_0": "　於三十三天，　　受諸勝欲樂；　經三十六返，　　而得為天王。",
    "T24n1448_018:0093a05_0": "　我所住天宮，　　常為金赫耀；　廣有三十六，　　長六十繕那。",
    "T24n1448_018:0093a07_0": "　我復有希奇，　　嚴淨佛塔故；　下生於人趣，　　七返為人主。",
    "T24n1448_018:0093a09_0": "　我復有希奇，　　嚴淨佛塔故；　曾所受生處，　　身有金光耀。",
    "T24n1448_018:0093a11_0": "　我復有希奇，　　嚴淨佛塔故；　恒生婆羅門，　　剎帝利豪族。",
    "T24n1448_018:0093a13_0": "　我復有希奇，　　嚴淨佛塔故；　隨意乘車輿，　　象馬不步行。",
    "T24n1448_018:0093a15_0": "　我復有希奇，　　嚴淨佛塔故；　若踐荊棘林，　　自然皆屏息。",
    "T24n1448_018:0093a17_0": "　我復有希奇，　　嚴淨佛塔故；　不曾遭疾患，　　亦無諸撗惱。",
    "T24n1448_018:0093a19_0": "　我復有希奇，　　嚴淨佛塔故；　凡所遊行處，　　吉祥相皆現。",
    "T24n1448_018:0093a21_0": "　我復有希奇，　　嚴淨佛塔故；　常得尊勝貴，　　敬事如大天。",
    "T24n1448_018:0093a23_0": "　我復有希奇，　　嚴淨佛塔故；　不曾身有苦，　　及餘諸少惱。",
    "T24n1448_018:0093a25_0": "　佛法無瑕穢，　　如是不思議；　淨心獲大果，　　亦復不思議。",
    "T24n1448_018:0093a27_0": "　若求勝妙樂，　　盡除生死者；　應敬如來塔，　　奉事無上尊。",
    "T24n1448_018:0093a29_0": "　大德是我念，　　先世為善業；　得受其果報，　　甚深有愛樂。",
    "T24n1448_018:0093b02_0": "　此為光苾芻，　　對大僧伽眾；　於無熱惱池，　　說斯先業報。」",
    "T24n1448_018:0093b04_0": "爾時諸耆宿苾芻告具壽奎宿曰：「具壽為光已說業報訖，次至具壽說。」",
    "T24n1448_018:0093b05_1": "于時奎宿即說頌曰：「大德我思念，　　過去俱胝劫；　於一切超佛，　　而為善品業。",
    "T24n1448_018:0093b09_0": "　時佛無上尊，　　無邊百千億；　聲聞眾圍遶，　　欲入大王都。",
    "T24n1448_018:0093b11_0": "　我從餘村落，　　緣事至其處；　遂見等正覺，　　具三十二相。",
    "T24n1448_018:0093b13_0": "　如月與日照，　　如火電冥光；　映蔽諸光輝，　　佛光最超耀。",
    "T24n1448_018:0093b15_0": "　我常未覩此，　　如然大火聚；　又見彼佛前，　　有一婆羅門。",
    "T24n1448_018:0093b17_0": "　我即諮問彼，　　報言佛導師；　人天無倫匹，　　無與等正覺。",
    "T24n1448_018:0093b19_0": "　既聞佛音告，　　心生淨欣樂；　深愛其顏儀，　　遍體得安樂。",
    "T24n1448_018:0093b21_0": "　復聞天樂音，　　非人讚頌聲；　天雨末香花，　　雨此上勝城。",
    "T24n1448_018:0093b23_0": "　有散青蓮花，　　有雨贍博迦；　或以旃檀末，　　或有但合掌。",
    "T24n1448_018:0093b25_0": "　諸天在空中，　　虔恭上旋繞；　情生深愛仰，　　遍禮喜盈溢。",
    "T24n1448_018:0093b27_0": "　為求香鬘故，　　四散而馳覓；　我於此時中，　　遍遊無一花。",
    "T24n1448_018:0093b29_0": "　去我而不遠，　　遂見賣蓋者；　手持白妙傘，　　鮮明如淨貝。",
    "T24n1448_018:0093c02_0": "　速詣手捧持，　　諮請暫獻佛；　見許將佛所，　　誠心持蓋立。",
    "T24n1448_018:0093c04_0": "　蓋從手而去，　　自往佛頂上；　大師行即動，　　大師住即住；　不捨調寂身，　　自然於空中。",
    "T24n1448_018:0093c07_0": "　我與諸大眾，　　覩斯大神變，　虔恭皆合掌，　　誠心咸頂禮。",
    "T24n1448_018:0093c09_0": "　見等正覺相，　　聲聞眾儀式；　至家為事業，　　繫心常思念：　快哉獲善果，　　見佛有所懷。",
    "T24n1448_018:0093c12_0": "　我由奉佛蓋，　　無上福田處；　由此善根故，　　七寶常嚴備。",
    "T24n1448_018:0093c14_0": "　後於臨終時，　　生三十三天；　得為天中王，　　諸天皆敬重。",
    "T24n1448_018:0093c16_0": "　復生於人趣，　　名為自力王；　大富多勤勇，　　餘王咸奉事。",
    "T24n1448_018:0093c18_0": "　由斯作善品，　　流轉所生處；　善根不斷絕，　　復續諸妙因。",
    "T24n1448_018:0093c20_0": "　於彼勝福田，　　淨心而奉蓋；　因此善業故，　　不墮於惡趣。",
    "T24n1448_018:0093c22_0": "　此為最後身，　　生在於人趣；　虔恭調御士，　　無上等正覺。",
    "T24n1448_018:0093c24_0": "　釋迦師子教，　　而得為出家；　證獲阿羅漢，　　寂滅清涼處。",
    "T24n1448_018:0093c26_0": "　魔變身如山，　　高一踰膳那；　作大恐怖形，　　如空中黑雲。",
    "T24n1448_018:0093c28_0": "　告言：『是何物，　　敢為而惱亂？』",
    "T24n1448_018:0093c29_0": "　察知是其魔，　　故來相逼惱。",
    "T24n1448_018:0094a01_0": "　報言：『魔波旬，　　隨意而現身；　頭可如須彌，　　方來於我處。』",
    "T24n1448_018:0094a03_0": "　已證阿羅漢，　　具三明聲聞；　佛所示誨法，　　得為安樂住。",
    "T24n1448_018:0094a05_0": "　受他一揣食，　　在定於七日；　悟解脫意樂，　　是我所修習。",
    "T24n1448_018:0094a07_0": "　大德我思念，　　先世作善業；　多受其果報，　　可樂甚精妙。",
    "T24n1448_018:0094a09_0": "　此奎宿苾芻，　　對大僧伽眾，　於無熱惱池，　　說斯先業報。」",
    "T24n1448_018:0094a11_0": "爾時諸耆宿苾芻各各自說先世業已，白世尊言：「我等已說先世業報，唯願世尊開演先業。",
    "T24n1448_018:0094a13_1": "大德世尊！",
    "T24n1448_018:0094a13_2": "先作何業？",
    "T24n1448_018:0094a13_3": "成正覺後，山石摧下轥傷足指。」",
    "T24n1448_018:0094a14_4": "佛告諸苾芻：「如來往昔生在異類，自作斯業，必須自受。",
    "T24n1448_018:0094a15_5": "增長熟時，緣變現前，如影隨形，必定感報，無餘代受。",
    "T24n1448_018:0094a16_6": "汝諸苾芻！",
    "T24n1448_018:0094a16_7": "若人所作善惡之業，不於外界地水火風，令其受報，皆於自身蘊界處中而招異熟。」",
    "T24n1448_018:0094a18_8": "即說頌曰：「假令經百劫，　　所作業不亡；　因緣會遇時，　　果報還自受。」",
    "T24n1448_018:0094a22_0": "又告諸苾芻：「乃往古昔，於聚落中有一長者，娶妻未久遂誕一男，年漸長大，母便命過。",
    "T24n1448_018:0094a24_0": "其父長者娶後母來，不久有娠，復生一子。",
    "T24n1448_018:0094a24_1": "後與長兒，納娶妻房，多生兒女。",
    "T24n1448_018:0094a25_2": "後於異時，後母身死，弟投兄處，嫂問夫言曰：『此是誰兒？』",
    "T24n1448_018:0094a26_3": "報曰：『是弟。』",
    "T24n1448_018:0094a27_4": "妻言：『聖子！",
    "T24n1448_018:0094a27_5": "當與其弟，家財分不？』",
    "T24n1448_018:0094a27_6": "夫曰：『當合停分。』",
    "T24n1448_018:0094a28_7": "妻曰：『聖子！",
    "T24n1448_018:0094a28_8": "彼是一身，我等多人，云何停分？』",
    "T24n1448_018:0094a29_9": "夫曰：『賢首！",
    "T24n1448_018:0094a29_10": "世法如是。』",
    "T24n1448_018:0094a29_11": "妻言：『聖子！",
    "T24n1448_018:0094b01_12": "可宜殺却。』",
    "T24n1448_018:0094b01_13": "夫曰：『賢首！",
    "T24n1448_018:0094b01_14": "豈容為財殺害親弟？』",
    "T24n1448_018:0094b02_15": "妻復頻言：『染欲心者，無惡不造。』",
    "T24n1448_018:0094b02_16": "夫詣一邊，作如是念：『若於村落而殺害之，人眾咸知；可將闌若無人之處。』",
    "T24n1448_018:0094b04_17": "即命弟曰：『汝持器皿，可共往於闌若採花。』",
    "T24n1448_018:0094b05_18": "白言：『如教。』",
    "T24n1448_018:0094b05_19": "遂即共詣至一山坂，推弟墮坎，以石打殺。",
    "T24n1448_018:0094b06_20": "汝等苾芻，於意云何？",
    "T24n1448_018:0094b07_21": "乃往昔時長者太子而殺弟者，豈異人乎？",
    "T24n1448_018:0094b08_22": "我今即是。",
    "T24n1448_018:0094b08_23": "由於往昔為財利故，將別母弟，於闌若處推墮山坎，以石打殺。",
    "T24n1448_018:0094b09_24": "由斯業報，於多年歲，於多百歲，於多千歲、多百千歲，墮於地獄，受諸楚苦。",
    "T24n1448_018:0094b11_25": "殘業力故，成正覺後，山石摧下，傷我足指。」",
    "T24n1448_018:0094b13_0": "時諸苾芻復白佛言：「大德世尊！",
    "T24n1448_018:0094b13_1": "先作何業？",
    "T24n1448_018:0094b13_2": "成正覺後，紫橿木槍，刺佛足傷。」",
    "T24n1448_018:0094b14_3": "佛告諸苾芻：「如來往昔自作斯業，今還自受。」",
    "T24n1448_018:0094b15_4": "廣說乃至頌曰：「假令經百劫，　　所作業不亡；　因緣會遇時，　　果報還自受。」",
    "T24n1448_018:0094b18_0": "復告諸苾芻：「乃往古昔，有一大城，於此城中有二商主，善能興易。",
    "T24n1448_018:0094b19_1": "縛持舶已，為求寶故入於海際，因順風力至其寶洲。",
    "T24n1448_018:0094b20_2": "一籌量載寶，一不籌量貪心滿舶。",
    "T24n1448_018:0094b21_3": "後入海內，不籌量者其舶欲沒，告伴商主言：『願仁救濟，容我上舶。』",
    "T24n1448_018:0094b22_4": "其人斟酌，隨力量寶安於舶內，牽取其手令使在舶。",
    "T24n1448_018:0094b24_5": "其溺舶者作如是念：『我與共彼同至寶洲，我所採者舶沒皆失，豈容其人將寶歸家？",
    "T24n1448_018:0094b26_6": "穿舶為孔，令寶散失。』",
    "T24n1448_018:0094b26_7": "作是念已，竊在一邊持杖穿舶。",
    "T24n1448_018:0094b27_8": "商主遂見，告言：『仁者！",
    "T24n1448_018:0094b27_9": "勿為是事，非但財寶散失，我等俱亡。』",
    "T24n1448_018:0094b28_10": "彼內懷嫉，妬心熾盛，竟不納諫，同前欲穿。",
    "T24n1448_018:0094b29_11": "其伴商主，見不從諫，即持利槍刺之令死。",
    "T24n1448_018:0094c01_12": "汝等苾芻，於意云何？",
    "T24n1448_018:0094c02_13": "往昔之時刺殺他者，豈異人乎？",
    "T24n1448_018:0094c02_14": "我今即是。",
    "T24n1448_018:0094c03_15": "由斯業故，經於多歲、百歲、千歲中，墮地獄中，受諸楚毒。",
    "T24n1448_018:0094c04_16": "殘業報故，成正覺後，紫橿木槍，刺我足傷。」",
    "T24n1448_018:0094c06_0": "爾時諸苾芻，復白佛言：「大德世尊！",
    "T24n1448_018:0094c06_1": "先作何業？",
    "T24n1448_018:0094c07_0": "成正覺後，入沙羅聚落，乞食不獲，空鉢而還。」",
    "T24n1448_018:0094c08_0": "佛言：「汝諸苾芻！",
    "T24n1448_018:0094c08_1": "如來往昔自作斯業，廣說如前，乃至說頌『果報還自受。』」",
    "T24n1448_018:0094c10_0": "復告諸苾芻：「乃往古昔，波羅痆斯大城之中有一摩納婆。",
    "T24n1448_018:0094c11_1": "佛不在世，即有獨覺，哀愍貧窮，住閑靜處，世間唯有此一福田。",
    "T24n1448_018:0094c12_2": "于時有一獨覺名曰樂寂，出現世間，在波羅痆斯施鹿林中仙人墮處，晨朝著衣持鉢，入城乞食。",
    "T24n1448_018:0094c14_3": "于時摩納婆亦於城中長者家乞，空無所獲。",
    "T24n1448_018:0094c15_4": "其時樂寂獨覺亦來入此長者家乞，其摩納婆念曰：『可少伺察，觀彼出家有何所獲？』",
    "T24n1448_018:0094c17_5": "即隨後入，屏立門側。",
    "T24n1448_018:0094c18_6": "時長者妻，見其獨覺身心端寂，情生淨信，即持種種精妙飲食滿鉢持行，奉施獨覺。",
    "T24n1448_018:0094c20_7": "受此食已而欲出門，其摩納婆報言：『出家者，我欲樂觀仁所得食。』",
    "T24n1448_018:0094c21_8": "然而獨覺，常法如是。",
    "T24n1448_018:0094c22_9": "若不觀察，不知前意。",
    "T24n1448_018:0094c22_10": "即以鉢食，令其觀見。",
    "T24n1448_018:0094c23_11": "由彼懷嫉，起憎妬心，以手打鉢。",
    "T24n1448_018:0094c23_12": "鉢便落地，飲食傾棄，復以脚踏。",
    "T24n1448_018:0094c24_13": "獨覺問曰：『賢首！",
    "T24n1448_018:0094c24_14": "何意散壞此食？",
    "T24n1448_018:0094c25_15": "仁若須之，我當奉與。』",
    "T24n1448_018:0094c25_16": "其摩納婆復出種種麁惡言詞，而住一邊。",
    "T24n1448_018:0094c26_17": "時此大人而不得食，以自調順，詣鹿林中。",
    "T24n1448_018:0094c27_18": "汝等苾芻，於意云何？",
    "T24n1448_018:0094c28_19": "往古昔時摩納婆者，豈異人乎？",
    "T24n1448_018:0094c28_20": "我今即是。",
    "T24n1448_018:0094c29_21": "我因懷嫉妬之心，令其獨覺不得飲食。",
    "T24n1448_018:0094c29_22": "由斯業報，經於多歲、百歲、千歲、百千歲中，常生地獄，受諸楚苦。",
    "T24n1448_018:0095a02_23": "殘業報力，雖成正覺，後入娑羅村乞食，空鉢而還。」",
    "T24n1448_018:0095a04_0": "時諸苾芻復白佛言：「大德世尊！",
    "T24n1448_018:0095a04_1": "先作何業？",
    "T24n1448_018:0095a05_0": "婬女媚容，外道梵志之所教誨，來謗世尊。」",
    "T24n1448_018:0095a05_1": "佛言：「諸苾芻！",
    "T24n1448_018:0095a06_2": "如來往昔自作斯業，廣說乃至頌曰：『果報還自受。』」",
    "T24n1448_018:0095a08_0": "復告諸苾芻：「乃往古昔，人壽八萬歲時，有佛世尊，號毘鉢尸如來、應、正等覺，出現於世。",
    "T24n1448_018:0095a09_1": "其佛有二弟：一名皤私瑟吒、二名跋羅陀皤闍。",
    "T24n1448_018:0095a11_0": "其皤私瑟吒，於佛教誨專勤修習而不放逸，證阿羅漢果。",
    "T24n1448_018:0095a12_1": "其跋羅陀皤闍，受持三藏，諷誦通利，為大法師。",
    "T24n1448_018:0095a13_2": "後於異時，有一長者，於法師處深生淨信，為其法師建一住處，所須資具悉皆嚴備。",
    "T24n1448_018:0095a15_3": "時法師啟請皤私瑟吒羅漢，願來同住。",
    "T24n1448_018:0095a16_4": "彼聞即至。",
    "T24n1448_018:0095a16_5": "長者見其身心寂然儀容挺特，倍加淨信，嚴辦種種香美飲食而以供養，持上妙衣用為奉施。",
    "T24n1448_018:0095a18_6": "弟生嫉妬，作如是念：『我與長者久為門師，往還來去，未曾施我如是上衣，暫見我兄敬心奉服。』",
    "T24n1448_018:0095a20_7": "作是念已，即於兄處求其長短。",
    "T24n1448_018:0095a21_8": "兄覺弟心有異，繫念觀察知弟嫉妬，即將上衣而與其弟。",
    "T24n1448_018:0095a22_9": "雖得其衣，亦於兄處更求瑕隙。",
    "T24n1448_018:0095a23_10": "後於異時，長者使女於寺中為女工作，法師告曰：『賢首！",
    "T24n1448_018:0095a24_11": "汝能為我作不？』",
    "T24n1448_018:0095a24_12": "女曰：『聖者！",
    "T24n1448_018:0095a25_13": "欲何所遣？』",
    "T24n1448_018:0095a25_14": "法師報曰：『可著此衣歸家作業。",
    "T24n1448_018:0095a26_15": "長者若問：「從誰得衣？」",
    "T24n1448_018:0095a26_16": "報言：「聖者！",
    "T24n1448_018:0095a26_17": "皤私瑟吒。」",
    "T24n1448_018:0095a27_18": "復若問言：「因何事與？」",
    "T24n1448_018:0095a27_19": "答言：「男子之意，緣女人與。」』",
    "T24n1448_018:0095a28_20": "女著衣歸，家人問答一一同前。",
    "T24n1448_018:0095a28_21": "長者聞已，於羅漢處生不淨心。",
    "T24n1448_018:0095a29_22": "大人之法，深慮輕慢，因從此去。",
    "T24n1448_018:0095b01_23": "汝等苾芻！",
    "T24n1448_018:0095b01_24": "於意云何？",
    "T24n1448_018:0095b01_25": "往昔法師者，豈異人乎？",
    "T24n1448_018:0095b02_26": "我身是也。",
    "T24n1448_018:0095b02_27": "由懷憎嫉出言輕謗，由斯業故，經於多歲、百歲、千歲、多百千歲生地獄中，受諸楚苦。",
    "T24n1448_018:0095b04_28": "殘業力故，成正覺後，外道梵志，令婬女媚容謗讟於我。」",
    "T24n1448_018:0095b06_0": "時諸苾芻復白言：「大德世尊！",
    "T24n1448_018:0095b06_1": "先作何業？",
    "T24n1448_018:0095b06_2": "成正覺後，被嘴端摩納婆女誹謗世尊。」",
    "T24n1448_018:0095b07_3": "佛告諸苾芻：「如來往昔自作斯業，廣說如前。",
    "T24n1448_018:0095b08_4": "乃往古昔波羅痆斯大都城中有一婆羅門，學該明典，五百童兒從彼受教。",
    "T24n1448_018:0095b10_5": "其波羅痆斯側近人眾，咸皆尊重，恭敬供養，猶如真阿羅漢。",
    "T24n1448_018:0095b11_6": "時有五通仙，遊行人間，至波羅痆斯。",
    "T24n1448_018:0095b12_7": "城內人民，見彼仙人身心寂然容顏調順，皆生淨信。",
    "T24n1448_018:0095b13_8": "所與福業，咸詣仙處，恭敬供養。",
    "T24n1448_018:0095b14_9": "其婆羅門，無人敬仰，利養寡薄，於仙人處心懷嫉妬，作惡思念，告諸學童：『而此仙人深懷貪欲。』",
    "T24n1448_018:0095b16_10": "諸學童兒各各亦言：『誠如師說，仙實懷欲。』",
    "T24n1448_018:0095b17_11": "而此諸童所去之處，咸告諸親及餘長者婆羅門等：『而彼仙人深懷貪欲。』",
    "T24n1448_018:0095b19_12": "人眾聞已，心生異念。",
    "T24n1448_018:0095b19_13": "賢仙之類，多慮輕慢，捨之而去。",
    "T24n1448_018:0095b20_14": "汝等苾芻！",
    "T24n1448_018:0095b20_15": "往昔之時婆羅門者，豈異人乎？",
    "T24n1448_018:0095b21_16": "我今即是。",
    "T24n1448_018:0095b21_17": "其五百童兒者，今此五百苾芻是。",
    "T24n1448_018:0095b22_18": "由我嫉妬於仙人處說貪欲語，由斯業故，經於無量百千歲中，墮在地獄受諸苦惱。",
    "T24n1448_018:0095b24_19": "殘業報力，成正覺後，與五百苾芻俱，嘴端摩納婆女而來誹謗。」",
    "T24n1448_018:0095b26_0": "佛復告諸苾芻：「乃往古昔波羅痆斯大都城中有王名曰梵授，以法治化，人民熾盛豐樂安穩。",
    "T24n1448_018:0095b28_1": "於此城內有一婬女名曰賢首，衒色濟命。",
    "T24n1448_018:0095b29_2": "時有丈夫名曰為偶，志懷惡性。",
    "T24n1448_018:0095b29_3": "其人遂送衣服瓔珞，奉彼婬女，意求交歡。",
    "T24n1448_018:0095c01_4": "賢首著衣欲詣偶處，出門遂逢別有一人，持五百金錢命言：『賢首！",
    "T24n1448_018:0095c03_5": "可來同歡。』",
    "T24n1448_018:0095c03_6": "女作是念：『我今若往，何能獲此五百金錢？",
    "T24n1448_018:0095c04_7": "交來資儭，不應棄捨，宜可還家共為歡會。』",
    "T24n1448_018:0095c05_8": "念已，便命使女往告為偶：『願仁少待，容我梳洗莊嚴身首。』",
    "T24n1448_018:0095c06_9": "使女往報。",
    "T24n1448_018:0095c06_10": "持錢其人有多營務，共彼暫歡捨之而去。",
    "T24n1448_018:0095c07_11": "女復作念：『時將稍過，我若往彼，能稱意不？』",
    "T24n1448_018:0095c08_12": "念已，又告使女曰：『汝可更往詣為偶處報言：「聖子！",
    "T24n1448_018:0095c10_0": "梳洗已畢，於何芳園而來共戲？」』",
    "T24n1448_018:0095c10_1": "女往報已，彼便問曰：『或言未嚴，或言已畢。",
    "T24n1448_018:0095c11_2": "是何言說？』",
    "T24n1448_018:0095c11_3": "使女來往，情生忿恚，所有私竊具向彼陳：『著仁衣瓔，與別男子共為交歡，所以使我有斯言說。』",
    "T24n1448_018:0095c14_0": "其人聞已欲情頓息，起殺害心、起忿怒心，作如是報：『可來於某芳園之中。』",
    "T24n1448_018:0095c15_1": "使女既報，婬女即至，其為偶告曰：『著我衣瓔，共他交會，為用耶？』",
    "T24n1448_018:0095c17_2": "婬女曰：『聖子！",
    "T24n1448_018:0095c17_3": "此是我咎，非仁之過。",
    "T24n1448_018:0095c17_4": "女人之類生多過惡，願仁容恕。』",
    "T24n1448_018:0095c18_5": "為偶懷瞋，以毒害心拔刀斬首。",
    "T24n1448_018:0095c19_6": "時從使女見已，高聲唱叫：『禍哉！",
    "T24n1448_018:0095c20_0": "殺我大家！",
    "T24n1448_018:0095c20_1": "殺我大家！』",
    "T24n1448_018:0095c20_2": "人眾聞聲，咸悉疾來。",
    "T24n1448_018:0095c20_3": "時有獨覺名曰極樂，在此園林樹下住定。",
    "T24n1448_018:0095c21_4": "其人恐怖，速將血刀置獨覺前，疾走一邊入人眾內。",
    "T24n1448_018:0095c23_5": "人眾來觀，見血污刀在獨覺前，咸言：『殺者必是此人。』",
    "T24n1448_018:0095c24_6": "即共周圍，以瞋恚心各作是言：『咄哉！",
    "T24n1448_018:0095c25_7": "出家者，仁被法服大仙幢相，作斯惡業。』",
    "T24n1448_018:0095c25_8": "獨覺告曰：『我何所為？』",
    "T24n1448_018:0095c26_9": "人眾報曰：『共賢首婬女而相歡合，便以刀殺。』",
    "T24n1448_018:0095c27_10": "獨覺答曰：『我懷寂靜，豈容作惡。』",
    "T24n1448_018:0095c28_11": "雖有實陳，皆不信受，以繩反縛，送於王所啟陳上事。",
    "T24n1448_018:0095c29_12": "王不推尋，便出勅曰：『既為斯過，可宜早殺，赤鬘絞頸。』",
    "T24n1448_018:0096a01_13": "青衣膾子手執利刀，威仗嚴圍，遍告城中及四衢路：『而此出家，為殺賢女，王勅嚴法。』",
    "T24n1448_018:0096a03_14": "即將獨覺於彼芳園而欲殺之。",
    "T24n1448_018:0096a04_15": "為偶見已，作如是念：『苦哉出家！",
    "T24n1448_018:0096a04_16": "持戒德行無辜枉遭，此是我過；虛令遣他至於死處，事不應為。』",
    "T24n1448_018:0096a06_17": "作是念已，速詣王所，啟言：『大王！",
    "T24n1448_018:0096a06_18": "向出家人，無辜枉被，奉勅依法，此是我過，願王鑑知。",
    "T24n1448_018:0096a08_19": "具陳上事，望恩容恕。』",
    "T24n1448_018:0096a08_20": "汝等苾芻！",
    "T24n1448_018:0096a08_21": "於意云何？",
    "T24n1448_018:0096a09_22": "往古昔時名為偶者，豈異人乎？",
    "T24n1448_018:0096a09_23": "我身是也。",
    "T24n1448_018:0096a10_24": "由斯業故，經百千歲，常在地獄，受諸苦惱。",
    "T24n1448_018:0096a11_25": "餘殘業報，成正覺後，他來傍我。」",
    "T24n1448_018:0096a12_0": "時諸苾芻，復白佛言：「大德世尊！",
    "T24n1448_018:0096a12_1": "先作何業？",
    "T24n1448_018:0096a12_2": "成正覺後，與四百九十八苾芻，於邊界城而食馬麥；舍利子、大目乾連受天供養。」",
    "T24n1448_018:0096a14_3": "佛言：「諸苾芻！",
    "T24n1448_018:0096a15_4": "如來往昔自作斯業，乃至果報還自受。",
    "T24n1448_018:0096a16_0": "汝等諦聽！",
    "T24n1448_018:0096a16_1": "乃往古昔人壽八萬歲時，有佛世尊，名毘鉢尸如來等正覺，十號具足，出現於世，與八萬苾芻前後圍遶，往親慧王都。",
    "T24n1448_018:0096a18_2": "于時城中有一婆羅門，教五百童兒婆羅門法，人眾尊重，恭敬供養，事同羅漢、佛及僧伽。",
    "T24n1448_018:0096a20_3": "至王都已，其婆羅門，無人敬重供給資濟，於佛僧處，深生嫉妬。",
    "T24n1448_018:0096a22_4": "是時眾多有學無學苾芻，晨朝著衣持鉢入城乞食，獲諸精妙上饌香食，滿鉢而出。",
    "T24n1448_018:0096a24_5": "婆羅門見，問言：『咄哉苾芻！",
    "T24n1448_018:0096a24_6": "云何獲食？",
    "T24n1448_018:0096a25_7": "我欲觀見。』",
    "T24n1448_018:0096a25_8": "苾芻懷直，便示其食。",
    "T24n1448_018:0096a25_9": "彼增嫉妬，告諸弟子：『汝等當知！",
    "T24n1448_018:0096a26_10": "此禿沙門，不應供養如此上饌，應須施與渾麁大麥。』",
    "T24n1448_018:0096a27_11": "彼諸弟子聞師此語，亦各咸言：『誠如師說，應合食麥。』",
    "T24n1448_018:0096a28_12": "於其眾中有二摩納婆，情懷敬信，作如是言：『報親教師，勿作是語。",
    "T24n1448_018:0096b01_13": "此諸沙門，應供天饌，非但人食，何意說言：「應合喫麥。」』",
    "T24n1448_018:0096b02_14": "汝等苾芻，於意云何？",
    "T24n1448_018:0096b03_15": "往昔之時婆羅門者，豈異人乎？",
    "T24n1448_018:0096b03_16": "我身是也。",
    "T24n1448_018:0096b04_0": "由於彼佛聲聞弟子處懷嫉妬心出麁惡語，經於無量百千歲中，常食麁麥。",
    "T24n1448_018:0096b05_1": "餘業報故，成正覺後，與此四百九十八苾芻，尚食馬麥。",
    "T24n1448_018:0096b06_2": "其二摩納婆者，即舍利子、大目連是。」",
    "T24n1448_018:0096b08_0": "時諸苾芻復白佛言：「大德世尊！",
    "T24n1448_018:0096b08_1": "先作何業，六年苦行？」",
    "T24n1448_018:0096b09_2": "佛告諸苾芻：「如來昔時自作斯業，廣說如前。」",
    "T24n1448_018:0096b10_3": "乃至頌曰：「假令經百劫，　　所作業不亡；　因緣會遇時，　　果報還自受。",
    "T24n1448_018:0096b13_0": "「汝等諦聽！",
    "T24n1448_018:0096b13_1": "乃往古昔，於無比聚落有一陶師名曰喜護，廣如《中阿笈摩．王法相應品》中說。",
    "T24n1448_018:0096b15_0": "汝等苾芻！",
    "T24n1448_018:0096b15_1": "於意云何？",
    "T24n1448_018:0096b15_2": "往昔之時無上摩納婆者，豈異人乎？",
    "T24n1448_018:0096b16_3": "我身是也。",
    "T24n1448_018:0096b16_4": "由我昔於迦攝波佛處說云：『苦行未證具智。』",
    "T24n1448_018:0096b17_5": "由斯業力，六年苦行不能證成無上等覺。",
    "T24n1448_018:0096b18_6": "我若當時於彼佛所而不追悔、願求當來等正覺者，縱更經三無數大劫修諸善品，猶未成佛。」",
    "T24n1448_018:0096b21_0": "時諸苾芻復白佛言：「大德世尊！",
    "T24n1448_018:0096b21_1": "先作何業？",
    "T24n1448_018:0096b21_2": "成正覺後，身現痛疾。」",
    "T24n1448_018:0096b22_3": "佛言：「汝諸苾芻！",
    "T24n1448_018:0096b22_4": "如來往昔生在異類，自作斯業，廣如上說。",
    "T24n1448_018:0096b23_5": "汝等苾芻！",
    "T24n1448_018:0096b23_6": "乃往古昔有一聚落，於聚落中而有醫師。",
    "T24n1448_018:0096b24_7": "時有長者男，因有患請醫令療。",
    "T24n1448_018:0096b25_8": "醫與方藥，病即得損，長者將少財賄奉醫。",
    "T24n1448_018:0096b26_9": "後於異時，長者三度身遭患病，醫亦與差，長者竟無別贈恩報。",
    "T24n1448_018:0096b27_10": "醫懷忿恚，作如是念：『彼人三度遭極苦患，我與除損，不能酬恩。",
    "T24n1448_018:0096b29_11": "更若遭疾，當與某藥令彼愚人內情斷絕。』",
    "T24n1448_018:0096c01_12": "後於異時，長者子復宿疾發動，同前請醫。",
    "T24n1448_018:0096c02_13": "醫以惡心，與不宜藥，致令病者腸絕段段。",
    "T24n1448_018:0096c03_14": "汝等苾芻！",
    "T24n1448_018:0096c03_15": "於意云何？",
    "T24n1448_018:0096c03_16": "往古昔時善醫師者，豈異人乎？",
    "T24n1448_018:0096c04_17": "我身即是。",
    "T24n1448_018:0096c04_18": "由我惡心令長者子服其毒藥，由斯業故，經於無量百千歲中，墮在地獄受諸苦惱。",
    "T24n1448_018:0096c06_19": "餘殘業報，成正覺後，身患背痛。」",
    "T24n1448_018:0096c08_0": "時諸苾芻復白佛言：「大德世尊！",
    "T24n1448_018:0096c08_1": "先作何業？",
    "T24n1448_018:0096c08_2": "成正覺後，他誅釋種，世尊頭痛。」",
    "T24n1448_018:0096c09_3": "佛言：「汝諸苾芻！",
    "T24n1448_018:0096c10_4": "如來往昔自作斯業，還自受報，廣如餘說。",
    "T24n1448_018:0096c11_0": "汝等苾芻！",
    "T24n1448_018:0096c11_1": "乃往古昔，流惠河邊有五百人，捕魚為業。",
    "T24n1448_018:0096c12_2": "時大海內忽有二大魚流入彼河，諸人捕獲，共作是議：『若斷魚命肉便臭爛，無人頓易，宜可繩繫。",
    "T24n1448_018:0096c14_3": "有須買者，續截秤賣，庶得精新。』",
    "T24n1448_018:0096c15_4": "作是議已，以繩繫縛，有人買者，割截續與。",
    "T24n1448_018:0096c16_5": "當割之時，魚遭大苦，踠轉血流，河水變赤。",
    "T24n1448_018:0096c17_6": "時有小兒，見河血色，情懷喜笑而為暢適。",
    "T24n1448_018:0096c18_0": "汝等苾芻！",
    "T24n1448_018:0096c18_1": "於意云何？",
    "T24n1448_018:0096c18_2": "其捕魚師小兒者，豈異人乎？",
    "T24n1448_018:0096c19_3": "我身即是。",
    "T24n1448_018:0096c19_4": "由於往昔當殺魚時，我心暢適。",
    "T24n1448_018:0096c20_5": "由斯業故，經於無量百千歲中，當患頭痛。",
    "T24n1448_018:0096c21_0": "餘殘業報，成正覺後，誅釋種時，我頭苦痛。」",
    "T24n1448_018:0096c22_0": "時諸苾芻復白佛言：「大德世尊！",
    "T24n1448_018:0096c22_1": "先作何業？",
    "T24n1448_018:0096c22_2": "成正覺後，尚遭背患風痛。」",
    "T24n1448_018:0096c23_3": "佛言：「諸苾芻！",
    "T24n1448_018:0096c23_4": "如來往昔生在異類，自作斯業，今還自受，廣如餘說。",
    "T24n1448_018:0096c25_0": "汝等苾芻！",
    "T24n1448_018:0096c25_1": "乃往古昔，有一壯士遊歷邦國，至一王都。",
    "T24n1448_018:0096c26_2": "其王復有一大壯士，力無敵對。",
    "T24n1448_018:0096c26_3": "二士相知，為欲賭當衣服故，即共相撲。",
    "T24n1448_018:0096c27_4": "壯士常法，相共執手，即知強弱。",
    "T24n1448_018:0096c28_5": "其外來者執王壯士手已，知彼力士不能得勝。",
    "T24n1448_018:0096c29_6": "王都壯士報外來者：『仁今當知，我族在此，長居王都，積代有名。",
    "T24n1448_018:0097a01_7": "知仁有力，勿撲於我，使族不誚。",
    "T24n1448_018:0097a02_8": "我有妙女，當嫁與君。』",
    "T24n1448_018:0097a03_9": "彼聞此說，默自取弱，三度如是，竟不與女，情生不忍。",
    "T24n1448_018:0097a04_10": "至第四度，相撲之時方便高擎，以瞋恚力擲著地上，撲王壯士脊骨折死。",
    "T24n1448_018:0097a05_11": "汝等苾芻！",
    "T24n1448_018:0097a06_12": "於意云何？",
    "T24n1448_018:0097a06_13": "往古昔時外來壯士，撲王壯士脊骨折死者，豈異人乎？",
    "T24n1448_018:0097a07_14": "我身即是。",
    "T24n1448_018:0097a07_15": "由斯惡業，經於無量百千歲中，墮在地獄受諸苦報。",
    "T24n1448_018:0097a09_16": "餘業報故，成正覺後，尚遭背痛。",
    "T24n1448_018:0097a09_17": "以是義故，我常宣說：黑業黑報、白業白報、雜業雜報。",
    "T24n1448_018:0097a10_18": "汝等應當捨黑雜業，常修白業，如是應學。」",
    "T24n1448_018:0097a12_0": "爾時世尊與五百阿羅漢，於無熱惱池說先業報已，便即隱沒，於室羅伐城東鹿子母園所住處現。",
    "T24n1448_018:0097a14_1": "彼聞佛至，速詣佛所，頂禮佛足；為說妙法，示教利喜，默然而住。",
    "T24n1448_018:0097a15_2": "時鹿子母從坐而起，偏袒右肩，合掌向佛，白言：「世尊！",
    "T24n1448_018:0097a16_3": "唯願慈悲，與五百聖眾明日就宅受我微供。」",
    "T24n1448_018:0097a17_4": "佛便默然。",
    "T24n1448_018:0097a18_5": "知佛受已，奉辭還家，嚴辦種種上妙香饌，令使白佛，廣說乃至知眾飽已，收鉢洗畢，為聽法故，取一卑席，對佛而坐。",
    "T24n1448_018:0097a20_6": "佛為說微妙法，示教利喜，從坐而起，至於住處。",
    "T24n1448_018:0097a21_7": "就座坐已，告諸苾芻：「其鹿子母而自忘失，請佛僧伽就家供養，不請世尊說施伽他。」",
    "T24n1448_018:0097a24_0": "根本說一切有部毘奈耶藥事卷第十八"
}