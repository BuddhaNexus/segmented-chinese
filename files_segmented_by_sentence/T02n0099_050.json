{
    "T02n0099_050:0364a05_0": "雜阿含經卷第五十",
    "T02n0099_050:0364a07_0": "宋天竺三藏求那跋陀羅譯",
    "T02n0099_050:0364a08_0": "（一三二五）如是我聞：一時，佛住王舍城迦蘭陀竹園。",
    "T02n0099_050:0364a09_1": "時，有優婆夷子，受八支齋，尋即犯戒，即為鬼神所持。",
    "T02n0099_050:0364a10_2": "爾時，優婆夷即說偈言：「十四十五日，　　及月分八日，　神通瑞應月，　　八支善正受，　受持於齋戒，　　不為鬼所持，　我昔數諮問，　　世尊作是說。」",
    "T02n0099_050:0364a15_0": "爾時，彼鬼即說偈言：「十四十五日，　　及月分八日，　神足瑞應月，　　八支修正受。",
    "T02n0099_050:0364a18_0": "　齋肅清淨住，　　戒德善守護，　不為鬼戲弄，　　善哉從佛聞。",
    "T02n0099_050:0364a20_0": "　汝當說言放，　　我當放汝子。",
    "T02n0099_050:0364a21_0": "　諸有慢緩業，　　染污行苦行，　梵行不清淨，　　終不得大果。",
    "T02n0099_050:0364a23_0": "　譬如拔菅草，　　執緩則傷手，　沙門行惡觸，　　當墮地獄中。",
    "T02n0099_050:0364a25_0": "　譬如拔菅草，　　急捉不傷手，　沙門善攝持，　　則到般涅槃。」",
    "T02n0099_050:0364a27_0": "時，彼鬼神即放優婆夷子。",
    "T02n0099_050:0364a27_1": "爾時，優婆夷說偈告子言：「子汝今聽我，　　說彼鬼神說，　若有慢緩業，　　穢污修苦行。",
    "T02n0099_050:0364b02_0": "　不清淨梵行，　　彼不得大果，　譬如拔葌草，　　執緩則傷手。",
    "T02n0099_050:0364b04_0": "　沙門起惡觸，　　當墮地獄中，　如急執葌草，　　則不傷其手。",
    "T02n0099_050:0364b06_0": "　沙門善執護，　　逮得般涅槃。」",
    "T02n0099_050:0364b07_0": "時，彼優婆夷子如是覺悟已，剃除鬚髮，著袈裟衣，正信非家，出家學道，心不得樂，還歸自家，母遙見子，而說偈言：「邁世而出家，　　何為還聚落，　燒舍急出財，　　豈還投火中？」",
    "T02n0099_050:0364b12_0": "其子比丘說偈答言：「但念母命終，　　存亡不相見，　故來還瞻視，　　何見子不歡。」",
    "T02n0099_050:0364b15_0": "時，母優婆夷說偈答言：「捨欲而出家，　　還欲服食之，　是故我憂悲，　　恐隨魔自在。」",
    "T02n0099_050:0364b18_0": "是時，優婆夷如是如是發悟其子；如是，其子還空閑處，精勤思惟，斷除一切煩惱結縛，得阿羅漢果證。",
    "T02n0099_050:0364b21_0": "（一三二六）如是我聞：一時，佛在摩竭提國人間遊行，到阿臈鬼住處夜宿。",
    "T02n0099_050:0364b22_1": "時，阿臈鬼集會諸鬼神。",
    "T02n0099_050:0364b23_2": "時，有竭曇鬼見世尊在阿臈鬼住處夜宿。",
    "T02n0099_050:0364b24_3": "見已，至阿臈鬼所，語阿臈鬼言：「聚落主！",
    "T02n0099_050:0364b25_4": "汝獲大利，如來宿汝住處。」",
    "T02n0099_050:0364b25_5": "阿臈鬼言：「生人今日在我舍住耶？",
    "T02n0099_050:0364b26_6": "今當令知，為是如來？",
    "T02n0099_050:0364b27_7": "為非如來？」",
    "T02n0099_050:0364b27_8": "時，阿臈鬼諸鬼神聚會畢，還歸自家，語世尊曰：「出去！",
    "T02n0099_050:0364b28_9": "沙門！」",
    "T02n0099_050:0364b28_10": "爾時，世尊以他家故，即出其舍。",
    "T02n0099_050:0364b29_11": "阿臈鬼復言：「沙門！",
    "T02n0099_050:0364b29_12": "來入！」",
    "T02n0099_050:0364c01_0": "佛即還入。",
    "T02n0099_050:0364c01_1": "以滅慢故，如是再三。",
    "T02n0099_050:0364c01_2": "時，阿臈鬼第四復語世尊言：「沙門！",
    "T02n0099_050:0364c02_3": "出去！」",
    "T02n0099_050:0364c02_4": "爾時，世尊語阿臈鬼言：「聚落主！",
    "T02n0099_050:0364c03_5": "已三見請，今不復出。」",
    "T02n0099_050:0364c03_6": "阿臈鬼言：「今問沙門，沙門答我，能令我喜者善；不能令我喜者，我當壞其心，裂其胸，亦令熱血從其面出，執持兩手擲著恒水彼岸！」",
    "T02n0099_050:0364c07_7": "世尊告言：「聚落主！",
    "T02n0099_050:0364c07_8": "我不見諸天、魔、梵、沙門、婆羅門、天神、世人，有能壞我心，裂我胸，令我熱血從面而出，執持兩手擲著恒水彼岸者。",
    "T02n0099_050:0364c10_9": "然，聚落主！",
    "T02n0099_050:0364c10_10": "汝今但問，當為汝說。",
    "T02n0099_050:0364c11_0": "令汝心喜。」",
    "T02n0099_050:0364c11_1": "時，阿臈鬼說偈問佛：「說何等名為，　　勝士夫事物？",
    "T02n0099_050:0364c13_0": "　行於何等法，　　得安樂果報？",
    "T02n0099_050:0364c14_0": "　何等為美味？",
    "T02n0099_050:0364c14_1": "　　云何壽中勝？」",
    "T02n0099_050:0364c15_0": "爾時，世尊說偈答言：「淨信為最勝，　　士夫之事物，　行法得樂果，　　解脫味中上，　智慧除老死，　　是為壽中勝。」",
    "T02n0099_050:0364c19_0": "時，阿臈鬼復說偈言：「云何得名稱？」",
    "T02n0099_050:0364c20_1": "　　如上所說偈。",
    "T02n0099_050:0364c21_0": "爾時，世尊說偈答言：「持戒名稱流。」",
    "T02n0099_050:0364c22_1": "　　如上所說偈。",
    "T02n0099_050:0364c23_0": "時，阿臈鬼復說偈言：「幾法起世間？",
    "T02n0099_050:0364c24_1": "　　幾法相順可？",
    "T02n0099_050:0364c25_0": "　世幾法取受？",
    "T02n0099_050:0364c25_1": "　　世幾法損減？」",
    "T02n0099_050:0364c26_0": "爾時，世尊以偈答言：「世六法等起，　　六法相順可，　世六法取受，　　世六法損減。」",
    "T02n0099_050:0364c29_0": "阿臈鬼復說偈問佛：「誰能度諸流，　　晝夜勤方便？",
    "T02n0099_050:0365a02_0": "　無攀無住處，　　孰能不沈沒？」",
    "T02n0099_050:0365a03_0": "爾時，世尊說偈答言：「一切戒具足，　　智慧善正受，　正念內思惟，　　能度難度流。",
    "T02n0099_050:0365a06_0": "　不樂於五欲，　　亦超度色愛，　無攀無住處，　　是能不沒溺。」",
    "T02n0099_050:0365a08_0": "時，阿臈鬼復說偈問佛：「以何法度流？",
    "T02n0099_050:0365a09_1": "　　以何度大海？",
    "T02n0099_050:0365a10_0": "　以何捨離苦？",
    "T02n0099_050:0365a10_1": "　　以何得清淨？」",
    "T02n0099_050:0365a11_0": "爾時，世尊說偈答言：「以信度河流，　　不放逸度海，　精進能除苦，　　以慧得清淨。",
    "T02n0099_050:0365a14_0": "　汝當更問餘，　　沙門梵志法，　其法無有過，　　真諦施調伏。」",
    "T02n0099_050:0365a16_0": "時，阿臈鬼復說偈問佛：「何煩更問餘，　　沙門梵志法，　即曰最勝士，　　以顯大法炬。",
    "T02n0099_050:0365a19_0": "　於彼竭曇摩，　　常當報其恩，　告我等正覺，　　無上導御師。",
    "T02n0099_050:0365a21_0": "　我即日當行，　　從村而至村，　親侍等正覺，　　聽受所說法。」",
    "T02n0099_050:0365a23_0": "佛說此經已，阿臈鬼歡喜隨喜，作禮而去。",
    "T02n0099_050:0365a24_0": "（一三二七）如是我聞：一時，佛住王舍城迦蘭陀竹園。",
    "T02n0099_050:0365a25_1": "時，有叔迦羅比丘尼住王園比丘尼眾中，為王舍城諸人恭敬供養，如阿羅漢。",
    "T02n0099_050:0365a27_0": "又於一時，王舍城人於一吉星日歡集大會，即於是日闕不供養。",
    "T02n0099_050:0365a28_1": "有一鬼神，敬重彼比丘尼故，至王舍城里巷之中，家家說偈：「王舍城人民，　　醉酒眠睡臥，　不勤供養彼，　　叔迦比丘尼。",
    "T02n0099_050:0365b03_0": "　善修諸根故，　　名曰叔迦羅，　善說離垢法，　　涅槃清涼處。",
    "T02n0099_050:0365b05_0": "　隨順聽所說，　　終日樂無厭，　乘聽法智慧，　　得度生死流。",
    "T02n0099_050:0365b07_0": "　猶如海商人，　　依附力馬王。」",
    "T02n0099_050:0365b08_0": "時，一優婆塞以衣布施叔迦羅比丘尼，復有優婆塞以食供養。",
    "T02n0099_050:0365b09_1": "時，彼鬼神即說偈言：「智慧優婆塞，　　獲福利豐多，　施叔迦羅衣，　　離諸煩惱故。",
    "T02n0099_050:0365b12_0": "　智慧優婆塞，　　獲福利豐多，　施叔迦羅食，　　離諸積聚故。」",
    "T02n0099_050:0365b14_0": "時，彼鬼神說斯偈已，即沒不現。",
    "T02n0099_050:0365b15_0": "（一三二八）如是我聞：一時，佛住王舍城迦蘭陀竹園。",
    "T02n0099_050:0365b16_1": "時，毘羅比丘尼住王舍城王園比丘尼眾中，為王舍城諸人民，於吉星日集聚大會，當斯之日，毘羅比丘尼無人供養。",
    "T02n0099_050:0365b18_2": "時，有鬼神敬重毘羅比丘尼，即入王舍城，處處里巷四衢道頭而說偈言：「王舍城人民，　　醉酒惛睡臥，　毘羅比丘尼，　　無人供養者。",
    "T02n0099_050:0365b23_0": "　毘羅比丘尼，　　勇猛修諸根，　善說離垢塵，　　涅槃清涼法。",
    "T02n0099_050:0365b25_0": "　皆隨順所說，　　終日樂無厭，　乘聽法智慧，　　得度生死流。」",
    "T02n0099_050:0365b27_0": "時，有一優婆塞持衣布施毘羅比丘尼，復有一優婆塞以食供養。",
    "T02n0099_050:0365b28_1": "時，彼鬼神而說偈言：「智慧優婆塞，　　今獲多福利，　以衣施斷縛，　　毘羅比丘尼。",
    "T02n0099_050:0365c03_0": "　智慧優婆塞，　　今獲多福利，　食施毘羅尼，　　離諸和合故。」",
    "T02n0099_050:0365c05_0": "時，彼鬼神說偈已，即沒不現。",
    "T02n0099_050:0365c06_0": "（一三二九）如是我聞：一時，佛住王舍城迦蘭陀竹園。",
    "T02n0099_050:0365c07_1": "時，有娑多耆利天神、醯魔波低天神共作約誓：「若其宮中有寶物出者，必當相語；不相語者，得違約罪。」",
    "T02n0099_050:0365c09_2": "時，醯魔波低天神宮中有未曾有寶，波曇摩華出，華有千葉，大如車輪，金色寶莖。",
    "T02n0099_050:0365c11_3": "時，醯魔波低天神遣使告語娑多耆利：「聚落主！",
    "T02n0099_050:0365c12_4": "今我宮中忽生未曾有寶，波曇摩花，華有千葉，大如車輪，金色寶莖，可來觀看！」",
    "T02n0099_050:0365c14_5": "娑多耆利天神遣使詣醯魔波低舍，告言：「聚落主！",
    "T02n0099_050:0365c15_6": "用是波曇摩百千為？",
    "T02n0099_050:0365c16_7": "今我宮中有未曾有寶——大波曇摩出，所謂如來、應、等正覺、明行足、善逝、世間解、無上士、調御丈夫、天人師、佛世尊，汝便可來奉事供養。」",
    "T02n0099_050:0365c19_8": "時，醯魔波低天神即與五百眷屬往詣娑多耆利天神所，說偈問言：「十五日良時，　　天夜遇歡會，　當說受何齋，　　從阿羅漢受。」",
    "T02n0099_050:0365c23_0": "時，娑多耆利說偈答言：「今日佛世尊，　　在摩竭勝國，　住於王舍城，　　迦蘭陀竹園，　演說微妙法，　　滅除眾生苦，　苦苦及苦集，　　苦滅盡作證，　八聖出苦道，　　安隱趣涅槃，　當往設供養，　　我羅漢世尊。」",
    "T02n0099_050:0366a01_0": "醯魔波低說偈問言：「彼有心願樂，　　慈濟眾生不，　彼於受不受，　　心想平等不？」",
    "T02n0099_050:0366a04_0": "娑多耆利說偈答言：「彼妙願慈心，　　度一切眾生，　於諸受不受，　　心想常平等。」",
    "T02n0099_050:0366a07_0": "時，醯魔波低說偈問言：「為具足明達，　　已行成就不，　諸漏永滅盡，　　不受後有耶？」",
    "T02n0099_050:0366a10_0": "娑多耆利說偈答言：「明達善具足，　　正行已成就，　諸漏永已盡，　　不復受後有。」",
    "T02n0099_050:0366a13_0": "醯摩波低說偈問言：「牟尼意行滿，　　及身口業耶？",
    "T02n0099_050:0366a15_0": "　明行悉具足，　　以法讚歎耶？」",
    "T02n0099_050:0366a16_0": "娑多耆利說偈答言：「具足牟尼心，　　及業身口滿，　明行悉具足，　　以法而讚歎。」",
    "T02n0099_050:0366a19_0": "醯摩波低說偈問言：「遠離於害生，　　不與不取不，　為遠於放蕩，　　不離禪思不？」",
    "T02n0099_050:0366a22_0": "娑多耆利復說偈言：「常不害眾生，　　不與不妄取，　遠離於放蕩，　　日夜常思禪。」",
    "T02n0099_050:0366a25_0": "醯魔波低復說偈問言：「為不樂五欲，　　心不濁亂不，　有清淨法眼，　　滅盡愚癡不？」",
    "T02n0099_050:0366a28_0": "娑多耆利說偈答言：「心常不樂欲，　　亦無濁亂心，　佛法眼清淨，　　愚癡盡無餘。」",
    "T02n0099_050:0366b02_0": "醯魔波低復說偈問言：「至誠不妄語，　　麁澁言無有，　得無別離說，　　無不誠說不？」",
    "T02n0099_050:0366b05_0": "娑多耆利說偈答言：「至誠不妄語，　　亦無麁澁言，　不離他親厚，　　常說如法言。」",
    "T02n0099_050:0366b08_0": "醯摩波低復說偈問言：「為持清淨戒，　　正念寂滅不，　具足等解脫，　　如來大智不？」",
    "T02n0099_050:0366b11_0": "娑多耆利說偈答言：「淨戒悉具足，　　正念常寂靜，　等解脫成就，　　得如來大智。」",
    "T02n0099_050:0366b14_0": "醯魔波低復說偈問言：「明達悉具足，　　正行已清淨，　所有諸漏盡，　　不復受後有。」",
    "T02n0099_050:0366b17_0": "娑多耆利說偈答言：「明達悉具足，　　正行已清淨，　一切諸漏盡，　　無復後生有。」",
    "T02n0099_050:0366b20_0": "醯魔波低復說偈言：「牟尼善心具，　　及身口業跡，　明行悉成就，　　故讚歎其法。」",
    "T02n0099_050:0366b23_0": "娑多耆利說偈答言：「牟尼善心具，　　及身口業跡，　明行悉成就，　　讚歎於其法。」",
    "T02n0099_050:0366b26_0": "醯魔波低復說偈言：「伊尼延鹿[跳-兆+專]，　　仙人之勝相，　少食捨身貪，　　牟尼處林禪，　汝今當共行，　　敬禮彼瞿曇。」",
    "T02n0099_050:0366c01_0": "時，有百千鬼神眷屬圍繞，娑多耆利、醯魔波低速至佛前禮拜供養，整衣服，偏袒右肩，合掌敬禮，而說偈言：「伊尼延鹿[跳-兆+專]，　　仙人之勝相，　少食無貪嗜，　　牟尼樂林禪。",
    "T02n0099_050:0366c06_0": "　我等今故來，　　請問於瞿曇，　師子獨遊步，　　大龍無恐畏。",
    "T02n0099_050:0366c08_0": "　今故來請問，　　牟尼願決疑，　云何得出苦？",
    "T02n0099_050:0366c09_1": "　　云何苦解脫？",
    "T02n0099_050:0366c10_0": "　唯願說解脫，　　苦於何所滅？」",
    "T02n0099_050:0366c11_0": "爾時，世尊說偈答言：「世五欲功德，　　及說第六意，　於彼欲無貪，　　解脫一切苦。",
    "T02n0099_050:0366c14_0": "　如是從苦出，　　如是解脫苦，　今答汝所問，　　苦從此而滅。」",
    "T02n0099_050:0366c16_0": "娑多耆利、醯魔波低復說偈問佛：「泉從何轉還，　　惡道何不轉，　世間諸苦樂，　　於何而滅盡？」",
    "T02n0099_050:0366c19_0": "爾時，世尊說偈答言：「眼耳鼻舌身，　　及以意入處，　於彼名及色，　　永滅盡無餘。",
    "T02n0099_050:0366c22_0": "　於彼泉轉還，　　於彼道不轉，　於彼苦及樂，　　得無餘滅盡。」",
    "T02n0099_050:0366c24_0": "娑多耆利、醯魔波低復說偈問佛：「世間幾法起？",
    "T02n0099_050:0366c25_1": "　　幾法世和合？",
    "T02n0099_050:0366c26_0": "　幾法取受世？",
    "T02n0099_050:0366c26_1": "　　幾法令世滅？」",
    "T02n0099_050:0366c27_0": "爾時，世尊說偈答言：「六法起世間，　　六法世和合，　六法取受世，　　六法世損滅。」",
    "T02n0099_050:0367a01_0": "娑多耆利、醯魔波低復說偈問：「云何度諸流，　　日夜勤方便，　無攀無住處，　　而不溺深淵？」",
    "T02n0099_050:0367a04_0": "爾時，世尊說偈答言：「一切戒具足，　　智慧善正受，　如思惟繫念，　　是能度深淵。",
    "T02n0099_050:0367a07_0": "　不樂諸欲想，　　亦超色諸結，　無攀無住處，　　不溺於深淵。」",
    "T02n0099_050:0367a09_0": "娑多耆利、醯魔波低復說偈問佛：「何法度諸流？",
    "T02n0099_050:0367a10_1": "　　以何度大海？",
    "T02n0099_050:0367a11_0": "　云何捨離苦？",
    "T02n0099_050:0367a11_1": "　　云何得清淨？」",
    "T02n0099_050:0367a12_0": "爾時，世尊說偈答言：「正信度河流，　　不放逸度海，　精進能斷苦，　　智慧得清淨。」",
    "T02n0099_050:0367a15_0": "爾時，世尊復說偈言：「汝可更問餘，　　沙門梵志法，　真實施調伏，　　除此更無法。」",
    "T02n0099_050:0367a18_0": "醯魔波低復說偈言：「更餘何所問，　　沙門梵志法，　大精進今日，　　已具善開導。",
    "T02n0099_050:0367a21_0": "　我今當報彼，　　娑多耆利恩，　能以導御師，　　告語於我等。",
    "T02n0099_050:0367a23_0": "　我當詣村村，　　家家而隨佛，　承事禮供養，　　從佛聞正法。",
    "T02n0099_050:0367a25_0": "　此百千鬼神，　　悉合掌恭敬，　一切歸依佛，　　牟尼之大師。",
    "T02n0099_050:0367a27_0": "　得無上之名，　　必見真實義，　成就大智慧，　　於欲不染着。",
    "T02n0099_050:0367a29_0": "　慧者當觀察，　　救護世間者，　得賢聖道跡，　　是則大仙人。」",
    "T02n0099_050:0367b02_0": "佛說是經已，娑多耆利、醯魔波低及諸眷屬五百鬼神聞佛所說，皆大歡喜，隨喜禮佛而去。",
    "T02n0099_050:0367b05_0": "（一三三〇）如是我聞：一時，佛住王舍城迦蘭陀竹園。",
    "T02n0099_050:0367b06_1": "爾時，尊者舍利弗、尊者大目揵連住耆闍崛山中。",
    "T02n0099_050:0367b07_2": "時，尊者舍利弗新剃鬚髮。",
    "T02n0099_050:0367b07_3": "時，有伽吒及優波伽吒鬼。",
    "T02n0099_050:0367b08_4": "優波伽吒鬼見尊者舍利弗新剃鬚髮，語伽吒鬼言：「我今當往打彼沙門頭。」",
    "T02n0099_050:0367b10_5": "伽吒鬼言：「汝優波伽吒！",
    "T02n0099_050:0367b10_6": "莫作是語。",
    "T02n0099_050:0367b11_7": "此沙門大德大力，汝莫長夜得大不饒益苦！」",
    "T02n0099_050:0367b12_8": "如是再三說。",
    "T02n0099_050:0367b12_9": "時，優波伽吒鬼再三不用伽吒鬼語，即以手打尊者舍利弗頭。",
    "T02n0099_050:0367b13_10": "打已，尋自喚言：「燒我，伽吒！",
    "T02n0099_050:0367b14_11": "煮我，伽吒！」",
    "T02n0099_050:0367b14_12": "再三喚已，陷入地中，墮阿毘地獄。",
    "T02n0099_050:0367b15_13": "尊者大目揵連聞尊者舍利弗為鬼所打聲已，即往詣尊者舍利弗所，問尊者舍利弗言：「云何？",
    "T02n0099_050:0367b17_14": "尊者！",
    "T02n0099_050:0367b17_15": "苦痛可忍不？」",
    "T02n0099_050:0367b18_16": "尊者舍利弗答言：「尊者大目揵連！",
    "T02n0099_050:0367b19_0": "雖復苦痛，意能堪忍，不至大苦。」",
    "T02n0099_050:0367b19_1": "尊者大目揵連語尊者舍利弗言：「奇哉！",
    "T02n0099_050:0367b20_2": "尊者舍利弗！",
    "T02n0099_050:0367b21_0": "真為大德大力，此鬼若以手打耆闍崛山者，能令碎如糠糟，況復打人而不苦痛？」",
    "T02n0099_050:0367b23_0": "爾時，尊者舍利弗語尊者大目揵連：「我實不大苦痛。」",
    "T02n0099_050:0367b24_1": "時，尊者舍利弗、大目揵連共相慰勞。",
    "T02n0099_050:0367b25_0": "時，世尊以天耳聞其語聲，聞已即說偈言：「其心如剛石，　　堅住不傾動，　染著心已離，　　瞋者不反報，　若如此修心，　　何有苦痛憂？」",
    "T02n0099_050:0367b29_0": "佛說此經已，諸比丘聞佛所說，歡喜奉行。",
    "T02n0099_050:0367c01_0": "（一三三一）如是我聞：一時，佛住舍衛國祇樹給孤獨園。",
    "T02n0099_050:0367c02_1": "時，有眾多比丘於拘薩羅國人間遊行，住一林中夏安居。",
    "T02n0099_050:0367c03_2": "彼林中有天神住，知十五日諸比丘受歲，極生憂慼。",
    "T02n0099_050:0367c04_3": "有餘天神語彼天神言：「汝何卒生愁憂苦惱？",
    "T02n0099_050:0367c05_4": "汝當歡喜諸比丘持戒清淨，今日受歲。」",
    "T02n0099_050:0367c06_5": "林中天神答言：「我知比丘今日受歲，不同無羞外道受歲，然精進比丘受歲，持衣鉢，明日至餘處去，此林當空。」",
    "T02n0099_050:0367c09_6": "比丘去後，林中天神而說偈言：「今我心不樂，　　但見空林樹，　清淨心說法，　　多聞諸比丘，　瞿曇之弟子，　　今悉何處去？」",
    "T02n0099_050:0367c13_0": "時，有異天子而說偈言：「有至摩伽陀，　　有至拘薩羅，　亦至金剛地，　　處處修遠離，　猶如野禽獸，　　隨所樂而遊。」",
    "T02n0099_050:0367c17_0": "（一三三二）如是我聞：一時，佛住舍衛國祇樹給孤獨園。",
    "T02n0099_050:0367c18_1": "爾時，有異比丘在拘薩羅國人間，止住一林中，入晝正受，身體疲極，夜則睡眠。",
    "T02n0099_050:0367c20_2": "時，彼林中止住天神作是念：「此非比丘法，於空林中入晝正受，夜著睡眠，我今當往覺悟之。」",
    "T02n0099_050:0367c22_3": "爾時，天神往至比丘前，而說偈言：「比丘汝起起，　　何以著睡眠？",
    "T02n0099_050:0367c25_0": "　睡眠有何利？",
    "T02n0099_050:0367c25_1": "　　病時何不眠？",
    "T02n0099_050:0367c26_0": "　利刺刺身時，　　云何得睡眠？",
    "T02n0099_050:0367c27_0": "　汝本捨非家，　　出家之所欲。",
    "T02n0099_050:0367c28_0": "　當如本所欲，　　日夜求增進，　莫得墮睡眠，　　令心不自在。",
    "T02n0099_050:0368a01_0": "　無常不恒欲，　　迷醉於愚夫，　餘人悉被縛，　　汝今已解脫。",
    "T02n0099_050:0368a03_0": "　正信而出家，　　何以著睡眠？",
    "T02n0099_050:0368a04_0": "　已調伏貪欲，　　其心得解脫。",
    "T02n0099_050:0368a05_0": "　具足勝妙智，　　出家何故眠，　勤精進正受，　　常修堅固力。",
    "T02n0099_050:0368a07_0": "　專求般涅槃，　　云何而睡眠？",
    "T02n0099_050:0368a08_0": "　起明斷無明，　　滅盡諸有漏。",
    "T02n0099_050:0368a09_0": "　調彼後邊身，　　云何著睡眠？」",
    "T02n0099_050:0368a10_0": "時，彼天神說是偈時，彼比丘聞其所說，專精思惟，得阿羅漢。",
    "T02n0099_050:0368a12_0": "（一三三三）如是我聞：一時，佛住舍衛國祇樹給孤獨園。",
    "T02n0099_050:0368a13_1": "時，有異比丘在拘薩羅住林中，入晝正受，心起不善覺，依於惡貪。",
    "T02n0099_050:0368a14_2": "時，彼林中住止天神作是念：「非比丘法，止住林中，入晝正受，心生不善覺，依於惡貪，我今當往開悟之。」",
    "T02n0099_050:0368a17_3": "時，彼天神即說偈言：「其心欲遠離，　　正於空閑林，　放心隨外緣，　　亂想而流馳。",
    "T02n0099_050:0368a20_0": "　調伏樂世心，　　常樂心解脫，　當捨不樂心，　　執受安樂住。",
    "T02n0099_050:0368a22_0": "　思非於正念，　　莫著我我所，　如以塵頭染，　　是著極難遣。",
    "T02n0099_050:0368a24_0": "　莫令染樂著，　　欲心所濁亂，　如釋君馳象，　　奮迅去塵穢。",
    "T02n0099_050:0368a26_0": "　比丘於自身，　　正念除塵垢，　塵者謂貪欲，　　非世間塵土。",
    "T02n0099_050:0368a28_0": "　黠慧明智者，　　當悟彼諸塵，　於如來法律，　　持心莫放逸。",
    "T02n0099_050:0368b01_0": "　塵垢謂瞋恚，　　非世間塵土，　黠慧明智者，　　當悟彼諸塵。",
    "T02n0099_050:0368b03_0": "　於如來法律，　　持心莫放逸，　塵垢謂愚癡，　　非世間塵土。",
    "T02n0099_050:0368b05_0": "　明智黠慧者，　　當捨彼諸塵，　於如來法律，　　持心莫放逸。」",
    "T02n0099_050:0368b07_0": "時，彼天神說是偈已，彼比丘聞其所說，專精思惟，斷諸煩惱心，得阿羅漢。",
    "T02n0099_050:0368b09_0": "（一三三四）如是我聞：一時，佛住舍衛國祇樹給孤獨園。",
    "T02n0099_050:0368b10_1": "時，有異比丘在拘薩羅人間，住一林中，入晝正受，起不正思惟。",
    "T02n0099_050:0368b11_2": "時，彼林中止住天神作是念：「此非比丘法，止住林中，入晝正受，而起不正思惟，我今當往方便善覺悟之。」",
    "T02n0099_050:0368b14_3": "時，彼天神而說偈言：「何不正思惟，　　覺觀所寢食？",
    "T02n0099_050:0368b16_0": "　當捨不正念，　　專修於正受。",
    "T02n0099_050:0368b17_0": "　遵崇佛法僧，　　及自持淨戒，　常生隨喜心，　　喜樂轉勝進。",
    "T02n0099_050:0368b19_0": "　以心歡喜故，　　速究竟苦邊。」",
    "T02n0099_050:0368b20_0": "時，彼天神說偈勸發已，彼比丘專精思惟，盡諸煩惱，得阿羅漢。",
    "T02n0099_050:0368b22_0": "（一三三五）如是我聞：一時，佛住舍衛國祇樹給孤獨園。",
    "T02n0099_050:0368b23_1": "時，有異比丘於拘薩羅人間，住一林中，入晝正受。",
    "T02n0099_050:0368b24_2": "時，彼比丘日中時，不樂心生，而說偈言：「於此日中時，　　眾鳥悉靜默，　空野忽有聲，　　令我心恐怖。」",
    "T02n0099_050:0368b28_0": "時，彼林中住止天神而說偈言：「於今日中時，　　眾鳥悉寂靜，　空野忽有聲，　　應汝不樂心，　汝當捨不樂，　　專樂修正受。」",
    "T02n0099_050:0368c03_0": "時，彼天子說偈覺悟彼比丘已，時，彼比丘專精思惟，捨除煩惱，得阿羅漢。",
    "T02n0099_050:0368c05_0": "（一三三六）如是我聞：一時，佛住舍衛國祇樹給孤獨園。",
    "T02n0099_050:0368c06_1": "爾時，尊者阿那律陀在拘薩羅人間，住一林中。",
    "T02n0099_050:0368c07_2": "時，有天神名闍隣尼，是尊者阿那律陀本善知識，往詣尊者阿那律陀所。",
    "T02n0099_050:0368c09_0": "到阿那律所，說偈言：「汝今可發願，　　願還生本處，　三十三天上，　　五欲樂悉備。",
    "T02n0099_050:0368c12_0": "　百種諸音樂，　　常以自歡娛，　每至睡眠時，　　音樂以覺悟。",
    "T02n0099_050:0368c14_0": "　諸天玉女眾，　　晝夜侍左右。」",
    "T02n0099_050:0368c15_0": "尊者阿那律陀說偈答言：「諸天玉女眾，　　此皆大苦聚，　以彼顛倒想，　　繫著有身見。",
    "T02n0099_050:0368c18_0": "　諸求生彼者，　　斯亦是大苦，　闍隣尼當知，　　我不願生彼。",
    "T02n0099_050:0368c20_0": "　生死已永盡，　　不受後有故。」",
    "T02n0099_050:0368c21_0": "尊者阿那律說是語時，闍隣尼天子聞尊者阿那律所說，歡喜隨喜，即沒不現。",
    "T02n0099_050:0368c23_0": "（一三三七）如是我聞：一時，佛住舍衛國祇樹給孤獨園。",
    "T02n0099_050:0368c24_1": "時，有比丘在拘薩羅人間，林中止住，勤誦經、勤講說；精勤思惟，得阿羅漢果證已，不復精勤誦說。",
    "T02n0099_050:0368c26_2": "時，有天神，止彼林中者，而說偈言：「比丘汝先時，　　晝夜勤誦習，　常為諸比丘，　　共論決定義。",
    "T02n0099_050:0369a01_0": "　汝今於法句，　　寂然無所說，　不與諸比丘，　　共論決定義。」",
    "T02n0099_050:0369a03_0": "時，彼比丘說偈答言：「本未應離欲，　　心常樂法句，　既離欲相應，　　誦說事已畢。",
    "T02n0099_050:0369a06_0": "　先知道已備，　　用聞見道為，　世間諸聞見，　　無知悉放捨。」",
    "T02n0099_050:0369a08_0": "時，彼天神聞比丘所說，歡喜隨喜，即沒不現。",
    "T02n0099_050:0369a09_0": "（一三三八）如是我聞：一時，佛住舍衛國祇樹給孤獨園。",
    "T02n0099_050:0369a10_1": "時，有異比丘在拘薩羅人間，止一林中。",
    "T02n0099_050:0369a11_2": "時，彼比丘有眼患，受師教，應嗅鉢曇摩花。",
    "T02n0099_050:0369a12_3": "時，彼比丘受師教已，往至鉢曇摩池側，於池岸邊，迎風而坐，隨風嗅香。",
    "T02n0099_050:0369a13_4": "時，有天神，主此池者，語比丘言：「何以盜華？",
    "T02n0099_050:0369a15_0": "汝今便是盜香賊也！」",
    "T02n0099_050:0369a15_1": "爾時，比丘說偈答言：「不壞亦不奪，　　遠住隨嗅香，　汝今何故言，　　我是盜香賊？」",
    "T02n0099_050:0369a18_0": "爾時，天神復說偈言：「不求而不捨，　　世間名為賊，　汝今人不與，　　而自一向取，　是則名世間，　　真實盜香賊。」",
    "T02n0099_050:0369a22_0": "時，有一士夫取彼藕根，重負而去。",
    "T02n0099_050:0369a22_1": "爾時，比丘為彼天神而說偈言：「如今彼士夫，　　斷截分陀利，　拔根重負去，　　便是姦狡人，　汝何故不遮，　　而言我盜香。」",
    "T02n0099_050:0369a27_0": "時，彼天神說偈答言：「狂亂姦狡人，　　猶如乳母衣，　何足加其言，　　宜堪與汝語。",
    "T02n0099_050:0369b01_0": "　袈裟污不現，　　黑衣墨不污，　姦狡兇惡人，　　世間不與語。",
    "T02n0099_050:0369b03_0": "　蠅脚污素帛，　　明者小過現，　如墨點珂貝，　　雖小悉皆現。",
    "T02n0099_050:0369b05_0": "　常從彼求淨，　　無結離煩惱，　如毛髮之惡，　　人見如泰山。」",
    "T02n0099_050:0369b07_0": "時，彼比丘復說偈言：「善哉善哉說，　　以義安慰我，　汝可常為我，　　數數說斯偈。」",
    "T02n0099_050:0369b10_0": "時，彼天神復說偈言：「我非汝買奴，　　亦非人與汝，　何為常隨汝，　　數數相告語，　汝今自當知，　　彼彼饒益事。」",
    "T02n0099_050:0369b14_0": "時，彼天子說是偈已，彼比丘聞其所說，歡喜隨喜，從座起去，獨一靜處，專精思惟，斷諸煩惱，得阿羅漢。",
    "T02n0099_050:0369b17_0": "（一三三九）如是我聞：一時，佛住王舍城迦蘭陀竹園。",
    "T02n0099_050:0369b18_1": "爾時，尊者十力迦葉住王舍城仙人窟中。",
    "T02n0099_050:0369b19_2": "時，有獵師名曰尺只，去十力迦葉不遠，張網捕鹿。",
    "T02n0099_050:0369b20_3": "爾時，十力迦葉為彼獵師哀愍說法。",
    "T02n0099_050:0369b21_4": "時，彼獵師不解所說。",
    "T02n0099_050:0369b21_5": "時，十力迦葉即以神力，指端火然，彼猶不悟。",
    "T02n0099_050:0369b22_6": "爾時，仙人窟中住止天神而說偈言：「深山中獵師，　　少智盲無目，　何為非時說，　　薄德無辯慧，　所聞亦不解，　　明中亦無見，　於諸善勝法，　　愚癡莫能了，　正使燒十指，　　彼終不見諦。」",
    "T02n0099_050:0369b29_0": "時，彼天神說是偈已，尊者十力迦葉即默然住。",
    "T02n0099_050:0369c02_0": "（一三四〇）如是我聞：一時，佛住王舍城迦蘭陀竹園。",
    "T02n0099_050:0369c03_1": "時，有尊者金剛子，住巴連弗邑一處林中。",
    "T02n0099_050:0369c04_2": "時，巴連弗邑人民夏四月過，作憍牟尼大會。",
    "T02n0099_050:0369c05_3": "時，尊者金剛子聞世間大會，生不樂心，而說偈言：「獨一處空林，　　猶如棄枯木，　夏時四月滿，　　世間樂莊嚴，　普觀諸世間，　　其苦無過我。」",
    "T02n0099_050:0369c10_0": "爾時，林中住止天神即說偈言：「獨一處空林，　　猶如棄枯木，　為三十三天，　　心常所願樂，　猶如地獄中，　　仰思生人道。」",
    "T02n0099_050:0369c14_0": "時，金剛子為彼天神所勸發已，專精思惟，斷諸煩惱，得阿羅漢。",
    "T02n0099_050:0369c16_0": "（一三四一）如是我聞：一時，佛住舍衛國祇樹給孤獨園。",
    "T02n0099_050:0369c17_1": "時，有異比丘在拘薩羅人間，住一林中，唯好樂持戒，不能增長上進功德。",
    "T02n0099_050:0369c18_2": "時，彼林中止住天神作是念：「此非比丘法，住於林中，唯樂持戒，不能增修上進功德，今我當作方便而發悟之。」",
    "T02n0099_050:0369c21_3": "即說偈言：「非一向持戒，　　及修習多聞，　獨靜禪三昧，　　閑居修遠離。",
    "T02n0099_050:0369c24_0": "　比丘偏倚息，　　終不得漏盡，　平等正覺樂，　　遠非凡夫輩。」",
    "T02n0099_050:0369c26_0": "時，彼比丘天神勸進已，專精思惟，斷諸煩惱，得阿羅漢。",
    "T02n0099_050:0369c28_0": "（一三四二）如是我聞：一時，佛住舍衛國祇樹給孤獨園。",
    "T02n0099_050:0369c29_1": "有尊者那迦達多在拘薩羅人間，住一林中，有在家、出家常相親近。",
    "T02n0099_050:0370a01_2": "時，彼林中止住天神作是念：「此非比丘法，住於林中，與諸在家、出家周旋親數，我今當往方便發悟。」",
    "T02n0099_050:0370a04_3": "而說偈言：「比丘旦早出，　　迫暮而還林，　道俗相習近，　　苦樂必同安。",
    "T02n0099_050:0370a07_0": "　恐起家放逸，　　而隨魔自在。」",
    "T02n0099_050:0370a08_0": "時，那迦達多比丘為彼天神如是如是開覺已。",
    "T02n0099_050:0370a09_1": "如是如是專精思惟，斷諸煩惱，得阿羅漢。",
    "T02n0099_050:0370a11_0": "（一三四三）如是我聞：一時，佛住舍衛國祇樹給孤獨園。",
    "T02n0099_050:0370a12_1": "時，有眾多比丘在拘薩羅人間，住一林中，言語嬉戲，終日散亂，心不得定，縱諸根門，馳騁六境。",
    "T02n0099_050:0370a14_2": "時，彼林中止住天神見是比丘不攝威儀，心不欣悅，而說偈言：「此先有瞿曇，　　正命弟子眾，　無常心乞食，　　無常受床臥，　觀世無常故，　　得究竟苦邊，　今有難養眾，　　沙門所居止，　處處求飲食，　　遍遊於他家，　望財而出家，　　無真沙門欲，　垂著僧伽梨，　　如老牛曳尾。」",
    "T02n0099_050:0370a23_0": "爾時，比丘語天神言：「汝欲厭我耶？」",
    "T02n0099_050:0370a23_1": "時，彼天神復說偈言：「不指其名姓，　　不非稱其人，　而總向彼眾，　　說其不善者，　踈漏相現者，　　方便說其過，　勤修精進者，　　歸依恭敬禮。」",
    "T02n0099_050:0370a29_0": "彼諸比丘為天神勸發已，專精思惟，斷諸煩惱，得阿羅漢。",
    "T02n0099_050:0370b02_0": "（一三四四）如是我聞：一時，佛在舍衛國祇樹給孤獨園。",
    "T02n0099_050:0370b03_1": "時，有異比丘在拘薩羅人間，住一林中。",
    "T02n0099_050:0370b04_2": "時，彼比丘與長者婦女嬉戲，起惡名聲。",
    "T02n0099_050:0370b05_3": "時，彼比丘作是念：「我今不類，共他婦女起惡名聲，我今欲於此林中自殺。」",
    "T02n0099_050:0370b06_4": "時，彼林中止住天神作是思念：「不善不類，此比丘不壞、無過，而於林中欲自殺身，我今當作方便開悟。」",
    "T02n0099_050:0370b09_5": "時，彼天神化作長者女身，語比丘言：「於諸巷路四衢道中，世間諸人為我及汝起惡名聲，言我與汝共相習近，作不正事。",
    "T02n0099_050:0370b12_6": "已有惡名，今可還俗，共相娛樂。」",
    "T02n0099_050:0370b12_7": "比丘答言：「以彼里巷四衢道中，為我與汝起惡名聲，共相習近，為不正事。",
    "T02n0099_050:0370b14_8": "我今且自殺身！」",
    "T02n0099_050:0370b15_0": "時，彼天神還復天身，而說偈言：「雖聞多惡名，　　苦行者忍之，　不應苦自苦，　　亦不應起惱。",
    "T02n0099_050:0370b18_0": "　聞聲恐怖者，　　是則林中獸，　是輕躁眾生，　　不成出家法。",
    "T02n0099_050:0370b20_0": "　仁者當堪耐，　　不中住惡聲，　執心堅住者，　　是則出家法。",
    "T02n0099_050:0370b22_0": "　不由他人語，　　令汝成劫賊，　亦不由他語，　　令汝得羅漢。",
    "T02n0099_050:0370b24_0": "　如汝自知已，　　諸天亦復知。」",
    "T02n0099_050:0370b25_0": "爾時，比丘為彼天神所開悟已，專精思惟，斷除煩惱，得阿羅漢。",
    "T02n0099_050:0370b27_0": "（一三四五）如是我聞：一時，佛住舍衛國祇樹給孤獨園。",
    "T02n0099_050:0370b28_1": "時，有尊者見多比丘在拘薩羅人間，住一林中，著糞掃衣。",
    "T02n0099_050:0370b29_2": "時，梵天王與七百梵天乘其宮殿，來詣尊者見多比丘所，恭敬禮事。",
    "T02n0099_050:0370c02_3": "時，有天神，住彼林中者，而說偈言：「觀彼寂諸根，　　能感善供養，　具足三明達，　　得不傾動法，　度一切方便，　　少事糞掃衣，　七百梵天子，　　乘宮來奉詣，　見生死有邊，　　今禮度有岸。」",
    "T02n0099_050:0370c08_0": "時，彼天神說偈讚歎見多比丘已，即沒不現。",
    "T02n0099_050:0370c09_0": "（一三四六）如是我聞：一時，佛住舍衛國祇樹給孤獨園。",
    "T02n0099_050:0370c10_1": "時，有異比丘在拘薩羅人間，住一林中。",
    "T02n0099_050:0370c11_2": "時，彼比丘身體疲極，夜著睡眠。",
    "T02n0099_050:0370c11_3": "時，有天神，住彼林中者，而覺悟之，即說偈言：「可起起比丘，　　何故著睡眠？",
    "T02n0099_050:0370c14_0": "　睡眠有何義？",
    "T02n0099_050:0370c14_1": "　　修禪莫睡眠。」",
    "T02n0099_050:0370c15_0": "時，彼比丘說偈答言：「不肯當云何？",
    "T02n0099_050:0370c16_1": "　　懈怠少方便，　緣盡四體羸，　　夜則著睡眠。」",
    "T02n0099_050:0370c18_0": "時，彼天神復說偈言：「且汝當執守，　　勿聲而大呼，　汝已得修閑，　　莫令其退沒。」",
    "T02n0099_050:0370c21_0": "時，彼比丘說偈答言：「我當用汝語，　　精勤修方便，　不為彼睡眠，　　數數覆其心。」",
    "T02n0099_050:0370c24_0": "時，彼天神如是如是覺悟彼比丘。",
    "T02n0099_050:0370c24_1": "時，彼比丘專精方便，斷諸煩惱，得阿羅漢。",
    "T02n0099_050:0370c26_0": "時，彼天神復說偈言：「汝豈能自起，　　專精勤方便，　不為眾魔軍，　　厭汝令睡眠。」",
    "T02n0099_050:0370c29_0": "時，彼比丘說偈答言：「從今當七夜，　　常坐正思惟，　其身生喜樂，　　無一處不滿，　初夜觀宿命，　　中夜天眼淨，　後夜除無明，　　見眾生苦樂，　上中下形類，　　善色及惡色，　知何業因緣，　　而受斯果報，　若士夫所作，　　所作還自見，　善者見其善，　　惡者自見惡。」",
    "T02n0099_050:0371a09_0": "時，彼天神復說偈言：「我知先一切，　　比丘十四人，　皆是須陀洹，　　悉得禪正受，　來到此林中，　　當得阿羅漢，　見汝一懈怠，　　仰臥著睡眠，　莫令住凡夫，　　故方便覺悟。」",
    "T02n0099_050:0371a15_0": "爾時，比丘復說偈言：「善哉汝天神，　　以義安慰我，　至誠見開覺，　　令我盡諸漏。」",
    "T02n0099_050:0371a18_0": "時，彼天神復說偈言：「比丘應如是，　　信非家出家，　抱愚而出家，　　逮得見清淨。",
    "T02n0099_050:0371a21_0": "　我今攝受法，　　當盡壽命思，　若汝疾病時，　　我當與良藥。」",
    "T02n0099_050:0371a23_0": "時，彼天神說是偈已，即沒不現。",
    "T02n0099_050:0371a24_0": "（一三四七）如是我聞：一時，佛住舍衛國祇樹給孤獨園。",
    "T02n0099_050:0371a25_1": "時，尊者舍利弗在拘薩羅人間，依一聚落，止住田側。",
    "T02n0099_050:0371a26_2": "時，尊者舍利弗於晨朝時著衣持鉢，入村乞食。",
    "T02n0099_050:0371a27_3": "時，有一尼揵子飲酒狂醉，持一瓶酒從聚落出，見尊者舍利弗，而說偈言：「米膏熏我身，　　持米膏一瓶，　山地草樹木，　　視之一金色。」",
    "T02n0099_050:0371b03_0": "爾時，尊者舍利弗作是念：「作此惡聲，是惡邪物，而說是偈，我豈不能以偈答之？」",
    "T02n0099_050:0371b04_1": "時，尊者舍利弗即說偈言：「無想味所熏，　　持空三昧瓶，　山地草樹木，　　視之如涕唾。」",
    "T02n0099_050:0371b08_0": "（一三四八）如是我聞：一時，佛住舍衛國祇樹給孤獨園。",
    "T02n0099_050:0371b09_1": "時，有異比丘在拘薩羅人間，住一林中，得他心智，煩惱有餘。",
    "T02n0099_050:0371b10_2": "去林不遠有井，有飲野干罐拘鉤頸。",
    "T02n0099_050:0371b11_3": "時，彼野干作諸方便求脫，而自念言：「天遂欲明，田夫或出，當恐怖我。",
    "T02n0099_050:0371b13_4": "汝汲水罐怖我已久，可令我脫？」",
    "T02n0099_050:0371b14_5": "時，彼比丘知彼野干心之所念，而說偈言：「如來慧日出，　　離林說空法，　心久恐怖我，　　今可放令去。」",
    "T02n0099_050:0371b17_0": "時，彼比丘自教授已，一切結盡，得阿羅漢。",
    "T02n0099_050:0371b18_0": "（一三四九）如是我聞：一時，佛在拘薩羅國人間遊行，住一林中。",
    "T02n0099_050:0371b19_1": "時，有天神，依彼林者，見佛行跡，低頭諦觀，修於佛念。",
    "T02n0099_050:0371b20_2": "時，有優樓鳥住於道中，行欲蹈佛足跡。",
    "T02n0099_050:0371b21_3": "爾時，天神即說偈言：「汝今優樓鳥，　　團目栖樹間，　莫亂如來跡，　　壞我念佛境。」",
    "T02n0099_050:0371b25_0": "時，彼天神說此偈已，默然念佛。",
    "T02n0099_050:0371b26_0": "（一三五〇）如是我聞：一時，佛在拘薩羅人間，住一林中，依波吒利樹下住止。",
    "T02n0099_050:0371b27_1": "時，有天神依彼林中住，即說偈言：「今日風卒起，　　吹波吒利樹，　落波吒利花，　　供養於如來。」",
    "T02n0099_050:0371c02_0": "時，彼天神說偈已，默然而住。",
    "T02n0099_050:0371c03_0": "（一三五一）如是我聞：一時，佛住王舍城迦蘭陀竹園。",
    "T02n0099_050:0371c04_1": "時，有眾多比丘住支提山側，皆是阿練若比丘，著糞掃衣，常行乞食。",
    "T02n0099_050:0371c05_2": "時，山神，依彼山住者，而說偈言：「孔雀文繡身，　　處鞞提醯山，　隨時出妙聲，　　覺乞食比丘。",
    "T02n0099_050:0371c09_0": "　孔雀文繡身，　　處鞞提醯山，　隨時出妙聲，　　覺糞掃衣者。",
    "T02n0099_050:0371c11_0": "　孔雀文繡身，　　處鞞提醯山，　隨時出妙聲，　　覺依樹坐者。」",
    "T02n0099_050:0371c13_0": "時，彼天神說此偈已，即默然住。",
    "T02n0099_050:0371c14_0": "（一三五二）如是我聞：一時，佛住王舍城迦蘭陀竹園。",
    "T02n0099_050:0371c15_1": "時，有眾多比丘住支提山，一切皆修阿練若行，著糞掃衣，常行乞食。",
    "T02n0099_050:0371c16_2": "爾時，那娑佉多河岸崩，殺三營事比丘。",
    "T02n0099_050:0371c17_3": "時，支提山住天神而說偈言：「乞食阿蘭若，　　慎莫營造立，　不見佉多河，　　傍岸卒崩倒。",
    "T02n0099_050:0371c21_0": "　壓殺彼造立，　　營事三比丘，　糞掃衣比丘，　　慎莫營造立。",
    "T02n0099_050:0371c23_0": "　不見佉多河，　　傍岸卒崩倒，　壓殺彼造立，　　營事三比丘。",
    "T02n0099_050:0371c25_0": "　依樹下比丘，　　慎莫營造立，　不見佉多河，　　傍岸卒崩倒。",
    "T02n0099_050:0371c27_0": "　壓殺彼造立，　　營事三比丘。」",
    "T02n0099_050:0371c28_0": "時，彼天神說此偈已，即默然住。",
    "T02n0099_050:0371c29_0": "（一三五三）如是我聞：一時，佛住迦蘭陀竹園。",
    "T02n0099_050:0371c29_1": "時，有異比丘住頻陀山。",
    "T02n0099_050:0372a01_2": "爾時，山林大火卒起，舉山洞然。",
    "T02n0099_050:0372a02_3": "時，有俗人而說偈言：「今此頻陀山，　　大火洞熾然，　焚燒彼竹林，　　亦燒竹苑實。」",
    "T02n0099_050:0372a05_0": "時，彼比丘作是念：「今彼俗人能說此偈，我今何不說偈答之？」",
    "T02n0099_050:0372a06_1": "即說偈言：「一切有熾然，　　無慧能救滅，　焚燒諸受欲，　　亦燒不作苦。」",
    "T02n0099_050:0372a09_0": "時，彼比丘說此偈已，默然而住。",
    "T02n0099_050:0372a10_0": "（一三五四）如是我聞：一時，佛住迦蘭陀竹園。",
    "T02n0099_050:0372a10_1": "時，有異比丘在恒河側，住一林中。",
    "T02n0099_050:0372a11_2": "時，有一族姓女，常為舅姑所責，至恒水岸邊，而說偈言：「恒水我今欲，　　隨流徐入海，　不復令舅姑，　　數數見嫌責。」",
    "T02n0099_050:0372a16_0": "時，彼比丘見族姓女，聞其說偈，作是念：「彼族姓女尚能說偈，我今何為不說偈答耶？」",
    "T02n0099_050:0372a18_0": "即說偈言：「淨信我今欲，　　隨彼八聖水，　徐流入涅槃，　　不見魔自在。」",
    "T02n0099_050:0372a21_0": "時，彼比丘說此偈已，默然而住。",
    "T02n0099_050:0372a22_0": "（一三五五）如是我聞：一時，佛住舍衛國祇樹給孤獨園。",
    "T02n0099_050:0372a23_1": "時，有異比丘在拘薩羅人間，住一林中，去林不遠，有種瓜田。",
    "T02n0099_050:0372a24_2": "時，有盜者夜偷其瓜，見月欲出，而說偈言：「明月汝莫出，　　待我斷其瓜，　我持瓜去已，　　任汝現不現。」",
    "T02n0099_050:0372a28_0": "時，彼比丘作是念：「彼盜瓜者尚能說偈，我豈不能說偈答耶？」",
    "T02n0099_050:0372a29_1": "即說偈言：「惡魔汝莫出，　　待我斷煩惱，　斷彼煩惱已，　　任汝出不出。」",
    "T02n0099_050:0372b03_0": "時，彼比丘說此偈已，默然而住。",
    "T02n0099_050:0372b04_0": "（一三五六）如是我聞：一時，佛住舍衛國祇樹給孤獨園。",
    "T02n0099_050:0372b05_1": "時，有異比丘在拘薩羅人間，住一林中。",
    "T02n0099_050:0372b06_2": "時，有沙彌而說偈言：「云何名為常？",
    "T02n0099_050:0372b07_3": "　　乞食則為常。",
    "T02n0099_050:0372b08_0": "　云何為無常？",
    "T02n0099_050:0372b08_1": "　　僧食為無常。",
    "T02n0099_050:0372b09_0": "　云何名為直？",
    "T02n0099_050:0372b09_1": "　　唯因陀羅幢。",
    "T02n0099_050:0372b10_0": "　云何名為曲？",
    "T02n0099_050:0372b10_1": "　　曲者唯見鉤。」",
    "T02n0099_050:0372b11_0": "時，彼比丘作是念：「此沙彌能說斯偈，我今何不說偈而答？」",
    "T02n0099_050:0372b12_1": "即說偈言：「云何名為常？",
    "T02n0099_050:0372b13_2": "　　常者唯涅槃。",
    "T02n0099_050:0372b14_0": "　云何為無常？",
    "T02n0099_050:0372b14_1": "　　謂諸有為法。",
    "T02n0099_050:0372b15_0": "　云何名為直？",
    "T02n0099_050:0372b15_1": "　　謂聖八正道。",
    "T02n0099_050:0372b16_0": "　云何名為曲？",
    "T02n0099_050:0372b16_1": "　　曲者唯惡徑。」",
    "T02n0099_050:0372b17_0": "時，彼比丘說此偈已，默然而住。",
    "T02n0099_050:0372b18_0": "（一三五七）如是我聞：一時，佛住舍衛國祇樹給孤獨園。",
    "T02n0099_050:0372b19_1": "時，有舍利弗弟子，服藥已，尋即食粥。",
    "T02n0099_050:0372b20_2": "時，尊者舍利弗到瓦師舍，從乞瓦甌。",
    "T02n0099_050:0372b20_3": "時，彼瓦師即說偈言：「云何得名勝？",
    "T02n0099_050:0372b22_4": "　　而不施一錢。",
    "T02n0099_050:0372b23_0": "　云何勝實德？",
    "T02n0099_050:0372b23_1": "　　於財無所減。」",
    "T02n0099_050:0372b24_0": "爾時，舍利弗說偈答言：「若不食肉者，　　而施彼以肉，　諸修梵行者，　　施之以女色，　不坐高床者，　　施以高廣床，　於彼臨行者，　　施以息止處，　如是等施與，　　於財不損減，　是則有名譽，　　而不捨一錢，　實德名稱流，　　於財無所減。」",
    "T02n0099_050:0372c03_0": "時，彼瓦師復說偈言：「汝今舍利弗，　　所說實為善，　今施汝百甌，　　非餘亦不得。」",
    "T02n0099_050:0372c06_0": "尊者舍利弗說偈答言：「彼三十三天，　　炎魔兜率陀，　化樂諸天人，　　及他化自在，　瓦鉢信以得，　　而汝不生信。」",
    "T02n0099_050:0372c10_0": "尊者舍利弗說此偈已，於瓦師舍默然出去。",
    "T02n0099_050:0372c12_0": "（一三五八）如是我聞：一時，佛住舍衛國祇樹給孤獨園。",
    "T02n0099_050:0372c13_1": "時，有異比丘在拘薩羅人間，住一林中。",
    "T02n0099_050:0372c14_2": "時，有貧士夫在於林側，作如是悕望思惟，而說偈言：「若得猪一頭，　　美酒滿一瓶，　盛持甌一枚，　　人數數持與，　若得如是者，　　當復何所憂。」",
    "T02n0099_050:0372c19_0": "時，彼比丘作是念：「此貧士夫尚能說偈，我今何以不說？」",
    "T02n0099_050:0372c20_1": "即說偈言：「若得佛法僧，　　比丘善說法，　我不病常聞，　　不畏眾魔怨。」",
    "T02n0099_050:0372c23_0": "時，彼比丘說此偈已，默然而住。",
    "T02n0099_050:0372c24_0": "（一三五九）如是我聞：一時，佛住舍衛國祇樹給孤獨園。",
    "T02n0099_050:0372c25_1": "時，有異比丘在拘薩羅人間，住一林中。",
    "T02n0099_050:0372c26_2": "時，彼比丘作如是思惟：「若得好劫貝，長七肘，廣二肘，作衣已，樂修善法。」",
    "T02n0099_050:0372c27_3": "時，有天神，依彼林者，作是念：「此非比丘法，住於林中，作是思惟，悕望好衣。」",
    "T02n0099_050:0372c29_4": "時，天神化作全身骨鏁，於彼比丘前舞，而說偈言：「比丘思劫貝，　　七肘廣六尺，　晝則如是想，　　知夜何所思？」",
    "T02n0099_050:0373a04_0": "時，彼比丘即生恐怖，其身戰悚，而說偈言：「止止不須[疊*毛]，　　今著糞掃衣，　晝見骨鏁舞，　　知夜復何見？」",
    "T02n0099_050:0373a07_0": "時，彼比丘心驚怖已，即正思惟，專精修習，斷諸煩惱，得阿羅漢。",
    "T02n0099_050:0373a09_0": "（一三六〇）如是我聞：一時，佛住舍衛國祇樹給孤獨園。",
    "T02n0099_050:0373a10_1": "時，有異比丘在拘薩羅人間，住一林中，得阿羅漢，諸漏已盡，所作已作，已捨重擔，斷諸有結，正智心善解脫。",
    "T02n0099_050:0373a12_2": "時，有一女人於夜闇中，天時微雨，電光睒照，於林中過，欲詣他男子，倒深泥中，環釧斷壞，華瓔散落。",
    "T02n0099_050:0373a15_3": "時，彼女人而說偈言：「頭髮悉散解，　　花瓔落深泥，　鐶釧悉破壞，　　丈夫何所著。」",
    "T02n0099_050:0373a18_0": "時，彼比丘作是念：「女人尚能說偈，我豈不能說偈答之？",
    "T02n0099_050:0373a20_0": "「煩惱悉斷壞，　　度生死淤泥，　著纏悉散落，　　十方尊見我。」",
    "T02n0099_050:0373a22_0": "時，彼比丘說偈已，即默然而住。",
    "T02n0099_050:0373a23_0": "（一三六一）如是我聞：一時，佛住舍衛國祇樹給孤獨園。",
    "T02n0099_050:0373a24_1": "時，有異比丘在拘薩羅人間，住於河側一林樹間。",
    "T02n0099_050:0373a25_2": "時，有丈夫與婦相隨，度河住於岸邊，彈琴嬉戲，而說偈言：「愛念而放逸，　　逍遙青樹間，　流水流且清，　　琴聲極和美，　春氣調適遊，　　快樂何是過。」",
    "T02n0099_050:0373b01_0": "時，彼比丘作是念：「彼士夫尚能說偈，我豈不能說偈答之？",
    "T02n0099_050:0373b03_0": "「受持清淨戒，　　愛念等正覺，　沐浴三解脫，　　善以極清涼，　人道具莊嚴，　　快樂豈過是。」",
    "T02n0099_050:0373b06_0": "時，彼比丘說此偈已，即默然而住。",
    "T02n0099_050:0373b07_0": "（一三六二）如是我聞：一時佛住舍衛國祇樹給孤獨園。",
    "T02n0099_050:0373b08_1": "時，有異比丘在拘薩羅人間，住一林中。",
    "T02n0099_050:0373b09_2": "時，有天神見諸鴿鳥而說偈言：「鴿鳥當積聚，　　胡麻米粟等，　於山頂樹上，　　高顯作巢窟，　若當天雨時，　　安極飲食宿。」",
    "T02n0099_050:0373b13_0": "時，彼比丘作是念：「彼亦覺悟我！」",
    "T02n0099_050:0373b13_1": "即說偈言：「凡夫積善法，　　恭敬於三寶，　身壞命終時，　　資神心安樂。」",
    "T02n0099_050:0373b16_0": "時，彼比丘說此偈已，以即覺悟，專精思惟，除諸煩惱，得阿羅漢。",
    "T02n0099_050:0373b18_0": "雜阿含經卷第五十"
}