{
    "T24n1450_019:0195c24_0": "根本說一切有部毘奈耶破僧事",
    "T24n1450_019:0195c25_0": "卷第十九",
    "T24n1450_019:0195c27_0": "大唐三藏法師義淨奉　制譯",
    "T24n1450_019:0195c28_0": "「是時太子既登位已，告諸群臣曰：『汝等殺却達摩。』",
    "T24n1450_019:0195c29_1": "時宰牛大臣白大王言：『不作觀察，無事何故即殺達摩？",
    "T24n1450_019:0196a01_2": "身現懷妊，未審生男或是生女，若生男時方可殺却。』",
    "T24n1450_019:0196a02_3": "時王答大臣言：『如是亦得，汝當自看。』",
    "T24n1450_019:0196a03_4": "時達摩月滿以後即生一男，其同日時，有一採魚師婦乃生一女，與漁師錢物將男換女，其大臣即白王言：『達摩生一女也。』",
    "T24n1450_019:0196a06_5": "王曰：『大好！",
    "T24n1450_019:0196a06_6": "我得解脫。』",
    "T24n1450_019:0196a06_7": "後時漁師養育其子漸漸長大，令入學讀書，乃能綴文巧作辭章，時乃立名巧作文章。",
    "T24n1450_019:0196a08_8": "大臣私來告達摩言：『汝子今大巧作辭章。』",
    "T24n1450_019:0196a09_9": "達摩復白大臣言：『今欲願見形貌，方便將來。』",
    "T24n1450_019:0196a10_10": "大臣答言：『何更須見？",
    "T24n1450_019:0196a11_0": "不須看之。』",
    "T24n1450_019:0196a11_1": "時大臣見彼愛戀其子，為作方便，令子手持一魚作賣魚人形，即往母所，其母遙見。",
    "T24n1450_019:0196a13_2": "相師占曰：『此持魚人者，必當殺我王，自住王位。』",
    "T24n1450_019:0196a14_3": "其語遞相告言，轉轉乃至王所。",
    "T24n1450_019:0196a15_4": "王聞此語告諸群臣：『乃可速即捉取漁師子，莫令逃逸。』",
    "T24n1450_019:0196a16_5": "其語轉轉漁師子聞已，即東走而避乃入一老婆家。",
    "T24n1450_019:0196a17_6": "其老婆見已隱藏深處，以大黃塗身，色如死人形，人輿將往深摩舍那之所，安著林所即起而走。",
    "T24n1450_019:0196a19_7": "近有一人，於林中採取花菓，遙見此人從死人中忽起而走，採菓之人隨後即趁不遠便止。",
    "T24n1450_019:0196a21_8": "王使隨後即到，問採菓人：『汝見一人作如是形容以不？』",
    "T24n1450_019:0196a23_0": "其人答曰：『纔見從此路去。』",
    "T24n1450_019:0196a23_1": "即速趁捉。",
    "T24n1450_019:0196a23_2": "其漁師兒忙怕，入一浣衣人家，其家以衣裳重裹馱於驢上，遠離人處河邊解放。",
    "T24n1450_019:0196a25_3": "其漁師兒起立觀察四方，遠望無人之處便即速走。",
    "T24n1450_019:0196a26_4": "路逢一人，見其疾走路兒赴王訪者，王使尋復到於村中，括訪其所，見者報曰：『從此走過。』",
    "T24n1450_019:0196a28_5": "時人被使趁急，復投一治皮作靴家，而彼家人一一具言：『被王逼迫今欲殺我等。』",
    "T24n1450_019:0196b01_6": "廣如上說，復告彼家人言：『願慈愍故，為我作一量鞋，鞋跟向前鞋頭向後。",
    "T24n1450_019:0196b03_7": "若尋跡者，無人知我去處。』",
    "T24n1450_019:0196b04_0": "靴師答言：『我先未曾作如此鞋。』",
    "T24n1450_019:0196b04_1": "即說頌曰：「『曾見種種靴形狀，　　隨彼尺樣便為作；　　未有如此造靴鞋，　　令跟向前鼻居後。』",
    "T24n1450_019:0196b07_0": "「時彼靴師依言即作。",
    "T24n1450_019:0196b07_1": "著鞋走出，村牆既高無處踰過，即於水竇中出。",
    "T24n1450_019:0196b08_2": "時王使者尋其脚跡，乃見入靴師家處。",
    "T24n1450_019:0196b09_3": "其漁師子，情懷怖懼投身入水，龍王見已將入宮中。",
    "T24n1450_019:0196b10_4": "爾時大王展轉聞說，漁師之子投身入水在龍宮內。",
    "T24n1450_019:0196b11_5": "王勅諸臣：『於我國內，所有持呪之人，悉喚將來。』",
    "T24n1450_019:0196b12_6": "時諸呪師既聞皆來詣王所，時王告言：『汝等往彼龍宮，呪龍將來。』",
    "T24n1450_019:0196b14_7": "聞已悉去。",
    "T24n1450_019:0196b14_8": "於別曠野有一藥叉名賓伽羅，常以魚肉為食，此藥叉住處樹木猶枯，況復人見存命。",
    "T24n1450_019:0196b16_9": "龍王被諸呪師呪已，逼迫救彼不得，即以神力，將漁師兒及諸呪師等裹為一服，將往藥叉住處曠野之中安著。",
    "T24n1450_019:0196b19_10": "龍王告諸呪師曰：『汝等所作非是好事，彼漁師兒被藥叉所害，我等亦被損之。』",
    "T24n1450_019:0196b20_11": "呪師問曰：『作何方計？』",
    "T24n1450_019:0196b21_12": "龍王答言：『汝等無益之事惱亂於我，我被逼迫將漁師兒置於曠野之中，令彼藥叉所害。",
    "T24n1450_019:0196b23_13": "汝等亦無所益。』",
    "T24n1450_019:0196b23_14": "時諸呪師漸行得歸本國，白大王言：『我等惱亂龍王逼迫極困，遂送魚師兒深曠野中賓伽羅藥叉所食。』",
    "T24n1450_019:0196b26_15": "時王語言：『汝等大好！",
    "T24n1450_019:0196b26_16": "更亦尋聽或時未死？』",
    "T24n1450_019:0196b27_17": "時漁師兒在於曠野東行西行，彼賓伽羅藥叉在一方所共諸惡狗聚集一處，漁師兒遙見此狗便作是念：『我今決定即死。』",
    "T24n1450_019:0196b29_18": "其狗遙見彼人，復命一狗往趁捉取。",
    "T24n1450_019:0196c01_19": "其人見已遠走上樹，狗在樹下，藥叉隨後即到。",
    "T24n1450_019:0196c02_20": "藥叉告言：『彼可不聞賓伽羅人形藥叉在於曠野之所。",
    "T24n1450_019:0196c03_21": "若有人來住此者，皆當損害，汝今時到下來。』",
    "T24n1450_019:0196c04_22": "其人答曰：『我以盡命在此。』",
    "T24n1450_019:0196c05_23": "時藥叉住，於悉柰纏結衣服，繫身而住。",
    "T24n1450_019:0196c06_24": "時人欲作計走，即往樹下向一方走，藥叉與狗同走而趁。",
    "T24n1450_019:0196c07_25": "其人事急即脫身衣擲於藥叉身上，遍覆其體。",
    "T24n1450_019:0196c08_26": "群狗謂是其人，眾共擒捉食噉，彼人便得走脫。",
    "T24n1450_019:0196c09_27": "復作是念：『我有親舅，見在仙人所出家，我今可往彼也。』",
    "T24n1450_019:0196c11_28": "其仙所住之處，花菓園林滋茂熾盛，有種種鳥出和雅音。",
    "T24n1450_019:0196c12_29": "時漁師兒展轉尋問，乃到仙所。",
    "T24n1450_019:0196c13_30": "時大王使諸處尋訪，亦到其中，於彼捉獲漁師兒，便即投身谷下，於空中捉得頭髻，髮入人手身墮谷底。",
    "T24n1450_019:0196c15_31": "時王使者作是思惟：『其人決死。』",
    "T24n1450_019:0196c16_32": "執得其髮，持向王所白：『大王！",
    "T24n1450_019:0196c16_33": "今我已誅害漁師兒訖。』",
    "T24n1450_019:0196c17_34": "王大歡喜賞賜其使。",
    "T24n1450_019:0196c17_35": "「時護仙人所天來告仙言：『汝外甥兒，今苦逼迫何不觀察？』",
    "T24n1450_019:0196c19_36": "仙人報曰：『我若不擁護，必定命終。』",
    "T24n1450_019:0196c19_37": "彼仙能持如是明呪，令男作女令女成男。",
    "T24n1450_019:0196c20_38": "其仙即以呪法攝受外甥，即云：『汝勿怖懼。』",
    "T24n1450_019:0196c21_39": "時外甥既得仙人攝受，便化身為美女，相貌殊好特異常倫，即往波羅痆斯，於王園苑而住。",
    "T24n1450_019:0196c24_0": "其守苑人既見美女，心生希有速詣王所，白大王言：『今有美貌成就少女，見在苑內。』",
    "T24n1450_019:0196c25_1": "王聞語已報曰：『宜速將來。』",
    "T24n1450_019:0196c26_2": "便即以大威儀僕從迎入王宮。",
    "T24n1450_019:0196c27_3": "時王於彼美女深生愛著，生愛著已見王暫離，便變女身而作丈夫，即戴王冠命安地大臣曰：『冊我為王。』",
    "T24n1450_019:0196c29_4": "于時臣佐以大儀著，冊立為王。",
    "T24n1450_019:0197a01_5": "爾時諸天說伽他曰：「『頭不斷者不為害，　　復起能作如是業；　　隨宜損彼不名害，　　如害白膠王子者。』」",
    "T24n1450_019:0197a04_0": "佛告諸苾芻等：「於汝意云何？",
    "T24n1450_019:0197a04_1": "其白膠王子曰初王者，即是提婆達多，於彼時中魚師兒者，我身是也。",
    "T24n1450_019:0197a06_2": "從彼王時起此怨讎。」",
    "T24n1450_019:0197a06_3": "世尊復告諸苾芻：「汝等諦聽！",
    "T24n1450_019:0197a07_4": "昔時曠野有一大村，其中有二巧兒，作別寶人。",
    "T24n1450_019:0197a08_5": "其人各座一鋪市易，不得相侵。",
    "T24n1450_019:0197a09_6": "別時有一識寶貧人，將一寶器來至其所止息，三五日間持此寶器。",
    "T24n1450_019:0197a10_7": "彼一鋪人欲買其寶，酬價極下。",
    "T24n1450_019:0197a11_8": "時彼貧人不肯賣與，更將向彼別寶人邊，酬價平和，即生歡喜報言：『汝可買取。』",
    "T24n1450_019:0197a13_9": "鋪主答言：『我無爾許錢財可買。』",
    "T24n1450_019:0197a13_10": "答曰：『隨日所得多少與我。』",
    "T24n1450_019:0197a14_11": "其人聞已即便受取。",
    "T24n1450_019:0197a15_0": "酬價少者即來共爭云：『我先見此人寶器，汝今因何奪我市易？』",
    "T24n1450_019:0197a16_1": "從此已去遂至怨讎。」",
    "T24n1450_019:0197a16_2": "佛告諸苾芻：「彼酬價少者，即是提婆達多。",
    "T24n1450_019:0197a17_3": "於彼時中酬價多者，即是我身。",
    "T24n1450_019:0197a18_4": "乃至今時如是結怨惡意不息。」",
    "T24n1450_019:0197a19_5": "復告諸苾芻：「往昔之日，曠野村中有一長者居住，同族姓家娶女為婚，共為歡樂，其妻有娠，月滿已後便生一子，母即命終。",
    "T24n1450_019:0197a22_0": "長者便作是念：『我更娶妻共為歡樂。』",
    "T24n1450_019:0197a22_1": "娶妻不久誕生一子，母亦命終。",
    "T24n1450_019:0197a23_2": "長者便作是念：『我亦娶妻不久還死，我為長子索娶一女。』",
    "T24n1450_019:0197a24_3": "當即娶女遊戲，多生子孫。",
    "T24n1450_019:0197a25_4": "其妻問夫已：『次童子者是何人也？』",
    "T24n1450_019:0197a26_5": "夫主答曰：『此是我弟。』",
    "T24n1450_019:0197a26_6": "其妻復問夫曰：『於後分我錢物已不？』",
    "T24n1450_019:0197a27_7": "夫曰：『世俗之事皆合兄弟有分。』",
    "T24n1450_019:0197a28_8": "妻報夫曰：『若當如此，汝今兒子極多，既分財物，當須殺却儞弟。』",
    "T24n1450_019:0197a29_9": "其夫聞已，凡夫之人為貪財物無不造罪，即作方計報其弟曰：『今者可共往入山中採取花菓。』",
    "T24n1450_019:0197b02_10": "至於山中，兄取大石打弟頭碎，因即命終。」",
    "T24n1450_019:0197b03_11": "佛告諸苾芻：「兄者即是提婆達多。",
    "T24n1450_019:0197b04_12": "弟者即是我身。",
    "T24n1450_019:0197b04_13": "於彼時中乃生怨惡。」",
    "T24n1450_019:0197b06_0": "佛告諸苾芻：「我更說提婆達多共我作怨惡緣起。",
    "T24n1450_019:0197b07_1": "於往昔時，曠野中有一大村。",
    "T24n1450_019:0197b07_2": "有一居士同族姓家婚娶一女，共為歡樂遊戲。",
    "T24n1450_019:0197b08_3": "後時懷妊一子，月滿已後便生一女，形貌端嚴人所愛樂，居士曰：『有人先來從我乞者，我當與女。』",
    "T24n1450_019:0197b11_0": "時有一婆羅門來乞，口云：『無病。』",
    "T24n1450_019:0197b11_1": "居士告言：『我有一女奉賞與汝。』",
    "T24n1450_019:0197b12_2": "時婆羅門曰：『我占時候日星，非是穩便，我今不受。",
    "T24n1450_019:0197b13_3": "待於後時日星穩便，我當來取。』",
    "T24n1450_019:0197b14_4": "說此語已便即退去。",
    "T24n1450_019:0197b14_5": "別有一時，復有婆羅門，為求乞故還至彼家，口云：『無病，乞與我物。』",
    "T24n1450_019:0197b16_6": "答言：『我有一女奉賞與汝。』",
    "T24n1450_019:0197b16_7": "報言：『先有一婆羅門，來乞之時何不與女？』",
    "T24n1450_019:0197b17_8": "居士答言：『彼為星宿不便，口云：「星宿穩便來取此女。」』",
    "T24n1450_019:0197b18_9": "時婆羅門言：『我受此女。』",
    "T24n1450_019:0197b19_10": "問曰：『何不看星宿相宜即受？』",
    "T24n1450_019:0197b20_11": "時婆羅門便為頌，即受此女，受得女已即便歸還。",
    "T24n1450_019:0197b21_12": "先來乞者聞別有人來乞女去，即來詣彼婆羅門所告言：『此女先受得，因何將我女歸來？』",
    "T24n1450_019:0197b23_13": "答曰：『汝為瞻星非是穩便，不取此女。",
    "T24n1450_019:0197b24_0": "我不看星宿穩便遂取此女。』",
    "T24n1450_019:0197b24_1": "時彼婆羅門乃生怨惡嗔恚，從此即生怨害之心。」",
    "T24n1450_019:0197b25_2": "佛告諸苾芻：「爾時後來求乞得女婆羅門者，即是我身是也。",
    "T24n1450_019:0197b27_3": "其先來婆羅門看星宿穩便者，即是提婆達多是也。」",
    "T24n1450_019:0197b28_4": "時佛世尊在王舍城竹林園中。",
    "T24n1450_019:0197b29_0": "時未生怨王有一大象名曰護財，極大獰惡性操常醉，每日損人，諸人皆怖不敢出門。",
    "T24n1450_019:0197c01_1": "時王舍城人悉來白王：「其護財象極大獰惡，每日出屋往於坊市，四道街衢損害眾人。",
    "T24n1450_019:0197c03_2": "王當處分看象之人，莫令每日出屋，須隔日出。",
    "T24n1450_019:0197c04_3": "若出之時，預擊鍾鼓令人藏避。」",
    "T24n1450_019:0197c05_4": "王告言：「好。」",
    "T24n1450_019:0197c05_5": "即勅大臣令喚看象人來。",
    "T24n1450_019:0197c06_6": "使人依命喚來，告言：「王舍城中諸人眾來白我，護財大象獰惡損害諸人，汝當隔日出。",
    "T24n1450_019:0197c08_7": "若出之時預擊鍾鼓告聲象出。」",
    "T24n1450_019:0197c09_8": "時調象人等再拜大王已依勅即去。",
    "T24n1450_019:0197c09_9": "其王舍城中有一長者，大有財物多有受用，發心請佛及苾芻僧。",
    "T24n1450_019:0197c11_10": "時提婆達多聞長者明日請佛并眾設齋，即持百千珍寶與調象人告言：「有長者明日請喬答摩沙門并聲聞徒眾，汝可將護財惡象當面放之踐踏喬答摩沙門。」",
    "T24n1450_019:0197c15_11": "答言：「聖者！",
    "T24n1450_019:0197c15_12": "依命如是。",
    "T24n1450_019:0197c15_13": "又須令王知之我等依命。」",
    "T24n1450_019:0197c16_14": "時提婆達多即詣未生怨王所白言：「汝不能立我為佛，為汝殺父今得王位，我今殺却佛自立一切智，大王可令護財象出。」",
    "T24n1450_019:0197c18_15": "時未生怨王語提婆達多言：「汝不聞諸佛世尊未調者能令調伏。」",
    "T24n1450_019:0197c20_16": "說已得即去，語調象人曰：「我已白王，汝可明日將象出。」",
    "T24n1450_019:0197c21_17": "時調象人持鈴擊聲告城中人：「明日放護財象，汝等自當防護。」",
    "T24n1450_019:0197c22_18": "時彼長者聞此事已心生愁惱自嘆：「我是薄福之人，今請世尊及苾芻眾過家設供，有此事起放惡象出，若為設齋？」",
    "T24n1450_019:0197c25_19": "復作是念：「我今須造飲食熟已將往佛所。」",
    "T24n1450_019:0197c26_20": "其夜即辦飲食，明旦向世尊所白佛言：「王舍城中擊鈴告人，欲放護財惡象，各自防護。",
    "T24n1450_019:0197c28_21": "今者世尊莫入城來，所造飲食欲將就此。」",
    "T24n1450_019:0197c29_22": "佛告長者：「汝可作辦，我今不怕護財惡象，我共聲聞眾同來入王舍城。」",
    "T24n1450_019:0198a01_23": "長者聞已歡喜即去，至家辦食鋪設座已，遙望世尊。",
    "T24n1450_019:0198a03_24": "爾時如來即持衣鉢，共苾芻眾入王舍城。",
    "T24n1450_019:0198a04_25": "時人即放護財象。",
    "T24n1450_019:0198a04_26": "時象見佛并諸徒眾，即生嗔怒，速走往如來邊。",
    "T24n1450_019:0198a05_27": "其提婆達多共未生怨王，上高樓頭遙望惡象，欲踐踏沙門喬答摩。",
    "T24n1450_019:0198a07_28": "提婆達多甚大喜悅，即說頌曰：「我見十力者，　　被象力所踏；　聲聞釋種子，　　今日應消盡。」",
    "T24n1450_019:0198a10_0": "爾時世尊以右手化作五師子，時象見師子已，當時忙怕失大便，奔走而去。",
    "T24n1450_019:0198a11_1": "世尊又放大火諸方熾熱，唯佛住所足下涼冷。",
    "T24n1450_019:0198a12_2": "其護財惡象東西遊走唯逢熱火，世尊住處清淨涼冷。",
    "T24n1450_019:0198a14_0": "當見惡象，諸聲聞等皆悉迸散遠走，唯阿難陀一人不離佛邊。",
    "T24n1450_019:0198a15_1": "其象醉醒羸弱來詣佛所，世尊即以百寶莊嚴輞輪相無畏之手，摩其象頭行無畏施，即說頌曰：「莫樂象身處，　　象趣是惡趣；　當莫損害他，　　即得賢聖道。",
    "T24n1450_019:0198a20_0": "　汝為前身業，　　故生在惡趣；　損害諸有情，　　將是為歡樂。",
    "T24n1450_019:0198a22_0": "　從此死已後，　　當生在何處？",
    "T24n1450_019:0198a23_0": "　復住在何邊？",
    "T24n1450_019:0198a23_1": "　　賢首汝善聽。",
    "T24n1450_019:0198a24_0": "　諸行是無常，　　諸法是無我；　寂靜是涅槃，　　於我心生信。」",
    "T24n1450_019:0198a26_0": "爾時世尊即往長者家敷座而坐，其護財象隨佛後行。",
    "T24n1450_019:0198a27_1": "佛在長者家，其象門外立，為不見佛故，即欲推門屋倒。",
    "T24n1450_019:0198a28_2": "佛以神力變其宅舍化為水精，內外相照令遙見佛。",
    "T24n1450_019:0198a29_3": "世尊食竟說施頌已從坐而去，其象隨佛後行，其國大臣具如上說啟白大王。",
    "T24n1450_019:0198b02_4": "王聞此事，轉告提婆達多：「汝大損我。",
    "T24n1450_019:0198b03_5": "其象去已，隣境國王聞者必起怨敵，汝大不是。」",
    "T24n1450_019:0198b04_6": "時提婆達多被訶責已默然而住。",
    "T24n1450_019:0198b05_7": "王勅諸臣言：「若佛出後當即關閉城門，莫令象出城外，勿令隨佛後去。」",
    "T24n1450_019:0198b06_8": "大臣依勅報守城門人，及語調象人：「繫捉取象，莫令隨佛後去。」",
    "T24n1450_019:0198b08_9": "依命即欲捉象。",
    "T24n1450_019:0198b08_10": "其象見佛出城，面前不見世尊，其象以脚踏鼻，氣息不通悶絕而死，當生四天王眾天。",
    "T24n1450_019:0198b10_11": "天法，當生天者有三種念起：從何處滅？",
    "T24n1450_019:0198b11_12": "生在何處？",
    "T24n1450_019:0198b11_13": "是何業報？",
    "T24n1450_019:0198b11_14": "當觀自身，從象中死已，生在於此清淨四天大王中。",
    "T24n1450_019:0198b12_15": "前生為於佛所發歡喜心。",
    "T24n1450_019:0198b13_16": "「我今在此歡樂，不往如來所，甚非道理。",
    "T24n1450_019:0198b14_17": "我先須共諸天圍遶詣如來所。」",
    "T24n1450_019:0198b15_18": "其象生天，有身百寶莊嚴，清淨之身內外明徹。",
    "T24n1450_019:0198b16_19": "其夜即衣裓盛眾妙花，往如來所竹林園中，其光遍照勝晝日。",
    "T24n1450_019:0198b17_20": "時以眾寶花散佛身上，即於前坐聽佛說法，世尊觀察隨所樂聽而應說法。",
    "T24n1450_019:0198b19_21": "其天聞已，以慧金剛杵摧破二十種我見煩惱山，即證預流果。",
    "T24n1450_019:0198b20_22": "既證果已心大喜悅白佛言：「世尊！",
    "T24n1450_019:0198b21_23": "無父無母能作此事，無王能作、無天能作、無親無友，亦無過去魂靈、無沙門婆羅門枯諸血海。",
    "T24n1450_019:0198b23_24": "唯佛能斷我苦惱海，超煩惱山閉惡趣門，安置人天勝妙之處。」",
    "T24n1450_019:0198b25_25": "即說頌曰：「因佛閉塞惡趣門，　　三塗之中多損害；　今蒙開闡人天路，　　復證微妙涅槃城。",
    "T24n1450_019:0198b28_0": "　因佛斷除眾惡業，　　患翳之目得清淨；　能證寂滅聖賢道，　　超過有流眾苦處。",
    "T24n1450_019:0198b30_0": "　一切人天所應供，　　能除生老病死苦；　於百千生不逢遇，　　果報今時得見佛。",
    "T24n1450_019:0198c02_0": "　我禮大師垂瓔珞，　　頂禮佛足心歡喜；　右遶三匝欲還歸，　　騰身即往天宮上。」",
    "T24n1450_019:0198c04_0": "爾時彼天，如商人得利、如農夫得豐熟、如壯士鬪敵得勝、如病人得差，所將諸天下供養已，還與相隨歸於天上。",
    "T24n1450_019:0198c06_1": "于時林中有諸苾芻，於初夜念誦經行，見大光明遍照林野，心生怪愕來詣佛所，而白佛言：「世尊！",
    "T24n1450_019:0198c08_2": "於昨夜分是何因緣釋梵諸天下世尊所？」",
    "T24n1450_019:0198c09_3": "佛告諸苾芻：「此非釋梵諸天來於我所。",
    "T24n1450_019:0198c10_4": "復次諸苾芻！",
    "T24n1450_019:0198c10_5": "汝曾見護財大象以不？",
    "T24n1450_019:0198c11_6": "如此獰惡奔逸欲來殺我。」",
    "T24n1450_019:0198c11_7": "時苾芻等俱白佛言：「我等悉見。」",
    "T24n1450_019:0198c12_8": "佛言：「我已誨示，彼於我所生正信心起歡喜故，便即命終，得生四天王宮。",
    "T24n1450_019:0198c14_9": "其夜來詣我所，為彼說法得證見諦，却歸本宮。」",
    "T24n1450_019:0198c15_10": "諸苾芻等心生疑惑，唯佛能斷，白佛言：「世尊！",
    "T24n1450_019:0198c16_11": "彼護財象，作何罪業墮傍生趣？",
    "T24n1450_019:0198c17_12": "復作何業，得生四天王宮及得見諦？」",
    "T24n1450_019:0198c17_13": "佛告諸苾芻：「彼護財象者，先集業報今自擔負，如暴流水必當受之。",
    "T24n1450_019:0198c19_14": "此護財自作自受，非他人受。」",
    "T24n1450_019:0198c20_15": "復告諸苾芻：「所作之業無地水火風為彼受之，亦非蘊處界善非善事。」",
    "T24n1450_019:0198c21_16": "而說頌曰：「假令經百劫，　　所作業不亡；　因緣會遇時，　　果報還自受。」",
    "T24n1450_019:0198c24_0": "佛告諸苾芻：「過去世時，於賢劫中人壽二萬歲，有佛出世名迦攝波，十號具足，住波羅痆斯仙人墮處施鹿林中。",
    "T24n1450_019:0198c26_1": "是時此象於彼法中出家，持戒不能堅固、復不貴重、有所虧缺，常以四事供給眾僧，成就善根，所生之處食飲充足。",
    "T24n1450_019:0198c29_2": "見我正法心生歡喜，便即命終，得生四天王宮。",
    "T24n1450_019:0199a01_3": "復為在迦攝波佛時出家，讀誦四諦緣起蘊處等法，由彼三業修集善根今得生天，復得遇我證獲真諦。",
    "T24n1450_019:0199a03_4": "如是苾芻！",
    "T24n1450_019:0199a03_5": "若修白業等，如餘廣說。」",
    "T24n1450_019:0199a05_0": "爾時諸苾芻等心生疑惑，佛能斷疑，白佛言：「世尊！",
    "T24n1450_019:0199a06_1": "彼護財醉象當來害佛時，云何諸聲聞眾皆悉遠走，唯阿難陀一人不離如來？」",
    "T24n1450_019:0199a07_2": "佛言：「汝等諦聽！",
    "T24n1450_019:0199a08_3": "非但今時，於過往昔阿那婆達多河邊，有一鵝王名曰提頭賴吒，有二子：一名滿、二名滿面，滿者大兒、滿面者小兒。",
    "T24n1450_019:0199a10_4": "其名滿者，性行極剛獰惡，常行欺打，種種惱亂自餘諸鵝。",
    "T24n1450_019:0199a12_5": "時諸鵝等每來諮白鵝王：『汝子呫啄打我。』",
    "T24n1450_019:0199a13_6": "鵝王便作是念：『彼既麁惡獰性。",
    "T24n1450_019:0199a13_7": "若安立太子位，我死已後必損殺諸鵝，我今須作方便。』",
    "T24n1450_019:0199a15_0": "即喚二子滿及滿面告言：『汝等可能往詣諸池有鵝之處撿行，若先來者我即與王位。』",
    "T24n1450_019:0199a16_1": "時鵝王子競意，各將五百鵝眾往於諸方，東西遊行遍觀池水。",
    "T24n1450_019:0199a18_2": "諸鵝漸行至波羅痆斯，於彼時中有一國王名曰梵德，正住王位，其國人民熾盛安隱豐熟。",
    "T24n1450_019:0199a20_3": "去城不遠有妙花池清流最勝，有諸雜色蓮花而覆其上，其池四邊亦有千花菓樹，亦有雜類諸鳥翔集。",
    "T24n1450_019:0199a22_4": "時鵝王子名滿者，共五百鵝眾下來入彼池中，心無怖畏遊戲歡樂，其滿面共五百鵝眾在虛空中。",
    "T24n1450_019:0199a25_0": "時有一鵝報滿面言：『我等可下入此池中以不？』",
    "T24n1450_019:0199a26_1": "答言：『我且往無熱池中紹王位已，然後可來於此遊戲。』",
    "T24n1450_019:0199a27_2": "當即速疾往無熱池中即紹王位，還來至波羅痆斯池中遊戲。",
    "T24n1450_019:0199a28_3": "時池邊諸人，見鵝端正無畏遊戲，皆生怪愕：『人所樂見鵝中之王，從何處來至此池中？",
    "T24n1450_019:0199b01_4": "身體莊嚴，其池諸鳥無有比者，人皆愛之，無畏而住在池遊戲。』",
    "T24n1450_019:0199b03_5": "時波羅痆斯眾人聞已俱來，皆往池邊觀望看視而住。",
    "T24n1450_019:0199b04_6": "其國臣佐白大王言：『不知從何方有妙色鵝王共無量百千諸鵝圍遶，在彼池中，身色端正，勝自餘諸鳥，人愛不足，無畏而住。』",
    "T24n1450_019:0199b07_7": "時王告諸大臣言：『若當如此喚捕獵師來。』",
    "T24n1450_019:0199b08_8": "大臣依勅即喚集來，王言：『聞我池中有勝妙鵝王至，人所樂見，不知從何方來？",
    "T24n1450_019:0199b09_9": "汝等可作方便四面圍繞繫縛將來，莫令損彼身體肢節，將來見我。』",
    "T24n1450_019:0199b11_10": "其捕獵人依命即去，巧作方便緩緩繫縛已，時鵝王的知不得解脫，告諸群鵝：『汝等速往無熱池中。』",
    "T24n1450_019:0199b13_11": "五百群鵝皆悉走散，唯有一鵝涕淚而住。",
    "T24n1450_019:0199b14_12": "時採捕人見彼一鵝不被繫縛，在鵝王邊啼泣而住，心生怪愕，告言：『我懼王勅繫縛汝身，汝莫啼哭，我不殺汝。』",
    "T24n1450_019:0199b17_13": "即將此鵝王往波羅痆斯王邊，傍邊一鵝雖不被縛，心相愛念亦隨後去，將到王邊。",
    "T24n1450_019:0199b18_14": "王告獵人：『不繫鵝何因而來？』",
    "T24n1450_019:0199b19_15": "其採捕人白大王言：『我不繫縛，彼自隨來。』",
    "T24n1450_019:0199b20_16": "王生怪愕語採捕人：『隨後來者，的知是夫婦相愛不離。",
    "T24n1450_019:0199b21_17": "汝解放此鵝王，從彼同去，莫令有人損害。』",
    "T24n1450_019:0199b22_18": "其採捕人白大王言：『恐別有人損害於鵝王，勅群臣告諸百姓，勿令損害此鵝王也。』",
    "T24n1450_019:0199b24_19": "時王即喚群臣：『卿今可於波羅痆斯城隍之處擊鼓宣令作如是語：「國中所有一切人眾，從今已去但是眾鳥不應傷損。」』",
    "T24n1450_019:0199b27_20": "臣即如勅普告令知。",
    "T24n1450_019:0199b27_21": "汝等苾芻！",
    "T24n1450_019:0199b28_22": "勿作異念，往時滿面王者，即我身是。",
    "T24n1450_019:0199b28_23": "彼隨鵝者，即阿難陀是。",
    "T24n1450_019:0199b29_24": "其次五百群鵝者，即是今時五百苾芻是。",
    "T24n1450_019:0199c01_25": "於彼鵝時皆悉走散，唯有阿難陀不相捨離。",
    "T24n1450_019:0199c02_26": "今時亦復如是，眾皆走散，是阿難陀不捨離我。」",
    "T24n1450_019:0199c04_0": "爾時世尊復告諸苾芻等：「重為汝說，阿難陀不捨離我，五百苾芻走散之事。",
    "T24n1450_019:0199c05_1": "汝等諦聽！",
    "T24n1450_019:0199c05_2": "如過往昔，於波羅痆斯有王名阿吒，正住其位。",
    "T24n1450_019:0199c07_3": "其國人民熾盛豐熟安樂，有五百臣佐為彼威德，近境諸王皆來朝拜。",
    "T24n1450_019:0199c08_4": "時有一人從南天來名曰杖瓶，然此一人當敵千人，到臣佐所。",
    "T24n1450_019:0199c10_5": "大臣即將見王，白大王言：『聞王威德，此一人鬪已敵千人，王當攝受。』",
    "T24n1450_019:0199c11_6": "時王即賜受用財物。",
    "T24n1450_019:0199c12_7": "於後時中比境有王，軍馬漸多強盛勇健，即辦象馬車步四種兵士，來逼阿吒共為鬪戰。",
    "T24n1450_019:0199c14_8": "其阿吒王亦以四事兵馬出共鬪戰，其外境王被打陣破散走而去，各歸本所還來聚集。",
    "T24n1450_019:0199c16_9": "密遣一人諮五百群臣：『我更鬪戰，汝莫共我鬪敵。",
    "T24n1450_019:0199c17_10": "若得位時多與汝等財寶，勝阿吒萬倍。』",
    "T24n1450_019:0199c18_11": "其五百群臣皆悉迴意，共外境王情同密契。",
    "T24n1450_019:0199c19_12": "時王復以四事兵甲，更來鬪戰，阿吒亦以四種兵士共為鬪敵，其五百大臣共外境王同情不戰。",
    "T24n1450_019:0199c21_13": "彼南天來者，共阿吒王心大苦惱，彼人即說頌曰：「『一切友捨離，　　多時好看侍；　　唯有瓶杖人，　　不離大王所。』",
    "T24n1450_019:0199c25_0": "「彼勇健人殺彼五百大臣。」",
    "T24n1450_019:0199c25_1": "爾時佛告諸苾芻：「勿作異念！",
    "T24n1450_019:0199c26_2": "時彼阿吒王者，即我身是也。",
    "T24n1450_019:0199c26_3": "彼敵千人勇健者，即阿難陀是。",
    "T24n1450_019:0199c27_4": "其五百群臣者，即此時五百苾芻是。",
    "T24n1450_019:0199c28_5": "其五百苾芻皆悉走散離我，唯阿難陀不捨離於我。」",
    "T24n1450_019:0199c29_6": "復告諸苾芻等：「汝等諦聽！",
    "T24n1450_019:0200a01_7": "阿難陀不捨離我之事。",
    "T24n1450_019:0200a01_8": "如過往昔，有一菩薩住不定聚，在一方所山中受獸王師子身。",
    "T24n1450_019:0200a03_9": "時有五百野犴，每常隨後求拾殘食，同住山中。",
    "T24n1450_019:0200a04_10": "師子殺得蟲獸，上味血肉食已捨去。",
    "T24n1450_019:0200a05_0": "餘有殘者，野干取食多時在彼。",
    "T24n1450_019:0200a05_1": "於後時中，彼師子王夜覓蟲獸，夜闇不覺墮在枯井，其五百野犴中有一野犴，見師子墮井，不離井邊思念方便：『作何計校，救拔師子得出井中？』",
    "T24n1450_019:0200a09_0": "自餘野犴見五百群鹿，隨後而行。",
    "T24n1450_019:0200a09_1": "其彼一野犴傍井東西遊行，見一土堆，以脚推土置於井中，土漸滿井師子得出。",
    "T24n1450_019:0200a11_2": "爾時諸天於虛空中，即說頌曰：「『皆須作親友，　　羸弱及強者；　　我見一野犴，　　從井救師子。』」",
    "T24n1450_019:0200a15_0": "佛告諸苾芻等：「時師子者，我身是也。",
    "T24n1450_019:0200a15_1": "其一野犴者，阿難陀是也。",
    "T24n1450_019:0200a16_2": "昔四百九十九野犴，即此四百九十九苾芻是也。",
    "T24n1450_019:0200a17_3": "其四百九十九苾芻棄捨於我，唯阿難陀不捨而住。」",
    "T24n1450_019:0200a18_4": "佛告諸苾芻等：「諦聽！",
    "T24n1450_019:0200a19_5": "乃往昔時有一菩薩在不定趣，時一方所與五百鹿為王。",
    "T24n1450_019:0200a20_6": "有一獵師欲害群鹿，於河側邊著弶柵網索計校捕獵。",
    "T24n1450_019:0200a21_7": "時諸鹿等心無畏懼遊行至彼，然其鹿王於前而行，遂被繫縛。",
    "T24n1450_019:0200a23_8": "既見被縛，諸鹿並皆走散。",
    "T24n1450_019:0200a23_9": "有一母鹿，住於王邊而不棄捨。",
    "T24n1450_019:0200a24_10": "于時鹿王欲斷其索而不能斷，母鹿見其鹿王不能斷索，便說伽他曰：「『大威德鹿王，　　宜速慇懃解；　　安置弶柵者，　　獵師今欲來。』",
    "T24n1450_019:0200a29_0": "「爾時鹿王便以伽他以頌答曰：「『我今作何計？",
    "T24n1450_019:0200b01_1": "　　無能斷此索，　　弶索極堅牢，　　縛脚令徹骨。』",
    "T24n1450_019:0200b03_0": "「爾時獵師，手執弓箭身著袈裟到此鹿所，母鹿見獵師欲害鹿王。",
    "T24n1450_019:0200b04_1": "于時鹿母即就鹿王，而說頌曰：「『大威德鹿王，　　宜速慇懃解；　　安置弶柵者，　　獵師今欲來。』",
    "T24n1450_019:0200b08_0": "「爾時鹿王以頌報曰：「『我今作何計？",
    "T24n1450_019:0200b09_1": "　　無能斷此索，　　弶索極堅牢，　　縛脚令徹骨。』",
    "T24n1450_019:0200b11_0": "「爾時鹿母心懷虛怯，即就獵師而說伽他曰：「『汝是大獵師，　　宜放弓箭却，　　將刀先殺我，　　然後殺鹿王。』",
    "T24n1450_019:0200b14_0": "「爾時獵師聞是語已，心大驚愕而問鹿母：『此鹿是汝何等眷屬？』",
    "T24n1450_019:0200b15_1": "鹿母報曰：『是我夫主。』",
    "T24n1450_019:0200b15_2": "獵師聞是語已，便說伽他而報彼曰：「『我今不害汝，　　亦不殺鹿王；　　令汝重相愛，　　夫妻還得合。』",
    "T24n1450_019:0200b19_0": "「爾時鹿母說伽他曰：「『如我與夫同歡樂，　　愛重夫主還相見；　　願汝與諸眷屬等，　　恒常愛重同歡樂。』",
    "T24n1450_019:0200b22_0": "「爾時獵師聞是說已心大驚怪，歎言希有，便解鹿王與母鹿同去。」",
    "T24n1450_019:0200b23_1": "爾時佛告諸苾芻：「汝意云何？",
    "T24n1450_019:0200b24_2": "其鹿王者，豈異人乎？",
    "T24n1450_019:0200b24_3": "即我身是。",
    "T24n1450_019:0200b24_4": "其母鹿者，阿難陀是。",
    "T24n1450_019:0200b25_5": "四百九十九鹿者，是四百九十九苾芻是。",
    "T24n1450_019:0200b26_6": "其四百九十九苾芻棄我而去，唯阿難陀不捨而住。」",
    "T24n1450_019:0200b27_7": "時諸苾芻咸皆有疑，唯有世尊能斷疑惑：「大德世尊！",
    "T24n1450_019:0200b29_8": "宜可觀察提婆達多，自為臭穢為利養故，損害其身。」",
    "T24n1450_019:0200c01_9": "佛告諸苾芻：「提婆達多非但今世以貪穢惡利養故而害其身。",
    "T24n1450_019:0200c02_10": "汝等諦聽！",
    "T24n1450_019:0200c02_11": "乃往古昔於一山中有大花池，時有大象住在池邊，復池一邊有野犴住，身多穢臭。",
    "T24n1450_019:0200c04_12": "是時其象從池飲水而出，其野犴欲往池邊飲水。",
    "T24n1450_019:0200c06_0": "野犴告象曰：『仁可避路，若不爾者可共鬪敵。』",
    "T24n1450_019:0200c07_0": "象作是念：『此可愍物臭穢無上，若以足踐或鼻或牙害彼，皆悉穢惡，我今還已穢惡之物方可害彼。』",
    "T24n1450_019:0200c09_1": "而說頌曰：「『亦不足蹋汝，　　復不鼻及牙；　　我用穢物殺，　　當以穢殺穢。』",
    "T24n1450_019:0200c12_0": "「時象復作是念：『我向一邊行，彼應必隨我後。』",
    "T24n1450_019:0200c13_0": "即向一邊速去。",
    "T24n1450_019:0200c13_1": "其野犴便作是念：『我以口辭彼懼退走。』",
    "T24n1450_019:0200c14_2": "即隨後趁象，其象見近，即以極努放糞打其野犴，便即命終。」",
    "T24n1450_019:0200c15_3": "佛告諸苾芻等：「勿作異念！",
    "T24n1450_019:0200c16_4": "爾時彼野犴者，即提婆達多是。",
    "T24n1450_019:0200c16_5": "當以穢物損害，今時亦穢惡利養故損害。」",
    "T24n1450_019:0200c17_6": "時苾芻心皆疑惑，唯佛能斷，來白佛言：「若能依佛教者，皆度生死苦難。",
    "T24n1450_019:0200c19_7": "若依提婆達多教者，墮在苦中。」",
    "T24n1450_019:0200c21_0": "根本說一切有部毘奈耶破僧事卷第十九"
}