{
    "T14n0485_002:0680a03_0": "無所有菩薩經卷第二",
    "T14n0485_002:0680a04_0": "隋天竺三藏闍那崛多等譯",
    "T14n0485_002:0680a05_0": "「世尊！",
    "T14n0485_002:0680a05_1": "我於彼時，復見彼諸聽法大眾，以天人花及眾寶物而散佛上；及諸菩薩而聽法已，復更出生種種音樂雜色衣服供養世尊，以諸衣服覆世尊上，還坐本處而共聽法。",
    "T14n0485_002:0680a08_2": "世尊！",
    "T14n0485_002:0680a09_0": "我於彼時復作是念：『嗚呼諸佛神通無礙！",
    "T14n0485_002:0680a09_1": "思惟信入隨順而行。』",
    "T14n0485_002:0680a10_2": "世尊！",
    "T14n0485_002:0680a10_3": "我聞此說無礙法聲，即入覺知，而說偈言：「『我覺寂靜時，　　無有障礙處，　　即脫一切苦，　　而得不動樂。』",
    "T14n0485_002:0680a14_0": "「世尊！",
    "T14n0485_002:0680a14_1": "我於彼時復於空中，見如來身，聞說是言：『汝善男子！",
    "T14n0485_002:0680a15_2": "汝莫捨意，汝應更信諸佛神通勤求信入。",
    "T14n0485_002:0680a16_3": "汝善男子！",
    "T14n0485_002:0680a16_4": "汝於長夜無智愚癡，恒為欺誑受苦惱故。』",
    "T14n0485_002:0680a17_5": "「世尊！",
    "T14n0485_002:0680a17_6": "我於彼時聞是語已，復生恐怖身毛皆竪，一心思惟求佛神通。",
    "T14n0485_002:0680a18_7": "我思惟時，即見三千大千世界，所有草木樹林花果皆悉開敷，好色香潔甚可愛樂，世間天人阿修羅等以花散佛，而供養已還沒不現。",
    "T14n0485_002:0680a22_0": "復有諸果香潔無比，復見世尊左手執鉢，以取諸果滿於鉢中。",
    "T14n0485_002:0680a23_1": "又見世尊於臍中出諸化菩薩，從於鉢中而取果已，遍至十方阿僧祇等諸世界中，授與無量諸佛世尊，彼世尊鉢皆悉盈滿。",
    "T14n0485_002:0680a26_2": "我見彼佛世尊食時，臍中復出諸化菩薩，身皆金色眾相莊嚴。",
    "T14n0485_002:0680a27_3": "從身出已，我復見彼諸世界中，有諸菩薩及諸眾生，以彼諸果奉獻供養。",
    "T14n0485_002:0680a29_4": "既奉獻已見彼食時，彼等食已皆悉得成如來形相，至餘世界無佛之處，於彼演說般若波羅蜜法要，教化成熟無量眾生住於菩提，諸佛法中勤修不斷，為說法故彼等還沒，如來鉢中果還盈滿。",
    "T14n0485_002:0680b04_5": "復見此果從鉢出已，供養一切世間眾生，充潤自身皆至佛所，頂禮佛足右繞三匝，合掌恭敬却住一面，從世尊所聞無所有解釋法相，一心聽受更無所見，更無有智。",
    "T14n0485_002:0680b08_6": "「世尊！",
    "T14n0485_002:0680b08_7": "我亦如是聽入隨順如所說行，我如是知我身與佛，及此大眾空無可說。",
    "T14n0485_002:0680b10_8": "如是念時，有一佛像起語我言：『汝善男子！",
    "T14n0485_002:0680b11_9": "此是諸佛大德神通。』",
    "T14n0485_002:0680b11_10": "我於彼時所得諸想我想不行，亦無歡喜亦不怯弱。",
    "T14n0485_002:0680b12_11": "我唯信入諸佛神通，如是思惟：『願諸眾生未入者入，未度者度。』",
    "T14n0485_002:0680b14_12": "我發是心：『願諸眾生於佛神通圓滿無缺。』",
    "T14n0485_002:0680b15_13": "我時亦復無眾生想。",
    "T14n0485_002:0680b15_14": "然我於佛大神通不可破壞，為諸眾生及此大眾令成熟故，作如是言：『嗚呼諸佛大德神通！",
    "T14n0485_002:0680b17_15": "如是希有我今乃見，然佛神通亦無增減。』",
    "T14n0485_002:0680b18_16": "「彼時復見空中有佛，作如是言：『汝善男子！",
    "T14n0485_002:0680b19_17": "更求信入諸佛神通。』",
    "T14n0485_002:0680b20_18": "世尊！",
    "T14n0485_002:0680b20_19": "我於彼時一心信入諸佛神通，一心念時即見諸佛神通力故，一切眾生即一眾生，一眾生即一切眾生，然彼一切我亦不見。",
    "T14n0485_002:0680b23_0": "「世尊！",
    "T14n0485_002:0680b23_1": "我於彼時作如是念：『諸佛神通不可思議！",
    "T14n0485_002:0680b24_2": "如我見佛大神通等。』",
    "T14n0485_002:0680b24_3": "我於彼時更求諸佛大德神通亦無厭足，我求彼時更轉信入更復專念，思惟觸證令增廣故。",
    "T14n0485_002:0680b26_4": "世尊！",
    "T14n0485_002:0680b26_5": "我於彼時見此三千大千世界四方所有毘富羅山，佛及四眾天人修羅，諸世界等皆成大海，清淨無濁更無餘相。",
    "T14n0485_002:0680b29_6": "「世尊！",
    "T14n0485_002:0680b29_7": "我於彼時復作是念：『嗚呼諸佛神通如是！』",
    "T14n0485_002:0680c01_8": "世尊！",
    "T14n0485_002:0680c01_9": "我念佛神通時，即見世尊坐彼水中而水不著。",
    "T14n0485_002:0680c02_10": "我復見有菴摩羅果，及菩提果無所缺壞，繞佛三匝住在佛前，佛為說法，復說諸佛大神通等。",
    "T14n0485_002:0680c04_11": "為說法時成菩薩形，頂禮佛已即沒不現。",
    "T14n0485_002:0680c05_12": "復見世尊在毘富羅山為眾說法，如是略說乃至成火，又成螢火，又復成風、大毘羅果，是則成地如大母指。",
    "T14n0485_002:0680c08_13": "一切世間即一世間，一世間即一切世間，彼諸世間復成無智彼則真體。",
    "T14n0485_002:0680c09_14": "我於彼時於佛神通如是觸證，思惟是已不生疑惑。",
    "T14n0485_002:0680c10_15": "亦不恐怖心慮不行。",
    "T14n0485_002:0680c11_16": "「爾時，有一如來形像在我前住，而謂我言：『汝善男子！",
    "T14n0485_002:0680c12_17": "於幾時行六波羅蜜，而能信此佛大神通廣思惟證？』",
    "T14n0485_002:0680c13_18": "世尊！",
    "T14n0485_002:0680c13_19": "我於彼時白彼佛言：『如所言六波羅蜜者。",
    "T14n0485_002:0680c14_20": "為是何謂？』",
    "T14n0485_002:0680c15_21": "彼告我言：『所謂檀波羅蜜、尸波羅蜜、羼提波羅蜜、毘梨耶波羅蜜、禪波羅蜜、般若波羅蜜。",
    "T14n0485_002:0680c17_22": "汝善男子、如是名為六波羅蜜，行已當得證入諸佛大神通中，汝已成佛大神通已。』",
    "T14n0485_002:0680c18_23": "「我時白言：『是故，世間諸天及人阿修羅等，聽我今說，現今世尊為我證明，於諸法中得無礙智。",
    "T14n0485_002:0680c21_24": "世尊現知，如我今說，我未曾行六波羅蜜，而得證於佛大神通。",
    "T14n0485_002:0680c22_25": "我今始聞六波羅蜜，我本前際墮黑闇中不可得知。",
    "T14n0485_002:0680c23_26": "今見世尊及無所有菩薩所問，世尊解釋，我既聞已於諸法中無復黑闇，於諸陰聚分別法中得無所著。",
    "T14n0485_002:0680c26_0": "而說偈言：「『我得寂靜智，　　無復有所著，　　今已脫諸苦，　　現得不動樂，　　寂靜無比智，　　寂無有所寂。",
    "T14n0485_002:0681a01_0": "　　為何事布施？",
    "T14n0485_002:0681a01_1": "　　多百爾所劫，　　我無布施行，　　已證無比寂。",
    "T14n0485_002:0681a03_0": "　　布施中何作？",
    "T14n0485_002:0681a03_1": "　　彼施不為寂，　　寂靜無比智，　　寂無有寂處。",
    "T14n0485_002:0681a05_0": "　　為何事持戒？",
    "T14n0485_002:0681a05_1": "　　多百爾所劫，　　我今不持戒，　　已證無比寂。",
    "T14n0485_002:0681a07_0": "　　寂中無持戒，　　戒亦不為寂，　　已知無比寂，　　所寂無寂處。",
    "T14n0485_002:0681a09_0": "　　為何事修忍？",
    "T14n0485_002:0681a09_1": "　　多百爾所劫，　　我今不修忍，　　已證無比寂。",
    "T14n0485_002:0681a11_0": "　　寂中何所忍？",
    "T14n0485_002:0681a11_1": "　　忍亦不為寂，　　已知無比寂，　　所寂無寂處。",
    "T14n0485_002:0681a13_0": "　　為何而精進？",
    "T14n0485_002:0681a13_1": "　　多百爾所劫，　　我不行精進，　　已證無比寂。",
    "T14n0485_002:0681a15_0": "　　寂中用進為，　　寂滅無精進，　　已知無比寂，　　所寂無寂處。",
    "T14n0485_002:0681a17_0": "　　為何而修禪？",
    "T14n0485_002:0681a17_1": "　　多百爾所劫，　　我今不修禪，　　已證無比寂。",
    "T14n0485_002:0681a19_0": "　　於中用禪為？",
    "T14n0485_002:0681a19_1": "　　寂中無禪定，　　已知無比寂，　　所寂無寂處。",
    "T14n0485_002:0681a21_0": "　　為何修智慧？",
    "T14n0485_002:0681a21_1": "　　多百爾所劫，　　我未修智慧，　　已知無比寂。",
    "T14n0485_002:0681a23_0": "　　於中用智為？",
    "T14n0485_002:0681a23_1": "　　寂中無智慧，　　何用施戒忍，　　精進及禪定，　　智慧等諸度，　　何用多所行？",
    "T14n0485_002:0681a26_0": "　　我以無智故，　　已知寂無比，　　於中智何作？",
    "T14n0485_002:0681a27_1": "　　寂中無用智。",
    "T14n0485_002:0681a28_0": "　　願為我解釋，　　所有諸法中。",
    "T14n0485_002:0681a29_0": "　　一切智自在，　　尊無不知者。』",
    "T14n0485_002:0681b01_0": "　　彼問此義已，　　兩足尊為釋：　『如實真如等，　　不散亦不合，　　不取亦不捨，　　汝今應當知。",
    "T14n0485_002:0681b04_0": "　　於中及自他，　　當更無有疑，　　知佛神通已，　　則離於我想，　　亦復無言說，　　自身捨無上。",
    "T14n0485_002:0681b07_0": "　　覺佛神通已，　　一切罪皆滅，　　滅已無熱惱，　　故名持戒者。",
    "T14n0485_002:0681b09_0": "　　聞佛神通已，　　彼言大神通，　　如實無思慮，　　彼名忍辱者。",
    "T14n0485_002:0681b11_0": "　　覺佛神通已，　　彼心無怯弱，　　更復生精進，　　故名精進者。",
    "T14n0485_002:0681b13_0": "　　覺佛神通已，　　彼心不散亂，　　捨一切諸相，　　故名禪定者。",
    "T14n0485_002:0681b15_0": "　　覺佛神通已，　　彼不著三界，　　超越諸障礙，　　故名智度者。",
    "T14n0485_002:0681b17_0": "　　是行一切處，　　諸度調伏者，　　覺知一切佛，　　是名佛神通。』」",
    "T14n0485_002:0681b19_0": "爾時，惡心難調害人者，白佛言：「世尊！",
    "T14n0485_002:0681b19_1": "一一諸佛法教難覺，微少智者更深思惟。」",
    "T14n0485_002:0681b20_2": "而說偈言：「若有聞觸證，　　云何覺神通？",
    "T14n0485_002:0681b22_0": "　彼當能滿足，　　是等諸六度，　及助菩提法。",
    "T14n0485_002:0681b23_1": "　　何謂佛神通？",
    "T14n0485_002:0681b24_0": "　有何實體相？",
    "T14n0485_002:0681b24_1": "　　彼有何色住？",
    "T14n0485_002:0681b25_0": "　云何而得證？」",
    "T14n0485_002:0681b26_0": "爾時，世尊以偈，報彼惡心難調害人者言：「若有自覺知，　　自已無眾生，　一切法中智，　　彼是佛神通。",
    "T14n0485_002:0681b29_0": "　眾生有著心，　　教於空法中，　如是教眾生，　　當得佛神通。",
    "T14n0485_002:0681c02_0": "　眾生有著心，　　當一心普覺，　亦不當發心，　　此是佛神通。",
    "T14n0485_002:0681c04_0": "　所有諸佛剎，　　即知一佛剎，　彼此不相入，　　此是佛神通。",
    "T14n0485_002:0681c06_0": "　知諸法不生，　　能發菩提心，　諸眾生一生，　　故言佛神通。",
    "T14n0485_002:0681c08_0": "　忍言為神通，　　忍法體亦盡，　入於一切法，　　亦無有所住。",
    "T14n0485_002:0681c10_0": "　彼住佛神通，　　一切法無疑，　無疑無生法，　　故彼得授記。",
    "T14n0485_002:0681c12_0": "　成熟眾生故，　　當清淨佛剎，　於多劫修行，　　當得佛智故。",
    "T14n0485_002:0681c14_0": "　覺知諸佛空，　　一切最為上，　度佛法彼岸，　　成熟眾生故。",
    "T14n0485_002:0681c16_0": "　佛聲及神通，　　文義皆能證，　於祕密教中，　　即得度彼岸。",
    "T14n0485_002:0681c18_0": "　無邊不可取，　　亦無遍知者，　如是佛神通，　　無復有邊際。",
    "T14n0485_002:0681c20_0": "　若自此證已，　　即是勝布施，　一切施中上，　　更不生惡處。",
    "T14n0485_002:0681c22_0": "　能行一切施，　　彼常行施時，　無有分別知，　　亦無有所住。",
    "T14n0485_002:0681c24_0": "　覺知是教已，　　彼無物不捨，　於一切生中，　　是故捨一切。",
    "T14n0485_002:0681c26_0": "　若聞此法已，　　能捨於我想，　取已無所著，　　是為最上檀。",
    "T14n0485_002:0681c28_0": "　聞已無熱惱，　　身心得寂靜，　是為最上戒，　　更無有勝者。",
    "T14n0485_002:0682a01_0": "　於一空法中，　　無忍無諍競，　是為最勝忍，　　於中無上者。",
    "T14n0485_002:0682a03_0": "　知諸法空已，　　無有怯弱心，　是為勝精進，　　於中無過者。",
    "T14n0485_002:0682a05_0": "　於空常不亂，　　一切心發覺，　此是快禪定，　　唯聲中示現。",
    "T14n0485_002:0682a07_0": "　若於空不怖，　　一切智無想，　離睡眠無知，　　是智為最上。",
    "T14n0485_002:0682a09_0": "　是等諸度行，　　入於是教中，　若知無言說，　　彼即度諸度。",
    "T14n0485_002:0682a11_0": "　不壞於諸法，　　亦無有逼惱，　彼即知正法，　　無功用智定。",
    "T14n0485_002:0682a13_0": "　不壞於諸法，　　亦無有逼迫，　無知寂靜故，　　度於施彼岸。",
    "T14n0485_002:0682a15_0": "　若不壞諸法，　　亦不逼諸法，　此是最勝戒，　　一切戒中上。",
    "T14n0485_002:0682a17_0": "　若不破壞物，　　於非法亦然，　如是無疑已，　　更不墮惡道。",
    "T14n0485_002:0682a19_0": "　若忍無盡故，　　覺一切有為，　此是最勝忍，　　斷一切鬪諍。",
    "T14n0485_002:0682a21_0": "　常習近是忍，　　晝夜不休息，　如是身觸證，　　當得可喜色。",
    "T14n0485_002:0682a23_0": "　若修習空時，　　不生勞倦意，　是即上精進，　　捨一切懈怠。",
    "T14n0485_002:0682a25_0": "　如是彼精進，　　若能身觸已，　即名上精進，　　一切無過者。",
    "T14n0485_002:0682a27_0": "　不著於空法，　　及與禪寂滅，　此是最勝空，　　遠離諸覺觀。",
    "T14n0485_002:0682a29_0": "　是中禪喜者，　　彼捨諸煩惱，　如是身觸已，　　即無有輕躁。",
    "T14n0485_002:0682b02_0": "　若於內外法，　　無所有依著，　此是最勝智，　　無有智能散。",
    "T14n0485_002:0682b04_0": "　當觀一切法，　　若無有智處，　如是觸知已，　　不染著諸世。",
    "T14n0485_002:0682b06_0": "　如是如實知，　　常能一切施，　亦無一切施，　　彼無有所取。",
    "T14n0485_002:0682b08_0": "　諸法無所有，　　即是諸法體，　彼無所觸已，　　名為財富者。",
    "T14n0485_002:0682b10_0": "　若思能清涼，　　善修於平等，　無有諸怯弱，　　斷疑遍普照。",
    "T14n0485_002:0682b12_0": "　清淨住戒中，　　彼無有熱惱，　若無有所證，　　彼戒無所轉。",
    "T14n0485_002:0682b14_0": "　解脫如虛空，　　更無有所見，　如虛空清淨，　　故彼無惡作。",
    "T14n0485_002:0682b16_0": "　無所見諸法，　　而求無上道，　為諸眾生故，　　所起煩惱處。",
    "T14n0485_002:0682b18_0": "　不見彼彼身，　　不見彼身時，　煩惱無縛處，　　解脫皆如夢。",
    "T14n0485_002:0682b20_0": "　更無所復見，　　彼無亦不見，　是故名如夢。",
    "T14n0485_002:0682b21_1": "　　如是諸言說，　有無等差別，　　聲覺觀分別，　如空不可取。",
    "T14n0485_002:0682b23_2": "　　持戒與破戒，　善趣及惡趣，　　癡虛妄分別，　是處無真實。",
    "T14n0485_002:0682b25_3": "　　猶如鏡中像，　分別故見彼，　　於彼無所有，　色體實如是。",
    "T14n0485_002:0682b27_4": "　　如是內計我，　士夫不可得，　　內既無所有，　外亦不可得。",
    "T14n0485_002:0682b29_5": "　　此是如如教，　是故言為空，　　若能知空者，　彼當證寂滅。",
    "T14n0485_002:0682c02_6": "　　色從因緣生，　彼色無實體，　　若緣彼無有，　彼無無有因。",
    "T14n0485_002:0682c04_7": "　　無因故不生，　本性空寂靜，　　無取亦無捨，　無棄亦無似。",
    "T14n0485_002:0682c06_8": "　　若證是無二，　一切根能忍，　　若得如是忍，　彼當速成佛。",
    "T14n0485_002:0682c08_9": "　　我如是知已，　得見然燈佛，　　於後授我記，　汝往當成佛。",
    "T14n0485_002:0682c10_10": "　　若有善男子，　及以善女人，　　彼覺如是等，　則亦當不難。",
    "T14n0485_002:0682c12_11": "　　若有善女人，　欲轉於女身，　　應如是知身，　即得具足願。",
    "T14n0485_002:0682c14_12": "　　好色甚端正，　見者生歡喜，　　丈夫富伽羅。",
    "T14n0485_002:0682c16_0": "　覺知如是教，　　正行正念者，　聞持已能思，　　名智慧丈夫，　為眾決疑網。",
    "T14n0485_002:0682c18_1": "　　若有多眾生，　疑惑無定意，　　欲求於智慧，　彼能為斷疑。",
    "T14n0485_002:0682c20_2": "　　若住不正道，　令彼住正路，　　幽冥諸眾生，　能為彼照明。",
    "T14n0485_002:0682c22_3": "　　所有受生處，　一切處得明，　　為眾生愛樂，　覺知此教故。",
    "T14n0485_002:0682c24_4": "　　壽命得長遠，　諸根悉具足，　　常生勝族姓，　眷屬皆隨順。",
    "T14n0485_002:0682c26_5": "　　隨何等生處，　為一切利益，　　并餘眾生等，　悉令住菩提。",
    "T14n0485_002:0682c28_6": "　　若聞是等法，　能速自證見，　　諸眾生應當，　常恭敬奉事。",
    "T14n0485_002:0683a01_7": "　　應當作福田，　堪受一切施，　　常為善丈夫，　為世間支提。",
    "T14n0485_002:0683a03_8": "　　住於諸佛前，　於一切勝施，　　無上世尊邊，　彼等堪施主，　　降伏諸世間，　當為作福田。",
    "T14n0485_002:0683a06_9": "　　若聞如是法，　能勤修速證，　　一切諸佛教，　此修多羅說。",
    "T14n0485_002:0683a08_10": "　　如是覺菩提，　如如無分別，　　為此益法教，　當行菩提行，　　阿僧祇劫數，　聞是教法故。",
    "T14n0485_002:0683a11_11": "　　若於人天中，　欲受諸果報，　　而能聞是法，　應勤修速證。",
    "T14n0485_002:0683a13_12": "　　彼無能降伏，　調御諸眾生，　　能於諸餘眾，　彼恒有威德。",
    "T14n0485_002:0683a15_13": "　　彼智善得利，　善得於壽命，　　得值佛出世，　能聞此教故。",
    "T14n0485_002:0683a17_14": "　　所有諸佛法，　彼知不思議，　　彼為作聲聞，　復得僧功德。",
    "T14n0485_002:0683a19_15": "　　捨於一切法，　復捨內自身，　　應聽修多羅，　聞已應覺知。",
    "T14n0485_002:0683a21_16": "　　此法無不說，　是處無所說，　　如是等諸法，　此中如是說。",
    "T14n0485_002:0683a23_17": "　　不取亦不捨，　亦無有得失，　　無處可持來，　是法無住處，　　所有過去佛，　彼如是說法，　　若有當來佛，　彼當如是說。",
    "T14n0485_002:0683a27_18": "　　於十方世界，　現在兩足尊，　　彼所說法教，　亦如是無二。",
    "T14n0485_002:0683a29_19": "　　若有眾生欲，　能說是法者，　　當如我所說，　如是當覺知。",
    "T14n0485_002:0683b02_20": "　　若不覺此法，　而當得涅槃，　　終不能觸證，　及當住菩提。",
    "T14n0485_002:0683b04_21": "　　此彼皆具足，　此是諸佛見，　　所有如是法，　及如是見處，　　眾生界求時，　難得於出現。",
    "T14n0485_002:0683b07_22": "　　若覺此諸法，　真實體空寂，　　諸法無有實，　諸法亦無有。",
    "T14n0485_002:0683b09_23": "　　若無有法想，　一切有寂靜，　　此彼如實知，　諸法無得處，　　無所有所問，　無所有所說。",
    "T14n0485_002:0683b12_24": "　　時彼摩訶薩，　名曰無所有，　　以念於如來，　復問人中上。",
    "T14n0485_002:0683b14_25": "　　所說如是法，　不可見而說，　　誰能覺如是，　不可覺知者。",
    "T14n0485_002:0683b16_26": "　　是等多億天，　及諸四部眾，　　合十指爪掌，　寂意而聽聞。",
    "T14n0485_002:0683b18_27": "　　彼聞已欣慶，　而無有所得，　　無智及得處，　多眾住是意。",
    "T14n0485_002:0683b20_28": "　　若有未知者，　彼等起欲樂，　　發勤精進意，　當得聞已知。",
    "T14n0485_002:0683b22_29": "　　如是聞真義，　真智無分別，　　如己無不如，　真復如是說。",
    "T14n0485_002:0683b24_30": "　　聞諸佛妙法，　所見大神通，　　皆發歡喜意，　當得上菩提。",
    "T14n0485_002:0683b26_31": "　　多有俱致天，　及百那由他，　　已覺自證知，　如我之所說。",
    "T14n0485_002:0683b28_32": "　　今我此眾中，　所有聞法者，　　倍有百千數，　已觸證真法，　　皆已共和合，　昔恒沙佛所，　　已聞覺是法。",
    "T14n0485_002:0683c03_0": "　彼聞今觸證，　　彼此當作佛，　如我今所在，　　當如是說法，　無有於增減。",
    "T14n0485_002:0683c05_1": "　　是殺害人者，　於往昔生處，　　曾聞如是法，　昔所未曾有。",
    "T14n0485_002:0683c07_2": "　　彼於今得聞，　無所有解釋，　　已入佛神通，　今知於聞義。",
    "T14n0485_002:0683c09_3": "　　見是等大眾，　即厭於自身，　　自見最下類，　知佛神通故，　　復更信深入，　不可思議等，　　彼入已即得。",
    "T14n0485_002:0683c13_0": "　非法非非法，　　此是佛神通，　諸世間無上，　　覺無分別已，　無所無不得。",
    "T14n0485_002:0683c15_1": "　　此害人利根，　如所聞聞已，　　利根向我說，　諸佛之法體。",
    "T14n0485_002:0683c17_2": "　　眾生心頑鈍，　為癡網所覆，　　雖復多時聞，　不知佛神通。",
    "T14n0485_002:0683c19_3": "　　我昔曾見佛，　證作人中上，　　覺是大神通，　於後得授記。",
    "T14n0485_002:0683c21_4": "　　過去八十四，　阿僧祇劫中，　　我值然燈佛，　以知有為法，　　以有所得故。",
    "T14n0485_002:0683c24_0": "　為得之所覆，　　而著於我想，　為諸煩惱惑，　　不覺佛神通。",
    "T14n0485_002:0683c26_0": "　以有於執著，　　流轉生死中，　數不得邊際。",
    "T14n0485_002:0683c27_1": "　　自餘若不覺，　如是佛神通，　　菩薩摩訶薩，　彼著亦多時。",
    "T14n0485_002:0683c29_2": "　　是諸菩薩等，　欲速證菩提，　　寂靜佛神通，　應速願覺入。",
    "T14n0485_002:0684a02_3": "　　如是難調伏，　名為害人者，　　還得利智根，　故彼得不難。」",
    "T14n0485_002:0684a05_0": "爾時，眾中無煩天子，即以諸天曼陀羅花而散佛上，合掌恭敬而白佛言：「世尊！",
    "T14n0485_002:0684a06_1": "以何因緣？",
    "T14n0485_002:0684a07_0": "是惡心難調殺害人者，如是利根智慧微妙，乃能如是速疾決了。」",
    "T14n0485_002:0684a08_1": "說是語已。",
    "T14n0485_002:0684a08_2": "爾時，佛告無煩天子言：「天子諦聽！",
    "T14n0485_002:0684a09_3": "是惡心難調殺害人者，於過去世曾五百生，受毒蛇身見即害物。",
    "T14n0485_002:0684a10_4": "受彼身已於日夜中，多有眾生為彼所害，以飢惱故皆食彼盡猶不能足，食已消滅，皆成灰燼。",
    "T14n0485_002:0684a13_5": "彼以求食不得眠睡，身不安隱惡心更增。",
    "T14n0485_002:0684a14_0": "或經日夜半月一月，或經年歲，因惡心故而取命終，即便墮於阿鼻地獄。",
    "T14n0485_002:0684a15_1": "生彼處已受大苦惱，百千俱致那由他歲，若捨彼身還復生於見毒蛇中，如是次第經五百世，常當受於見毒蛇身。",
    "T14n0485_002:0684a18_2": "「若捨彼身還復生於阿鼻地獄，以彼惡集如是起故，於最後生彼毒蛇母愛所縛故，殺若干虫與彼令食，食已飽滿身得安樂，便得睡眠晝夜不覺。",
    "T14n0485_002:0684a21_3": "彼睡眠時，其母即為多殺諸虫或至千數，斷其命已置其左右周匝圍繞，復置口邊皆成大聚。",
    "T14n0485_002:0684a23_4": "彼睡覺已食彼諸虫潤身飽滿，還得安隱尋復睡眠經七日夜。",
    "T14n0485_002:0684a25_5": "彼母復於七日夜中殺百千虫，置其口邊而為大聚。",
    "T14n0485_002:0684a26_6": "「彼睡覺已，食彼虫聚而猶未盡，即見其母更殺諸虫，持來聚集更為一聚。",
    "T14n0485_002:0684a27_7": "彼即生念：『奇哉！",
    "T14n0485_002:0684a28_8": "我母能為難事，為愛我故，求爾許虫與我令食，然我於今不知厭足，然不食盡不知邊際，我今不應如是求食，而令我母為愛我故為我求食。",
    "T14n0485_002:0684b02_9": "我今於母能作何報？』",
    "T14n0485_002:0684b02_10": "「彼於母所起慈愛心，知有益處知有恩義，即生愛心生饒益心。",
    "T14n0485_002:0684b04_11": "彼資潤身。",
    "T14n0485_002:0684b04_12": "復以於母生慈念心稍有柔潤，於即睡眠身心安樂。",
    "T14n0485_002:0684b05_13": "彼時遇有取薪草人皆共見之，即以利斧斷其命根。",
    "T14n0485_002:0684b06_14": "「彼命終已，有旃陀羅名曰氣噓，生彼子家還有惡心。",
    "T14n0485_002:0684b08_15": "彼時祖父氣噓死後，氣噓之子復當刑殺。",
    "T14n0485_002:0684b09_0": "復於後時彼氣噓子身復命終，既命終已遂絕此業，有合死者無人刑殺。",
    "T14n0485_002:0684b10_1": "「爾時，大臣啟白王言：『大王當知，其主刑者名曰氣噓，其命已終，其彼有子身亦命終。",
    "T14n0485_002:0684b12_2": "大王當知，今無有人殺合死者。』",
    "T14n0485_002:0684b14_0": "「爾時，彼王告大臣言：『彼氣噓門頗有種族，受彼世業資生已不？』",
    "T14n0485_002:0684b15_1": "臣白王言：『彼氣噓門現有孤子受其世業。』",
    "T14n0485_002:0684b16_2": "王勅臣言：『汝等可往將彼孤子而來見我。』",
    "T14n0485_002:0684b17_3": "大臣受勅將來見王。",
    "T14n0485_002:0684b17_4": "王勅之言：『童子！",
    "T14n0485_002:0684b18_5": "汝今既受氣噓世業資生，云何而不習於刑殺合死之人？』",
    "T14n0485_002:0684b19_6": "彼答王言：『敬如王教，我有親屬不聽我殺。",
    "T14n0485_002:0684b20_7": "王今若遣伏從來命，我蹔還家須臾復來。』",
    "T14n0485_002:0684b21_8": "王言：『童子！",
    "T14n0485_002:0684b21_9": "汝可知時宜應速來。』",
    "T14n0485_002:0684b22_0": "彼至家已，所有妻子及諸眷屬皆斷命已，還至王所，而白王言：『大王當知，我之親屬皆已殺盡，更無有人遮我殺者。",
    "T14n0485_002:0684b24_1": "唯願大王勅我所作。』",
    "T14n0485_002:0684b25_2": "於是即付刀杖殺具，彼仍不受。",
    "T14n0485_002:0684b25_3": "王復勅言：『汝今何故不受刀杖？』",
    "T14n0485_002:0684b26_4": "彼報王言：『大王！",
    "T14n0485_002:0684b26_5": "我今既名知刑殺害之人，自有牙齒不假刀杖。",
    "T14n0485_002:0684b27_6": "大王當知，若無齒力彼須刀杖，我有牙齒有合死者，我用齒齧而斷彼命，飲彼血已資潤我身增益氣力。』",
    "T14n0485_002:0684c01_7": "於是即取合死之人，以齒齧項而斷其命即飲其血，飲其血已倍增氣力，嚴熾威勢倍更增惡。",
    "T14n0485_002:0684c03_8": "「善男子！",
    "T14n0485_002:0684c03_9": "彼難調伏殺害人者，於彼時間多殺眾生皆飲其血，惡心嚴熾心智猛利，如是利智得聞菩薩名無所有，請問世尊空義斷漏，不起煩惱顛倒分別，斷瞋恚意慳貪妬嫉，無恩義處悉能破除，得無言說。",
    "T14n0485_002:0684c08_0": "從佛所聞解說之時，聞已更復增益利智，復入諸佛大神通事，故得如是勝利功德。」",
    "T14n0485_002:0684c10_0": "爾時，復有教示菩薩摩訶薩從坐而起，整理衣服，偏袒右邊右膝著地，合掌向佛，欲有所問。",
    "T14n0485_002:0684c12_1": "彼合掌時佛神力故，水陸所生種種妙花有開敷者，色香微妙滿其手中，即生歡喜踊躍無量，以歡喜意用彼諸花而散佛上，再三散已，而白佛言：「世尊！",
    "T14n0485_002:0684c15_2": "今此難調殺害人者，已曾發於菩提心耶？」",
    "T14n0485_002:0684c16_3": "時佛告言：「汝善男子！",
    "T14n0485_002:0684c16_4": "宜應還問此難調伏殺害人者，是善男子當為汝說。」",
    "T14n0485_002:0684c19_0": "爾時，教示菩薩還復合掌，而問之言：「汝善男子！",
    "T14n0485_002:0684c20_1": "已曾發於菩提心耶？」",
    "T14n0485_002:0684c20_2": "彼即答言：「善男子！",
    "T14n0485_002:0684c20_3": "知我今即是發菩提心清淨無濁，如我聞佛大神通已即斷諸惡，而復得聞此無所有菩薩所問、世尊解釋，聞已信受念持觀察無有疑網。",
    "T14n0485_002:0684c24_4": "於世尊說一切諸法空無有我，無生無滅無有境界，無境界處無虛空處。",
    "T14n0485_002:0684c25_5": "汝善男子！",
    "T14n0485_002:0684c25_6": "於如此處欲起何心而有所聞？」",
    "T14n0485_002:0684c26_7": "教示菩薩復問彼言：「汝善男子！",
    "T14n0485_002:0684c27_8": "汝於眾生幾所成熟於菩提耶？」",
    "T14n0485_002:0684c28_0": "彼即答言：「善男子！",
    "T14n0485_002:0684c28_1": "我於無量不思議等不可瞋恚諸眾生者，成熟安置菩提種子，於無邊劫當更成熟所有眾生。",
    "T14n0485_002:0685a01_2": "善男子！",
    "T14n0485_002:0685a01_3": "譬如虛空多所容受，佛法亦爾容受無量。",
    "T14n0485_002:0685a02_4": "若有信受彼能成熟，亦可成熟一切眾生，不著邪徑當作惡業。",
    "T14n0485_002:0685a04_5": "「善男子！",
    "T14n0485_002:0685a04_6": "我已為一切眾生利益安樂而為攀緣，今向汝說無有虛妄，佛自證知。",
    "T14n0485_002:0685a05_7": "若佛世尊不授記者，我於菩提我即自記。",
    "T14n0485_002:0685a06_8": "所以者何？",
    "T14n0485_002:0685a07_9": "我已信入菩薩種子，已住信忍無疑無惑，於此諸佛大神通中，此是一切諸菩薩等無有所著，發菩提心而為根本。",
    "T14n0485_002:0685a09_10": "若增長已次第能證菩提之果及一切智，一切佛法當覺當知，次第成熟無量眾生，於菩提道亦當成就，住於菩薩不動法中。",
    "T14n0485_002:0685a12_11": "「善男子！",
    "T14n0485_002:0685a12_12": "如是，如是！",
    "T14n0485_002:0685a13_0": "無異無別，能如是者願生諸相，然諸眾生有厭離想得無疑惑，願當入佛大神通處自見於我少分。",
    "T14n0485_002:0685a15_1": "所以者何？",
    "T14n0485_002:0685a15_2": "其佛神通有無量故。",
    "T14n0485_002:0685a15_3": "善男子！",
    "T14n0485_002:0685a16_4": "諸佛世尊於大神通能決了見，諸菩薩等若未得忍唯以信行，若諸菩薩有得忍者，於佛神通少分已入。」",
    "T14n0485_002:0685a18_5": "爾時，以佛神通力故，於此大地六種震動安樂潤澤，無一眾生有驚怖者，一切音樂不鼓自鳴。",
    "T14n0485_002:0685a20_6": "上虛空雨優波羅花、鉢頭摩花、拘勿頭花、分陀利花。",
    "T14n0485_002:0685a21_7": "於虛空中自然而有種種天衣懸垂而現，燒眾天人所有諸香。",
    "T14n0485_002:0685a23_8": "彼一切眾所有三千大千世界，彼菩薩等不知邊際，彼等皆悉掬於此花，以散佛上，如是再三及散此眾。",
    "T14n0485_002:0685a25_9": "於時復有十六俱致百千那由他等蓮花，猶如車輪，從地踊出，彼花臺中有菩薩坐，皆悉具足三十二相。",
    "T14n0485_002:0685a27_10": "彼諸菩薩各從花下，還以此花而散佛上，花供養已，合掌禮敬向佛而住。",
    "T14n0485_002:0685b01_0": "爾時，教示菩薩承佛威神，而問彼等諸菩薩言：「善男子等！",
    "T14n0485_002:0685b02_1": "汝從何來？」",
    "T14n0485_002:0685b02_2": "彼菩薩言：「我從十方阿僧祇等諸世界中，奉侍禮敬阿僧祇佛，聽聞法已而來至此。」",
    "T14n0485_002:0685b04_3": "教示菩薩復問之言：「善男子等！",
    "T14n0485_002:0685b05_4": "汝聞何法？」",
    "T14n0485_002:0685b05_5": "彼答之言：「我等亦聞有菩薩名無所有問、佛為解釋，亦如此間釋迦如來所解說法，亦復如是無有增減。",
    "T14n0485_002:0685b07_6": "彼菩薩亦名無所有，於問彼佛。",
    "T14n0485_002:0685b08_7": "彼佛世尊亦如是說，不起煩惱令斷疑惑，令作光明令近諸佛，及一切智無等等法。」",
    "T14n0485_002:0685b11_0": "爾時，大眾生希有心，皆作是念：「彼諸人等善得人身善得壽命，值佛出世隨順諸佛，聞無所有菩薩所問如是等法，信入奉行，無相無得不起煩惱。",
    "T14n0485_002:0685b14_1": "世尊！",
    "T14n0485_002:0685b14_2": "我今善得大利，善得人身善得壽命。",
    "T14n0485_002:0685b15_3": "我等今者，聞無所有菩薩所問、佛解釋時，聞於耳根如聞信解，無有疑惑有所觸證。",
    "T14n0485_002:0685b17_4": "我今得知一切智已，亦當如是為諸眾生而作利益得善普覆。",
    "T14n0485_002:0685b18_5": "我等今者，假使能以一切珍寶，滿此三千大千世界持用布施，以如是等猶不能報是無所有菩薩之德，而不現身能問如來寂靜之法，能斷無量眾生疑惑顛倒之意。",
    "T14n0485_002:0685b22_6": "我等於今當以何事而供養此不現身者？」",
    "T14n0485_002:0685b23_7": "爾時，無所有菩薩作如是言：「諸善男子！",
    "T14n0485_002:0685b24_8": "汝等若聞如是等法能信解者，即為已作上妙供養一切諸佛及諸菩薩。",
    "T14n0485_002:0685b25_9": "我今所問、佛為解釋，汝等若得無疑惑處，無熱惱處，成菩提時，為諸眾生作利益故，眾生執著令解脫故，亦為化彼惡心怨讐害人者故。",
    "T14n0485_002:0685b28_10": "唯若干事以是故問勸請如來，我今已顯諸佛法教，已照一切無明黑闇。」",
    "T14n0485_002:0685c02_0": "爾時，惡心難調怨讐殺害人者，見於如是大神通已：「如彼所知不取上下，心得調順無有喜怒。」",
    "T14n0485_002:0685c04_1": "說此語時，難調怨讐即於彼處踊身虛空，而作是言：「諸善男子！",
    "T14n0485_002:0685c05_2": "一切諸法猶如幻化，無有真實、分別所作，諸法實體如如不動無有顛倒，是故汝等所有諸想住持建立。",
    "T14n0485_002:0685c07_3": "如是等想無有實想，是顛倒想非有實想，是故汝今已得至於無疑惑處，亦當得於無礙辯才。",
    "T14n0485_002:0685c10_0": "汝等已脫諸疑惑故，求菩提時不由於他，常當自體一切開悟。」",
    "T14n0485_002:0685c11_1": "時，世尊言：「汝善男子！",
    "T14n0485_002:0685c11_2": "善哉！",
    "T14n0485_002:0685c12_0": "善哉！",
    "T14n0485_002:0685c12_1": "如汝所說。」",
    "T14n0485_002:0685c12_2": "爾時，難調惡心怨讐而白佛言：「世尊！",
    "T14n0485_002:0685c13_3": "我今即是授記，以蒙世尊稱歎善哉。",
    "T14n0485_002:0685c14_0": "雖然世尊但與我記，為此大眾令得踊躍，心意歡喜更發勝心不怯弱故。",
    "T14n0485_002:0685c15_1": "世尊！",
    "T14n0485_002:0685c15_2": "我今不見彼法歡喜踊躍。",
    "T14n0485_002:0685c16_3": "世尊！",
    "T14n0485_002:0685c16_4": "一切諸法無有思念，無有真實，分別所起，以分別故而有莊嚴，猶如幻化、如夢所見、如旋火輪。",
    "T14n0485_002:0685c18_5": "我於彼等如實覺知，如佛世尊為無所有菩薩解釋，我亦隨順無隨順故。」",
    "T14n0485_002:0685c21_0": "無所有菩薩經卷第二"
}