{
    "T01n0026_055:0770a09_0": "中阿含經卷第五十五",
    "T01n0026_055:0770a11_0": "東晉罽賓三藏瞿曇僧伽提婆譯",
    "T01n0026_055:0770a12_0": "中阿含晡利多品(有十經)(第五後誦)　持齋、晡利多　　羅摩、五下分　心穢、箭毛二　　隨摩那修學　法樂比丘尼　　拘絺羅在後（二〇二）中阿含晡利多品持齋經第一我聞如是：一時，佛遊舍衛國，在於東園鹿子母堂。",
    "T01n0026_055:0770a18_1": "爾時，鹿子母毘舍佉平旦沐浴，著白淨衣，將子婦等眷屬圍繞，往詣佛所，稽首作禮，却住一面。",
    "T01n0026_055:0770a20_2": "世尊問曰：「居士婦！",
    "T01n0026_055:0770a20_3": "今沐浴耶？」",
    "T01n0026_055:0770a21_0": "答曰：「世尊！",
    "T01n0026_055:0770a21_1": "我今持齋。",
    "T01n0026_055:0770a21_2": "善逝！",
    "T01n0026_055:0770a21_3": "我今持齋。」",
    "T01n0026_055:0770a21_4": "世尊問曰：「居士婦！",
    "T01n0026_055:0770a22_5": "今持何等齋耶？",
    "T01n0026_055:0770a22_6": "齋有三種。",
    "T01n0026_055:0770a22_7": "云何為三？",
    "T01n0026_055:0770a23_8": "一者放牛兒齋，二者尼揵齋，三者聖八支齋。",
    "T01n0026_055:0770a24_9": "居士婦！",
    "T01n0026_055:0770a24_10": "云何名為放牛兒齋？",
    "T01n0026_055:0770a24_11": "若放牛兒朝放澤中，晡收還村，彼還村時，作如是念：『我今日在此處放牛，明日當在彼處放牛。",
    "T01n0026_055:0770a27_12": "我今日在此處飲牛，明日當在彼處飲牛。",
    "T01n0026_055:0770a28_13": "我牛今在此處宿止，明日當在彼處宿止。』",
    "T01n0026_055:0770a29_14": "居士婦！",
    "T01n0026_055:0770a29_15": "如是有人若持齋時，作是思惟：『我今日食如此之食，明日當食如彼食也。",
    "T01n0026_055:0770b02_16": "我今日飲如此之飲，明日當飲如彼飲也。",
    "T01n0026_055:0770b03_17": "我今含消如此含消，明日含消如彼含消。』",
    "T01n0026_055:0770b04_18": "其人於此晝夜樂著欲過，是謂名曰放牛兒齋。",
    "T01n0026_055:0770b05_19": "若如是持齋放牛兒齋者，不獲大利，不得大果，無大功德，不得廣布。",
    "T01n0026_055:0770b06_20": "「居士婦！",
    "T01n0026_055:0770b07_21": "云何名為尼揵齋耶？",
    "T01n0026_055:0770b07_22": "若有出家學尼揵者，彼勸人曰：『汝於東方過百由延外有眾生者，擁護彼故，棄捨刀杖，如是南方、西方、北方過百由延外有眾生者，擁護彼故，棄捨刀杖，是為彼勸進人。",
    "T01n0026_055:0770b11_23": "或有想護眾生，或無想不護眾生，汝當十五日說從解脫時，脫衣裸形，東向住立，作如是說：「我無父母，非父母有，我無妻子，非妻子有，我無奴婢，非奴婢生。」』",
    "T01n0026_055:0770b15_24": "居士婦！",
    "T01n0026_055:0770b15_25": "彼欲勸進於真諦語，而反勸進虛妄之言，彼人日日見其父母，便作此念：『是我父母。』",
    "T01n0026_055:0770b17_26": "父母日日見其兒子，亦作此念：『是我兒子。』",
    "T01n0026_055:0770b18_27": "彼見妻子，而作此念：『是我妻子。』",
    "T01n0026_055:0770b19_28": "妻子見彼，亦作此念：『是我尊長。』",
    "T01n0026_055:0770b19_29": "彼見奴婢，復作此念：『是我奴婢。』",
    "T01n0026_055:0770b20_30": "奴婢見彼，亦作此念：『是我大家。』",
    "T01n0026_055:0770b21_31": "彼用此欲，不與而用，非是與用，是謂名曰尼揵齋也。",
    "T01n0026_055:0770b22_32": "若如是持尼揵齋者，不獲大利，不得大果，無大功德，不得廣布。",
    "T01n0026_055:0770b24_33": "「居士婦！",
    "T01n0026_055:0770b24_34": "云何名為聖八支齋？",
    "T01n0026_055:0770b24_35": "多聞聖弟子若持齋時，作是思惟：『阿羅訶真人盡形壽離殺、斷殺，棄捨刀杖，有慙有愧，有慈悲心，饒益一切，乃至蜫蟲，彼於殺生淨除其心，我亦盡形壽離殺、斷殺，棄捨刀杖，有慙有愧，有慈悲心，饒益一切，乃至蜫蟲。",
    "T01n0026_055:0770c01_0": "我今於殺生淨除其心，我以此支於阿羅訶等同無異。』",
    "T01n0026_055:0770c02_1": "是故說齋。",
    "T01n0026_055:0770c02_2": "「復次，居士婦！",
    "T01n0026_055:0770c02_3": "多聞聖弟子若持齋時，作是思惟：『阿羅訶真人盡形壽離不與取、斷不與取，與而後取，樂於與取，常好布施，心樂放捨，歡喜無恡，不望其報，不以盜覆心，能自制己。",
    "T01n0026_055:0770c06_4": "彼於不與取淨除其心，我亦盡形壽離不與取、斷不與取，與而後取，樂於與取，常好布施，心樂放捨，歡喜無恡，不望其報，不以盜覆心，能自制己。",
    "T01n0026_055:0770c10_5": "我於不與取淨除其心，我以此支於阿羅訶等同無異。』",
    "T01n0026_055:0770c11_6": "是故說齋。",
    "T01n0026_055:0770c11_7": "「復次，居士婦！",
    "T01n0026_055:0770c12_8": "多聞聖弟子若持齋時，作是思惟：『阿羅訶真人盡形壽離非梵行、斷非梵行，修行梵行，至誠心淨，行無臭穢，離欲斷婬。",
    "T01n0026_055:0770c14_9": "彼於非梵行淨除其心，我於此日此夜離非梵行、斷非梵行，修行梵行，至誠心淨，行無臭穢，離欲斷婬。",
    "T01n0026_055:0770c17_10": "我於非梵行淨除其心，我以此支於阿羅訶等同無異。』",
    "T01n0026_055:0770c18_11": "是故說齋。",
    "T01n0026_055:0770c19_0": "「復次，居士婦！",
    "T01n0026_055:0770c19_1": "多聞聖弟子若持齋時，作是思惟：『阿羅訶真人盡形壽離妄言、斷妄言，真諦言，樂真諦，住真諦，為人所信，不欺世間。",
    "T01n0026_055:0770c22_2": "彼於妄言淨除其心，我亦盡形壽離妄言、斷妄言，真諦言，樂真諦，住真諦，為人所信，不欺世間。",
    "T01n0026_055:0770c24_3": "我於妄言淨除其心，我以此支於阿羅訶等同無異。』",
    "T01n0026_055:0770c25_4": "是故說齋。",
    "T01n0026_055:0770c26_0": "「復次，居士婦！",
    "T01n0026_055:0770c26_1": "多聞聖弟子若持齋時，作是思惟：『阿羅訶真人盡形壽離酒放逸、斷酒放逸。",
    "T01n0026_055:0770c28_2": "彼於酒放逸淨除其心，我亦盡形壽離酒放逸、斷酒放逸。",
    "T01n0026_055:0770c29_3": "我於酒放逸淨除其心，我以此支於阿羅訶等同無異。』",
    "T01n0026_055:0771a01_4": "是故說齋。",
    "T01n0026_055:0771a02_5": "「復次，居士婦！",
    "T01n0026_055:0771a02_6": "多聞聖弟子若持齋時，作是思惟：『阿羅訶真人盡形壽離高廣大床、斷高廣大床，樂下坐臥，或床或敷草。",
    "T01n0026_055:0771a04_7": "彼於高廣大床淨除其心，我於此日此夜離高廣大床、斷高廣大床，樂下坐臥，或床或敷草。",
    "T01n0026_055:0771a07_0": "我於高廣大床淨除其心，我以此支於阿羅訶等同無異。』",
    "T01n0026_055:0771a08_1": "是故說齋。",
    "T01n0026_055:0771a08_2": "「復次，居士婦！",
    "T01n0026_055:0771a09_0": "多聞聖弟子若持齋時，作是思惟：『阿羅訶真人盡形壽離華鬘、瓔珞、塗香、脂粉、歌舞、倡伎及往觀聽，斷華鬘、瓔珞、塗香、脂粉、歌舞、倡伎及往觀聽。",
    "T01n0026_055:0771a12_1": "彼於華鬘、瓔珞、塗香、脂粉、歌舞、倡伎及往觀聽淨除其心。",
    "T01n0026_055:0771a13_2": "我於此日此夜離華鬘、瓔珞、塗香、脂粉、歌舞、倡伎及往觀聽，斷華鬘、瓔珞、塗香、脂粉、歌舞、倡伎及往觀聽。",
    "T01n0026_055:0771a16_0": "我於華鬘、瓔珞、塗香、脂粉、歌舞、倡伎及往觀聽淨除其心，我以此支於阿羅訶等同無異。』",
    "T01n0026_055:0771a18_1": "是故說齋。",
    "T01n0026_055:0771a18_2": "「復次，居士婦！",
    "T01n0026_055:0771a18_3": "多聞聖弟子若持齋時，作是思惟：『阿羅訶真人盡形壽離非時食、斷非時食、一食，不夜食、樂於時食。",
    "T01n0026_055:0771a21_4": "彼於非時食淨除其心，我於此日此夜離非時食、斷非時食、一食，不夜食、樂於時食。",
    "T01n0026_055:0771a23_5": "我於非時食淨除其心，我以此支於阿羅訶等同無異。』",
    "T01n0026_055:0771a24_6": "是故說齋。",
    "T01n0026_055:0771a24_7": "「彼住此聖八支齋已，於上當復修習五法。",
    "T01n0026_055:0771a25_8": "云何為五？",
    "T01n0026_055:0771a26_9": "居士婦！",
    "T01n0026_055:0771a26_10": "多聞聖弟子若持齋時，憶念如來：『彼世尊、如來、無所著、等正覺、明行成為、善逝、世間解、無上士、道法御、天人師，號佛、眾祐。』",
    "T01n0026_055:0771a29_0": "彼作如是憶念如來已，若有惡伺，彼便得滅，所有穢污惡不善法，彼亦得滅。",
    "T01n0026_055:0771b01_1": "居士婦！",
    "T01n0026_055:0771b02_2": "多聞聖弟子緣如來故，心靖得喜。",
    "T01n0026_055:0771b02_3": "若有惡伺，彼便得滅，所有穢污惡不善法，彼亦得滅。",
    "T01n0026_055:0771b04_4": "「譬若如人，頭有垢膩，因膏澤、暖湯、人力、洗沐故，彼便得淨。",
    "T01n0026_055:0771b05_5": "如是多聞聖弟子若持齋時，憶念如來：『彼世尊、如來、無所著、等正覺、明行成為、善逝、世間解、無上士、道法御、天人師，號佛、眾祐。』",
    "T01n0026_055:0771b08_6": "彼作如是憶念如來已，若有惡伺，彼便得滅，所有穢污惡不善法，彼亦得滅。",
    "T01n0026_055:0771b10_7": "居士婦！",
    "T01n0026_055:0771b10_8": "多聞聖弟子緣如來故，心靖得喜。",
    "T01n0026_055:0771b11_9": "若有惡伺，彼便得滅，所有穢污惡不善法，彼亦得滅，是謂多聞聖弟子持梵齋，梵共會，因梵故，心靖得喜。",
    "T01n0026_055:0771b13_10": "若有惡伺，彼便得滅，所有穢污惡不善法，彼亦得滅。",
    "T01n0026_055:0771b14_11": "「復次，居士婦！",
    "T01n0026_055:0771b15_12": "多聞聖弟子若持齋時，憶念於法：『此法世尊善說，究竟，恒不變易，正智所知，正智所見，正智所覺。』",
    "T01n0026_055:0771b17_13": "彼作如是憶念法已，若有惡伺，彼便得滅，所有穢污惡不善法，彼亦得滅。",
    "T01n0026_055:0771b18_14": "居士婦！",
    "T01n0026_055:0771b19_15": "多聞聖弟子緣於法故，心靖得喜。",
    "T01n0026_055:0771b19_16": "若有惡伺，彼便得滅，所有穢污惡不善法，彼亦得滅。",
    "T01n0026_055:0771b21_17": "「猶人身有垢膩不淨，因麩、澡豆、暖湯、人力，極洗浴故，身便得淨。",
    "T01n0026_055:0771b22_18": "如是多聞聖弟子若持齋時，憶念於法：『此法世尊善說，究竟，恒不變易，正智所知，正智所見，正智所覺。』",
    "T01n0026_055:0771b24_19": "彼作如是憶念法已，若有惡伺，彼便得滅，所有穢污惡不善法，彼亦得滅。",
    "T01n0026_055:0771b26_20": "居士婦！",
    "T01n0026_055:0771b26_21": "多聞聖弟子緣於法故，心靖得喜。",
    "T01n0026_055:0771b27_22": "若有惡伺，彼便得滅，所有穢污惡不善法，彼亦得滅，居士婦！",
    "T01n0026_055:0771b29_23": "是謂多聞聖弟子持法齋，法共會，因法故，心靖得喜。",
    "T01n0026_055:0771c01_24": "若有惡伺，彼便得滅，所有穢污惡不善法，彼亦得滅。",
    "T01n0026_055:0771c02_25": "「復次，居士婦！",
    "T01n0026_055:0771c02_26": "多聞聖弟子若持齋時，憶念於眾：『世尊弟子眾善趣向質直，行要行趣，如來眾中實有阿羅訶真人趣、阿羅訶果證、阿那含趣、阿那含果證、斯陀含趣、斯陀含果證、須陀洹趣、須陀洹果證，是為四雙人八輩聖士。",
    "T01n0026_055:0771c07_27": "是謂世尊弟子眾，成就戒、定、慧、解脫、解脫見智，可呼、可請、可供養、可奉事、可敬重，則為天人良福之田。』",
    "T01n0026_055:0771c10_28": "彼作如是憶念眾已，若有惡伺，彼便得滅，所有穢污惡不善法，彼亦得滅。",
    "T01n0026_055:0771c11_29": "居士婦！",
    "T01n0026_055:0771c12_0": "多聞聖弟子緣於眾故，心靖得喜。",
    "T01n0026_055:0771c12_1": "若有惡伺，彼便得滅，所有穢污惡不善法，彼亦得滅。",
    "T01n0026_055:0771c14_0": "「猶如人衣有垢膩不淨，因灰、皂莢、澡豆、湯水、人力浣故，彼便得淨。",
    "T01n0026_055:0771c15_1": "如是多聞聖弟子若持齋時，憶念於眾：『世尊弟子眾善趣向質直，行要行趣，如來眾中實有阿羅訶真人趣、阿羅訶果證、阿那含趣、阿那含果證、斯陀含趣、斯陀含果證、須陀洹趣、須陀洹果證，是為四雙人八輩聖士。",
    "T01n0026_055:0771c20_2": "是謂世尊弟子眾，成就戒、定、慧、解脫、解脫見智，可呼、可請、可供養、可奉事、可敬重，則為天人良福之田。』",
    "T01n0026_055:0771c22_3": "彼作如是憶念眾已，若有惡伺，彼便得滅，所有穢污惡不善法，彼亦得滅。",
    "T01n0026_055:0771c24_4": "居士婦！",
    "T01n0026_055:0771c24_5": "多聞聖弟子緣於眾故，心靖得喜。",
    "T01n0026_055:0771c25_6": "若有惡伺，彼便得滅，所有穢污惡不善法，彼亦得滅，是謂多聞聖弟子持眾齋，眾共會，因眾故，心靖得喜。",
    "T01n0026_055:0771c28_7": "若有惡伺，彼便得滅，所有穢污惡不善法，彼亦得滅。",
    "T01n0026_055:0771c29_8": "「復次，居士婦！",
    "T01n0026_055:0771c29_9": "多聞聖弟子若持齋時，憶念自戒：『不缺不穿，無穢無污，極廣極大，不望其報，智者稱譽，善具善趣，善受善持。』",
    "T01n0026_055:0772a03_10": "彼作如是憶念自戒已，若有惡伺，彼便得滅，所有穢污惡不善法，彼亦得滅。",
    "T01n0026_055:0772a04_11": "居士婦！",
    "T01n0026_055:0772a05_12": "多聞聖弟子緣於戒故，心靖得喜。",
    "T01n0026_055:0772a05_13": "若有惡伺，彼便得滅，所有穢污惡不善法，彼亦得滅。",
    "T01n0026_055:0772a07_14": "「猶若如鏡，生垢不明，因石磨鋥瑩，由人力治，便得明淨。",
    "T01n0026_055:0772a08_15": "如是多聞聖弟子若持齋時，憶念自戒：『不缺不穿，無穢無污，極廣極大，不望其報，智者稱譽，善具善趣，善受善持。』",
    "T01n0026_055:0772a11_16": "彼作如是憶念自戒已，若有惡伺，彼便得滅，所有穢污惡不善法，彼亦得滅。",
    "T01n0026_055:0772a12_17": "居士婦！",
    "T01n0026_055:0772a13_18": "多聞聖弟子緣於戒故，心靖得喜。",
    "T01n0026_055:0772a13_19": "若有惡伺，彼便得滅，所有穢污惡不善法，彼亦得滅，是謂多聞聖弟子持戒齋，戒共會，因戒故，心靖得喜。",
    "T01n0026_055:0772a16_20": "若有惡伺，彼便得滅，所有穢污惡不善法，彼亦得滅。",
    "T01n0026_055:0772a17_21": "「復次，居士婦！",
    "T01n0026_055:0772a17_22": "多聞聖弟子若持齋時，憶念諸天：『實有四王天，彼天若成就信，於此命終，得生彼間，我亦有彼信。",
    "T01n0026_055:0772a20_23": "彼天若成就戒、聞、施、慧，於此命終，得生彼間，我亦有彼慧。",
    "T01n0026_055:0772a21_24": "實有三十三天、焰摩天、兜率哆天、化樂天、他化樂天，彼天若成就信，於此命終，得生彼間，我亦有彼信。",
    "T01n0026_055:0772a24_0": "彼天若成就戒、聞、施、慧，於此命終，得生彼間，我亦有彼慧。』",
    "T01n0026_055:0772a25_1": "彼作如是憶念已，及諸天信、戒、聞、施、慧。",
    "T01n0026_055:0772a26_2": "若有惡伺，彼便得滅，所有穢污惡不善法，彼亦得滅，居士婦，多聞聖弟子緣諸天故，心靖得喜。",
    "T01n0026_055:0772a28_3": "若有惡伺，彼便得滅，所有穢污惡不善法，彼亦得滅。",
    "T01n0026_055:0772a29_4": "「猶如上色金，生垢不淨，因火排鉆椎赤土、人力，磨拭瑩治，便得明淨。",
    "T01n0026_055:0772b02_5": "如是多聞聖弟子若持齋時，憶念諸天：『實有四王天，彼天若成就信，於此命終，得生彼間，我亦有彼信。",
    "T01n0026_055:0772b04_6": "彼天若成就戒、聞、施、慧，於此命終，得生彼間，我亦有彼慧。",
    "T01n0026_055:0772b06_7": "實有三十三天、焰摩天、兜率多天、化樂天、他化樂天，彼天若成就信，於此命終，得生彼間，我亦有彼信。",
    "T01n0026_055:0772b08_8": "彼天若成就戒、聞、施、慧，於此命終，得生彼間，我亦有彼慧。』",
    "T01n0026_055:0772b10_0": "彼作如是憶念已，及諸天信、戒、聞、施、慧，若有惡伺，彼便得滅，所有穢污惡不善法，彼亦得滅。",
    "T01n0026_055:0772b12_1": "「居士婦！",
    "T01n0026_055:0772b12_2": "若行如是聖八支齋，若有十六大國，謂一者鴦迦，二者摩竭陀，三者迦尸，四者拘薩羅，五者拘樓，六者般闍羅，七者阿攝貝，八者阿和檀提，九者枝提，十者跋耆，十一者跋蹉，十二跋羅，十三蘇摩，十四蘇羅吒，十五喻尼，十六劍浮。",
    "T01n0026_055:0772b18_3": "此諸國中所有錢寶、金、銀、摩尼、真珠、琉璃、壞伽、碧玉、珊瑚、留邵、鞞留、鞞勒、馬瑙、蝳蝐、赤石、旋珠，設使有人於中作王，隨用自在者，彼一切比丘持聖八支齋，不直十六分。",
    "T01n0026_055:0772b22_4": "「居士婦！",
    "T01n0026_055:0772b22_5": "我因此故說，人王者不如天樂。",
    "T01n0026_055:0772b23_0": "若人五十歲是四王天一晝一夜，如是三十晝夜為一月，十二月為一歲，如此五百歲是四王天壽。",
    "T01n0026_055:0772b25_1": "居士婦！",
    "T01n0026_055:0772b25_2": "必有是處，若族姓男、族姓女持聖八支齋，身壞命終，生四天王中。",
    "T01n0026_055:0772b27_3": "居士婦！",
    "T01n0026_055:0772b27_4": "我因此故說，人王者不如天樂。",
    "T01n0026_055:0772b28_5": "若人百歲是三十三天一晝一夜，如是三十晝夜為一月，十二月為一歲，如此千歲是三十三天壽。",
    "T01n0026_055:0772c01_6": "居士婦！",
    "T01n0026_055:0772c01_7": "必有是處，若族姓男、族姓女持聖八支齋，身壞命終，生三十三天中。",
    "T01n0026_055:0772c03_8": "「居士婦！",
    "T01n0026_055:0772c03_9": "我因此故說，人王者不如天樂。",
    "T01n0026_055:0772c04_10": "若人二百歲是焰摩天一晝一夜，如是三十晝夜為一月，十二月為一歲，如此二千歲是焰摩天壽。",
    "T01n0026_055:0772c06_11": "居士婦！",
    "T01n0026_055:0772c06_12": "必有是處，若族姓男、族姓女持聖八支齋，身壞命終，生焰摩天中。",
    "T01n0026_055:0772c08_13": "居士婦！",
    "T01n0026_055:0772c08_14": "我因此故說，人王者不如天樂。",
    "T01n0026_055:0772c09_15": "若人四百歲是兜率陀天一晝一夜，如是三十晝夜為一月，十二月為一歲，如此四千歲是兜率陀天壽。",
    "T01n0026_055:0772c11_16": "居士婦！",
    "T01n0026_055:0772c11_17": "必有是處，若族姓男、族姓女持聖八支齋，身壞命終，生兜率哆天中。",
    "T01n0026_055:0772c13_18": "「居士婦！",
    "T01n0026_055:0772c13_19": "我因此故說，人王者不如天樂。",
    "T01n0026_055:0772c14_20": "若人八百歲是化樂天一晝一夜，如是三十晝夜為一月，十二月為一歲，如此八千歲是化樂天壽。",
    "T01n0026_055:0772c16_21": "居士婦！",
    "T01n0026_055:0772c16_22": "必有是處，若族姓男、族姓女持聖八支齋，身壞命終，生化樂天中。",
    "T01n0026_055:0772c18_23": "居士婦！",
    "T01n0026_055:0772c18_24": "我因此故說，人王者不如天樂。",
    "T01n0026_055:0772c19_25": "若人千六百歲是他化樂天一晝一夜，如是三十晝夜為一月，十二月為一歲，如此萬六千歲是他化樂天壽。",
    "T01n0026_055:0772c21_26": "居士婦！",
    "T01n0026_055:0772c21_27": "必有是處，若族姓男、族姓女持聖八支齋，身壞命終，生他化樂天中。」",
    "T01n0026_055:0772c23_28": "於是，鹿子母毘舍佉叉手向佛，白曰：「世尊！",
    "T01n0026_055:0772c24_29": "聖八支齋甚奇！",
    "T01n0026_055:0772c24_30": "甚特！",
    "T01n0026_055:0772c25_0": "大利大果，有大功德，有大廣布。",
    "T01n0026_055:0772c25_1": "世尊！",
    "T01n0026_055:0772c25_2": "我從今始，自盡形壽持聖八支齋，隨其事力，布施修福。」",
    "T01n0026_055:0772c27_3": "於是，鹿子母聞佛所說，善持，稽首稽首佛足，繞三匝而去。",
    "T01n0026_055:0772c28_4": "佛說如是。",
    "T01n0026_055:0772c28_5": "鹿子母毘舍佉及諸比丘，聞佛所說，歡喜奉行。",
    "T01n0026_055:0773a01_0": "持齋經第一竟(四千四十九字)",
    "T01n0026_055:0773a02_0": "（二〇三）中阿含晡利多品晡利多經第二(第",
    "T01n0026_055:0773a03_0": "五後誦)",
    "T01n0026_055:0773a04_0": "我聞如是。",
    "T01n0026_055:0773a04_1": "一時，佛遊那難大，在波和利[木*奈]園之中。",
    "T01n0026_055:0773a05_2": "爾時，晡利多居士著白淨衣，白巾裹頭，拄杖執蓋，著世俗屣，從園至園，從觀至觀，從林至林，遍遊從行彷徉。",
    "T01n0026_055:0773a08_0": "若見諸沙門、梵志者，便作是說：「諸賢！",
    "T01n0026_055:0773a08_1": "當知我離俗斷俗，捨諸俗事。」",
    "T01n0026_055:0773a09_2": "彼諸沙門、梵志以濡軟柔和語曰：「唯然。",
    "T01n0026_055:0773a10_3": "賢晡利多離俗斷俗，捨諸俗事。」",
    "T01n0026_055:0773a11_4": "於是，晡利多居士遍遊行彷徉，往詣佛所，共相問訊，當在佛前，拄杖而立，世尊告曰：「居士！",
    "T01n0026_055:0773a13_5": "有座，欲坐便坐。」",
    "T01n0026_055:0773a13_6": "晡利多居士白曰：「瞿曇！",
    "T01n0026_055:0773a14_7": "此事不然，此事不可。",
    "T01n0026_055:0773a15_0": "所以者何？",
    "T01n0026_055:0773a15_1": "我離俗斷俗，捨諸俗事，而沙門瞿曇喚我為居士耶？」",
    "T01n0026_055:0773a16_2": "世尊答曰：「汝有相幖幟如居士，是故我喚汝：『居士！",
    "T01n0026_055:0773a17_3": "有座，欲坐便坐。』」",
    "T01n0026_055:0773a18_4": "世尊如是復至再三告曰：「居士！",
    "T01n0026_055:0773a18_5": "有座，欲坐便坐。」",
    "T01n0026_055:0773a19_6": "晡利多居士亦至再三白曰：「瞿曇！",
    "T01n0026_055:0773a20_7": "此事不然，此事不可。",
    "T01n0026_055:0773a20_8": "我離俗斷俗，捨諸俗事，而沙門瞿曇喚我為居士耶？」",
    "T01n0026_055:0773a21_9": "世尊答曰：「汝有相幖幟如居士，是故我喚汝：『居士！",
    "T01n0026_055:0773a23_10": "有座，欲坐便坐。』」",
    "T01n0026_055:0773a23_11": "世尊問曰：「汝云何離俗斷俗，捨諸俗事耶？」",
    "T01n0026_055:0773a24_12": "晡利多居士答曰：「瞿曇！",
    "T01n0026_055:0773a25_0": "我家一切所有財物盡持施兒，我無為無求遊，唯往取食，存命而已，如是我離俗斷俗，捨諸俗事。」",
    "T01n0026_055:0773a27_1": "世尊告曰：「居士！",
    "T01n0026_055:0773a27_2": "聖法、律中不如是斷絕俗事。",
    "T01n0026_055:0773a28_3": "居士！",
    "T01n0026_055:0773a28_4": "聖法、律中有八支斷俗事也。」",
    "T01n0026_055:0773a29_5": "於是，晡利多居士捨杖却蓋，及脫俗屣，叉手向佛，白曰：「瞿曇！",
    "T01n0026_055:0773b01_6": "聖法、律中云何八支斷俗事耶？」",
    "T01n0026_055:0773b02_7": "世尊答曰：「居士！",
    "T01n0026_055:0773b02_8": "多聞聖弟子依離殺、斷殺，依離不與取、斷不與取，依離邪婬、斷邪婬，依離妄言，斷妄言，依無貪著、斷貪著，依無害恚、斷害恚，依無憎嫉惱、斷憎嫉惱，依無增上慢、斷增上慢。",
    "T01n0026_055:0773b06_9": "居士！",
    "T01n0026_055:0773b06_10": "多聞聖弟子云何依離殺、斷殺耶？",
    "T01n0026_055:0773b07_11": "多聞聖弟子作是思惟：『殺者必受惡報，現世及後世，若我殺者，便當自害，亦誣謗他，天及諸智梵行者道說我戒，諸方悉當聞我惡名，身壞命終，必至惡處，生地獄中。",
    "T01n0026_055:0773b11_12": "如是殺者受此惡報，現世及後世，我今寧可依離殺、斷殺耶？』",
    "T01n0026_055:0773b12_13": "便依離殺、斷殺。",
    "T01n0026_055:0773b13_14": "如是多聞聖弟子依離殺、斷殺也。",
    "T01n0026_055:0773b14_15": "「居士！",
    "T01n0026_055:0773b14_16": "多聞聖弟子云何依離不與取、斷不與取耶？",
    "T01n0026_055:0773b15_17": "多聞聖弟子作是思惟：『不與取者必受惡報，現世及後世，若我不與取者，便當自害，亦誣謗他，天及諸智梵行者道說我戒，諸方悉當聞我惡名，身壞命終，必至惡處，生地獄中。",
    "T01n0026_055:0773b19_18": "如是不與取者受此惡報，現世及後世，我今寧可依離不與取、斷不與取耶？』",
    "T01n0026_055:0773b21_19": "便依離不與取、斷不與取。",
    "T01n0026_055:0773b21_20": "如是多聞聖弟子依離不與取、斷不與取也。",
    "T01n0026_055:0773b22_21": "「居士！",
    "T01n0026_055:0773b22_22": "多聞聖弟子云何依離邪婬、斷邪婬？",
    "T01n0026_055:0773b23_23": "多聞聖弟子作是思惟：『邪婬者必受惡報，現世及後世，若我邪婬者，便當自害，亦誣謗他，天及諸智梵行者道說我戒，諸方悉當聞我惡名，身壞命終，必至惡處，生地獄中。",
    "T01n0026_055:0773b27_24": "如是邪婬者受此惡報，現世及後世，我今寧可依離邪婬、斷邪婬耶？』",
    "T01n0026_055:0773b29_25": "便依離邪婬、斷邪婬。",
    "T01n0026_055:0773c01_0": "如是多聞聖弟子依離邪婬、斷邪婬也。",
    "T01n0026_055:0773c01_1": "「居士！",
    "T01n0026_055:0773c02_2": "多聞聖弟子云何依離妄言、斷妄言耶？",
    "T01n0026_055:0773c02_3": "多聞聖弟子作是思惟：『妄言者必受惡報，現世及後世，若我妄言者，便當自害，亦誣謗他，天及諸智梵行者道說我戒，諸方悉當聞我惡名，身壞命終，必至惡處，生地獄中。",
    "T01n0026_055:0773c06_4": "如是妄言者受此惡報，現世及後世，我今寧可依離妄言、斷妄言耶？』",
    "T01n0026_055:0773c08_5": "便依離妄言、斷妄言。",
    "T01n0026_055:0773c09_0": "如是多聞聖弟子依離妄言、斷妄言也。",
    "T01n0026_055:0773c09_1": "「居士！",
    "T01n0026_055:0773c10_2": "多聞聖弟子云何依無貪著、斷貪著耶？",
    "T01n0026_055:0773c11_0": "多聞聖弟子作是思惟：『貪著者必受惡報，現世及後世，若我貪著者，便當自害，亦誣謗他，天及諸智梵行者道說我戒，諸方悉當聞我惡名，身壞命終，必至惡處，生地獄中。",
    "T01n0026_055:0773c15_0": "如是貪著者受此惡報，現世及後世，我今寧可依無貪著、斷貪著耶？』",
    "T01n0026_055:0773c16_1": "便依無貪著、斷貪著。",
    "T01n0026_055:0773c17_2": "如是多聞聖弟子依無貪著、斷貪著也。",
    "T01n0026_055:0773c18_0": "「居士！",
    "T01n0026_055:0773c18_1": "多聞聖弟子云何依無害恚斷害恚耶？",
    "T01n0026_055:0773c19_0": "多聞聖弟子作是思惟：『害恚者必受惡報，現世及後世，若我害恚者，便當自害，亦誣謗他，天及諸智梵行者道說我戒，諸方悉當聞我惡名，身壞命終，必至惡處，生地獄中。",
    "T01n0026_055:0773c22_1": "如是害恚者受此惡報，現世及後世，我今寧可依無害恚、斷害恚耶？』",
    "T01n0026_055:0773c24_2": "便依無害恚、斷害恚。",
    "T01n0026_055:0773c25_0": "如是多聞聖弟子依無害恚、斷害恚也。",
    "T01n0026_055:0773c25_1": "「居士！",
    "T01n0026_055:0773c26_2": "多聞聖弟子云何依無憎嫉惱、斷憎嫉惱耶？",
    "T01n0026_055:0773c27_3": "多聞聖弟子作是思惟：『憎嫉惱者必受惡報，現世及後世，若我憎嫉惱者，便當自害，亦誣謗他，天及諸智梵行者道說我戒，諸方悉當聞我惡名，身壞命終，必至惡處，生地獄中。",
    "T01n0026_055:0774a02_4": "如是憎嫉惱者受此惡報，現世及後世，我今寧可依無憎嫉惱、斷憎嫉惱耶？』",
    "T01n0026_055:0774a03_5": "便依無憎嫉惱、斷憎嫉惱。",
    "T01n0026_055:0774a04_6": "如是多聞聖弟子依無憎嫉惱、斷憎嫉惱也。",
    "T01n0026_055:0774a05_7": "「居士！",
    "T01n0026_055:0774a05_8": "多聞聖弟子云何依無增上慢、斷增上慢耶？",
    "T01n0026_055:0774a06_9": "多聞聖弟子作是思惟：『增上慢者必受惡報，現世及後世，若我增上慢者，便當自害，亦誣謗他，天及諸智梵行者道說我戒，諸方悉當聞我惡名，身壞命終，必至惡處，生地獄中。",
    "T01n0026_055:0774a10_10": "如是增上慢者受此惡報，現世及後世，我今寧可依無增上慢、斷增上慢耶？』",
    "T01n0026_055:0774a12_11": "便依無增上慢、斷增上慢。",
    "T01n0026_055:0774a13_0": "如是多聞聖弟子依無增上慢、斷增上慢也。",
    "T01n0026_055:0774a14_1": "是謂聖法、律中有八支斷絕俗事。」",
    "T01n0026_055:0774a14_2": "居士問曰：「瞿曇！",
    "T01n0026_055:0774a15_3": "聖法、律中但是斷俗事，復更有耶？」",
    "T01n0026_055:0774a16_0": "世尊答曰：「聖法、律中不但有是斷絕俗事，更有八支斷絕俗事得作證也。」",
    "T01n0026_055:0774a17_1": "晡利多居士聞已，便脫白巾，叉手向佛，白曰：「瞿曇！",
    "T01n0026_055:0774a18_2": "聖法、律中云何更有八支斷絕俗事得作證耶？」",
    "T01n0026_055:0774a20_0": "世尊答曰：「居士！",
    "T01n0026_055:0774a20_1": "猶如有狗，飢餓羸乏，至屠牛處，彼屠牛師、屠牛弟子淨摘除肉，擲骨與狗。",
    "T01n0026_055:0774a22_2": "狗得骨已，處處咬嚙，破脣缺齒，或傷咽喉，然狗不得以此除飢。",
    "T01n0026_055:0774a23_3": "居士！",
    "T01n0026_055:0774a23_4": "多聞聖弟子亦復作是思惟：『欲如骨鏁。",
    "T01n0026_055:0774a24_5": "世尊說欲如骨鏁，樂少苦多，多有災患，當遠離之。』",
    "T01n0026_055:0774a25_6": "若有此捨離欲、離惡不善之法，謂此一切世間飲食永盡無餘，當修習彼。",
    "T01n0026_055:0774a27_7": "居士！",
    "T01n0026_055:0774a27_8": "猶去村不遠，有小肉臠，墮在露地，或烏或鵄，持彼肉去，餘烏鵄鳥競而逐之。",
    "T01n0026_055:0774a29_9": "於居士意云何？",
    "T01n0026_055:0774a29_10": "若此烏鵄不速捨此小肉臠者，致餘烏鵄競而逐耶？」",
    "T01n0026_055:0774b02_11": "居士答曰：「唯然。",
    "T01n0026_055:0774b02_12": "瞿曇！」",
    "T01n0026_055:0774b02_13": "「於居士意云何？",
    "T01n0026_055:0774b03_14": "若此烏鵄能速捨此小肉臠者，餘烏鵄鳥當復競逐耶？」",
    "T01n0026_055:0774b04_15": "居士答曰：「不也。",
    "T01n0026_055:0774b04_16": "瞿曇！」",
    "T01n0026_055:0774b04_17": "「居士！",
    "T01n0026_055:0774b05_0": "多聞聖弟子亦復作是思惟：『欲如肉臠。",
    "T01n0026_055:0774b05_1": "世尊說欲如肉臠，樂少苦多，多有災患，當遠離之。』",
    "T01n0026_055:0774b07_2": "若有此捨離欲、離惡不善之法，謂此一切世間飲食永盡無餘，當修習彼。",
    "T01n0026_055:0774b08_3": "居士！",
    "T01n0026_055:0774b08_4": "猶如有人，手把火炬、向風而行。",
    "T01n0026_055:0774b09_5": "於居士意云何，若使此人不速捨者，必燒其手、餘支體耶？」",
    "T01n0026_055:0774b11_6": "居士答曰：「唯然。",
    "T01n0026_055:0774b11_7": "瞿曇！」",
    "T01n0026_055:0774b11_8": "「於居士意云何？",
    "T01n0026_055:0774b11_9": "若使此人速捨炬者，當燒其手、餘支體耶？」",
    "T01n0026_055:0774b12_10": "居士答曰：「不也。",
    "T01n0026_055:0774b13_11": "瞿曇！」",
    "T01n0026_055:0774b13_12": "「居士！",
    "T01n0026_055:0774b13_13": "多聞聖弟子亦復作是思惟：『欲如火炬。",
    "T01n0026_055:0774b14_14": "世尊說欲如火炬，樂少苦多，多有災患，當遠離之。』",
    "T01n0026_055:0774b15_15": "若有此捨離欲、離惡不善之法，謂此一切世間飲食永盡無餘，當修習彼。",
    "T01n0026_055:0774b17_16": "居士！",
    "T01n0026_055:0774b17_17": "猶去村不遠，有大火坑，滿其中火，而無烟[火*僉]。",
    "T01n0026_055:0774b18_18": "若有人來，不愚不癡，亦不顛倒，自住本心，自由自在，用樂不用苦，甚憎惡苦，用活不用死，甚憎惡死。",
    "T01n0026_055:0774b21_19": "於居士意云何？",
    "T01n0026_055:0774b21_20": "此人寧當入火坑耶？」",
    "T01n0026_055:0774b22_21": "居士答曰：「不也。",
    "T01n0026_055:0774b22_22": "瞿曇！",
    "T01n0026_055:0774b22_23": "所以者何？",
    "T01n0026_055:0774b22_24": "彼見火坑，便作是思惟：『若墮火坑，必死無疑，設不死者，定受極苦。』",
    "T01n0026_055:0774b24_25": "彼見火坑，便思遠離，願求捨離。」",
    "T01n0026_055:0774b25_26": "「居士！",
    "T01n0026_055:0774b25_27": "多聞聖弟子亦復作是思惟：『欲如火坑。",
    "T01n0026_055:0774b26_28": "世尊說欲如火坑，樂少苦多，多有災患，當遠離之。』",
    "T01n0026_055:0774b27_29": "若有此捨離欲、離惡不善之法，謂此一切世間飲食永盡無餘，當修習彼。",
    "T01n0026_055:0774b29_30": "居士！",
    "T01n0026_055:0774b29_31": "猶去村不遠，有大毒蛇，至惡苦毒，黑色可畏。",
    "T01n0026_055:0774c01_32": "若有人來，不愚不癡，亦不顛倒，自住本心，自由自在，用樂不用苦，甚憎惡苦，用活不用死，甚憎惡死。",
    "T01n0026_055:0774c03_33": "於居士意云何？",
    "T01n0026_055:0774c04_0": "此人寧當以手授與及餘支體，作如是說：『蜇我蜇我耶？』」",
    "T01n0026_055:0774c05_1": "居士答曰：「不也。",
    "T01n0026_055:0774c05_2": "瞿曇！",
    "T01n0026_055:0774c05_3": "所以者何？",
    "T01n0026_055:0774c06_4": "彼見毒蛇，便作是思惟：『若我以手及餘支體使蛇蜇者，必死無疑，設不死者，定受極苦。』",
    "T01n0026_055:0774c08_5": "彼見毒蛇，便思遠離，願求捨離。」",
    "T01n0026_055:0774c08_6": "「居士！",
    "T01n0026_055:0774c09_7": "多聞聖弟子亦復作是思惟：『欲如毒蛇。",
    "T01n0026_055:0774c10_0": "世尊說欲如毒蛇，樂少苦多，多有災患，當遠離之。』",
    "T01n0026_055:0774c11_1": "若有此捨離欲、離惡不善之法，謂此一切世間飲食永盡無餘，當修習彼。",
    "T01n0026_055:0774c12_2": "居士！",
    "T01n0026_055:0774c13_0": "猶如有人，夢得具足五欲自娛，彼若悟已，都不見一。",
    "T01n0026_055:0774c14_1": "居士！",
    "T01n0026_055:0774c14_2": "多聞聖弟子亦復作是思惟：『欲如夢也。",
    "T01n0026_055:0774c15_3": "世尊說欲如夢也。",
    "T01n0026_055:0774c15_4": "樂少苦多，多有災患，當遠離之。』",
    "T01n0026_055:0774c16_5": "若有此捨離欲、離惡不善之法，謂此一切世間飲食永盡無餘，當修習彼。",
    "T01n0026_055:0774c18_6": "「居士！",
    "T01n0026_055:0774c18_7": "猶如有人假借樂具，或宮殿樓閣，或園觀浴池，或象馬車乘，或繒綿被，或指環、臂釧，或香瓔珞頸鉗，或金寶華鬘，或名衣上服，多人見已，而共歎曰：『如是為善，如是為快。",
    "T01n0026_055:0774c22_8": "若有財物，應作如是極自娛樂。』",
    "T01n0026_055:0774c23_9": "其物主者，隨所欲奪，或教人奪，即便自奪，或教人奪，多人見已，而共說曰：『彼假借者，實為欺誑，非是假借。』",
    "T01n0026_055:0774c25_10": "所以者何？",
    "T01n0026_055:0774c25_11": "其物主者，隨所欲奪，或教人奪，即便自奪，或教人奪。",
    "T01n0026_055:0774c27_0": "居士！",
    "T01n0026_055:0774c27_1": "多聞聖弟子亦復作是思惟：『欲如假借，世尊說欲如假借，樂少苦多，多有災患，當遠離之。』",
    "T01n0026_055:0774c29_2": "若有此捨離欲、離惡不善之法，謂此一切世間飲食永盡無餘，當修習彼。",
    "T01n0026_055:0775a02_0": "「居士！",
    "T01n0026_055:0775a02_1": "猶去村不遠，有大果樹，此樹常多有好美果。",
    "T01n0026_055:0775a03_2": "若有人來，飢餓羸乏，欲得食果，彼作是念：『此樹常多有好美果，我飢羸乏，欲得食果，然此樹下無自落果可得飽食及持歸去，我能緣樹，我今寧可上此樹耶？』",
    "T01n0026_055:0775a07_3": "念已便上。",
    "T01n0026_055:0775a07_4": "復有一人來，飢餓羸乏，欲得食果，持極利斧，彼作是念：『此樹常多有好美果，然此樹下無自落果可得飽食及持歸去，我不能緣樹，我今寧可斫倒此樹耶？』",
    "T01n0026_055:0775a11_5": "即便斫倒。",
    "T01n0026_055:0775a11_6": "於居士意云何？",
    "T01n0026_055:0775a11_7": "若樹上人不速來下者，樹倒地時，必折其臂、餘支體耶？」",
    "T01n0026_055:0775a13_8": "居士答曰：「唯然。",
    "T01n0026_055:0775a13_9": "瞿曇！」",
    "T01n0026_055:0775a13_10": "「於居士意云何？",
    "T01n0026_055:0775a14_0": "若樹上人速來下者，樹倒地時，寧折其臂、餘支體耶？」",
    "T01n0026_055:0775a15_1": "居士答曰：「不也。",
    "T01n0026_055:0775a15_2": "瞿曇！」",
    "T01n0026_055:0775a15_3": "「居士！",
    "T01n0026_055:0775a15_4": "多聞聖弟子亦復作是思惟，欲如樹果，世尊說欲如樹果，樂少苦多，多有災患，當遠離之。",
    "T01n0026_055:0775a17_5": "若有此捨離欲、離惡不善之法，謂此一切世間飲食永盡無餘，當修習彼，是謂聖法、律中更有此八支斷絕俗事而得作證。",
    "T01n0026_055:0775a20_6": "「居士！",
    "T01n0026_055:0775a21_0": "彼有覺、有觀息，內靖、一心，無覺、無觀，定生喜、樂，得第二禪成就遊。",
    "T01n0026_055:0775a22_1": "彼已離喜欲，捨無求遊，正念正智而身覺樂，謂聖所說，聖所捨、念、樂住、空，得第三禪成就遊。",
    "T01n0026_055:0775a24_2": "彼樂滅、苦滅，喜、憂本已滅，不苦不樂、捨、念、清淨，得第四禪成就遊。",
    "T01n0026_055:0775a26_3": "彼已如是定心清淨，無穢無煩，柔軟善住，得不動心，修學漏盡智通作證。",
    "T01n0026_055:0775a27_4": "彼知此苦如真，知此苦習、知此苦滅、知此苦滅道如真。",
    "T01n0026_055:0775a29_5": "知此漏如真，知此漏習、知此漏滅、知此漏滅道如真。",
    "T01n0026_055:0775b01_6": "彼如是知、如是見，欲漏心解脫，有漏、無明漏心解脫，解脫已便知解脫，生已盡，梵行已立，所作已辦，不更受有，知如真。」",
    "T01n0026_055:0775b04_7": "說此法時，晡利多居士遠塵離垢，諸法法眼生。",
    "T01n0026_055:0775b05_8": "於是，晡利多居士見法得法，覺白淨法，斷疑度惑，更無餘尊，不復由他，無有猶豫，已住果證，於世尊法得無所畏，稽首佛足，白曰：「世尊！",
    "T01n0026_055:0775b08_9": "我今自歸於佛、法及比丘眾，唯願世尊受我為優婆塞，從今日始，終身自歸，乃至命盡。",
    "T01n0026_055:0775b10_10": "世尊！",
    "T01n0026_055:0775b10_11": "我本著白淨衣，白巾裹頭，拄杖執蓋，及著俗屣，從園至園，從觀至觀，從林至林，遍遊行彷徉，若見諸沙門、梵志者，便作是語：『諸賢！",
    "T01n0026_055:0775b13_12": "我離俗、斷俗，捨諸俗事。』",
    "T01n0026_055:0775b14_13": "彼諸沙門、梵志濡軟柔和，語我言：『唯然。",
    "T01n0026_055:0775b15_14": "賢晡利多離俗、斷俗，捨諸俗事。』",
    "T01n0026_055:0775b15_15": "世尊！",
    "T01n0026_055:0775b16_16": "我於爾時，彼實無智安著智處，實無智祠，又無智食，實無智，奉事如智慧人。",
    "T01n0026_055:0775b17_17": "世尊！",
    "T01n0026_055:0775b17_18": "我從今日，諸比丘眾及世尊弟子，此實有智，安著智慧處，實有智祠，又有智食，實有智，奉事智慧人也。",
    "T01n0026_055:0775b20_19": "世尊！",
    "T01n0026_055:0775b20_20": "我今再自歸佛、法及比丘眾，唯願世尊受我為優婆塞，從今日始，終身自歸，乃至命盡。",
    "T01n0026_055:0775b22_21": "世尊！",
    "T01n0026_055:0775b22_22": "我本所信敬重外道沙門、梵志者，從今日斷。",
    "T01n0026_055:0775b23_23": "世尊！",
    "T01n0026_055:0775b23_24": "我從今三自歸佛、法及比丘眾，唯願世尊受我為優婆塞，從今日始，終身自歸，乃至命盡。」",
    "T01n0026_055:0775b26_0": "佛說如是。",
    "T01n0026_055:0775b26_1": "晡利多居士及諸比丘，聞佛所說，歡喜奉行。",
    "T01n0026_055:0775b28_0": "晡利多經第二竟(三千六百四十二字)中阿含經卷第五十五(七千六百九十一字)(第五後誦)"
}