{
    "T13n0411_003:0734c25_0": "大乘大集地藏十輪經卷第三",
    "T13n0411_003:0734c27_0": "三藏法師玄奘奉　詔譯",
    "T13n0411_003:0734c28_0": "無依行品第三之一",
    "T13n0411_003:0734c29_0": "爾時，會中有大梵天名曰天藏——久殖善根住第十地，具諸菩薩摩訶薩德——即從座起，合掌禮佛，而說頌言：「功德藏慧海，　　我今問所疑，　願慧海垂聽，　　為我除疑滯。",
    "T13n0411_003:0735a05_0": "　我等今渴仰，　　德藏勝法味，　及最上義味，　　舉眾咸欲聞。」",
    "T13n0411_003:0735a07_0": "佛告天藏大梵天言：「如來今者恣汝意問，當隨問答，令汝心喜。」",
    "T13n0411_003:0735a08_1": "大梵天言：「唯然。",
    "T13n0411_003:0735a08_2": "世尊！」",
    "T13n0411_003:0735a09_0": "以頌問曰：「利慧修定者，　　安住不放逸，　為住勝義諦？",
    "T13n0411_003:0735a11_1": "　　為依止生死？",
    "T13n0411_003:0735a12_0": "　晝夜於法義，　　精勤而誦習，　為渡煩惱海？",
    "T13n0411_003:0735a13_1": "　　為退墮惡趣？",
    "T13n0411_003:0735a14_0": "　勇猛勤營福，　　為定趣涅槃？",
    "T13n0411_003:0735a15_0": "　為處生死中，　　退墮於惡趣？",
    "T13n0411_003:0735a16_0": "　聰慧剎帝利，　　成就十種輪，　為沈生死中？",
    "T13n0411_003:0735a17_1": "　　為當升佛果？",
    "T13n0411_003:0735a18_0": "　雜染心難伏，　　諸煩惱所亂，　以何淨其心，　　修定福誦業？」",
    "T13n0411_003:0735a20_0": "爾時，世尊告彼天藏大梵天曰：「善哉，善哉！",
    "T13n0411_003:0735a20_1": "汝善辯才能問斯義；汝於此法已作劬勞，汝於諸行已得圓滿，汝於過去殑伽沙等佛世尊所，已勤三業，興隆正法，紹三寶種；今為饒益無量眾生，復問如來如是深義。",
    "T13n0411_003:0735a24_2": "「善男子！",
    "T13n0411_003:0735a25_3": "有大記別法名無依行，過去一切諸佛世尊，為欲成熟諸有情故、為令厭離生死法故、為令除斷業煩惱故、為令三乘速圓滿故，宣說住持此無依行大記別法。",
    "T13n0411_003:0735a29_4": "現在十方諸佛世尊，亦為成熟諸有情故、為令厭離生死法故、為令除斷業煩惱故、為令三乘速圓滿故，宣說住持此無依行大記別法。",
    "T13n0411_003:0735b03_5": "未來一切諸佛世尊，亦為成熟諸有情故、為令厭離生死法故、為令除斷業煩惱故、為令三乘速圓滿故，宣說住持此無依行大記別法。",
    "T13n0411_003:0735b06_6": "汝於過去諸如來所，已具得聞此無依行大記別法。",
    "T13n0411_003:0735b07_7": "我於今者亦為成熟諸有情故、為令厭離生死法故、為令除斷業煩惱故、為令三乘速圓滿故，宣說住持此無依行大記別法。",
    "T13n0411_003:0735b10_8": "汝應諦聽！",
    "T13n0411_003:0735b11_9": "善思念之！",
    "T13n0411_003:0735b11_10": "吾當為汝分別解說。」",
    "T13n0411_003:0735b11_11": "爾時，天藏大梵天言：「唯然。",
    "T13n0411_003:0735b12_12": "世尊！",
    "T13n0411_003:0735b12_13": "願樂欲聞。」",
    "T13n0411_003:0735b13_0": "佛言：「大梵！",
    "T13n0411_003:0735b13_1": "有十種無依行法。",
    "T13n0411_003:0735b13_2": "若修定者，隨有一行，尚不能成欲界善根，設使先成，尋還退失，況當能成色、無色定，乃至三乘隨成一乘。",
    "T13n0411_003:0735b16_3": "何等為十？",
    "T13n0411_003:0735b16_4": "一者、世有一類，雖欲修定，而乏資緣，經求擾亂。",
    "T13n0411_003:0735b17_5": "二者、復有一類，雖欲修定，而犯尸羅，行諸惡行。",
    "T13n0411_003:0735b18_6": "三者、復有一類，雖欲修定，而顛倒見，妄執吉凶，身心剛強。",
    "T13n0411_003:0735b20_7": "四者、復有一類，雖欲修定，而心掉動，不順賢聖，諸根輕躁。",
    "T13n0411_003:0735b21_8": "五者、復有一類，雖欲修定，而離間語破亂彼此。",
    "T13n0411_003:0735b22_9": "六者、復有一類，雖欲修定，而麁惡語毀罵賢聖。",
    "T13n0411_003:0735b23_10": "七者、復有一類，雖欲修定，而雜穢語及虛誑語。",
    "T13n0411_003:0735b24_11": "八者、復有一類，雖欲修定，而懷貪嫉於他所得利養、恭敬，心不歡悅。",
    "T13n0411_003:0735b26_12": "九者、復有一類，雖欲修定，而懷瞋忿於諸有情，心常憤恚。",
    "T13n0411_003:0735b27_13": "十者、復有一類，雖欲修定，而懷邪見撥無因果。",
    "T13n0411_003:0735b29_14": "大梵！",
    "T13n0411_003:0735b29_15": "當知是名十種無依行法。",
    "T13n0411_003:0735b29_16": "若修定者，隨有一行，尚不能成欲界善根，設使先成，尋還退失，況當能成色、無色定，乃至三乘隨成一乘。",
    "T13n0411_003:0735c04_0": "「復次，大梵！",
    "T13n0411_003:0735c04_1": "又有十種無依行法。",
    "T13n0411_003:0735c04_2": "若修定者、隨有一行，終不能成諸三摩地，設使先成，尋還退失。",
    "T13n0411_003:0735c06_3": "何等為十？",
    "T13n0411_003:0735c06_4": "一者、樂著事業。",
    "T13n0411_003:0735c06_5": "二者、樂著談論。",
    "T13n0411_003:0735c07_6": "三者、樂著睡眠。",
    "T13n0411_003:0735c07_7": "四者、樂著營求。",
    "T13n0411_003:0735c07_8": "五者、樂著艶色。",
    "T13n0411_003:0735c08_9": "六者、樂著妙聲。",
    "T13n0411_003:0735c08_10": "七者、樂著芬香。",
    "T13n0411_003:0735c09_11": "八者、樂著美味。",
    "T13n0411_003:0735c09_12": "九者、樂著細觸。",
    "T13n0411_003:0735c09_13": "十者、樂著尋伺。",
    "T13n0411_003:0735c10_14": "大梵！",
    "T13n0411_003:0735c10_15": "當知是名十種無依行法。",
    "T13n0411_003:0735c10_16": "若修定者隨有一行，終不能成諸三摩地，設使先成，尋還退失。",
    "T13n0411_003:0735c12_17": "若不能成諸三摩地，雖集所餘諸善法聚，而有是事，追求受用信施因緣，發起惡心心所有法，於諸國王、大臣等所犯諸過罪，或被呵罵、或被捶打、或被斷截肢節手足。",
    "T13n0411_003:0735c16_18": "由是因緣，或成重病長時受苦、或疾命終於三惡趣，隨生一所，乃至或生無間地獄，如嗢達洛迦、阿邏荼底沙、瞿波理迦、提婆達多，如是等類，退失靜慮，乃至墮於無間地獄，受無量種難忍大苦。」",
    "T13n0411_003:0735c21_19": "爾時，世尊告阿若多憍陳那言：「吾聽汝等，給阿練若修定苾芻，最上房舍、最上臥具、最上飲食，一切僧事，皆應放免。",
    "T13n0411_003:0735c23_20": "所以者何？",
    "T13n0411_003:0735c24_0": "諸修定者，若乏資緣，即便發起一切惡心心所有法，不能成就諸三摩地，乃至墮於無間地獄，受無量種難忍大苦。",
    "T13n0411_003:0735c26_1": "修定行者，若具資緣，諸三摩地未成能成，若先已成，終不退失，由此不起一切惡法，廣說乃至不善尋伺，往生天上證得涅槃。",
    "T13n0411_003:0735c29_2": "修定行者，若未成就諸三摩地，初夜、後夜當捨睡眠，精進修學，遠離憒閙，少欲知足，無所顧戀，一切貪、瞋、忿覆、惱害、憍慢、貢高、慳悋、嫉妬、離間、麁惡、虛誑、雜穢、一切人間嬉戲、放逸，皆悉遠離。",
    "T13n0411_003:0736a04_3": "如是行者，應受釋、梵、護世四王、轉輪王等，讚歎、禮拜、恭敬、承事奉施百千那庾多供，況剎帝利、婆羅門、茷舍、戍達羅等。",
    "T13n0411_003:0736a07_4": "未得定者，尚應受此讚歎、禮拜、恭敬、承事奉施供養，何況已得三摩地者！」",
    "T13n0411_003:0736a09_5": "爾時，世尊而說頌曰：「修定能斷惑，　　餘業所不能，　故修定為尊，　　智者應供養。」",
    "T13n0411_003:0736a12_0": "爾時，天藏大梵天言：「大德世尊！",
    "T13n0411_003:0736a12_1": "於佛法中而出家者，若剎帝利大臣、宰相，以鞭杖等捶拷其身，或閉牢獄、或復呵罵、或解肢節、或斷其命，為當合爾？",
    "T13n0411_003:0736a15_2": "為不合耶？」",
    "T13n0411_003:0736a16_0": "佛告天藏大梵天言：「善男子！",
    "T13n0411_003:0736a16_1": "若諸有情於我法中出家，乃至剃除鬚髮被片袈裟。",
    "T13n0411_003:0736a17_2": "若持戒、若破戒、下至無戒，一切天、人、阿素洛等，依俗正法，猶尚不合以鞭杖等捶拷其身、或閉牢獄、或復呵罵、或解肢節、或斷其命，況依非法？",
    "T13n0411_003:0736a21_3": "何以故？",
    "T13n0411_003:0736a21_4": "除其一切持戒多聞於我法中而出家者，若有破戒，行諸惡法，內懷腐敗如穢蝸螺，實非沙門自稱沙門，實非梵行自稱梵行，恒為種種煩惱所勝，敗壞傾覆。",
    "T13n0411_003:0736a25_5": "如是破戒諸惡苾芻，猶能示導一切天、龍、藥叉、健達縛、阿素洛、揭路荼、緊捺洛、莫呼洛伽、人、非人等，無量功德珍寶伏藏。",
    "T13n0411_003:0736a28_0": "「又善男子！",
    "T13n0411_003:0736a28_1": "於我法中而出家者，雖破戒行，而諸有情覩其形相，應生十種殊勝思惟，當獲無量功德寶聚。",
    "T13n0411_003:0736b01_2": "何等為十？",
    "T13n0411_003:0736b01_3": "謂我法中而出家者，雖破戒行，而諸有情或有見已，生於念佛、慇重、信敬、殊勝思惟，由是因緣終不歸信諸外道師書論徒眾，乃至能入離諸怖畏大涅槃城。",
    "T13n0411_003:0736b05_4": "或有見已，生念聖戒殊勝思惟，由是因緣能離殺生、離不與取、離欲邪行、離虛誑語、離飲諸酒生放逸處，乃至能入離諸怖畏大涅槃城。",
    "T13n0411_003:0736b08_5": "或有見已，生念布施殊勝思惟，由是因緣得大財位，親近、供養、正至、正行，乃至能入離諸怖畏大涅槃城。",
    "T13n0411_003:0736b11_6": "或有見已，生念忍辱，柔和質直殊勝思惟，由是因緣便能遠離離間、麁惡、雜穢、瞋忿，乃至能入離諸怖畏大涅槃城。",
    "T13n0411_003:0736b14_7": "或有見已，生念出家、精勤修行殊勝思惟，由是因緣能捨家法，趣於非家，勇猛、精進、修諸勝行，乃至能入離諸怖畏大涅槃城。",
    "T13n0411_003:0736b17_8": "或有見已，生念遠離諸散亂心靜慮等至殊勝思惟，由是因緣心樂山林、阿練若處，晝夜精勤修諸定行，乃至能入離諸怖畏大涅槃城。",
    "T13n0411_003:0736b20_9": "或有見已，生念智慧殊勝思惟，由是因緣欣樂聽聞讀誦正法，乃至能入離諸怖畏大涅槃城。",
    "T13n0411_003:0736b22_10": "或有見已，生念宿殖出離善根殊勝思惟、軟語慰問，乃至禮足，由是因緣當生尊貴大勢力家，無量有情咸共瞻仰，乃至能入離諸怖畏大涅槃城。",
    "T13n0411_003:0736b26_11": "「善男子！",
    "T13n0411_003:0736b26_12": "於我法中而出家者，雖破戒行，而諸有情覩其形相，生此十種殊勝思惟，當獲無量功德寶聚。",
    "T13n0411_003:0736b28_13": "是故一切剎帝利王、大臣、宰相，決定不合以鞭杖等捶拷其身，或閉牢獄、或復呵罵、或解支節、或斷其命。",
    "T13n0411_003:0736c03_0": "「復次，大梵！",
    "T13n0411_003:0736c03_1": "若有依我而出家者，犯戒、惡行、內懷腐敗如穢蝸螺，實非沙門自稱沙門，實非梵行自稱梵行，恒為種種煩惱所勝，敗壞傾覆。",
    "T13n0411_003:0736c06_2": "如是苾芻，雖破禁戒、行諸惡行，而為一切天、龍、藥叉、健達縛、阿素洛、揭路荼、緊捺洛、莫呼洛伽、人、非人等作善知識，示導無量功德伏藏。",
    "T13n0411_003:0736c09_3": "如是苾芻雖非法器，而剃鬚髮，被服袈裟，進止威儀同諸賢聖。",
    "T13n0411_003:0736c10_4": "因見彼故，無量有情種種善根皆得生長，又能開示無量有情善趣生天涅槃正路。",
    "T13n0411_003:0736c12_5": "是故依我而出家者，若持戒，若破戒，下至無戒，我尚不許轉輪聖王及餘國王、諸大臣等依俗正法以鞭杖等捶拷其身，或閉牢獄、或復呵罵、或解支節、或斷其命，況依非法！",
    "T13n0411_003:0736c16_6": "「大梵！",
    "T13n0411_003:0736c17_0": "如是破戒惡行苾芻，雖於我法毘奈耶中名為死尸，而有出家戒德餘勢。",
    "T13n0411_003:0736c18_1": "譬如牛麝身命終後，雖是無識傍生死尸，而牛有黃，而麝有香，能為無量無邊有情作大饒益。",
    "T13n0411_003:0736c20_2": "破戒苾芻亦復如是，雖於我法毘奈耶中名為死尸，而有出家戒德餘勢，能為無量無邊有情作大饒益。",
    "T13n0411_003:0736c23_3": "「大梵！",
    "T13n0411_003:0736c23_4": "譬如賈客入於大海，殺彼一類無量眾生，挑取其目，與末達那果和合擣簁成眼寶藥。",
    "T13n0411_003:0736c25_5": "若諸有情盲冥無目乃至胞胎而生盲者，持此寶藥塗彼眼中，所患皆除得明淨目。",
    "T13n0411_003:0736c27_6": "破戒苾芻亦復如是，雖於我法毘奈耶中名為死尸，而有出家威儀形相，能令無量無邊有情，暫得見者尚獲清淨智慧法眼，況能為他宣說正法！",
    "T13n0411_003:0737a02_0": "「大梵！",
    "T13n0411_003:0737a02_1": "譬如燒香，其質雖壞，而氣芬馥熏他令香。",
    "T13n0411_003:0737a03_2": "破戒苾芻亦復如是，由破戒故非良福田；雖恒晝夜信施所燒，身壞命終墮三惡趣，而為無量無邊有情作大饒益，謂皆令得聞於生天涅槃香氣。",
    "T13n0411_003:0737a06_3": "是故大梵！",
    "T13n0411_003:0737a06_4": "如是破戒惡行苾芻，一切白衣皆應守護、恭敬、供養。",
    "T13n0411_003:0737a08_5": "我終不許諸在家者，以鞭杖等捶拷其身，或閉牢獄、或復呵罵、或解支節、或斷其命。",
    "T13n0411_003:0737a10_6": "我唯許彼清淨僧眾，於布薩時、或自恣時驅擯令出。",
    "T13n0411_003:0737a11_7": "一切給施四方僧物、飲食、資具不聽受用；一切沙門毘奈耶事，皆令驅出不得在眾。",
    "T13n0411_003:0737a13_8": "而我不許加其鞭杖，繫縛斷命。」",
    "T13n0411_003:0737a14_9": "爾時，世尊而說頌曰：「瞻博迦華雖萎悴，　　而尚勝彼諸餘華，　破戒、惡行諸苾芻，　　猶勝一切外道眾。",
    "T13n0411_003:0737a17_0": "「復次，大梵！",
    "T13n0411_003:0737a17_1": "有五無間大罪惡業。",
    "T13n0411_003:0737a17_2": "何等為五？",
    "T13n0411_003:0737a18_0": "一者、故思殺父。",
    "T13n0411_003:0737a18_1": "二者、故思殺母。",
    "T13n0411_003:0737a18_2": "三者、故思殺阿羅漢。",
    "T13n0411_003:0737a19_3": "四者、倒見破聲聞僧。",
    "T13n0411_003:0737a19_4": "五者、惡心出佛身血。",
    "T13n0411_003:0737a20_5": "如是五種，名為無間大罪惡業。",
    "T13n0411_003:0737a20_6": "若人於此五無間中，隨造一種，不合出家及受具戒。",
    "T13n0411_003:0737a22_7": "若令出家或受具戒，師便犯罪，彼應驅擯令出我法。",
    "T13n0411_003:0737a23_8": "如是之人，以有出家威儀形相，我亦不許加其鞭杖、或閉牢獄、或復呵罵、或解支節、或斷其命。",
    "T13n0411_003:0737a25_9": "「復有四種，近五無間大罪惡業根本之罪。",
    "T13n0411_003:0737a26_10": "何等為四？",
    "T13n0411_003:0737a26_11": "一者、起不善心殺害獨覺，是殺生命大罪惡業根本之罪。",
    "T13n0411_003:0737a28_12": "二者、婬阿羅漢苾芻尼僧，是欲邪行大罪惡業根本之罪。",
    "T13n0411_003:0737a29_13": "三者、侵損所施三寶財物，是不與取大罪惡業根本之罪。",
    "T13n0411_003:0737b01_14": "四者、倒見破壞和合僧眾，是虛誑語大罪惡業根本之罪。",
    "T13n0411_003:0737b03_15": "若人於此四近無間大罪惡業根本罪中，隨犯一種，不合出家及受具戒。",
    "T13n0411_003:0737b04_16": "若令出家、或受具戒，師便得罪，彼應驅擯令出我法。",
    "T13n0411_003:0737b06_17": "如是之人，以有出家及受具戒，威儀形相，我亦不許加其鞭杖、或閉牢獄、或復呵罵、或解支節、或斷其命。",
    "T13n0411_003:0737b08_18": "「如是，或有是根本罪非無間罪，有無間罪非根本罪，有根本罪亦無間罪，有非根本罪亦非無間罪。",
    "T13n0411_003:0737b11_0": "何等名為是根本罪亦無間罪？",
    "T13n0411_003:0737b11_1": "謂我法中，先已出家受具戒者，故思殺他已到究竟見諦人等，如是名為是根本罪亦無間罪。",
    "T13n0411_003:0737b13_2": "此於我法毘奈耶中，應速驅擯。",
    "T13n0411_003:0737b14_3": "何等名為是根本罪非無間罪？",
    "T13n0411_003:0737b15_4": "謂我法中，先已出家受具戒者，故思殺害他異生人，下至方便與人毒藥墮其胎藏，如是名為是根本罪非無間罪。",
    "T13n0411_003:0737b18_5": "此人不應與僧共住，諸有給施四方僧物，亦不應令於中受用。",
    "T13n0411_003:0737b19_6": "何等名為是無間罪非根本罪？",
    "T13n0411_003:0737b20_7": "謂若有人，或受三歸、或受五戒、或受十戒，於五無間隨造一種，如是名為是無間罪非根本罪。",
    "T13n0411_003:0737b22_8": "如是之人，不合出家及受具戒。",
    "T13n0411_003:0737b23_9": "若令出家或受具戒，師便得罪，彼應驅擯令出我法。",
    "T13n0411_003:0737b24_10": "何等名為非根本罪亦非無間罪？",
    "T13n0411_003:0737b25_11": "謂若有人，或受三歸、或受五戒，於佛、法、僧而生疑心，或歸外道以為師導，或執種種若少若多吉凶之相祠祭鬼神；若復有人，於諸如來所說正法、或聲聞乘相應正法、或獨覺乘相應正法、或是大乘相應正法，誹謗遮止自不信受，令他厭背，障礙他人讀誦、書寫，下至留難一頌正法，如是名為非根本罪亦非無間，而生極重大罪惡業，近無間罪。",
    "T13n0411_003:0737c04_12": "如是之人，若未懺悔除滅如是大罪惡業，不合出家及受具戒。",
    "T13n0411_003:0737c06_13": "若令出家或受具戒，師便得罪，彼應驅擯令出我法；若已出家或受具戒，犯如是罪若不懺悔，此於我法毘奈耶中，應速驅擯。",
    "T13n0411_003:0737c09_14": "所以者何？",
    "T13n0411_003:0737c09_15": "此二種人，習行破毀正法眼行、習行隱滅正法燈行、習行斷絕三寶種行，令諸天人習行無義、無利、苦行，墮諸惡趣。",
    "T13n0411_003:0737c12_16": "此二種人，自謗正法毀呰賢聖，亦令他人誹謗正法毀呰賢聖。",
    "T13n0411_003:0737c13_17": "命終當墮無間地獄，經劫受苦，不可療治。",
    "T13n0411_003:0737c15_0": "「復次，大梵！",
    "T13n0411_003:0737c15_1": "或有遮罪無依行法、或有性罪無依行法；於性罪中，或有根本無依行法。",
    "T13n0411_003:0737c17_0": "云何根本無依行法？",
    "T13n0411_003:0737c17_1": "謂若苾芻行非梵行犯根本罪，或以故思殺異生人犯根本罪，或復偷盜非三寶物犯根本罪，或大妄語犯根本罪。",
    "T13n0411_003:0737c20_2": "若有苾芻，於此四種根本罪中，隨犯一種，於諸苾芻所作事業令受折伏，一切給施四方僧物，皆悉不聽於中受用。",
    "T13n0411_003:0737c22_3": "而亦不合加其鞭杖、或閉牢獄、或復呵罵、或解支節、或斷其命。",
    "T13n0411_003:0737c24_4": "如是名為，於性罪中，根本重罪無依行法。",
    "T13n0411_003:0737c25_5": "何故說名為根本罪？",
    "T13n0411_003:0737c25_6": "謂若有人犯此四法，身壞命終墮諸惡趣，是諸惡趣根本罪故，是故說名為根本罪。",
    "T13n0411_003:0737c27_7": "何故無間及近無間根本罪等，說名極重大罪惡業無依行法？",
    "T13n0411_003:0737c29_8": "善男子！",
    "T13n0411_003:0737c29_9": "譬如鐵摶、鉛錫摶等，擲置空中，終無暫住，必速墮地。",
    "T13n0411_003:0738a01_10": "造五無間及近無間四根本罪，并謗正法、疑三寶等，二種罪人亦復如是。",
    "T13n0411_003:0738a03_11": "若人於此十一罪中，隨造一種，身壞命終，無餘間隔，定生無間大地獄中，受諸劇苦。",
    "T13n0411_003:0738a05_12": "故名極重大罪惡業無依行法。",
    "T13n0411_003:0738a06_13": "犯此極重大罪惡業無依行法，補特伽羅於現身中，決定不能盡諸煩惱，尚不能成諸三摩地，況能趣入正性離生！",
    "T13n0411_003:0738a08_14": "彼人命終定生地獄受諸重苦。",
    "T13n0411_003:0738a10_0": "「復次，大梵！",
    "T13n0411_003:0738a10_1": "若善男子、若善女人，以淨信心歸依我法，或趣聲聞乘、或趣獨覺乘、或趣大乘，於我法中淨信出家、受具足戒，於諸學處深心敬重、於四根本性罪戒中，堅固、勇猛、精勤守護。",
    "T13n0411_003:0738a14_2": "如是之人，常為一切人、非人等，隨逐擁衛，名不虛受人天供養，於三乘中隨所欣樂，速能趣入成辦究竟。",
    "T13n0411_003:0738a16_3": "是故，真實求涅槃者，寧捨身命，終不毀犯如是四法。",
    "T13n0411_003:0738a18_4": "所以者何？",
    "T13n0411_003:0738a18_5": "諸有情類，要由三因得涅槃樂：一者、依止如來為因；二者、依我聖教為因；三者、依我弟子為因。",
    "T13n0411_003:0738a20_6": "諸有情類依此三因，精勤修行，得涅槃樂。",
    "T13n0411_003:0738a21_7": "若人毀犯如是四法，我非彼師，彼非弟子。",
    "T13n0411_003:0738a22_8": "若人毀犯如是四法，則為違越我所宣說甚深廣大、無常、苦、空、無我相應利益安樂，一切有情別解脫教。",
    "T13n0411_003:0738a25_9": "若越如是別解脫教，則於一切靜慮、等持，皆成盲冥，不能趣入，為諸煩惱、惡業纏縛，於三乘法亦為非器，當墮惡趣受諸重苦。",
    "T13n0411_003:0738a28_10": "「若善男子、若善女人，於我所說別解脫教、所制四種根本重罪，清淨無犯，我是彼師，彼是弟子，隨順我語，善住我法，一切所作皆當成滿。",
    "T13n0411_003:0738b02_11": "此人善住尸羅蘊故，名為善住一切善法、或名具足住聲聞乘、或名具足住獨覺乘、或名具足住於大乘。",
    "T13n0411_003:0738b04_12": "所以者何？",
    "T13n0411_003:0738b05_0": "若能護持如是性罪四根本法，當知則為建立一切有漏、無漏善法勝因。",
    "T13n0411_003:0738b06_1": "是故，護持如是四法，名為一切善法根本。",
    "T13n0411_003:0738b07_2": "如依大地，一切藥穀、卉木、叢林、皆得生長；如是依止極善護持四根本戒，一切善法皆得生長。",
    "T13n0411_003:0738b09_3": "如依大地，一切諸山，小輪圍山、大輪圍山、妙高山王，皆得安住；如是依止極善護持四根本戒，諸聲聞乘及獨覺乘、無上大乘，皆得安住。",
    "T13n0411_003:0738b13_4": "如依大地，求得一切世間美味；如是依止極善護持四根本戒，求得一切念定、總持、安忍聖道，乃至無上正等菩提。",
    "T13n0411_003:0738b15_5": "又如大地，於淨、不淨皆等任持；極善護持四根本戒，諸善男子、及善女人，亦復如是，於其法器及非法器，其心平等，不譏、不弄、不自貢高、不卒呵舉，能為一切善法生處。",
    "T13n0411_003:0738b19_6": "又如大地，一切有情皆共受用而得存活；極善護持四根本戒諸善男子及善女人，亦復如是，於諸如來所說正法，生長第一歡喜淨信，於諸有情無差別想，以四攝法平等攝受，一切有情皆共依止，受用法樂而自存活。」",
    "T13n0411_003:0738b25_0": "爾時，尊者優波離聞佛所說，從座而起，整理衣服，頂禮佛足，偏袒一肩，右膝著地，合掌恭敬白佛言：「世尊！",
    "T13n0411_003:0738b27_1": "如佛所說，極善護持四根本戒諸善男子及善女人，於其法器及非法器，其心平等，不譏、不弄、不自貢高、不卒呵舉。",
    "T13n0411_003:0738c01_2": "若如是者，於未來世，有諸苾芻破戒惡行，實非沙門自稱沙門，實非梵行自稱梵行，諸苾芻僧於是人等，云何方便呵舉驅擯？」",
    "T13n0411_003:0738c05_0": "佛告尊者優波離言：「我終不許外道俗人舉苾芻罪，我尚不許諸苾芻僧，不依於法率爾呵舉破戒苾芻，何況驅擯！",
    "T13n0411_003:0738c07_1": "若不依法率爾呵舉破戒苾芻、或復驅擯，便獲大罪。",
    "T13n0411_003:0738c09_0": "優波離！",
    "T13n0411_003:0738c09_1": "汝今當知有十非法率爾呵舉破戒苾芻，便獲大罪。",
    "T13n0411_003:0738c10_2": "諸有智者皆不應受。",
    "T13n0411_003:0738c10_3": "何等為十？",
    "T13n0411_003:0738c11_4": "一者、不和僧眾，於國王前，率爾呵舉破戒苾芻。",
    "T13n0411_003:0738c12_5": "二者、不和僧眾，梵志眾前，率爾呵舉破戒苾芻。",
    "T13n0411_003:0738c13_6": "三者、不和僧眾，宰官眾前，率爾呵舉破戒苾芻。",
    "T13n0411_003:0738c14_7": "四者、不和僧眾，於諸長者居士眾前，率爾呵舉破戒苾芻。",
    "T13n0411_003:0738c15_8": "五者、女人眾前，率爾呵舉破戒苾芻。",
    "T13n0411_003:0738c16_9": "六者、男子眾前，率爾呵舉破戒苾芻。",
    "T13n0411_003:0738c17_10": "七者、淨人眾前，率爾呵舉破戒苾芻。",
    "T13n0411_003:0738c18_11": "八者、眾多苾芻、苾芻尼前，率爾呵舉破戒苾芻。",
    "T13n0411_003:0738c19_12": "九者、宿怨嫌前，率爾呵舉破戒苾芻。",
    "T13n0411_003:0738c20_13": "十者、內懷忿恨，率爾呵舉破戒苾芻。",
    "T13n0411_003:0738c20_14": "如是十種，名為非法率爾呵舉破戒苾芻，便獲大罪；設依實事而呵舉者，尚不應受，況於非實，諸有受者亦得大罪。",
    "T13n0411_003:0738c23_15": "「復有十種非法呵舉破戒苾芻，便獲大罪。",
    "T13n0411_003:0738c24_16": "諸有智者亦不應受。",
    "T13n0411_003:0738c25_17": "何等為十？",
    "T13n0411_003:0738c25_18": "一者、諸餘外道，呵舉苾芻。",
    "T13n0411_003:0738c26_19": "二者、不持禁戒在家白衣，呵舉苾芻。",
    "T13n0411_003:0738c26_20": "三者、造無間罪，呵舉苾芻。",
    "T13n0411_003:0738c27_21": "四者、誹謗正法，呵舉苾芻。",
    "T13n0411_003:0738c28_22": "五者、毀呰賢聖，呵舉苾芻。",
    "T13n0411_003:0738c28_23": "六者、癡狂心亂，呵舉苾芻。",
    "T13n0411_003:0738c29_24": "七者、痛惱所纏，呵舉苾芻。",
    "T13n0411_003:0739a01_25": "八者、四方僧淨人，呵舉苾芻。",
    "T13n0411_003:0739a01_26": "九者、守園林人，呵舉苾芻。",
    "T13n0411_003:0739a02_27": "十者、被罰苾芻，呵舉苾芻。",
    "T13n0411_003:0739a03_0": "如是十種非法呵舉破戒苾芻，便獲大罪。",
    "T13n0411_003:0739a04_0": "設依實事而呵舉者，亦不應受，況於非實！",
    "T13n0411_003:0739a05_0": "諸有受者亦得大罪。",
    "T13n0411_003:0739a06_0": "「復次，優波離！",
    "T13n0411_003:0739a06_1": "若有苾芻毀犯禁戒，與僧共住；於僧眾中有餘苾芻，軌則所行皆悉具足，一切五德無不圓滿。",
    "T13n0411_003:0739a08_2": "應從坐起，整理衣服，恭敬頂禮苾芻僧足，便至破戒惡苾芻前，求聽舉罪，作如是言：『長老憶念，我今欲舉長老所犯，以實非虛妄，應時不非時，軟語非麁獷，慈心不瞋恚，利益非損減，為令如來法眼、法燈久熾盛故。",
    "T13n0411_003:0739a13_3": "長老聽者，我當如法舉長老罪。』",
    "T13n0411_003:0739a14_4": "彼若聽者，便應如法如實舉之。",
    "T13n0411_003:0739a15_5": "彼若不聽，復應頂禮上座僧足，恭敬白言：『如是苾芻，犯如是事，我依五法如實舉之。』",
    "T13n0411_003:0739a17_6": "時僧眾中上坐苾芻，應審觀察能舉、所舉，及所犯事虛實輕重，依毘奈耶及素怛纜，方便撿問、慰喻、呵責，以七種法如應滅除，若犯重罪應重治罰、若犯中罪應中治罰、若犯輕罪應輕治罰，令其慚愧懺悔所犯。」",
    "T13n0411_003:0739a23_0": "時優波離復白佛言：「世尊！",
    "T13n0411_003:0739a23_1": "若實有過惡行苾芻，恃白衣力、或財寶力、或多聞力、或詞辯力、或弟子力，以如是等諸勢力故，凌拒僧眾，上坐苾芻持素怛纜及毘奈耶、摩怛理迦者，如法教誨皆不承順。",
    "T13n0411_003:0739a27_2": "如是苾芻，云何治罰？」",
    "T13n0411_003:0739a27_3": "佛言：「優波離！",
    "T13n0411_003:0739a28_4": "上座苾芻持三藏者，應和僧眾，遣使告白國王、大臣令助威力，然後如實依法治罰。」",
    "T13n0411_003:0739b01_5": "時優波離復白佛言：「世尊！",
    "T13n0411_003:0739b01_6": "若彼有過惡行苾芻，以財寶力、或多聞力、或詞辯力、或以種種巧方便力，令彼國王、大臣歡喜，皆住破戒非法朋中，容縱如是惡苾芻罪，不聽如實依法治罰。",
    "T13n0411_003:0739b05_7": "爾時，僧眾應當云何？」",
    "T13n0411_003:0739b06_0": "佛言：「優波離！",
    "T13n0411_003:0739b06_1": "若彼苾芻行無依行，於僧眾中麁重罪相未彰露者，是時僧眾應權捨置。",
    "T13n0411_003:0739b08_2": "若彼苾芻行無依行，於僧眾中麁重罪相已彰露者，是時僧眾應共和合，依法驅擯令出佛法。",
    "T13n0411_003:0739b10_3": "優波離！",
    "T13n0411_003:0739b10_4": "譬如鷰麥在麥田中，牙莖、枝葉與麥相似，穢雜淨麥。",
    "T13n0411_003:0739b11_5": "乃至彼草其穗未出，是時農夫應權捨置。",
    "T13n0411_003:0739b12_6": "穗既出已，是時農夫恐穢淨麥，并根剪拔，棄於田外。",
    "T13n0411_003:0739b13_7": "行無依行破戒苾芻，亦復如是。",
    "T13n0411_003:0739b14_8": "恃白衣等種種勢力，住於僧中，威儀、形相與僧相似，穢雜清眾，乃至善神未相覺發，於僧眾中麁重罪相未彰露者，是時僧眾應權捨置。",
    "T13n0411_003:0739b17_9": "若諸善神已相覺發，於僧眾中麁重罪相已彰露者，是時僧眾應共和合，依法驅擯令出佛法。",
    "T13n0411_003:0739b20_10": "優波離！",
    "T13n0411_003:0739b20_11": "譬如大海不宿死尸，我聲聞僧諸弟子眾，亦復如是，不與破戒惡行苾芻死尸共住。」",
    "T13n0411_003:0739b22_12": "時優波離復白佛言：「世尊！",
    "T13n0411_003:0739b22_13": "若彼破戒惡行苾芻，僧眾和合共驅擯已。",
    "T13n0411_003:0739b23_14": "彼惡苾芻，以財寶力、或多聞力、或詞辯力、或以種種巧方便力，令彼國王、大臣歡喜，皆住破戒非法朋中，以威勢力凌逼僧眾，還令如是破戒苾芻與僧共住。",
    "T13n0411_003:0739b27_15": "爾時，僧眾當復云何？」",
    "T13n0411_003:0739b27_16": "佛言：「優波離！",
    "T13n0411_003:0739b28_17": "爾時，僧中有能悔愧持戒苾芻，為護戒故，不應瞋罵破戒苾芻，但應告白國王、大臣，或恐凌逼而不告白，應捨本居，別往餘處。」",
    "T13n0411_003:0739c03_0": "大乘大集地藏十輪經卷第三"
}