{
    "T11n0310_115:0648a11_0": "大寶積經卷第一百一十五",
    "T11n0310_115:0648a13_0": "大唐三藏菩提流志奉　詔譯",
    "T11n0310_115:0648a14_0": "無盡慧菩薩會第四十五",
    "T11n0310_115:0648a15_0": "如是我聞：一時佛在王舍城耆闍崛山，與大比丘眾千二百五十人俱。",
    "T11n0310_115:0648a16_1": "爾時復有一萬菩薩摩訶薩俱，所謂：慧幢菩薩、法幢菩薩、月幢菩薩、日幢菩薩、無邊幢菩薩。",
    "T11n0310_115:0648a18_2": "復有十六在家菩薩，跋陀婆羅而為上首。",
    "T11n0310_115:0648a19_3": "復有六十無比喻心菩薩摩訶薩，文殊師利而為上首。",
    "T11n0310_115:0648a20_4": "復有賢劫中一切菩薩摩訶薩，彌勒菩薩而為上首。",
    "T11n0310_115:0648a22_0": "復有六萬菩薩摩訶薩，無盡慧菩薩而為上首。",
    "T11n0310_115:0648a23_0": "爾時無盡慧菩薩即從坐起，偏袒右肩右膝著地，合掌向佛頭面禮敬，以眾寶華奉散於佛，而白佛言：「世尊！",
    "T11n0310_115:0648a25_1": "所言菩提心者，以何義故說菩提心？",
    "T11n0310_115:0648a26_2": "菩薩復以幾法成就菩提心？",
    "T11n0310_115:0648a27_0": "云何是菩提心？",
    "T11n0310_115:0648a27_1": "菩提中心不可得，心中菩提亦不可得，離菩提心不可得，離心菩提亦不可得。",
    "T11n0310_115:0648a29_2": "菩提者無色無相不可言說，心亦無色無相不可顯示，眾生亦爾皆不可得。",
    "T11n0310_115:0648b01_3": "世尊！",
    "T11n0310_115:0648b01_4": "諸法如是，當依何義而得修行？」",
    "T11n0310_115:0648b02_5": "佛言：「善男子！",
    "T11n0310_115:0648b02_6": "汝今諦聽。",
    "T11n0310_115:0648b03_7": "我說菩提者，本無名字言說。",
    "T11n0310_115:0648b03_8": "何以故？",
    "T11n0310_115:0648b04_0": "於菩提中名字言說不可得故，心及眾生亦復如是，若如是知名菩提心。",
    "T11n0310_115:0648b05_1": "菩提者非過去未來現在，心及眾生亦非過去未來現在，若知此義是名菩薩。",
    "T11n0310_115:0648b07_2": "然於其中亦不可得，於一切法都無所得，是名得菩提心。",
    "T11n0310_115:0648b08_3": "如阿羅漢得阿羅漢果，而於此中都無所得，唯除隨俗說言得果，於一切法皆無所得；得菩提心亦復如是，為欲引攝初業菩薩故說菩提心，然於其中無心無心名、無菩提無菩提名、無眾生無眾生名、無聲聞無聲聞名、無獨覺無獨覺名、無菩薩無菩薩名、無如來無如來名、無有為無有為名、無無為無無為名、無現得無當得。",
    "T11n0310_115:0648b16_4": "善男子！",
    "T11n0310_115:0648b16_5": "我今依言說如是敷演，若有諸眾生善根廣大超諸眾生，如須彌山出過一切，是初發心為施波羅蜜因。",
    "T11n0310_115:0648b18_6": "猶如大地善能安住一切事業，是第二發心為戒波羅蜜因。",
    "T11n0310_115:0648b19_7": "志意勇猛安受煩惱，如師子王威伏眾獸身無怖畏，是第三發心為忍波羅蜜因。",
    "T11n0310_115:0648b21_8": "勢力雄迅能伏煩惱，如那羅延摧伏異眾，是第四發心為精進波羅蜜因。",
    "T11n0310_115:0648b23_9": "功德善根種種開發，如波利質多俱鞞陀羅樹其華開敷，是第五發心為禪波羅蜜因。",
    "T11n0310_115:0648b25_10": "除去癡暗，猶如日輪光明無邊，是第六發心為般若波羅蜜因。",
    "T11n0310_115:0648b26_11": "功德意樂一切莊嚴皆得圓滿，如大商主豐足財物，能以巧便拔眾險難，是第七發心為方便波羅蜜因。",
    "T11n0310_115:0648b29_12": "障礙除滅，意樂具足如淨滿月，是第八發心為力波羅蜜因。",
    "T11n0310_115:0648c01_13": "佛土眾生皆悉嚴淨，善法備足所作成辦，譬如貧人得無盡藏所願圓滿，是第九發心為願波羅蜜因。",
    "T11n0310_115:0648c03_14": "福智無邊猶如虛空，於法自在如轉輪王已受灌頂，是第十發心為智波羅蜜因。",
    "T11n0310_115:0648c05_15": "善男子！",
    "T11n0310_115:0648c05_16": "若此十種發心修習成就名為菩薩，名為最勝眾生、無障礙眾生、非下劣眾生。",
    "T11n0310_115:0648c07_17": "然以實義不可得故，故於其中無眾生、無心、無菩提。",
    "T11n0310_115:0648c09_0": "「復次善男子！",
    "T11n0310_115:0648c09_1": "菩薩行施波羅蜜，以十法為首：一者信根，二者信力，三者意樂，四者增上意樂，五者饒益眾生，六者大慈，七者大悲，八者行四攝法，九者愛樂佛法，十者求一切智；是為十。",
    "T11n0310_115:0648c13_2": "善男子！",
    "T11n0310_115:0648c13_3": "菩薩行戒波羅蜜，以十法為首：一者身業清淨，二者語業清淨，三者意業清淨，四者無怨害心，五者淨除惡趣，六者遠離八難，七者超諸聲聞辟支佛地，八者安住佛功德，九者滿諸希望，十者成就大願；是為十。",
    "T11n0310_115:0648c18_4": "善男子！",
    "T11n0310_115:0648c18_5": "菩薩行忍波羅蜜，以十法為首：一者捨離瞋恚，二者不計其身，三者不計其命，四者信解，五者成熟眾生，六者慈力，七者隨順法忍，八者甚深法忍，九者廣大勝忍，十者破無明暗；是為十。",
    "T11n0310_115:0648c22_6": "善男子！",
    "T11n0310_115:0648c22_7": "菩薩行精進波羅蜜，以十法為首：一者隨諸眾生所作而作，二者身口意業常生隨喜，三者無懈怠，四者務進趣，五者修正勤，六者修念處，七者破煩惱怨，八者觀察諸法，九者成熟一切眾生，十者求一切智；是為十。",
    "T11n0310_115:0648c27_8": "善男子！",
    "T11n0310_115:0648c27_9": "菩薩行禪波羅蜜，以十法為首：一者安住善法，二者心緣一境，三者緣境等至，四者正定，五者禪解脫，六者定根，七者定力，八者壞煩惱怨，九者定聚圓滿，十者護法三昧；是為十。",
    "T11n0310_115:0649a02_10": "善男子！",
    "T11n0310_115:0649a03_11": "菩薩行般若波羅蜜，以十法為首：一者善觀察諸陰，二者善觀察界處，三者正見，四者正念，五者了知聖諦，六者捨離諸見，七者慧根，八者無生法忍，九者慧力，十者無障礙智；是為十。",
    "T11n0310_115:0649a07_12": "善男子！",
    "T11n0310_115:0649a07_13": "菩薩行方便波羅蜜，以十法為首：一者入諸眾生心行欲樂，二者以力加諸眾生，三者大慈大悲，四者成熟眾生而無厭倦，五者捨離聲聞辟支佛地，六者殊勝智見，七者修習諸波羅蜜，八者如實觀諸法，九者攝不思議力，十者不退轉地；是為十。",
    "T11n0310_115:0649a13_14": "善男子！",
    "T11n0310_115:0649a13_15": "菩薩行力波羅蜜，以十法為首：一者知一切眾生心行稠林，二者知一切眾生煩惱行稠林，三者知一切眾生意樂勝解行稠林，四者知一切眾生根行稠林，五者知一切眾生種種界行稠林，六者知一切眾生隨煩惱行稠林，七者知一切眾生死生行稠林，八者知一切眾生三世業報行稠林，九者知一切眾生習氣煩惱行稠林，十者以無疲倦心成熟眾生諸根行稠林；是為十。",
    "T11n0310_115:0649a21_16": "善男子！",
    "T11n0310_115:0649a22_0": "菩薩行願波羅蜜，以十法為首：一者知一切法無生，二者知一切法無相，三者知一切法無滅，四者知一切法無所有，五者於一切法無執著，六者知一切法無來，七者知一切法無去，八者知一切法無自性，九者知一切法無初中後平等，十者於一切法初中後無分別；是為十。",
    "T11n0310_115:0649a28_1": "善男子！",
    "T11n0310_115:0649a28_2": "菩薩行智波羅蜜，以十法為首：一者於一切法善能了知決擇，二者善能圓滿白法，三者積習菩薩無量資糧，四者成就廣大福智資糧，五者大悲圓滿，六者入種種差別世界，七者入一切眾生諸煩惱行，八者作意入如來境界，九者趣入十力無畏不共佛法殊勝境界，十者受灌頂位成就一切智最勝之相；是為十。",
    "T11n0310_115:0649b06_3": "善男子！",
    "T11n0310_115:0649b06_4": "是為諸菩薩摩訶薩行十波羅蜜皆以十法為首。",
    "T11n0310_115:0649b08_0": "「復次善男子！",
    "T11n0310_115:0649b08_1": "云何為波羅蜜義？",
    "T11n0310_115:0649b08_2": "所謂明示超過一切聲聞獨覺所行故、廣大圓滿如來智故、於有為無為不執著故、如實了知生死過故、諸未覺者悉令覺故、得如來無盡法藏故、得無礙解脫故、以布施度脫諸眾生故、以持戒圓滿本誓願故、以忍辱具足端嚴相故、以精進究竟諸佛法故、以禪定出生四無量故、以般若滅除諸煩惱故、以方便積集諸佛法故、以願能令佛法圓滿故、以力能令眾生淨信故、以智具足如來一切智故、得無生法忍故、得不退轉地故、淨治佛剎故、成熟眾生故、於菩提道場圓滿一切如來智故、降伏眾魔故、遊四神足故、於生死涅槃俱無住故、超過一切聲聞獨覺菩薩功德故、摧伏一切諸異論故、成就十力四無所畏不共佛法故、證得無上正等覺故、轉十二種法輪故。",
    "T11n0310_115:0649b23_3": "如是一切是波羅蜜義。",
    "T11n0310_115:0649b25_0": "「復次善男子！",
    "T11n0310_115:0649b25_1": "菩薩摩訶薩將住初歡喜地先有是相，見三千大千世界中所有百千億那由他眾寶伏藏。",
    "T11n0310_115:0649b27_2": "菩薩將住第二離垢地先有是相，見三千大千世界地平如掌，無量百千億那由他眾寶蓮花清淨嚴飾。",
    "T11n0310_115:0649b29_3": "菩薩將住第三明地先有是相，見於自身被甲持杖勇猛堅固摧伏怨敵。",
    "T11n0310_115:0649c02_4": "菩薩將住第四焰地先有是相，見四方風吹種種名華布散於地。",
    "T11n0310_115:0649c03_5": "菩薩將住第五難勝地先有是相，見於女人首戴阿提目多華鬘、婆利師迦華鬘、瞻蔔迦華鬘，身佩種種眾莊嚴具。",
    "T11n0310_115:0649c06_6": "菩薩將住第六現前地先有是相，見於華池八功德水澄淨盈滿，底布金沙，寶階四道，又於池中有優鉢羅花、波頭摩花、拘勿頭花，復見分陀利花而為莊嚴，復見自身於中遊戲。",
    "T11n0310_115:0649c10_7": "菩薩將住第七遠行地先有是相，見於自身左右兩邊皆有地獄，從彼超過無所傷害。",
    "T11n0310_115:0649c12_8": "菩薩將住第八不動地先有是相，見自身兩肩被師子王相，一切諸獸悉皆怖畏。",
    "T11n0310_115:0649c14_9": "菩薩將住第九善慧地先有是相，見於自身為轉輪王以正法教化，為無量百千億那由他諸王之所圍繞，種種寶嚴鮮白之蓋蓋菩薩上。",
    "T11n0310_115:0649c17_10": "菩薩將住第十法雲地先有是相，見於自身為真金色，具足如來三十二種大丈夫相，圓光一尋，安處高廣師子之座，無量百千億那由他梵天前後圍繞，恭敬供養而聽說法。",
    "T11n0310_115:0649c21_11": "善男子！",
    "T11n0310_115:0649c21_12": "菩薩摩訶薩以三昧力顯現如是十地先相。",
    "T11n0310_115:0649c22_13": "「復次善男子！",
    "T11n0310_115:0649c22_14": "初地菩薩圓滿施波羅蜜，二地菩薩圓滿戒波羅蜜，三地菩薩圓滿忍波羅蜜，四地菩薩圓滿精進波羅蜜，五地菩薩圓滿禪波羅蜜，六地菩薩圓滿般若波羅蜜，七地菩薩圓滿方便波羅蜜，八地菩薩圓滿力波羅蜜，九地菩薩圓滿願波羅蜜，十地菩薩圓滿智波羅蜜。",
    "T11n0310_115:0649c29_0": "「復次善男子！",
    "T11n0310_115:0649c29_1": "菩薩初發心得現寶三昧，第二發心得善住三昧，第三發心得不動三昧，第四發心得不退轉三昧，第五發心得寶花三昧，第六發心得日輪光明三昧，第七發心得成就一切義三昧，第八發心得智炬三昧，第九發心得現證佛法三昧，第十發心得首楞嚴三昧。",
    "T11n0310_115:0650a07_0": "「復次善男子！",
    "T11n0310_115:0650a07_1": "菩薩於初地中得殊勝加持陀羅尼，第二地中得無能勝陀羅尼，第三地中得善住陀羅尼，第四地中得不可壞陀羅尼，第五地中得無垢陀羅尼，第六地中得智輪燈陀羅尼，第七地中得殊勝行陀羅尼，第八地中得清淨分別陀羅尼，第九地中得示現無邊法門陀羅尼，第十地中得無盡法藏陀羅尼。」",
    "T11n0310_115:0650a15_0": "爾時會中有一天子名無礙光明師子幢，從坐而起，偏袒右肩右膝著地，合掌向佛白佛言：「希有世尊！",
    "T11n0310_115:0650a17_1": "希有善逝！",
    "T11n0310_115:0650a17_2": "如是法門甚深廣大，而能含攝一切佛法。」",
    "T11n0310_115:0650a18_3": "於是佛告無礙光明師子幢言：「如是如是，如汝所說。",
    "T11n0310_115:0650a19_4": "善男子！",
    "T11n0310_115:0650a19_5": "若有菩薩於此法門暫能聽受，必不退轉阿耨多羅三藐三菩提。",
    "T11n0310_115:0650a21_6": "何以故？",
    "T11n0310_115:0650a21_7": "彼善男子善女人曾種諸善根故、成熟諸善根故，得聞如是經典，為是經典之所印故。",
    "T11n0310_115:0650a23_8": "善男子！",
    "T11n0310_115:0650a23_9": "若有男子女人聞此經典，所種善根悉皆清淨，當得不捨離見佛聞法供養眾僧、成熟眾生，得不捨離海印陀羅尼，得不捨離出現無盡陀羅尼，得不捨離入眾生欲樂心行陀羅尼，得不捨離清淨日光幢陀羅尼，得不捨離無垢月光幢陀羅尼，得不捨離息一切結陀羅尼，得不捨離摧滅無邊堅如金剛山煩惱陀羅尼，得不捨離入平等法性言說陀羅尼，得不捨離入真實語言音聲陀羅尼，得不捨離如虛空顯現無邊清淨印所印陀羅尼，得不捨離成就顯現無邊佛身陀羅尼。",
    "T11n0310_115:0650b05_10": "善男子！",
    "T11n0310_115:0650b05_11": "若菩薩成就如是諸陀羅尼，能於十方一切剎土變現佛身教化眾生，然於法性而無來去，亦復無有教化眾生。",
    "T11n0310_115:0650b08_12": "於所說法不著文字平等無動，雖現身生死而無起滅，亦無少法有去來者，了知諸行本來寂靜安住佛法。",
    "T11n0310_115:0650b10_13": "何以故？",
    "T11n0310_115:0650b10_14": "彼一切諸法無分別故。」",
    "T11n0310_115:0650b11_15": "說是法時，眾中三萬菩薩得無生法忍，無量菩薩於阿耨多羅三藐三菩提獲不退轉，無量眾生發菩提心，無量比丘得法眼淨。",
    "T11n0310_115:0650b14_16": "佛說此經已，無盡慧菩薩，及諸比丘、世間天、人、阿修羅、乾闥婆等，皆大歡喜，信受奉行。",
    "T11n0310_115:0650b17_0": "大寶積經文殊說般若會第四十六之一梁三藏曼陀羅仙譯如是我聞：一時佛在舍衛國祇樹給孤獨園，與大比丘僧滿足千人。",
    "T11n0310_115:0650b20_1": "菩薩摩訶薩十千人，俱以大莊嚴而自莊嚴，皆悉已住不退轉地。",
    "T11n0310_115:0650b22_0": "其名曰：彌勒菩薩、文殊師利菩薩、無礙辯菩薩、不捨擔菩薩，與如是等大菩薩俱。",
    "T11n0310_115:0650b23_1": "文殊師利童真菩薩摩訶薩，明相現時從其住處來詣佛所在外而立。",
    "T11n0310_115:0650b25_2": "爾時尊者舍利弗、富樓那彌多羅尼子、大目揵連、摩訶迦葉、摩訶迦栴延、摩訶拘絺羅，如是等諸大聲聞，各從住處俱詣佛所在外而立。",
    "T11n0310_115:0650b28_3": "佛知眾會皆悉集已，爾時如來從住處出、敷座而坐，告舍利弗：「汝今何故於晨朝時在門外立？」",
    "T11n0310_115:0650c01_4": "舍利弗白佛言：「世尊！",
    "T11n0310_115:0650c02_5": "文殊師利童真菩薩先已至此住門外立，我實於後晚來到耳。」",
    "T11n0310_115:0650c03_6": "爾時世尊問文殊師利：「汝實先來到此住處欲見如來耶？」",
    "T11n0310_115:0650c04_7": "文殊師利即白佛言：「如是世尊！",
    "T11n0310_115:0650c05_8": "我實來此欲見如來。",
    "T11n0310_115:0650c06_9": "何以故？",
    "T11n0310_115:0650c06_10": "我樂正觀，利益眾生。",
    "T11n0310_115:0650c06_11": "我觀如來，如如相不異相、不動相不作相、無生相無滅相、不有相不無相、不在方不離方、非三世非不三世、非二相非不二相、非垢相非淨相，以如是等正觀如來，利益眾生。」",
    "T11n0310_115:0650c10_12": "佛告文殊師利：「若能如是見於如來，心無所取亦無不取，非積聚非不積聚。」",
    "T11n0310_115:0650c12_13": "爾時舍利弗語文殊師利言：「若能如是，如汝所說見如來者，甚為希有。",
    "T11n0310_115:0650c13_14": "為一切眾生故見於如來，而心不取眾生之相；化一切眾生向於涅槃，而亦不取向於涅槃相；為一切眾生發大莊嚴，而心不見莊嚴之相。」",
    "T11n0310_115:0650c17_0": "爾時文殊師利童真菩薩摩訶薩語舍利弗言：「如是如是，如汝所說。",
    "T11n0310_115:0650c18_1": "雖為一切眾生發大莊嚴，心恒不見有眾生相；為一切眾生發大莊嚴，而眾生界亦不增不減。",
    "T11n0310_115:0650c20_2": "假使一佛住世，若一劫若過一劫，如此一佛世界復有無量無邊恒河沙諸佛，如是一一佛若一劫若過一劫，晝夜說法心不暫息，各各度於無量恒河沙眾生皆入涅槃，而眾生界亦不增不減。",
    "T11n0310_115:0650c25_0": "乃至十方諸佛世界亦復如是，一一諸佛說法教化，各度無量恒河沙眾生皆入涅槃，於眾生界亦不增不減。",
    "T11n0310_115:0650c27_1": "何以故？",
    "T11n0310_115:0650c27_2": "眾生定相不可得故，是故眾生界不增不減。」",
    "T11n0310_115:0650c28_3": "舍利弗復語文殊師利言：「若眾生界不增不減，何以故菩薩為諸眾生求阿耨多羅三藐三菩提，常行說法？」",
    "T11n0310_115:0651a02_4": "文殊師利白佛言：「若諸眾生悉空相者，亦無菩薩求阿耨多羅三藐三菩提，亦無眾生而為說法。",
    "T11n0310_115:0651a04_5": "何以故？",
    "T11n0310_115:0651a04_6": "我說法中無有一法當可得故。」",
    "T11n0310_115:0651a05_7": "爾時佛告文殊師利：「若無眾生，云何說有眾生及眾生界？」",
    "T11n0310_115:0651a06_8": "文殊師利言：「眾生界相如諸佛界。」",
    "T11n0310_115:0651a07_9": "又問：「眾生界者是有量耶？」",
    "T11n0310_115:0651a07_10": "答曰：「眾生界量如佛界量。」",
    "T11n0310_115:0651a08_11": "又問：「眾生界量有處所不？」",
    "T11n0310_115:0651a09_0": "答曰：「眾生界量不可思議。」",
    "T11n0310_115:0651a09_1": "又問：「眾生界相為有住不？」",
    "T11n0310_115:0651a10_2": "答曰：「眾生無住，猶如空住。」",
    "T11n0310_115:0651a10_3": "佛告文殊師利：「如是修般若波羅蜜時，當云何住般若波羅蜜？」",
    "T11n0310_115:0651a12_4": "文殊師利言：「以不住法為住般若波羅蜜。」",
    "T11n0310_115:0651a13_5": "佛復問文殊師利：「云何不住法名住般若波羅蜜？」",
    "T11n0310_115:0651a14_6": "文殊師利言：「以無住相即住般若波羅蜜。」",
    "T11n0310_115:0651a15_7": "佛復告文殊師利：「如是住般若波羅蜜時，是諸善根云何增長？",
    "T11n0310_115:0651a16_8": "云何損減？」",
    "T11n0310_115:0651a16_9": "文殊師利言：「若能如是住般若波羅蜜，於諸善根無增無減，於一切法亦無增無減，是般若波羅蜜性相亦無增無減。",
    "T11n0310_115:0651a19_10": "世尊！",
    "T11n0310_115:0651a19_11": "如是修般若波羅蜜，則不捨凡夫法亦不取賢聖法。",
    "T11n0310_115:0651a20_12": "何以故？",
    "T11n0310_115:0651a21_0": "般若波羅蜜不見有法可取可捨。",
    "T11n0310_115:0651a21_1": "如是修般若波羅蜜，亦不見涅槃可樂、生死可厭。",
    "T11n0310_115:0651a22_2": "何以故？",
    "T11n0310_115:0651a23_3": "不見生死況復厭離，不見涅槃何況樂著。",
    "T11n0310_115:0651a24_0": "如是修般若波羅蜜，不見垢惱可捨亦不見功德可取，於一切法心無增減。",
    "T11n0310_115:0651a25_1": "何以故？",
    "T11n0310_115:0651a25_2": "不見法界有增減故。",
    "T11n0310_115:0651a26_3": "世尊！",
    "T11n0310_115:0651a26_4": "若能如是，是名修般若波羅蜜。",
    "T11n0310_115:0651a27_5": "世尊！",
    "T11n0310_115:0651a27_6": "不見諸法有生有滅，是修般若波羅蜜。",
    "T11n0310_115:0651a28_7": "世尊！",
    "T11n0310_115:0651a28_8": "不見諸法有增有減，是修般若波羅蜜。",
    "T11n0310_115:0651a29_9": "世尊！",
    "T11n0310_115:0651a29_10": "心無悕取，不見法相有可取者，是修般若波羅蜜。",
    "T11n0310_115:0651b01_11": "世尊！",
    "T11n0310_115:0651b01_12": "不見好醜、不生高下、不作取捨。",
    "T11n0310_115:0651b02_13": "何以故？",
    "T11n0310_115:0651b02_14": "法無好醜，離諸相故，法無高下，等法性故，法無取捨，住實際故。",
    "T11n0310_115:0651b04_0": "是修般若波羅蜜。」",
    "T11n0310_115:0651b04_1": "佛告文殊師利：「是諸佛法得不勝乎？」",
    "T11n0310_115:0651b05_2": "文殊師利言：「我不見諸法有勝如相。",
    "T11n0310_115:0651b06_3": "如來自覺一切法空，是可證知。」",
    "T11n0310_115:0651b06_4": "佛告文殊師利：「如是如是。",
    "T11n0310_115:0651b07_5": "如來正覺自證空法。」",
    "T11n0310_115:0651b07_6": "文殊師利白佛言：「世尊！",
    "T11n0310_115:0651b08_7": "是空法中當有勝如而可得耶？」",
    "T11n0310_115:0651b09_8": "佛言：「善哉善哉。",
    "T11n0310_115:0651b09_9": "文殊師利！",
    "T11n0310_115:0651b09_10": "如汝所說是真法乎？」",
    "T11n0310_115:0651b10_11": "謂文殊師利言：「阿耨多羅是名佛法。」",
    "T11n0310_115:0651b10_12": "文殊師利言：「如佛所說，阿耨多羅是名佛法。",
    "T11n0310_115:0651b11_13": "何以故？",
    "T11n0310_115:0651b12_14": "無法可得名阿耨多羅。」",
    "T11n0310_115:0651b12_15": "文殊師利言：「如是修般若波羅蜜，不名法器，非化凡夫法、亦非佛法、非增長法，是修般若波羅蜜。",
    "T11n0310_115:0651b14_16": "復次世尊！",
    "T11n0310_115:0651b15_17": "修般若波羅蜜時，不見有法可分別思惟。」",
    "T11n0310_115:0651b17_0": "佛告文殊師利：「汝於佛法不思惟耶？」",
    "T11n0310_115:0651b17_1": "文殊師利言：「不也。",
    "T11n0310_115:0651b18_2": "世尊。",
    "T11n0310_115:0651b18_3": "如我思惟，不見佛法，亦不可分別：是凡夫法、是聲聞法、是辟支佛法，如是名為無上佛法。",
    "T11n0310_115:0651b20_4": "復次修般若波羅蜜時，不見凡夫相、不見佛法相、不見諸法有決定相，是為修般若波羅蜜。",
    "T11n0310_115:0651b22_5": "復次修般若波羅蜜時，不見欲界、不見色界、不見無色界、不見寂滅界。",
    "T11n0310_115:0651b24_6": "何以故？",
    "T11n0310_115:0651b24_7": "不見有法，是盡滅相，是修般若波羅蜜。",
    "T11n0310_115:0651b25_8": "復次修般若波羅蜜時，不見作恩者、不見報恩者，思惟二相心無分別，是修般若波羅蜜。",
    "T11n0310_115:0651b27_9": "復次修般若波羅蜜時，不見般若波羅蜜。",
    "T11n0310_115:0651b28_10": "復次修般若波羅蜜時，不見是佛法可取、不見是凡夫法可捨，是修般若波羅蜜。",
    "T11n0310_115:0651b29_11": "復次修般若波羅蜜時，不見凡夫法可滅、亦不見佛法而心證知，是修般若波羅蜜。」",
    "T11n0310_115:0651c03_0": "佛告文殊師利：「善哉善哉。",
    "T11n0310_115:0651c03_1": "汝能如是善說甚深般若波羅蜜相，是諸菩薩摩訶薩所學法印，乃至聲聞緣覺學無學人亦當不離是印而修道果。」",
    "T11n0310_115:0651c06_2": "佛告文殊師利：「若人得聞是法不驚不畏者，不從千佛所種諸善根，乃至百千萬億佛所久殖德本，乃能於是甚深般若波羅蜜不驚不怖。」",
    "T11n0310_115:0651c09_3": "文殊師利白佛言：「世尊！",
    "T11n0310_115:0651c09_4": "我今更說般若波羅蜜義。」",
    "T11n0310_115:0651c10_5": "佛言：「便說。」",
    "T11n0310_115:0651c10_6": "「世尊！",
    "T11n0310_115:0651c10_7": "修般若波羅蜜時，不見法是應住是不應住，亦不見境界可取捨相。",
    "T11n0310_115:0651c12_8": "何以故？",
    "T11n0310_115:0651c12_9": "如諸如來不見一切法境界相故，乃至不見諸佛境界，況取聲聞緣覺凡夫境界。",
    "T11n0310_115:0651c14_10": "不取思議相亦不取不思議相，不見諸法有若干相，自證空法不可思議，如是菩薩摩訶薩皆已供養無量百千萬億諸佛種諸善根，乃能於是甚深般若波羅蜜不驚不怖。",
    "T11n0310_115:0651c18_11": "復次修行般若波羅蜜時，不見縛不見解，而於凡夫乃至三乘不見差別相，是修般若波羅蜜。」",
    "T11n0310_115:0651c21_0": "佛告文殊師利：「汝已供養幾所諸佛？」",
    "T11n0310_115:0651c21_1": "文殊師利言：「我及諸佛如幻化相，不見供養及與受者。」",
    "T11n0310_115:0651c23_2": "佛告文殊師利：「汝今可不住佛乘耶？」",
    "T11n0310_115:0651c23_3": "文殊師利言：「如我思惟不見一法，云何當得住於佛乘？」",
    "T11n0310_115:0651c25_4": "佛言：「文殊師利！",
    "T11n0310_115:0651c25_5": "汝不得佛乘乎？」",
    "T11n0310_115:0651c25_6": "文殊師利言：「如佛乘者但有名字，非可得亦不可見，我云何得？」",
    "T11n0310_115:0651c27_7": "佛言：「文殊師利！",
    "T11n0310_115:0651c27_8": "汝得無礙智乎？」",
    "T11n0310_115:0651c28_9": "文殊師利言：「我即無礙，云何以無礙而得無礙？」",
    "T11n0310_115:0651c29_10": "佛言：「汝坐道場乎？」",
    "T11n0310_115:0651c29_11": "文殊師利言：「一切如來不坐道場，我今云何獨坐道場？",
    "T11n0310_115:0652a01_12": "何以故？",
    "T11n0310_115:0652a01_13": "現見諸法住實際故。」",
    "T11n0310_115:0652a02_14": "佛言：「云何名實際？」",
    "T11n0310_115:0652a02_15": "文殊師利言：「身見等是實際。」",
    "T11n0310_115:0652a03_16": "佛言：「云何身見是實際？」",
    "T11n0310_115:0652a04_17": "文殊師利言：「身見如相，非實非不實、不來不去，亦身非身，是名實際。」",
    "T11n0310_115:0652a05_18": "舍利弗白佛言：「世尊！",
    "T11n0310_115:0652a06_19": "若於斯義諦了決定，是名菩薩摩訶薩。",
    "T11n0310_115:0652a07_0": "何以故？",
    "T11n0310_115:0652a07_1": "能聞如是甚深般若波羅蜜相，心不驚不怖不沒不悔」彌勒菩薩白佛言：「世尊！",
    "T11n0310_115:0652a08_2": "得聞如是般若波羅蜜，具足法相，是即近於佛坐。",
    "T11n0310_115:0652a10_3": "何以故？",
    "T11n0310_115:0652a10_4": "如來現覺此法相故。」",
    "T11n0310_115:0652a10_5": "文殊師利白佛言：「世尊！",
    "T11n0310_115:0652a11_6": "得聞甚深般若波羅蜜，能不驚不怖不沒不悔，當知此人即是見佛。」",
    "T11n0310_115:0652a12_7": "爾時復有無相優婆夷，白佛言：「世尊！",
    "T11n0310_115:0652a13_8": "凡夫法、聲聞法、辟支佛法、佛法，是諸法皆無相，是故於所從聞般若波羅蜜，皆不驚不怖不沒不悔。",
    "T11n0310_115:0652a15_9": "何以故？",
    "T11n0310_115:0652a16_10": "一切諸法本無相故。」",
    "T11n0310_115:0652a16_11": "佛告舍利弗：「善男子善女人若聞如是甚深般若波羅蜜，心得決定，不驚不怖不沒不悔，當知是人即住不退轉地。",
    "T11n0310_115:0652a19_12": "若人聞是甚深般若波羅蜜不驚不怖，信樂聽受歡欣不厭，是即具足檀波羅蜜、尸波羅蜜、羼提波羅蜜、毘梨耶波羅蜜、禪波羅蜜、般若波羅蜜，亦能為他顯示分別如說修行。」",
    "T11n0310_115:0652a24_0": "佛告文殊師利：「汝觀何義，為得阿耨多羅三藐三菩提？",
    "T11n0310_115:0652a25_1": "住阿耨多羅三藐三菩提？」",
    "T11n0310_115:0652a25_2": "文殊師利言：「我無得阿耨多羅三藐三菩提。",
    "T11n0310_115:0652a26_3": "我不住佛乘，云何當得阿耨多羅三藐三菩提？",
    "T11n0310_115:0652a27_4": "如我所說即菩提相。」",
    "T11n0310_115:0652a28_5": "佛讚文殊師利言：「善哉善哉。",
    "T11n0310_115:0652a29_0": "汝能於是甚深法中巧說斯義。",
    "T11n0310_115:0652a29_1": "汝於先佛久種善根，以無相法淨修梵行。」",
    "T11n0310_115:0652b01_2": "文殊師利言：「若見有相則言無相，我今不見有相亦不見無相，云何而言以無相法淨修梵行？」",
    "T11n0310_115:0652b04_0": "佛告文殊師利：「汝見聲聞戒耶？」",
    "T11n0310_115:0652b04_1": "答曰：「見。」",
    "T11n0310_115:0652b04_2": "佛言：「汝云何見？」",
    "T11n0310_115:0652b05_3": "文殊師利言：「我不作凡夫見、不作聖人見，不作學見、不作無學見，不作大見、不作小見，不作調伏見、不作不調伏見，非見非不見。」",
    "T11n0310_115:0652b08_4": "舍利弗語文殊師利言：「汝今如是觀聲聞乘，若觀佛乘當復云何？」",
    "T11n0310_115:0652b09_5": "文殊師利言：「不見菩薩法，不見修行菩提及證菩提者。」",
    "T11n0310_115:0652b10_6": "舍利弗語文殊師利言：「云何名佛？",
    "T11n0310_115:0652b11_7": "云何觀佛？」",
    "T11n0310_115:0652b11_8": "文殊師利言：「云何為我？」",
    "T11n0310_115:0652b12_9": "舍利弗言：「我者但有名字，名字相空。」",
    "T11n0310_115:0652b13_10": "文殊師利言：「如是如是。",
    "T11n0310_115:0652b13_11": "如我但有名字，佛亦但有名字；名字相空即是菩提，不以名字而求菩提。",
    "T11n0310_115:0652b15_12": "菩提之相無言無說。",
    "T11n0310_115:0652b15_13": "何以故？",
    "T11n0310_115:0652b16_14": "言說、菩提二俱空故。",
    "T11n0310_115:0652b16_15": "復次舍利弗！",
    "T11n0310_115:0652b16_16": "汝問云何名佛、云何觀佛者，不生不滅、不來不去、非名非相，是名為佛。",
    "T11n0310_115:0652b18_17": "如自觀身實相，觀佛亦然，唯有智者乃能知耳，是名觀佛。」",
    "T11n0310_115:0652b20_0": "大寶積經卷第一百一十五"
}