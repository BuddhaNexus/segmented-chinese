{
    "T04n0212_001:0609b25_0": "出曜經序",
    "T04n0212_001:0609b27_0": "《出曜經》者，婆須密舅法救菩薩之所撰也，集比一千章，立為三十三品，名曰法句，錄其本起，繫而為釋，名曰出曜。",
    "T04n0212_001:0609b29_1": "出曜之言，舊名譬喻，即十二部經第六部也。",
    "T04n0212_001:0609c01_2": "有罽賓沙門僧伽跋澄，以前秦建元十九年，陟葱嶺、涉流沙，不遠萬里來至長安。",
    "T04n0212_001:0609c03_3": "其所闇識富博絕倫，先師器之。",
    "T04n0212_001:0609c04_4": "既重其人，吐誠亦深，數四年中，上聞異要，奇雜盈耳。",
    "T04n0212_001:0609c05_5": "俄而三秦覆墜，避地東周。",
    "T04n0212_001:0609c05_6": "後秦皇初四年，還轅伊洛，將返舊鄉，佇駕京師，望路致慨，恨《法句》之不全、《出曜》之未具，緬邈長懷，蘊情盈抱。",
    "T04n0212_001:0609c08_7": "太尉姚旻，篤誠深樂，聞不俟駕，五年秋請令出之，六年春訖。",
    "T04n0212_001:0609c09_8": "澄執梵本，佛念宣譯，道嶷筆受，和碧二師師法括而正之。",
    "T04n0212_001:0609c10_9": "時不有怙，從本而已。",
    "T04n0212_001:0609c11_10": "舊有四卷，所益已多，得此具解，覽之畫然矣。",
    "T04n0212_001:0609c12_11": "予自武當，軒衿華領，諮詢觀化，預參檢校，聊復序之。",
    "T04n0212_001:0609c13_12": "弘始元年八月十二日僧叡造首。",
    "T04n0212_001:0609c17_0": "出曜經卷第一",
    "T04n0212_001:0609c19_0": "姚秦涼州沙門竺佛念譯",
    "T04n0212_001:0609c20_0": "無常品第一之一",
    "T04n0212_001:0609c21_0": "昔佛在波羅[木*奈]國。",
    "T04n0212_001:0609c21_1": "佛告諸比丘：「當來之世，眾生之類壽八萬四千歲。",
    "T04n0212_001:0609c22_2": "爾時壽八萬四千歲眾生輩，於此閻浮利內，眾生共居一處，穀米豐熟人民熾盛，鷄狗鳴喚共相聞聲。」",
    "T04n0212_001:0609c24_3": "佛告比丘：「汝等當知，爾時人民，女年五百歲，便外適娶。",
    "T04n0212_001:0609c26_4": "爾時有王，名曰蠰佉，七寶導從，以法治化無有阿曲。",
    "T04n0212_001:0609c27_5": "有自然羽寶之車，高千肘廣十六肘，竪立修治眾寶瓔珞，在大眾中，分檀布施無悋悔心，造立功德為眾導首，與諸沙門婆羅門諸得道者，遠行住止經過居宿皆悉給施，有所求索無所悋惜。",
    "T04n0212_001:0610a02_6": "爾時眾生壽八萬四千歲，有如來出世，名曰彌勒，至真、等正覺、明行成為、善逝、世間解、無上士、道法御、天人師，號佛、世尊；如我今日，成無上正真等正覺，十號具足。",
    "T04n0212_001:0610a06_7": "常當將護無數百千諸比丘僧；如我今日，將護無數百千諸比丘僧。",
    "T04n0212_001:0610a07_8": "與諸大眾，廣說深法上中下善，義味微妙，具足清淨修於梵行；如我今日，與諸大眾廣說深法上中下善，義味微妙，具足清淨修於梵行。",
    "T04n0212_001:0610a10_9": "廣說如彌勒下生。",
    "T04n0212_001:0610a11_10": "如佛所說，有經名曰六更樂道，若有眾生生其中者，若眼見色，盡見善色不見惡色，見愛不見非愛，見可敬不見非可敬，見可念不見非可念，見美色不見非美色。",
    "T04n0212_001:0610a14_11": "諸有眾生耳聞聲者，鼻嗅香、舌知味、身知細滑、意知法，乃至天帝亦復如是。」",
    "T04n0212_001:0610a16_12": "爾時世尊遊毘舍離獼猴池水大講堂上，爾時眾多毘舍離諸童子等，各生此念：「我等宜可共相率合至世尊所問訊禮覲。」",
    "T04n0212_001:0610a19_13": "其中童子，或有乘載青馬青蓋被服皆青，或有乘載青黃赤白，被服皆白，搥鐘鳴鼓作倡伎樂，前後導從至世尊所。",
    "T04n0212_001:0610a21_14": "爾時世尊告諸比丘：「汝等當知，若有不見諸天遊觀至後園浴池者，今當觀此諸童子等，所著法服乘載輿輦，與彼諸天亦無差別。",
    "T04n0212_001:0610a24_15": "所以然者，諸天被服與此無異。」",
    "T04n0212_001:0610a25_16": "爾時座上數百千眾生之類，各作是念：「我等宜可發真誠誓，使我等後生生天上人中，恒著此法服永已不離，使當來世有佛興出，聞甚深法，永離苦惱入泥洹界。」",
    "T04n0212_001:0610a29_17": "如來以知眾生心念，求生三有不離苦惱，便與大眾而說此偈：「所行非常，　　為磨滅法，　　不可恃怙，　變易不住。」",
    "T04n0212_001:0610b04_0": "爾時眾生聞此一句偈，不可稱計百千眾生，於現法中漏盡意解，皆得道果。",
    "T04n0212_001:0610b06_0": "昔有婆羅門四人皆得神通，身能飛行神足無礙。",
    "T04n0212_001:0610b07_1": "此四梵志自相謂言：「其有人民以餚饌食，施瞿曇沙門者，便得生天不離福堂，有聞法者入解脫門，我等今日意貪天福，不願解脫不須聞法。」",
    "T04n0212_001:0610b10_2": "是時，四人各執四枚甘美石蜜，一人先至如來所，奉上世尊。",
    "T04n0212_001:0610b11_3": "如來受已，告彼梵志而說此偈，所行非常；梵志聞已以手掩耳。",
    "T04n0212_001:0610b13_0": "次第二人至如來所，貢上石蜜。",
    "T04n0212_001:0610b13_1": "如來復說此偈，謂興衰法；梵志聞已以手掩耳。",
    "T04n0212_001:0610b14_2": "次第三人至如來所，貢上石蜜。",
    "T04n0212_001:0610b15_3": "如來受已，復說此偈，夫生輒死；梵志聞已以手掩耳。",
    "T04n0212_001:0610b16_4": "次第四人至如來所，貢上石蜜；如來受已，復說此偈，此滅為樂；梵志聞已以手掩耳，各捨之去。",
    "T04n0212_001:0610b18_5": "如來觀彼心意念，知應得度，便以權便隱形不現，四人各聚一處自相謂言：「我等雖施瞿曇沙門，意不決了，瞿曇沙門有何言教？」",
    "T04n0212_001:0610b21_6": "先問前者：「奉上石蜜得何言教？",
    "T04n0212_001:0610b22_7": "亦不聞法乎？」",
    "T04n0212_001:0610b22_8": "對曰：「我從如來聞一句義，所行非常；聞此義已即以手掩耳亦不承受。」",
    "T04n0212_001:0610b24_9": "次問第二人：「至如來所得何言教？」",
    "T04n0212_001:0610b24_10": "其人復自陳說：「吾至如來所貢上石蜜，如來與我而說此偈，謂興衰法；吾聞此已以手掩耳亦不承受。」",
    "T04n0212_001:0610b27_11": "次問第三人：「汝至如來所得何言教？」",
    "T04n0212_001:0610b28_12": "其人復自陳說：「至如來所貢上石蜜，如來與我而說此偈，夫生輒死；吾聞此已以手掩耳亦不承受。」",
    "T04n0212_001:0610c01_13": "次問第四人：「汝至如來所得何言教？」",
    "T04n0212_001:0610c02_14": "其人對曰：「至如來所貢上石蜜，如來與我而說此偈，此滅為樂。」",
    "T04n0212_001:0610c03_15": "四人說此偈已心開意解，得阿那含道。",
    "T04n0212_001:0610c04_16": "爾時四人自知各得道證，還自懇責，至如來所，頭面禮足在一面立，須臾退坐白世尊曰：「唯願如來！",
    "T04n0212_001:0610c06_17": "聽在道次得為沙門。」",
    "T04n0212_001:0610c07_18": "世尊告曰：「善來比丘！",
    "T04n0212_001:0610c07_19": "快修梵行。」",
    "T04n0212_001:0610c07_20": "爾時四人頭髮自墮，身所衣服變為袈裟，尋於佛前得羅漢道。",
    "T04n0212_001:0610c09_21": "佛臨欲般泥洹時，告大迦葉及阿那律：「汝等比丘當承受我教、敬事佛語，汝等二人莫取滅度，先集契經、戒律、阿毘曇及寶雜藏，然後當取滅度，廣說乃至供養舍利。」",
    "T04n0212_001:0610c12_22": "盡耶旬竟，便共普會集此諸經，五百羅漢皆得此解脫，捷疾利根眾德備具普集一處，便與阿難敷師子高座，勸請阿難使昇高座。",
    "T04n0212_001:0610c15_23": "已昇高座便問阿難：「如來最初何處說法？」",
    "T04n0212_001:0610c16_24": "時阿難便說：「聞如是一時。」",
    "T04n0212_001:0610c17_25": "說此語已，時五百羅漢皆從繩床上起，在地長跪：「我等躬自見如來說法，今日乃稱聞如是一時。」",
    "T04n0212_001:0610c19_26": "普皆舉聲相對悲泣。",
    "T04n0212_001:0610c20_27": "時，大迦葉即告阿難曰：「從今日始出法深藏，皆稱聞如是，勿言見也。」",
    "T04n0212_001:0610c21_28": "「佛在波羅[木*奈]仙人鹿野苑中，爾時世尊告五比丘：『此苦原本，本所未聞、本所未見，廣說如經本。』」",
    "T04n0212_001:0610c23_29": "是時，眾人已集契經。",
    "T04n0212_001:0610c24_30": "是時，尊者迦葉復問阿難：「如來最初何處說戒律？」",
    "T04n0212_001:0610c25_31": "時阿難報大迦葉：「吾從佛聞如是。",
    "T04n0212_001:0610c26_32": "一時佛在羅閱城迦蘭陀竹園，時迦蘭陀子名曰須陳那，出家學道在比丘境，最初犯律，至不度法，廣說如戒律。」",
    "T04n0212_001:0610c28_33": "是時，迦葉復問阿難：「如來最初何處說阿毘曇？」",
    "T04n0212_001:0611a01_0": "阿難曰：「吾從佛聞如是。",
    "T04n0212_001:0611a01_1": "一時佛在毘舍離獼猴池側普集講堂所。",
    "T04n0212_001:0611a02_2": "爾時世尊見拔耆子因緣本末，告諸比丘：『諸無五畏恚恨之心者，便不墮惡趣，亦復不生入地獄中，廣說如阿毘曇。』」",
    "T04n0212_001:0611a05_3": "初夜集阿毘曇竟，後夜便說出曜，而說此偈：「睡眠覺寤，何以故說，睡眠覺寤？",
    "T04n0212_001:0611a06_4": "如世尊等，正覺所說：『夫睡眠者，損命愚惑，有所傷壞，不成果證，沒命無救，不至明處。",
    "T04n0212_001:0611a08_5": "所以然者，如人覺寤，便能修德，造立善本，躭著睡眠，便失此法，故謂愚惑。』」",
    "T04n0212_001:0611a10_6": "時座中復有說者：「如佛所言：『若有眾生，覺寤之中，所念眾事，於睡眠中，澹然無想。』",
    "T04n0212_001:0611a12_7": "世尊告諸比丘：『寧睡不覺，此云何通？』",
    "T04n0212_001:0611a13_8": "是故佛說除去睡眠常念覺寤，如佛說偈，睡眠覺寤，宜歡喜思，言歡者內心踊躍，喜怡歡樂善心生焉，是故稱說宜歡喜思。",
    "T04n0212_001:0611a15_9": "聽我所說者，專意一心無有亂想，意定無誤堪任承受，是以故說聽我所說撰記出曜。",
    "T04n0212_001:0611a17_10": "言出曜者，過去恒沙諸佛世尊，皆共讚歎出曜法義，如來世尊亦名最勝。",
    "T04n0212_001:0611a19_11": "云何為最勝？",
    "T04n0212_001:0611a19_12": "勝諸結使不善之法，勝婬怒癡，勝一切生死結縛，勝外道異學尼乾子等九十六種術，於中特出，故曰最勝。",
    "T04n0212_001:0611a22_13": "演說暢達無有留滯，布現演吐為諸天人，義味成就，是故說撰記出曜。",
    "T04n0212_001:0611a23_14": "如世尊所說，演說暢達無有留滯，如世尊說一切通達，仙人慈哀一身無餘，如世尊所說者，暢達演說言無留滯，故曰世尊說也。",
    "T04n0212_001:0611a26_15": "一切通達者，一切智達、一切示現、一切通了、分別一切義。",
    "T04n0212_001:0611a27_16": "遊六神通成無上道，如來六通亦非羅漢所能及逮，佛為諸度最勝最上，於諸法相悉能分別，故曰一切通達也。",
    "T04n0212_001:0611b01_17": "仙人慈哀者，一切充滿生死悕望如父母之想，擁護心慈哀之意，諸佛世尊亦言仙人，修神足道亦名仙人，眾德具足亦名仙人，長夜修善亦名仙人，是以故說仙人慈哀也。",
    "T04n0212_001:0611b05_18": "一身無餘者，所謂身者，依四大根本更無復有，亦無邊際，亦無出生，如佛存在躬自演說。",
    "T04n0212_001:0611b07_19": "阿難！",
    "T04n0212_001:0611b07_20": "當知末後境界，末後無胎末後所受形分如我。",
    "T04n0212_001:0611b08_21": "阿難！",
    "T04n0212_001:0611b08_22": "更不復見天地方域，更受此身，此是苦邊，故曰一身無餘也。」",
    "T04n0212_001:0611b10_0": "　所行非常，　　謂興衰法，　　夫生輒死，　此滅為樂。",
    "T04n0212_001:0611b12_0": "昔諸梵志各誦師法，分為二部，所見萬物皆有，一部自稱萬物皆無。",
    "T04n0212_001:0611b13_1": "諸言有者，如來分別除去猶豫斷其悕望，便與演說所行非常。",
    "T04n0212_001:0611b15_0": "諸言有者，自有讚誦：「以利輪劍，　　殺害眾生，　　恒知惠施，　無有善惡：　　亡形不變，　　身體中間，　利劍來往，　　不傷其命：　　地大恒在，　風界無著，　　火受苦樂，　　命根亦爾：　正使利劍，　　通達來往，　　亦不見有，　善惡之報：　　設害父母，　　無善惡報，　況當餘者，　　而有其果？」",
    "T04n0212_001:0611b23_0": "猶如以瓶盛雀，有人打瓶，雀便飛逝；傷害眾生，命自遠逝，無所傷損。",
    "T04n0212_001:0611b24_1": "如來世尊，欲去彼邪見眾生，故曰所行非常不可恃怙，遷轉不住為磨滅法，命如朝露暫有便滅，故曰所行非常。",
    "T04n0212_001:0611b27_2": "一部自稱萬物無者，共相慶賀成我等義。",
    "T04n0212_001:0611b28_0": "如來觀彼心中所念而告之曰：「謂興衰法，夫興衰者，夫盛有衰，合會有離，無身則已，受身有何可避？」",
    "T04n0212_001:0611c01_1": "梵志復作是念：「設衰耗法更不生者，則成我義。」",
    "T04n0212_001:0611c02_2": "是故世尊重與說義：「夫生輒死，輪轉不住，諸受陰持共相受入，慧眼觀察乃能分別，猶如日光塵數流馳難可稱計。」",
    "T04n0212_001:0611c04_3": "此五盛陰身，眾行所逼流轉生死，無有懈息，故曰夫生輒死。",
    "T04n0212_001:0611c06_4": "此滅為樂者，所謂永盡無餘，無欲著意，常息安寧最第一樂，無生滅想成第一義，無欲樂、無為樂、無漏樂、盡樂、滅樂，故曰此滅為樂。",
    "T04n0212_001:0611c10_0": "　何憙何笑，　　念常熾然，　　深蔽幽冥，　而不求錠？",
    "T04n0212_001:0611c12_0": "昔佛在舍衛國祇樹給孤獨園。",
    "T04n0212_001:0611c12_1": "食後日晡，有眾比丘及天帝臣民四輩弟子，欲聽如來說甘露法。",
    "T04n0212_001:0611c14_2": "有異方道士異學婆羅門七人，頭鬚晧白拄杖呻吟來至佛所，稽首作禮叉手白佛言：「吾等遠人伏承聖化，久應歸命道術有簡，今乃得來覲覩聖顏，願為弟子得滅眾苦。」",
    "T04n0212_001:0611c18_3": "佛即聽受，悉為沙門，勅七比丘共止一房。",
    "T04n0212_001:0611c19_0": "然此七人覩見世尊，尋得為道，不計無常變易之法，共坐房中思惟世事，小語大笑不念成敗，命日促盡不與人期，但共戲笑恣意放逸不念無常。",
    "T04n0212_001:0611c22_1": "爾時世尊起至房中，而告之曰：「卿等為道，當求度世無為之道，何為大笑？",
    "T04n0212_001:0611c23_2": "一切眾生自憑五事。",
    "T04n0212_001:0611c24_3": "何謂為五？",
    "T04n0212_001:0611c24_4": "一者恃怙年少，二者恃怙端正，三者恃怙力勢，四者恃怙才器，五者恃怙貴族。",
    "T04n0212_001:0611c26_5": "卿等七人小語大笑，恃怙何等？」",
    "T04n0212_001:0611c27_6": "於是世尊即說頌曰：「何喜何笑，　　念常熾然，　　深蔽幽冥，　而不求錠？」",
    "T04n0212_001:0612a01_0": "何喜何笑者？",
    "T04n0212_001:0612a01_1": "爾時世尊告七人曰：「汝等七人來在道境，亦復不在須陀洹、斯陀含、阿那含、阿羅漢。」",
    "T04n0212_001:0612a03_2": "復告比丘：「我先有教，未能盡漏不可有所恃怙，汝等受形未脫結縛，蛇蚖共居成五盛陰，云何於中小語大笑？",
    "T04n0212_001:0612a05_3": "當念此苦永劫不除，方興戲笑以成塵垢，苦哉難悟，卿等是也。」",
    "T04n0212_001:0612a07_4": "故曰，何喜何笑，是世尊教勅之言。",
    "T04n0212_001:0612a07_5": "念常熾然者，云何為熾然？",
    "T04n0212_001:0612a08_6": "以無常火而為熾然，亦以苦火而為熾然，愁憂苦惱而為熾然。",
    "T04n0212_001:0612a09_7": "又以何等而見熾然？",
    "T04n0212_001:0612a10_8": "愛欲瞋恚愚癡憍慢，嫉妬恚疑所見熾然，故曰念常熾然。",
    "T04n0212_001:0612a11_9": "深蔽幽冥者，猶人夜行不覩顏色，生盲無目不見玄黃，如此幽冥蓋不足言。",
    "T04n0212_001:0612a13_10": "所謂大幽冥者，無明纏絡遍人形體無空缺處，是謂大冥覆蔽眾生，不別善惡趣要之本，不別白黑縛解之要道俗之法，亦復不知善趣惡趣出要滅盡，故曰深蔽幽冥。",
    "T04n0212_001:0612a17_11": "而不求錠者，云何為錠？",
    "T04n0212_001:0612a17_12": "所謂智慧之錠，以智慧錠為照何等？",
    "T04n0212_001:0612a18_13": "答曰：知結所興以道滅之，分別善趣惡趣出要之本，能別白黑縛解之要道俗之法，善能分別善趣惡趣出要滅盡，普曜諸法無不明照，而更捨之乃趣冥道故，曰而不求錠。",
    "T04n0212_001:0612a23_0": "　諸有形器，　　散在諸方，　　骨色如鴿，　斯有何樂？",
    "T04n0212_001:0612a25_0": "昔佛在舍衛國祇樹給孤獨園。",
    "T04n0212_001:0612a25_1": "爾時有異比丘，日至城外曠野塜間，路由他田乃得達過，其主見已便興瞋恚：「此何道士日此往來不修道德？」",
    "T04n0212_001:0612a28_2": "即問道人：「汝何乞士，在吾田中縱橫往來，乃成人蹤？」",
    "T04n0212_001:0612a29_3": "道人對曰：「吾有鬪訟來求證人。」",
    "T04n0212_001:0612b01_4": "時彼田主宿緣鈎連應蒙得度，便逐道人私匿從行，見曠塜間屍骸狼籍膖脹臭爛，鳥狩食噉散落異處，或有食噉盡不盡者，有似炙鴿蛆蟲咂[口*束]臭穢難近，烏鵲狐狗老鷲鵄鵂噉死人屍。",
    "T04n0212_001:0612b05_5": "比丘舉手語彼人曰：「此諸鳥獸是我證人。」",
    "T04n0212_001:0612b06_6": "其人問曰：「此諸鳥獸可為證人，汝今比丘與誰共諍？」",
    "T04n0212_001:0612b07_7": "比丘報曰：「心之為病多諸漏患，我觀此骸分別惡露，便還房室還自觀身，從頭至足與彼無異，然此心意流馳萬端，追逐幻偽色聲香味細滑之法。",
    "T04n0212_001:0612b10_8": "我今欲誡心之原本，汝心當知，興起是念，無令將吾入地獄餓鬼之中。",
    "T04n0212_001:0612b12_9": "我今凡夫未脫諸縛，然此心賊不見從命，以是之故日住曠野，為說惡露不淨之想，復與心說，心為卒暴亂錯不定，心今當改無造惡緣。」",
    "T04n0212_001:0612b15_10": "時彼田主聞道人教，以手揮淚哽咽歎言。",
    "T04n0212_001:0612b16_11": "然彼田主於迦葉佛十千歲中，修不淨想，尋時分別三十六物惡露不淨。",
    "T04n0212_001:0612b18_12": "爾時比丘及彼田主，即往曠野大畏塜間，得須陀洹道。",
    "T04n0212_001:0612b20_0": "爾時世尊天眼清淨無瑕穢，觀見二人成其果證，因宿本緣，亦欲示現後學之徒，使將來世現其大明，正法久存無能中滅，便自稱慶而說此偈。",
    "T04n0212_001:0612b23_1": "諸有形器者，或有手脚臂肘腰臗髀膊、膝踝足跟髑髏支節，各在異處，是故說曰諸有形器。",
    "T04n0212_001:0612b25_2": "散在諸方者，猶木無識，本所愛樂不去心懷，莊嚴文飾香花脂粉芬熏其身，今皆散落，各在異處。",
    "T04n0212_001:0612b27_3": "骨色如鴿者，本所眾生億百千數，而見愛念觀無厭足，如今億百千眾所見薄賤，覩皆怖懅身毛為竪，是故說曰骨色如鴿。",
    "T04n0212_001:0612c01_4": "斯謂何樂者，世言有樂則是凡夫愚惑之人，智者所棄，愚人所樂，智者懷愧但有醜陋，愚者翫習甘樂不捨，藏匿懷抱。",
    "T04n0212_001:0612c05_0": "　若如初夜，　　識降母胎，　　日涉遷變，　逝而不還。",
    "T04n0212_001:0612c07_0": "如佛世尊敷演言教有三有為，有為之相興衰變易。",
    "T04n0212_001:0612c08_1": "問曰：「故當萬物恒有常者，死屍骸骨不久存乎？",
    "T04n0212_001:0612c09_2": "百二十時謂之一日一夜，若當形骸久存世者，一人形體遍滿世界。」",
    "T04n0212_001:0612c10_3": "答曰：「以其眾生與根共生、與根共滅，以是之故骸不久存。",
    "T04n0212_001:0612c12_4": "設當眾生與根共滅與根共生者，骸骨便當久存於世。",
    "T04n0212_001:0612c13_5": "復次與識共生與識共滅，是時形骸不久在世，若當眾生與識共滅與識共生，爾時形骸久存於世。」",
    "T04n0212_001:0612c15_6": "問曰：「若當老耄久存世者，人初出胎頭髮恒不白乎？」",
    "T04n0212_001:0612c16_7": "答曰：「所謂頭髮晧然白者非衰老義。」",
    "T04n0212_001:0612c17_8": "「此義云何乎？」",
    "T04n0212_001:0612c17_9": "答曰：「依彼受形分時，便有衰色之變，有白髮生猶酒酥麻油必有濁滓，受形分時亦復如是，便有衰色白髮生焉。」",
    "T04n0212_001:0612c20_10": "是故說曰若如初夜。",
    "T04n0212_001:0612c20_11": "識降母胎者，猶如男識女識降在母胎，據在一時之內，或生或滅，經百千變起滅不息猶如輪轉，不可稱計，唯有天眼乃得見耳。",
    "T04n0212_001:0612c23_12": "時識過去及還來者，亦非神呪技術能制，去自永逝來亦無跡，識處母胎生滅不停亦復如是，猶河東流終不西顧，胎識去過終不還反，唯有天眼，見胎識還見胎識去。",
    "T04n0212_001:0612c28_0": "　晨所覩見，　　夜則不現，　　昨所瞻者，　今夕則無。",
    "T04n0212_001:0612c29_1": "　　我今少壯，　　無所恃怙，　少者亦死，　　男女無數。",
    "T04n0212_001:0613a02_0": "昔佛在舍衛國祇樹給孤獨園。",
    "T04n0212_001:0613a02_1": "爾時尊者阿難，到時著衣持鉢入舍衛城分衛，遙見門外有眾男子作倡伎樂而自娛樂。",
    "T04n0212_001:0613a04_2": "尊者阿難入城乞食訖欲還出城，見此伎人忽已命終，眾人舁舉號哭相向。",
    "T04n0212_001:0613a06_3": "時尊者阿難便生此念：「奇哉變怪無常對至，何其速乎？",
    "T04n0212_001:0613a07_4": "我向晨朝入城乞食，見此男子五樂自娛，像如天子，如今受對取無常耶？」",
    "T04n0212_001:0613a09_5": "時尊者阿難出舍衛城祇洹精舍，收攝衣服淨洗手足，至世尊所，頭面禮足在一面立。",
    "T04n0212_001:0613a11_6": "爾時尊者阿難長跪叉手前白佛言：「唯然世尊！",
    "T04n0212_001:0613a12_7": "我向晨朝著衣持鉢入城乞食，見有男子作倡伎樂五欲自娛，便入城乞，還出在外，見此男子忽已命終，眾人舁舉號哭相向。",
    "T04n0212_001:0613a15_8": "時我，世尊！",
    "T04n0212_001:0613a15_9": "便生此念：『奇哉變怪無常對至，何期速乎？",
    "T04n0212_001:0613a16_10": "我向晨朝入城乞食，見此男子五樂自娛，像如天子，如今受對，取無常耶？』",
    "T04n0212_001:0613a17_11": "我今所見甚為奇特，未曾所覩。」",
    "T04n0212_001:0613a18_12": "世尊告曰：「汝今，阿難！",
    "T04n0212_001:0613a19_13": "有何奇特？",
    "T04n0212_001:0613a19_14": "我曾所覩乃為奇特，出過汝今所見者上。",
    "T04n0212_001:0613a20_15": "我曾昔日到時著衣持鉢，入舍衛城分衛乞食。",
    "T04n0212_001:0613a21_16": "時我，阿難！",
    "T04n0212_001:0613a21_17": "見有男子在祇洹門外作倡伎樂五欲自娛，時我入城乞食訖還出城外，見此男子作倡伎樂如本不誤。",
    "T04n0212_001:0613a23_18": "我見奇特出汝者上。」",
    "T04n0212_001:0613a24_19": "爾時阿難即白佛言：「此是常儀，有何奇特？」",
    "T04n0212_001:0613a25_20": "佛告阿難：「命速於風，逝難制御，汝今方言，有何奇耶？」",
    "T04n0212_001:0613a26_21": "爾時世尊觀察此義尋究本末，欲使比丘明鑒此法，為將來眾生現大光明，亦使正法久存於世，爾時世尊便說出曜之偈：「晨所覩見，　　夜則不現，　　昨所瞻者，　今夕則無。",
    "T04n0212_001:0613b02_22": "　　我今少壯，　　無所恃怙，　少者亦死，　　男女無數。」",
    "T04n0212_001:0613b04_0": "前所覩者夜則不見者，晨朝所見眾生之類數千百眾，暮則不見，諸有眾生思惟校計善根具足，意不錯亂，則自覺知命如琢石閃現已滅，誰當興意貪著此乎？",
    "T04n0212_001:0613b07_1": "唯有無聞凡夫愚人，乃興此心生貪著意。",
    "T04n0212_001:0613b08_2": "昨所瞻者今夕則無，如昨所見進止行來，設彼有念思惟善本殖眾功德，心便勇猛能自改悔，內自興發不可樂想，是故說曰，晨所覩見夜則不現，昨所瞻者今夕則無也。",
    "T04n0212_001:0613b12_3": "我今少壯無所恃怙，如有愚人無所聞知，自怙強壯氣力熾盛，苟得自縱隨其所如不顧後慮。",
    "T04n0212_001:0613b14_4": "自稱端正顏貌殊特，餘者卑賤非我等友，色力財富出眾人表，既自盛壯獨步無侶，所願者得無能拒逆，所欲自恣不避豪強，亦復不思無常對至，不覩生死苦惱之患，是故說曰，我今少壯無所恃怙。",
    "T04n0212_001:0613b19_0": "少壯亦死男女無數，正使無數眾生之類，男女大小受形分者，氣力殊特財富無數，所欲自恣年皆盛壯，於人世間壯者命終多於老者皆為無常，所見蹈藉，然彼終者先在世時不修功德，諸善之本無所恃怙，從今世至後世流馳五趣無有懈息，是故說曰，少者亦死男女無數。",
    "T04n0212_001:0613b25_1": "在胎自敗初出亦殤，既生子壞孩抱而喪，諸老少壯及中間人，漸漸以次如果待熟。",
    "T04n0212_001:0613b28_0": "六十千生六十百生，於生藏壞斯由害人，所謂人者國王一億則害導師商人父母，須陀洹、斯陀含、阿那含、阿羅漢。",
    "T04n0212_001:0613c01_1": "興心起意害此輩人，或入阿鼻地獄，或熱、大熱、啼哭、大啼哭、等活、黑繩、等會地獄。",
    "T04n0212_001:0613c03_2": "畢此罪已，生六畜中，經歷劫數往來周旋，乃復人身，於其中間在生藏中不卒其命，是故說曰，在胎自敗也。",
    "T04n0212_001:0613c05_3": "初出胎亦壞者，或有眾生始出胎門而命終者，或有眾生，始欲造福功業未果，便於胎門中夭命者，斯由前身興心傷害彼造福人，是故說曰，初出亦殤。",
    "T04n0212_001:0613c09_4": "既生子壞者，或有眾生施功立德，在諸塔寺施設園菓浴池橋梁圊廁，功業未就為人所害，斯由先世害福德人，死入地獄畜生餓鬼，經歷久遠乃還復人，既生離胎於中逝殤，是故說曰，既生子壞也。",
    "T04n0212_001:0613c13_5": "孩抱而喪者，或有眾生於塔寺中施功立德，施設園菓浴池橋梁圊廁，功業已就餘功未幾，便為人所害，斯由前身興心殤害彼造福人，身壞命終入地獄中，於中畢罪生畜生中，雖得為人未別白黑，便於孩抱夭其命也。",
    "T04n0212_001:0613c19_0": "　諸老少壯，　　及中間人，　　漸漸以次，　如菓待熟。",
    "T04n0212_001:0613c21_0": "昔日尊者馬聲說偈曰：「或有在胎喪，　　已生在外終，　盛壯不免死，　　老耄甘心受。",
    "T04n0212_001:0613c24_0": "　猶樹生狂花，　　結實時希有，　志故必欲捨，　　伺命召不忍。」",
    "T04n0212_001:0613c26_0": "猶彼菓樹隨時繁茂，狂華生長遇風凋落結實者尠，或已結實遇雹墮落，或有未花而凋落者，或有已華而凋落者，其中成實待熟落者，少少耳。",
    "T04n0212_001:0613c29_1": "此眾生類亦復如是，於百千生其中身，若一若二處胎出胎少壯老疾，悉歸斯道無免此患，於百千生老壽命終若一若二，少壯死者不可稱計，是故說曰，諸老少壯及中間人，漸漸以次如菓待熟。",
    "T04n0212_001:0614a05_0": "　命如菓待熟，　　常恐會零落，　已生皆有苦，　　孰能致不死？",
    "T04n0212_001:0614a07_0": "昔惡生明王嚴駕翼從詣後園遊觀，眾菓樹木行列相當，彼國常禮，菓熟乃食終不噉生。",
    "T04n0212_001:0614a09_0": "時王有教勅守園者，若有菓蓏墮落地者不應獻上，有犯此制當梟其首。",
    "T04n0212_001:0614a10_1": "時守園人內自思惟：「此惡生明王暴虐無道，殺害生類無慈愍心，若當我今犯制者，死在旦夕不免其困。",
    "T04n0212_001:0614a13_2": "然今此園樹菓眾多，在樹既少墮落者眾，設責我菓更無於出。",
    "T04n0212_001:0614a14_3": "且自逃走求出家學。」",
    "T04n0212_001:0614a15_4": "即踰牆出至世尊所，五體投地願為沙門。",
    "T04n0212_001:0614a16_0": "佛即然可，得在道次，靜寂無為，不興巧便坐禪誦經，亦復不習戒律阿毘曇，謂為行道齊是而已，亦復不惟空閑曠野經行諷誦十二難得懃勞之要，自憑三事不慮後緣，內自喜慶：「我今已脫形急之患，今且自安焉知餘者。」",
    "T04n0212_001:0614a21_0": "爾時世尊觀其人心，欲使免苦濟眾戹難，欲使安處善法妙堂，欲拔根本離生死原，將入解脫無退轉道。",
    "T04n0212_001:0614a23_1": "爾時在眾便說此出曜偈曰：「命如菓待熟，　　常恐會零落，　已生皆有苦，　　孰能致不死？」",
    "T04n0212_001:0614a26_0": "爾時比丘聞佛所說，內自怨責，懷慚愧心，在閑靜處思惟惡露止觀之道，即於彼處成阿羅漢。",
    "T04n0212_001:0614a28_0": "　譬如陶家，　　埏埴作器，　　一切要壞，　人命亦然。",
    "T04n0212_001:0614b01_0": "昔佛在舍衛國祇樹給孤獨園。",
    "T04n0212_001:0614b01_1": "爾時有一陶師造作瓦器，觸物不却隨其形狀亦無疑難。",
    "T04n0212_001:0614b03_0": "時拘薩羅國波斯匿王，勅諸瓦師使造器皿，彼人事猥竟不成辦。",
    "T04n0212_001:0614b04_1": "時波斯匿王內懷恚怒，勅語傍臣：「至瓦師家毀壞其器。」",
    "T04n0212_001:0614b05_2": "時彼瓦師懼失命根，竊自逃走至迦尸國界，復於彼土造作瓦器。",
    "T04n0212_001:0614b07_3": "波斯匿王聞彼造器，復遣臣佐至彼國界，悉使壞破所造瓦器。",
    "T04n0212_001:0614b08_4": "時彼瓦師復自逃走至拘薩羅國，復於彼土造立瓦器。",
    "T04n0212_001:0614b09_5": "波斯匿王聞彼造器，復遣臣佐使壞其器。",
    "T04n0212_001:0614b10_6": "時彼瓦師財產竭盡無復生理，食不充口衣不蓋形，恒懼波斯匿王當取殺之，便復逃走入深山中，往至世尊所求為道人。",
    "T04n0212_001:0614b13_7": "時佛默然聽在道次。",
    "T04n0212_001:0614b14_0": "然彼人內不思惟，謂為永離困厄之難，不復懼彼為王所害，在閑靜處不思道德，亦不習契經戒律阿毘曇，亦復不分別義理，諸度世道亦復不習，坐禪誦經佐助眾事，永離三事不懃採習，謂為行道齊是而已，不增翹勇進求上人法，然未得證不懃求證，然未得果不懃求果。",
    "T04n0212_001:0614b20_1": "如來世尊以三達智觀察其心，以漸化彼無疑網意，便告彼人以免瓦器之功，更不懼喪身之惱，唯有五盛陰為瓦之形，此為大畏無免其患。",
    "T04n0212_001:0614b23_2": "瓦器雖壞，不懼當墮地獄餓鬼畜生之道，五盛陰為形瓦器，先不造諸功德福業修諸善本，無所恃怙亦無歸趣，恒畏地獄餓鬼畜生。",
    "T04n0212_001:0614b26_3": "爾時世尊觀察此義尋究本末觀了此義已，欲使諸比丘永離嫌疑，使將來眾生覩其大明正法久存，爾時在眾便說此偈：「猶如陶家，　　埏埴作器，　　一切要壞，　人命亦然。」",
    "T04n0212_001:0614c03_0": "諸有生熟之器要當歸壞，漸成糞聚無可貪者，諸有生類受五盛陰為坏之器，及剎利、婆羅門、栴陀羅種受形分者，短壽長壽、饒財貧匱、端正醜陋、豪族卑賤、有顏無顏、智慧愚闇，盡歸於死，無常變易皆當捐棄在曠塜間。",
    "T04n0212_001:0614c07_1": "時彼比丘聞如來所說教訓之道，知無常之要，達罪福之源，解興衰之變，遵滅度之行，即於佛前得阿羅漢道。",
    "T04n0212_001:0614c11_0": "　猶如張綜，　　以杼投織，　　漸盡其縷，　人命如是。",
    "T04n0212_001:0614c13_0": "昔日有人善能織罽，兼有一息意常惰嬾，數勸語公：「作應舒遲何必速疾？",
    "T04n0212_001:0614c14_1": "此功適訖後更無作。」",
    "T04n0212_001:0614c15_2": "父告其子：「此功雖訖更有餘務。」",
    "T04n0212_001:0614c15_3": "如是語公往來數十，兒神識錯，尋於父前肝裂命終。",
    "T04n0212_001:0614c17_0": "時父見子命根已斷，即捨居業出家學道，雖為沙門念子在心不能捨離，亦復不思惟道德專定坐禪求增上法，亦復不思惟契經戒律阿毘曇，亦復不坐禪誦經佐助眾事，唯心存在念彼亡子。",
    "T04n0212_001:0614c21_1": "爾時世尊以三達智觀察彼人心意所向，尋究本末觀了此義已，欲使諸比丘永離嫌疑，使將來眾生覩其大明正法久存，在於眾中便說出曜之偈：「猶如張綜，　　以杼投織，　　漸盡其縷，　人命如是。」",
    "T04n0212_001:0614c27_0": "一切萬物皆當歸死，無常變易皆當捐棄在於曠野塜間。",
    "T04n0212_001:0614c28_1": "時彼比丘聞如來所說教訓之道，知無常之要，達罪福之原，解興衰之變，遵滅度之行，即於佛前得阿羅漢道。",
    "T04n0212_001:0615a02_0": "　猶如死囚，　　將詣都市，　　動向死道，　人命如是。",
    "T04n0212_001:0615a04_0": "昔佛在舍衛國祇樹給孤獨園。",
    "T04n0212_001:0615a04_1": "時拘薩羅國波斯匿王勅典獄者，諸有盜賊罪應入律詣市殺之，時有一賊在大眾中逃竊得脫，外假法服私為沙門。",
    "T04n0212_001:0615a07_2": "然彼人內不思惟，謂為永離困厄之難，不復懼彼為王所害，在閑靜處不思道德，亦不習契經戒律阿毘曇，亦復不分別義理諸度世道，亦復不習坐禪誦經佐助眾事，永離三事不懃採習，謂為行道齊是而已，不增翹勇進求上人法，然未得證不懃求證，然未得果不懃求果。",
    "T04n0212_001:0615a13_3": "如來世尊以三達智觀察其心，以漸化彼無疑網意，便告彼人以免生死賊寇之難故有餘怨，五盛陰身輪轉五趣無有解已，為諸結使所見殘害，便當墮於餓鬼畜生之道。",
    "T04n0212_001:0615a17_4": "爾時世尊觀察此義尋究本末，欲使諸比丘永離嫌疑，使將來眾生覩其大明正法久存，於大眾前便說此偈：「猶如死囚，　　將詣都市，　　動向死地，　人命亦然。」",
    "T04n0212_001:0615a22_0": "時彼比丘在閑靜處，思惟挍計內自懇責，解知萬物皆悉無常，生不久存盡歸於滅，興衰之變斯來久矣，非適今也，即於佛前悔責自改，成阿羅漢道。",
    "T04n0212_001:0615a26_0": "　如河駛流，　　往而不反，　　人命如是，　逝者不還。",
    "T04n0212_001:0615a28_0": "昔有眾人在江水側坐，而觀看瞻水成敗傷害人民無復齊限，或有父母妻子男女墮水死者亦無有量，其中得解脫者萬中有一。",
    "T04n0212_001:0615b01_1": "於深水得解脫者，往至佛所求為沙門。",
    "T04n0212_001:0615b02_2": "佛便然可，聽在道末。",
    "T04n0212_001:0615b03_3": "內不思惟，謂為永離困厄之難，不復懼彼為水所溺，在閑靜處不思道德，亦不習契經戒律阿毘曇，亦復不分別義理諸度世要，亦復不習坐禪誦經佐助眾事，永離三事不懃採習，謂為行道齊是而已，不增翹勇進求上人法，然未得證不懃求證，然未得果不懃求果。",
    "T04n0212_001:0615b09_4": "如來世尊以三達智觀察其心，以漸化彼無疑網意，便告彼人以免生死賊寇之難，故有餘怨五盛陰身，輪轉五趣無有解已，為諸結使所見殘害，便當墮於餓鬼畜生之道。",
    "T04n0212_001:0615b13_5": "爾時世尊觀察此義尋究本末，欲使諸比丘永離嫌疑，使將來眾生覩其大明正法久存，於大眾前便說此偈：◎出曜經卷第一"
}