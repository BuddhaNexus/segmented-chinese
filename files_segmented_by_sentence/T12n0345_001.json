{
    "T12n0345_001:0156a13_0": "慧上菩薩問大善權經卷上",
    "T12n0345_001:0156a15_0": "西晉月氏國三藏竺法護譯",
    "T12n0345_001:0156a16_0": "聞如是：一時，佛遊舍衛城祇樹給孤獨園，與大比丘眾俱，比丘八千，諸大弟子學戒具足，菩薩萬二千，一切聖通無所不達，已得總持辯才無量不起法忍，其德無限，徹覩諸根，應病授藥為師子吼，救濟十方，眾生百千莫不蒙度。",
    "T12n0345_001:0156a21_1": "爾時世尊，從宴坐起斯須未久，與無數之眾眷屬周匝而為說經。",
    "T12n0345_001:0156a22_2": "時會菩薩名曰慧上，即從坐起，更整衣服，長跪叉手前白佛言：「願欲有所問，唯如來至真聽者，乃敢陳說。」",
    "T12n0345_001:0156a25_0": "世尊告曰：「恣所欲問，佛當為汝開解結滯。」",
    "T12n0345_001:0156a25_1": "慧上白佛：「所云善權，為何謂乎？」",
    "T12n0345_001:0156a26_2": "佛告慧上：「善哉，善哉！",
    "T12n0345_001:0156a27_3": "族姓子！",
    "T12n0345_001:0156a27_4": "多所愍傷哀念安隱諸天人民，勸化將來導引三塗，開闡佛法獲微妙慧，乃問闓士善權方便。」",
    "T12n0345_001:0156a29_5": "佛言：「諦聽！",
    "T12n0345_001:0156a29_6": "善思念之！",
    "T12n0345_001:0156a29_7": "吾當為汝申暢其要。」",
    "T12n0345_001:0156b01_8": "慧上菩薩及與眾會受教而聽。",
    "T12n0345_001:0156b02_9": "於是佛告慧上曰：「族姓子！",
    "T12n0345_001:0156b02_10": "善權闓士以一揣食，隨時方便弘施流普，勸發黎元墜畜生者，使此二品悉趣德本，興諸通慧，其心曉了具足佛慧。",
    "T12n0345_001:0156b05_11": "是謂菩薩善權方便。",
    "T12n0345_001:0156b06_0": "「又，族姓子！",
    "T12n0345_001:0156b06_1": "善權闓士，若人殖德勸讚代喜，以斯善本則施眾生。",
    "T12n0345_001:0156b07_2": "以覺之心，順一切心而不墮落。",
    "T12n0345_001:0156b08_3": "講斯教已，成諸弟子，緣覺之乘為諸通慧。",
    "T12n0345_001:0156b09_4": "是謂菩薩善權方便。",
    "T12n0345_001:0156b10_0": "「又，族姓子！",
    "T12n0345_001:0156b10_1": "善權闓士，十方諸樹其華煒曄，香氣芬馥人所欽尚，而無主名，敬採集合奉散諸佛，誓以德本，已及眾庶志諸通慧使備道明，具獲無量戒品、定品、慧品、解脫品、度脫知見品。",
    "T12n0345_001:0156b14_2": "是謂菩薩善權方便。",
    "T12n0345_001:0156b15_0": "「又，族姓子！",
    "T12n0345_001:0156b15_1": "善權闓士，愍察群萌，在安助喜、彼患代受，以諸通慧因緣方便，建立德本用施眾類，為十方世界誓被德鎧，其遭惱害者則救攝所，患代受其罪勸，以通慧使獲大安。",
    "T12n0345_001:0156b18_2": "是謂菩薩善權方便。",
    "T12n0345_001:0156b20_0": "「又，族姓子！",
    "T12n0345_001:0156b20_1": "善權闓士，供一如來，觀慮諸佛法身平等，戒、定、慧、解、度知見品亦復如之。",
    "T12n0345_001:0156b21_2": "知是供養一如來等，則為奉養十方諸佛，所見供祚，闓士歷受施祐眾生。",
    "T12n0345_001:0156b23_3": "是謂菩薩善權方便。",
    "T12n0345_001:0156b24_0": "「又，族姓子！",
    "T12n0345_001:0156b24_1": "善權闓士，敢所生處，其所住處不計吾我，未曾自輕；如令諷讀四句之頌，觀察其義心不怯羸，宣顯備具，不想利養。",
    "T12n0345_001:0156b26_2": "蓋諸佛土；若入國邑，輒興大哀踊躍說之，誓願聞吾四句頌者，皆成諸佛無礙辯才。",
    "T12n0345_001:0156b28_3": "是謂菩薩善權方便。",
    "T12n0345_001:0156c01_0": "「又，族姓子！",
    "T12n0345_001:0156c01_1": "善權闓士，假使生在貧匱之門，設行乞匃求一夕饍，無鄙劣心轉奉賢眾；若惠獨人內自惟察，如來有言務恢廣施，今吾乞與所進微尠。",
    "T12n0345_001:0156c04_2": "建諸通慧誓意無量，殖斯德本勸發眾生，僥獲寶掌，若如來、至真、等正覺。",
    "T12n0345_001:0156c06_0": "以斯妙慧光護夕供，所服納者持戒學道，緣崇功德多所彼致。",
    "T12n0345_001:0156c07_1": "是謂菩薩善權方便。",
    "T12n0345_001:0156c08_0": "「又，族姓子！",
    "T12n0345_001:0156c08_1": "善權闓士，與諸弟子緣覺俱遊，心不同歸；見人供養弟子緣覺，意不欽獲；興于二念：一、從菩薩心成佛世尊。",
    "T12n0345_001:0156c10_2": "二、弟子緣覺因佛法生。",
    "T12n0345_001:0156c11_3": "造斯觀已，諸所供養未以為上，吾所學習則三品最，觀無適莫無所貪樂。",
    "T12n0345_001:0156c12_4": "是謂菩薩善權方便。",
    "T12n0345_001:0156c14_0": "「又，族姓子！",
    "T12n0345_001:0156c14_1": "善權闓士，行一布施則具六度無極。",
    "T12n0345_001:0156c15_2": "何等六度？",
    "T12n0345_001:0156c15_3": "善權闓士見貧乞者，具足大施無慳貪心，斯施度無極。",
    "T12n0345_001:0156c16_4": "身自護禁奉持戒者，其犯惡者使立戒法，尋而給施令無所毀，斯戒度無極。",
    "T12n0345_001:0156c18_5": "若瞋恚者，御以慈心、淨心、明心、愍哀等心，興施布施，斯忍度無極。",
    "T12n0345_001:0156c19_6": "隨宜供辦飲食之饍，身口意行身等如空，斯進度無極。",
    "T12n0345_001:0156c21_0": "一心等施進止臥夢而無亂行，斯定度無極。",
    "T12n0345_001:0156c22_0": "如茲施已御念諸法，誰有施者？",
    "T12n0345_001:0156c22_1": "何所食者？",
    "T12n0345_001:0156c22_2": "誰受報應？",
    "T12n0345_001:0156c23_3": "造斯求者法不可得，不見施者及食施者，無受報應，斯慧度無極。",
    "T12n0345_001:0156c24_4": "是族姓子！",
    "T12n0345_001:0156c24_5": "權施若斯，則具六度無極之法。」",
    "T12n0345_001:0156c25_6": "於是慧上菩薩白佛言：「未曾有也，天中天！",
    "T12n0345_001:0156c26_7": "闓士丈夫權施具足，一切佛法多所攝護，振于生死贍及餘類。」",
    "T12n0345_001:0156c27_8": "佛言：「至哉！",
    "T12n0345_001:0156c28_9": "誠如所云。",
    "T12n0345_001:0156c28_10": "權施雖微，審成眾德無量難計。",
    "T12n0345_001:0156c29_11": "又，族姓子！",
    "T12n0345_001:0156c29_12": "行權闓士，何謂退還？",
    "T12n0345_001:0156c29_13": "以權方便而以施與，縱隨惡友為之所拘，畢償罪者自觀念言：『陰種諸入得無不滅，當除斯患乃至無為，吾誓當被道德之鎧，任力發起周旋終始則務究竟。』」",
    "T12n0345_001:0157a04_14": "慧上又問：「唯，天中天！",
    "T12n0345_001:0157a04_15": "假使有人犯于四罪，有所想念，發意出家為菩薩道。",
    "T12n0345_001:0157a06_16": "然後云何？」",
    "T12n0345_001:0157a06_17": "佛言：「設當毀失四重之禁，以權消罪，眾患悉除。",
    "T12n0345_001:0157a07_18": "是族姓子！",
    "T12n0345_001:0157a07_19": "為菩薩道無有罪釁。」",
    "T12n0345_001:0157a09_0": "爾時，慧上菩薩白世尊曰：「何謂菩薩而有罪殃？」",
    "T12n0345_001:0157a10_1": "佛言：「若有闓士學得脫戒，得脫戒者則二百五十禁，於百千劫服食果蓏，為人所辱而皆忍之。",
    "T12n0345_001:0157a12_2": "若有想念弟子緣覺之行，闓士則為生死根縛。",
    "T12n0345_001:0157a13_3": "如族姓子！",
    "T12n0345_001:0157a13_4": "聲聞緣覺犯本諸禁，不除陰種諸入，不得滅度也。",
    "T12n0345_001:0157a14_5": "如族姓子！",
    "T12n0345_001:0157a14_6": "捨闓士行不自改正而有想念，志求聲聞、緣覺，欲得無上正真之道為最正覺者，終不能成也。」",
    "T12n0345_001:0157a17_0": "於是阿難白世尊曰：「憶念我昔入舍衛城而行分衛，見有闓士名重勝王，在他室坐與女人同床。",
    "T12n0345_001:0157a19_1": "我謂犯穢，心用惟慮：『得無異人學梵行者，於如來教，將無造見聞想念於一切乎？』",
    "T12n0345_001:0157a21_0": "時我世尊，瞻見立想歎發斯言，三千大千世界而六反震動。",
    "T12n0345_001:0157a22_1": "時重勝王，即自踊身住於空中，去地四丈九尺，報阿難曰：『云何，賢者！",
    "T12n0345_001:0157a23_2": "犯禁穢者寧能踊身止虛空乎？",
    "T12n0345_001:0157a24_3": "在如來前何不問耶？",
    "T12n0345_001:0157a25_4": "何謂菩薩犯罪之法？』",
    "T12n0345_001:0157a25_5": "阿難投身即自悔過曰：『唯然，世尊！",
    "T12n0345_001:0157a26_6": "我甚迷謬，如何偏見求大龍短？』」",
    "T12n0345_001:0157a27_0": "佛告阿難：「宜自修慎，無察大乘正士之便而想其闕，由如賢者志弟子乘，若一若二同修雜行，不當視之狐疑懈廢得無盡漏。",
    "T12n0345_001:0157a29_1": "如是，阿難！",
    "T12n0345_001:0157b01_2": "勿觀善權闓士有廢退想於諸通慧。",
    "T12n0345_001:0157b01_3": "所以者何？",
    "T12n0345_001:0157b02_4": "菩薩大士愛納眷屬業以三寶，不違佛法，賢聖眾也，使志無上正真之道。」",
    "T12n0345_001:0157b03_5": "佛語阿難：「若族姓子、族姓女，心存大乘，不離諸通慧，不荒五樂抑制五欲，觀于五通得如來根，當知正士與女人俱。",
    "T12n0345_001:0157b06_6": "又聽，阿難！",
    "T12n0345_001:0157b06_7": "彼女人者乃往去世為重勝王百生之偶，宿情未拔故有色恩，貪重勝顏口發誓言：『若與我俱得遂所娛，當從其教發無上正真道意。』",
    "T12n0345_001:0157b09_8": "時重勝王心知其念，晨現整服由斯法門入之其室，觀內外地心等無持，執手同處已如其欲。",
    "T12n0345_001:0157b11_9": "則頌曰：「『愚哉悖於欲，　　諸佛所不歎，　　能蠲恩愛者，　　得佛人中上。』",
    "T12n0345_001:0157b15_0": "「時女喜踊，即從坐起，自投于地，歸命自責，伏罪悔過，為重勝王而歎頌曰：「『吾已離諸欲，　　世尊之所歎，　　節止恩愛著，　　願佛無上道，　　前心之所想，　　今首自悔過，　　傷愍諸群生，　　究竟發道意。』",
    "T12n0345_001:0157b21_0": "「爾時重勝王菩薩，隨欲化女，使發無上正真道意，即從坐起而出其室。",
    "T12n0345_001:0157b22_1": "阿難觀斯心持清淨，今吾授彼女決，轉女身後九十九劫當得作佛，號離無數百千所受如來、至真、等正覺、明行成為、善逝、世間解、無上士、道法御、天人師，為佛、眾祐。",
    "T12n0345_001:0157b26_2": "以是賢者觀菩薩行，所行無短不墮罪法。」",
    "T12n0345_001:0157b27_3": "重勝王菩薩從虛空下，稽首佛足，白世尊曰：「闓士當行善權方便立于大哀，若勸一人導以法本，從其所生輒當獲之信於善權，墮大地獄至于百劫，所遭苦痛惱劇之患，則當忍之，寧化一人使立德本不避此難。」",
    "T12n0345_001:0157c02_4": "世尊告曰：「善哉，善哉！",
    "T12n0345_001:0157c03_5": "正士通達，是為菩薩大哀之行，超度諸受。」",
    "T12n0345_001:0157c04_6": "佛言：「族姓子！",
    "T12n0345_001:0157c04_7": "吾念過世無數劫時，有一學志，名曰焰光，處於林藪行吉祥願，四百二十萬歲淨修梵行，過闋歲已，入沙竭國。",
    "T12n0345_001:0157c07_8": "有陶家女，見此學志姿貌姝好端正絕妙，欲意隆崇即自投託。",
    "T12n0345_001:0157c08_9": "學志問姊：『何所求乎？』",
    "T12n0345_001:0157c09_10": "答曰：『慕仁。』",
    "T12n0345_001:0157c09_11": "學志報言：『吾不樂欲。』",
    "T12n0345_001:0157c09_12": "女曰：『設不然者，吾將自賊。』",
    "T12n0345_001:0157c10_13": "焰光自念：『吾護禁戒淨修梵行，四百二十萬歲，今若毀之，非吉祥也。』",
    "T12n0345_001:0157c12_0": "念已捨却，離之七步乃發慈哀：『毀犯禁戒則墮地獄，若不如是女自殘賊，寧令斯女獲致安隱，吾當堪忍地獄之痛。』",
    "T12n0345_001:0157c14_1": "焰光即還，又執其臂而喻之曰：『從女之欲，幸勿自危。』",
    "T12n0345_001:0157c15_2": "學志退居習家之業十有二年，厭礙止足乃淨四等，壽終之後生于梵天。」",
    "T12n0345_001:0157c17_3": "佛言：「族姓子！",
    "T12n0345_001:0157c17_4": "欲知爾時焰光學志，豈異人乎？",
    "T12n0345_001:0157c18_5": "莫造此觀，則吾身是。",
    "T12n0345_001:0157c19_0": "陶家女者，即瞿夷也。",
    "T12n0345_001:0157c19_1": "彼尚色欲此順其心，吾以大哀越度生死百千之患。",
    "T12n0345_001:0157c20_2": "賢者且觀，餘人所犯墜趣地獄，善權闓士更昇梵天。」",
    "T12n0345_001:0157c21_3": "佛告慧上：「設舍利弗、大目揵連，行善權者不使瞿和離比丘墜于地獄。",
    "T12n0345_001:0157c23_4": "所以者何？",
    "T12n0345_001:0157c23_5": "吾憶昔者拘樓秦佛時，有一比丘名曰無垢，處於閑居國家山窟，去彼不遠有五神仙，有一女人道遇大雨，馳走避入無垢比丘所止之窟，雨霽出去。",
    "T12n0345_001:0157c27_0": "時五仙人見女，各言：『比丘姦穢謂之不淨。』",
    "T12n0345_001:0157c27_1": "無垢知諸神仙所念，即自踊身在于虛空，去地四丈九尺。",
    "T12n0345_001:0157c29_2": "諸仙見之，飛處空中，各曰：『如吾經典所記，染欲塵者則不得飛。』",
    "T12n0345_001:0158a01_3": "尋五體投地伏首誣橫。",
    "T12n0345_001:0158a02_4": "假使比丘不現神變，其五仙士墮大地獄。",
    "T12n0345_001:0158a03_5": "爾時無垢比丘，則慈氏菩薩也。",
    "T12n0345_001:0158a03_6": "若舍利弗、目揵連有權飛昇，則瞿惒離無由陷墜。",
    "T12n0345_001:0158a04_7": "當知此義，非聲聞、緣覺所能及知，唯獨闓士分別曉了善權方便，猶如放逸女人四時莊嚴貪財利欲，或無智者變改人性，使從其意示於施身，敬重彼人殫盡其產，遂棄遠之，緣所獲入未曾有悔，善權菩薩亦復如斯。",
    "T12n0345_001:0158a09_8": "觀察人根可開化者，以何方便則化立之，敬施眾生不悋其身，殖諸德本不藏情匿。",
    "T12n0345_001:0158a11_9": "設使知人已建德本，用其人故續命長善，一切欲樂無所貪慕，捨除恩愛令歸於無，其心清淨無所繫著，猶如蜜蜂接採眾花不計常想，於花枝葉一無所損。",
    "T12n0345_001:0158a15_10": "行權菩薩，隨俗方便雖樂諸欲，不計愛欲、不發常想，不自毀身亦不損彼，譬如樹種不失鮮色因而生牙無加茷者。",
    "T12n0345_001:0158a17_11": "如是，族姓子！",
    "T12n0345_001:0158a18_12": "菩薩以空、無想、不願之法，智度無極廣大之慧，入諸塵勞隨所樂行，不捨習俗、欲不穢身，不違佛歎、未曾退轉。",
    "T12n0345_001:0158a20_13": "如捕魚工引綱布網，恣意所欲截眾大流，收綱攝網多所獲得。",
    "T12n0345_001:0158a22_14": "菩薩如是，入空、無想、不願之法，以細微心在一切慧，縛于大欲，諸通慧心，以無護心，自在所獲得生梵天。",
    "T12n0345_001:0158a24_15": "譬如丈夫工學呪術，為吏所捕五繫縛之。",
    "T12n0345_001:0158a25_16": "其人自恣，則以一呪斷諸縲紲而得解去。",
    "T12n0345_001:0158a26_17": "如是，族姓子！",
    "T12n0345_001:0158a26_18": "善權菩薩，五欲自樂普與眾俱，恣其所幸智力術力，以一通慧壞一切欲，沒生梵天。",
    "T12n0345_001:0158a28_19": "譬安隱師，以一其心無所惡忌，變現廕庇送大賈人，或有愚謗而傷之曰：『忖察此師，自眷屬財賄尚不合度，安能濟眾使免賊乎？",
    "T12n0345_001:0158b02_20": "將必遺漏無量錢寶。』",
    "T12n0345_001:0158b02_21": "於是導師激憤恥之，即從坐起秉心堅強，帶鉀舞刀摧拉怨敵，所護安隱無所亡失。",
    "T12n0345_001:0158b04_22": "行權菩薩，執智慧刀隨時所欲，以巧方便安習五樂，志弟子乘所不悅可，為發慈愍。",
    "T12n0345_001:0158b06_23": "云何若此？",
    "T12n0345_001:0158b06_24": "興放逸行，尚不自度，何能濟眾、降魔怨乎？",
    "T12n0345_001:0158b07_25": "所不堪偕也。",
    "T12n0345_001:0158b08_26": "菩薩以智慧度無極法，善權方便恣意所欲，以智慧刀斷截塵勞、裂諸羅網，超遊自恣遍諸佛國，離女人土無有瑕穢。」",
    "T12n0345_001:0158b11_0": "爾時有菩薩名曰愛敬，入舍衛大城普次行乞。",
    "T12n0345_001:0158b12_1": "至貴姓家，貴姓有女名曰執祥，在樓觀上聞比丘音，受食便出則覩其形，發放逸意，其欲甚盛不得從志，氣絕命終其身動搖。",
    "T12n0345_001:0158b14_2": "比丘見女興不淨想，即發念言：「何謂法樂自所喜者？",
    "T12n0345_001:0158b16_3": "計空無實其猶泡水，無所可遵；耳、目、鼻、口、身、意，如腐肉揣革裹皮覆，從足至頂何所可樂乎？",
    "T12n0345_001:0158b18_4": "觀無諍訟，無想無念，法無內外亦無壽命，都無所有，心何所著亦何所受。",
    "T12n0345_001:0158b19_5": "永離欲瑕亦無得也。」",
    "T12n0345_001:0158b20_6": "諦觀諸法無所起者，愛敬菩薩即得不起法忍，則時欣喜踊躍在虛空，去地四丈九尺，繞舍衛城七匝。",
    "T12n0345_001:0158b22_7": "於時世尊，見愛敬菩薩昇在虛空，譬如鴈王，神足無礙自由自在。",
    "T12n0345_001:0158b24_8": "告賢者阿難曰：「汝見愛敬飛遊進止如鴈王乎？」",
    "T12n0345_001:0158b25_9": "對曰：「已見。」",
    "T12n0345_001:0158b25_10": "佛言阿難：「愛敬菩薩因色欲行獲諸佛法，降伏魔兵則轉法輪。",
    "T12n0345_001:0158b26_11": "執祥女終轉女人身，得生忉利紫紺天宮，自然化有四百八十里殿，萬四千玉女俱共侍之。",
    "T12n0345_001:0158b28_12": "緣此之德而發慧心，自念：『何行得生此乎？』",
    "T12n0345_001:0158b29_13": "即知本在舍衛為貴姓女色惑愛敬，緣斯貪欲，壽終轉女即為男子，自然神化無央數眾。",
    "T12n0345_001:0158c02_14": "志於欲著乃獲此報，豈況清淨恭肅之心，供養奉事盡敬菩薩乎？",
    "T12n0345_001:0158c04_15": "『今伎樂之娛安可久常，當詣世尊及覲愛敬菩薩。』」",
    "T12n0345_001:0158c05_16": "於是天子與其眷屬，各執天花栴檀雜香，威光巍巍俱詣世尊、愛敬大士，皆以花香而供上之，前稽首禮繞佛三匝住，各叉手而讚頌曰：「諸佛無思念，　　樂最不可量，　如來無心意，　　則獲尊上道。",
    "T12n0345_001:0158c11_0": "「我在舍衛為女人，　　其大名德不可議，　號曰執祥長者息，　　端正姝好寶嚴身，　以為父母所珍重，　　有正覺子無所著，　號曰愛敬威神大。",
    "T12n0345_001:0158c14_1": "　　入舍衛城家分衛，　我聞其音柔軟妙，　　歡喜之心取飯食，　即自往詣無極法。",
    "T12n0345_001:0158c16_2": "　　如來之子愛敬道，　吾見彼已起亂心，　　迷惑愛欲貪放逸，　假使不得從我願，　　即當壽終用活為。",
    "T12n0345_001:0158c19_0": "　當時不能發口言，　　雖奉飲食不能授，　我以愛欲放逸故，　　則在其處壽命終。",
    "T12n0345_001:0158c21_0": "　雖不能應于道行，　　降棄瑕穢女人身，　得為男子佛所歎，　　即時得生忉利天。",
    "T12n0345_001:0158c23_0": "　宮殿則尊微妙好，　　以寶合成無等倫，　有萬四千諸眷屬，　　諸婇女樂悉具足。",
    "T12n0345_001:0158c25_0": "　即時心自發念言，　　吾何因緣得致此，　尋時識念如此事，　　愛欲之心報應然。",
    "T12n0345_001:0158c27_0": "　見於愛敬心歡喜，　　以放逸心而貪視，　緣是之德獲是報，　　猶如光明照好樹。",
    "T12n0345_001:0158c29_0": "　當為正覺佛子弟，　　所在遊欣安住慧，　愛欲之心報如此，　　何況有人供養者。",
    "T12n0345_001:0159a02_0": "　吾身今即如來子，　　願發求尊佛智慧，　便當修行恒沙劫，　　未曾捨離大志性，　皆由善師因愛敬，　　則當供養法奉事，　供事于道無親屬，　　唯願學求在覺軌。",
    "T12n0345_001:0159a06_0": "　修于尊妙道之行，　　以放逸心所覩著，　尋時則轉于女身，　　便獲勇猛男子形。",
    "T12n0345_001:0159a08_0": "　父母在家皆號哭，　　臭死于地自捽搣，　心自念言是蠱道，　　衝口罵詈此沙門。",
    "T12n0345_001:0159a10_0": "　應時天子承佛威，　　往詣父母具解說：『無得罵詈瞋沙門，　　將無長夜獲苦惱。』",
    "T12n0345_001:0159a12_0": "　父母欲得知我不？",
    "T12n0345_001:0159a12_1": "　　吾已踊至忉利天，　應時退轉女人身，　　得為天子光巍巍。",
    "T12n0345_001:0159a14_0": "　父母當至安住所，　　首罵詈罪自悔過，　更求救護不可得，　　唯有如來為道慧。",
    "T12n0345_001:0159a16_0": "　時父母聞佛音響，　　彼時勇猛勸化之，　皆和心解眷屬俱，　　同時往詣能仁佛，　則共稽首兩足尊，　　即自悔過瞋恚心，　悉共恭敬於如來，　　啟問安住令決正。",
    "T12n0345_001:0159a20_0": "『以何供事應奉佛？",
    "T12n0345_001:0159a20_1": "　　何謂順法佛眾僧？",
    "T12n0345_001:0159a21_0": "　唯為吾等分別說。』",
    "T12n0345_001:0159a21_1": "　　假使聞者無異心，　最勝則知心所念。",
    "T12n0345_001:0159a22_2": "　　救世口則說如此，　其欲供養一切佛，　　堅固道意御諸想，　父母親屬及男女，　　具足五百無減少。",
    "T12n0345_001:0159a25_0": "　聽聞大人之所講，　　同時皆發大道心。",
    "T12n0345_001:0159a26_0": "　最勝所言仁無異，　　阿難聽我之所語，　如菩薩行無端底，　　善權方便住智慧，　愛敬菩薩願如此：　　『假使女人愛敬我，　則當令轉女人形，　　速為男子人中上。』",
    "T12n0345_001:0159b01_0": "　阿難且觀此名德，　　餘人所因墮地獄，　以放逸心貪習色，　　因愛欲變為男子。",
    "T12n0345_001:0159b03_0": "　其心天子供養我，　　常以恭敬獲豐安，　彼所供養難計劫，　　當得為佛號盡見。",
    "T12n0345_001:0159b05_0": "　此五百人發道意，　　亦當自致人中尊，　何人聞此不供佛，　　其歡悅心安無量。",
    "T12n0345_001:0159b07_0": "　計其愛敬菩薩者，　　所開化女不一二，　無量百千億那術，　　以愛欲心立於道，　則為藥王大名德。",
    "T12n0345_001:0159b09_1": "　　何因菩薩當有穢？",
    "T12n0345_001:0159b10_0": "　因緣塵勞施安隱，　　何況供養奉事者。」",
    "T12n0345_001:0159b11_0": "爾時賢者阿難白佛言：「猶如有人近須彌山，皆隨山光炤為金色。",
    "T12n0345_001:0159b12_1": "設懷歡喜欲義心奉道法心，得近菩薩皆獲一類，趣諸通慧心性自然，我從今始奉侍菩薩，如須彌山，猶如藥王，名曰見愈，有清淨心若瞋恚意，見此藥者眾病皆除，菩薩如是淨不淨心，婬怒癡心覲菩薩者悉為除愈。」",
    "T12n0345_001:0159b17_2": "時佛讚曰：「善哉，阿難！",
    "T12n0345_001:0159b18_0": "誠如爾言。」",
    "T12n0345_001:0159b19_0": "於是賢者大迦葉白佛言：「甚難及也，天中天！",
    "T12n0345_001:0159b20_0": "菩薩大士不可思議，在所遊至，為諸眾生現無畏欲——空、無想、不願。",
    "T12n0345_001:0159b21_1": "聲聞、緣覺唯行此法，菩薩普護，轉使更入諸通慧跡，以善方便將順其心，終不穢厭色、聲、香、味、細滑法也。」",
    "T12n0345_001:0159b24_0": "大迦葉復白佛言：「我可歎喻菩薩大士之所行乎？」",
    "T12n0345_001:0159b25_1": "佛言：「可歎。」",
    "T12n0345_001:0159b25_2": "迦葉曰：「譬大曠野斷絕無人，自然有牆，上至三十三天，唯有一門。",
    "T12n0345_001:0159b26_3": "無央數人皆入曠野，去之不遠有一大城，其國豐熟米穀卒賤，快樂難言；人民眾多不可稱計，其在彼城則如金剛。",
    "T12n0345_001:0159b29_4": "城旁有江，江側有路，曠路之中有黠慧人，聰識念義，懷愍欲度入曠野者，舉聲而盟稱：『去曠野不遠，大城之安永無死懼，吾為導師來趣所樂。』",
    "T12n0345_001:0159c03_5": "眾人報曰：『吾等不行，於此不動，欲覩城像城自然現，爾乃往耳。』",
    "T12n0345_001:0159c05_6": "時復有人解微妙者，應曰：『當往，隨仁所湊。",
    "T12n0345_001:0159c06_7": "吾等如是薄福之人，聞此聲已不信不樂，不從其教，不度曠野。』",
    "T12n0345_001:0159c07_8": "彼微妙人則度曠野，觀路由河，則乘而進。",
    "T12n0345_001:0159c08_9": "路之左右，有百千丈深大溪澗，布諸草木。",
    "T12n0345_001:0159c09_10": "四方作橋，則濟厄路四出無礙。",
    "T12n0345_001:0159c10_11": "大賊從後追而不懼，賊自然却終不還顧。",
    "T12n0345_001:0159c11_12": "稍稍前行亦不恐懅，不左右視則見大城。",
    "T12n0345_001:0159c12_0": "稍近城郭心不狐疑，入彼城邑為無量人，現其儀式增益福祚。」",
    "T12n0345_001:0159c13_1": "迦葉歎已陳喻：「大曠野者，謂生死之難。",
    "T12n0345_001:0159c14_2": "牆至三十三天者，謂無黠所著恩愛之欲也。",
    "T12n0345_001:0159c15_3": "唯有一門者，謂大乘也。",
    "T12n0345_001:0159c15_4": "人入曠野者，謂眾愚冥凡夫之士也。",
    "T12n0345_001:0159c16_5": "黠人發願呼眾人者，謂菩薩大士所樂度無極也。",
    "T12n0345_001:0159c17_6": "志劣不行欲見城者，謂聲聞緣覺也。",
    "T12n0345_001:0159c18_7": "應曰：『當往，隨仁所湊。』",
    "T12n0345_001:0159c19_8": "則菩薩也。",
    "T12n0345_001:0159c19_9": "聞聲不信者，謂外道異學眾邪行也。",
    "T12n0345_001:0159c20_10": "度曠野者，謂奉精進至諸通慧，修諸三昧也。",
    "T12n0345_001:0159c21_11": "路由河者，謂法門也。",
    "T12n0345_001:0159c21_12": "左大溪澗百千丈者，謂聲聞地也。",
    "T12n0345_001:0159c22_13": "右大溪澗百千丈者，謂緣覺乘也。",
    "T12n0345_001:0159c23_14": "大布置草木作四方橋者，謂善權方便慧度無極也。",
    "T12n0345_001:0159c24_15": "四出無礙者，謂菩薩四恩之行攝無量人也。",
    "T12n0345_001:0159c25_16": "賊追不懼自然却者，謂魔官屬及諸猗行也。",
    "T12n0345_001:0159c26_17": "終不還顧者，謂忍度無極也。",
    "T12n0345_001:0159c27_0": "稍稍前行，謂為菩薩之所開化，進度無極也。",
    "T12n0345_001:0159c28_0": "亦不恐懼者，謂以清淨心發起眾生志，平等覺也。",
    "T12n0345_001:0159c29_1": "不視左右者，謂不志樂聲聞、緣覺之利也。",
    "T12n0345_001:0160a01_2": "則見大城者，謂達諸通慧也。",
    "T12n0345_001:0160a01_3": "稍近城者，謂見道功德習行佛慧也。",
    "T12n0345_001:0160a02_4": "心無狐疑者，謂曉智慧善權諸度無極，則能遍覩一切眾生無所畏惡。",
    "T12n0345_001:0160a04_5": "適入城已，為無量人造現儀式增益福祚者，謂如來、至真、等正覺也。",
    "T12n0345_001:0160a05_6": "佛天中天適興在世，則為菩薩立于名號廣建利義。」",
    "T12n0345_001:0160a07_0": "於是世尊讚迦葉曰：「善哉，善哉！",
    "T12n0345_001:0160a07_1": "乃歎斯喻。」",
    "T12n0345_001:0160a07_2": "說此言時，萬二千天與人發無上正真道意。",
    "T12n0345_001:0160a08_3": "佛語迦葉菩薩：「德行不可稱計，學諦微妙善權方便，大士所作，不為已舉、不他人施，不言有我亦不言彼。」",
    "T12n0345_001:0160a11_4": "時慧上菩薩白世尊曰：「何謂一生補處？",
    "T12n0345_001:0160a12_5": "而迦葉、佛時口說斯言，用為覲是剃頭沙門，安能有道佛道難得，世尊爾時何緣說此？」",
    "T12n0345_001:0160a14_6": "佛語慧上：「且止！",
    "T12n0345_001:0160a14_7": "族姓子！",
    "T12n0345_001:0160a14_8": "無得節限平相如來及開士行。",
    "T12n0345_001:0160a15_9": "所以者何？",
    "T12n0345_001:0160a15_10": "菩薩大士善權方便不可思議，其有正士，當作斯觀緣是化人。",
    "T12n0345_001:0160a17_0": "族姓子聽，善思念之。",
    "T12n0345_001:0160a17_1": "有法號曰善權方便菩薩，從定光佛已來，所興之慧不可思議，隨時之宜敢可發起，講菩薩法。",
    "T12n0345_001:0160a19_2": "從見定光世尊以來，得不起法忍，無一瑕闕無所忘失，亦無亂心智慧無損，已得法忍所造菩薩，一念之頃七日成佛，有菩薩志，發意之間一劫之喻。",
    "T12n0345_001:0160a23_0": "為一切人所在示現開化眾生，以智慧力欲得成佛大平等覺，無量億劫稱歎邪見多所發起，是為菩薩善權方便。",
    "T12n0345_001:0160a26_0": "「又，族姓子！",
    "T12n0345_001:0160a26_1": "諸聲聞學設使自在，於三昧者未曾有也，不逮菩薩三昧之定，身亦不動心無所想，亦非眾人身心所及。",
    "T12n0345_001:0160a28_2": "又使菩薩三昧正受不進不退，常以四恩救攝群萌，不失精進、不為懈怠，而為眾人講六度無極，是謂菩薩善權方便。",
    "T12n0345_001:0160b03_0": "「又，族姓子！",
    "T12n0345_001:0160b03_1": "菩薩發意之頃，於兜術天逮正真覺、轉于法輪，閻浮利人不能自致昇兜術天聽受經法，菩薩心念，天上諸天能下至此。",
    "T12n0345_001:0160b05_2": "是故正士，於閻浮利而現成佛，是為菩薩善權方便。",
    "T12n0345_001:0160b08_0": "「又，族姓子！",
    "T12n0345_001:0160b08_1": "菩薩發意，能從兜術忽然沒已，不由胞胎，一時之頃成最正覺。",
    "T12n0345_001:0160b09_2": "傍人有疑此所從來為是天耶？",
    "T12n0345_001:0160b10_3": "揵陀羅變化所為乎？",
    "T12n0345_001:0160b10_4": "若懷狐疑不聽受法，是故菩薩現處胞胎，是為菩薩善權方便。",
    "T12n0345_001:0160b13_0": "「又，族姓子！",
    "T12n0345_001:0160b13_1": "無得興念：『菩薩處胞。』",
    "T12n0345_001:0160b13_2": "勿懷斯意，菩薩大士不由精胎。",
    "T12n0345_001:0160b14_3": "所以者何？",
    "T12n0345_001:0160b14_4": "有三昧名曰無垢，菩薩大士以斯正受而自莊嚴。",
    "T12n0345_001:0160b15_5": "兜術天人謂菩薩沒而無動搖，不覩菩薩遊於胞胎。",
    "T12n0345_001:0160b17_0": "現處母腹而從脇生，棄國捐家尋坐佛樹，示勤苦行，普現悉遍無所不變，無有勞擾而無染污。",
    "T12n0345_001:0160b19_1": "所以者何？",
    "T12n0345_001:0160b19_2": "菩薩之瑞所化清淨，是為菩薩善權方便。」",
    "T12n0345_001:0160b21_0": "佛告慧上：「何故菩薩自化其身紫磨金色，現入胞胎？」",
    "T12n0345_001:0160b22_1": "慧上答曰：「寂然清淨明白之品。」",
    "T12n0345_001:0160b22_2": "世尊曰：「然。",
    "T12n0345_001:0160b23_3": "其菩薩者，處眾生上則第一尊，是則化來，諸天人民所不能及，是為菩薩善權方便。",
    "T12n0345_001:0160b26_0": "「何故菩薩在母胞胎，具足十月無見而生？",
    "T12n0345_001:0160b27_0": "人儻起念在母之懷，日月不足諸根不具。",
    "T12n0345_001:0160b27_1": "現滿十月，是為菩薩善權方便。",
    "T12n0345_001:0160b29_0": "「何故菩薩生於樹園不在中宮？",
    "T12n0345_001:0160b29_1": "菩薩長夜習在閑居，志樂寂寞行平等淨，欲令天、龍、鬼神、揵沓和、阿須倫、迦留羅、真陀羅、摩睺羅、人與非人，皆捨室宇寂然供養，此諸華香普流天下，使迦維羅衛國中人民歡喜悅預不為放逸，是故菩薩在於樹下寂寞處生，不在宮舘，是為菩薩善權方便。",
    "T12n0345_001:0160c07_0": "「何故菩薩從右脇生？",
    "T12n0345_001:0160c07_1": "若不如是眾人有疑，則謂菩薩因由遘精而處胎藏，不為化育。",
    "T12n0345_001:0160c08_2": "眾必懷結猶預難決，是故示現令人開解。",
    "T12n0345_001:0160c09_3": "菩薩雖從右脇而生，母無瘡瘠出入之患，往古尊聖因時如然，所行無違，是為菩薩善權方便。",
    "T12n0345_001:0160c12_0": "「何故菩薩母攀樹枝，然後而生？",
    "T12n0345_001:0160c12_1": "設不爾者，眾人當謂：『皇后雖生菩薩必有惱患，若如凡庶而無殊別。』",
    "T12n0345_001:0160c14_2": "欲為黎元示現安隱，母適攀樹枝，志性柔和，則菩薩誕育，是為菩薩善權方便。",
    "T12n0345_001:0160c17_0": "「何故菩薩安和澹泊忽然而生，其身清淨無有垢穢？",
    "T12n0345_001:0160c18_1": "菩薩至尊三界之上，雖處胎中如日炤水，淨無所著不增不減，故現脇生不與凡同，是為菩薩善權方便。",
    "T12n0345_001:0160c21_0": "「何故菩薩適生斯須，帝釋即下前稽首奉，不使餘天？",
    "T12n0345_001:0160c22_1": "其釋無始立茲本願：『菩薩若生，當以淨意而奉受之。』",
    "T12n0345_001:0160c23_2": "亦為菩薩本德之徵，是為菩薩善權方便。",
    "T12n0345_001:0160c25_0": "「何故菩薩適見受已，行地七步亦不八步？",
    "T12n0345_001:0160c25_1": "是為正士吉祥之應，應七覺意覺不覺者也。",
    "T12n0345_001:0160c26_2": "自古迄于今，未有能現行七步者，是為菩薩善權方便。",
    "T12n0345_001:0160c29_0": "「何故菩薩已行七步，舉手而言：『吾於世尊，天上天下為最第一，當盡究竟生老死原！』",
    "T12n0345_001:0161a01_1": "釋、梵、梵志及諸天子，彼時眾會莫不遍集，設不現斯當各自尊，則懷憍慢，便不復欲禮侍菩薩。",
    "T12n0345_001:0161a04_0": "菩薩愍念外道梵志、諸天之眾長夜不安，必墜惡趣而受苦痛。",
    "T12n0345_001:0161a05_1": "是故菩薩舉聲自讚：『吾於世尊，天上天下第一，權慧超異獨步無侶，當究竟盡生老死根。』",
    "T12n0345_001:0161a07_2": "以此音告三千大千世界。",
    "T12n0345_001:0161a08_0": "其諸天子未有來者，應聲便至。",
    "T12n0345_001:0161a08_1": "爾時異學梵志及諸天子，皆共稽首敬禮讚音，叉手歸誠，是為菩薩善權方便。",
    "T12n0345_001:0161a11_0": "「何故菩薩大悅而笑，不懷輕戲，笑而不諂笑？",
    "T12n0345_001:0161a12_0": "菩薩興念：『一切眾類本與我俱，發上道意無上正覺，恐畏懈怠放逸自恣，故為卑賤愚冥貢高；或音聲者解一切法，至諸通慧精進敏達，使歸命佛。』",
    "T12n0345_001:0161a15_1": "猶斯大哀，發起萌類除却放逸，見已願果彼亦普具，以故正士現大欣笑，是為菩薩善權方便。",
    "T12n0345_001:0161a18_0": "「何故菩薩清淨無垢而復洗浴，釋梵四天所見供侍？",
    "T12n0345_001:0161a19_1": "凡人初生皆當洗浴，菩薩清淨，隨俗而浴。",
    "T12n0345_001:0161a20_2": "況世人乎故現此義，是為菩薩善權方便。",
    "T12n0345_001:0161a22_0": "「何故菩薩初生之後，去到空閑於樹下坐，然後入城？",
    "T12n0345_001:0161a23_1": "欲以具足諸根之本，示現中宮絃歌倡伎音樂之娛，然火四錠由斯現緣，令眾學勸，棄離財寶樂昇微妙，入家復出不興異行，去家學道則坐佛樹，是為菩薩善權方便。",
    "T12n0345_001:0161a27_0": "「何故菩薩生後七日其母便薨？",
    "T12n0345_001:0161a27_1": "后壽終盡福應昇天，非菩薩咎。",
    "T12n0345_001:0161a28_2": "前處兜術，觀后摩耶大命將終，餘有十月七日之期，故從兜術神變來下現入后藏，以是推之，非菩薩咎，是為菩薩善權方便。",
    "T12n0345_001:0161b03_0": "「何故菩薩學書射御、兵仗伎術、摴蒱戲樂？",
    "T12n0345_001:0161b04_0": "隨世習俗現前因緣，三千大千世界諸所伎樂，經藏道要詩頌術數，神呪所療言談嘲調，示現悉學無所不博，欲令庶人不自憍慢，是為菩薩善權方便。",
    "T12n0345_001:0161b08_0": "慧上菩薩問大善權經卷上"
}