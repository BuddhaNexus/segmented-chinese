{
    "T17n0721_061:0359a18_0": "正法念處經卷第六十一",
    "T17n0721_061:0359a20_0": "元魏婆羅門瞿曇般若流支譯",
    "T17n0721_061:0359a21_0": "觀天品之四十(夜摩天之二十六)",
    "T17n0721_061:0359a22_0": "「『復次第五，聞法利益安樂一切人天，謂何等法？",
    "T17n0721_061:0359a23_1": "所謂說法，說於一切布施之法，說諸善法。",
    "T17n0721_061:0359a24_2": "一切尊中，聞法最勝，能斷一切憍慢根本。",
    "T17n0721_061:0359a25_3": "所謂說法，能調憍慢。",
    "T17n0721_061:0359a25_4": "說法、聞法、尊敬重法，說於信法，說受持法，說修行人不離說法。",
    "T17n0721_061:0359a27_5": "諸佛如來以法為師，何況聲聞緣覺。",
    "T17n0721_061:0359a27_6": "說法有十功德，多所利益。",
    "T17n0721_061:0359a28_7": "何等為十？",
    "T17n0721_061:0359a28_8": "時處具足，分別易解，與法相應，非為利養，為調伏心，隨順說法，說施有報，說生死法多諸障礙，說天退沒，說有業果。",
    "T17n0721_061:0359b02_9": "若說法人有此十法，令聞法者得多功德，利益安樂乃至涅槃。",
    "T17n0721_061:0359b03_10": "是聽法者及說法人隨所作願，各得成就。",
    "T17n0721_061:0359b04_11": "一切種種布施之中法施最勝，乃至能令一切眾生得涅槃樂。",
    "T17n0721_061:0359b07_0": "「『復次，聞法功德：成就深心，信根清淨，一向淨心信於三寶。",
    "T17n0721_061:0359b08_1": "詣聽法處，為聞正法，隨舉一足，皆生梵福。",
    "T17n0721_061:0359b09_2": "若人供養說法法師，當知是人即為供養現在世尊。",
    "T17n0721_061:0359b10_3": "其人如是隨所供養，所願成就，乃至得阿耨多羅三藐三菩提，以能供養說法師故。",
    "T17n0721_061:0359b12_4": "何以故？",
    "T17n0721_061:0359b12_5": "以聞法故，心得調伏；以調伏故，能斷無知流轉之闇。",
    "T17n0721_061:0359b13_6": "若離聞法，無有一法能調伏心。",
    "T17n0721_061:0359b14_7": "如聞說法，有四種恩甚為難報。",
    "T17n0721_061:0359b15_8": "何等為四？",
    "T17n0721_061:0359b15_9": "一者母；二者父；三者如來；四者說法法師。",
    "T17n0721_061:0359b16_10": "若有供養此四種人，得無量福，現在為人之所讚歎，於未來世能得菩提。",
    "T17n0721_061:0359b18_0": "何以故？",
    "T17n0721_061:0359b18_1": "以說法力，令憍慢者得調伏故，令貪著者信布施故，令麁獷者心調柔故，令愚癡者得智慧故。",
    "T17n0721_061:0359b20_2": "以聞法力，令迷因果者得正信故。",
    "T17n0721_061:0359b21_3": "以聞法力，令邪見者入正見故。",
    "T17n0721_061:0359b21_4": "以聞法力，令樂殺生、偷盜、邪婬業者得遠離故。",
    "T17n0721_061:0359b22_5": "以此說法調伏因緣，終得涅槃。",
    "T17n0721_061:0359b23_6": "以此因緣，說法法師甚為難報。",
    "T17n0721_061:0359b24_7": "父母之恩難可得報，以生身故，是故父母不可得報。",
    "T17n0721_061:0359b25_8": "若令父母住於法中，名少報恩。",
    "T17n0721_061:0359b26_9": "如來、應、等正覺，三界最勝，度脫生死，無上大師，此恩難報，唯有一法能報佛恩，若於佛法深心得不壞信，是名報恩。",
    "T17n0721_061:0359b28_10": "以此供養，亦自利益。』",
    "T17n0721_061:0359b29_11": "「爾時，孔雀王菩薩說經偈曰：「『以說法因緣，　　得安隱涅槃，　　能斷一切縛，　　眾生之大師。",
    "T17n0721_061:0359c04_0": "　　以說寂靜法，　　能斷愚癡網，　　如是勝導師，　　能示眾生道。",
    "T17n0721_061:0359c06_0": "　　若法令眾生，　　超度諸有海，　　此法最殊勝，　　世法莫能及。",
    "T17n0721_061:0359c08_0": "　　若人能供養，　　此四種福田，　　斯人得善果，　　導師如是說。",
    "T17n0721_061:0359c10_0": "　　既得具諸根，　　亦得聞佛法，　　若行於非法，　　後悔無所及。",
    "T17n0721_061:0359c12_0": "　　處處生愛著，　　常求於欲樂，　　恒貪愛妻子，　　不覺死來至。",
    "T17n0721_061:0359c14_0": "　　念念多諸惡，　　種種過所亂，　　以心縛眾生，　　將趣三惡道。",
    "T17n0721_061:0359c16_0": "　　是惡難調伏，　　常求天人便，　　是心不可信，　　眾生之大怨。",
    "T17n0721_061:0359c18_0": "　　以善聞善見，　　無量種修習，　　以法調伏心，　　如馬得銜勒。』",
    "T17n0721_061:0359c20_0": "「如是第一深厚福田，具善功德，應修供養。",
    "T17n0721_061:0359c20_1": "利益天眾，說如是法及說業道，尊重讚歎說法之師，孔雀王菩薩以願力故，生彼天中利益諸天。",
    "T17n0721_061:0359c23_2": "時，諸天眾既聞法已，心得清淨，皆悉一心聽其所說，作如是言：『此孔雀王所說相應非不相應，與兜率陀寂靜天王所說相應，無異無別。",
    "T17n0721_061:0359c26_3": "思惟此法，初中後善，第一清淨、第一善法、第一安隱，利益安樂一切天人，令得寂滅。』",
    "T17n0721_061:0359c29_0": "「爾時，孔雀王聞兜率陀天說是語已，心淨歡喜，一切悲心安忍利益一切天眾乃至涅槃。",
    "T17n0721_061:0360a02_1": "「『復說第六深勝法門能至涅槃，如是之法，第一安隱、第一最勝，眾人所愛，所謂悲心。",
    "T17n0721_061:0360a04_2": "一切人愛，令人生信，安慰生死怖畏眾生，心不安隱令得安隱，於無救者為作救護。",
    "T17n0721_061:0360a06_0": "若有悲心，是人則去涅槃不遠。",
    "T17n0721_061:0360a06_1": "悲心柔濡，無欺誑心、無麁獷心，能斷瞋心，悲潤心故。",
    "T17n0721_061:0360a07_2": "又悲心者，名大莊嚴。",
    "T17n0721_061:0360a08_3": "於五道眾生若起悲心，能破瞋惱。",
    "T17n0721_061:0360a09_4": "云何於地獄眾生而起悲心？",
    "T17n0721_061:0360a09_5": "此諸眾生云何為於自業所誑？",
    "T17n0721_061:0360a10_6": "由心怨家之所造作，得不可喻種種大苦。",
    "T17n0721_061:0360a11_7": "鐵鈎鐵杵、融銅熾然，惡蟲所噉，難度瀑河漂沒眾生，鵰鷲烏鵲之所啄食，入劍樹林及灰河中受種種苦，不可具說。",
    "T17n0721_061:0360a14_8": "所謂活地獄、黑繩地獄、眾合地獄、叫喚地獄、大叫喚地獄、焦熱地獄、大焦熱地獄，乃至阿鼻地獄及其隔處大地獄等一百三十六處。",
    "T17n0721_061:0360a17_9": "眾生墮中，[土*已]裂劈坼、斷截燒煮，自心所誑，業網所縛，愛火所燒，無救無歸，東西馳走，求哀自免以求救護：「我當何時得度如此大苦惱海？」",
    "T17n0721_061:0360a20_10": "於此眾生而起悲心。",
    "T17n0721_061:0360a21_11": "若種如是悲心種子，則為天王或作轉輪聖王，一切眾生之所愛重。",
    "T17n0721_061:0360a22_12": "悲心之人，愛樂善業。",
    "T17n0721_061:0360a23_13": "是名觀地獄眾生受大苦惱而起悲心，則得增長無量梵福。",
    "T17n0721_061:0360a25_0": "「『復次，若沙門、婆羅門及餘善人利益眾生，觀諸餓鬼當起悲心。",
    "T17n0721_061:0360a26_1": "云何眾生墮餓鬼中？",
    "T17n0721_061:0360a26_2": "種種飢渴自燒其身，如燒叢林，四面馳走，互相搪突，炎火焚燒，遍體熾然，無救無歸，處處遍走以求救護，無能救者。",
    "T17n0721_061:0360a29_3": "此諸眾生何時當離種種苦惱？",
    "T17n0721_061:0360b01_4": "何時當斷飢渴乏苦？",
    "T17n0721_061:0360b01_5": "是名觀餓鬼苦而起悲心。",
    "T17n0721_061:0360b03_0": "「『復次，若沙門、婆羅門及餘善人，觀於畜生而起悲心。",
    "T17n0721_061:0360b04_1": "畜生之中無量苦惱，互相殺害。",
    "T17n0721_061:0360b04_2": "畜生三處，所謂空行、水行、陸行，死法無量，互相殘害、互相食噉，此諸眾生何時當脫？",
    "T17n0721_061:0360b06_3": "是名觀畜生苦而起悲心。",
    "T17n0721_061:0360b07_4": "若有能生如是之念，則生梵天，以悲心念諸眾生故。",
    "T17n0721_061:0360b08_5": "「『悲念眾生於三惡道大苦惱處，於最大惡業果之地興悲心已，復於六欲諸天而起悲心。",
    "T17n0721_061:0360b10_6": "於六欲天，受天之樂不可譬喻，種種山谷山峯園林而受快樂，蓮華林池共諸天女遊戲受於百千種樂。",
    "T17n0721_061:0360b12_7": "既受樂已，業盡還退，生在苦處，受大苦惱，墮於地獄、餓鬼、畜生。",
    "T17n0721_061:0360b14_8": "此生死處，戲弄眾生，愛鎖所縛，東西馳走，迷亂無知，受大苦惱。",
    "T17n0721_061:0360b15_9": "是名觀諸天苦而起悲心。",
    "T17n0721_061:0360b17_0": "「『復次若沙門、婆羅門及以餘人，觀於人中而起悲心，以種種業生於人中，受苦樂果。",
    "T17n0721_061:0360b18_1": "上中下眾生種種作業、種種心性、種種信解，或有貧窮依恃他人，憎愱妨礙，畏他輕賤，追求作業以自存活。",
    "T17n0721_061:0360b21_2": "如是觀人世間而起悲心，如是悲心，第一白法，能得涅槃。",
    "T17n0721_061:0360b22_3": "「『如是觀五道眾生五種苦已而興悲心，如是之人得勝安隱，則得涅槃。』",
    "T17n0721_061:0360b24_4": "「爾時，孔雀王菩薩說迦迦村陀如來頌曰：「『若人心柔軟，　　悲心自莊嚴，　　為一切所護，　　眾人所稱歎。",
    "T17n0721_061:0360b28_0": "　　如是柔軟心，　　諸根常悅預，　　此正見善人，　　去涅槃不遠。",
    "T17n0721_061:0360c01_0": "　　若悲心莊嚴，　　則為人中天；　　若人無悲心，　　是則常貧窮。",
    "T17n0721_061:0360c03_0": "　　若人柔軟心，　　調伏如真金；　　若悲在心中，　　此寶無窮盡。",
    "T17n0721_061:0360c05_0": "　　若人常精進，　　恒修行正法，　　此人心智光，　　猶如大明燈。",
    "T17n0721_061:0360c07_0": "　　若人於晝夜，　　心常住於法，　　斯人之悲心，　　晝夜常不離。",
    "T17n0721_061:0360c09_0": "　　其人心清淨，　　利益諸眾生，　　既受安樂已，　　後得於涅槃。",
    "T17n0721_061:0360c11_0": "　　悲心清淨施，　　牟尼所讚歎，　　能斷一切過，　　悲財無窮盡。",
    "T17n0721_061:0360c13_0": "　　功德勝莊嚴，　　能斷一切過，　　牟尼悲潤心，　　故至不滅處。",
    "T17n0721_061:0360c15_0": "　　悲因隨所在，　　如蜜乳和合，　　瞋恚及熱惱，　　不能住其心。",
    "T17n0721_061:0360c17_0": "　　既昇悲心栰，　　哀矜心勇健，　　能度於有海，　　三毒大洄澓。",
    "T17n0721_061:0360c19_0": "　　功德勝營邑，　　無勝此莊嚴，　　善人之所愛，　　故名為悲心。』",
    "T17n0721_061:0360c21_0": "「如是孔雀王菩薩為天說法，初中後善，相應寂滅，一切天眾樂集聽受。",
    "T17n0721_061:0360c23_0": "「『復次，彼佛世尊說第七法，謂何等法與之相應而得解脫，斷於放逸。",
    "T17n0721_061:0360c24_1": "以何等業？",
    "T17n0721_061:0360c24_2": "謂柔軟心，斷輕躁過，攝諸功德。",
    "T17n0721_061:0360c25_3": "若有人能柔軟深心，離一切垢，涅槃解脫猶如在手。",
    "T17n0721_061:0360c26_4": "軟心之人，心如白鑞，修行善業，眾人所信。",
    "T17n0721_061:0360c27_5": "麁獷之心如金剛石，恒常不忘怨結之心，行不調伏，眾人所憎，不愛不信；若起惡心，堅執不捨，心不安樂，不樂禪誦，不近善人，不生善法。",
    "T17n0721_061:0361a01_6": "如沙鹵地不生種子，又如沙中不出麻油，麁獷心人亦復如是不生善法，如搆角乳，如月中暖，如石女兒，如空中花。",
    "T17n0721_061:0361a04_7": "麁獷惡業，誑詐無智，自誑誑他，五有所沒，近不善人，捨離三寶。",
    "T17n0721_061:0361a05_8": "此生盲人不覩正法明慧之日，甚可哀愍，生老病死、憂悲苦惱眾苦之聚，入大曠野受無量苦，遠離柔軟甘露之味。",
    "T17n0721_061:0361a08_9": "如是惡人沒於苦海，去涅槃遠。",
    "T17n0721_061:0361a09_10": "何以故？",
    "T17n0721_061:0361a09_11": "不行涅槃道因行故。",
    "T17n0721_061:0361a09_12": "以是義故，常不得樂。",
    "T17n0721_061:0361a10_13": "若有人能柔軟其心，其人一切定得涅槃，譬如麻性出油，日性光明，月光性冷，火熱地堅風動水濕，四大各各自相不倒。",
    "T17n0721_061:0361a13_14": "軟心之人調伏其心，信心精進不顛倒見，信於因果，則於涅槃如在現前。』",
    "T17n0721_061:0361a14_15": "「爾時，孔雀王菩薩以佛經偈，而說頌曰：「『若人心柔軟，　　猶如成鍊金，　　斯人內外善，　　速得脫眾苦。",
    "T17n0721_061:0361a18_0": "　　若人心器調，　　一切皆柔軟，　　斯人生善種，　　猶如良稻田。",
    "T17n0721_061:0361a20_0": "　　一切諸眾生，　　不能盡斯藏，　　能破於貧窮，　　及以多誑詐。",
    "T17n0721_061:0361a22_0": "　　利根寂靜人，　　常修行禪定，　　不著放逸境，　　永離諸苦惱。』",
    "T17n0721_061:0361a24_0": "「如是孔雀王菩薩說是偈時，夜摩天眾、兜率天眾樂聞無厭，復欲聞法，合掌恭敬白言：『大聖！",
    "T17n0721_061:0361a26_1": "願為我等具說二十二法。",
    "T17n0721_061:0361a26_2": "我等為欲利益他故，當至心聽。』",
    "T17n0721_061:0361a27_3": "「爾時，孔雀王菩薩為諸天眾說二十二最勝法門，已說七法，今當次第說第八法。",
    "T17n0721_061:0361a29_4": "『若有沙門、婆羅門及餘善人，心生思惟有何等法？",
    "T17n0721_061:0361b01_5": "謂調伏法，能與一切作莊嚴法，一切調伏毘尼相應。",
    "T17n0721_061:0361b02_6": "若沙門、婆羅門，若復餘人，在家、出家，若老若少，調伏相應，以此莊嚴能令端正。",
    "T17n0721_061:0361b04_7": "若離調伏，猶如野干、烏鵄鵰鷲。",
    "T17n0721_061:0361b05_8": "出家之人云何調伏？",
    "T17n0721_061:0361b05_9": "出家之人初以袈裟而自調伏，當行七事。",
    "T17n0721_061:0361b06_10": "何等為七？",
    "T17n0721_061:0361b06_11": "一者如其國法，受糞掃衣，隨所住國在家之人所棄之衣。",
    "T17n0721_061:0361b08_12": "若在塚間有死人衣，死屍所壓，則不應取；若於塚間得破壞衣，則應受用。",
    "T17n0721_061:0361b09_13": "是名袈裟調伏之法。",
    "T17n0721_061:0361b11_0": "「『復次，第二調伏。",
    "T17n0721_061:0361b11_1": "若入聚落，觀地而行，前視一尋，念佛影像，一心正念，諸根不亂，數出入息，係心身念。",
    "T17n0721_061:0361b13_2": "入於聚落，不觀一切所須之具，不觀種種器物，亦不觀他莊嚴幃帳，不與女人言論語說，不抱小兒，不數動足，亦不動臂及其床座，不手摩頭，不數整衣，不抖擻袈裟，不按摩手亦不彈指。",
    "T17n0721_061:0361b17_3": "是名第二調伏之法。",
    "T17n0721_061:0361b19_0": "「『復次，第三調伏。",
    "T17n0721_061:0361b19_1": "入施主家，於飯食時齊腕澡手。",
    "T17n0721_061:0361b20_2": "若受食時，不大舒手，當前一肘，不滿口食亦不太少。",
    "T17n0721_061:0361b21_3": "若於食時，不輕弄、不調戲，謂不知足，失他淨信，令他輕慢，當觀他心。",
    "T17n0721_061:0361b22_4": "若所揣飯，不大不小，不大張口，不令有聲，不大出氣。",
    "T17n0721_061:0361b24_5": "所應之食，但食二分，食知止足，不觀他鉢而生貪心。",
    "T17n0721_061:0361b25_6": "所受飲食，不壞他心，自觀其鉢，不左右顧視。",
    "T17n0721_061:0361b26_7": "食已離鉢，澡漱清淨，守攝諸根，正心說法，心念審諦，不遲不速、不曲不直，不非時說，不多不少，護施主心，不壞其信。",
    "T17n0721_061:0361b29_8": "是名第三調伏之法。",
    "T17n0721_061:0361c01_0": "「『復次，第四調伏。",
    "T17n0721_061:0361c01_1": "若於食時，若於聚落或於城邑先所見食，不生心念，不數言說，亦不悕望所受敷具，如法受畜，不求上勝。",
    "T17n0721_061:0361c03_2": "是名第四調伏之法。",
    "T17n0721_061:0361c05_0": "「『復次，第五調伏。",
    "T17n0721_061:0361c05_1": "一切所作不倚不著，不惜身命，於所用具不多聚積，不行邊方危怖之處，不異服飾，不樂請喚，不偏樂於一家往返。",
    "T17n0721_061:0361c08_2": "是名第五調伏之法。",
    "T17n0721_061:0361c09_0": "「『復次，第六調伏。",
    "T17n0721_061:0361c09_1": "不斷草木及掘生地，不著雜色革屣、雜色衣服。",
    "T17n0721_061:0361c10_2": "若他破戒，不謗不說。",
    "T17n0721_061:0361c10_3": "心不悕望王者之饍，不親近於憙鬪比丘。",
    "T17n0721_061:0361c11_4": "是名第六調伏之法。",
    "T17n0721_061:0361c13_0": "「『復次，第七調伏。",
    "T17n0721_061:0361c13_1": "若有比丘同意同法，應當親近利益，令有常度，欲棄魔境，寂滅調伏，守攝諸根，如此比丘應當親近。",
    "T17n0721_061:0361c15_2": "若於山窟、若於山澗、樹下露地，常修行空、無相、無願。",
    "T17n0721_061:0361c16_3": "是名第七調伏之法。",
    "T17n0721_061:0361c17_4": "若有比丘能如是行，則能捨離一切諸縛而得解脫。』",
    "T17n0721_061:0361c18_5": "「爾時，孔雀王菩薩為諸天眾，以偈頌曰：「『調伏法相應，　　修行智境界，　　怖畏生死過，　　則不空出家。",
    "T17n0721_061:0361c22_0": "　　學處不毀缺，　　不念於本樂，　　常觀於諸陰，　　應住靜林中。",
    "T17n0721_061:0361c24_0": "　　軟語寂滅人，　　現趣於涅槃，　　持戒莊嚴身，　　與出家相應。",
    "T17n0721_061:0361c26_0": "　　於自他法中，　　若能不迷惑，　　業報非業報，　　道非道亦然。",
    "T17n0721_061:0361c28_0": "　　離於惡業行，　　苦樂不怖畏，　　於家得解脫，　　眾苦不能縛。』",
    "T17n0721_061:0362a01_0": "「如是孔雀王說於調伏無量功德，令諸天眾皆得信解，一切天眾一心諦聽。",
    "T17n0721_061:0362a02_1": "爾時，孔雀王菩薩為夜摩天眾、兜率陀天眾說法，心不休息，知諸天眾敬重法故，復說第九無垢淨法。",
    "T17n0721_061:0362a05_0": "『云何名為無垢淨法？",
    "T17n0721_061:0362a05_1": "若沙門、婆羅門及餘世間信於業報，信業報故則得大法。",
    "T17n0721_061:0362a06_2": "若沙門、婆羅門及餘世間信業果報，此人則能知身惡業，於身惡業不習增長，不愛不樂，以其得果在於地獄、餓鬼、畜生惡境界故。",
    "T17n0721_061:0362a09_3": "如是於口惡業不習增長，不愛不樂，以其當受地獄、餓鬼、畜生惡果報故。",
    "T17n0721_061:0362a11_4": "如是於意惡業不習增廣，不愛不樂，以其當受地獄、餓鬼、畜生苦故。",
    "T17n0721_061:0362a12_5": "若沙門、若婆羅門先作惡業，念已生悔，止不更作，親近師長從其聞法，云何得脫惡業果報？",
    "T17n0721_061:0362a15_6": "如是師長有智調伏，為說因緣，以方便說，令悔所作，過去惡業則為盡滅。",
    "T17n0721_061:0362a16_7": "以其如是念善業故，不作惡業。",
    "T17n0721_061:0362a17_8": "觀業因緣從何所起，如是觀之，不作惡業，能令一切不善之業漸得消滅，或令輕薄現在所作身口意惡不善之業，以心輕故，作已速悔，不復更作，如是悔心，若業成就，一切惡業皆悉消滅。",
    "T17n0721_061:0362a21_9": "若沙門、婆羅門及餘世間如是知業，作是思惟：「我以習惡，當作身口意惡不善之業，報熟之時，墮於地獄、餓鬼、畜生。」",
    "T17n0721_061:0362a24_10": "彼於未生惡不善業，以正方便，令其不生。",
    "T17n0721_061:0362a25_11": "沙門、婆羅門若能如是信業果報，設有地獄惡業成就，應久在地獄受大苦惱，或得薄少或皆消滅。",
    "T17n0721_061:0362a27_12": "復次，勤精進故，若有惡業應墮餓鬼，久在餓鬼飢渴大苦，或少時受或皆消滅。",
    "T17n0721_061:0362a29_13": "如是沙門、婆羅門及餘眾生若有應墮畜生惡業，久在畜生互相食噉，或少時受或一切滅。",
    "T17n0721_061:0362b02_14": "唯除作習決定成就隨於何道，若於地獄、餓鬼、畜生境界之中，定受果報。",
    "T17n0721_061:0362b05_0": "「『復次，信業果報，思惟難解微細業果。",
    "T17n0721_061:0362b05_1": "於三種惡業作已懺悔，不復更作。",
    "T17n0721_061:0362b06_2": "以不定業生畜生中。",
    "T17n0721_061:0362b07_3": "如是思惟：「若地獄業、若餓鬼業、受畜生身，悔心清淨能破重業。」",
    "T17n0721_061:0362b08_4": "以心力故，或一切滅或斷少分。",
    "T17n0721_061:0362b09_5": "若有應受畜生惡業，心悔能滅，自業能滅，不受長命畜生之身，不受大苦，或以勝心能斷惡業。",
    "T17n0721_061:0362b11_6": "以此因緣，當信業果。",
    "T17n0721_061:0362b11_7": "若沙門、婆羅門及以餘人信業果報，則能到於生死彼岸。",
    "T17n0721_061:0362b13_8": "何以故？",
    "T17n0721_061:0362b13_9": "一切生死五道之中，以善不善業果報故有，是故應信實業果報。",
    "T17n0721_061:0362b14_10": "一切眾生，一切業果因緣故與。",
    "T17n0721_061:0362b15_11": "是故，若男若女應勤精進，晝夜思惟，業之果報於生死中第一堅牢。",
    "T17n0721_061:0362b18_0": "「『復次，第十。",
    "T17n0721_061:0362b18_1": "若沙門、婆羅門及以餘人應當思惟，思何等法？",
    "T17n0721_061:0362b19_2": "所謂住處所害。",
    "T17n0721_061:0362b19_3": "若沙門、婆羅門及以餘人，少智慧者，住處所害，其心樂著，情戀不捨，或僧伽藍或僧住處、或在聚落、或住國土或住城邑及以異處，常樂懈怠，樂於非處，不至寂靜阿蘭若處，不行異處，不名在家，不名出家，於非法處乃至命終。",
    "T17n0721_061:0362b24_4": "如是之人為何因緣而行出家？",
    "T17n0721_061:0362b25_5": "不至一切所應山林阿蘭若處，乃於非處而盡身命。",
    "T17n0721_061:0362b26_6": "為修禪故而行出家，不入山林寂靜之處而住非處。",
    "T17n0721_061:0362b27_7": "若沙門、婆羅門住於非處，為諸施主之所輕毀，不樂親近，不修供養，亦不樂見。",
    "T17n0721_061:0362b29_8": "若住非處，過失彰顯，為諸凡俗之所輕笑，互共論說言：「某沙門、某婆羅門及以餘人，樂住非處。」",
    "T17n0721_061:0362c02_9": "不名在家，不名出家，不樂山林阿蘭若處，貯畜財物，樂見俗人，親近在家，猶如奴僕，為諸白衣之所輕賤。",
    "T17n0721_061:0362c05_10": "是故此人不名在家，不名出家，住非處故。",
    "T17n0721_061:0362c06_11": "設令無過，為他所謗。",
    "T17n0721_061:0362c06_12": "無有一人住於非處，不為施主之所輕賤。",
    "T17n0721_061:0362c07_13": "數見白衣或近在家，雖不輕慢，或生異過。",
    "T17n0721_061:0362c08_14": "若沙門、婆羅門住非法處，以住非處，得無利益。",
    "T17n0721_061:0362c09_15": "是故沙門、婆羅門不應住於破壞之處，常樂住處，常樂獨處，樂住樹下、樂住塚間、樂住靜處，以修禪默，或在山谷獨一而行，乃至盡命。",
    "T17n0721_061:0362c12_16": "應避非處，捨離一切非法之處能得解脫；住非處者，不得解脫。』",
    "T17n0721_061:0362c13_17": "「爾時，孔雀王菩薩而說頌曰：「『比丘住非處，　　人視如僮僕，　　輕之如草芥，　　亦失自利益。",
    "T17n0721_061:0362c17_0": "　　比丘住非處，　　非在家出家，　　於禪誦法中，　　其心不憙樂。",
    "T17n0721_061:0362c19_0": "　　比丘住非處，　　貯積稸財物，　　貪心著財寶，　　不覺死時至。",
    "T17n0721_061:0362c21_0": "　　身命念念盡，　　而不能覺知，　　不知所作業，　　能受未來報。",
    "T17n0721_061:0362c23_0": "　　比丘住非處，　　常樂見俗人，　　常行於非處，　　死則入惡道。",
    "T17n0721_061:0362c25_0": "　　心無所樂著，　　一切不悕望，　　能脫一切貪，　　是名為沙門。",
    "T17n0721_061:0362c27_0": "　　若在山樹下，　　常修習禪觀，　　則得清淨智，　　遠離一切過。",
    "T17n0721_061:0362c29_0": "　　遠離一切貪，　　不為境界惑，　　則能滅煩惱，　　如火焚乾薪。",
    "T17n0721_061:0363a02_0": "　　獨修行比丘，　　攝持於五根，　　如實知身相，　　則得涅槃道。",
    "T17n0721_061:0363a04_0": "　　常念勤精進，　　遠離一切過，　　是人到涅槃，　　如至遊戲處。",
    "T17n0721_061:0363a06_0": "　　常求於涅槃，　　常怖畏生死，　　如是清淨心，　　則不樂非處。』",
    "T17n0721_061:0363a08_0": "「『比丘如是住於非處，得眾多過，是故比丘應當捨離非法之處。",
    "T17n0721_061:0363a09_1": "若有比丘住於非處，凡俗無異，若有俗人住於非處，得無量惡，何況沙門，近在家故，則與一切善法相違，是故應當遠離非處。』",
    "T17n0721_061:0363a12_2": "「時，孔雀王菩薩復為夜摩天眾及兜率天，說迦迦村陀如來第十一法。",
    "T17n0721_061:0363a13_3": "『如是善法，甚可愛樂，能至涅槃。",
    "T17n0721_061:0363a14_4": "何等善法？",
    "T17n0721_061:0363a14_5": "所謂住心。",
    "T17n0721_061:0363a15_6": "若比丘有住心者，能持善法，人所讚歎。",
    "T17n0721_061:0363a16_7": "住心之法，離一切惡，無始流轉。",
    "T17n0721_061:0363a16_8": "心過羅網結使周遍繫縛堅固，非是少時少精進、少定能斷。",
    "T17n0721_061:0363a18_9": "如是大惡羅網，若有比丘薄少住心，則不能斷心地過網。",
    "T17n0721_061:0363a19_10": "無有異法能斷生死如住心法。",
    "T17n0721_061:0363a20_11": "唯修行者有住心法，若不善法起，攝心令伏，不樂惡業，精勤斷除，勇猛精進，斷不善法。",
    "T17n0721_061:0363a22_12": "若貪欲心起，修不淨觀，是名相應。",
    "T17n0721_061:0363a22_13": "是惡欲心，不淨能斷，不樂不著。",
    "T17n0721_061:0363a23_14": "若起瞋恚，攝心修慈。",
    "T17n0721_061:0363a24_15": "若起癡心，攝心觀於十二因緣。』",
    "T17n0721_061:0363a24_16": "「爾時，孔雀王菩薩以偈頌曰：「『若不樂住心，　　隨樂起諸愛，　　若為愛所縛，　　失於二世利。』",
    "T17n0721_061:0363a28_0": "「如是孔雀王菩薩為夜摩天、兜率陀天，說不住心無量過惡。",
    "T17n0721_061:0363a29_1": "爾時，天眾聞二世利，樂聽無厭，作如是言：『孔雀王未曾有也。",
    "T17n0721_061:0363b01_2": "乃能為我演說深法，初中後善，能至涅槃。",
    "T17n0721_061:0363b02_3": "於種種生死，能生厭離，第一安隱。",
    "T17n0721_061:0363b03_4": "唯願為我次第宣說，我等當共一心聽受，自利利他。』",
    "T17n0721_061:0363b04_5": "「時，孔雀王聞是語已，知諸天眾一心樂聞，踊躍歡喜，其心怡悅，第一利他美妙音聲告諸天眾：『若沙門、婆羅門及以餘眾，心念於法，既念法已，勤修怖畏。",
    "T17n0721_061:0363b08_6": "修何等法？",
    "T17n0721_061:0363b08_7": "所謂畏惡名稱。",
    "T17n0721_061:0363b08_8": "若有比丘畏於惡名，則離諸過。",
    "T17n0721_061:0363b09_9": "所謂不入女人戲笑之處，不入酒肆，不近沽酒，不與共語，不近嗜酒人亦不與語，不近賊人，不近先作大惡之人，不近好鬪人，不近陰惡懷毒人，不近無恒數捨道人，不近博戲人，不近伎樂人，不近小兒，不近繫縛女色人，不近輕躁人，不近不護口人，不近貪人，不近販賣欺誑人，不近巧偽市道世所惡賤人，不近決掘河池人，不近黃門女人同路一步，不近調象人，不近魁膾人，不近調馬人，不近斷見人，不近無戒人。",
    "T17n0721_061:0363b18_10": "如是惡人，比丘一切不應親近。",
    "T17n0721_061:0363b19_11": "何以故？",
    "T17n0721_061:0363b19_12": "近如是人，失比丘法。",
    "T17n0721_061:0363b20_13": "世間之人作如是念：「如是比丘近如是人，必與同行，與如是人習近共行。」",
    "T17n0721_061:0363b21_14": "生一切人如是之念。",
    "T17n0721_061:0363b22_15": "是故比丘當畏惡名，不應與此不淨業人同路行於一足之地。』",
    "T17n0721_061:0363b23_16": "「爾時，孔雀王菩薩以如來偈，而說頌曰(上顯文中少第十二摽文，或合或闕本同未詳)：「『若人近不善，　　則為不善人，　　是故應離惡，　　莫行不善業。",
    "T17n0721_061:0363b27_0": "　　隨近何等人，　　數數相親近，　　近故同其行，　　或善或不善。",
    "T17n0721_061:0363b29_0": "　　一切人求善，　　當近於善人，　　如是能得樂，　　善則非苦因。",
    "T17n0721_061:0363c02_0": "　　近善增功德，　　近惡增尤苦，　　功德及惡相，　　今如是略說。",
    "T17n0721_061:0363c04_0": "　　常近於善人，　　則得善名稱；　　若近不善人，　　令人速輕賤。",
    "T17n0721_061:0363c06_0": "　　常應親善人，　　遠離於惡友，　　以近善人故，　　能捨諸惡業。』",
    "T17n0721_061:0363c08_0": "「時，孔雀王菩薩復為諸天說如是言：『若有比丘有七功德，則離惡名。",
    "T17n0721_061:0363c09_1": "何等為七？",
    "T17n0721_061:0363c09_2": "一者離眾人；二者不樂供養之利；三者知足，能令施主得清淨心；四者樂住山谷靜處，攝諸善業；五者離於多語；六者若入聚落，不至酒家；七者不作販賣貿易。",
    "T17n0721_061:0363c13_3": "比丘若有如是功德正行相應，則無惡名，眾人所敬。",
    "T17n0721_061:0363c14_4": "是故畏惡名者，為最第一。",
    "T17n0721_061:0363c15_5": "若有比丘不畏惡名，所得過惡，過於白衣，隨意而作、隨意而說，於所破戒，心無慚愧，是破戒人身壞命終，墮於地獄。",
    "T17n0721_061:0363c17_6": "畏惡名者，樂空閑處，不樂近於聚落城邑，以知足故，不壞他信，遠離一切憒閙之處，於微小過，心常怖畏。",
    "T17n0721_061:0363c20_7": "如是怖畏惡名比丘，得世間善。』",
    "T17n0721_061:0363c21_0": "「『復次，第十三法能多利益，何等善法？",
    "T17n0721_061:0363c21_1": "所謂不樂著法——此法可愛。",
    "T17n0721_061:0363c22_2": "若有比丘離著清淨，意純無著，樂於閑靜，安住淨命，離於憂惱，第一安隱，攝心一處。",
    "T17n0721_061:0363c24_3": "若遭苦厄，心不怯怖；若他罵辱，不起瞋恚。",
    "T17n0721_061:0363c25_4": "逢喜不喜，於畏不畏。",
    "T17n0721_061:0363c25_5": "不親宗族，自失利益。",
    "T17n0721_061:0363c26_6": "隨所作事皆悉究竟。",
    "T17n0721_061:0363c26_7": "於先所作諸惡之業，不生喜樂，不樂觀看遊戲歌舞。",
    "T17n0721_061:0363c27_8": "從一聚落至一聚落、從城至城、從邑至邑、從家至家，心不樂著睡安覺安。",
    "T17n0721_061:0363c29_9": "不樂著故，清淨正行，猶如耆老，魔不得便。",
    "T17n0721_061:0364a01_10": "不著於色聲香味觸，亦不樂著供養之利；得已，捨於不善覺觀，精勤斷除令其不生。",
    "T17n0721_061:0364a03_11": "若生惡覺，尋即除滅，令不惱心。",
    "T17n0721_061:0364a04_12": "如是比丘尚能精勤滅不善覺，況復麁過而不斷除。",
    "T17n0721_061:0364a05_13": "有三種法應當修行，何等為三？",
    "T17n0721_061:0364a06_0": "所謂已生不善法妨於悲心，為斷除故，勤行精進。",
    "T17n0721_061:0364a07_1": "未生不善法，為不生故，勤行精進。",
    "T17n0721_061:0364a07_2": "已生善法，念當精勤修習增廣。",
    "T17n0721_061:0364a08_3": "若有比丘心不樂著正意清淨，欲求愛盡、欲求厭離、欲求安樂，無得樂著。",
    "T17n0721_061:0364a10_4": "若有比丘心不樂著，則得第一最勝之樂。』",
    "T17n0721_061:0364a12_0": "「爾時，孔雀王菩薩以偈頌曰：「『常修於禪定，　　心無所樂著，　　心常清淨故，　　意正不錯亂。",
    "T17n0721_061:0364a15_0": "　　若人正憶念，　　諸惡不能染，　　以能離諸過，　　是名得安隱。",
    "T17n0721_061:0364a17_0": "　　一心正憶念，　　覺觀莫能亂，　　以離惡覺觀，　　是名善安住。",
    "T17n0721_061:0364a19_0": "　　若人意寂靜，　　常樂於涅槃，　　其人諸根中，　　遠離諸不善。",
    "T17n0721_061:0364a21_0": "　　若有修行者，　　得禪三昧樂，　　皆由一心念，　　修行之所得。",
    "T17n0721_061:0364a23_0": "　　若樂獨比丘，　　樂從內心生，　　此樂於諸樂，　　第一無等倫。",
    "T17n0721_061:0364a25_0": "　　一心係念者，　　其心則清淨，　　得脫諸過網，　　心意常寂滅。",
    "T17n0721_061:0364a27_0": "　　常一心係念，　　攝持於五根，　　斯人智慧水，　　能滅愛毒火。",
    "T17n0721_061:0364a29_0": "　　解脫愛縛人，　　常得清淨樂，　　現前得勝處，　　無盡亦無壞。",
    "T17n0721_061:0364b02_0": "　　覺觀亂其心，　　處處受生死，　　一念緣相應，　　三昧力能持。",
    "T17n0721_061:0364b04_0": "　　是故此勝道，　　能到涅槃城，　　以一心念故，　　能破魔王軍。",
    "T17n0721_061:0364b06_0": "　　堅固智光明，　　繫縛心逸馬，　　到第一彼岸，　　無垢清淨處。",
    "T17n0721_061:0364b08_0": "　　第一勇健者，　　修行到彼岸，　　以一心係念，　　能至不壞處。』",
    "T17n0721_061:0364b10_0": "「如是孔雀王菩薩為諸天眾無量說法，利益安樂。",
    "T17n0721_061:0364b11_1": "復為兜率陀天、夜摩天眾不斷說法，能至涅槃，告諸天眾：『一切善法中第一真法，所謂第十四，獨行比丘，好行善業，行林樹間，善寂滅行。",
    "T17n0721_061:0364b14_2": "所謂獨行比丘，寂靜調伏，心無所畏，一切處樂。",
    "T17n0721_061:0364b15_3": "若在山谷、若在山窟、若草[卄/積]邊，心無偏著，其心正直。",
    "T17n0721_061:0364b16_4": "獨行比丘有七法利益，何等為七？",
    "T17n0721_061:0364b17_5": "一者知足，心常歡喜；二者心常清淨；三者世間所敬，諸天所護；四者離惡塵垢；五者善法增長；六者一心正念，淨身口意，解脫現前；七者離於垢法，成就白法。",
    "T17n0721_061:0364b20_6": "以獨行故，能破無量無始流轉煩惱怨家。",
    "T17n0721_061:0364b21_7": "獨行比丘一心正行，怖畏煩惱，於微少惡，心生怖畏，常勤精進，威儀寂靜。』",
    "T17n0721_061:0364b23_8": "「爾時，孔雀王菩薩為利諸天，以偈頌曰：「『輕擾堅牢惡，　　大力難調伏，　　勇健調伏心，　　則得第一樂。",
    "T17n0721_061:0364b27_0": "　　如是三種過，　　破壞諸世間，　　智水能除滅，　　則得第一樂。",
    "T17n0721_061:0364b29_0": "　　若人不愛法，　　雖人而非人，　　不住於真道，　　不至涅槃城。",
    "T17n0721_061:0364c02_0": "　　既得此人身，　　功德所依處，　　云何不昇栰，　　度諸有流海？",
    "T17n0721_061:0364c04_0": "　　一切眾生命，　　如電旋火輪，　　如乾闥婆城，　　速過不暫停。",
    "T17n0721_061:0364c06_0": "　　是身念念壞，　　常畏於老死，　　速滅無堅住，　　如何起身慢？",
    "T17n0721_061:0364c08_0": "　　此身為病城，　　是大憂悲處，　　善不善之地，　　是故名為身。",
    "T17n0721_061:0364c10_0": "　　若人施戒智，　　而自莊嚴身，　　於人中最勝，　　成就善果報。",
    "T17n0721_061:0364c12_0": "　　若人有七真，　　其人與佛等，　　施戒智精進、　　悲忍善調伏。",
    "T17n0721_061:0364c14_0": "　　若人於無量，　　不可數時劫，　　修六波羅蜜，　　斯人名為佛。",
    "T17n0721_061:0364c16_0": "　　若人捨離欲，　　三界最第一，　　以捨諸欲故，　　常得大安樂。",
    "T17n0721_061:0364c18_0": "　　若人貪著欲，　　眾苦常現前，　　欲為眾苦因，　　是故應捨離。』",
    "T17n0721_061:0364c20_0": "「如是孔雀王菩薩為兜率陀天、夜摩天眾，說如是法。",
    "T17n0721_061:0364c21_1": "爾時，孔雀王復為天眾說第十五利益之法。",
    "T17n0721_061:0364c22_2": "『若沙門、婆羅門及餘世間，心不散亂，則得利益。",
    "T17n0721_061:0364c23_3": "若散亂心，善攝心意，令心正住，常樂親近同梵行者，常勤精進以求安隱，離諸惡道。",
    "T17n0721_061:0364c25_4": "若比丘心不散亂，折伏六根，不著境界，怖畏生死，捨離一切不善之法；捨離一切不善法故，常得安樂。",
    "T17n0721_061:0364c27_5": "若有比丘於色聲香味觸法中，心不散亂，是名比丘心意正念；心正念故，善法增長。",
    "T17n0721_061:0364c29_6": "正念之人不樂生死，常勤精進，樂修三昧。",
    "T17n0721_061:0365a01_7": "以正念故，則能得道；既得道已，勤修眾行。",
    "T17n0721_061:0365a02_8": "以勤修道，發起眾行，正憶念故，而得道果。",
    "T17n0721_061:0365a03_9": "心常正念修習道故，斷除眾結，滅於諸使。",
    "T17n0721_061:0365a04_10": "斷何等結？",
    "T17n0721_061:0365a04_11": "所謂愛結、恚結、無明結、慢結、姤結、慳結，皆斷此結。",
    "T17n0721_061:0365a05_12": "滅何等使？",
    "T17n0721_061:0365a05_13": "所謂欲染使、恚使、有染使、無明使、慢使、見使、疑使，此使皆滅。",
    "T17n0721_061:0365a07_14": "以此結使大力因緣，流轉諸道，三界所攝。",
    "T17n0721_061:0365a08_15": "若心不散，一心念於見道修道，皆悉能滅。",
    "T17n0721_061:0365a09_16": "若沙門、婆羅門、若復餘人，欲得安隱，一切善不善法，心為根本。",
    "T17n0721_061:0365a10_17": "是故宜應精進修道，怖畏有過，攝心正念，能滅煩惱，無有餘法能滅如是無始流轉煩惱稠林如正念心。』",
    "T17n0721_061:0365a12_18": "「爾時，孔雀王菩薩以一切智偈而說頌曰：「『一心念現前，　　怖畏於諸惡，　　能生無漏法，　　猶如畦種稻。",
    "T17n0721_061:0365a16_0": "　　一心念現前，　　精勤修習道，　　斷除不善法，　　如日除闇冥。",
    "T17n0721_061:0365a18_0": "　　若一心現前，　　常正念寂滅，　　則不畏眾過，　　如金翅鳥毒。",
    "T17n0721_061:0365a20_0": "　　如是散亂心，　　如風有大力，　　智者能調伏，　　猶如調象師。",
    "T17n0721_061:0365a22_0": "　　戒三昧智慧，　　猶如大猛火，　　與風共和合，　　焚燒諸惡林。",
    "T17n0721_061:0365a24_0": "　　是故應修智，　　斷除於愚癡，　　離於老死患，　　得無上勝處。",
    "T17n0721_061:0365a26_0": "　　若能勤攝心，　　修行於精進，　　以其攝心故，　　能斷一切惡。",
    "T17n0721_061:0365a28_0": "　　心常緣境界，　　勇猛能攝持，　　諸欲不能壞，　　如毒藥在手。",
    "T17n0721_061:0365b01_0": "　　如是勤精進，　　能調伏其心，　　三道大愛河，　　速度勿停住。』",
    "T17n0721_061:0365b03_0": "「如是孔雀王為利夜摩天眾、兜率天眾，說於善行。",
    "T17n0721_061:0365b04_1": "時，諸天眾聞是法已，怖畏生死，捨離一切境界之樂。",
    "T17n0721_061:0365b06_0": "正法念處經卷第六十一"
}