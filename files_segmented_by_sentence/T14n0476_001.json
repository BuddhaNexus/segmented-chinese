{
    "T14n0476_001:0557c03_0": "說無垢稱經卷第一",
    "T14n0476_001:0557c05_0": "大唐三藏法師玄奘奉　詔譯",
    "T14n0476_001:0557c06_0": "序品第一",
    "T14n0476_001:0557c07_0": "如是我聞：一時薄伽梵住廣嚴城菴羅衛林，與大苾芻眾八千人俱、菩薩摩訶薩三萬二千——皆為一切眾望所識，大神通業修已成辦，諸佛威德常所加持，善護法城能攝正法，以大師子吼聲敷演，美音遐振周遍十方，為諸眾生不請善友，紹三寶種能使不絕，降伏魔怨、制諸外道，永離一切障及蓋纏，念定、總持無不圓滿，建立無障解脫智門，逮得一切無斷殊勝念慧等持陀羅尼辯；皆獲第一布施、調伏寂靜尸羅、安忍、正勤、靜慮、般若、方便、善巧、妙願力、智波羅蜜多，成無所得不起法忍，已能隨轉不退法輪，咸得無相妙印所印，善知有情諸根勝劣，一切大眾所不能伏，而能調御得無所畏；已積無盡福智資糧，相好嚴身色像第一，捨諸世間所有飾好，名稱高遠踰於帝釋，意樂堅固猶若金剛；於諸佛法得不壞信、流法寶光、澍甘露雨，於眾言音微妙第一，於深法義廣大緣起；已斷二邊見習相續，演法無畏猶師子吼，其所講說乃如雷震，不可稱量過稱量境；集法寶慧為大導師，正直審諦柔和微密，妙達諸法難見難知；甚深實義隨入一切，有趣無趣意樂所歸，獲無等等佛智灌頂，近力無畏不共佛法；已除所有怖畏惡趣，復超一切險穢深坑，永棄緣起金剛刀仗，常思示現諸有趣生；為大醫王善知方術，應病與藥，愈疾施安；無量功德皆成就、無量佛土皆嚴淨，其見聞者無不蒙益；諸有所作亦不唐捐，設經無量百千俱胝那庾多劫讚其功德亦不能盡——其名曰：等觀菩薩、不等觀菩薩、等不等觀菩薩、定神變王菩薩、法自在菩薩、法幢菩薩、光幢菩薩、光嚴菩薩、大嚴菩薩、寶峯菩薩、辯峯菩薩、寶手菩薩、寶印手菩薩、常舉手菩薩、常下手菩薩、常延頸菩薩、常喜根菩薩、常喜王菩薩、無屈辯菩薩、虛空藏菩薩、執寶炬菩薩、寶吉祥菩薩、寶施菩薩、帝網菩薩、光網菩薩、無障靜慮菩薩、慧峯菩薩、天王菩薩、壞魔菩薩、電天菩薩、現神變王菩薩、峯相等嚴菩薩、師子吼菩薩、雲雷音菩薩、山相擊王菩薩、香象菩薩、大香象菩薩、常精進菩薩、不捨善軛菩薩、妙慧菩薩、妙生菩薩、蓮花勝藏菩薩、三摩地王菩薩、蓮花嚴菩薩、觀自在菩薩、得大勢菩薩、梵網菩薩、寶杖菩薩、無勝菩薩、勝魔菩薩、嚴土菩薩、金髻菩薩、珠髻菩薩、慈氏菩薩、妙吉祥菩薩、珠寶蓋菩薩，如是等上首菩薩摩訶薩三萬二千。",
    "T14n0476_001:0558a24_1": "復有萬梵，持髻梵王而為上首，從本無憂四大洲界為欲瞻禮供養世尊及聽法故來在會坐；復有萬二千天帝，各從餘方四大洲界亦為瞻禮供養世尊及聽法故來在會坐；并餘大威力諸天、龍、藥叉、健達縛、阿素洛、揭路荼、緊捺洛、莫呼洛伽、釋、梵、護世等悉來會坐；及諸四眾——苾芻、苾芻尼、鄔波索迦、鄔波斯迦——俱來會坐。",
    "T14n0476_001:0558b03_0": "爾時，世尊無量百千諸來大眾恭敬圍繞而為說法——譬如大寶妙高山王處于大海巍然逈出——踞大師子勝藏之座，顯耀威光蔽諸大眾。",
    "T14n0476_001:0558b06_1": "時廣嚴城有一菩薩，離呫毘種，名曰寶性，與離呫毘五百童子各持一蓋，七寶莊嚴，往菴羅林詣如來所，各以其蓋奉上世尊，奉已頂禮世尊雙足，右繞七匝却住一面。",
    "T14n0476_001:0558b10_2": "佛之威神令諸寶蓋合成一蓋，遍覆三千大千世界，而此世界廣長之相悉於中現。",
    "T14n0476_001:0558b12_0": "又，此三千大千世界所有大寶妙高山王、一切雪山、目真隣陀山、摩訶目真隣陀山、香山、寶山、金山、黑山、輪圍山、大輪圍山、大海、江河、陂泉、池沼，及百俱胝四大洲渚、日、月、星辰、天宮、龍宮、諸尊神宮，并諸國邑、王都、聚落，如是皆現此寶蓋中。",
    "T14n0476_001:0558b17_1": "又，十方界諸佛、如來所說正法皆如響應，於此蓋內無不見聞。",
    "T14n0476_001:0558b19_0": "時諸大眾覩佛神力，歡喜踊躍，歎未曾有，合掌禮佛瞻仰尊顏，目不暫捨默然而住。",
    "T14n0476_001:0558b21_0": "爾時，寶性即於佛前右膝著地，合掌恭敬，以妙伽他而讚佛曰：「目淨脩廣妙端嚴，　　皎如青紺蓮花葉，　已證第一淨意樂，　　勝奢摩陀到彼岸。",
    "T14n0476_001:0558b25_0": "　久積無邊清淨業，　　獲得廣大勝名聞，　故我稽首大沙門，　　開導希夷寂路者。",
    "T14n0476_001:0558b27_0": "　既見大聖以神變，　　普現十方無量土，　其中諸佛演說法，　　於是一切悉見聞。",
    "T14n0476_001:0558b29_0": "　法王法力超群生，　　常以法財施一切，　能善分別諸法相，　　觀第一義摧怨敵，　已於諸法得自在，　　是故稽首此法王。",
    "T14n0476_001:0558c03_0": "　說法不有亦不無，　　一切皆得因緣立，　無我、無造、無受者，　　善惡之業亦不亡。",
    "T14n0476_001:0558c05_0": "　始在佛樹降魔力，　　得甘露滅勝菩提，　此中非心意受行，　　外道、群邪所不測。",
    "T14n0476_001:0558c07_0": "　三轉法輪於大千，　　其輪能寂本性寂，　希有法智天人證，　　三寶於是現世間。",
    "T14n0476_001:0558c09_0": "　以斯妙法濟群生，　　無思、無怖、常安寂，　度生、老、死大醫王，　　稽首無邊功德海。",
    "T14n0476_001:0558c11_0": "　八法不動如山王，　　於善、不善俱慈愍，　心行如空平等住，　　孰不承敬此能仁？",
    "T14n0476_001:0558c13_0": "　以斯微蓋奉世尊，　　於中普現三千界，　諸天、龍、神宮殿等，　　故禮智見功德身。",
    "T14n0476_001:0558c15_0": "　十力神變示世間，　　一切皆如光影等，　眾覩驚歎未曾有，　　故禮十力大智見。",
    "T14n0476_001:0558c17_0": "　眾會瞻仰大牟尼，　　靡不心生清淨信，　各見世尊在其前，　　斯則如來不共相；　佛以一音演說法，　　眾生隨類各得解，　皆謂世尊同其語，　　斯則如來不共相；　佛以一音演說法，　　眾生各各隨所解，　普得受行獲其利，　　斯則如來不共相；　佛以一音演說法，　　或有恐畏或歡喜，　或生厭離或斷疑，　　斯則如來不共相。",
    "T14n0476_001:0558c25_0": "　稽首十力諦勇猛、　　稽首已得無怖畏、　稽首至定不共法、　　稽首一切大導師、　稽首能斷眾結縛、　　稽首已住於彼岸、　稽首普濟苦群生、　　稽首不依生死趣。",
    "T14n0476_001:0558c29_0": "　已到有情平等趣，　　善於諸趣心解脫，　牟尼如是善修空，　　猶如蓮花不著水。",
    "T14n0476_001:0559a02_0": "　一切相遣無所遣、　　一切願滿無所願，　大威神力不思議，　　稽首如空無所住。」",
    "T14n0476_001:0559a04_0": "爾時，寶性說此伽他讚世尊已，復白佛言：「如是五百童子菩薩皆已發趣阿耨多羅三藐三菩提，彼咸問我嚴淨佛土。",
    "T14n0476_001:0559a06_1": "唯願如來哀愍，為說淨佛土相。",
    "T14n0476_001:0559a07_2": "云何菩薩修淨佛土？」",
    "T14n0476_001:0559a08_3": "作是語已，佛言：「寶性！",
    "T14n0476_001:0559a08_4": "善哉善哉，汝今乃能為諸菩薩請問如來淨佛土相及問菩薩修淨佛土。",
    "T14n0476_001:0559a10_5": "汝今諦聽，善思念之，當為汝等分別解說。」",
    "T14n0476_001:0559a11_6": "於是寶性及諸菩薩咸作是言：「善哉，世尊！",
    "T14n0476_001:0559a12_7": "唯願為說，我等今者皆希聽受。」",
    "T14n0476_001:0559a13_8": "爾時，世尊告眾菩薩：「諸有情土是為菩薩嚴淨佛土。",
    "T14n0476_001:0559a14_9": "所以者何？",
    "T14n0476_001:0559a14_10": "諸善男子！",
    "T14n0476_001:0559a14_11": "一切菩薩隨諸有情增長饒益，即便攝受嚴淨佛土；隨諸有情發起種種清淨功德，即便攝受嚴淨佛土；隨諸有情應以如是嚴淨佛土而得調伏，即便攝受如是佛土；隨諸有情應以如是嚴淨佛土悟入佛智，即便攝受如是佛土；隨諸有情應以如是嚴淨佛土起聖根行，即便攝受如是佛土。",
    "T14n0476_001:0559a21_12": "所以者何？",
    "T14n0476_001:0559a22_13": "諸善男子！",
    "T14n0476_001:0559a22_14": "菩薩攝受嚴淨佛土，皆為有情增長、饒益、發起種種清淨功德。",
    "T14n0476_001:0559a23_15": "諸善男子！",
    "T14n0476_001:0559a24_16": "譬如有人欲於空地造立宮室，或復莊嚴隨意無礙，若於虛空終不能成。",
    "T14n0476_001:0559a25_17": "菩薩如是，知一切法皆如虛空，唯為有情增長、饒益、生淨功德，即便攝受如是佛土。",
    "T14n0476_001:0559a27_18": "攝受如是淨佛土者非於空也。",
    "T14n0476_001:0559a29_0": "「復次，寶性！",
    "T14n0476_001:0559a29_1": "汝等當知：發起無上菩提心土是為菩薩嚴淨佛土，菩薩證得大菩提時，一切發起大乘有情來生其國；純意樂土是為菩薩嚴淨佛土，菩薩證得大菩提時，所有不諂、不誑有情來生其國；善加行土是為菩薩嚴淨佛土，菩薩證得大菩提時，發起住持妙善加行一切有情來生其國；上意樂土是為菩薩嚴淨佛土，菩薩證得大菩提時，具足成就善法有情來生其國；修布施土是為菩薩嚴淨佛土，菩薩證得大菩提時，一切能捨財法有情來生其國；修淨戒土是為菩薩嚴淨佛土，菩薩證得大菩提時，圓滿成就十善業道意樂有情來生其國；修安忍土是為菩薩嚴淨佛土，菩薩證得大菩提時，三十二相莊嚴其身、堪忍柔和寂靜有情來生其國；修精進土是為菩薩嚴淨佛土，菩薩證得大菩提時，諸善勇猛精進有情來生其國；修靜慮土是為菩薩嚴淨佛土，菩薩證得大菩提時，具足成就正念、正知、正定有情來生其國；修般若土是為菩薩嚴淨佛土，菩薩證得大菩提時，一切已入正定有情來生其國；四無量土是為菩薩嚴淨佛土，菩薩證得大菩提時，常住慈悲喜捨有情來生其國；四攝事土是為菩薩嚴淨佛土，菩薩證得大菩提時，諸有解脫所攝有情來生其國；巧方便土是為菩薩嚴淨佛土，菩薩證得大菩提時，善巧觀察諸法有情來生其國；修三十七菩提分土是為菩薩嚴淨佛土，菩薩證得大菩提時，通達一切念、住正斷、神足、根、力、覺支、道支圓滿有情來生其國；修迴向土是為菩薩嚴淨佛土，菩薩證得大菩提時，其國具足眾德莊嚴；善說息除八無暇土是為菩薩嚴淨佛土，菩薩證得大菩提時，其國永離惡趣無暇；自守戒行不譏彼土是為菩薩嚴淨佛土，菩薩證得大菩提時，其國無有犯禁之名；十善業道極清淨土是為菩薩嚴淨佛土，菩薩證得大菩提時，壽量決定大富梵行、所言誠諦、常以軟語、眷屬不離、善宣密意、離諸貪欲、心無瞋恚、正見有情來生其國。",
    "T14n0476_001:0559c11_0": "「諸善男子！",
    "T14n0476_001:0559c11_1": "如是，菩薩隨發菩提心則有純淨意樂，隨其純淨意樂則有妙善加行，隨其妙善加行則有增上意樂，隨其增上意樂則有止息，隨其止息則有發起，隨其發起則有迴向，隨其迴向則有寂靜，隨其寂靜則有清淨有情，隨其清淨有情則有嚴淨佛土，隨其嚴淨佛土則有清淨法教，隨其清淨法教即有清淨妙福，隨其清淨妙福則有清淨妙慧，隨其清淨妙慧則有清淨妙智，隨其清淨妙智則有清淨妙行，隨其清淨妙行則有清淨自心，隨其清淨自心則有清淨諸妙功德。",
    "T14n0476_001:0559c23_0": "「諸善男子！",
    "T14n0476_001:0559c23_1": "是故，菩薩若欲勤修嚴淨佛土，先應方便嚴淨自心。",
    "T14n0476_001:0559c24_2": "所以者何？",
    "T14n0476_001:0559c24_3": "隨諸菩薩自心嚴淨，即得如是嚴淨佛土。」",
    "T14n0476_001:0559c26_0": "爾時，舍利子承佛威神作如是念：「若諸菩薩心嚴淨故，佛土嚴淨；而我世尊行菩薩時心不嚴淨故，是佛土雜穢若此？」",
    "T14n0476_001:0559c28_1": "佛知其念即告之言：「於意云何？",
    "T14n0476_001:0559c29_2": "世間日、月豈不淨耶？",
    "T14n0476_001:0560a01_0": "而盲不見。」",
    "T14n0476_001:0560a01_1": "對曰：「不也。",
    "T14n0476_001:0560a01_2": "是盲者過，非日月咎。」",
    "T14n0476_001:0560a02_0": "佛言：「如是，眾生罪故不見世尊佛土嚴淨，非如來咎。",
    "T14n0476_001:0560a03_1": "舍利子！",
    "T14n0476_001:0560a03_2": "我土嚴淨而汝不見。」",
    "T14n0476_001:0560a04_0": "爾時，持髻梵王語舍利子：「勿作是意謂此佛土為不嚴淨。",
    "T14n0476_001:0560a05_1": "所以者何？",
    "T14n0476_001:0560a05_2": "如是佛土最極嚴淨。」",
    "T14n0476_001:0560a06_3": "舍利子言：「大梵天王！",
    "T14n0476_001:0560a06_4": "今此佛土嚴淨云何？」",
    "T14n0476_001:0560a07_0": "持髻梵言：「唯，舍利子！",
    "T14n0476_001:0560a07_1": "譬如他化自在天宮有無量寶功德莊嚴，我見世尊釋迦牟尼佛土嚴淨有無量寶功德莊嚴亦復如是。」",
    "T14n0476_001:0560a09_2": "舍利子言：「大梵天王！",
    "T14n0476_001:0560a10_3": "我見此土其地高下——丘陵、坑坎、毒刺、沙礫、土石、諸山——穢惡充滿。」",
    "T14n0476_001:0560a11_4": "持髻梵言：「唯，大尊者！",
    "T14n0476_001:0560a12_5": "心有高下不嚴淨故，謂佛智慧意樂亦爾，故見佛土為不嚴淨。",
    "T14n0476_001:0560a13_6": "若諸菩薩於諸有情其心平等、功德嚴淨，謂佛智慧意樂亦爾，便見佛土最極嚴淨。」",
    "T14n0476_001:0560a15_7": "爾時，世尊知諸大眾心懷猶豫，便以足指按此大地。",
    "T14n0476_001:0560a17_0": "即時三千大千世界無量百千妙寶莊嚴，譬如功德寶莊嚴佛無量功德寶莊嚴土。",
    "T14n0476_001:0560a18_1": "一切大眾歎未曾有，而皆自見坐寶蓮華。",
    "T14n0476_001:0560a20_0": "爾時，世尊告舍利子：「汝見如是眾德莊嚴淨佛土不？」",
    "T14n0476_001:0560a21_1": "舍利子言：「唯然，世尊！",
    "T14n0476_001:0560a21_2": "本所不見、本所不聞，今此佛土嚴淨悉現。」",
    "T14n0476_001:0560a22_3": "告舍利子：「我佛國土常淨若此，為欲成熟下劣有情，是故示現無量過失雜穢土耳。",
    "T14n0476_001:0560a24_4": "舍利子！",
    "T14n0476_001:0560a24_5": "譬如三十三天共寶器食，隨業所招其食有異。",
    "T14n0476_001:0560a26_0": "如是，舍利子！",
    "T14n0476_001:0560a26_1": "無量有情生一佛土，隨心淨穢所見有異，若人心淨便見此土無量功德妙寶莊嚴。」",
    "T14n0476_001:0560a28_2": "當佛現此嚴淨土時，寶性所將五百童子一切皆得無生法忍、八萬四千諸有情類皆發無上正等覺心。",
    "T14n0476_001:0560b01_3": "時佛、世尊即攝神足，於是世界還復如故。",
    "T14n0476_001:0560b02_4": "求聲聞乘三萬二千諸天及人，知有為法皆悉無常，遠塵離垢得法眼淨；八千苾芻永離諸漏，心善解脫。",
    "T14n0476_001:0560b05_0": "說無垢稱經顯不思議方便善巧品第二爾時，廣嚴城中有大菩薩，離呫毘種，名無垢稱，已曾供養無量諸佛，於諸佛所深殖善根，得妙辯才、具無生忍、逮諸總持、遊戲神通，獲無所畏摧魔怨力。",
    "T14n0476_001:0560b09_1": "入深法門善於智度，通達方便大願成滿，明了有情意樂及行，善知有情諸根勝劣。",
    "T14n0476_001:0560b11_2": "智度成辦，說法淳熟，於大乘中決定修習，於所作業能善思量。",
    "T14n0476_001:0560b13_0": "住佛威儀，入心慧海，諸佛咨嗟稱揚顯說，釋、梵、護世常所禮敬，為欲成熟諸有情故，以善方便居廣嚴城。",
    "T14n0476_001:0560b15_1": "具無盡財，攝益貧窮、無依、無怙；具清淨戒，攝益一切有犯有越；以調順忍攝益瞋恨、暴嫉、楚毒；以大精進攝益一切懈怠懶惰；安住靜慮、正念解脫、等持等至，攝益一切諸有亂心；以正決擇攝益一切妄見、惡慧。",
    "T14n0476_001:0560b20_2": "雖為白衣而具沙門威儀功德，雖處居家不著三界，示有妻子常修梵行，現有眷屬常樂遠離。",
    "T14n0476_001:0560b22_3": "雖服寶飾而以相好莊嚴其身、雖現受食而以靜慮等至為味、雖同樂著博弈嬉戲而實恒為成熟有情、雖稟一切外道軌儀而於佛法意樂不壞、雖明一切世間書論而於內苑賞玩法樂、雖現一切邑會眾中而恒為最說法上首。",
    "T14n0476_001:0560b28_4": "為隨世教於尊卑等所作事業示無與乖，雖不希求世間財寶，然於俗利示有所習。",
    "T14n0476_001:0560c01_5": "為益含識遊諸市衢、為護群生理諸王務、入講論處導以大乘、入諸學堂誘開童蒙、入諸婬舍示欲之過，為令建立正念正知遊諸伎樂。",
    "T14n0476_001:0560c04_6": "若在長者，長者中尊為說勝法；若在居士，居士中尊斷其貪著；若在剎帝利，剎帝利中尊教以忍辱；若在婆羅門，婆羅門中尊除其我慢；若在大臣，大臣中尊教以正法；若在王子，王子中尊示以忠孝；若在內官，內官中尊化正宮女；若在庶人，庶人中尊修相似福殊勝意樂；若在梵天，梵天中尊示諸梵眾靜慮差別；若在帝釋，帝釋中尊示現自在悉皆無常；若在護世，護世中尊守護一切利益安樂。",
    "T14n0476_001:0560c14_7": "是無垢稱以如是等不可思議無量善巧方便慧門饒益有情，其以方便現身有疾。",
    "T14n0476_001:0560c16_8": "以其疾故，國王、大臣、長者、居士、婆羅門等，及諸王子并餘官屬無數千人，皆往問疾。",
    "T14n0476_001:0560c18_9": "時無垢稱因以身疾廣為說法，言：「諸仁者！",
    "T14n0476_001:0560c19_10": "是四大種所合成身，無常、無強、無堅、無力。",
    "T14n0476_001:0560c20_11": "朽故迅速，不可保信，為苦、為惱、眾病之器，多諸過患、變壞之法。",
    "T14n0476_001:0560c21_12": "諸仁者！",
    "T14n0476_001:0560c21_13": "如此之身，其聰慧者所不為怙。",
    "T14n0476_001:0560c22_14": "是身如聚沫不可撮摩、是身如浮泡不得久立、是身如陽焰從諸煩惱渴愛所生、是身如芭蕉都無有實、是身如幻從顛倒起、是身如夢為虛妄見、是身如影從業緣現、是身如響屬諸因緣、是身如雲須臾變滅、是身如電念念不住、是身無主為如地、是身無我為如水、是身無有情為如火、是身無命者為如風、是身無有補特伽羅與虛空等、是身不實四大為家、是身為空離我我所、是身無知如草木等、是身無作風力所轉、是身不淨穢惡充滿、是身虛偽雖假覆蔽飲食將養必歸磨滅、是身多患四百四病之所集成、是身易壞如水隧級常為朽老之所逼迫、是身無定為要當死、是身如怨害周遍毒蛇之所充滿、是身如空聚諸蘊界處所共合成。",
    "T14n0476_001:0561a09_15": "「諸仁者！",
    "T14n0476_001:0561a09_16": "於如是身應生厭離，於如來身應起欣樂。",
    "T14n0476_001:0561a10_17": "所以者何？",
    "T14n0476_001:0561a10_18": "如來身者，無量善法共所集成，從修無量殊勝福德智慧所生，從修無量勝戒定慧解脫解脫知見所生，從修慈悲喜捨所生，從修布施、調伏寂靜戒、忍、精進、靜慮、解脫、等持等至、般若、方便、願、力、智生，從修一切到彼岸生，修六通生，修三明生，修三十七菩提分生，修止觀生，從修十力、四無畏生，從修十八不共法生，從斷一切不善法、集一切善法生，從修諦實不放逸生，從修無量清淨業生。",
    "T14n0476_001:0561a20_19": "「諸仁者！",
    "T14n0476_001:0561a20_20": "如來之身功德如是，汝等皆應發心求證。",
    "T14n0476_001:0561a21_21": "汝等欲得如是之身、息除一切有情病者，當發阿耨多羅三藐三菩提心。」",
    "T14n0476_001:0561a23_22": "是無垢稱為諸集會來問疾者如應說法，令無數千人皆發阿耨多羅三藐三菩提心。",
    "T14n0476_001:0561a26_0": "說無垢稱經卷第一"
}