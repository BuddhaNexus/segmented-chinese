{
    "T11n0310_014:0075c05_0": "大寶積經卷第十四",
    "T11n0310_014:0075c07_0": "西晉三藏竺法護譯",
    "T11n0310_014:0075c08_0": "密迹金剛力士會第三之七",
    "T11n0310_014:0075c09_0": "爾時密迹金剛力士謂賢者大目揵連：「耆年目連！",
    "T11n0310_014:0075c10_1": "世尊所歎神足第一。",
    "T11n0310_014:0075c10_2": "仁且從地舉是金剛。」",
    "T11n0310_014:0075c11_3": "時大目連前舉金剛，以無極力，以四大海水上沃日，其勢又牽曾到野馬世界，無所不至。",
    "T11n0310_014:0075c13_4": "道力顯變，奮其神足而欲移之，此三千大千世界震動上下，而不能搖金剛大如毛髮。",
    "T11n0310_014:0075c15_0": "時大目連怪未曾有，投佛足下，白世尊曰：「唯願大聖！",
    "T11n0310_014:0075c16_1": "歎我於聲聞中神足第一。",
    "T11n0310_014:0075c16_2": "自試神足，動是三千大千世界，如挑小鉢舉擲他方佛土。",
    "T11n0310_014:0075c18_3": "我身開化降伏難頭和難龍王，能食大[木*圂]如須彌山，不能動是小金剛乎？",
    "T11n0310_014:0075c19_4": "發意之頃捉牽日月，使止不行以手摩之，不能動是小金剛杵大如毛髮。",
    "T11n0310_014:0075c21_5": "有何意也？",
    "T11n0310_014:0075c21_6": "將無我身失神足力也？」",
    "T11n0310_014:0075c22_7": "佛言：「目連！",
    "T11n0310_014:0075c22_8": "不失神足。",
    "T11n0310_014:0075c22_9": "又目揵連！",
    "T11n0310_014:0075c22_10": "菩薩神足威力所感，一切聲聞及與緣覺所不能逮也。",
    "T11n0310_014:0075c24_11": "假使恒河沙等諸佛世界，諸須彌山合成一須彌尚可震動，不可動是金剛杵也。",
    "T11n0310_014:0075c25_12": "菩薩威神所建立行，不可思議巍巍如是。」",
    "T11n0310_014:0075c27_0": "爾時賢者大目揵連得未曾有，口自宣言：「難及。",
    "T11n0310_014:0075c28_1": "大聖！",
    "T11n0310_014:0075c28_2": "菩薩大士威力所致，是密迹金剛力士承於金剛杵乎？",
    "T11n0310_014:0075c29_3": "又此密迹今所有力，父母遺體之力也？",
    "T11n0310_014:0076a01_4": "為神足力乎？」",
    "T11n0310_014:0076a01_5": "佛言：「父母遺體之力也。",
    "T11n0310_014:0076a02_6": "假使菩薩行神足力，普能示現，悉達天上世間。」",
    "T11n0310_014:0076a03_7": "佛告密迹金剛力士言：「卿自舉是金剛。」",
    "T11n0310_014:0076a04_8": "於時密迹動三千大千世界，以己右手舉取金剛投于虛空，在於虛空七反迴旋，還立密迹力士右手而住。",
    "T11n0310_014:0076a06_9": "彼時諸來一切眾會得未曾有，咸悉叉手自歸禮之，異口同音各自說言：「難及難及。",
    "T11n0310_014:0076a08_10": "密迹金剛力士其力甚妙乃如是乎。",
    "T11n0310_014:0076a09_11": "使諸眾生得斯大力無窮之勢也。」",
    "T11n0310_014:0076a09_12": "於是王阿闍世前白佛言：「菩薩有幾法行，逮如是力無極之勢？」",
    "T11n0310_014:0076a11_13": "佛言：「菩薩有十大法，逮如是象無極大力。",
    "T11n0310_014:0076a12_14": "何謂為十？",
    "T11n0310_014:0076a12_15": "一曰寧棄身命勤受正法；二曰未曾自大謙恪下意禮敬眾生；三曰見於剛強難化眾生立之忍辱；四曰見飢饉人以好美饍而充施之；五曰覩諸恐懼勸慰安之；六曰若有眾生得於重疾療以良藥；七曰若有羸劣人所輕慢，敬念戀之令無忽易者；八曰以淨泥水塗如來廟補其虧缺；九曰見孤苦人貧匱困厄常負重檐，使去其難極重之殃；十曰若有無護無所歸依常將濟之，所語如言而不變失。",
    "T11n0310_014:0076a21_16": "是為十事法。」",
    "T11n0310_014:0076a21_17": "王復問佛言：「菩薩仁和為有幾法，往反周旋常存和雅不興麁心？」",
    "T11n0310_014:0076a23_18": "佛言：「菩薩仁和有八事法。",
    "T11n0310_014:0076a23_19": "何謂為八？",
    "T11n0310_014:0076a24_20": "一曰志性質直而無諛諂，二曰性行和雅常無侫偽，三曰心存淳熟永無虛妄，四曰心行堅要亦無羸劣，五曰無迷惑志存於仁和，六曰為世眾祐受異德行，七曰心行了達而無所著，八曰思惟罪福心無所念。",
    "T11n0310_014:0076a28_21": "是為八事。」",
    "T11n0310_014:0076a29_0": "佛言：「復有四事法，志性淳熟往來周旋。",
    "T11n0310_014:0076a29_1": "何謂為四？",
    "T11n0310_014:0076b01_2": "一曰在於人間為轉輪聖王，逮見諸佛興不捨道心；二曰在於天上作天帝釋諸天中天，常見諸佛不違經道；三曰若在梵天王而得自在，殖於道業不壞道心；四曰而常生在清淨佛土，面見諸佛世尊說法。",
    "T11n0310_014:0076b05_3": "是為四事。」",
    "T11n0310_014:0076b06_0": "王阿闍世復問佛言：「何謂信坐？」",
    "T11n0310_014:0076b06_1": "佛言：「大王！",
    "T11n0310_014:0076b06_2": "善友所坐。」",
    "T11n0310_014:0076b07_3": "又復問佛：「施何所坐？」",
    "T11n0310_014:0076b07_4": "佛言：「大王！",
    "T11n0310_014:0076b07_5": "布施處在大富饒財多寶；其持戒者得生天上；坐其忍辱者面色淨悅常得端正；其精進者勤修通達與眾超異；其禪思者常得寂定諸根不亂；其智慧者斷諸塵勞眾垢之患；其博聞者得生大智，若每事問決眾狐疑令無餘結；其勤學者合集入道無上正真。",
    "T11n0310_014:0076b13_6": "其察無常無我寂然，所存坐處消除顛倒，是為信坐。」",
    "T11n0310_014:0076b14_7": "又問：「順時之念為何所坐？」",
    "T11n0310_014:0076b15_8": "佛言：「大王！",
    "T11n0310_014:0076b15_9": "觀無常苦寂坐在正見，不隨邪業身心清淨坐在禪思興發神通。」",
    "T11n0310_014:0076b17_10": "又問：「道在何所？」",
    "T11n0310_014:0076b17_11": "答曰：「存坐無脫，成於道果無三界難。」",
    "T11n0310_014:0076b18_12": "又問：「無脫坐在何所？」",
    "T11n0310_014:0076b18_13": "答曰：「其無脫者坐在解脫生死眾患。」",
    "T11n0310_014:0076b19_14": "又問：「佛興何坐？」",
    "T11n0310_014:0076b20_15": "答曰：「坐在所習三十七道品之法，無所破壞轉於法輪，而不斷絕三寶之教。」",
    "T11n0310_014:0076b21_16": "又問：「誰興佛乎？」",
    "T11n0310_014:0076b22_17": "答曰：「大王！",
    "T11n0310_014:0076b22_18": "能興篤信了本無者也。」",
    "T11n0310_014:0076b22_19": "又問：「誰興篤信乎？」",
    "T11n0310_014:0076b23_20": "答曰：「若有能發菩薩心者也。」",
    "T11n0310_014:0076b24_0": "又問：「誰發菩薩心乎？」",
    "T11n0310_014:0076b24_1": "答曰：「其有志性定不亂者也。」",
    "T11n0310_014:0076b25_2": "又問：「誰有志性定不亂乎？」",
    "T11n0310_014:0076b25_3": "答曰：「其行大哀未曾絕者也。」",
    "T11n0310_014:0076b26_4": "又問：「誰不絕大哀乎？」",
    "T11n0310_014:0076b26_5": "答曰：「其不棄捨一切眾生者也。」",
    "T11n0310_014:0076b27_6": "又問：「誰不捨眾生乎？」",
    "T11n0310_014:0076b28_0": "答曰：「其安己身并安一切者也。」",
    "T11n0310_014:0076b28_1": "又問：「誰安己身并及一切眾生乎？」",
    "T11n0310_014:0076b29_2": "答曰：「其興隆道不斷三寶者也。」",
    "T11n0310_014:0076c01_3": "又問：「誰不斷三寶乎？」",
    "T11n0310_014:0076c01_4": "答曰：「棄於塵勞乃不斷三寶也。」",
    "T11n0310_014:0076c02_5": "王阿闍世前白佛言：「至未曾有。",
    "T11n0310_014:0076c03_6": "世尊！",
    "T11n0310_014:0076c03_7": "如來班宣入於法律。",
    "T11n0310_014:0076c03_8": "如來布教所可宣法至於柔順，棄乎斷滅有常之業，而不忘失報應之果。",
    "T11n0310_014:0076c05_9": "入於所造立行無所亂，無善不惡、淨不淨業，勤修果實無所違失。",
    "T11n0310_014:0076c06_10": "唯然世尊！",
    "T11n0310_014:0076c07_11": "誰入是願決眾狐疑，順於如來正真法教？",
    "T11n0310_014:0076c08_12": "誰聞是法而發猶豫？",
    "T11n0310_014:0076c08_13": "唯有宿世不殖德本者也。",
    "T11n0310_014:0076c09_14": "隨於惡友，不信誹謗。",
    "T11n0310_014:0076c09_15": "我等，世尊！",
    "T11n0310_014:0076c09_16": "前世宿命曾殖德本非無功福，吾今蒙聽所聞正法，欲報恩養至意不能。",
    "T11n0310_014:0076c11_17": "諸佛世尊、文殊師利慈德，乃為我等決眾狐疑顯大光明。",
    "T11n0310_014:0076c12_18": "世尊善言具悉梵行，至善親友得大人慈，上友黨故。」",
    "T11n0310_014:0076c14_0": "於是寂意菩薩前問密迹金剛力士曰：「仁以為建立是經法，於將來世流布一切。」",
    "T11n0310_014:0076c15_1": "答曰：「建立是經典要，最於末世如來滅度之後，普布天下閻浮利地，令諸法師正士之等靡不蒙燿。」",
    "T11n0310_014:0076c18_2": "密迹復曰：「今族姓子！",
    "T11n0310_014:0076c18_3": "佛以建立是經典要，諸佛皆護。",
    "T11n0310_014:0076c19_4": "所以者何？",
    "T11n0310_014:0076c19_5": "其能護者則善學法，不生文字、言辭不盡、無能中斷。",
    "T11n0310_014:0076c20_6": "又族姓子！",
    "T11n0310_014:0076c20_7": "如來至真不廢諸法。",
    "T11n0310_014:0076c21_8": "所以者何？",
    "T11n0310_014:0076c21_9": "彼無所生。",
    "T11n0310_014:0076c21_10": "其無所生則無所壞，以是之故如來言曰：『如來興出為無所生。",
    "T11n0310_014:0076c23_11": "如來所住立於法界，法住如法。",
    "T11n0310_014:0076c24_0": "有佛無佛，佛法常住如故。』",
    "T11n0310_014:0076c24_1": "以如是住，十二緣起為不錯勃。",
    "T11n0310_014:0076c25_2": "不亂緣起，不亂正法。",
    "T11n0310_014:0076c25_3": "又察其法常無言說，故曰正法以無言說。」",
    "T11n0310_014:0076c26_4": "寂意問曰：「密迹！",
    "T11n0310_014:0076c27_5": "其護正法被弘誓鎧，以是被鎧。」",
    "T11n0310_014:0076c27_6": "又問寂意：「被弘誓鎧將護正法、不亂諸法，不以是法。",
    "T11n0310_014:0076c29_0": "所以者何？",
    "T11n0310_014:0076c29_1": "是正法者，一切諸法悉無所亂，彼護正法。」",
    "T11n0310_014:0077a01_2": "又問：「何謂亂於正法？」",
    "T11n0310_014:0077a01_3": "答曰：「依倚恐畏為成迷亂。",
    "T11n0310_014:0077a02_4": "又族姓子！",
    "T11n0310_014:0077a02_5": "究竟無亂謂義亂，爾乃名曰將護正法。」",
    "T11n0310_014:0077a03_6": "又問密迹金剛力士：「寧有方便，一切世亂因護正法乎？」",
    "T11n0310_014:0077a04_7": "曰：「族姓子！",
    "T11n0310_014:0077a04_8": "因亂將護。",
    "T11n0310_014:0077a05_9": "所以者何？",
    "T11n0310_014:0077a05_10": "其以因世倚於邪疑六十二見故。",
    "T11n0310_014:0077a06_11": "菩薩所行以空為本，是故與世一切為亂。",
    "T11n0310_014:0077a07_12": "又族姓子！",
    "T11n0310_014:0077a07_13": "其世俗者，以諸計有常、立倚吾我以為淨安。",
    "T11n0310_014:0077a08_14": "菩薩常了無常苦空非身之法，是故名曰與世共諍隨世沒流。",
    "T11n0310_014:0077a09_15": "菩薩方便逆流盡源，反生死流現在重世。",
    "T11n0310_014:0077a10_16": "菩薩敬重積功累德，以是之故與世諍亂。",
    "T11n0310_014:0077a11_17": "世人依倚陰衰諸入十八諸種。",
    "T11n0310_014:0077a12_18": "行菩薩業心無所著，是故與世而諍亂矣。",
    "T11n0310_014:0077a13_19": "所以者何？",
    "T11n0310_014:0077a13_20": "不同塵故。",
    "T11n0310_014:0077a13_21": "以故寂意！",
    "T11n0310_014:0077a14_0": "菩薩將護一切正法便與世諍。」",
    "T11n0310_014:0077a14_1": "又問：「密迹！",
    "T11n0310_014:0077a14_2": "行者云何護於正法乎？」",
    "T11n0310_014:0077a15_3": "答曰：「族姓子！",
    "T11n0310_014:0077a15_4": "以受正法而護己身，亦護眾生人壽命形，護一切法為無所護。」",
    "T11n0310_014:0077a17_5": "又問：「云何受之？」",
    "T11n0310_014:0077a17_6": "答曰：「寂然吾我，眾生惔怕。",
    "T11n0310_014:0077a18_7": "眾生已寂，三世便默。",
    "T11n0310_014:0077a18_8": "三世已默，佛法便默。",
    "T11n0310_014:0077a19_9": "佛法已默，佛土便寂。",
    "T11n0310_014:0077a19_10": "佛土已寂，諸法便寂。",
    "T11n0310_014:0077a20_11": "其於諸法無所歸趣，是則名曰將護正法。」",
    "T11n0310_014:0077a21_0": "爾時世尊歎密迹金剛力士曰：「善哉善哉！",
    "T11n0310_014:0077a21_1": "是則名曰將護正法。",
    "T11n0310_014:0077a22_2": "其護諸法為無所護、無所忘失。",
    "T11n0310_014:0077a23_3": "又護正法者斯受一切，於一切想而無妄想。",
    "T11n0310_014:0077a24_4": "已無有想，於諸妄想無行放逸，是則名曰於諸一切法而無放逸，乃名道法。」",
    "T11n0310_014:0077a26_0": "爾時會中有一天子名曰賢王，前白佛言：「唯然世尊！",
    "T11n0310_014:0077a27_1": "諸佛言辭甚為寂然，其見者何所是也？」",
    "T11n0310_014:0077a28_2": "佛言：「言辭正教寂然之義，一切所樂行寂然耳。",
    "T11n0310_014:0077a29_3": "彼以加忍，已能加忍故能然熾，已能然熾故曰晃曜，已能晃曜故曰寂然成為惔怕，則是如來將護正法，是乃名曰諸如來眾總持。",
    "T11n0310_014:0077b03_4": "佛道所持如是，若不持法又不捨法，宣如是行。」",
    "T11n0310_014:0077b04_5": "說如是證答賢王天子時，具足千比丘漏盡意解，千天子遠塵離垢諸法眼生。",
    "T11n0310_014:0077b05_6": "於時寂意菩薩謂賢王天子言：「從何所得此辯才也？」",
    "T11n0310_014:0077b07_7": "天子答曰：「若能斷除一切罣礙，悉無所得，得第一義者，因無所倚是曰辯才。",
    "T11n0310_014:0077b08_8": "自了解之，神識不轉、不經他識、亦無所立，乃曰辯才。",
    "T11n0310_014:0077b10_9": "其意不逸，遊在所著，若能奉行無所著法乃逮此辯。",
    "T11n0310_014:0077b11_10": "若以思惟一切諸法，往反示現皆當知之，神識信休乃逮辯才。",
    "T11n0310_014:0077b12_11": "是族姓子！",
    "T11n0310_014:0077b12_12": "如是行者逮致辯才，其無所住、無有應行，度于流波四瀆之難。",
    "T11n0310_014:0077b14_13": "其無所生，無所起者亦無所滅，無能滅者乃曰為度逮辯才耳。」",
    "T11n0310_014:0077b16_0": "爾時寂意菩薩前白佛言：「是賢王菩薩從何所來至於此土乎，乃有斯辯？」",
    "T11n0310_014:0077b17_1": "佛言：「從阿閦佛土而來。",
    "T11n0310_014:0077b18_2": "沒彼生此妙樂世界，舉欲得見聞如來祕要所演經典。",
    "T11n0310_014:0077b19_3": "寂意當知，是賢王天子逮入法室總持其心，若一劫若復過一劫，宣其功德而不可盡辯才之際。」",
    "T11n0310_014:0077b21_4": "又問佛言：「何謂法室總持乎，是天子令所逮致遵法也？」",
    "T11n0310_014:0077b22_5": "佛言：「族姓子！",
    "T11n0310_014:0077b23_6": "所云得至逮法室總持者，入於聰慧文字無盡，一切諸法皆入此室。",
    "T11n0310_014:0077b24_7": "於一切法悉無所作，解了法室奉行法室。",
    "T11n0310_014:0077b25_8": "於諸文字宣以音響口之所說，作屋舍事不舍事亦不知之，宣布一切音響之事，是則名曰入於法室總持之業。",
    "T11n0310_014:0077b28_9": "又寂意！",
    "T11n0310_014:0077b28_10": "法所可入者，又復諸法而不可得。",
    "T11n0310_014:0077b29_11": "所可曰入。",
    "T11n0310_014:0077b29_12": "所出智慧其文字者，無所從來入於內室。",
    "T11n0310_014:0077c01_13": "又其文字不現內室亦不現出，又無所向亦無方面。",
    "T11n0310_014:0077c02_14": "又其文字展轉所湊亦不想念，字不順法，亦無非法無斯想念。",
    "T11n0310_014:0077c03_15": "其文字者悉無有說亦無非說、亦無增損。",
    "T11n0310_014:0077c04_16": "又文字者不見有起、無所滅者，無作文字亦無所失。",
    "T11n0310_014:0077c06_17": "又復寂意！",
    "T11n0310_014:0077c06_18": "若如文字文字之數，心數亦然，一切如是諸法之數有所歸趣。",
    "T11n0310_014:0077c07_19": "若諸法數彼則無數。",
    "T11n0310_014:0077c08_20": "所以者何？",
    "T11n0310_014:0077c08_21": "不歸法數無有數者乃曰法數。",
    "T11n0310_014:0077c09_22": "以隨法數，如是乃曰入於法室。",
    "T11n0310_014:0077c09_23": "不入過去，入於不生無所起法。",
    "T11n0310_014:0077c10_24": "其無所生，以無所起何所入乎？",
    "T11n0310_014:0077c11_25": "以無所入，若有入是諸所數者，如是如是乃能逮於法門自覩本無，便得安住入於法室總持之業，入眾生心。",
    "T11n0310_014:0077c13_26": "以入眾生心隨眾生心，應當度者而為說法。",
    "T11n0310_014:0077c14_27": "若受總持乃曰寂意。",
    "T11n0310_014:0077c15_28": "寂意！",
    "T11n0310_014:0077c15_29": "菩薩心以離垢，其心清淨嚴和甚明，其性超越所住安詳，智慧無失所願堅固，所當度者魔不能壞，諸外異業無不摧伏，降消塵勞除諸怨賊。",
    "T11n0310_014:0077c18_30": "其身力盛心無怯弱，辯才無盡所說無量、所歸無限。",
    "T11n0310_014:0077c19_31": "慧無罣礙入乎覺意其明甚遠，班宣深妙真正之辭，其所博聞猶如江海。",
    "T11n0310_014:0077c21_32": "斯三昧定，如須彌山處在大海，在於大眾若如師子。",
    "T11n0310_014:0077c22_33": "不倚俗法，猶若蓮花不著塵水。",
    "T11n0310_014:0077c23_34": "無所憎愛心，若如地百穀草木因其得生萬民得安。",
    "T11n0310_014:0077c24_35": "洗淨眾塵若如清水，開化眾生燒眾毒難，譬如火熾燃諸草木。",
    "T11n0310_014:0077c26_0": "普誨眾生，猶如大風靡所不吹。",
    "T11n0310_014:0077c26_1": "行平等心，若月盛滿照於星宿。",
    "T11n0310_014:0077c27_2": "消婬怒癡，譬如日光照於眾冥。",
    "T11n0310_014:0077c28_3": "伏心意識，譬如勇將摧折嚴敵。",
    "T11n0310_014:0077c28_4": "調和其心猶如龍王。",
    "T11n0310_014:0077c29_5": "淳熟隨時，譬如淳陰雷震乃雨。",
    "T11n0310_014:0078a01_0": "菩薩如是調和其心，敷演法雨潤澤三界，宣甘露水淨除心穢，若如天雨洗諸風塵，療治眾疾婬怒癡病，若如良醫治眾人病。",
    "T11n0310_014:0078a03_1": "志存無為奉行正法，則是法王君訓十方，亦如國王治於萬民，護化一切生老病死。",
    "T11n0310_014:0078a05_2": "猶如四天王君四天下，猶天帝釋處忉利宮主誘教天人。",
    "T11n0310_014:0078a07_0": "菩薩如是，在於欲界化眾生類，色聲香味細滑之法，淨如明珠能伏心意而得自在。",
    "T11n0310_014:0078a08_1": "若如梵王主於天民，其心清淨無所倚著。",
    "T11n0310_014:0078a09_2": "譬如飛鳥飛行虛空無所觸礙御安其行。",
    "T11n0310_014:0078a10_3": "猶如鹿王從眾群屬，敬承法教愛於真行。",
    "T11n0310_014:0078a11_4": "如母戀子令得安隱曉諸妓術。",
    "T11n0310_014:0078a12_5": "猶如嚴父化導子孫聞趣諸法。",
    "T11n0310_014:0078a13_6": "如息意王德自莊嚴，以三十二福相交飾，用八十好若干品媚，一切世間所共戴仰。",
    "T11n0310_014:0078a15_7": "不為邪見而被繫縛，具足七財無貧匱業，為十方佛所見擁護，諸明智者所見諮嗟，總達眾黨所共歎譽，及上諸天所見守養，諸善親友所念攝救，於眾講法最為上選，具六神通而得自在。",
    "T11n0310_014:0078a19_8": "又普遍入眾生性行，而遍周入一切諸根，班宣經典未曾懈厭，永不志慕於諸利養。",
    "T11n0310_014:0078a21_9": "樂布法訓不以悋惜，其志清淨無所犯負，忍辱解明無所越失，所作事業能令究竟，清淨精進心性安和，一心清淨蠲除諸垢，覺意坦然智慧清淨，修四梵行而無放逸，以成度世禪定三昧至於正受，逮於無上菩薩道佛道，普能成就所當行業不中懈止至阿惟顏。",
    "T11n0310_014:0078a27_10": "是為寂意！",
    "T11n0310_014:0078a27_11": "菩薩大士入於法空逮得總持，功勳無量巍巍如是。",
    "T11n0310_014:0078a28_12": "寂意當知，假使菩薩住在世間不修餘事，於百千歲諮嗟難宣其總持行，諸菩薩眾不能窮盡總持行諸菩薩德。」",
    "T11n0310_014:0078b03_0": "爾時寂意菩薩謂賢王天子曰：「仁者大利無極善慶，今者如來相歎譽德光光如是。」",
    "T11n0310_014:0078b04_1": "天子答曰：「又族姓子！",
    "T11n0310_014:0078b05_2": "於此諸法無真究竟可得處所也。",
    "T11n0310_014:0078b06_3": "諮嗟功勳，又族姓子！",
    "T11n0310_014:0078b06_4": "其無色、無有像、無形貌，如是行者諮嗟功勳無能暢盡。」",
    "T11n0310_014:0078b07_5": "於是賢王天子前白佛言：「一切諸法不可受取，亦無吾我而無所屬，以是之故不可授人亦不可奪。",
    "T11n0310_014:0078b10_6": "唯然大聖，若使有人修行樂是當行平等，若勤奉行修平等訓訢逮法門。",
    "T11n0310_014:0078b11_7": "猶如，世尊！",
    "T11n0310_014:0078b12_8": "現此大地土在水上、水在風上。",
    "T11n0310_014:0078b12_9": "假使地種斯土處所周布天下，設使有人穿鑿其地出去塵土，極其功力乃致水耳。",
    "T11n0310_014:0078b14_10": "不置遠去，以水給渴。",
    "T11n0310_014:0078b15_11": "如來聖慧普入一切眾生性行，如來脫者隨向法門而修精進，從是方便致大慧光，其精進者不見侵欺。",
    "T11n0310_014:0078b17_12": "猶如去土穿地大深，因得其水。",
    "T11n0310_014:0078b18_13": "若復有人於如來世奉行精進，是興大慧光明。",
    "T11n0310_014:0078b19_14": "是故，世尊！",
    "T11n0310_014:0078b19_15": "若族姓子及族姓女欲求佛道常行精進。",
    "T11n0310_014:0078b20_16": "以何精進？",
    "T11n0310_014:0078b20_17": "當以用是於諸法門而詣法門。",
    "T11n0310_014:0078b21_18": "猶如，世尊！",
    "T11n0310_014:0078b21_19": "從生而盲，又其男子初不見色。",
    "T11n0310_014:0078b22_20": "假使有人不行精進，則名愚闇盲冥之侶，不見諸法所生本末。",
    "T11n0310_014:0078b23_21": "猶如，世尊！",
    "T11n0310_014:0078b24_22": "有目之士蒙光有見，不有光出冥夜無覩，外仙天眼亦復如是。",
    "T11n0310_014:0078b25_23": "離於善友無所開化，不曉諸觀見所受法。",
    "T11n0310_014:0078b26_24": "猶如天眼，若有男子有自然慧，不用光明以成就眼，以有大智德其行如是。",
    "T11n0310_014:0078b28_25": "猶如，世尊！",
    "T11n0310_014:0078b28_26": "曠野飛鳥遊廣澤地，不見空野有所增損。",
    "T11n0310_014:0078b29_27": "一切菩薩精進所行如是，不見佛道有所增損，一切菩薩入道品法。",
    "T11n0310_014:0078c01_28": "猶如，世尊！",
    "T11n0310_014:0078c02_29": "其彼雪山雨雪生長樹木，不為諸風所見災害。",
    "T11n0310_014:0078c03_30": "菩薩如是隨時應行，生慧光明照於一切，不於眾生有所計數，所遊居處無所忘失也。",
    "T11n0310_014:0078c05_31": "猶如，世尊！",
    "T11n0310_014:0078c05_32": "轉輪聖王生種姓家七寶則現。",
    "T11n0310_014:0078c06_33": "何謂為七？",
    "T11n0310_014:0078c06_34": "一曰紫金輪有千輻，二曰白象有六牙，三曰紺色神馬烏頭朱髦，四曰明月化珠八角，五曰玉女后口優鉢香身栴檀香，六曰主藏聖臣，七曰主兵大將軍御四域兵。",
    "T11n0310_014:0078c10_35": "如是，大聖！",
    "T11n0310_014:0078c10_36": "菩薩大士以七寶現於世時，自然道寶現於世間。",
    "T11n0310_014:0078c11_37": "何謂為七？",
    "T11n0310_014:0078c11_38": "一曰施度無極寶，戒、忍、精進、一心、智慧、善權方便度無極寶，出現於世度濟一切。",
    "T11n0310_014:0078c13_39": "猶如轉輪聖王遊四方域，不可計人民有若干念。",
    "T11n0310_014:0078c14_40": "菩薩如是，以四恩法救攝眾生，不想眾生有若干品，解之本無。",
    "T11n0310_014:0078c16_41": "猶如轉輪聖王所舉事業，坐於正座無鬪諍者，無理曲直眾民自然而順其命。",
    "T11n0310_014:0078c17_42": "菩薩如是，處佛法座，無鬪諍者何所從來，魔諸官屬雖抱惡意自然為降。",
    "T11n0310_014:0078c19_43": "猶如於此三千大千世界前第一立鐵圍、大鐵圍山、須彌山王。",
    "T11n0310_014:0078c20_44": "如是，大聖！",
    "T11n0310_014:0078c21_45": "學者菩薩如是，先建大乘、次立大哀、志性仁和最住無極。",
    "T11n0310_014:0078c22_46": "譬如日初出時，其大光明先照鐵圍、大鐵圍山、須彌山王，乃照其餘。",
    "T11n0310_014:0078c24_0": "菩薩如是，演慧日明普曜三界，以仁和心先照眾生，大乘光明去三毒之冥皆得神通。",
    "T11n0310_014:0078c25_1": "猶如，世尊！",
    "T11n0310_014:0078c26_2": "一切諸樹郡國縣邑樂依於地，一切所生百穀草木皆悉仰地，所生萬物而得自在。",
    "T11n0310_014:0078c28_3": "菩薩如是，一切德本悉因道心，長育聖慧而成正覺也。」",
    "T11n0310_014:0079a01_0": "爾時世尊讚賢王菩薩曰：「善哉善哉！",
    "T11n0310_014:0079a01_1": "仁族姓子！",
    "T11n0310_014:0079a02_2": "解引其譬說功勳業，快乃如是。",
    "T11n0310_014:0079a02_3": "又族姓子！",
    "T11n0310_014:0079a03_4": "如眾生界及與法界，逮得總持菩薩聖慧亦復如是，一切萬物皆歸無常，引喻說相皆能堪任。",
    "T11n0310_014:0079a05_5": "取要言之，未曾患厭亦復如是，悉能敷演其所說者。",
    "T11n0310_014:0079a06_6": "所以者何？",
    "T11n0310_014:0079a06_7": "皆無口辭亦無所說。",
    "T11n0310_014:0079a07_8": "若有菩薩未得總持，無有言教所造因緣。",
    "T11n0310_014:0079a08_0": "又其菩薩無有罣礙不興辯才，其餘聲聞無此辯才，不思觀本乃為說法。",
    "T11n0310_014:0079a09_1": "所以者何？",
    "T11n0310_014:0079a09_2": "此菩薩眾得無礙辯，言不可盡、無有陰蔽、無閑無休。",
    "T11n0310_014:0079a11_3": "分別辯才，諸佛尊前說經法，不怯無弱。",
    "T11n0310_014:0079a12_0": "菩薩如是，佛所建立逮總持門故有所說，不懷怯劣。",
    "T11n0310_014:0079a13_1": "菩薩如是得三無礙。",
    "T11n0310_014:0079a13_2": "何謂為三？",
    "T11n0310_014:0079a13_3": "一曰總持無所罣礙，二曰辯才無所罣礙，三曰道法無所罣礙；是為三。",
    "T11n0310_014:0079a15_4": "復有三事得入清淨業。",
    "T11n0310_014:0079a16_0": "何謂為三？",
    "T11n0310_014:0079a16_1": "一曰自然清淨，二曰本無清淨，三曰本際清淨；是為三。",
    "T11n0310_014:0079a17_2": "復有三事得入無盡矣。",
    "T11n0310_014:0079a18_0": "何謂為三？",
    "T11n0310_014:0079a18_1": "一曰經法不可窮盡，二曰文字之義而不可盡，三曰所宣訓誨而不可盡；是為三。",
    "T11n0310_014:0079a20_2": "又復得入三無住處。",
    "T11n0310_014:0079a20_3": "何謂為三？",
    "T11n0310_014:0079a20_4": "一曰聖慧而無住處，二曰言辭文飾亦無住處，三曰所修建立亦無住處；是為三。",
    "T11n0310_014:0079a22_5": "又復逮得三卒決對。",
    "T11n0310_014:0079a23_6": "何謂為三？",
    "T11n0310_014:0079a23_7": "一曰應譏宣慧，二曰尋發辯才，三曰應時智慧；是為三。",
    "T11n0310_014:0079a24_8": "復有三疾得歸慧。",
    "T11n0310_014:0079a25_0": "何謂為三？",
    "T11n0310_014:0079a25_1": "一曰決疑令無餘結，二曰斷猶豫使無沈吟，三曰可悅一切眾生心意；是為三。」",
    "T11n0310_014:0079a27_2": "說是語時，八千菩薩逮得總持。",
    "T11n0310_014:0079a28_0": "於是密迹金剛力士前白佛言：「願佛世尊建立法典，然後如來滅度之時最後末世，遍布天下閻浮利地，使得久存令不滅盡。」",
    "T11n0310_014:0079b01_1": "爾時世尊周觀四方，觀察已竟時說頌曰：「降根自然勝，　　寂根無所害，　無本斷其無，　　伏魔兵眾黨。",
    "T11n0310_014:0079b05_0": "　解脫解清淨，　　無恐解所畏，　捨棄於重檐，　　醫神呪上師。",
    "T11n0310_014:0079b07_0": "　降制外異學，　　以法而救攝，　護於行法者，　　神呪佛所說。",
    "T11n0310_014:0079b09_0": "　無我以除我，　　其義宜以度，　斯於四天王，　　說無澤之句。",
    "T11n0310_014:0079b11_0": "　勇持章句勳，　　淨復淨正等，　梵天釋天帝，　　作是如此乘。",
    "T11n0310_014:0079b13_0": "　慈氏彼通忍，　　以觀哀所察，　愛敬覩梵天，　　此者無所犯。",
    "T11n0310_014:0079b15_0": "　曠野離空曠，　　無根法曰淨，　降伏魔官屬，　　故說此神呪。",
    "T11n0310_014:0079b17_0": "　人中尊建立，　　是經善義辭，　爾時普流布，　　隨器能受者。",
    "T11n0310_014:0079b19_0": "　以說此呪術，　　其地則大動，　諸魔皆悉來，　　各口宣是言。",
    "T11n0310_014:0079b21_0": "　用言護頭首，　　是曰為法師，　若手得斯經，　　歸逮佛所說。」",
    "T11n0310_014:0079b23_0": "爾時佛告密迹金剛力士：「以建立竟是經典要。",
    "T11n0310_014:0079b24_1": "今建立是，無能亂者。",
    "T11n0310_014:0079b24_2": "所以者何？",
    "T11n0310_014:0079b24_3": "佛憶識念過去世時，有佛名寶月，興出於世，如來、至真、等正覺、明行成為、善逝、世間解、無上士、道法御、天人師，號佛、世尊。",
    "T11n0310_014:0079b27_4": "世界曰無悅。",
    "T11n0310_014:0079b27_5": "其佛世時，有二比丘而為法師，一名智寂，二名持至誠。",
    "T11n0310_014:0079b28_6": "威神變化高德無極，大尊巍巍，受彼如來是章句呪而奉持之。",
    "T11n0310_014:0079c01_7": "如來滅度之後半劫持法，其彼三千大千世界百千億魔皆見開化，承無上正真之道。",
    "T11n0310_014:0079c03_8": "密迹！",
    "T11n0310_014:0079c03_9": "欲知爾時二比丘為法師者，豈異人乎？",
    "T11n0310_014:0079c04_10": "莫造斯觀。",
    "T11n0310_014:0079c04_11": "所以者何？",
    "T11n0310_014:0079c04_12": "其法寂者，則我身是也。",
    "T11n0310_014:0079c05_13": "持至誠法師比丘者，則密迹金剛力士是也。",
    "T11n0310_014:0079c06_14": "此諸章句令是經法，多所饒益成護正法。」",
    "T11n0310_014:0079c07_15": "彼時世尊觀於四面一切眾會，而口宣言：「汝等正士為能堪任。",
    "T11n0310_014:0079c08_16": "於斯如來，從無數劫億百千姟積功累德，總持無上正真之道，以持擁護無所罣礙。",
    "T11n0310_014:0079c10_17": "從是以來至今蒙濟，去來今佛之所由生。」",
    "T11n0310_014:0079c11_18": "於是菩薩眾會之中三萬二千菩薩即從坐起，叉手而住，稽首禮佛，說是偈言：「棄其身壽命，　　思惟好寂然，　受持是經法，　　世護之所歎。",
    "T11n0310_014:0079c16_0": "　其是經如藥，　　療治一切病，　受持所言教，　　發生世尊意。」",
    "T11n0310_014:0079c18_0": "爾時賢王天子之等五百天子說是偈言：「用一切眾生，　　以故想積德，　受持是經典，　　最勝特深妙。」",
    "T11n0310_014:0079c21_0": "於是密迹金剛力士時說頌曰：「是議無文字，　　而反宣文字，　人中尊所作，　　班宣我當持。」",
    "T11n0310_014:0079c24_0": "爾時世尊告識氏梵天：「如來有三不可限量，無上供養德無有極。",
    "T11n0310_014:0079c25_1": "何謂為三？",
    "T11n0310_014:0079c25_2": "一曰至心仁和發其道心，二曰以發道心護於正法，三曰如所聞法為人解說、身行如是；是為至不可計德。",
    "T11n0310_014:0079c28_3": "梵天當知，如來以是三事積累功勳，假使其壽住世一劫，廣分別說不能究暢。",
    "T11n0310_014:0079c29_4": "是故梵天，當以隨順恭敬奉事如來至真。",
    "T11n0310_014:0080a01_5": "是為三事，梵天！",
    "T11n0310_014:0080a02_6": "供養如來受四句頌，是去來今佛世尊之所說法受而擁護。",
    "T11n0310_014:0080a03_7": "所以者何？",
    "T11n0310_014:0080a03_8": "諸佛世尊皆從是法生，故當供法。",
    "T11n0310_014:0080a04_9": "供法不用衣食，以法供養諸養中尊，為上為長、為無儔匹、為無等倫。",
    "T11n0310_014:0080a06_10": "是故梵天！",
    "T11n0310_014:0080a06_11": "當以正法而相供養，是養真諦無以衣食。",
    "T11n0310_014:0080a07_12": "佛自憶念，梵天王！",
    "T11n0310_014:0080a07_13": "過去曾生為王太子，名曰意行。",
    "T11n0310_014:0080a08_14": "生於王家，以是見教，諦樂道法。",
    "T11n0310_014:0080a09_15": "時臥夢中聞是四句頌，本行放逸無脫路，以眾生故志於道，心在山空閑隨順念，無所貪受本悉安。」",
    "T11n0310_014:0080a11_16": "佛語梵天：「彼時聞是頌教從夢中覺，思惟了了，惟是忻然大悅，心中解暢。",
    "T11n0310_014:0080a13_17": "即時以偈而歎頌曰：「『快哉安上樂，　　得法藏無盡，　　當充滿眾生，　　諸貧天人民。』」",
    "T11n0310_014:0080a16_0": "佛告善安大梵天：「時王大子得安諦藏，曉文字無，心自念言：『以是偈義充滿眾生貧匱之人。』",
    "T11n0310_014:0080a18_1": "往語父母：『寧有金銀琉璃水精車璩馬瑙明珠藏乎？",
    "T11n0310_014:0080a19_2": "欲濟窮乏以是歡喜。』",
    "T11n0310_014:0080a19_3": "父母報言：『一切財業非是真寶，五家水、火、盜賊、怨家債主、縣官、惡子分耳。",
    "T11n0310_014:0080a21_4": "博聞之慧無衣食求，甚為難得。』",
    "T11n0310_014:0080a22_0": "父母言：『善！",
    "T11n0310_014:0080a22_1": "如子所志。』",
    "T11n0310_014:0080a22_2": "便取廣施與諸乏者。",
    "T11n0310_014:0080a22_3": "了三界空，令得難致無盡之慧。",
    "T11n0310_014:0080a23_4": "以故梵天聞是一四句偈，化八千人勸入道意，無數眾生當生天上。",
    "T11n0310_014:0080a25_5": "以故梵天！",
    "T11n0310_014:0080a25_6": "其有受是深妙之法，持諷誦讀為人廣說，聞之歡喜若奉行，是德不可量逮無極藏。",
    "T11n0310_014:0080a27_7": "假使，梵天！",
    "T11n0310_014:0080a27_8": "行大乘業有三事法，多益菩薩。",
    "T11n0310_014:0080a28_9": "何謂為三？",
    "T11n0310_014:0080a28_10": "一曰聞行得立受之無厭；二曰以聞建立以行為要，守口第一，不以害心加於眾生；三曰不捨大哀。",
    "T11n0310_014:0080b01_11": "是為三。",
    "T11n0310_014:0080b01_12": "以故梵天！",
    "T11n0310_014:0080b02_13": "益於眾生，當加勸助是經典要。",
    "T11n0310_014:0080b02_14": "復有二事，所造行願無所忘失。",
    "T11n0310_014:0080b03_15": "何謂為二？",
    "T11n0310_014:0080b03_16": "一曰佛初成道。",
    "T11n0310_014:0080b04_17": "勸助如來使轉法輪；二曰梵天當勸助是賢劫中當來具千如來至真等正覺使轉法輪，令化出家眾人作菩薩行。",
    "T11n0310_014:0080b06_18": "如佛世尊為自在法王，善教訓誨少有能及、難逮如是。",
    "T11n0310_014:0080b07_19": "以故梵天！",
    "T11n0310_014:0080b08_20": "如是比像多所親立，一切眾人除老病死至無為業。",
    "T11n0310_014:0080b09_21": "於色無著，以解了是能忍眾苦忍無所求，主諸天人造立三忍。",
    "T11n0310_014:0080b10_22": "執持正法，受諷誦讀是乃甚難。",
    "T11n0310_014:0080b11_23": "受是經者當作是觀，受我身億百千姟劫，修清淨行嚴淨佛土，擁護正法疾成正覺。」",
    "T11n0310_014:0080b13_24": "佛告賢者阿難：「受是經典，持諷誦讀，為他人說。」",
    "T11n0310_014:0080b14_25": "阿難曰：「諾。",
    "T11n0310_014:0080b14_26": "當受持之令其堅固。」",
    "T11n0310_014:0080b15_27": "佛言阿難：「勿持是法授非法器，莫得授與諸惡知友，當施善友慕樂學者。",
    "T11n0310_014:0080b16_28": "授是經法，常當奉護。",
    "T11n0310_014:0080b17_29": "阿難！",
    "T11n0310_014:0080b17_30": "是經不歸非法，當歸應器，能奉行法，常慈心眾。",
    "T11n0310_014:0080b18_31": "又是經者無有妄想，瑞應現前精進所致，行是經典有是福報。」",
    "T11n0310_014:0080b19_32": "阿難白曰：「當受是經，承佛威神常令普流。",
    "T11n0310_014:0080b20_33": "若受是法，承佛威神，其光遠照是等不隨無器之業。",
    "T11n0310_014:0080b21_34": "又是經者，所號為何？",
    "T11n0310_014:0080b22_35": "云何奉行？」",
    "T11n0310_014:0080b22_36": "佛言：「是經名曰『佛所訓誨』。",
    "T11n0310_014:0080b23_37": "阿難！",
    "T11n0310_014:0080b23_38": "又有號曰『密迹金剛力士所宣布義』，當持奉行；又名『如來功勳報應』，當奉持之；又復名曰『如來祕要經法之品，為他分別無冀養心，歸於無量功德而順法律』，當奉持之。",
    "T11n0310_014:0080b27_39": "所以者何？",
    "T11n0310_014:0080b27_40": "若有奉持是經法者，令以佛眼普見佛土及十方國，從地以上高至三十三天思想天，滿中七寶百種眾饍貢施如來。",
    "T11n0310_014:0080c01_41": "若有受是經學持奉行，以無冀養為他人說，是德最多。",
    "T11n0310_014:0080c02_42": "又以衣食供養是經典要，宣如來德，得福無量不可為喻。」",
    "T11n0310_014:0080c03_43": "說是經時，無量眾生發大道心，不可計菩薩逮得法忍，復無央數菩薩逮一生補處。",
    "T11n0310_014:0080c05_44": "佛說如是。",
    "T11n0310_014:0080c05_45": "賢者阿難，密迹金剛力士、寂意菩薩，及大聲聞一切眾會，及諸天人，諸阿須輪、揵沓和及世間人，聞佛所說，莫不歡喜，稽首而去。",
    "T11n0310_014:0080c09_0": "大寶積經卷第十四"
}