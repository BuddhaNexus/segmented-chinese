{
    "T25n1509_098:0737c19_0": "大智度論釋薩陀波崙品第八十",
    "T25n1509_098:0737c20_0": "八之餘(卷第九十八)",
    "T25n1509_098:0737c22_0": "龍樹菩薩造",
    "T25n1509_098:0737c23_0": "後秦龜茲國三藏鳩摩羅什譯",
    "T25n1509_098:0737c24_0": "◎【經】「是時，十方諸佛安慰薩陀波崙菩薩言：『善哉！",
    "T25n1509_098:0737c25_1": "善哉！",
    "T25n1509_098:0737c25_2": "善男子！",
    "T25n1509_098:0737c25_3": "我等本行菩薩道時，求般若波羅蜜，得是諸三昧，亦如汝今所得。",
    "T25n1509_098:0737c26_4": "我等得是諸三昧，善入般若波羅蜜，成就方便力，住阿鞞跋致地。",
    "T25n1509_098:0737c28_5": "我等觀是諸三昧性，不見有法出三昧、入三昧者，亦不見行佛道者，亦不見得阿耨多羅三藐三菩提者。",
    "T25n1509_098:0738a01_6": "善男子！",
    "T25n1509_098:0738a01_7": "是名般若波羅蜜，所謂不念有是諸法。",
    "T25n1509_098:0738a02_8": "善男子！",
    "T25n1509_098:0738a02_9": "我等於無所念法中住，得是金色身、丈六光明、三十二相、八十隨形好、不可思議智慧、無上戒、無上三昧、無上智慧，一切功德皆悉具足。",
    "T25n1509_098:0738a06_0": "一切功德具足故，佛尚不能取相說盡，何況聲聞、辟支佛及諸餘人！",
    "T25n1509_098:0738a07_1": "以是故，善男子！",
    "T25n1509_098:0738a07_2": "於是佛法中，倍應恭敬愛念，生清淨心；於善知識中，應生如佛想。",
    "T25n1509_098:0738a09_3": "何以故？",
    "T25n1509_098:0738a09_4": "為善知識守護故，菩薩疾得阿耨多羅三藐三菩提。』",
    "T25n1509_098:0738a10_5": "「是時，薩陀波崙菩薩白十方諸佛言：『何等是我善知識所應親近供養者？』",
    "T25n1509_098:0738a12_6": "「十方諸佛告薩陀波崙菩薩言：『汝善男子！",
    "T25n1509_098:0738a13_7": "曇無竭菩薩世世教化成就汝阿耨多羅三藐三菩提；曇無竭菩薩守護汝，教汝般若波羅蜜、方便力，是汝善知識。",
    "T25n1509_098:0738a15_8": "汝供養曇無竭菩薩，若一劫、若二劫、若三劫，乃至過百千劫，頂戴恭敬；以一切樂具，三千世界中所有妙色、聲、香、味、觸，盡以供養，未能報須臾之恩。",
    "T25n1509_098:0738a19_9": "何以故？",
    "T25n1509_098:0738a19_10": "曇無竭菩薩摩訶薩因緣故，令汝得如是等諸三昧，得般若波羅蜜、方便力。』",
    "T25n1509_098:0738a21_11": "諸佛如是教化安慰薩陀波崙菩薩，令歡喜已，忽然不現。」",
    "T25n1509_098:0738a22_12": "◎◎「是時，薩陀波崙菩薩從三昧起已，不復見佛，作是念：『是諸佛從何所來？",
    "T25n1509_098:0738a24_13": "去至何所？』",
    "T25n1509_098:0738a24_14": "不見諸佛故，復惆悵不樂：『誰斷我疑？』",
    "T25n1509_098:0738a25_15": "復作是念：『曇無竭菩薩久遠已來，常行般若波羅蜜，得方便力及諸陀羅尼，於菩薩法中得自在，多供養過去諸佛，世世為我師，常利益我，我當問曇無竭菩薩，諸佛從何所來？",
    "T25n1509_098:0738a29_16": "去至何所？』",
    "T25n1509_098:0738a29_17": "「爾時，薩陀波崙菩薩於曇無竭菩薩生恭敬、愛樂、尊重心，作是念：『我當以何供養曇無竭菩薩？",
    "T25n1509_098:0738b03_0": "今我貧窮，無華香、瓔珞、燒香、澤香、衣服、幡蓋、金、銀、真珠、琉璃、頗梨、珊瑚、虎珀——無有如是等物可以供養般若波羅蜜及說法師曇無竭菩薩。",
    "T25n1509_098:0738b06_1": "我法不應空往曇無竭菩薩所，我若空往，喜悅心不生。",
    "T25n1509_098:0738b07_2": "我當賣身得財，為般若波羅蜜故，供養法師曇無竭菩薩。",
    "T25n1509_098:0738b08_3": "何以故？",
    "T25n1509_098:0738b09_0": "我世世喪身無數，無始生死中或死、或賣，或為欲因緣故，世世在地獄中受無量苦惱，未曾為清淨法故、為供養說法師故喪身。』",
    "T25n1509_098:0738b11_1": "「是時，薩陀波崙菩薩中道入一大城，至市肆上，高聲唱言：『誰欲須人？",
    "T25n1509_098:0738b13_2": "誰欲須人？",
    "T25n1509_098:0738b13_3": "誰欲買人？』",
    "T25n1509_098:0738b13_4": "「爾時，惡魔作是念：『是薩陀波崙愛法故，自欲賣身，為般若波羅蜜故，供養曇無竭菩薩，當得正問般若波羅蜜及方便力：「云何菩薩摩訶薩行般若波羅蜜，疾得阿耨多羅三藐三菩提？」",
    "T25n1509_098:0738b18_5": "當得多聞具足，如大海水，是時不可沮壞，得具足一切功德，饒益諸菩薩摩訶薩；為阿耨多羅三藐三菩提故，過我境界，亦教餘人出我境界，得阿耨多羅三藐三菩提。",
    "T25n1509_098:0738b21_6": "我今當壞其事！』",
    "T25n1509_098:0738b22_7": "爾時，惡魔隱蔽諸婆羅門、居士，令不聞其自賣聲；除一長者女，魔不能蔽。",
    "T25n1509_098:0738b23_8": "「爾時，薩陀波崙賣身不售，憂愁啼哭，在一面立，涕泣而言：『我為大罪，賣身不售。",
    "T25n1509_098:0738b25_9": "我自賣身，為般若波羅蜜故，供養曇無竭菩薩。』",
    "T25n1509_098:0738b26_10": "「爾時，釋提桓因作是念：『是薩陀波崙菩薩愛法自賣其身，為般若波羅蜜故，欲供養曇無竭菩薩。",
    "T25n1509_098:0738b28_11": "我當試之，知是善男子實以深心愛法故，捨是身不？』",
    "T25n1509_098:0738c01_12": "是時，釋提桓因化作婆羅門身，在薩陀波崙菩薩邊行，問言：『汝善男子！",
    "T25n1509_098:0738c02_13": "何以憂愁啼哭，顏色焦悴，在一面立？』",
    "T25n1509_098:0738c03_14": "「答言：『婆羅門！",
    "T25n1509_098:0738c03_15": "我愛敬法，欲自賣身為般若波羅蜜故，欲供養曇無竭菩薩。",
    "T25n1509_098:0738c05_16": "今我賣身，無有買者，自念薄福，無財寶物，欲自賣身，供養般若波羅蜜及曇無竭菩薩，而無買者。』",
    "T25n1509_098:0738c07_17": "「爾時，婆羅門語薩陀波崙菩薩言：『善男子！",
    "T25n1509_098:0738c08_18": "我不須人，我今欲祠天，當須人心、人血、人髓，汝能賣與我不？』",
    "T25n1509_098:0738c09_19": "「爾時，薩陀波崙菩薩作是念：『我得大利，得第一利！",
    "T25n1509_098:0738c10_20": "我今便為具足般若波羅蜜方便力，得是買心、血、髓者！』",
    "T25n1509_098:0738c12_21": "是時，心大歡喜，悅樂無憂；以柔和心，語婆羅門言：『汝所須者，我盡與汝！』",
    "T25n1509_098:0738c13_22": "「婆羅門言：『善男子！",
    "T25n1509_098:0738c14_23": "汝須何價？』",
    "T25n1509_098:0738c14_24": "「答言：『隨汝意與我！』",
    "T25n1509_098:0738c14_25": "即時，薩陀波崙右手執利刀，刺左臂出血，割右髀肉，復欲破骨出髓。",
    "T25n1509_098:0738c16_26": "「時有一長者女，在閣上遙見薩陀波崙菩薩自割身體、不惜壽命，作是念：『是善男子何因緣故，困苦其身？",
    "T25n1509_098:0738c18_27": "我當往問。』",
    "T25n1509_098:0738c19_0": "長者女即下閣，到薩陀波崙所，問言：『善男子！",
    "T25n1509_098:0738c20_1": "何因緣困苦其身？",
    "T25n1509_098:0738c20_2": "用是心、血、髓，作何等？』",
    "T25n1509_098:0738c20_3": "「薩陀波崙答言：『賣與婆羅門，為般若波羅蜜故，供養曇無竭菩薩。』",
    "T25n1509_098:0738c22_4": "「長者女言：『善男子！",
    "T25n1509_098:0738c22_5": "作是賣身，欲自出心、血、髓，欲供養曇無竭菩薩，得何等功德利益？』",
    "T25n1509_098:0738c24_6": "「薩陀波崙答言：『善女人！",
    "T25n1509_098:0738c24_7": "是人善學般若波羅蜜及方便力，是人當為我說菩薩所應作、菩薩所應行道。",
    "T25n1509_098:0738c26_8": "我學是法、學是道，得阿耨多羅三藐三菩提時，為眾生作依止；當得金色身、三十二相、八十隨形好、大光、無量明，大慈、大悲、大喜、大捨，四無所畏，佛十力、四無礙智、十八不共法，六神通，不可思議清淨戒、禪定、智慧，得阿耨多羅三藐三菩提，於諸法中得無礙一切知見；以無上法寶分布與一切眾生。",
    "T25n1509_098:0739a04_9": "如是等諸功德利，我當從彼得之。』",
    "T25n1509_098:0739a05_10": "「是時，長者女聞是上妙佛法，即大歡喜，心驚毛竪，語薩陀波崙菩薩言：『善男子！",
    "T25n1509_098:0739a07_0": "甚希有！",
    "T25n1509_098:0739a07_1": "汝所說者，微妙難值！",
    "T25n1509_098:0739a07_2": "為是一一功德法故，應捨如恒河沙等身。",
    "T25n1509_098:0739a08_3": "何以故？",
    "T25n1509_098:0739a08_4": "汝所說者，甚大微妙！",
    "T25n1509_098:0739a09_5": "汝善男子！",
    "T25n1509_098:0739a09_6": "汝今所須，盡當相與——金、銀、真珠、琉璃、頗梨、虎珀、珊瑚等諸珍寶物，及華香、瓔珞、塗香、燒香、幡蓋、衣服、伎樂等供養之具，供養般若波羅蜜及曇無竭菩薩。",
    "T25n1509_098:0739a13_7": "汝善男子！",
    "T25n1509_098:0739a13_8": "莫自困苦其身！",
    "T25n1509_098:0739a13_9": "我亦欲往曇無竭菩薩所，共汝植諸善根，為得如是微妙法，如汝所說故。』",
    "T25n1509_098:0739a15_10": "「爾時，釋提桓因即復本身，讚薩陀波崙菩薩言：『善哉！",
    "T25n1509_098:0739a16_11": "善哉！",
    "T25n1509_098:0739a16_12": "善男子！",
    "T25n1509_098:0739a16_13": "汝堅受是事，其心不動。",
    "T25n1509_098:0739a17_14": "諸過去佛行菩薩道時，亦如是求般若波羅蜜及方便力，得阿耨多羅三藐三菩提。",
    "T25n1509_098:0739a19_15": "善男子！",
    "T25n1509_098:0739a19_16": "我實不用人心、血、髓，但來相試；汝願何等，我當相與。』",
    "T25n1509_098:0739a20_17": "「薩陀波崙言：『與我阿耨多羅三藐三菩提！』",
    "T25n1509_098:0739a21_18": "「釋提桓因言：『此非我力所辦，是諸佛境界。",
    "T25n1509_098:0739a22_19": "必相供養，更索餘願。』",
    "T25n1509_098:0739a22_20": "「薩陀波崙言：『汝若於此無力，汝必見供養，令我是身平復如故。』",
    "T25n1509_098:0739a24_21": "「是時，薩陀波崙身即平復，無有瘡瘢，如本不異。",
    "T25n1509_098:0739a25_22": "釋提桓因與其願已，忽然不現。",
    "T25n1509_098:0739a26_23": "「爾時，長者女語薩陀波崙菩薩言：『善男子！",
    "T25n1509_098:0739a27_24": "來到我舍，有所須者，從我父母索之，盡當相與。",
    "T25n1509_098:0739a28_25": "我亦當辭我父母，與諸侍女，共往供養曇無竭菩薩，為求法故。』",
    "T25n1509_098:0739a29_26": "「即時，薩陀波崙菩薩與長者女俱到其舍，在門外住。",
    "T25n1509_098:0739b01_27": "長者女入白父母：『與我眾妙花香及諸瓔珞、塗香、燒香、幡蓋、衣服、金、銀、琉璃、頗梨、真珠、珊瑚、虎珀及諸伎樂供養之具；亦聽我身及五百侍女先所給使，共薩陀波崙菩薩到曇無竭菩薩所，為供養般若波羅蜜故。",
    "T25n1509_098:0739b06_28": "曇無竭菩薩當為我等說法，我當如說行，當得諸佛法。』",
    "T25n1509_098:0739b07_29": "「女父母語女言：『薩陀波崙菩薩是何等人？』",
    "T25n1509_098:0739b08_30": "「女言：『是人今在門外。",
    "T25n1509_098:0739b09_31": "是善男子以深心求阿耨多羅三藐三菩提，欲度一切眾生無量生死苦。",
    "T25n1509_098:0739b10_32": "是善男子為法故，自賣其身，供養般若波羅蜜——般若波羅蜜名菩薩所學道。",
    "T25n1509_098:0739b12_33": "為供養般若波羅蜜及供養曇無竭菩薩故，在市肆上高聲唱言：「誰須人？",
    "T25n1509_098:0739b14_34": "誰須人？",
    "T25n1509_098:0739b14_35": "誰欲買人？」",
    "T25n1509_098:0739b14_36": "賣身不售，在一面立，憂愁啼哭。",
    "T25n1509_098:0739b15_37": "是時，釋提桓因化作婆羅門來、欲試之，問言：「善男子！",
    "T25n1509_098:0739b16_38": "何以憂愁啼哭，一面立？」",
    "T25n1509_098:0739b17_39": "答言：「婆羅門！",
    "T25n1509_098:0739b17_40": "我欲賣身，為供養般若波羅蜜及曇無竭菩薩摩訶薩故，而我薄福，賣身不售。」",
    "T25n1509_098:0739b19_41": "婆羅門語是善男子：「我不須人，我欲祠天，當用人心、人血、人髓，汝能賣不？」",
    "T25n1509_098:0739b20_42": "是時，是善男子不復憂愁，其心和悅，語是婆羅門言：「汝之所須，我盡相與。」",
    "T25n1509_098:0739b22_43": "婆羅門言：「汝須何價？」",
    "T25n1509_098:0739b23_44": "答言：「隨汝意與我。」",
    "T25n1509_098:0739b23_45": "即時，是善男子右手執利刀，刺左臂出血，割右髀肉，復欲破骨出髓。",
    "T25n1509_098:0739b25_46": "我在閣上，遙見是事；我爾時作是念：「是人何故困苦其身？",
    "T25n1509_098:0739b26_47": "我當往問。」",
    "T25n1509_098:0739b26_48": "我即下閣往問：「善男子！",
    "T25n1509_098:0739b27_49": "汝何因緣故自困苦其身？」",
    "T25n1509_098:0739b27_50": "是善男子答我言：「姊！",
    "T25n1509_098:0739b28_51": "我為法故，欲供養般若波羅蜜及曇無竭菩薩說法者。",
    "T25n1509_098:0739b29_52": "我貧窮無所有，無金、銀、琉璃、車磲、馬碯、珊瑚、虎珀、玻梨、真珠、花香、伎樂。",
    "T25n1509_098:0739c02_53": "姊！",
    "T25n1509_098:0739c02_54": "我為供養法故，自賣其身。",
    "T25n1509_098:0739c02_55": "今得買者，須人心、人血、人髓。",
    "T25n1509_098:0739c03_56": "我用是價，供養般若波羅蜜及曇無竭菩薩說法者。」",
    "T25n1509_098:0739c04_57": "我問是善男子：「汝今自出身心、血、髓，欲供養曇無竭菩薩，得何功德？」",
    "T25n1509_098:0739c06_58": "是善男子言：「曇無竭菩薩當為我說般若波羅蜜及方便力，此是菩薩所應學、菩薩所應作、菩薩所應住、菩薩所行道。",
    "T25n1509_098:0739c09_59": "我當學是道，得阿耨多羅三藐三菩提，為一切眾生作依止。",
    "T25n1509_098:0739c10_60": "我當得金色身、三十二相、八十隨形好、大光、無量明，大慈、大悲、大喜、大捨，四無所畏、四無礙智，佛十力、十八不共法，六神通，不可思議清淨戒、禪定、智慧；得阿耨多羅三藐三菩提，於諸法中得無礙一切知見；以無上法寶分布與一切眾生。",
    "T25n1509_098:0739c15_61": "如是等微妙大法，我當從彼得之。」",
    "T25n1509_098:0739c16_62": "我聞是微妙不可思議諸佛功德，聞其大願，我心歡喜，作是念：「是清淨、微妙、甚大、希有！",
    "T25n1509_098:0739c18_63": "乃至如是為一一法故，應捨如恒河沙等身。",
    "T25n1509_098:0739c19_64": "今善男子為法能受苦行難事，所謂不惜身命；我多有妙寶，云何不生願，勤求如是法，供養般若波羅蜜及曇無竭菩薩？」",
    "T25n1509_098:0739c22_65": "我如是思惟已，語薩陀波崙菩薩：「汝善男子！",
    "T25n1509_098:0739c23_66": "莫困苦其身，我當白我父母，多與汝金、銀、琉璃、車磲、馬瑙、珊瑚、虎珀、頗梨、真珠、花香、瓔珞、塗香、末香、衣服、旛蓋及諸伎樂，供養般若波羅蜜及曇無竭菩薩說法者。",
    "T25n1509_098:0739c27_67": "我亦求父母，與諸侍女，共汝俱去供養曇無竭菩薩說法者，共汝植諸善根，為得如是等微妙清淨法，如汝所說。」",
    "T25n1509_098:0739c29_68": "「『父母今聽我并五百侍女先所給者，亦聽我持眾妙花香、瓔珞、塗香、末香、衣服、幡蓋、伎樂、金、銀、琉璃供養之具，與薩陀波崙菩薩共去，供養般若波羅蜜及曇無竭菩薩說法者，為得如是等清淨微妙諸佛法故。』",
    "T25n1509_098:0740a05_69": "「爾時，父母報女言：『汝所讚者，希有難及！",
    "T25n1509_098:0740a06_70": "說是善男子為法精進，大樂法相，及是諸佛法不可思議，一切世間最為第一，一切眾生歡喜因緣。",
    "T25n1509_098:0740a08_71": "是善男子為是法故大莊嚴，我等聽汝往見曇無竭菩薩，親近供養。",
    "T25n1509_098:0740a10_72": "汝發大心，為得諸佛法故如是精進，我等云何當不隨喜？』",
    "T25n1509_098:0740a11_73": "「是女為供養曇無竭菩薩故，得蒙聽許，報父母言：『我等亦隨是心歡喜，我終不斷人善法因緣。』",
    "T25n1509_098:0740a13_74": "「是時，長者女莊嚴七寶車五百乘、身及侍女、種種寶物供養之具，持種種水陸生華，及金、銀、寶華、眾色寶衣、好香、擣香、澤香、瓔珞，及眾味飲食，共薩陀波崙菩薩、五百侍女各載一車，恭敬圍繞，漸漸東去。",
    "T25n1509_098:0740a18_75": "見眾香城七寶莊嚴，七重圍繞；七寶之塹、七寶行樹，皆亦七重。",
    "T25n1509_098:0740a19_76": "其城縱廣十二由旬，豐樂安靜，甚可喜樂，人民熾盛。",
    "T25n1509_098:0740a20_77": "百千市里，街巷相當，端嚴如畫，橋津如地，寬博清淨。",
    "T25n1509_098:0740a22_0": "遙見眾香城，既入城中，見曇無竭菩薩坐高臺法座上，無量百千萬億眾恭敬圍繞說法。",
    "T25n1509_098:0740a24_0": "薩陀波崙菩薩見曇無竭菩薩時，心即歡喜，譬如比丘入第三禪，攝心安隱；見已，作是念：『我等儀不應載車趣曇無竭菩薩。』",
    "T25n1509_098:0740a26_1": "作是念已，下車步進。",
    "T25n1509_098:0740a27_2": "長者女并五百侍女皆亦下車。",
    "T25n1509_098:0740a27_3": "薩陀波崙菩薩與長者女及五百侍女，眾寶莊嚴，圍繞恭敬，俱到曇無竭菩薩所。",
    "T25n1509_098:0740a29_4": "「爾時，曇無竭菩薩摩訶薩有七寶臺，赤牛頭栴檀以為莊嚴，真珠羅網以覆臺上，四角皆懸摩尼寶珠以為燈明，及四寶香鑪常燒名香，為供養般若波羅蜜故。",
    "T25n1509_098:0740b04_5": "其臺中有七寶大床、四寶小床，重敷其上；以黃金牒書《般若波羅蜜》，置小床上，種種幡蓋莊嚴垂覆其上。",
    "T25n1509_098:0740b06_6": "「薩陀波崙菩薩及諸女人見是妙臺眾寶嚴飾，及見釋提桓因與無量百千萬諸天以天曼陀羅花、碎末栴檀、磨眾寶屑以散臺上，鼓天伎樂於虛空中娛樂此臺。",
    "T25n1509_098:0740b10_7": "爾時，薩陀波崙菩薩問釋提桓因：『憍尸迦！",
    "T25n1509_098:0740b11_8": "何因緣故，與無量百千萬諸天以天曼陀羅花、碎末栴檀、磨眾寶屑以散臺上，鼓天伎樂於虛空中娛樂此臺？』",
    "T25n1509_098:0740b14_9": "「釋提桓因答言：『汝善男子不知耶？",
    "T25n1509_098:0740b14_10": "此是《摩訶般若波羅蜜》，是諸菩薩摩訶薩母，能生諸佛、攝持菩薩。",
    "T25n1509_098:0740b16_11": "菩薩學是般若波羅蜜，成就一切功德，得諸佛法、一切種智。』",
    "T25n1509_098:0740b17_12": "「是時，薩陀波崙菩薩即歡喜悅樂，問釋提桓因：『憍尸迦！",
    "T25n1509_098:0740b19_13": "般若波羅蜜，諸菩薩摩訶薩母，能生諸佛、攝持菩薩。",
    "T25n1509_098:0740b20_14": "菩薩學是般若波羅蜜，成就一切功德，得諸佛法、一切種智，今在何處？』",
    "T25n1509_098:0740b21_15": "「釋提桓因言：『善男子！",
    "T25n1509_098:0740b22_16": "是臺中有七寶大床，四寶小床重敷其上；以黃金牒書《般若波羅蜜》，置小床上。",
    "T25n1509_098:0740b24_17": "曇無竭菩薩以七寶印印之，我等不能得開以示汝。』",
    "T25n1509_098:0740b25_18": "「是時，薩陀波崙與長者女及五百侍女取供養具——華香、瓔珞、幡蓋分作二分：一分供養《般若波羅蜜》，一分供養法座上曇無竭菩薩。",
    "T25n1509_098:0740b28_19": "「爾時，薩陀波崙菩薩與五百女人持華香、瓔珞、幡蓋、伎樂及諸珍寶，供養般若波羅蜜已，然後到曇無竭菩薩所。",
    "T25n1509_098:0740c01_20": "到已，見曇無竭菩薩在法座上坐，以諸華香、瓔珞、擣香、澤香、金、銀、寶華、幡蓋、寶衣散其曇無竭菩薩上，為法故供養。",
    "T25n1509_098:0740c04_21": "是時，諸華香、寶衣於曇無竭菩薩上虛空中化成華臺；碎末栴檀、寶屑、金、銀、寶華化成寶帳；寶帳之上，所散種種寶衣化為寶蓋，寶蓋四邊垂諸寶幡。",
    "T25n1509_098:0740c07_22": "薩陀波崙及諸女人見曇無竭菩薩所作變化，皆大歡喜，作是念：『未曾有也！",
    "T25n1509_098:0740c09_23": "曇無竭大師神德乃爾！",
    "T25n1509_098:0740c09_24": "行菩薩道時，神通力尚能如是，何況得阿耨多羅三藐三菩提時！』",
    "T25n1509_098:0740c11_25": "是時，長者女及五百女人清淨信心敬重曇無竭菩薩，皆發阿耨多羅三藐三菩提心，作是願言：『如曇無竭菩薩得菩薩諸深法，如曇無竭菩薩供養般若波羅蜜，如曇無竭菩薩於大眾中演說顯示般若波羅蜜義，如曇無竭菩薩得般若波羅蜜、方便力、成就神通、於菩薩事中得自在，我等亦當如是。』",
    "T25n1509_098:0740c18_26": "「是時，薩陀波崙菩薩及五百女人，華香、寶物供養般若波羅蜜及曇無竭菩薩已，頭面禮曇無竭菩薩，合掌恭敬，一面立。",
    "T25n1509_098:0740c20_27": "一面立已，白曇無竭菩薩言：「『我本求般若波羅蜜時，於空閑林中，聞空中聲言：「善男子！",
    "T25n1509_098:0740c22_28": "汝從是東行，當得聞般若波羅蜜。」",
    "T25n1509_098:0740c23_29": "我受是語東行，東行不久，作是念：「我何不問空中聲：『我當何處去？",
    "T25n1509_098:0740c24_30": "去是遠近？",
    "T25n1509_098:0740c25_31": "當從誰聞？』」",
    "T25n1509_098:0740c25_32": "我是時大憂愁啼哭，於是處住七日七夜，憂愁故，乃至不念飲食，但念：「我何時當得聞般若波羅蜜？」",
    "T25n1509_098:0740c27_33": "我如是憂愁，一心念般若波羅蜜多，見佛身在虛空中，語我言：「善男子！",
    "T25n1509_098:0740c29_34": "汝大欲、大精進心莫放捨！",
    "T25n1509_098:0740c29_35": "以是大欲、大精進心，從是東行，去是五百由旬，有城名眾香，是中有菩薩摩訶薩名曇無竭，從是人所，當得聞般若波羅蜜。",
    "T25n1509_098:0741a03_36": "是菩薩世世是汝善知識，常守護汝。」",
    "T25n1509_098:0741a04_37": "我從佛受教誨已，便東行，更無餘心，但念：「我何時當見曇無竭菩薩，為我說般若波羅蜜？」",
    "T25n1509_098:0741a06_38": "我爾時中道住，於一切法中得無礙知見、得觀諸法性等諸三昧現在前；住是三昧已，見十方無量阿僧祇諸佛說是般若波羅蜜。",
    "T25n1509_098:0741a09_39": "諸佛讚我言：「善哉！",
    "T25n1509_098:0741a09_40": "善哉！",
    "T25n1509_098:0741a09_41": "善男子！",
    "T25n1509_098:0741a10_42": "我本求般若波羅蜜時，得諸三昧，亦如汝今日。",
    "T25n1509_098:0741a11_43": "得是諸三昧已，遍得諸佛法。」",
    "T25n1509_098:0741a11_44": "諸佛為我廣說法要，安慰我已，忽然不現。",
    "T25n1509_098:0741a12_45": "我從三昧起，作是念：「諸佛從何處來？",
    "T25n1509_098:0741a13_46": "去至何所？」",
    "T25n1509_098:0741a13_47": "我不見諸佛故大愁憂，復作是念：「曇無竭菩薩供養先佛、植諸善根、久行般若波羅蜜、善知方便力，於菩薩道中得自在，是我善知識，守護我。",
    "T25n1509_098:0741a17_48": "我當問曇無竭菩薩是事：『諸佛從何所來？",
    "T25n1509_098:0741a18_0": "去至何所？』」",
    "T25n1509_098:0741a18_1": "「『我今問大師：「是諸佛何處來、去至何處？」",
    "T25n1509_098:0741a19_2": "大師！",
    "T25n1509_098:0741a19_3": "當為我說諸佛所從來、所至處，令我得知；知已，亦常不離見諸佛！』」",
    "T25n1509_098:0741a21_0": "【論】釋曰：薩陀波崙渴仰欲聞般若故，見十方諸佛為大眾說法，其心歡喜、其意得滿。",
    "T25n1509_098:0741a23_0": "諸佛以其信力堅固、精進難動故，安慰其心，讚言：「善哉！",
    "T25n1509_098:0741a24_1": "我本初行菩薩道求般若時，亦如汝今。",
    "T25n1509_098:0741a25_2": "汝莫憂愁自謂福薄！」",
    "T25n1509_098:0741a25_3": "爾時，薩陀波崙大得諸三昧力，其心深著；是故諸佛為說求諸三昧性，不見實體，亦不見入三昧、出三昧者，眾生空、法空故。",
    "T25n1509_098:0741a28_4": "諸佛為略說般若波羅蜜相：「不念有是法，所謂一切法無相故不可念著。",
    "T25n1509_098:0741b01_5": "我等住是無所念法中，能具足六波羅蜜；具足六波羅蜜故，得佛金色身。」",
    "T25n1509_098:0741b03_6": "如經中說。",
    "T25n1509_098:0741b03_7": "諸佛教化利喜，安慰其心。",
    "T25n1509_098:0741b04_8": "問曰：上化佛已為說「曇無竭是汝世世善知識」，今何以復問「何等是我善知識」？",
    "T25n1509_098:0741b05_9": "答曰：以佛勅於善知識中倍應恭敬愛念故。",
    "T25n1509_098:0741b06_10": "又以欲於十方佛所聞曇無竭功德，欲自令信心堅固不疑故問。",
    "T25n1509_098:0741b08_11": "十方佛答，如經中說。",
    "T25n1509_098:0741b08_12": "薩陀波崙是曇無竭所度因緣人故，諸佛佐助示導。",
    "T25n1509_098:0741b10_13": "或有諸菩薩佐助佛所應度者，令至佛所。",
    "T25n1509_098:0741b11_14": "問曰：上聞虛空聲不問故，七日啼哭；今不見十方佛，何以不大憂愁、更求見佛，但欲於曇無竭所問諸佛去來事？",
    "T25n1509_098:0741b13_15": "答曰：薩陀波崙先時但有肉眼，未得三昧，以深心信著善法故，大啼哭；今得諸三昧力，又見十方佛，諸煩惱微薄，著心已離故，但一心念：「我當何時見曇無竭？」",
    "T25n1509_098:0741b17_16": "問曰：若薩陀波崙得是三昧力，何以不還入三昧，問十方諸佛從何所來、去至何所，而欲見問曇無竭？",
    "T25n1509_098:0741b20_0": "答曰：十方佛上以種種因緣讚「曇無竭世世是汝師」，是故欲問。",
    "T25n1509_098:0741b21_1": "是時，薩陀波崙念曇無竭菩薩，是我先世因緣，是故生恭敬、尊重心。",
    "T25n1509_098:0741b23_0": "以有大功德故尊重，是先世因緣故恭敬愛樂。",
    "T25n1509_098:0741b24_1": "問曰：先說「薩陀波崙不大著世間事，深愛般若波羅蜜故，愁憂啼哭」；今何以自鄙貧窮，無以供養？",
    "T25n1509_098:0741b26_2": "但以好心隨師意，則是法供養，何用華香為？",
    "T25n1509_098:0741b27_3": "答曰：法供養雖上，而世間眾生見遠來求法而空無所有，則不發喜心；以世法故，求供養具。",
    "T25n1509_098:0741b29_4": "復次，五波羅蜜為助般若波羅蜜法，助法中檀波羅蜜為首。",
    "T25n1509_098:0741c02_5": "薩陀波崙思惟：「我得尊重福田曇無竭菩薩，當以助道法根本供養。」",
    "T25n1509_098:0741c03_6": "亦欲為起發眾人：「薩陀波崙是智人、善人，貧窮而能供養，何況我等！」",
    "T25n1509_098:0741c05_7": "復次，諸善法行時、思惟時，其味各異；薩陀波崙欲行布施味，是故求供養具。",
    "T25n1509_098:0741c07_0": "問曰：薩陀波崙是大菩薩，能見十方佛，又得諸深三昧，何以貧窮？",
    "T25n1509_098:0741c08_1": "答曰：有人言：此人捨家求佛道，雖生富家，道里懸遠，一身獨去，不齎財物。",
    "T25n1509_098:0741c10_2": "有人言：雖是大人，宿世小罪因緣故，生貧窮家。",
    "T25n1509_098:0741c11_3": "有雖是小人，先世少行布施因緣故，生大富家。",
    "T25n1509_098:0741c12_4": "如蘇陀夷、尼陀等，是諸天所供養人，而生小家。",
    "T25n1509_098:0741c13_5": "貧有二種：一者、財貧，二者、功德法貧。",
    "T25n1509_098:0741c14_6": "功德法貧，最大可恥！",
    "T25n1509_098:0741c15_0": "財貧，好人亦有；法貧，好人所無。",
    "T25n1509_098:0741c15_1": "無有華香者，無有上妙寶華，又以少故言無。",
    "T25n1509_098:0741c16_2": "我若空往，師雖不須，我心不得大喜，是故欲賣身。",
    "T25n1509_098:0741c18_3": "問曰：若賣身與他，誰買此物往供養師？",
    "T25n1509_098:0741c19_4": "答曰：捨身即是大供養，去住無在。",
    "T25n1509_098:0741c19_5": "有人言：是人賣身取財，因人供養，我為供養故，賣身為奴。",
    "T25n1509_098:0741c21_6": "又人言：爾時世好，人皆知法，雖自賣身，主必能聽供養而還。",
    "T25n1509_098:0741c22_7": "復次，是人發深心，欲行檀波羅蜜，為供養法及法師，而無外物，唯有己身，是故賣是內物。",
    "T25n1509_098:0741c24_8": "於外、內物中，內施為重，惜之深故。",
    "T25n1509_098:0741c25_9": "是故欲不破布施願故，賣身供養。",
    "T25n1509_098:0741c26_10": "此中自說不悔因緣：「我世世喪身無數，未曾為清淨法故，今為供養說法者故喪是身，大得法利。」",
    "T25n1509_098:0741c28_11": "薩陀波崙定心，斷貪惜身意，於道中入一大城——欲得賣買如意故，入此大城。",
    "T25n1509_098:0742a01_12": "一心欲賣身，除羞愧、破憍慢故，唱言：「誰須人？」",
    "T25n1509_098:0742a02_13": "問曰：魔何以欲破其意？",
    "T25n1509_098:0742a03_14": "答曰：魔常為諸佛、菩薩怨家，故欲來破。",
    "T25n1509_098:0742a04_15": "復次，諸小菩薩未得諸法實相，魔及惡人能壞；若得無生法忍、住諸菩薩神通力，無能破者。",
    "T25n1509_098:0742a06_16": "如小樹栽，小兒能破；大，不可破。",
    "T25n1509_098:0742a07_17": "復次，此中自說魔破因緣，所謂「是薩陀波崙愛法故，自賣身供養般若波羅蜜及法盛菩薩，當得正聞般若波羅蜜」，如經中廣說。",
    "T25n1509_098:0742a10_18": "問曰：若魔欲壞薩陀波崙，先來聞空中聲及見十方佛時，何以不壞？",
    "T25n1509_098:0742a11_19": "今方隱蔽諸婆羅門、居士，令不聞其聲？",
    "T25n1509_098:0742a12_20": "答曰：薩陀波崙先心未定，惜身未盡；見十方佛已，得諸三昧，其心乃定。",
    "T25n1509_098:0742a14_21": "今定心相現，是故魔驚。",
    "T25n1509_098:0742a15_22": "若菩薩心未定，未能動魔；若大菩薩其心已定，魔亦不來。",
    "T25n1509_098:0742a16_23": "薩陀波崙今欲定心出魔境界，是故魔來。",
    "T25n1509_098:0742a17_24": "譬如負債人，未欲遠去，債主不遮；欲出他界，則不聽去。",
    "T25n1509_098:0742a18_25": "問曰：魔有大力，何以不殺此菩薩，而但破壞？",
    "T25n1509_098:0742a19_26": "答曰：魔本不嫉其壽命，但憎其作佛心，是故欲壞。",
    "T25n1509_098:0742a21_27": "又復諸天神法，人無重罪，不得妄殺，但得壞亂恐怖。",
    "T25n1509_098:0742a22_28": "若神無此法，則人無活者，是故不殺。",
    "T25n1509_098:0742a23_29": "婆羅門性中生，受戒故，名婆羅門；除此，通名居士。",
    "T25n1509_098:0742a24_30": "居士，真是居舍之士，非四姓中居士。",
    "T25n1509_098:0742a25_31": "除一長者女者，以其為佛道世世集功德故，魔不能蔽。",
    "T25n1509_098:0742a26_32": "復有人言：是薩陀波崙不應死故，令一女人聞。",
    "T25n1509_098:0742a27_33": "有人言：是曇無竭菩薩神通力故，令長者女得聞。",
    "T25n1509_098:0742a29_34": "如是三唱，無人買者，便大愁憂。",
    "T25n1509_098:0742a29_35": "問曰：薩陀波崙既不惜身，雖無人買，亦不應愁！",
    "T25n1509_098:0742b02_0": "答曰：既發大心，不滿其願，是故大愁。",
    "T25n1509_098:0742b02_1": "釋提桓因作是念：「薩陀波崙欲賣其身，無有買者。」",
    "T25n1509_098:0742b04_2": "如經中廣說。",
    "T25n1509_098:0742b04_3": "問曰：釋提桓因報得知他心，應知薩陀波崙心已決定，今何以來試？",
    "T25n1509_098:0742b05_4": "答曰：諸天但知世間人心，作佛、不作佛心，非其所知。",
    "T25n1509_098:0742b07_5": "除佛，無有能知其為佛道故與授記。",
    "T25n1509_098:0742b08_6": "復次，釋提桓因欲多所引導故來試之，令聞見者，皆發心求佛。",
    "T25n1509_098:0742b09_7": "又如金銀等諸寶，不以輕賤故燒鍛磨打；菩薩亦如是，若能割肉出血、破骨出髓，其心不動，是正定菩薩。",
    "T25n1509_098:0742b12_8": "是故天帝來試。",
    "T25n1509_098:0742b12_9": "問曰：帝釋是大天王，何以妄語作是言「我欲祠天，須人心、血、髓」？",
    "T25n1509_098:0742b14_10": "答曰：若以慳貪、瞋恚煩惱欲求自利故妄語，是故為罪。",
    "T25n1509_098:0742b15_11": "帝釋若作實身、實語，菩薩則不信；是故如其國法，天祠所須，為其信受故。",
    "T25n1509_098:0742b17_12": "是時，薩陀波崙信其語而大歡喜：「我得大利！」",
    "T25n1509_098:0742b18_13": "大利者，阿鞞跋致地；第一利者，是佛道。",
    "T25n1509_098:0742b19_0": "大利者，五波羅蜜；第一利者，般若波羅蜜。",
    "T25n1509_098:0742b20_0": "大利者，般若波羅蜜；第一利者，般若波羅蜜方便力。",
    "T25n1509_098:0742b21_1": "大利者，菩薩初地；第一利者，十地。",
    "T25n1509_098:0742b22_0": "大利者，從初地乃至十地；第一利者，第十地。",
    "T25n1509_098:0742b23_1": "大利者，菩薩地；第一利者，佛地。",
    "T25n1509_098:0742b23_2": "如是等分別。",
    "T25n1509_098:0742b24_3": "雖未具足，已住具足因緣，故言「便為具足」。",
    "T25n1509_098:0742b25_4": "問曰：若釋提桓因化身來，何以言「汝須何等價」？",
    "T25n1509_098:0742b26_5": "答曰：知其欲供養曇無竭菩薩，滿其願故。",
    "T25n1509_098:0742b27_6": "又復釋提桓因苦困薩陀波崙，畏其所索者大，是故言「須何等價」。",
    "T25n1509_098:0742b29_0": "隨汝意與我者，言：「於汝不大貪惜、不致悔恨者與我。」",
    "T25n1509_098:0742c01_1": "薩陀波崙無力勢故，不能得使旃陀羅，故自捉刀；婆羅門亦畏罪故不能破，是以自執刀破身。",
    "T25n1509_098:0742c03_2": "問曰：若長者女聞聲，何以不來問：「汝何以自賣身耶」？",
    "T25n1509_098:0742c04_3": "答曰：但空言賣身事輕，破身出心髓事重故，長者女發心。",
    "T25n1509_098:0742c06_4": "長者女住在閣上，見是人自割刺，作是念：「一切眾生皆求樂畏苦、貪愛其身；薩陀波崙而自割刺，是為希有！」",
    "T25n1509_098:0742c08_5": "又以先世福德因緣所牽故，即往到其所而問。",
    "T25n1509_098:0742c09_6": "薩陀波崙答：「欲供養曇無竭菩薩。」",
    "T25n1509_098:0742c10_7": "復問：「得何等利？」",
    "T25n1509_098:0742c11_0": "答言：「般若波羅蜜名菩薩所學，當從彼聞；我學是道，當得作佛，與一切眾生作依止。」",
    "T25n1509_098:0742c13_1": "譬如厚葉樹多所蔭覆；又如熱時曠野險道清涼大池。",
    "T25n1509_098:0742c14_2": "為說佛功德現事可以發心者，所謂金色身、三十二相，大光、無量光。",
    "T25n1509_098:0742c16_0": "大光，為閻浮提惡世眾生，諸佛真實光明無有限量。",
    "T25n1509_098:0742c17_1": "大慈乃至六神通義，如先說。",
    "T25n1509_098:0742c17_2": "不可思議清淨戒、禪定、智慧，如佛戒等五眾中說。",
    "T25n1509_098:0742c19_3": "於諸法中得一切無礙知見者，諸佛有無礙解脫，是解脫相應知見，一切法中無所礙。",
    "T25n1509_098:0742c21_4": "知、見分別，如先說。",
    "T25n1509_098:0742c21_5": "薩陀波崙言：「我得如是無量佛功德，以無上法寶，分布與一切眾生。」",
    "T25n1509_098:0742c23_6": "無上寶者，有人言：三寶中法寶。",
    "T25n1509_098:0742c23_7": "有人言：一切八萬四千法眾是為法寶，得是故，除諸煩惱、滅諸戲論，得脫一切苦。",
    "T25n1509_098:0742c25_8": "有人言：無上法寶即是阿耨多羅三藐三菩提，更無過上者故。",
    "T25n1509_098:0742c27_9": "有人言：涅槃是無上法寶。",
    "T25n1509_098:0742c27_10": "何以故？",
    "T25n1509_098:0742c28_11": "一切有為法皆有上。",
    "T25n1509_098:0742c28_12": "如《阿毘曇》言：「一切有為法及虛空、非數緣盡，名為有上法；數緣盡是無上法。」",
    "T25n1509_098:0743a01_13": "數緣盡即是涅槃之別名。",
    "T25n1509_098:0743a01_14": "有人言：涅槃道雖是有為，以其為涅槃故，於有為法中為無上。",
    "T25n1509_098:0743a03_15": "如是等法寶，分布為三乘與眾生。",
    "T25n1509_098:0743a04_16": "如是等無量佛法，當從師得，是故我捨是老、病、死所住處不淨臭穢之身，為供養般若波羅蜜故，當得佛身。",
    "T25n1509_098:0743a06_17": "金色等，如先說。",
    "T25n1509_098:0743a07_18": "長者女世世供養諸佛種善根，智慧明利，聞是法其心深入，大得法喜，乃至心驚毛竪；語薩陀波崙言：「甚為希有！",
    "T25n1509_098:0743a09_19": "汝所讚法大微妙！",
    "T25n1509_098:0743a10_20": "為是一一法故，應捨如恒河沙等身，何況一身！」",
    "T25n1509_098:0743a11_21": "長者女不知何因緣故困苦其身，而怜愍之，心謂不可；今聞是無量無邊無比清淨佛法，以是因緣可得故大歡喜，是故說：「為是法故，應捨如恒河沙身。」",
    "T25n1509_098:0743a15_22": "女言：「汝以貧故自苦困其身，於今可止；恣汝所須，當以相與，我亦隨汝而求是道。」",
    "T25n1509_098:0743a17_23": "問曰：是菩薩既自割截身體，云何能與長者女多說佛法？",
    "T25n1509_098:0743a18_24": "答曰：是菩薩心力大，雖有身苦不能覆心。",
    "T25n1509_098:0743a19_25": "是菩薩始以刀割肉流血，方欲破骨出髓，而長者女來，未大悶故，能得說法。",
    "T25n1509_098:0743a21_26": "釋提桓因知其心定，試之而已，故無所言，即復本身，讚言「善哉！",
    "T25n1509_098:0743a22_27": "汝心堅受是事」者，帝釋意：如汝今生死肉身，未得佛道，能如是不惜身，汝不久當於一切法中得無所著，住無生法忍中，疾得阿耨多羅三藐三菩提。",
    "T25n1509_098:0743a26_28": "以過去佛為證，如是等種種因緣，安慰其心。",
    "T25n1509_098:0743a27_29": "「我是天王，愛樂佛道，故來相試，欲知汝心堅軟云何？",
    "T25n1509_098:0743a28_30": "欲令汝信故，言須人心髓祠天，實不須也。",
    "T25n1509_098:0743a29_31": "汝願何等？",
    "T25n1509_098:0743b01_32": "當以相與。",
    "T25n1509_098:0743b01_33": "汝是好人，為是佛種，當相擁護。」",
    "T25n1509_098:0743b02_34": "薩陀波崙直信心善軟，深著佛道故，不分別眾生，聞帝釋語，便言：「與我阿耨多羅三藐三菩提！」",
    "T25n1509_098:0743b04_35": "帝釋言：「此非我力所能辦，是佛境界。」",
    "T25n1509_098:0743b05_36": "復次，有人言：「帝釋大苦困薩陀波崙，今以此語謝之。",
    "T25n1509_098:0743b06_37": "帝釋意謂求金銀寶物，不知乃索阿耨多羅三藐三菩提；既不能與，愧負而已！」",
    "T25n1509_098:0743b08_38": "復更語言：「必相供養，更索餘願。」",
    "T25n1509_098:0743b08_39": "帝釋語意：我既大相苦困，不得直爾而去，要相供養。",
    "T25n1509_098:0743b10_40": "薩陀波崙雖不惜身，欲以此身供養曇無竭，聞般若波羅蜜；是故語言：「若汝無此力，令我身體平復如故。」",
    "T25n1509_098:0743b12_41": "帝釋言：「如汝所言。」",
    "T25n1509_098:0743b13_42": "瘡即平滿，與本無異。",
    "T25n1509_098:0743b13_43": "問曰：先已割肉，云何令得平滿？",
    "T25n1509_098:0743b14_44": "答曰：佛說有五不可思議。",
    "T25n1509_098:0743b14_45": "龍事所作，尚不可思議，何況天！",
    "T25n1509_098:0743b15_46": "又虛空中微塵充滿，帝釋福德生心，便能和合平滿。",
    "T25n1509_098:0743b16_47": "如諸天及地獄中身，非是三生身，罪福因緣故，和合便有。",
    "T25n1509_098:0743b18_48": "是時，帝釋知其心堅，與願已，即時滅去。",
    "T25n1509_098:0743b19_49": "爾時，薩陀波崙宿世微罪已畢、福德明盛，是故長者女將歸，「有所須者，從我父母索之」，如經中廣說。",
    "T25n1509_098:0743b21_50": "問曰：是女先言「汝所須物，盡從我索之」，今何以言「從我父母索」？",
    "T25n1509_098:0743b23_51": "答曰：今既將歸到舍，以薩陀波崙目見入舍從父母得之，愧不稱前言，是故先自說：「從我父母索之。」",
    "T25n1509_098:0743b25_52": "又女雖力能得寶，以子女法故，從父母索之。",
    "T25n1509_098:0743b26_53": "女既入舍，如先所許，從父母索與。",
    "T25n1509_098:0743b27_54": "其國無有佛法，是故問女：「阿誰是薩陀波崙菩薩？」",
    "T25n1509_098:0743b28_55": "女如所見、如所聞，盡向父母說薩陀波崙事。",
    "T25n1509_098:0743b29_56": "「今父母當聽我與薩陀波崙菩薩俱，及五百侍女，并供養具，供養曇無竭菩薩。」",
    "T25n1509_098:0743c02_57": "父母聞其言，即聽如汝意。",
    "T25n1509_098:0743c03_58": "問曰：長者貴而有力，云何先不識薩陀波崙？",
    "T25n1509_098:0743c04_59": "聞其功德故，便能令女及其眷屬、寶物，與之俱去？",
    "T25n1509_098:0743c05_60": "答曰：長者亦植德本，以少因緣故生無佛國；暫聞佛德，發其宿識，心即開悟，故能發遣。",
    "T25n1509_098:0743c07_61": "譬如蓮花，生長具足，見日開敷。",
    "T25n1509_098:0743c08_62": "父母知女心淳熟，無不淨行，持操不妄，不樂世樂，但求法利；知其心至，不可制止，若違其意，恐其自害。",
    "T25n1509_098:0743c10_63": "思惟籌量已，既全其意，自得功德，歡喜令去。",
    "T25n1509_098:0743c11_64": "世間因緣，深著難解，愛之至故，尚不能違，何況為佛道故其心清淨無所染著而不聽之！",
    "T25n1509_098:0743c13_65": "女以父母為法見聽，不惜寶物，亦以隨喜心，為之歡喜。",
    "T25n1509_098:0743c15_66": "爾時，眾心既定，莊嚴七寶之車，與大眾圍遶，稍稍東行。",
    "T25n1509_098:0743c16_67": "是時，五百女親屬及城中眾人，見是希有難及之事，皆亦隨去。",
    "T25n1509_098:0743c17_68": "人眾既集，歡悅共行，渴仰眾香城，如渴者思飲。",
    "T25n1509_098:0743c19_69": "漸漸進路，遙見眾香城，乃至與長者女及五百女人，恭敬圍遶，欲往曇無竭所。",
    "T25n1509_098:0743c20_70": "問曰：曇無竭是大菩薩，得聞持等諸陀羅尼；般若波羅蜜義，已自通利、憶持，何用七寶臺，書般若經卷，著中供養？",
    "T25n1509_098:0743c23_71": "答曰：雖有種種因緣，略說有二義：一者、眾生心行不同，或樂見經卷，或樂聞演說。",
    "T25n1509_098:0743c25_72": "二者、曇無竭身為白衣，現有家屬。",
    "T25n1509_098:0743c26_73": "鈍根眾生或作是念：「此有居家，必有染著，何能以畢竟清淨無著般若波羅蜜利益眾生？",
    "T25n1509_098:0743c28_74": "自未無著，何能以無著法教化？」",
    "T25n1509_098:0743c29_75": "是故書其經文，著七寶牒上，眾寶供養；諸天、龍、鬼神皆亦共來恭敬，供養花香、幡蓋，雨於七寶。",
    "T25n1509_098:0744a02_76": "眾生見者，增益信根，則以此法示傳佛語，案文演教勸發。",
    "T25n1509_098:0744a03_77": "一切寶臺莊嚴之具及薩陀波崙問釋提桓因，如經中說。",
    "T25n1509_098:0744a05_78": "七寶印印者，是曇無竭真實印，常自手執以印於經。",
    "T25n1509_098:0744a06_79": "有人言：七寶印者，有求佛道七大神，是執金剛杵，常給曇無竭菩薩使守護經文，不令魔及魔民改更錯亂，為貴敬般若故。",
    "T25n1509_098:0744a09_80": "有人但聞演說而發心者，有人見其莊嚴文字而歡喜發心者；是故莊嚴寶臺，用金牒書，七寶印印。",
    "T25n1509_098:0744a11_81": "問曰：臺上書寫般若，曇無竭菩薩口所演說般若，雖二處俱有，而書寫處不能益人，何以先至臺所？",
    "T25n1509_098:0744a13_82": "答曰：所書般若，入法寶中。",
    "T25n1509_098:0744a14_83": "佛寶次第有法寶故，應先供養；曇無竭一人故，僧寶所不攝，是故先供養法寶。",
    "T25n1509_098:0744a16_84": "又曇無竭菩薩所說者雖是法，而眾生取人相故，多生著心；若見所書般若，不生人相，雖取餘相，著心少於著人生患，是故先供養經。",
    "T25n1509_098:0744a19_85": "經法諸佛尚供養，何況曇無竭及薩陀波崙！",
    "T25n1509_098:0744a20_86": "曇無竭因般若波羅蜜故得供養，所因之本，何得不先供養？",
    "T25n1509_098:0744a22_87": "是故分所供養具為二分。",
    "T25n1509_098:0744a22_88": "問曰：曇無竭有六萬婇女、五欲、宮殿，云何能以所散花物化為花臺？",
    "T25n1509_098:0744a24_89": "答曰：有人言：諸佛神力，因薩陀波崙所供養物作此變化。",
    "T25n1509_098:0744a25_90": "有人言：曇無竭是大菩薩法性生身，為度眾生故受五欲。",
    "T25n1509_098:0744a27_91": "如曇無竭菩薩名字義中說。",
    "T25n1509_098:0744a27_92": "問曰：菩薩法，先於眾生中起悲心，欲度眾生苦故，求阿耨多羅三藐三菩提。",
    "T25n1509_098:0744a29_93": "今但見曇無竭神力威德，云何發心？",
    "T25n1509_098:0744b01_94": "答曰：發心有種種：有聞說法而發心者，有於眾生起慈悲而發心者，有見神通力、大威德而發心者，然後漸漸而生悲心，如《智印經》中說。",
    "T25n1509_098:0744b04_95": "依愛而斷愛，依慢而斷慢。",
    "T25n1509_098:0744b05_96": "如人聞道法，愛著是法故，捨五欲出家。",
    "T25n1509_098:0744b06_97": "又有聞某甲得阿羅漢道，而生高心：「此人無勝我事，彼尚能爾，我何不能？」",
    "T25n1509_098:0744b08_98": "而生大精進，得阿羅漢道。",
    "T25n1509_098:0744b08_99": "佛道中亦如是。",
    "T25n1509_098:0744b09_100": "長者女等及五百女人常深貪勢力自在樂，聞往古有人神力變化，寶物具足，人中受天樂；後見曇無竭、臺觀、宮殿，在大法座上坐，天人供養；又見所供養物於虛空中化成大臺，心即大喜，發難遭想，知皆從福德因緣可辦是事，是故皆發作佛心。",
    "T25n1509_098:0744b14_101": "所聞發心者，行皆次第行。",
    "T25n1509_098:0744b15_102": "如《毘摩羅鞊經》中說：「愛、慢等諸煩惱，皆是佛道根本。」",
    "T25n1509_098:0744b16_103": "是故女人見是事已，生愛樂心，知以福德因緣可得是事，故皆發心。",
    "T25n1509_098:0744b18_104": "因是愛、慢，後得清淨好心，故言佛道根本，譬如蓮花生污泥。",
    "T25n1509_098:0744b19_105": "發心已作願：「如曇無竭所為，我等亦當得是！」",
    "T25n1509_098:0744b20_106": "時，薩陀波崙等頭面禮曇無竭菩薩。",
    "T25n1509_098:0744b21_107": "花、香等供養不貴故，先以供養；身貴重，故後禮拜。",
    "T25n1509_098:0744b22_108": "禮拜已，說本求般若因緣。",
    "T25n1509_098:0744b23_109": "如經中說：「我本求般若時，聞空中聲，乃至我今問大師：『諸佛從何所來？",
    "T25n1509_098:0744b25_110": "去至何處？』」",
    "T25n1509_098:0744b25_111": "問曰：薩陀波崙得諸大三昧，所謂破無明、觀諸法性等，云何不知空而取佛相、深生愛著？",
    "T25n1509_098:0744b27_112": "答曰：若新發意菩薩雖能總相知諸法空、無相，於諸佛所深愛著故，不能解佛相畢竟空，雖知空而不能與空合。",
    "T25n1509_098:0744c01_113": "何以故？",
    "T25n1509_098:0744c01_114": "諸佛有無量無邊實功德，是菩薩利根故，深入、深著。",
    "T25n1509_098:0744c02_115": "若佛不為是菩薩說空者，是菩薩為愛佛故，能自滅親族，何況餘人！",
    "T25n1509_098:0744c04_116": "但以解空故無是事。",
    "T25n1509_098:0744c04_117": "薩陀波崙深著諸佛故不能知，而問大師：「今為我說諸佛來去相，我見佛身無厭足故，常不離見諸佛。」",
    "T25n1509_098:0744c08_0": "大智度論卷第九十八"
}