{
    "T01n0026_023:0571b26_0": "中阿含經卷第二十三",
    "T01n0026_023:0571b28_0": "東晉罽賓三藏瞿曇僧伽提婆譯",
    "T01n0026_023:0571b29_0": "（八九）穢品比丘請經第三(第二小土城誦)",
    "T01n0026_023:0571c01_0": "我聞如是：一時，佛遊王舍城，在竹林迦蘭哆園，與大比丘眾俱，受夏坐。",
    "T01n0026_023:0571c02_1": "爾時，尊者大目揵連告諸比丘：「諸賢！",
    "T01n0026_023:0571c03_2": "若有比丘請諸比丘，諸尊，語我、教我、訶我，莫難於我。",
    "T01n0026_023:0571c04_3": "所以者何？",
    "T01n0026_023:0571c05_4": "諸賢！",
    "T01n0026_023:0571c05_5": "或有一人戾語，成就戾語法，成就戾語法故，令諸梵行者不語彼，不教、不訶而難彼人。",
    "T01n0026_023:0571c07_6": "諸賢！",
    "T01n0026_023:0571c07_7": "何者戾語法？",
    "T01n0026_023:0571c07_8": "若有成就戾語法者，諸梵行者不語彼，不教、不訶而難彼人。",
    "T01n0026_023:0571c09_9": "諸賢！",
    "T01n0026_023:0571c09_10": "或有一人惡欲、念欲。",
    "T01n0026_023:0571c09_11": "諸賢！",
    "T01n0026_023:0571c10_0": "若有人惡欲、念欲者，是謂戾語法。",
    "T01n0026_023:0571c10_1": "如是染行染、不語結住，欺誑諛諂，慳貪嫉妬，無慙無愧，瞋弊惡意，瞋恚語言，訶比丘訶，訶比丘輕慢，訶比丘發露，更互相避而說外事，不語、瞋恚、憎嫉熾盛，惡朋友、惡伴侶，無恩、不知恩。",
    "T01n0026_023:0571c15_2": "諸賢！",
    "T01n0026_023:0571c15_3": "若有人無恩、不知恩者，是謂戾語法。",
    "T01n0026_023:0571c16_4": "諸賢！",
    "T01n0026_023:0571c16_5": "是謂諸戾語法。",
    "T01n0026_023:0571c16_6": "若有成就戾語法者，諸梵行者不語彼，不教、不訶而難彼人，諸賢！",
    "T01n0026_023:0571c18_7": "比丘者，當自思量。",
    "T01n0026_023:0571c18_8": "「諸賢！",
    "T01n0026_023:0571c19_0": "若有人惡欲、念欲者，我不愛彼；若我惡欲、念欲者，彼亦不愛我。",
    "T01n0026_023:0571c20_1": "比丘如是觀，不行惡欲、不念欲者，當學如是。",
    "T01n0026_023:0571c21_2": "如是染行染、不語結住，欺誑諛諂，慳貪嫉妬，無慙無愧，瞋弊惡意，瞋瞋語言，訶比丘，訶比丘輕慢，訶比丘發露，更互相避而說外事，不語、瞋恚、憎嫉熾盛，惡朋友、惡伴侶，無恩、不知恩。",
    "T01n0026_023:0571c25_3": "諸賢！",
    "T01n0026_023:0571c26_4": "若有人無恩、不知恩者，我不愛彼；若我無恩、不知恩者，彼亦不愛我。",
    "T01n0026_023:0571c27_5": "比丘如是觀，不行無恩、不知恩者，當學如是。",
    "T01n0026_023:0571c28_6": "「諸賢！",
    "T01n0026_023:0571c29_0": "若比丘不請諸比丘，諸尊！",
    "T01n0026_023:0571c29_1": "語我、教我、訶我，莫難於我。",
    "T01n0026_023:0572a01_2": "所以者何？",
    "T01n0026_023:0572a01_3": "諸賢！",
    "T01n0026_023:0572a01_4": "或有一人善語，成就善語法，成就善語法故，諸梵行者善語彼，善教、善訶，不難彼人。",
    "T01n0026_023:0572a03_5": "諸賢！",
    "T01n0026_023:0572a03_6": "何者善語法？",
    "T01n0026_023:0572a04_7": "若有成就善語法者，諸梵行者善語彼，善教、善訶，不難彼人。",
    "T01n0026_023:0572a05_8": "諸賢！",
    "T01n0026_023:0572a05_9": "或有一人不惡欲、不念欲。",
    "T01n0026_023:0572a06_10": "諸賢！",
    "T01n0026_023:0572a06_11": "若有人不惡欲、不念欲者，是謂善語法。",
    "T01n0026_023:0572a07_12": "如是不染行染、不語結住，不欺誑諛諂，不慳貪嫉妬，不無慙無愧，不瞋弊惡意，不瞋瞋語言，不訶比丘訶，不訶比丘輕慢，不訶比丘發露，不更互相避而說外事，不不語、瞋恚、憎嫉熾盛，不惡朋友、惡伴侶，不無恩、不知恩。",
    "T01n0026_023:0572a12_13": "諸賢！",
    "T01n0026_023:0572a12_14": "若有人不無恩、不知恩者，是謂善語法。",
    "T01n0026_023:0572a13_15": "諸賢！",
    "T01n0026_023:0572a14_0": "是謂諸善語法。",
    "T01n0026_023:0572a14_1": "若有成就善語法者，諸梵行者善語彼，善教、善訶，不難彼人。",
    "T01n0026_023:0572a15_2": "諸賢！",
    "T01n0026_023:0572a16_0": "比丘者當自思量。",
    "T01n0026_023:0572a16_1": "「諸賢！",
    "T01n0026_023:0572a16_2": "若有人不惡欲、不念欲者，我愛彼人；若我不惡欲、不念欲者，彼亦愛我。",
    "T01n0026_023:0572a18_3": "比丘如是觀，不行惡欲、不念欲者，當學如是。",
    "T01n0026_023:0572a19_4": "如是不染行染、不不語結住，不欺誑諛諂，不慳貪嫉妬，不無慙無愧，不瞋弊惡意，不瞋瞋語言，不訶比丘訶，不訶比丘輕慢，不訶比丘發露，不更互相避而說外事，不不語、瞋恚、憎嫉熾盛，不惡朋友、惡伴侶，不無恩、不知恩。",
    "T01n0026_023:0572a24_5": "諸賢！",
    "T01n0026_023:0572a24_6": "若有人不無恩、不知恩者，我愛彼人；若我不無恩、不知恩者，彼亦愛我。",
    "T01n0026_023:0572a26_7": "比丘如是觀，不無恩、不知恩者，當學如是。",
    "T01n0026_023:0572a27_8": "「諸賢！",
    "T01n0026_023:0572a27_9": "若比丘如是觀者，必多所饒益，我為惡欲、念欲，為不惡欲、念欲耶？",
    "T01n0026_023:0572a29_10": "諸賢！",
    "T01n0026_023:0572a29_11": "若比丘觀時，則知我是惡欲、念欲者，則不歡悅，便求欲斷。",
    "T01n0026_023:0572b01_12": "諸賢！",
    "T01n0026_023:0572b01_13": "若比丘觀時，則知我無惡欲、不念欲者，即便歡悅，我自清淨，求學尊法，是故歡悅。",
    "T01n0026_023:0572b03_14": "諸賢！",
    "T01n0026_023:0572b03_15": "猶有目人以鏡自照，則見其面淨及不淨。",
    "T01n0026_023:0572b04_16": "諸賢！",
    "T01n0026_023:0572b05_17": "若有目人見面有垢者，則不歡悅，便求欲洗。",
    "T01n0026_023:0572b06_18": "諸賢！",
    "T01n0026_023:0572b06_19": "若有目人見面無垢者，即便歡悅我面清淨，是故歡悅。",
    "T01n0026_023:0572b07_20": "「諸賢！",
    "T01n0026_023:0572b07_21": "若比丘觀時，則知我行惡欲、念欲者，則不歡悅，便求欲斷。",
    "T01n0026_023:0572b09_22": "諸賢！",
    "T01n0026_023:0572b09_23": "若比丘觀時，則知我不行惡欲、不念欲者，即便歡悅，我自清淨，求學尊法，是故歡悅。",
    "T01n0026_023:0572b11_24": "如是我為染行染，為不染行染；為不語結住，為不不語結住；為欺誑諛諂，為不欺誑諛諂；為慳貪嫉妬，為不慳貪嫉妬；為無慙無愧，為不無慙無愧；為瞋弊惡意，為不瞋弊惡意；為瞋瞋語言，為不瞋瞋語言；為訶比丘訶，為不訶比丘訶；為訶比丘輕慢，為不訶比丘輕慢；為訶比丘發露，為不訶比丘發露；為更互相避，為不更互相避；為說外事，為不說外事；為不語、瞋恚、憎嫉熾盛，為不不語、瞋恚、憎嫉熾盛；為惡朋友、惡伴侶，為不惡朋友、惡伴侶；為無恩、不知恩，為不無恩，不知恩耶？",
    "T01n0026_023:0572b22_25": "諸賢！",
    "T01n0026_023:0572b22_26": "若比丘觀時，則知我無恩、不知恩者，則不歡悅，便求欲斷。",
    "T01n0026_023:0572b24_27": "諸賢！",
    "T01n0026_023:0572b24_28": "若比丘觀時，則知我不無恩、不知恩者，即便歡悅，我自清淨，求學尊法，是故歡悅。",
    "T01n0026_023:0572b26_29": "諸賢！",
    "T01n0026_023:0572b26_30": "猶有目人以鏡自照，則見其面淨及不淨。",
    "T01n0026_023:0572b27_31": "諸賢！",
    "T01n0026_023:0572b27_32": "若有目人見面有垢者，則不歡悅，便求欲洗。",
    "T01n0026_023:0572b28_33": "諸賢！",
    "T01n0026_023:0572b28_34": "若有目人見面無垢者，即便歡悅我面清淨，是故歡悅。",
    "T01n0026_023:0572b29_35": "「諸賢！",
    "T01n0026_023:0572c01_0": "如是若比丘觀時，則知我無恩、不知恩者，則不歡悅，便求欲斷。",
    "T01n0026_023:0572c02_1": "諸賢！",
    "T01n0026_023:0572c02_2": "若比丘觀時，則知我不無恩、不知恩者，即便歡悅，我自清淨，求學尊法，是故歡悅。",
    "T01n0026_023:0572c04_3": "因歡悅故，便得歡喜。",
    "T01n0026_023:0572c05_4": "因歡喜故，便得止身。",
    "T01n0026_023:0572c05_5": "因止身故，便得覺樂。",
    "T01n0026_023:0572c06_6": "因覺樂故，便得定心。",
    "T01n0026_023:0572c06_7": "諸賢！",
    "T01n0026_023:0572c06_8": "多聞聖弟子因定心故，便見如實、知如真。",
    "T01n0026_023:0572c07_9": "因見如實、知如真故，便得厭。",
    "T01n0026_023:0572c08_10": "因厭故，便得無欲。",
    "T01n0026_023:0572c08_11": "因無欲故，便得解脫。",
    "T01n0026_023:0572c09_12": "因解脫故，便得知解脫，生已盡，梵行已立，所作已辦，不更受有，知如真。」",
    "T01n0026_023:0572c11_13": "尊者大目揵連所說如是。",
    "T01n0026_023:0572c11_14": "彼諸比丘聞尊者大目揵連所說，歡喜奉行。",
    "T01n0026_023:0572c13_0": "比丘請經第三竟(千五百六十三字)（九〇）中阿含穢品知法經第四(第二小土城誦)我聞如是：一時，佛遊拘舍彌在瞿師羅園。",
    "T01n0026_023:0572c16_1": "爾時，尊者周那告諸比丘：「若有比丘作如是說：『我知諸法所可知法而無增伺。』",
    "T01n0026_023:0572c18_0": "然彼賢者心生惡增伺而住，如是諍訟、恚恨、瞋纏、不語結、慳、嫉、欺誑、諛諂、無慙、無愧，無惡欲、惡見；然彼賢者心生惡欲、惡見而住。",
    "T01n0026_023:0572c20_1": "諸梵行人知彼賢者不知諸法所可知法而無增伺。",
    "T01n0026_023:0572c22_2": "所以者何？",
    "T01n0026_023:0572c22_3": "以彼賢者心生增伺而住，如是諍訟、恚恨、瞋纏、不語結、慳、嫉、欺誑、諛諂、無慙、無愧，無惡欲、惡見。",
    "T01n0026_023:0572c24_4": "所以者何？",
    "T01n0026_023:0572c24_5": "以彼賢者心生惡欲、惡見而住。",
    "T01n0026_023:0572c25_6": "「諸賢！",
    "T01n0026_023:0572c25_7": "猶人不富自稱說富，亦無國封說有國封，又無畜牧說有畜牧，若欲用時，則無金、銀、真珠、琉璃、水精、琥珀，無畜牧、米穀，亦無奴婢。",
    "T01n0026_023:0572c28_8": "諸親朋友往詣彼所，而作是說：『汝實不富自稱說富，亦無國封說有國封，又無畜牧說有畜牧，然欲用時，則無金、銀、真珠、琉璃、水精、琥珀，無畜牧、米穀，亦無奴婢。』",
    "T01n0026_023:0573a03_9": "如是。",
    "T01n0026_023:0573a03_10": "諸賢！",
    "T01n0026_023:0573a03_11": "若有比丘作如是說：『我知諸法所可知法而無增伺。』",
    "T01n0026_023:0573a05_12": "然彼賢者心生惡增伺而住，如是諍訟、恚恨、瞋纏、不語結、慳、嫉、欺誑、諛諂、無慙、無愧，無惡欲、惡見；然彼賢者心生惡欲、惡見而住。",
    "T01n0026_023:0573a08_13": "諸梵行人知彼賢者不知諸法所可知法而無增伺。",
    "T01n0026_023:0573a09_14": "所以者何？",
    "T01n0026_023:0573a09_15": "以彼賢者心不向增伺盡、無餘涅槃，如是諍訟、恚恨、瞋纏、不語結、慳、嫉、欺誑、諛諂、無慙、無愧，無惡欲、惡見。",
    "T01n0026_023:0573a12_16": "所以者何？",
    "T01n0026_023:0573a12_17": "以彼賢者心不向惡見法盡、無餘涅槃。",
    "T01n0026_023:0573a13_18": "「諸賢！",
    "T01n0026_023:0573a13_19": "或有比丘不作是說：『我知諸法所可知法而無增伺。』",
    "T01n0026_023:0573a14_20": "然彼賢者心不生惡增伺而住，如是諍訟、恚恨、瞋纏、不語結、慳、嫉、欺誑、諛諂、無慙、無愧，無惡欲、惡見，然彼賢者心不生惡欲、惡見而住。",
    "T01n0026_023:0573a17_21": "諸梵行人知彼賢者實知諸法所可知法而無增伺。",
    "T01n0026_023:0573a19_22": "所以者何？",
    "T01n0026_023:0573a19_23": "以彼賢者心不生惡增伺而住，如是諍訟、恚恨、瞋纏、不語結、慳、嫉、欺誑、諛諂、無慙、無愧，無惡欲、惡見。",
    "T01n0026_023:0573a21_24": "所以者何？",
    "T01n0026_023:0573a21_25": "以彼賢者心不生惡欲、惡見而住。",
    "T01n0026_023:0573a22_26": "「諸賢！",
    "T01n0026_023:0573a22_27": "猶人大富自說不富，亦有國封說無國封，又有畜牧說無畜牧，若欲用時，則有金、銀、真珠、琉璃、水精、琥珀，有畜牧、米穀，亦有奴婢。",
    "T01n0026_023:0573a26_28": "諸親朋友往詣彼所，作如是說：『汝實大富自說不富，亦有國封說無國封，又有畜牧說無畜牧，然欲用時，則有金、銀、真珠、琉璃、水精、琥珀，有畜牧、米穀，亦有奴婢。』",
    "T01n0026_023:0573a29_29": "如是。",
    "T01n0026_023:0573b01_30": "諸賢！",
    "T01n0026_023:0573b01_31": "若有比丘不作是說：『我知諸法所可知法而無增伺。』",
    "T01n0026_023:0573b02_32": "然彼賢者心不生惡增伺而住，如是諍訟、恚恨、瞋纏、不語結、慳、嫉、欺誑、諛諂、無慙、無愧，無惡欲、惡見，然彼賢者心不生惡欲、惡見而住。",
    "T01n0026_023:0573b05_33": "諸梵行人知彼賢者知諸法所可知法而無增伺。",
    "T01n0026_023:0573b06_34": "所以者何？",
    "T01n0026_023:0573b07_35": "以彼賢者心向增伺盡、無餘涅槃，如是諍訟、恚恨、瞋纏、不語結、慳、嫉、欺誑、諛諂、無慙、無愧，無惡欲、惡見。",
    "T01n0026_023:0573b09_36": "所以者何？",
    "T01n0026_023:0573b09_37": "以彼賢者心向惡見法盡、無餘涅槃。」",
    "T01n0026_023:0573b10_38": "尊者周那所說如是。",
    "T01n0026_023:0573b10_39": "彼諸比丘聞尊者周那所說，歡喜奉行。",
    "T01n0026_023:0573b12_0": "知法經第四竟(八百八十一字)",
    "T01n0026_023:0573b13_0": "（九一）中阿含穢品周那問見經第五(第二",
    "T01n0026_023:0573b14_0": "小土城誦)",
    "T01n0026_023:0573b15_0": "我聞如是：一時，佛遊拘舍彌，在瞿師羅園。",
    "T01n0026_023:0573b16_0": "於是，尊者大周那則於晡時從宴坐起，往詣佛所，稽首佛足，却坐一面，白曰：「世尊！",
    "T01n0026_023:0573b18_0": "世中諸見生而生，謂計有神，計有眾生，有人、有壽、有命、有世。",
    "T01n0026_023:0573b19_1": "世尊！",
    "T01n0026_023:0573b19_2": "云何知，云何見，令此見得滅、得捨離，而令餘見不續，不受耶？」",
    "T01n0026_023:0573b21_3": "彼時，世尊告曰：「周那！",
    "T01n0026_023:0573b21_4": "世中諸見生而生，謂計有神，計有眾生，有人、有壽、有命、有世。",
    "T01n0026_023:0573b23_5": "周那！",
    "T01n0026_023:0573b23_6": "若使諸法滅盡無餘者，如是知、如是見，令此見得滅、得捨離，而令餘見不續、不受，當學漸損。",
    "T01n0026_023:0573b25_7": "「周那！",
    "T01n0026_023:0573b25_8": "於聖法、律中，何者漸損？",
    "T01n0026_023:0573b26_9": "比丘者，離欲、離惡不善之法，至得第四禪成就遊，彼作是念：『我行漸損。』",
    "T01n0026_023:0573b28_0": "周那！",
    "T01n0026_023:0573b28_1": "於聖法、律中，不但是漸損，有四增上心現法樂居，行者從是起而復還入，彼作是念：『我行漸損。』",
    "T01n0026_023:0573c01_2": "周那！",
    "T01n0026_023:0573c01_3": "於聖法、律中，不但是漸損，比丘者度一切色想，至得非有想非無想處成就遊，彼作是念：『我行漸損。』",
    "T01n0026_023:0573c04_0": "周那！",
    "T01n0026_023:0573c04_1": "於聖法、律中不但是漸損，有四息解脫，離色得無色，行者從是起當為他說，彼作是念：『我行漸損。』",
    "T01n0026_023:0573c06_2": "「周那！",
    "T01n0026_023:0573c06_3": "於聖法、律中不但是漸損。",
    "T01n0026_023:0573c07_4": "周那！",
    "T01n0026_023:0573c07_5": "他有惡欲、念欲，我無惡欲、念欲，當學漸損。",
    "T01n0026_023:0573c08_6": "周那！",
    "T01n0026_023:0573c08_7": "他有害意瞋，我無害意瞋，當學漸損。",
    "T01n0026_023:0573c09_8": "周那！",
    "T01n0026_023:0573c09_9": "他有殺生、不與取、非梵行，我無非梵行，當學漸損。",
    "T01n0026_023:0573c10_10": "周那！",
    "T01n0026_023:0573c10_11": "他有增伺、諍意、睡眠所纏、調貢高而有疑惑，我無疑惑，當學漸損。",
    "T01n0026_023:0573c12_12": "周那！",
    "T01n0026_023:0573c12_13": "他有瞋結、諛諂、欺誑、無慙、無愧，我有慙愧，當學漸損。",
    "T01n0026_023:0573c13_14": "周那！",
    "T01n0026_023:0573c14_0": "他有慢，我無慢，當學漸損。",
    "T01n0026_023:0573c14_1": "周那！",
    "T01n0026_023:0573c14_2": "他有增慢，我無增慢，當學漸損。",
    "T01n0026_023:0573c15_3": "周那！",
    "T01n0026_023:0573c15_4": "他不多聞，我有多聞，當學漸損。",
    "T01n0026_023:0573c16_5": "周那！",
    "T01n0026_023:0573c16_6": "他不觀諸善法，我觀諸善法，當學漸損。",
    "T01n0026_023:0573c17_7": "周那！",
    "T01n0026_023:0573c17_8": "他行非法惡行，我行是法妙行，當學漸損。",
    "T01n0026_023:0573c18_9": "周那！",
    "T01n0026_023:0573c19_0": "他有妄言、兩舌、麤言、綺語、惡戒，我無惡戒，當學漸損。",
    "T01n0026_023:0573c20_1": "周那！",
    "T01n0026_023:0573c20_2": "他有不信、懈怠、無念、無定而有惡慧，我無惡慧，當學漸損。",
    "T01n0026_023:0573c21_3": "「周那！",
    "T01n0026_023:0573c21_4": "若但發心念欲求學諸善法者，則多所饒益，況復身、口行善法耶？",
    "T01n0026_023:0573c23_5": "周那！",
    "T01n0026_023:0573c23_6": "他有惡欲、念欲，我無惡欲、念欲，當發心。",
    "T01n0026_023:0573c24_7": "周那！",
    "T01n0026_023:0573c24_8": "他有害意瞋，我無害意瞋，當發心。",
    "T01n0026_023:0573c25_9": "周那！",
    "T01n0026_023:0573c25_10": "他有殺生、不與取、非梵行，我無非梵行，當發心。",
    "T01n0026_023:0573c26_11": "周那！",
    "T01n0026_023:0573c26_12": "他有增伺、諍意、睡眠所纏、調貢高而有疑惑，我無疑惑，當發心。",
    "T01n0026_023:0573c28_13": "周那！",
    "T01n0026_023:0573c28_14": "他有瞋結、諛諂、欺誑、無慙、無愧，我有慙愧，當發心。",
    "T01n0026_023:0573c29_15": "周那！",
    "T01n0026_023:0573c29_16": "他有慢，我無慢，當發心。",
    "T01n0026_023:0574a01_17": "周那！",
    "T01n0026_023:0574a01_18": "他有增慢，我無增慢，當發心。",
    "T01n0026_023:0574a02_19": "周那！",
    "T01n0026_023:0574a02_20": "他不多聞，我有多聞，當發心。",
    "T01n0026_023:0574a03_21": "周那！",
    "T01n0026_023:0574a03_22": "他不觀諸善法，我觀諸善法，當發心。",
    "T01n0026_023:0574a04_23": "周那！",
    "T01n0026_023:0574a04_24": "他行非法惡行，我行是法妙行，當發心。",
    "T01n0026_023:0574a05_25": "周那！",
    "T01n0026_023:0574a05_26": "他有妄言、兩舌、麤言、綺語、惡戒，我無惡戒，當發心。",
    "T01n0026_023:0574a06_27": "周那！",
    "T01n0026_023:0574a06_28": "他有不信、懈怠、無念、無定而有惡慧，我無惡慧，當發心。",
    "T01n0026_023:0574a08_29": "「周那！",
    "T01n0026_023:0574a08_30": "猶如惡道與正道對，猶如惡度與正度對。",
    "T01n0026_023:0574a09_31": "如是，周那！",
    "T01n0026_023:0574a09_32": "惡欲者與非惡欲為對。",
    "T01n0026_023:0574a10_33": "害意瞋者與不害意瞋為對。",
    "T01n0026_023:0574a10_34": "殺生、不與取、非梵行者與梵行為對。",
    "T01n0026_023:0574a11_35": "增伺、諍意、睡眠、調貢高、疑惑者與不疑惑為對。",
    "T01n0026_023:0574a12_36": "瞋結、諛諂、欺誑、無慙、無愧者與慙愧為對。",
    "T01n0026_023:0574a13_37": "慢者與不慢為對。",
    "T01n0026_023:0574a14_38": "增慢者與不增慢為對。",
    "T01n0026_023:0574a14_39": "不多聞者與多聞為對。",
    "T01n0026_023:0574a15_40": "不觀諸善法者與觀諸善法為對。",
    "T01n0026_023:0574a16_41": "行非法惡行者與行是法妙行為對。",
    "T01n0026_023:0574a17_42": "妄言、兩舌、麤言、綺語、惡戒者與善戒為對。",
    "T01n0026_023:0574a18_43": "不信、懈怠、無念、無定、惡慧者與善慧為對。",
    "T01n0026_023:0574a19_44": "「周那！",
    "T01n0026_023:0574a19_45": "或有法黑，有黑報，趣至惡處。",
    "T01n0026_023:0574a19_46": "或有法白，有白報，而得昇上。",
    "T01n0026_023:0574a20_47": "如是，周那！",
    "T01n0026_023:0574a20_48": "惡欲者，以非惡欲為昇上。",
    "T01n0026_023:0574a21_49": "害意瞋者，以不害意瞋為昇上。",
    "T01n0026_023:0574a22_50": "殺生、不與取、非梵行者，以梵行為昇上。",
    "T01n0026_023:0574a23_51": "增伺、諍意、睡眠、調貢高、疑惑者，以不疑惑為昇上。",
    "T01n0026_023:0574a24_52": "瞋結、諛諂、欺誑、無慙、無愧者，以慙愧為昇上。",
    "T01n0026_023:0574a25_53": "慢者，以不慢為昇上。",
    "T01n0026_023:0574a26_0": "增慢者，以不增慢為昇上。",
    "T01n0026_023:0574a26_1": "不多聞者，以多聞為昇上。",
    "T01n0026_023:0574a27_2": "不觀諸善法者，以觀諸善法為昇上。",
    "T01n0026_023:0574a28_3": "行非法惡行者，以行是法妙行為昇上。",
    "T01n0026_023:0574a29_4": "妄言、兩舌、麤言、綺語、惡戒者，以善戒為昇上。",
    "T01n0026_023:0574b01_5": "不信、懈怠、無念、無定、惡慧者，以善慧為昇上。",
    "T01n0026_023:0574b02_6": "「周那！",
    "T01n0026_023:0574b02_7": "若有不自調御，他不調御欲調御者，終無是處。",
    "T01n0026_023:0574b03_8": "自沒溺，他沒溺欲拔出者，終無是處。",
    "T01n0026_023:0574b04_9": "自不般涅槃，他不般涅槃令般涅槃者，終無是處。",
    "T01n0026_023:0574b05_10": "周那！",
    "T01n0026_023:0574b05_11": "若有自調御，他不調御欲調御者，必有是處。",
    "T01n0026_023:0574b06_12": "自不沒溺，他沒溺欲拔出者，必有是處。",
    "T01n0026_023:0574b07_13": "自般涅槃，他不般涅槃令般涅槃者，必有是處。",
    "T01n0026_023:0574b08_14": "如是。",
    "T01n0026_023:0574b08_15": "周那！",
    "T01n0026_023:0574b09_0": "惡欲者，以非惡欲為般涅槃。",
    "T01n0026_023:0574b09_1": "害意瞋者，以不害意瞋為般涅槃。",
    "T01n0026_023:0574b10_2": "殺生、不與取、非梵行者，以梵行為般涅槃。",
    "T01n0026_023:0574b11_3": "增伺、諍意、睡眠、調貢高、疑惑者，以不疑惑為般涅槃。",
    "T01n0026_023:0574b12_4": "瞋結、諛諂、欺誑、無慙、無愧者，以慙愧為般涅槃。",
    "T01n0026_023:0574b13_5": "慢者，以不慢為般涅槃。",
    "T01n0026_023:0574b14_6": "增慢者，以不增慢為般涅槃。",
    "T01n0026_023:0574b15_7": "不多聞者，以多聞為般涅槃。",
    "T01n0026_023:0574b15_8": "不觀諸善法者，以觀諸善法為般涅槃。",
    "T01n0026_023:0574b16_9": "行非法惡行者，以行是法妙行為般涅槃。",
    "T01n0026_023:0574b17_10": "妄言、兩舌、麤言、綺語、惡戒者，以善戒為般涅槃。",
    "T01n0026_023:0574b18_11": "不信、懈怠、無念、無定、惡慧者，以善慧為般涅槃。",
    "T01n0026_023:0574b19_12": "「是為，周那！",
    "T01n0026_023:0574b20_13": "我已為汝說漸損法，已說發心法，已說對法，已說昇上法，已說般涅槃法。",
    "T01n0026_023:0574b21_14": "如尊師所為弟子起大慈哀憐念愍傷，求義及饒益，求安隱快樂者，我今已作。",
    "T01n0026_023:0574b23_15": "汝等亦當復自作，至無事處山林樹下空安靜處，坐禪思惟，勿得放逸，勤加精進，莫令後悔。",
    "T01n0026_023:0574b26_16": "此是我之教勅，是我訓誨。」",
    "T01n0026_023:0574b26_17": "佛說如是。",
    "T01n0026_023:0574b27_18": "尊者大周那及諸比丘，聞佛所說，歡喜奉行。",
    "T01n0026_023:0574b29_0": "周那問見經第五竟(千五百七十五字)（九二）中阿含穢品青白蓮華喻經第六(第二小土城誦)我聞如是：一時，佛遊舍衛國，在勝林給孤獨園。",
    "T01n0026_023:0574c04_1": "爾時，世尊告諸比丘：「或有法從身滅，不從口滅；或有法從口滅，不從身滅；或有法不從身口滅，但以慧見滅。",
    "T01n0026_023:0574c06_2": "「云何法從身滅，不從口滅？",
    "T01n0026_023:0574c07_3": "比丘者，有不善身行充滿，具足受持著身，諸比丘見已，訶彼比丘：『賢者！",
    "T01n0026_023:0574c09_4": "不善身行充滿，具足受持，何為著身？",
    "T01n0026_023:0574c09_5": "賢者！",
    "T01n0026_023:0574c10_6": "可捨不善身行，修習善身行。』",
    "T01n0026_023:0574c10_7": "彼於後時，捨不善身行，修習善身行，是謂法從身滅，不從口滅。",
    "T01n0026_023:0574c12_8": "「云何法從口滅，不從身滅？",
    "T01n0026_023:0574c12_9": "比丘者，不善口行充滿，具足受持著口，諸比丘見已呵彼比丘：『賢者！",
    "T01n0026_023:0574c14_10": "不善口行充滿，具足受持，何為著口？",
    "T01n0026_023:0574c15_11": "賢者！",
    "T01n0026_023:0574c15_12": "可捨不善口行，修習善口行。』",
    "T01n0026_023:0574c16_13": "彼於後時，捨不善口行，修習善口行，是謂法從口滅，不從身滅。",
    "T01n0026_023:0574c17_14": "「云何法不從身口滅，但以慧見滅？",
    "T01n0026_023:0574c18_15": "增伺不從身口滅，但以慧見滅，如是諍訟、恚恨、瞋纏、不語結、慳、嫉、欺誑、諛諂、無慙、無愧，惡欲、惡見，不從身口滅，但以慧見滅。",
    "T01n0026_023:0574c21_16": "是謂法不從身口滅，但以慧見滅。",
    "T01n0026_023:0574c22_17": "「如來或有觀，觀他人心，知此人不如是修身、修戒、修心、修慧，如修身，修戒、修心、修慧，得滅增伺。",
    "T01n0026_023:0574c24_18": "所以者何？",
    "T01n0026_023:0574c24_19": "以此人心生惡增伺而住，如是諍訟、恚恨、瞋纏、不語結、慳、嫉、欺誑、諛諂、無慙、無愧，得滅惡欲、惡見。",
    "T01n0026_023:0574c27_20": "所以者何？",
    "T01n0026_023:0574c27_21": "以此人心生惡欲、惡見而住。",
    "T01n0026_023:0574c28_0": "知此人如是修身、修戒、修心、修慧，如修身，修戒、修心、修慧，得滅增伺。",
    "T01n0026_023:0574c29_1": "所以者何？",
    "T01n0026_023:0574c29_2": "以此人心不生惡增伺而住，如是諍訟、恚恨、瞋纏、不語結、慳、嫉、欺誑、諛諂、無慙、無愧，得滅惡欲、惡見。",
    "T01n0026_023:0575a03_3": "所以者何？",
    "T01n0026_023:0575a03_4": "以此人心不生惡欲、惡見而住。",
    "T01n0026_023:0575a04_5": "猶如青蓮華，紅、赤、白蓮花，水生水長，出水上，不著水。",
    "T01n0026_023:0575a05_6": "如是，如來世間生、世間長，出世間行，不著世間法。",
    "T01n0026_023:0575a06_7": "所以者何？",
    "T01n0026_023:0575a06_8": "如來、無所著、等正覺，出一切世間。」",
    "T01n0026_023:0575a07_9": "爾時，尊者阿難執拂侍佛。",
    "T01n0026_023:0575a08_10": "於是，尊者阿難叉手向佛，白曰：「世尊！",
    "T01n0026_023:0575a09_0": "此經當名何？",
    "T01n0026_023:0575a09_1": "云何受持？」",
    "T01n0026_023:0575a09_2": "於是，世尊告曰：「阿難！",
    "T01n0026_023:0575a10_3": "此經名為『青白蓮華喻』，汝當如是善受持誦。」",
    "T01n0026_023:0575a11_4": "爾時，世尊告諸比丘：「汝等當共受此青白蓮花喻經，誦習守持。",
    "T01n0026_023:0575a12_5": "所以者何？",
    "T01n0026_023:0575a12_6": "此青白蓮華喻經，如法有義，是梵行本，致通、致覺，亦致涅槃。",
    "T01n0026_023:0575a14_7": "若族姓子，剃除鬚髮，著袈裟衣，至信、捨家、無家、學道者，應當受此青白蓮華喻經，善諷誦持。」",
    "T01n0026_023:0575a16_8": "佛說如是。",
    "T01n0026_023:0575a16_9": "尊者阿難及諸比丘。",
    "T01n0026_023:0575a17_10": "聞佛所說，歡喜奉行。",
    "T01n0026_023:0575a18_0": "青白蓮華喻經第六竟(七百三字)",
    "T01n0026_023:0575a19_0": "（九三）中阿含穢品水淨梵志經第七(第二小",
    "T01n0026_023:0575a20_0": "土城誦)",
    "T01n0026_023:0575a21_0": "我聞如是：一時，佛遊欝鞞羅尼連然河岸，在阿耶惒羅尼拘類樹下，初得道時。",
    "T01n0026_023:0575a22_1": "於是，有一水淨梵志，中後仿佯往詣佛所。",
    "T01n0026_023:0575a23_2": "世尊遙見水淨梵志來，因水淨梵志故，告諸比丘：「若有二十一穢污於心者，必至惡處，生地獄中。",
    "T01n0026_023:0575a26_3": "云何二十一穢？",
    "T01n0026_023:0575a26_4": "邪見心穢、非法欲心穢、惡貪心穢、邪法心穢、貪心穢、恚心穢、睡眠心穢、調悔心穢、疑惑心穢、瞋纏心穢、不語結心穢、慳心穢、嫉心穢、欺誑心穢、諛諂心穢、無慙心穢、無愧心穢、慢心穢、大慢心穢、慢慠心穢、放逸心穢。",
    "T01n0026_023:0575b02_5": "若有此二十一穢污於心者，必至惡處，生地獄中。",
    "T01n0026_023:0575b03_6": "猶垢膩衣持與染家，彼染家得，或以淳灰、或以澡豆、或以土漬極浣，令淨此垢膩衣。",
    "T01n0026_023:0575b05_7": "染家雖治，或以淳灰、或以澡豆、或以土漬極浣令淨，然此污衣故有穢色。",
    "T01n0026_023:0575b07_8": "如是，若有二十一穢污於心者，必至惡處，生地獄中。",
    "T01n0026_023:0575b08_9": "云何二十一穢？",
    "T01n0026_023:0575b09_0": "邪見心穢、非法欲心穢、惡貪心穢、邪法心穢、貪心穢、恚心穢、睡眠心穢、調悔心穢、疑惑心穢、瞋纏心穢、不語結心穢、慳心穢、嫉心穢、欺誑心穢、諛諂心穢、無慙心穢、無愧心穢、慢心穢、大慢心穢、慢慠心穢、放逸心穢。",
    "T01n0026_023:0575b13_1": "若有此二十一穢污於心者，必至惡處，生地獄中。",
    "T01n0026_023:0575b14_2": "「若有二十一穢不污心者，必至善處，生於天上。",
    "T01n0026_023:0575b15_3": "云何二十一穢？",
    "T01n0026_023:0575b16_4": "邪見心穢、非法欲心穢、惡貪心穢、邪法心穢、貪心穢、恚心穢、睡眠心穢、調悔心穢、疑惑心穢、瞋纏心穢、不語心心穢、慳心穢、嫉心穢、欺誑心穢、諛諂心穢、無慙心穢、無愧心穢、慢心穢、大慢心穢、憍慠心穢、放逸心穢。",
    "T01n0026_023:0575b20_5": "若有此二十一穢不污心者，必至善處，生於天上。",
    "T01n0026_023:0575b22_6": "猶如白淨波羅奈衣持與染家，彼染家得，或以淳灰、或以澡豆、或以土漬極浣令淨；此白淨波羅奈衣，染家雖治，或以淳灰、或以澡豆、或以土漬極浣令淨，然此白淨波羅奈衣本已淨而復淨。",
    "T01n0026_023:0575b26_7": "如是若有二十一穢不污心者，必至善處，生於天上。",
    "T01n0026_023:0575b27_8": "云何二十一穢？",
    "T01n0026_023:0575b28_9": "邪見心穢、非法欲心穢、惡貪心穢、邪法心穢、貪心穢、恚心穢、睡眠心穢、調悔心穢、疑惑心穢、瞋纏心穢、不語結心穢、慳心穢、嫉心穢、欺誑心穢、諛諂心穢、無慙心穢、無愧心穢、慢心穢、大慢心穢、憍慠心穢、放逸心穢。",
    "T01n0026_023:0575c03_10": "若有此二十一穢不污心者，必至善處，生於天上。",
    "T01n0026_023:0575c04_11": "「若知邪見是心穢者，知已便斷。",
    "T01n0026_023:0575c05_12": "如是非法欲心穢、惡貪心穢、邪法心穢、貪心穢、恚心穢、睡眠心穢、調悔心穢、疑惑心穢、瞋纏心穢、不語結心穢、慳心穢、嫉心穢、欺誑心穢、諛諂心穢、無慙心穢、無愧心穢、慢心穢、大慢心穢、憍慠心穢，若知放逸是心穢者，知已便斷，彼心與慈俱，遍滿十方成就遊。",
    "T01n0026_023:0575c11_13": "如是二三四方、四維上下，普周一切，心與慈俱，無結、無怨、無恚、無諍，極廣甚大，無量善修，遍滿一切世間成就遊。",
    "T01n0026_023:0575c14_14": "如是，悲、喜心與捨俱，無結、無怨、無恚、無諍，極廣甚大，無量善修，遍滿一切世間成就遊。",
    "T01n0026_023:0575c16_15": "梵志！",
    "T01n0026_023:0575c16_16": "是謂洗浴內心，非浴外身。」",
    "T01n0026_023:0575c16_17": "爾時，梵志語世尊曰：「瞿曇！",
    "T01n0026_023:0575c17_18": "可詣多水河浴。」",
    "T01n0026_023:0575c17_19": "世尊問曰：「梵志！",
    "T01n0026_023:0575c18_20": "若詣多水河浴者，彼得何等？」",
    "T01n0026_023:0575c19_21": "梵志答曰：「瞿曇！",
    "T01n0026_023:0575c19_22": "彼多水河者，此是世間齋潔之相、度相、福相。",
    "T01n0026_023:0575c20_23": "瞿曇！",
    "T01n0026_023:0575c20_24": "若詣多水河浴者，彼則淨除於一切惡。」",
    "T01n0026_023:0575c21_25": "爾時，世尊為彼梵志而說頌曰：「妙好首梵志，　　若入多水河，　是愚常遊戲，　　不能淨黑業。",
    "T01n0026_023:0575c25_0": "　好首何往泉，　　何義多水河，　人作不善業，　　清水何所益？",
    "T01n0026_023:0575c27_0": "　淨者無垢穢，　　淨者常說戒，　淨者清白業，　　常得清淨行。",
    "T01n0026_023:0575c29_0": "　若汝不殺生，　　常不與不取，　真諦不妄語，　　常正念正知。",
    "T01n0026_023:0576a02_0": "　梵志如是學，　　一切眾生安，　梵志何還家，　　家泉無所淨。",
    "T01n0026_023:0576a04_0": "　梵志汝當學，　　淨洗以善法，　何須弊惡水，　　但去身體垢。」",
    "T01n0026_023:0576a06_0": "　梵志白佛曰：　　「我亦作是念，　淨洗以善法，　　何須弊惡水。」",
    "T01n0026_023:0576a08_0": "　梵志聞佛教，　　心中大歡喜，　即時禮佛足，　　歸命佛法眾。",
    "T01n0026_023:0576a10_0": "梵志白曰：「世尊！",
    "T01n0026_023:0576a10_1": "我已知。",
    "T01n0026_023:0576a10_2": "善逝！",
    "T01n0026_023:0576a10_3": "我已解。",
    "T01n0026_023:0576a10_4": "我今自歸佛、法及比丘眾，唯願世尊受我為優婆塞，從今日始，終身自歸，乃至命盡。」",
    "T01n0026_023:0576a12_5": "佛說如是。",
    "T01n0026_023:0576a13_6": "好首水淨梵志及諸比丘，聞佛所說，歡喜奉行。",
    "T01n0026_023:0576a15_0": "水淨梵志經第七竟(一千二百一十字)（九四）中阿含穢品黑比丘經第八(第二小土城誦)我聞如是：一時，佛遊舍衛國，在東園鹿母堂。",
    "T01n0026_023:0576a19_1": "是時，黑比丘鹿母子常憙鬪諍，往詣佛所。",
    "T01n0026_023:0576a20_2": "世尊遙見黑比丘來，因黑比丘故，告諸比丘：「或有一人常喜鬪諍，不稱止諍。",
    "T01n0026_023:0576a21_3": "若有一人常喜鬪諍，不稱止諍者，此法不可樂，不可愛喜，不能令愛念，不能令敬重，不能令修習，不能令攝持，不能令得沙門，不能令得一意，不能令得涅槃。",
    "T01n0026_023:0576a25_4": "「或有一人惡欲，不稱止惡欲。",
    "T01n0026_023:0576a26_5": "若有一人惡欲，不稱止惡欲者，此法不可樂，不可愛憙，不能令愛念，不能令敬重，不能令修習，不能令攝持，不能令得沙門，不能令得一意，不能令得涅槃。",
    "T01n0026_023:0576b01_6": "「或有一人犯戒、越戒、缺戒、穿戒、污戒，不稱持戒。",
    "T01n0026_023:0576b02_7": "若有一人犯戒、越戒、缺戒、穿戒、污戒、不稱持戒者，此法不可樂，不可愛憙，不能令愛念、不能令敬重，不能令修習，不能令攝持，不能令得沙門，不能令得一意，不能令得涅槃。",
    "T01n0026_023:0576b07_0": "「或有一人有瞋纏、有不語結、有慳嫉、有諛諂欺誑、有無慙無愧，不稱慙愧。",
    "T01n0026_023:0576b08_1": "若有一人有瞋纏、有不語結、有慳嫉、有諛諂欺誑、有無慙無愧、不稱慙愧者，此法不可樂，不可愛憙，不能令愛念，不能令敬重，不能令修習，不能令攝持，不能令得沙門，不能令得一意，不能令得涅槃。",
    "T01n0026_023:0576b13_2": "「或有一人不經勞諸梵行，不稱經勞諸梵行。",
    "T01n0026_023:0576b14_3": "若有一人不經勞諸梵行，不稱經勞諸梵行者，此法不可樂，不可愛憙，不能令愛念，不能令敬重，不能令修習，不能令攝持，不能令得沙門，不能令得一意，不能令得涅槃。",
    "T01n0026_023:0576b19_4": "「或有一人不觀諸法，不稱觀諸法。",
    "T01n0026_023:0576b20_5": "若有一人不觀諸法，不稱觀諸法者，此法不可樂，不可愛憙，不能令愛念，不能令敬重，不能令修習，不能令攝持，不能令得沙門，不能令得一意，不能令得涅槃。",
    "T01n0026_023:0576b24_6": "「或有一人不宴坐，不稱宴坐。",
    "T01n0026_023:0576b24_7": "若有一人不宴坐，不稱宴坐者，此法不可樂，不可愛憙，不能令愛念，不能令敬重，不能令修習，不能令攝持，不能令得沙門，不能令得一意，不能令得涅槃。",
    "T01n0026_023:0576b28_8": "此人雖作是念：『令諸梵行者供養、恭敬、禮事於我。』",
    "T01n0026_023:0576c01_9": "然諸梵行者不供養、恭敬、禮事於彼。",
    "T01n0026_023:0576c01_10": "所以者何？",
    "T01n0026_023:0576c02_11": "彼人有此無量惡法，因彼有此無量惡法故，令諸梵行者不供養、恭敬、禮事於彼。",
    "T01n0026_023:0576c04_12": "猶如惡馬繫在櫪養，雖作是念：『令人繫我著安隱處，與我好飲食、好看視我。』",
    "T01n0026_023:0576c05_13": "然人不繫著安隱處，不與好飲食、不好看視。",
    "T01n0026_023:0576c06_14": "所以者何？",
    "T01n0026_023:0576c07_15": "彼馬有惡法，謂極麁弊、不溫良故，令人不繫著安隱處，不與好飲食、不好看視。",
    "T01n0026_023:0576c09_16": "如是，此人雖作是念：『令諸梵行者供養、恭敬、禮事於我。』",
    "T01n0026_023:0576c10_17": "然諸梵行者不供養、恭敬、禮事於彼。",
    "T01n0026_023:0576c11_18": "所以者何？",
    "T01n0026_023:0576c11_19": "彼人有此無量惡法，因彼有此無量惡法故，令諸梵行者不供養、恭敬、禮事於彼。",
    "T01n0026_023:0576c13_20": "「或有一人不憙鬪諍，稱譽止諍。",
    "T01n0026_023:0576c14_21": "若有一人不憙鬪諍，稱譽止諍者，此法可樂、可愛、可憙，能令愛念，能令敬重，能令修習，能令攝持，能令得沙門，能令得一意，能令得涅槃。",
    "T01n0026_023:0576c17_22": "「或有一人不惡欲，稱譽止惡欲。",
    "T01n0026_023:0576c18_23": "若有一人不惡欲，稱譽止惡欲者，此法可樂、可愛、可憙，能令愛念，能令敬重，能令修習，能令攝持，能令得沙門，能令得一意，能令得涅槃。",
    "T01n0026_023:0576c21_24": "「或有一人不犯戒、不越戒、不缺戒、不穿戒、不污戒，稱譽持戒。",
    "T01n0026_023:0576c23_0": "若有一人不犯戒、不越戒、不缺戒、不穿戒、不污戒，稱譽持戒者，此法可樂、可愛、可喜，能令愛念，能令敬重，能令修習，能令攝持，能令得沙門、能令得一意，能令得涅槃。",
    "T01n0026_023:0576c26_1": "「或有一人無瞋纏、無不語結、無慳嫉、無諛諂欺誑、無無慙無愧，稱譽慙愧。",
    "T01n0026_023:0576c28_2": "若有一人無瞋纏、無不語結、無慳嫉、無諛諂欺誑、無無慙無愧，稱譽慙愧者，此法可樂、可愛、可喜，能令愛念，能令敬重，能令修習，能令攝持，能令得沙門，能令得一意，能令得涅槃。",
    "T01n0026_023:0577a04_3": "「或有一人經勞諸梵行，稱譽經勞諸梵行。",
    "T01n0026_023:0577a05_4": "若有一人經勞諸梵行，稱譽經勞諸梵行者，此法可樂、可愛、可喜，能令愛念，能令敬重，能令修習，能令攝持，能令得沙門，能令得一意，能令得涅槃。",
    "T01n0026_023:0577a08_5": "「或有一人觀諸法，稱譽觀諸法。",
    "T01n0026_023:0577a09_6": "若有一人觀諸法，稱譽觀諸法者，此法可樂、可愛、可憙，能令愛念，能令敬重，能令修習，能令攝持，能令得沙門，能令得一意，能令得涅槃。",
    "T01n0026_023:0577a12_7": "「或有一人宴坐，稱譽宴坐。",
    "T01n0026_023:0577a13_8": "若有一人宴坐，稱譽宴坐者，此法可樂、可愛、可憙，能令愛念，能令敬重，能令修習，能令攝持，能令得沙門，能令得一意，能令得涅槃。",
    "T01n0026_023:0577a16_9": "此人雖不作是念：『令諸梵行者供養、恭敬、禮事於我。』",
    "T01n0026_023:0577a18_10": "然諸梵行者供養、恭敬、禮事於彼。",
    "T01n0026_023:0577a18_11": "所以者何？",
    "T01n0026_023:0577a19_12": "彼人有此無量善法，因彼有此無量善法故，令諸梵行者供養、恭敬、禮事於彼。",
    "T01n0026_023:0577a21_0": "猶如良馬繫在櫪養，雖不作是念：『令人繫我著安隱處，與我好飲食、好看視我。』",
    "T01n0026_023:0577a22_1": "然人繫彼著安隱處，與好飲食、好看視之。",
    "T01n0026_023:0577a23_2": "所以者何？",
    "T01n0026_023:0577a24_3": "彼馬有善法，謂軟調好、極溫良故，令人繫著於安隱處，與好飲食、好看視之。",
    "T01n0026_023:0577a25_4": "如是，此人雖不作是念：『令諸梵行者供養、恭敬、禮事於我。』",
    "T01n0026_023:0577a27_5": "然諸梵行者供養、恭敬、禮事於彼。」",
    "T01n0026_023:0577a28_6": "佛說如是。",
    "T01n0026_023:0577a28_7": "彼諸比丘聞佛所說，歡喜奉行。",
    "T01n0026_023:0577b01_0": "黑比丘經第八竟(一千五百二十七字)（九五）中阿含穢品住法經第九(第二小土城誦)我聞如是：一時，佛遊舍衛國，在勝林給孤獨園。",
    "T01n0026_023:0577b05_1": "爾時，世尊告諸比丘：「我說退善法不住、不增，我說住善法不退、不增，我說增善法不退、不住。",
    "T01n0026_023:0577b07_2": "云何退善法不住、不增？",
    "T01n0026_023:0577b07_3": "比丘者，若有篤信、禁戒、博聞、布施、智慧、辯才，阿含及其所得，彼人於此法退、不住、不增，是謂退善法不住、不增。",
    "T01n0026_023:0577b10_4": "云何住善法不退、不增？",
    "T01n0026_023:0577b10_5": "比丘者，若有篤信、禁戒、博聞、布施、智慧、辯才、阿含及其所得，彼人於此法住不退、不增，是謂住善法不退、不增。",
    "T01n0026_023:0577b13_6": "云何增善法不退、不住？",
    "T01n0026_023:0577b13_7": "比丘者，若有篤信、禁戒、博聞、布施、智慧、辯才、阿含及其所得，彼人於此法增不退、不住，是謂增善法不退、不住。",
    "T01n0026_023:0577b16_8": "「比丘者作如是觀，必多所饒益：『我為多行增伺，為多行無增伺？",
    "T01n0026_023:0577b17_9": "我為多行瞋恚心，為多行無瞋恚心？",
    "T01n0026_023:0577b18_10": "我為多行睡眠纏，為多行無睡眠纏？",
    "T01n0026_023:0577b19_11": "我為多行調貢高，為多行無調貢高？",
    "T01n0026_023:0577b20_12": "我為多行疑惑，為多行無疑惑？",
    "T01n0026_023:0577b21_13": "我為多行身諍，為多行無身諍？",
    "T01n0026_023:0577b22_14": "我為多行穢污心，為多行無穢污心？",
    "T01n0026_023:0577b22_15": "我為多行信，為多行不信？",
    "T01n0026_023:0577b23_16": "我為多行精進，為多行懈怠？",
    "T01n0026_023:0577b24_17": "我為多行念，為多行無念？",
    "T01n0026_023:0577b24_18": "我為多行定，為多行無定？",
    "T01n0026_023:0577b25_19": "我為多行惡慧，為多行無惡慧？』",
    "T01n0026_023:0577b26_20": "「若比丘觀時，則知我多行增伺、瞋恚心、睡眠纏、調貢高、疑惑、身諍、穢污心、不信、懈怠、無念、無定、多行惡慧者，彼比丘欲滅此惡不善法故，便以速求方便，學極精勤，正念正智，忍不令退。",
    "T01n0026_023:0577c01_21": "猶人為火燒頭、燒衣，急求方便救頭、救衣。",
    "T01n0026_023:0577c02_22": "如是比丘欲滅此惡不善法故，便以速求方便，學極精勤，正念正智，忍不令退。",
    "T01n0026_023:0577c04_23": "「若比丘觀時，則知我多行無貪伺、無瞋恚心、無睡眠纏、無調貢高、無疑惑、無身諍、無穢污心、有信、有進、有念、有定、多行無惡慧者，彼比丘欲住此善法，不忘、不退修行廣布故，便以速求方便，學極精勤，正念正智，忍不令退。",
    "T01n0026_023:0577c09_24": "猶人為火燒頭、燒衣，急求方便救頭、救衣。",
    "T01n0026_023:0577c10_25": "如是比丘欲住此善法，不忘、不退修行廣布故，便以速求方便，學極精勤，正念正智，忍不令退。」",
    "T01n0026_023:0577c13_0": "佛說如是。",
    "T01n0026_023:0577c13_1": "彼諸比丘聞佛所說，歡喜奉行。",
    "T01n0026_023:0577c14_0": "住法經第九竟(六百三十一字)",
    "T01n0026_023:0577c15_0": "（九六）中阿含穢品無經第十(第二小土城誦)",
    "T01n0026_023:0577c16_0": "我聞如是：一時，佛遊舍衛國，在勝林給孤獨園。",
    "T01n0026_023:0577c17_1": "爾時，尊者舍梨子告諸比丘：「諸賢！",
    "T01n0026_023:0577c17_2": "若有比丘、比丘尼未聞法者不得聞，已聞法者便忘失，若使有法本所修行，廣布誦習，慧之所解，彼不復憶，知而不知。",
    "T01n0026_023:0577c20_3": "諸賢！",
    "T01n0026_023:0577c20_4": "是謂比丘、比丘尼淨法衰退。",
    "T01n0026_023:0577c21_5": "「諸賢！",
    "T01n0026_023:0577c21_6": "若有比丘、比丘尼未聞法者便得聞，已聞法者不忘失，若使有法本所修行，廣布誦習，慧之所解，彼常憶念，知而復知。",
    "T01n0026_023:0577c24_7": "是謂比丘、比丘尼淨法轉增。",
    "T01n0026_023:0577c25_8": "「諸賢！",
    "T01n0026_023:0577c25_9": "比丘者當作如是觀：『我為有增伺，為無有增伺？",
    "T01n0026_023:0577c26_10": "我為有瞋恚心，為無有瞋恚心？",
    "T01n0026_023:0577c27_11": "我為有睡眠纏，為無有睡眠纏？",
    "T01n0026_023:0577c27_12": "我為有調貢高，為無有調貢高？",
    "T01n0026_023:0577c28_13": "我為有疑惑，為無有疑惑？",
    "T01n0026_023:0577c29_14": "我為有身諍，為無有身諍？",
    "T01n0026_023:0577c29_15": "我為有穢污心，為無有穢污心？",
    "T01n0026_023:0578a01_16": "我為有信，為無有信？",
    "T01n0026_023:0578a02_17": "我為有進，為無有進？",
    "T01n0026_023:0578a02_18": "我為有念，為無有念？",
    "T01n0026_023:0578a03_19": "我為有定，為無有定？",
    "T01n0026_023:0578a03_20": "我為有惡慧，為無有惡慧？』",
    "T01n0026_023:0578a04_21": "「諸賢！",
    "T01n0026_023:0578a04_22": "若比丘觀時，則知我有增伺、有瞋恚心、有睡眠纏、有調貢高、有疑惑、有身諍、有穢污心，無信、無進、無念、無定，有惡慧者。",
    "T01n0026_023:0578a07_23": "諸賢！",
    "T01n0026_023:0578a07_24": "彼比丘欲滅此惡不善法故，便以速求方便，學極精勤，正念正智，忍不令退。",
    "T01n0026_023:0578a09_25": "諸賢！",
    "T01n0026_023:0578a09_26": "猶人為火燒頭、燒衣，急求方便救頭、救衣。",
    "T01n0026_023:0578a10_27": "諸賢！",
    "T01n0026_023:0578a10_28": "如是比丘欲滅此惡不善法故，便以速求方便，學極精勤，正念正智，忍不令退。",
    "T01n0026_023:0578a12_29": "「諸賢！",
    "T01n0026_023:0578a12_30": "若比丘觀時，則知我無增伺、無瞋恚心、無睡眠纏、無調貢高、無有疑惑、無有身諍、無穢污心，有信、有進、有念、有定、無惡慧者，彼比丘欲住此善法，不忘不退，修行廣布故，便以速求方便，學極精勤，正念正智，忍不令退。",
    "T01n0026_023:0578a17_31": "猶人為火燒頭、燒衣，急求方便救頭、救衣。",
    "T01n0026_023:0578a19_0": "諸賢！",
    "T01n0026_023:0578a19_1": "如是比丘欲住此善法，不忘不退，修行廣布故，便以速求方便，學極精勤，正念正智，忍不令退。」",
    "T01n0026_023:0578a21_2": "尊者舍梨子所說如是，彼諸比丘聞尊者舍梨子所說，歡喜奉行。",
    "T01n0026_023:0578a23_0": "無經第十竟(五百六十八字)",
    "T01n0026_023:0578a24_0": "中阿含經卷第二十三(八千六百五十八字)中阿含穢品第三竟(萬六千一百四十字)(第二小土城誦)"
}