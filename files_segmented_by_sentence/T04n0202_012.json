{
    "T04n0202_012:0429c08_0": "賢愚經卷第十二",
    "T04n0202_012:0429c10_0": "元魏涼州沙門慧覺等在高昌郡譯",
    "T04n0202_012:0429c11_0": "（五四）師質子摩頭羅世質品第四十七(丹本",
    "T04n0202_012:0429c12_0": "為五十四)",
    "T04n0202_012:0429c13_0": "如是我聞：一時佛在舍衛國祇樹給孤獨園。",
    "T04n0202_012:0429c14_0": "爾時國中，有一婆羅門，字曰師質，居家大富，無有子息，詣六師所，問其因緣。",
    "T04n0202_012:0429c15_1": "六師答言：「汝相無兒。」",
    "T04n0202_012:0429c16_2": "爾時師質便還歸家，著垢膩衣，愁思不樂，而自念言：「我無子息，一旦命終，居家財物，當入國王。」",
    "T04n0202_012:0429c18_3": "思惟是已，益增愁惱。",
    "T04n0202_012:0429c19_4": "婆羅門婦，與一比丘尼共為知識。",
    "T04n0202_012:0429c19_5": "時比丘尼，值到其舍，見其夫主，憂愁燋悴，便問之言：「汝夫何故，愁悴如是？」",
    "T04n0202_012:0429c21_6": "婆羅門婦，即答之曰：「家無子姓，往問六師，六師占相云當無兒。",
    "T04n0202_012:0429c23_7": "以是之故，愁憂不樂。」",
    "T04n0202_012:0429c23_8": "時比丘尼，復語之言：「六師之徒，非一切智，何能知人業行因緣？",
    "T04n0202_012:0429c25_9": "如來在世，明達諸法，過去未來，無所障礙，可往問之，必足了知。」",
    "T04n0202_012:0429c26_10": "比丘尼去後，婦便白夫如向所聞。",
    "T04n0202_012:0429c27_11": "時夫聞已，心便開悟，更著新衣，往詣佛所，稽首佛足，而白佛言：「我之相命，當有兒不？」",
    "T04n0202_012:0429c29_12": "世尊告曰：「汝當有兒，福德具足，生長已大當樂出家。」",
    "T04n0202_012:0430a01_13": "婆羅門聞歡喜無量，而作是言：「但使有兒，學道何苦？」",
    "T04n0202_012:0430a03_14": "時因請佛及比丘僧，明日舍食，是時世尊默然許之。",
    "T04n0202_012:0430a04_15": "明日時到，佛與眾僧，往詣其家，眾坐已定，婆羅門夫婦齊心同志，敬奉飲食。",
    "T04n0202_012:0430a06_16": "眾會食竟，佛及眾僧，還歸所止，路由一澤，中有泉水，甚為清美，佛與比丘僧，便住休息。",
    "T04n0202_012:0430a08_17": "諸比丘眾，各各洗鉢，有一獼猴，來從阿難，求索其鉢，阿難恐破，不欲與之。",
    "T04n0202_012:0430a10_18": "佛告阿難：「速與勿憂。」",
    "T04n0202_012:0430a10_19": "奉教便與。",
    "T04n0202_012:0430a10_20": "獼猴得鉢，持至蜜樹，盛滿鉢來，奉上世尊。",
    "T04n0202_012:0430a12_0": "世尊告曰：「去中不淨。」",
    "T04n0202_012:0430a12_1": "獼猴即時，拾去蜂蟲，極令潔淨。",
    "T04n0202_012:0430a13_2": "佛便告言：「以水和之。」",
    "T04n0202_012:0430a13_3": "如語著水，和調已竟，奉授世尊。",
    "T04n0202_012:0430a14_4": "世尊受已，分布與僧，咸共飲之，皆悉周遍。",
    "T04n0202_012:0430a15_5": "獼猴歡喜，騰躍起舞，墮大坑中，即便命終，魂識受胎於師質家。",
    "T04n0202_012:0430a17_6": "時師質婦，便覺有娠，日月已足，生一男兒，面首端正，世之少雙。",
    "T04n0202_012:0430a18_7": "當生之時，家內器物，自然滿蜜，師質夫婦，喜不自勝。",
    "T04n0202_012:0430a20_0": "請諸相師，占其吉凶。",
    "T04n0202_012:0430a20_1": "相師占訖，而告之言：「此兒有德，甚善無比。」",
    "T04n0202_012:0430a21_2": "因為作字，字摩頭羅瑟質，晉言蜜勝，以其初生之日蜜為瑞應，故因名焉。",
    "T04n0202_012:0430a23_3": "兒年已大，求索出家，父母戀惜不肯放之，兒復慇懃白其父母：「若必違遮不從我願，當取命終，不能處俗。」",
    "T04n0202_012:0430a25_4": "父母議言：「昔日世尊，已豫記之，云當出家。",
    "T04n0202_012:0430a26_5": "今若固留，或能取死，就當聽之。」",
    "T04n0202_012:0430a27_6": "共議已決，而告兒言：「隨汝所志。」",
    "T04n0202_012:0430a28_7": "兒大欣踊往到佛所，稽首作禮求索出家，世尊告言：「善來比丘！」",
    "T04n0202_012:0430a29_8": "鬚髮自墮，法衣在身，便成沙門，因為廣說四諦妙法種種諸理，心開結盡，得阿羅漢。",
    "T04n0202_012:0430b02_9": "每與諸比丘，人間遊化，若渴乏時，擲鉢空中，自然滿蜜，眾人共飲，咸蒙充足。",
    "T04n0202_012:0430b04_10": "是時阿難白佛言：「世尊！",
    "T04n0202_012:0430b05_11": "摩頭羅瑟質，積何功德，出家未久，獲得應真，意有所須，隨意而得？」",
    "T04n0202_012:0430b06_12": "佛告阿難：「汝憶往日受師質請不？」",
    "T04n0202_012:0430b07_13": "答言：「憶之。」",
    "T04n0202_012:0430b08_14": "佛言：「阿難！",
    "T04n0202_012:0430b08_15": "於彼食還，至空澤中，時有獼猴從汝索鉢，盛蜜施佛，佛為受之，欣悅起舞，墮坑即死，汝復憶不？」",
    "T04n0202_012:0430b10_16": "答言：「憶之。」",
    "T04n0202_012:0430b10_17": "佛語阿難：「彼獼猴者，今摩頭羅瑟質是，由其見佛歡喜施蜜，得生彼家，姿貌端正，出家學道，速成無漏。」",
    "T04n0202_012:0430b13_18": "阿難長跪，重白佛言：「復有何緣，生獼猴中？」",
    "T04n0202_012:0430b14_19": "佛告阿難：「乃往過去，迦葉佛時，有年少比丘，見他沙門跳渡渠水而作是言：『彼人飄疾熟似獼猴。』",
    "T04n0202_012:0430b16_20": "彼時沙門聞是語已，便問之曰：『汝識我不？』",
    "T04n0202_012:0430b17_21": "答言：『識汝。",
    "T04n0202_012:0430b18_0": "汝是迦葉佛時沙門，何以不識也？』",
    "T04n0202_012:0430b18_1": "時彼沙門，復語之言：『汝莫呼我假名沙門，沙門諸果，我悉備辦。』",
    "T04n0202_012:0430b20_2": "年少聞已，毛衣皆竪，五體投地，求哀懺悔，由悔過故，不墮地獄；形呰羅漢，故致五百世中恒作獼猴。",
    "T04n0202_012:0430b23_0": "由前出家持禁戒故，今得見我，沐浴清化，得盡諸苦。」",
    "T04n0202_012:0430b24_1": "佛告阿難：「爾時年少比丘，今摩頭羅瑟質是。」",
    "T04n0202_012:0430b25_2": "爾時阿難及諸大眾，聞佛所說，悲喜交懷，咸作是語：「身口意業，不可不護，緣是比丘不能護口，獲報如是。」",
    "T04n0202_012:0430b28_3": "佛告阿難：「如汝所言。」",
    "T04n0202_012:0430b28_4": "因為四眾，廣說諸法，淨身口意，心垢除淨，各得道迹，有得須陀洹、斯陀含、阿那含、阿羅漢，有發無上正真道意，或有住於不退地者。",
    "T04n0202_012:0430c02_5": "眾會聞法，咸共歡喜，頂戴奉行。",
    "T04n0202_012:0430c04_0": "（五五）檀彌離品第四十八(丹本為五十五)",
    "T04n0202_012:0430c05_0": "如是我聞：一時佛在王舍城竹園之中。",
    "T04n0202_012:0430c05_1": "時拘薩羅國中，有一長者，字曇摩貫質，豪貴大富，無有子息。",
    "T04n0202_012:0430c07_2": "禱祀國中一切神祇，求索有子，精誠感神，婦即懷妊。",
    "T04n0202_012:0430c08_3": "日月期滿，生一男兒，軀體端嚴，世所希有，召諸相師，占相吉凶。",
    "T04n0202_012:0430c10_4": "相師占之，知其有德，因為立字，名檀彌離。",
    "T04n0202_012:0430c11_5": "年既長大，其父命終，時波斯匿王，即以父爵封之。",
    "T04n0202_012:0430c12_6": "受王封已，父時舍宅，變成七寶，諸庫藏中，悉皆盈滿，種種具有。",
    "T04n0202_012:0430c14_0": "時王子流離，被純熱病，至為困悴，諸醫處藥，須牛頭栴檀用塗其身，當得除愈。",
    "T04n0202_012:0430c15_1": "王即出令，唱語國中：「誰有牛頭栴檀？",
    "T04n0202_012:0430c16_2": "持詣王家，市當雇直與千兩金。」",
    "T04n0202_012:0430c17_3": "令語盡遍，無持來者。",
    "T04n0202_012:0430c18_4": "時有一人，啟白王曰：「拘薩羅國檀彌離長者，家內大有。」",
    "T04n0202_012:0430c19_5": "時王聞之，乘車馬輿，躬自往求，到檀彌離長者門前。",
    "T04n0202_012:0430c20_6": "時守門人，即入白之：「波斯匿王來在門外。」",
    "T04n0202_012:0430c21_7": "長者歡喜，即出奉迎，請王入宮。",
    "T04n0202_012:0430c22_8": "前見外門，純以白銀，門內有女，面首端正，世無有雙，踞銀床，紡銀縷，小女十人，侍從左右。",
    "T04n0202_012:0430c24_9": "時王便問：「是汝婦耶？」",
    "T04n0202_012:0430c25_10": "答曰：「非也，是守門婢。」",
    "T04n0202_012:0430c25_11": "王續問之：「是小女輩，復用何為？」",
    "T04n0202_012:0430c26_12": "彌離答言：「通白消息。」",
    "T04n0202_012:0430c26_13": "次入中門，純紺琉璃，門內有女，面貌端嚴，復勝於上，左右侍從，轉倍前數。",
    "T04n0202_012:0430c28_14": "進入內門，純以黃金，門內有女，顏貌端正，轉勝上者。",
    "T04n0202_012:0430c29_15": "坐金床，紡金縷左右侍人，復倍上數。",
    "T04n0202_012:0431a01_16": "王亦問之：「此女人者，是卿婦耶？」",
    "T04n0202_012:0431a02_17": "答言：「非也。」",
    "T04n0202_012:0431a02_18": "入到舍內，見琉璃地，清徹如水，屋間刻鏤種種獸形及水虫像，風吹動之，影現地中，弈弈動搖，王見疑怖，謂是實水，而問之言：「餘更無地，殿前作池？」",
    "T04n0202_012:0431a06_19": "彌離答言：「此非水也，是紺琉璃。」",
    "T04n0202_012:0431a07_0": "即脫手指七寶環玔，擲置于地，徑到彼際，礙壁乃住。",
    "T04n0202_012:0431a08_1": "王見歡喜，即共入內，昇七寶殿。",
    "T04n0202_012:0431a09_0": "彌離夫人，在其殿上，所坐之床，用紺琉璃，更有妙床，請王令坐。",
    "T04n0202_012:0431a10_1": "彌離夫人，眼即淚出。",
    "T04n0202_012:0431a11_0": "王問之言：「何以淚出？",
    "T04n0202_012:0431a11_1": "不相喜耶？」",
    "T04n0202_012:0431a11_2": "夫人答言：「王來大善！",
    "T04n0202_012:0431a12_3": "但王衣服，有微烟氣，令我淚出，非是相憎。」",
    "T04n0202_012:0431a13_4": "王便問言：「今汝家內，不然火耶？」",
    "T04n0202_012:0431a14_0": "答言：「不也。」",
    "T04n0202_012:0431a14_1": "王問曰：「以何煮食？」",
    "T04n0202_012:0431a14_2": "答曰：「欲食之時，百味飯食，自然在前。」",
    "T04n0202_012:0431a15_3": "王復問言：「冥暮之時以何為明？」",
    "T04n0202_012:0431a16_4": "答言：「用摩尼珠。」",
    "T04n0202_012:0431a16_5": "即便閉戶及諸窓牖，出摩尼珠，明踰晝日。",
    "T04n0202_012:0431a17_6": "時檀彌離跪白王言：「大王！",
    "T04n0202_012:0431a18_7": "何故勞屈尊神？」",
    "T04n0202_012:0431a18_8": "王告之曰：「我子流離，被病困篤須牛頭栴檀，故來索之。」",
    "T04n0202_012:0431a20_9": "彌離歡喜，將入諸藏，指示其物，七寶珍琦，明淨曜日，栴檀積聚，不可稱計，而語王言：「須者取之。」",
    "T04n0202_012:0431a22_10": "時王答言：「我須二兩。」",
    "T04n0202_012:0431a22_11": "便折與之，多少正足。",
    "T04n0202_012:0431a23_12": "即使侍從先送歸國。",
    "T04n0202_012:0431a23_13": "時王敬念，而語之言：「汝當見佛。」",
    "T04n0202_012:0431a24_14": "彌離答言：「云何為佛？」",
    "T04n0202_012:0431a25_15": "王曰：「汝不聞乎？",
    "T04n0202_012:0431a25_16": "迦維羅衛，淨飯王子厭老病死，出家學道，道成號佛，三十二相、八十種好，神足智慧，殊挺無比，人天中尊故號為佛。」",
    "T04n0202_012:0431a28_17": "彌離聞已，深生敬心，而問王言：「今在何許？」",
    "T04n0202_012:0431a29_18": "王答之曰：「在王舍城竹園中止。」",
    "T04n0202_012:0431a29_19": "王去之後，即往見佛，覩佛威顏，過踰國王所歎萬倍，心懷歡喜，頭面作禮，問訊起居。",
    "T04n0202_012:0431b02_20": "佛為說法，得須陀洹道，長跪合掌，求索出家。",
    "T04n0202_012:0431b04_0": "佛即聽許。",
    "T04n0202_012:0431b04_1": "「善來比丘！」",
    "T04n0202_012:0431b04_2": "鬚髮便墮，法衣著身，重為說法四諦真法，苦習盡道，心垢都盡，成阿羅漢。",
    "T04n0202_012:0431b06_3": "爾時阿難，及諸比丘，合掌白佛，問世尊言：「檀彌離比丘，有何功德，生於人中，受天福祿，不樂世樂；出家未久即獲道果？」",
    "T04n0202_012:0431b09_4": "佛語阿難：「善聽當說！",
    "T04n0202_012:0431b09_5": "乃往過去，九十一劫時，世有佛名毘婆尸，滅度之後，於像法中，有五比丘，共計盟要，求覓靜處，當共行道。",
    "T04n0202_012:0431b12_6": "見一林澤，泉水清美，淨潔可樂，時諸比丘，俱共同聲，勸語一人：『此去城遠，乞食勞苦，汝當為福，供養我等。』",
    "T04n0202_012:0431b14_7": "爾時一人，即便許可。",
    "T04n0202_012:0431b15_8": "往至人間，勸諸檀越，日為送食。",
    "T04n0202_012:0431b15_9": "四人身安，專精行道，九十日中，便獲道果。",
    "T04n0202_012:0431b16_10": "即共同心，語此比丘：『緣汝之故，我等安隱，本心所規，今已得之。",
    "T04n0202_012:0431b18_11": "欲求何願？",
    "T04n0202_012:0431b18_12": "恣汝求之。』",
    "T04n0202_012:0431b18_13": "時彼比丘心情歡喜，而作是言：『使我將來天上人中富貴自然，所願之物，不加功力，皆悉而生，遭值聖師過踰仁等百千萬倍，聞法心淨疾獲道果。』」",
    "T04n0202_012:0431b22_14": "佛告阿難：「爾時比丘，今檀彌離是。",
    "T04n0202_012:0431b23_15": "緣其供給四比丘故，九十一劫，生天人中，豪貴尊嚴，不處貧窮卑賤之家，今得見我獲道度世。」",
    "T04n0202_012:0431b25_16": "爾時阿難，及諸比丘，聞佛所說，各自勸勵，精進修道，有得初果乃至四果，有發曠濟之心住不退者，各各喜悅，頂戴奉行。",
    "T04n0202_012:0431b29_0": "（五六）象護品第四十九(丹本為五十六)",
    "T04n0202_012:0431c01_0": "如是我聞：一時佛在舍衛國祇樹給孤獨園。",
    "T04n0202_012:0431c02_0": "爾時摩竭國中，有一長者，生一男兒，相貌具足，甚可愛敬。",
    "T04n0202_012:0431c03_1": "其生之日，藏中自然出一金象，父母歡喜，便請相師，為其立字。",
    "T04n0202_012:0431c04_2": "時諸相師，見兒福德，問其父母：「此兒生日，有何瑞應？」",
    "T04n0202_012:0431c06_3": "即答之言：「有一金象，與兒俱生。」",
    "T04n0202_012:0431c06_4": "因瑞立字名曰象護。",
    "T04n0202_012:0431c07_5": "兒漸長大，象亦隨大，既能行步，象亦行步，出入進止，常不相離；若意不用，便住在內。",
    "T04n0202_012:0431c09_6": "象大小便，唯出好金。",
    "T04n0202_012:0431c09_7": "其象護者，常與五百諸長者子，共行遊戲，各各自說家內奇事。",
    "T04n0202_012:0431c11_8": "或有說言：「我家舍宅床榻坐席，悉是七寶。」",
    "T04n0202_012:0431c12_9": "或有自說：「我家屋舍及與園林，亦是眾寶。」",
    "T04n0202_012:0431c13_10": "復有說言：「吾家庫藏妙寶恒滿。」",
    "T04n0202_012:0431c14_0": "如是之比，種種眾多。",
    "T04n0202_012:0431c14_1": "是時象護，復自說言：「我初生日，家內自然，生一金象。",
    "T04n0202_012:0431c15_2": "我年長大，堪任行來，象亦如是，於我無違。",
    "T04n0202_012:0431c16_3": "我恒騎之，東西遊觀，遲疾隨意，甚適人情。",
    "T04n0202_012:0431c17_4": "其大小便，純是好金。」",
    "T04n0202_012:0431c18_5": "時王子阿闍貰，亦在其中，聞象護所說，便作是念：「若我為王，當奪取之。」",
    "T04n0202_012:0431c20_6": "既得作王，便召象護，教使將象共詣王所。",
    "T04n0202_012:0431c21_7": "時象護父，語其子曰：「阿闍貰王，兇暴無道，貪求慳悋，自父尚虐，何況餘人？",
    "T04n0202_012:0431c22_8": "今者喚卿，將貪卿象，儻能被奪。」",
    "T04n0202_012:0431c23_9": "其子答曰：「我此象者，無能劫得。」",
    "T04n0202_012:0431c24_10": "父子即時，共乘見王。",
    "T04n0202_012:0431c24_11": "時守門人，即入白王：「象護父子，乘象在門。」",
    "T04n0202_012:0431c25_12": "王告之曰：「聽乘象入。」",
    "T04n0202_012:0431c26_13": "時守門者，還出具告，象護父子，乘象徑前，既達宮內，爾乃下象，為王跪拜，問訊安否。",
    "T04n0202_012:0431c28_14": "王大歡喜，命令就座，賜與飲食，粗略談語，須臾之頃，辭王欲去，王告象護：「留象在此，莫將出也。」",
    "T04n0202_012:0432a01_15": "象護欣然，奉教留之，空步出宮。",
    "T04n0202_012:0432a02_16": "未久之間，象沒於地，踊出門外，象護還得乘之歸家。",
    "T04n0202_012:0432a03_17": "經由少時，便自念曰：「國王無道，刑罰非理，因此象故，或能見害。",
    "T04n0202_012:0432a05_18": "今佛在世，澤潤群生，不如離家遵修梵行。」",
    "T04n0202_012:0432a06_19": "即白父母，求索入道，二親聽許，便辭而去，乘其金象，往至祇洹。",
    "T04n0202_012:0432a08_0": "既見世尊，稽首作禮，陳說本志，佛尋許言：「善來比丘！」",
    "T04n0202_012:0432a09_1": "鬚髮自落，法服在身，便成沙門，佛便為說四諦要法，神心超悟，便逮羅漢。",
    "T04n0202_012:0432a11_0": "每與諸比丘，林間樹下，思惟修道，其金象者，恒在目前。",
    "T04n0202_012:0432a12_1": "舍衛國人，聞有金象，競集觀之，怱閙不靜，妨廢行道。",
    "T04n0202_012:0432a13_2": "時諸比丘，以意白佛，佛告象護：「因此象故，致有煩憒，卿今可疾遣象令去。」",
    "T04n0202_012:0432a15_3": "象護白佛：「久欲遣之，然不肯去。」",
    "T04n0202_012:0432a16_4": "佛復告曰：「汝可語之：『我今生分已盡，更不用汝。』",
    "T04n0202_012:0432a17_5": "如是至三，象當滅矣。」",
    "T04n0202_012:0432a17_6": "爾時象護，奉世尊教，向象三說：「吾不須汝。」",
    "T04n0202_012:0432a18_7": "是時金象，即入地中。",
    "T04n0202_012:0432a19_8": "時諸比丘，咸共奇怪，白世尊言：「象護比丘，本修何德，於何福田種此善根，乃獲斯報巍巍如是？」",
    "T04n0202_012:0432a21_9": "佛告阿難及諸比丘：「若有眾生，於三寶福田之中，種少少之善，得無極果。",
    "T04n0202_012:0432a23_10": "乃往過去，迦葉佛時，時彼世人，壽二萬歲。",
    "T04n0202_012:0432a24_11": "彼佛教化周訖，遷神泥洹，分布靈骨，多起塔廟。",
    "T04n0202_012:0432a25_12": "時有一塔，中有菩薩本從兜率天所乘象來下，入母胎時像。",
    "T04n0202_012:0432a27_13": "彼時象身，有少剝破。",
    "T04n0202_012:0432a27_14": "時有一人，值行繞塔，見象身破，便自念言：『此是菩薩所乘之象，今者損壞，我當治之。』",
    "T04n0202_012:0432a29_15": "取埿用補，雌黃污塗，因立誓願：『使我將來恒處尊貴，財用無乏。』",
    "T04n0202_012:0432b02_16": "彼人壽終，生於天上，盡天之命，下生人間，常生尊豪富樂之家，顏貌端正，與世有異，恒有金象，隨時侍衛。」",
    "T04n0202_012:0432b04_17": "佛告阿難：「欲知爾時治象人者，今象護是。",
    "T04n0202_012:0432b05_18": "由於彼世治象之故，從是以來，天上人中，封受自然；緣其敬心，奉三尊故，今遭值我，稟受妙化，心垢都盡，逮阿羅漢。」",
    "T04n0202_012:0432b08_19": "慧命阿難及諸眾會，聞佛所說，莫不開解，各得其所，有得須陀洹、斯陀含、阿那含、阿羅漢者，有發無上正真道意者，有證不退位者，莫不歡喜，敬戴奉行。",
    "T04n0202_012:0432b13_0": "（五七）波婆離品第五十(丹本為五十七)",
    "T04n0202_012:0432b14_0": "如是我聞：一時佛在王舍城鷲頭山中，與尊弟子千二百五十人俱。",
    "T04n0202_012:0432b15_1": "爾時波羅[木*奈]王，名波羅摩達，王有輔相，生一男兒，三十二相，眾好備滿，身色紫金，姿容挺特。",
    "T04n0202_012:0432b17_2": "輔相見子，倍增怡悅，即召相師，令占相之。",
    "T04n0202_012:0432b18_3": "相師披看，歎言：「奇哉！",
    "T04n0202_012:0432b19_4": "相好畢滿，功德殊備，智辯通達，出踰人表。」",
    "T04n0202_012:0432b20_5": "輔相益喜，因為立字，相師復問：「自從生來，有何異事？」",
    "T04n0202_012:0432b21_6": "輔相答言：「甚怪異常，其母素性，不能良善，懷妊已來，悲矜苦厄，慈潤黎元，等心護養。」",
    "T04n0202_012:0432b23_7": "相師喜言：「此是兒志。」",
    "T04n0202_012:0432b24_8": "因為立字，號曰彌勒。",
    "T04n0202_012:0432b24_9": "父母喜慶，心無有量。",
    "T04n0202_012:0432b25_10": "其兒殊稱，合土宣聞，國王聞之，懷懼言曰：「念此小兒，名相顯美，儻有高德，必奪我位。",
    "T04n0202_012:0432b27_11": "曼其未長，當豫除滅，久必為患。」",
    "T04n0202_012:0432b27_12": "作是計已，即勅輔相：「聞汝有子，容相有異，汝可將來，吾欲得見。」",
    "T04n0202_012:0432b29_13": "時宮內人，聞兒暉問，知王欲圖，甚懷湯火。",
    "T04n0202_012:0432c01_14": "其兒有舅，名波婆梨，在波梨弗多羅國，為彼國師；聰明高博，智達殊才，五百弟子，恒逐諮稟。",
    "T04n0202_012:0432c03_15": "於時輔相，憐愛其子，懼被其害，復作密計，遣人乘象送之與舅。",
    "T04n0202_012:0432c05_16": "舅見彌勒，覩其色好，加意愛養，敬視在懷。",
    "T04n0202_012:0432c06_17": "其年漸大，教使學問，一日諮受，勝餘終年，學未經歲普通經書。",
    "T04n0202_012:0432c07_18": "時波婆梨，見其[外*男]甥兒，學既不久，通達諸書，欲為作會顯揚其美，遣一弟子，至波羅[木*奈]，語於輔相，說兒所學，索於珍寶，欲為設會。",
    "T04n0202_012:0432c11_19": "其弟子往至于中道，聞人說佛無量德行，思慕欲見，即往趣佛，未到中間，為虎所噉。",
    "T04n0202_012:0432c13_20": "乘其善心，生第一四天。",
    "T04n0202_012:0432c13_21": "波婆梨自竭所有，合集財賄，為設大會，請婆羅門，一切都集，供辦餚饍種種甘美。",
    "T04n0202_012:0432c15_22": "設會已訖，大施噠嚫，一人各得五百金錢。",
    "T04n0202_012:0432c16_23": "布施訖竟，財物罄盡。",
    "T04n0202_012:0432c17_24": "有一婆羅門，名勞度差，最於後至，見波婆梨：「我從後來，雖不得食，當如比例與我五百金錢。」",
    "T04n0202_012:0432c19_25": "波婆梨答言：「我物已盡，實不從汝有所愛也。」",
    "T04n0202_012:0432c20_26": "勞度差言：「聞汝設施，有望相投，云何空見不垂施惠？",
    "T04n0202_012:0432c21_27": "若必拒逆不見給者，汝更七日，頭破七段。」",
    "T04n0202_012:0432c22_28": "時波婆梨，聞是語已，自思惟言：「世有惡呪及餘蠱道，事不可輕，儻能有是。」",
    "T04n0202_012:0432c24_29": "財物悉盡，卒無方計，念是愁憂，深以為懼。",
    "T04n0202_012:0432c25_30": "前使弟子終生天者，遙見其師愁悴無賴，即從天下，來到其前，問其師言：「何故愁憂？」",
    "T04n0202_012:0432c27_31": "師具以事廣說因緣。",
    "T04n0202_012:0432c27_32": "天聞其語，尋白師言：「勞度差者，未識頂法，愚癡迷網惡邪之人，竟何所能？",
    "T04n0202_012:0432c29_33": "而乃憂此。",
    "T04n0202_012:0432c29_34": "今唯有佛，最解頂法，無極法王，特可歸依。」",
    "T04n0202_012:0433a01_35": "時波婆梨，聞天說佛，即重問之：「佛是何人？」",
    "T04n0202_012:0433a02_36": "天即說：「佛生迦毘羅衛淨飯王家，右脅而生，尋行七步，稱天人尊，三十二相、八十妙好，光照天地，梵釋侍御，三十二瑞，振動顯發。",
    "T04n0202_012:0433a06_0": "相師觀見，記其兩處，在家當作轉輪聖王，出家成佛。",
    "T04n0202_012:0433a07_1": "覩老病死，不樂國位，踰宮出國，六年苦行，菩提樹下，破十八億魔，於後夜中，普具佛法，三明六通、十力無畏、十八不共，悉皆滿備。",
    "T04n0202_012:0433a10_2": "至波羅[木*奈]，初轉法輪，阿若憍陳如五人漏盡，八萬諸天，得法眼淨，無數天人，發大道意。",
    "T04n0202_012:0433a12_3": "復到摩竭，度欝毘羅并舍利弗、目健連等，出千二百五十比丘以為徒類，號曰眾僧，功德智能，不可稱計。",
    "T04n0202_012:0433a14_4": "總而言之，名為佛也，今在王舍鷲頭山中。」",
    "T04n0202_012:0433a15_5": "時波婆梨，聞歎佛德，自思惟言：「必當有佛。",
    "T04n0202_012:0433a16_6": "我書所記，佛星下現，天地大動，當生聖人。",
    "T04n0202_012:0433a17_7": "今悉有此，似當是也。」",
    "T04n0202_012:0433a18_8": "即勅彌勒等十六人：「往見瞿曇，看其相好。",
    "T04n0202_012:0433a19_9": "眾相若備，心念難之：『我師波婆梨，為有幾相？』",
    "T04n0202_012:0433a20_10": "如我今者，身有兩相：一髮紺青，二廣長舌。",
    "T04n0202_012:0433a21_11": "若其識之，復更心難：『我師波婆梨，年今幾許？』",
    "T04n0202_012:0433a22_12": "如我年者，今百二十。",
    "T04n0202_012:0433a23_13": "若其知之，復更心念：『我師波婆梨，是何種姓？』",
    "T04n0202_012:0433a24_14": "欲知我種，是婆羅門。",
    "T04n0202_012:0433a24_15": "若其答識，復更心難：『我師波婆梨，有幾弟子？』",
    "T04n0202_012:0433a25_16": "如我今者，有五百弟子。",
    "T04n0202_012:0433a26_17": "若答知數，斯必是佛，汝等必當為其弟子，令遣一人語我消息。」",
    "T04n0202_012:0433a28_0": "時彌勒等，進趣王舍，近到鷲頭山，見佛足跡，千輻輪相昞然如畫，即問人言：「此是誰跡？」",
    "T04n0202_012:0433b01_1": "有人答言：「斯是佛跡。」",
    "T04n0202_012:0433b01_2": "時彌勒等，遂懷慕仰，徘徊跡側，豫欽渴仰。",
    "T04n0202_012:0433b02_3": "時有比丘尼剎羅，持一死虫著佛跡處，示彌勒等，各共看此：「汝等欽羨歎慕斯跡，躡殺眾生有何奇哉？」",
    "T04n0202_012:0433b05_4": "彌勒之等，各共前看，諦觀形相是自死虫，即問比丘尼：「汝誰弟子？」",
    "T04n0202_012:0433b06_5": "比丘尼答言：「是佛弟子。」",
    "T04n0202_012:0433b07_6": "時彌勒等，各自說言：「佛弟子中，乃有是人。」",
    "T04n0202_012:0433b08_7": "漸進佛所，遙見世尊，光明顯照，眾相赫然，即數其相，不見其二。",
    "T04n0202_012:0433b09_8": "佛即為其出舌覆面，復以神力令見陰藏。",
    "T04n0202_012:0433b10_9": "見相數滿，益以歡喜，即奉師勅，遙以心難：「我師波婆梨，為有幾相？」",
    "T04n0202_012:0433b12_10": "佛即遙答：「汝師波婆梨，唯有二相：一髮紺青，二廣長舌。」",
    "T04n0202_012:0433b13_11": "聞是語已，復更心難：「我師波婆梨，年今幾許？」",
    "T04n0202_012:0433b14_12": "佛遙答言：「汝師波婆梨，年百二十。」",
    "T04n0202_012:0433b15_13": "既聞是已，復心念難：「我師波婆梨，是何種姓？」",
    "T04n0202_012:0433b16_14": "佛即遙答：「汝師波婆梨，是婆羅門種。」",
    "T04n0202_012:0433b17_15": "得聞是已，復更心難：「我師波婆梨，有幾弟子？」",
    "T04n0202_012:0433b18_16": "佛即遙答：「汝師波婆梨，有五百弟子。」",
    "T04n0202_012:0433b19_17": "於時會者，聞佛所說，甚怪如來獨說此語。",
    "T04n0202_012:0433b20_18": "時諸弟子，長跪問佛：「世尊！",
    "T04n0202_012:0433b20_19": "何故而說是言？」",
    "T04n0202_012:0433b21_20": "佛告比丘：「有波婆梨，在波婆梨弗多羅國，遣十六弟子，來至我所，試觀我相，因心念難，是以一一還以答之。」",
    "T04n0202_012:0433b24_0": "時彌勒等，聞佛答難，事事如實，一無差違，深生敬仰，往至佛所，頭面禮訖，却坐一面。",
    "T04n0202_012:0433b26_0": "佛為說法，其十六人，得法眼淨，各從座起，求索出家。",
    "T04n0202_012:0433b27_1": "佛言：「善來！」",
    "T04n0202_012:0433b27_2": "鬚髮自墮，法衣在身，尋成沙門，重以方便，為其說法，其十五人，成阿羅漢。",
    "T04n0202_012:0433b29_3": "時彌勒等，自共議言：「波婆梨師，在遠悒遲，宜時遣人還白消息。」",
    "T04n0202_012:0433c01_4": "十六人中，時有一人，字賓祈奇，是波婆梨姊子，眾人即遣往白消息。",
    "T04n0202_012:0433c03_5": "還到本國波婆梨所，具以聞見，廣為說之。",
    "T04n0202_012:0433c04_6": "波婆梨聞已，喜發於心，即從坐起，長跪合掌，向王舍城，自說誠言：「生遭聖世，甚難值遇，思覩尊容，稟受清化，年已老邁，足力不強，雖有誠欵，靡由自達。",
    "T04n0202_012:0433c08_7": "世尊大慈！",
    "T04n0202_012:0433c08_8": "豫知人心，唯願屈神，來見接濟。」",
    "T04n0202_012:0433c09_9": "於時如來，遙知其意，屈伸臂頃，來到其前，禮已舉頭，尋見世尊，驚喜踊躍，禮拜問訊，請令就坐，恭肅侍佛。",
    "T04n0202_012:0433c11_10": "佛為說法，逮阿那含。",
    "T04n0202_012:0433c12_11": "於時世尊，尋還鷲頭山。",
    "T04n0202_012:0433c12_12": "時淨飯王，聞佛道成，遊行教化多有所度，情懷渴仰，思得覩覲，告優陀耶：「汝往佛所，騰我志意，白於悉達，汝本有要得道當還。",
    "T04n0202_012:0433c15_13": "願遵往言，時來相見。」",
    "T04n0202_012:0433c16_14": "優陀耶到，具宣王意，佛尋可之，七日當往。",
    "T04n0202_012:0433c17_15": "優陀耶喜，還白消息。",
    "T04n0202_012:0433c17_16": "淨飯王聞，告語諸臣：「優陀耶來，云佛當還。",
    "T04n0202_012:0433c18_17": "莊嚴城內，極令清潔，塗污街陌，遍竪幢幡，饒儲華香，當俟供養。」",
    "T04n0202_012:0433c20_18": "嚴辦已訖，與諸群臣，四十里外，奉迎世尊。",
    "T04n0202_012:0433c21_19": "於時如來，與大眾俱，八金剛力士，住在八面；時四天王，各在前導；時天帝釋，與欲界諸天，侍衛其左；時梵天王，與色界天，侍衛其右；諸比丘僧，列在其後。",
    "T04n0202_012:0433c25_0": "佛在眾中，放大光明，暉曜天地，威踰日月，普與大眾，乘虛而往，漸欲近王，下齊人頭，王與臣民夫人婇女，觀見大眾晃朗俱顯，佛在中央如星中月。",
    "T04n0202_012:0433c28_1": "王大歡喜，不覺下禮，禮畢問訊，與共還國，住尼拘盧陀僧伽藍。",
    "T04n0202_012:0434a01_2": "是時國法，男女有別，王與臣民，日日聽法，聞法開悟，得度者眾；諸女人輩，各懷怨恨：「佛與大眾，雖復還國，男子有幸，獨得見聞，我曹女人，不蒙恩祐。」",
    "T04n0202_012:0434a04_3": "佛知其意，即語王言：「自今已後，令國男女，番休聽法一日一更。」",
    "T04n0202_012:0434a06_4": "從是已後，蒙度甚多。",
    "T04n0202_012:0434a06_5": "時佛姨母摩訶波闍波提，佛已出家，手自紡織，預作一端金色之[(畾/且)*毛]，積心係想，唯俟於佛。",
    "T04n0202_012:0434a08_6": "既得見佛，喜發心髓，即持此[(畾/且)*毛]，奉上如來。",
    "T04n0202_012:0434a09_7": "佛告憍曇彌：「汝持此[(畾/且)*毛]，往奉眾僧。」",
    "T04n0202_012:0434a10_8": "時波闍波提，重白佛言：「自佛出家，心每思念，故手紡織，規心俟佛。",
    "T04n0202_012:0434a12_9": "唯願垂愍！",
    "T04n0202_012:0434a12_10": "為我受之。」",
    "T04n0202_012:0434a12_11": "佛告之曰：「知母專心欲用施我。",
    "T04n0202_012:0434a13_12": "然恩愛之心，福不弘廣，若施眾僧獲報彌多。",
    "T04n0202_012:0434a14_13": "我知此事，是以相勸。」",
    "T04n0202_012:0434a15_14": "佛又言曰：「若有檀越，於十六種具足別請，雖獲福報，亦未為多。",
    "T04n0202_012:0434a16_15": "何謂十六？",
    "T04n0202_012:0434a17_16": "比丘、比丘尼，各有八輩，不如僧中，漫請四人，所得功德，福多於彼，十六分中，未及其一。",
    "T04n0202_012:0434a19_17": "將來末世，法垂欲盡，正使比丘，畜妻俠子，四人以上，名字眾僧，應當敬視如舍利弗、目犍連等。」",
    "T04n0202_012:0434a21_18": "時波闍波提，心乃開解，即以其衣，奉施眾僧，僧中次行，無欲取者，到彌勒前，尋為受之。",
    "T04n0202_012:0434a23_19": "於後世尊，與比丘僧，遊波羅[木*奈]，轉行化導。",
    "T04n0202_012:0434a24_20": "爾時彌勒，著金色[(畾/且)*毛]衣，身既端正，色紫金容，表裏相稱，威儀詳序，入波羅[木*奈]城，欲行乞食。",
    "T04n0202_012:0434a26_21": "到大陌上，擎鉢住立，人民之類，覩其色相，圍遶觀看，無有厭足，雖皆欽敬，無能讓食。",
    "T04n0202_012:0434a28_22": "有一穿珠師，偶到道宕，見於彌勒，甚懷敬慕，即問大德：「為得食未？」",
    "T04n0202_012:0434b01_23": "答言：「未得。」",
    "T04n0202_012:0434b01_24": "尋請將歸，辦設飲食，食已澡漱，為說妙法，言辭高美，聽之無厭。",
    "T04n0202_012:0434b03_25": "時有大長者，值欲嫁女，先與一珠，雇令穿之，若其穿訖，當與錢十萬。",
    "T04n0202_012:0434b04_26": "於時長者，遣人來索，珠師聞法，五情甘樂，語言：「且去！",
    "T04n0202_012:0434b06_27": "比後當穿。」",
    "T04n0202_012:0434b06_28": "其人復語：「今急須之，念時著手。」",
    "T04n0202_012:0434b07_29": "囑已還去，具語長者。",
    "T04n0202_012:0434b07_30": "斯須之頃，重遣往索，猶故聽法，未為穿之。",
    "T04n0202_012:0434b08_31": "還語長者，長者恨言：「既重相雇，不唐倩託，今乃前却，不稱我要。」",
    "T04n0202_012:0434b10_32": "更重遣人，因齎錢往，「若其未穿，還擔珠來。」",
    "T04n0202_012:0434b11_33": "使人到問，猶故聽法，知未穿珠，急從還索。",
    "T04n0202_012:0434b12_34": "事不得已，即取還他。",
    "T04n0202_012:0434b12_35": "穿珠之師，在彌勒前，次第聽法，心無厭退。",
    "T04n0202_012:0434b13_36": "其妻瞋恚，嫌責夫言：「須臾之勞，當得錢十萬，以供家中衣食乏短；但聽沙門浮美之談，亡失爾許錢財之利。」",
    "T04n0202_012:0434b16_37": "夫聞其言，情懷悔恨。",
    "T04n0202_012:0434b16_38": "彌勒知意，而語之言：「汝今能共至精舍不？」",
    "T04n0202_012:0434b17_39": "答言：「可爾。」",
    "T04n0202_012:0434b18_0": "即時共到精舍，將到僧中，問眾僧言：「若有檀越，請一持戒清淨沙門，就舍供養，所得盈利，何如有人得十萬錢？」",
    "T04n0202_012:0434b20_1": "時憍陳如，尋即說言：「假使有人，得百車珍寶，計其福利，不如請一淨戒沙門就舍供養得利弘多。」",
    "T04n0202_012:0434b23_0": "舍利弗言：「設令有人，得一閻浮提滿中珍寶，猶不如請一淨戒者就舍供養獲利彌多。」",
    "T04n0202_012:0434b25_1": "目犍連言：「正使有人，得二天下滿中七寶，實不如請一清淨沙門，於舍供養得利極多。」",
    "T04n0202_012:0434b27_2": "其餘比丘，如是各各，引於方喻，比挍其利，皆悉多彼。",
    "T04n0202_012:0434b28_3": "時阿那律復自說言：「正令得滿四天下寶，其利猶復不如請一清淨沙門詣舍供養得利殊倍。",
    "T04n0202_012:0434c01_4": "所以然者，我是其證。",
    "T04n0202_012:0434c02_5": "自念過去九十一劫時，世有佛號毘婆尸，般涅槃後，經法滅盡。",
    "T04n0202_012:0434c03_6": "時閻浮提，有一大國，名波羅奈。",
    "T04n0202_012:0434c04_7": "爾時國中，有一薩薄，家居巨富，無所乏少。",
    "T04n0202_012:0434c05_8": "有二男兒，各皆端正，長名淚吒，小字阿淚吒。",
    "T04n0202_012:0434c06_9": "父垂命終，告勅二子：『我必不免，當即後世。",
    "T04n0202_012:0434c07_10": "汝等兄弟，念相承奉，合心并力，慎勿分居。",
    "T04n0202_012:0434c08_11": "所以然者，譬如一絲，不任繫象，合集多絲，乃能制象。",
    "T04n0202_012:0434c09_12": "譬如一葦，不能獨燃，合捉一把，燃不可滅。",
    "T04n0202_012:0434c10_13": "今汝兄弟，亦復如是，共相依恃，外人不壞，內穆懃家，則財業日增。』",
    "T04n0202_012:0434c12_14": "囑誡之後，氣絕命終。",
    "T04n0202_012:0434c13_0": "兄弟奉教，合居數時，後阿淚吒婦，自心念言：『今共居止，逼難兄家，人客知識不得瞻待；若當分異，各自努力，情既無難可自成家。』",
    "T04n0202_012:0434c16_1": "念是事已，具向夫說。",
    "T04n0202_012:0434c16_2": "阿淚吒聞婦所言，以為不可，婦復慇懃，廣引道理。",
    "T04n0202_012:0434c18_0": "阿淚吒情迴，以事白兄，兄復引父垂命之言，廣示方比不可之理。",
    "T04n0202_012:0434c19_1": "時阿淚吒婦，數數勸夫，其夫意決急求分居；兄見意盛，與分家居。",
    "T04n0202_012:0434c21_2": "分異之後，阿淚吒夫妻，恣情放志，招合伴黨，飲噉奢侈，不順禮度，未經幾年，家物耗盡，窮罄無計。",
    "T04n0202_012:0434c23_3": "詣兄匃之。",
    "T04n0202_012:0434c23_4": "兄復矜之，與錢十萬。",
    "T04n0202_012:0434c24_5": "用盡更索，如是六返，前後凡與六十萬錢。",
    "T04n0202_012:0434c25_6": "後復來求。",
    "T04n0202_012:0434c25_7": "兄復呵責：『亡父勅誡，汝不承用，未經幾時，求共分異。",
    "T04n0202_012:0434c26_8": "喪用無度，不可供給，前後與汝六十萬錢，汝不知足，復更來求。",
    "T04n0202_012:0434c28_9": "今復更與汝十萬錢，能有能無更勿來索。』",
    "T04n0202_012:0434c29_10": "其弟得責，慚愧取錢，夫婦改操，謹身節用，懃心家業，財產日廣，其後漸富，更無乏短。",
    "T04n0202_012:0435a02_11": "「其兄淚吒，連遭衰艱，所在破亡，財物迸散，家理頓窮無有方計，往到弟邊，說所契闊，求索少錢，供足不逮。",
    "T04n0202_012:0435a04_12": "其弟瞋嫌，而語兄言：『謂望兄家，不識有貧，云何復來從我所索？』",
    "T04n0202_012:0435a06_13": "作是語已，乃不讓食。",
    "T04n0202_012:0435a07_14": "兄便還去，而自愕然：『生死之中，何可畏耶？",
    "T04n0202_012:0435a08_15": "析體兄弟，不識恩養，豈況他人？』",
    "T04n0202_012:0435a08_16": "當推義理，心即厭世，捨家入山，靜坐思惟諸法生滅，心即開悟，成辟支佛，威儀可觀，入城乞食。",
    "T04n0202_012:0435a11_17": "後值歲儉，人民飢乏，時辟支佛，乞食難得。",
    "T04n0202_012:0435a12_18": "「時弟阿淚吒，後轉貧窮，復值歲荒，食穀不繼，日往取薪，賣糴稗子，共家婦兒，以自供活。",
    "T04n0202_012:0435a14_19": "一日晨朝，早往入澤，於城門中，見辟支佛，威儀可觀，入城乞食，即往取薪。",
    "T04n0202_012:0435a16_0": "還來到門，見辟支佛空鉢而出，心自生念：『此是快士，晨見入城，今乃空來，若今與我共歸至舍，當共分食以奉施之。』",
    "T04n0202_012:0435a18_1": "作是念已，捨之而去。",
    "T04n0202_012:0435a19_2": "時辟支佛，尋知其意，即隨其後，往到門中。",
    "T04n0202_012:0435a20_3": "阿淚吒見之，心用歡喜，即為敷床，請令入坐，索其自分稗子之糜，躬手自持，施辟支佛。",
    "T04n0202_012:0435a22_4": "時辟支佛，語阿淚吒言：『汝亦飢渴，當共分噉。』",
    "T04n0202_012:0435a23_5": "阿淚吒白言：『我曹世俗，食無時節，尊日一食，但願為受。』",
    "T04n0202_012:0435a24_6": "即受食訖，感其至心，遭斯歲儉，父子不救，能割身分，以用見施，當為現變令其歡喜。",
    "T04n0202_012:0435a26_7": "即飛虛空，身出水火，廣現神足，還住其前，語阿淚吒言：『欲求何願？",
    "T04n0202_012:0435a28_8": "恣隨汝意。』",
    "T04n0202_012:0435a28_9": "見變歡喜踊躍即前至心，自立誓言：『一切眾生，多種求財，我願世世，莫有所乏，情有所欲，應意而至。",
    "T04n0202_012:0435b02_10": "又願將來，得遇上士，功德勝汝百千萬倍，令我於彼得漏盡證，神足變化與汝不異。』",
    "T04n0202_012:0435b04_11": "求願已訖，倍復歡喜。",
    "T04n0202_012:0435b04_12": "時辟支佛，還歸所止。",
    "T04n0202_012:0435b05_13": "時阿淚吒，即還入澤取薪。",
    "T04n0202_012:0435b05_14": "到見一兔，意欲捕取，走逐轉近，以鎌遙擲，即時墮地，適欲前取，化為死人上其背上急抱其頭，盡力推却，不能令却。",
    "T04n0202_012:0435b08_15": "心懷恐怖，慞惶苦惱，意欲入城，共婦解却，復恐人見令不聽入。",
    "T04n0202_012:0435b10_16": "留待日暮，以衣用覆，擔負入城往趣其舍。",
    "T04n0202_012:0435b11_17": "已到舍內，自然墮地，變成一聚閻浮檀金，光明晃昱，并照比舍。",
    "T04n0202_012:0435b12_18": "展轉談之，上徹於王。",
    "T04n0202_012:0435b13_19": "「王即遣人，往看審實。",
    "T04n0202_012:0435b13_20": "使人到觀，見是死人，尋還白王：『是死人耳。』",
    "T04n0202_012:0435b14_21": "王問餘人，猶言是金。",
    "T04n0202_012:0435b15_22": "甚怪所以，重遣人看。",
    "T04n0202_012:0435b15_23": "如是七返，來言不定。",
    "T04n0202_012:0435b16_24": "王即自往，親往看之，見是死人，形漸欲臭。",
    "T04n0202_012:0435b17_25": "即問阿淚吒：『汝見是何？』",
    "T04n0202_012:0435b17_26": "答言：『看實是金。』",
    "T04n0202_012:0435b18_27": "即取少許，用奉於王。",
    "T04n0202_012:0435b18_28": "王見金色，敬之未有，問其所由：『何緣得此？』",
    "T04n0202_012:0435b19_29": "於時阿淚吒，具以本末向王而說，『必當由施辟支佛故。』",
    "T04n0202_012:0435b21_30": "王聞其語，歎言：『善哉！",
    "T04n0202_012:0435b21_31": "汝得快利，值此上人。』",
    "T04n0202_012:0435b22_32": "即更賜與，拜為大臣。",
    "T04n0202_012:0435b22_33": "如是諸尊！",
    "T04n0202_012:0435b22_34": "彼阿淚吒者，即我身是。",
    "T04n0202_012:0435b23_35": "我於彼世，以少稗糜施辟支佛，因自求願，緣是以來，九十一劫，生天人中，無所乏少，三事挺特，端正受稱，情有所欲，應意而至。",
    "T04n0202_012:0435b26_36": "「乃至今身，在家之時，我常優遊，不喜世務；兄摩訶男，常有怨辭。",
    "T04n0202_012:0435b28_0": "我母語言：『我兒福德。』",
    "T04n0202_012:0435b28_1": "摩訶男言：『我獨勞慮，家理田業；優閑臥食，云何福德？』",
    "T04n0202_012:0435b29_2": "其母欲試，遣我至田，監臨種作，令不送食。",
    "T04n0202_012:0435c01_3": "我怪食遲，遣人往索，母遣人語我云：『無所有。』",
    "T04n0202_012:0435c02_4": "我還白母：『唯願與我，送無所有。』",
    "T04n0202_012:0435c03_5": "於時其母，聞兒是語，即取寶案，嚴具器物，以襆覆上，送以與我，令摩訶男逐而看之。",
    "T04n0202_012:0435c05_6": "已到我前，發去其襆，百味飲食，案器悉滿。",
    "T04n0202_012:0435c06_7": "如是餘時，在所應意，若令滿得四天下寶，劫盡之時，理當消滅，復不得久。",
    "T04n0202_012:0435c08_8": "如是我以少糜施辟支佛，九十一劫，福利未減，復緣斯德，見佛度苦。",
    "T04n0202_012:0435c10_9": "以是之故，故知請一淨戒比丘，於舍供養得利多彼四天下寶。」",
    "T04n0202_012:0435c11_10": "時阿那律，說是語已，於時世尊，從外來入，聞阿那律說過去事，告諸比丘：「汝等比丘！",
    "T04n0202_012:0435c13_11": "說過去事，我復次說當來之世，此閻浮提，土地方正，平坦廣博，無有山川，地生濡草，猶如天衣。",
    "T04n0202_012:0435c16_12": "爾時人民壽八萬四千歲，身長八丈，端正殊妙，人性仁和，具修十善。",
    "T04n0202_012:0435c17_13": "彼時當有轉輪聖王，名曰勝伽(晉言具也)，彼時當有婆羅門家生一男兒，字曰彌勒，身色紫金，三十二相，眾好畢滿，光明殊赫。",
    "T04n0202_012:0435c20_14": "出家學道，成最正覺，廣為眾生，轉尊法輪。",
    "T04n0202_012:0435c21_15": "其第一大會，度九十三億眾生之類；第二大會，度九十六億；第三大會，度九十九億。",
    "T04n0202_012:0435c23_16": "如是比丘！",
    "T04n0202_012:0435c23_17": "三會說法，得蒙度者，悉我遺法種福眾生，或三寶中興供養者，出家在家持齊戒者，燒香燃燈禮拜之者，皆得在彼三會之中。",
    "T04n0202_012:0435c26_18": "三會度我遺殘眾生，然後乃化同緣之徒。」",
    "T04n0202_012:0435c27_19": "於時彌勒，聞佛此語，從座而起，長跪白佛言：「願作彼彌勒世尊。」",
    "T04n0202_012:0435c29_20": "佛告之曰：「如汝所言，汝當生彼為彌勒如來，如上教化，悉是汝也。」",
    "T04n0202_012:0436a02_21": "於時會中，有一比丘，名阿侍多，長跪白佛：「我願作彼轉輪之王。」",
    "T04n0202_012:0436a03_22": "佛告之曰：「汝但長夜，貪樂生死，不規出耶？」",
    "T04n0202_012:0436a04_23": "於時在會一切大眾，見佛世尊授彌勒決當來成佛，猶字彌勒，各皆有疑，欲知本末。",
    "T04n0202_012:0436a06_24": "尊者阿難，即起白佛：「彌勒成佛，復字彌勒，不審從何造起名字？」",
    "T04n0202_012:0436a08_25": "佛告阿難：「諦聽著意！",
    "T04n0202_012:0436a08_26": "過去無量阿僧祇劫，此閻浮提，有一大國王名曇摩留支，領閻浮提，八萬四千國，六萬山川，八十億聚落，二萬夫人婇女，一萬大臣。",
    "T04n0202_012:0436a11_27": "有一小國豐樂，是中國王，名波塞奇。",
    "T04n0202_012:0436a12_28": "時弗沙佛，初出於世，在此國中，化導眾生。",
    "T04n0202_012:0436a13_29": "時波塞奇王與諸群臣，專供養佛及於眾僧，不暇得往朝覲大王，貢獻音信，亦悉斷替。",
    "T04n0202_012:0436a15_30": "於時大王，怪其間絕，即遣使者，往責所以。",
    "T04n0202_012:0436a16_31": "使者到已，宣王言令：『比年已來，人信俱斷，汝為人臣，何以違常？",
    "T04n0202_012:0436a18_32": "將有異心，欲懷逆耶？』",
    "T04n0202_012:0436a18_33": "時波塞奇，得大王教，自知違替，靡知所如，即往見佛，白如是事。",
    "T04n0202_012:0436a20_34": "佛告王言：『汝勿憂慮，但還遣使以誠告言：「佛在我國，朝夕承事，是以不暇往覲大王；國內財物，供佛及僧，無有遺餘可以獻貢。」』",
    "T04n0202_012:0436a23_35": "波塞奇王，得佛教已，即還報使，如佛所語。",
    "T04n0202_012:0436a24_36": "使到見王，具道其意。",
    "T04n0202_012:0436a24_37": "大王聞之，甚懷盛怒，即合諸臣，共詳此事。",
    "T04n0202_012:0436a25_38": "諸臣皆言：『彼王慠慢，橫引道理，宜合兵眾往攻伐之。』",
    "T04n0202_012:0436a27_39": "王即然之，合兵躬往。",
    "T04n0202_012:0436a27_40": "前軍近到，彼王乃知，心懷怖懼，急往白佛。",
    "T04n0202_012:0436a28_41": "佛告王言：『莫用憂慮，但自往見，宣說前語。』",
    "T04n0202_012:0436a29_42": "波塞奇王，即與群臣，往到界上，見於大王，禮問畢訖，住在一面。",
    "T04n0202_012:0436b02_43": "大王責問：『汝何所恃，違慢失常，不來朝覲？』",
    "T04n0202_012:0436b03_44": "波塞奇言：『佛世難值，甚難得覩，頃來在國，化導民物，朝夕侍奉故使違替。』",
    "T04n0202_012:0436b04_45": "於時大王，復更重責：『正使令爾，何以斷獻？』",
    "T04n0202_012:0436b05_46": "波塞奇言：『佛有徒眾，名曰眾僧，戒德清淨，世良福田。",
    "T04n0202_012:0436b07_47": "合國所有，常用供養，無有盈長可以為貢。』",
    "T04n0202_012:0436b08_48": "曇摩留支聞此語已，告言：『且住！",
    "T04n0202_012:0436b09_0": "須我見佛，見佛來還，乃問汝罪。』",
    "T04n0202_012:0436b09_1": "即與群臣，往至佛所。",
    "T04n0202_012:0436b10_2": "是時如來，大眾圍遶，各悉靜然端坐入定。",
    "T04n0202_012:0436b11_3": "有一比丘，入慈三昧，放金光明，如大火聚。",
    "T04n0202_012:0436b12_4": "曇摩留支，遙見世尊，光明顯赫明曜踰日，大眾圍遶，如星中月，為佛作禮，問訊如法。",
    "T04n0202_012:0436b14_5": "見此比丘，光明特顯，即白世尊：『此一比丘，入何等定，光曜乃爾？』",
    "T04n0202_012:0436b15_6": "佛告大王：『此比丘者，入慈等定。』",
    "T04n0202_012:0436b16_7": "王聞是語，倍增欽仰，言：『此慈定巍巍乃爾，我會當習此慈三昧。』",
    "T04n0202_012:0436b17_8": "作是願已，志慕慈定，意甚柔濡，更無害心，即時請佛及比丘僧：『唯願迴神，往至大國。』",
    "T04n0202_012:0436b19_9": "佛即許可剋日當往。",
    "T04n0202_012:0436b20_10": "「波塞奇王，聞佛欲往至大王國，甚懷戀恨，愁悸無憀，心自念言：『若當令我是大王者，如來則當常住我國，由我小故不得自在。』",
    "T04n0202_012:0436b23_11": "念是事已，即問佛言：『諸王之中，何者最大？』",
    "T04n0202_012:0436b24_12": "佛告之曰：『轉輪王大。』",
    "T04n0202_012:0436b25_0": "波塞奇王，因自作願：『願我由來，供養佛及眾僧，持此功德，誓願將來世世常作轉輪之王。』",
    "T04n0202_012:0436b27_1": "如是阿難！",
    "T04n0202_012:0436b27_2": "爾時大王曇摩留支者，今彌勒是。",
    "T04n0202_012:0436b28_3": "始於彼世，發此慈心，自此以來，常字彌勒。",
    "T04n0202_012:0436b29_4": "彼波塞奇王，今祇陀是，乃於彼中，常作轉輪王，自是以來，世世恒作，乃至今日，功德不盡，是以今日，復求索作。」",
    "T04n0202_012:0436c02_5": "時穿珠，師聞說是已，尋發無上正真道意。",
    "T04n0202_012:0436c03_6": "其餘會者，聞佛所說，有得須陀洹、斯陀含、阿那含、阿羅漢者，有發無上正真道意者，有得遷住不退地者，各皆敬戴，歡喜奉行。",
    "T04n0202_012:0436c07_0": "（五八）二鸚鵡聞四諦品第五十一(丹本為五十八)",
    "T04n0202_012:0436c08_0": "如是我聞：一時佛在舍衛國祇樹給孤獨園。",
    "T04n0202_012:0436c09_0": "爾時長者須達，敬信佛法，為僧檀越，一切所須，悉皆供給。",
    "T04n0202_012:0436c10_1": "時諸比丘，隨其所須，日日往來，說法教誨。",
    "T04n0202_012:0436c11_2": "須達家內，有二鸚鵡：一名律提，二名賒律提；稟性黠慧，能知人語。",
    "T04n0202_012:0436c12_3": "諸比丘往來，每先告語家內聞知，拂整敷具，歡喜迎逆。",
    "T04n0202_012:0436c14_4": "是時阿難，往到其家，見鳥聰黠，愛之在心，而語之言：「欲教汝法。」",
    "T04n0202_012:0436c15_5": "二鳥歡喜，授四諦法，教令誦習，而說偈言：「豆佉　　三牟提耶　　尼樓陀　　末加」(晉言苦習滅道)門前有樹，二鳥聞法，喜悅誦習，飛向樹上，次第上下，經由七返，誦讀所受四諦妙法。",
    "T04n0202_012:0436c20_0": "其暮宿樹，野狸所食，緣此善心，即生四天。",
    "T04n0202_012:0436c21_1": "尊者阿難，明日時到，著衣持鉢，入城乞食，聞二鸚鵡為狸所殺，生矜愍心，還白佛言：「須達家內，有二鸚鵡，弟子昨日，教誦四諦，其夜命終。",
    "T04n0202_012:0436c24_2": "不審識神，生處何所？",
    "T04n0202_012:0436c24_3": "唯願如來！",
    "T04n0202_012:0436c25_4": "垂愍見示。」",
    "T04n0202_012:0436c25_5": "佛告阿難：「諦聽諦聽！",
    "T04n0202_012:0436c25_6": "善著心中，當為汝說，令汝歡喜。",
    "T04n0202_012:0436c26_7": "緣汝授法，喜心受持，命終之後，生四王天。",
    "T04n0202_012:0436c27_8": "此閻浮提五十歲，為四王天上一日一夜，彼亦三十日為一月，十二月為一歲，彼四王天壽五百歲。」",
    "T04n0202_012:0436c29_9": "阿難問佛：「於彼命終，當生何處？」",
    "T04n0202_012:0437a01_10": "佛告阿難：「當生第二忉利天上。",
    "T04n0202_012:0437a02_11": "此閻浮提百歲，為忉利天上一日一夜，亦三十日為一月，十二月為一歲，彼忉利天壽千歲。」",
    "T04n0202_012:0437a04_12": "阿難復問：「於彼命終，當生何處？」",
    "T04n0202_012:0437a05_13": "佛告阿難：「當生第三炎摩天上。",
    "T04n0202_012:0437a06_0": "此閻浮提二百歲，為炎摩天一日一夜，亦三十日為一月，十二月為一歲，彼炎摩天上壽二千歲。」",
    "T04n0202_012:0437a08_1": "阿難又問：「於彼命終，當生何處？」",
    "T04n0202_012:0437a08_2": "佛告阿難：「當生第四兜率天上。",
    "T04n0202_012:0437a09_3": "此閻浮提四百歲，為彼天上一日一夜，亦三十日為一月，十二月為一歲，彼兜率天壽四千歲。」",
    "T04n0202_012:0437a11_4": "阿難又問：「於彼命終，當生何處？」",
    "T04n0202_012:0437a12_5": "佛告阿難：「當生第五不憍樂天。",
    "T04n0202_012:0437a13_6": "此閻浮提八百歲，為第五天上一日一夜，亦三十日為一月，十二月為一歲，彼第五天壽八千歲。」",
    "T04n0202_012:0437a15_7": "阿難又問：「於彼命終，當生何處？」",
    "T04n0202_012:0437a16_8": "佛告阿難：「當生第六化應聲天。",
    "T04n0202_012:0437a17_9": "此閻浮提千六百歲，為第六天上一日一夜，亦三十日為一月，十二月為一歲，彼第六天壽萬六千歲。」",
    "T04n0202_012:0437a19_10": "阿難又問：「於彼命終，復生何處？」",
    "T04n0202_012:0437a20_11": "佛告阿難：「還生第五天上。",
    "T04n0202_012:0437a21_0": "如是次第，至四天王天。",
    "T04n0202_012:0437a21_1": "上下七返，生六欲天中，自恣受福，極天之壽，無有中夭。」",
    "T04n0202_012:0437a22_2": "阿難又問：「六天壽盡，當生何處？」",
    "T04n0202_012:0437a23_3": "佛告阿難：「當下閻浮提，生於人中，出家學道。",
    "T04n0202_012:0437a24_4": "緣前鳥時誦持四諦，心自開解，成辟支佛，一名曇摩，二名修曇摩。」",
    "T04n0202_012:0437a26_5": "佛告阿難：「一切諸佛，及眾賢聖，天人品類，受福多少，皆由於法種其善因，致使其後各獲妙果。」",
    "T04n0202_012:0437a28_6": "爾時阿難，及諸眾會，聞佛所說，歡喜奉行。",
    "T04n0202_012:0437b01_0": "（五九）鳥聞比丘法生天品第五十二(丹本為五十九)",
    "T04n0202_012:0437b02_0": "如是我聞：一時佛在舍衛國祇樹給孤獨園。",
    "T04n0202_012:0437b03_0": "爾時於林樹間，有一比丘，坐禪行道，食後經行，因爾誦經，音聲清雅妙好無比。",
    "T04n0202_012:0437b04_1": "時有一鳥，敬愛其聲，飛在樹上，聽其音響。",
    "T04n0202_012:0437b05_2": "時有獵師，以箭射殺，緣茲善心，即生第二忉利天中，父母膝上，忽然長大，如八歲兒，面貌端正，殊異光相，昞然無有倫匹。",
    "T04n0202_012:0437b08_3": "即自念言：「我以何福？",
    "T04n0202_012:0437b09_4": "得生此中？」",
    "T04n0202_012:0437b09_5": "天福果報，便識宿命，觀見故身，本是禽鳥，蒙彼比丘誦經福報，得生此中。",
    "T04n0202_012:0437b11_6": "即持天華，詣閻浮提，到比丘所，禮敬問訊，以天華香，供散其上。",
    "T04n0202_012:0437b12_7": "比丘問言：「汝是何神？」",
    "T04n0202_012:0437b13_8": "答言：「我本是鳥，愛尊音聲，來此聽經。",
    "T04n0202_012:0437b14_9": "承為獵師所殺，因此善心，生忉利天。」",
    "T04n0202_012:0437b15_10": "比丘歡喜，即命令坐，為其說法種種妙善，天人開解，得須陀洹果，歡喜踊躍，即還天上。",
    "T04n0202_012:0437b17_11": "佛告阿難：「如來出世，饒益甚多，所說諸法，實為深妙。",
    "T04n0202_012:0437b18_12": "乃至飛鳥，緣愛法聲，獲福無量，豈況於人信心堅固受持之者，所獲果報，難以為比。」",
    "T04n0202_012:0437b20_13": "爾時阿難及諸大眾，聞佛所說，歡喜奉行。",
    "T04n0202_012:0437b22_0": "賢愚經卷第十二"
}