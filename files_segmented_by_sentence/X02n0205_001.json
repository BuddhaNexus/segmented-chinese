{
    "X02n0205_001:0887c06_0": "佛說阿彌陀佛根本祕密神呪經",
    "X02n0205_001:0887c08_0": "曹魏朝三藏菩提流支奉　詔譯",
    "X02n0205_001:0887c09_0": "如是我聞一時佛在舍衛國祇樹給孤獨園與大比丘眾千二百五十人俱皆是大阿羅漢眾所知識長老舍利弗摩訶目犍連摩訶迦葉摩訶迦旃涎摩訶俱絺羅離婆多周利槃陀伽難陀阿難陀羅睺羅憍梵波提賓頭盧頗羅墮迦留陀夷摩訶劫賓那薄狗羅阿菟樓駄如是等諸大弟子并諸菩薩摩訶薩文殊師利法王子阿逸多菩薩乾陀訶提菩薩常精進菩薩與如是等諸大菩薩及釋提桓因等無量諸天大眾俱。",
    "X02n0205_001:0887c18_0": "爾時佛告長老舍利弗從是西方過十萬億佛土有世界名曰極樂其土有佛號阿彌陀今現在說法舍利弗彼土何故名為極樂其國眾生無有眾苦但受諸樂故名極樂。",
    "X02n0205_001:0887c22_0": "又舍利弗極樂國土七重欄楯七重羅網七重行樹皆是四寶周帀圍遶是故彼國名曰極樂。",
    "X02n0205_001:0887c24_0": "又舍利弗極樂國土有七寶池八功德水充滿其中池底純以金沙布地四邊階道金銀瑠璃玻[王*梨]合成上有樓閣亦以金銀瑠璃玻[王*梨]硨磲赤珠瑪瑙而嚴飾之池中蓮華大如車輪青色青光黃色黃光赤色赤光白色白光微妙香潔舍利弗極樂國土成就如是功德莊嚴。",
    "X02n0205_001:0888a06_0": "又舍利弗彼佛國土常作天樂黃金為地晝夜六時而雨曼陀羅華其國眾生常以清旦各以衣裓盛眾妙華供養他方十萬億佛即以食時還到本國飯食經行舍利弗極樂國土成就如是功德莊嚴。",
    "X02n0205_001:0888a10_0": "復次舍利弗彼國常有種種奇妙雜色之鳥白鵠孔雀鸚鵡舍利迦陵頻伽共命之鳥是諸眾鳥晝夜六時出和雅音其音演暢五根五力七菩提分八聖道分如是等法其土眾生聞是音已皆悉念佛念法念僧舍利弗汝勿謂此鳥實是罪報所生所以者何彼佛國土無三惡趣舍利弗其佛國土尚無三惡道之名何況有實是諸眾鳥皆是阿彌陀佛欲令法音宣流變化所作舍利弗彼佛國土微風吹動諸寶行樹及寶羅網出微妙音譬如百千種樂同時俱作聞是音者皆自然生念佛念法念僧之心舍利弗其佛國土成就如是功德莊嚴。",
    "X02n0205_001:0888a21_0": "舍利弗於汝意云何彼佛何故號阿彌陀舍利弗彼佛光明無量照十方國無所障礙是故號為阿彌陀又舍利弗彼佛壽命及其人民無量無邊阿僧祇劫故名阿彌陀舍利弗阿彌陀佛成佛已來於今十劫又舍利弗彼佛有無量無邊聲聞弟子皆阿羅漢非是算數之所能知諸菩薩眾亦復如是舍利弗彼佛國土成就如是功德莊嚴。",
    "X02n0205_001:0888b04_0": "又舍利弗極樂國土眾生生者皆是阿鞞跋致其中多有一生補處其數甚多非是算數所能知之但可以無量無邊阿僧祇劫說舍利弗眾生聞者應當發願願生彼國所以者何得與如是諸上善人俱會一處舍利弗不可以少善根福德因緣得生彼國。",
    "X02n0205_001:0888b09_0": "又舍利弗阿彌陀佛有根本祕密陀羅尼神呪是名拔一切業障根本得生極樂淨土神呪即說呪曰。",
    "X02n0205_001:0888b11_0": "南無阿彌多婆夜哆(多曷切)(一)他伽跢(都餓切)(二)夜哆地(途賣切)(三)夜他阿彌利(上聲)(四)都婆毗(五)阿彌利哆(六)悉耽婆毗(七)阿彌利哆(八)毗迦蘭諦(九)阿彌利哆(十)毗迦蘭哆(十一)伽彌膩(十二)伽伽那(十三)枳多迦隸(十四)莎婆訶(十五)佛言若有善男子善女人能誦此呪者阿彌陀佛常住其頂日夜擁護無令怨家而得其便現世常得安穩臨命終時任運往生極樂國土。",
    "X02n0205_001:0888b18_0": "又舍利弗阿彌陀佛名號具足無量無邊不可思議甚深祕密殊勝微妙無上功德所以者何阿彌陀佛三字中有十方三世一切諸佛一切諸菩薩聲聞阿羅漢一切諸經陀羅尼神呪無量行法是故彼佛名號即是為無上真實至極大乘之法即是為無上殊勝清淨了義妙行即是為無上最勝微妙陀羅尼而說偈曰。",
    "X02n0205_001:0888c01_0": "　阿字十方三世佛　　彌字一切諸菩薩　陀字八萬諸聖教　　三字之中是具足舍利弗若有眾生聞說阿彌陀佛不可思議功德歡喜踊躍至心稱念深信不懈於現在身受無比樂或轉貧賤獲得富貴或得果免宿業所追病患之苦或轉短命得壽延長或怨家變恨得子孫繁榮身心安樂如意滿足如是功德不可稱計。",
    "X02n0205_001:0888c08_0": "舍利弗若有善男子善女人聞說阿彌陀佛執持名號若一日若二日若三日若四日若五日若六日若七日一心不亂專持名號以稱名故諸罪消滅即是多善根福德因緣其人臨命終時阿彌陀佛與諸聖眾現在其前是人終時心不顛倒即得往生阿彌陀佛極樂國土舍利弗我見是利故說此言若有眾生聞是說者應當發願生彼國土。",
    "X02n0205_001:0888c15_0": "舍利弗如我今者讚歎阿彌陀佛不可思議功德東方亦有阿閦鞞佛須彌相佛大須彌佛須彌光佛妙音佛如是等恒河沙數諸佛各於其國出廣長舌相徧覆三千大千世界說誠實言汝等眾生當信是稱讚不可思議功德一切諸佛所護念經。",
    "X02n0205_001:0888c20_0": "舍利弗南方世界有日月燈佛名聞光佛大焰肩佛須彌燈佛無量精進佛如是等恒河沙數諸佛各於其國出廣長舌相徧覆三千大千世界說誠實言汝等眾生當信是彌讚不可思議功德一切諸佛所護念經。",
    "X02n0205_001:0889a01_0": "舍利弗西方世界有無量壽佛無量相佛無量幢佛大光佛大明佛寶相佛淨光佛如是等恒河沙數諸佛各於其國出廣長舌相徧覆三千大千世界說誠實言汝等眾生當信是稱讚不可思議功德一切諸佛所護念經舍利弗北方世界有焰肩佛最勝音佛難[公*且]佛日生佛網明佛如是等恒河沙數諸佛各於其國出廣長舌相徧覆三千大千世界說誠實言汝等眾生當信是稱讚不可思議功德一切諸佛所護念經舍利弗下方世界有師子佛名聞佛名光佛達摩佛法幢佛持法佛如是等恒河沙數諸佛各於其國出廣長舌相徧覆三千大千世界說誠實言汝等眾生當信是稱讚不可思議功德一切諸佛所護念經。",
    "X02n0205_001:0889a13_0": "舍利弗上方世界有梵音佛宿王佛香上佛香光佛大焰肩佛雜色寶華嚴身佛沙羅樹王佛寶華德佛見一切義佛如須彌山佛如是等恒河沙數諸佛各於其國出廣長舌相徧覆三千大千世界說誠實言汝等眾生當信是稱讚不可思議功德一切諸佛所護念經。",
    "X02n0205_001:0889a19_0": "舍利弗於汝意云何何故名為一切諸佛所護念經舍利弗若有善男子善女人聞是諸佛所說名及經名者是諸善男子善女人皆為一切諸佛共所護念皆得不退轉於阿耨多羅三藐三菩提是故舍利弗汝等皆當信受我語及諸佛所說舍利弗若有人已發願今發願當發願欲生阿彌陀佛國者是諸人等皆得不退轉於阿耨多羅三藐三菩提於彼國土若已生若今生若當生是故舍利弗諸善男子善女人若有信者應當發願生彼國土。",
    "X02n0205_001:0889b04_0": "舍利弗如我今者稱讚諸佛不可思議功德彼諸佛等亦稱說我不可思議功德而作是言釋迦牟尼佛能為甚難希有之事能於娑婆國土五濁惡世劫濁見濁煩惱濁眾生濁命濁中得阿耨多羅三藐三菩提為諸眾生說是一切世間難信之法舍利弗當知我於五濁惡世行此難事得阿耨多羅三藐三菩提為一切世間說此難信之法是為甚難佛說此經已舍利弗及諸比丘一切世間天人阿脩羅等聞佛所說歡喜信受作禮而去。",
    "X02n0205_001:0889b13_0": "佛說阿彌陀佛根本祕密神呪經"
}