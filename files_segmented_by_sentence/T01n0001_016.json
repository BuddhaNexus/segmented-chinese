{
    "T01n0001_016:0101b11_0": "佛說長阿含經卷第十六",
    "T01n0001_016:0101b13_0": "後秦弘始年佛陀耶舍共竺佛念譯",
    "T01n0001_016:0101b14_0": "（二四）第三分堅固經第五",
    "T01n0001_016:0101b15_0": "如是我聞：一時，佛在那難陀城波婆利掩次林中，與大比丘眾千二百五十人俱。",
    "T01n0001_016:0101b16_1": "爾時，有長者子，名曰堅固，來詣佛所，頭面禮足，在一面坐。",
    "T01n0001_016:0101b18_2": "時，堅固長者子白佛言：「善哉！",
    "T01n0001_016:0101b18_3": "世尊！",
    "T01n0001_016:0101b19_0": "唯願今者勑諸比丘：『若有婆羅門、長者子、居士來，當為現神足顯上人法。』」",
    "T01n0001_016:0101b20_1": "佛告堅固：「我終不教諸比丘為婆羅門、長者、居士而現神足上人法也。",
    "T01n0001_016:0101b22_2": "我但教弟子於空閑處靜默思道，若有功德，當自覆藏，若有過失，當自發露。」",
    "T01n0001_016:0101b24_3": "時，堅固長者子復白佛言：「唯願世尊勑諸比丘：『若有婆羅門、長者、居士來，當為現神足，顯上人法。』」",
    "T01n0001_016:0101b26_4": "佛復告堅固：「我終不教諸比丘為婆羅門、長者、居士而現神足上人法也。",
    "T01n0001_016:0101b28_5": "我但教弟子於空閑處靜默思道，若有功德，當自覆藏，若有過失，當自發露。」",
    "T01n0001_016:0101c01_6": "時，堅固長者子白佛言：「我於上人法無有疑也。",
    "T01n0001_016:0101c02_7": "但此那難陀城國土豐樂，人民熾盛，若於中現神足者，多所饒益，佛及大眾善弘道化。」",
    "T01n0001_016:0101c04_8": "佛復告堅固：「我終不教比丘為婆羅門、長者子、居士而現神足上人法也。",
    "T01n0001_016:0101c06_9": "我但教弟子於空閑處靜默思道，若有功德，當自覆藏，若有過失，當自發露。",
    "T01n0001_016:0101c07_10": "所以者何？",
    "T01n0001_016:0101c08_11": "有三神足。",
    "T01n0001_016:0101c08_12": "云何為三？",
    "T01n0001_016:0101c08_13": "一曰神足，二曰觀察他心，三曰教誡。",
    "T01n0001_016:0101c09_14": "云何為神足？",
    "T01n0001_016:0101c09_15": "長者子！",
    "T01n0001_016:0101c10_16": "比丘習無量神足，能以一身變成無數，以無數身還合為一，若遠若近，山河石壁，自在無礙，猶如行空；於虛空中結加趺坐，猶如飛鳥；出入大地，猶如在水；若行水上；猶如履地；身出烟火，如大火聚，手捫日月，立至梵天。",
    "T01n0001_016:0101c15_17": "若有得信長者、居士見此比丘現無量神足，立至梵天，當復詣餘未得信長者、居士所，而告之言：『我見比丘現無量神足，立至梵天。』",
    "T01n0001_016:0101c18_18": "彼長者、居士未得信者，語得信者言：『我聞有瞿羅呪，能現如是無量神變，乃至立至梵天。』」",
    "T01n0001_016:0101c20_19": "佛復告長者子堅固：「彼不信者，有如此言，豈非毀謗言耶？」",
    "T01n0001_016:0101c21_20": "堅固白佛言：「此實是毀謗言也。」",
    "T01n0001_016:0101c22_21": "佛言：「我以是故，不勑諸比丘現神變化，但教弟子於空閑處靜默思道，若有功德，當自覆藏，若有過失，當自發露。",
    "T01n0001_016:0101c25_22": "如是，長者！",
    "T01n0001_016:0101c25_23": "此即是我諸比丘所現神足。",
    "T01n0001_016:0101c26_24": "「云何名觀察他心神足？",
    "T01n0001_016:0101c26_25": "於是，比丘現無量觀察神足，觀諸眾生心所念法，隈屏所為皆能識知。",
    "T01n0001_016:0101c28_26": "若有得信長者、居士，見比丘現無量觀察神足，觀他眾生心所念法，隈屏所為皆悉識知，便詣餘未得信長者、居士所，而告之曰：『我見比丘現無量觀察神足，觀他眾生心所念法，隈屏所為皆悉能知。』",
    "T01n0001_016:0102a04_27": "彼不信長者、居士，聞此語已，生毀謗言：『有乾陀羅呪能觀察他心，隈屏所為皆悉能知。』",
    "T01n0001_016:0102a06_28": "云何？",
    "T01n0001_016:0102a06_29": "長者子！",
    "T01n0001_016:0102a06_30": "此豈非毀謗言耶？」",
    "T01n0001_016:0102a06_31": "堅固白佛言：「此實是毀謗言也。」",
    "T01n0001_016:0102a07_32": "佛言：「我以是故，不勅諸比丘現神變化，但教弟子於空閑處靜默思道，若有功德，當自覆藏，若有過失，當自發露。",
    "T01n0001_016:0102a10_33": "如是，長者子！",
    "T01n0001_016:0102a10_34": "此即是我比丘現觀察神足。",
    "T01n0001_016:0102a11_35": "「云何為教誡神足？",
    "T01n0001_016:0102a11_36": "長者子！",
    "T01n0001_016:0102a11_37": "若如來、至真、等正覺出現於世，十號具足，於諸天、世人、魔、若魔天、沙門、婆羅門中，自身作證，為他說法，上中下言，皆悉真正，義味清淨，梵行具足。",
    "T01n0001_016:0102a15_38": "若長者、居士聞已，於中得信，得信已，於中觀察自念：『我不宜在家，若在家者，鈎鎖相連，不得清淨修於梵行。",
    "T01n0001_016:0102a17_39": "我今寧可剃除鬚髮，服三法衣，出家修道，具諸功德，乃至成就三明，滅諸闇冥，生大智明。",
    "T01n0001_016:0102a19_40": "所以者何？",
    "T01n0001_016:0102a20_41": "斯由精勤，樂獨閑居，專念不忘之所得也。』",
    "T01n0001_016:0102a21_42": "長者子！",
    "T01n0001_016:0102a21_43": "此是我比丘現教誡神足。」",
    "T01n0001_016:0102a21_44": "爾時，堅固長者子白佛言：「頗有比丘成就此三神足耶？」",
    "T01n0001_016:0102a23_45": "佛告長者子：「我不說有數，多有比丘成此三神足者。",
    "T01n0001_016:0102a24_46": "長者子！",
    "T01n0001_016:0102a24_47": "我有比丘在此眾中自思念：『此身四大，地、水、火、風，何由永滅？』",
    "T01n0001_016:0102a26_0": "彼比丘倐趣天道，往至四天王所，問四天王言：『此身四大，地、水、火、風，由何永滅？』",
    "T01n0001_016:0102a27_1": "「長者子！",
    "T01n0001_016:0102a27_2": "彼四天王報比丘言：『我不知四大由何永滅？",
    "T01n0001_016:0102a29_0": "我上有天，名曰忉利，微妙第一，有大智慧，彼天能知四大由何而滅。』",
    "T01n0001_016:0102b01_1": "彼比丘聞已，即倐趣天道，往詣忉利天上，問諸天言：『此身四大，地、水、火、風，何由永滅？』",
    "T01n0001_016:0102b03_2": "彼忉利天報比丘言：『我不知四大何由滅，上更有天，名焰摩，微妙第一，有大智慧，彼天能知。』",
    "T01n0001_016:0102b05_3": "即往就問，又言不知。",
    "T01n0001_016:0102b06_4": "「如是展轉，至兜率天、化自在天、他化自在天，皆言：『我不知四大何由而滅？",
    "T01n0001_016:0102b07_5": "上更有天，微妙第一，有大智慧，名梵迦夷，彼天能知四大何由永滅。』",
    "T01n0001_016:0102b09_6": "彼比丘即倐趣梵道，詣梵天上問言：『此身四大，地、水、火、風，何由永滅？』",
    "T01n0001_016:0102b11_7": "彼梵天報比丘言：『我不知四大何由永滅，今有大梵天王，無能勝者，統千世界，富貴尊豪，最得自在，能造化物，是眾生父母，彼能知四大由何永滅。』",
    "T01n0001_016:0102b14_8": "長者子！",
    "T01n0001_016:0102b14_9": "彼比丘尋問：『彼大梵王今為所在？』",
    "T01n0001_016:0102b15_10": "彼天報言：『不知大梵今為所在，以我意觀，出現不久。』",
    "T01n0001_016:0102b16_11": "未久，梵王忽然出現。",
    "T01n0001_016:0102b17_12": "長者！",
    "T01n0001_016:0102b17_13": "彼比丘詣梵王所問言：『此身四大，地、水、火、風，何由永滅？』",
    "T01n0001_016:0102b18_14": "彼大梵王告比丘言：『我梵天王無能勝者，統千世界，富貴尊豪，最得自在，能造萬物，眾生父母。』",
    "T01n0001_016:0102b21_0": "時，彼比丘告梵王曰：『我不問此事，自問四大，地、水、火、風，何由永滅？』",
    "T01n0001_016:0102b22_1": "「長者子！",
    "T01n0001_016:0102b22_2": "彼梵王猶報比丘言：『我是大梵天王，無能勝者，乃至造作萬物，眾生父母。』",
    "T01n0001_016:0102b24_3": "比丘又復告言：『我不問此，我自問四大何由永滅？』",
    "T01n0001_016:0102b25_4": "長者子！",
    "T01n0001_016:0102b25_5": "彼梵天王如是至三，不能報彼比丘四大何由永滅。",
    "T01n0001_016:0102b27_6": "時，大梵王即執比丘右手，將詣屏處，語言：『比丘！",
    "T01n0001_016:0102b28_7": "今諸梵王皆謂我為智慧第一，無不知見，是故我不得報汝言：「不知不見此四大何由永滅。」』",
    "T01n0001_016:0102c01_8": "又語比丘：『汝為大愚！",
    "T01n0001_016:0102c02_0": "乃捨如來於諸天中推問此事。",
    "T01n0001_016:0102c02_1": "汝當於世尊所問如此事，如佛所說，善受持之。』",
    "T01n0001_016:0102c03_2": "又告比丘：『今佛在舍衛國給孤獨園，汝可往問。』",
    "T01n0001_016:0102c05_3": "「長者子！",
    "T01n0001_016:0102c05_4": "時，比丘於梵天上忽然不現。",
    "T01n0001_016:0102c06_0": "譬如壯士屈申臂頃，至舍衛國祇樹給孤獨園，來至我所，頭面禮足，一面坐，白我言：『世尊！",
    "T01n0001_016:0102c08_1": "今此四大，地、水、火、風，何由而滅？』",
    "T01n0001_016:0102c08_2": "時，我告言：『比丘！",
    "T01n0001_016:0102c09_3": "猶如商人臂鷹入海，於海中放彼鷹飛空東西南北，若得陸地則便停止，若無陸地更還歸船。",
    "T01n0001_016:0102c11_4": "比丘！",
    "T01n0001_016:0102c11_5": "汝亦如是，乃至梵天問如是義，竟不成就，還來歸我。",
    "T01n0001_016:0102c12_6": "今當使汝成就此義。』",
    "T01n0001_016:0102c13_7": "即說偈言：「『何由無四大，　　地水火風滅？",
    "T01n0001_016:0102c15_0": "　　何由無麤細，　　及長短好醜？",
    "T01n0001_016:0102c16_0": "　　何由無名色，　　永滅無有餘？",
    "T01n0001_016:0102c17_0": "　　應答識無形，　　無量自有光。",
    "T01n0001_016:0102c18_0": "　　此滅四大滅，　　麤細好醜滅，　　於此名色滅，　　識滅餘亦滅。』」",
    "T01n0001_016:0102c20_0": "時，堅固長者子白佛言：「世尊！",
    "T01n0001_016:0102c20_1": "此比丘名何等？",
    "T01n0001_016:0102c21_2": "云何持之？」",
    "T01n0001_016:0102c21_3": "佛告長者子：「此比丘名阿室已，當奉持之。」",
    "T01n0001_016:0102c22_4": "爾時，堅固長者子聞佛所說，歡喜奉行。",
    "T01n0001_016:0102c24_0": "（二五）佛說長阿含第三分倮形梵志經第六",
    "T01n0001_016:0102c25_0": "如是我聞：一時，佛在委若國金槃鹿野林中，與大比丘眾千二百五十人俱。",
    "T01n0001_016:0102c26_1": "時，有倮形梵志姓迦葉，詣世尊所，問訊已，一面坐。",
    "T01n0001_016:0102c28_0": "倮形迦葉白佛言：「我聞沙門瞿曇呵責一切諸祭祀法，罵諸苦行人以為弊穢。",
    "T01n0001_016:0102c29_1": "瞿曇！",
    "T01n0001_016:0102c29_2": "若有言：『沙門瞿曇呵責一切諸祭祀法，罵苦行人以為弊穢。』",
    "T01n0001_016:0103a02_3": "作此言者，是為法語，法法成就，不誹謗沙門瞿曇耶？」",
    "T01n0001_016:0103a03_4": "佛言：「迦葉！",
    "T01n0001_016:0103a03_5": "彼若言：『沙門瞿曇呵責一切諸祭祀法，罵苦行人以為弊穢。』",
    "T01n0001_016:0103a05_6": "者，彼非法言，非法法成就，為誹謗我，非誠實言。",
    "T01n0001_016:0103a06_7": "所以者何？",
    "T01n0001_016:0103a06_8": "迦葉！",
    "T01n0001_016:0103a06_9": "我見彼等苦行人，有身壞命終，墮地獄中者；又見苦行人身壞命終，生天善處者；或見苦行人樂為苦行，身壞命終，生地獄中者；或見苦行人樂為苦行，身壞命終，生天善處者。",
    "T01n0001_016:0103a11_0": "迦葉！",
    "T01n0001_016:0103a11_1": "我於此二趣所受報處，盡知盡見，我寧可呵責諸苦行者以為弊穢耶？",
    "T01n0001_016:0103a12_2": "我正說是，彼則言非，我正說非，彼則言是。",
    "T01n0001_016:0103a13_3": "迦葉！",
    "T01n0001_016:0103a13_4": "有法沙門、婆羅門同，有法沙門、婆羅門不同。",
    "T01n0001_016:0103a14_5": "迦葉！",
    "T01n0001_016:0103a15_6": "彼不同者，我則捨置，以此法不與沙門、婆羅門同故。",
    "T01n0001_016:0103a16_7": "「迦葉！",
    "T01n0001_016:0103a16_8": "彼有智者作如是觀，沙門瞿曇於不善法、重濁、黑冥、非賢聖法，彼異眾師於不善法、重濁、黑冥、非賢聖法，誰能堪任滅此法者？",
    "T01n0001_016:0103a19_9": "迦葉！",
    "T01n0001_016:0103a19_10": "彼有智者作是觀時，如是知見，唯沙門瞿曇能滅是法。",
    "T01n0001_016:0103a20_11": "迦葉！",
    "T01n0001_016:0103a20_12": "彼有智者作如是觀，如是推求，如是論時，我於此中則有名稱。",
    "T01n0001_016:0103a22_13": "「復次，迦葉！",
    "T01n0001_016:0103a22_14": "彼有智者作如是觀，沙門瞿曇弟子於不善法、重濁、黑冥、非賢聖法，彼異眾師弟子於不善法、重濁、黑冥、非賢聖法，誰能堪任滅此法者？",
    "T01n0001_016:0103a25_15": "迦葉！",
    "T01n0001_016:0103a25_16": "彼有智者作如是觀，如是知見，唯沙門瞿曇弟子能滅是法。",
    "T01n0001_016:0103a27_17": "迦葉！",
    "T01n0001_016:0103a27_18": "彼有智者作如是觀，如是推求，如是論時，我弟子則得名稱。",
    "T01n0001_016:0103a28_19": "「復次，迦葉！",
    "T01n0001_016:0103a29_0": "彼有智者作如是觀，沙門瞿曇於諸善法、清白、微妙及賢聖法，彼異眾師於諸善法、清白、微妙及賢聖法，誰能堪任增廣修行者？",
    "T01n0001_016:0103b02_1": "迦葉！",
    "T01n0001_016:0103b03_2": "彼有智者作如是觀，如是知見，唯有沙門瞿曇堪任增長修行是法。",
    "T01n0001_016:0103b04_3": "迦葉！",
    "T01n0001_016:0103b04_4": "彼有智者作如是觀，如是推求，如是論時，我於此中則有名稱。",
    "T01n0001_016:0103b06_5": "「迦葉！",
    "T01n0001_016:0103b06_6": "彼有智者作如是觀，沙門瞿曇弟子於諸善法、清白、微妙及賢聖法，彼異眾師弟子於諸善法、清白、微妙及賢聖法，誰能堪任增長修行者？",
    "T01n0001_016:0103b09_7": "迦葉！",
    "T01n0001_016:0103b09_8": "彼有智者作如是觀，如是知見，唯有沙門瞿曇弟子能堪任增長修行是法。",
    "T01n0001_016:0103b11_9": "迦葉！",
    "T01n0001_016:0103b11_10": "彼有智者作如是觀，如是推求，如是論時，於我弟子則有名稱。",
    "T01n0001_016:0103b13_11": "迦葉！",
    "T01n0001_016:0103b13_12": "有道有迹，比丘於中修行，則自知自見，沙門瞿曇時說、實說、義說、法說、律說。",
    "T01n0001_016:0103b15_13": "「迦葉！",
    "T01n0001_016:0103b15_14": "何等是道？",
    "T01n0001_016:0103b15_15": "何等是迹？",
    "T01n0001_016:0103b15_16": "比丘於中修行，自知自見，沙門瞿曇時說、實說、義說、法說、律說。",
    "T01n0001_016:0103b17_17": "迦葉！",
    "T01n0001_016:0103b17_18": "於是比丘修念覺意，依止息，依無欲，依出要；修法、精進、喜、猗、定、捨覺意，依止息，依無欲，依出要。",
    "T01n0001_016:0103b19_19": "迦葉！",
    "T01n0001_016:0103b19_20": "是為道，是為迹，比丘於中修行，自知自見，沙門瞿曇時說、實說、義說、法說、律說。」",
    "T01n0001_016:0103b21_21": "迦葉言：「瞿曇！",
    "T01n0001_016:0103b21_22": "唯有是道、是迹，比丘於中修行，自知自見。",
    "T01n0001_016:0103b22_23": "沙門瞿曇時說、實說、義說、法說、律說。",
    "T01n0001_016:0103b23_24": "但苦行穢污，有得婆羅門名，有得沙門名。",
    "T01n0001_016:0103b24_25": "何等是苦行穢污，有得婆羅門名，有得沙門名？",
    "T01n0001_016:0103b25_26": "瞿曇！",
    "T01n0001_016:0103b25_27": "離服倮形，以手自障蔽，不受夜食，不受朽食，不受兩壁中間食，不受二人中間食，不受兩刀中間食，不受兩杇中間食，不受共食家食，不受懷姙家食，狗在門前不食其食，不受有蠅家食，不受請食。",
    "T01n0001_016:0103c01_28": "他言先識則不受其飡，不食魚，不食肉，不飲酒，不兩器食，一飡一咽，至七飡止，受人益食，不過七益，或一日一食，或二日、三日、四日、五日、六日、七日一食。",
    "T01n0001_016:0103c05_29": "或復食果，或復食莠，或食飯汁，或食麻米，或食[禾*咸]稻，或食牛糞，或食鹿糞，或食樹根枝葉花實，或食自落果；或披衣，或披莎衣，或衣樹皮，或草襜身，或衣鹿皮，或留髮，或被毛編，或著塚間衣；或有常舉手者，或不坐床席，或有常蹲者，或有剃髮留髭鬚者，或有臥荊棘上者，或有臥果蓏上者，或有倮形臥牛糞上者；或一日三浴，或一夜三浴，以無數苦，苦役此身。",
    "T01n0001_016:0103c14_0": "瞿曇！",
    "T01n0001_016:0103c14_1": "是為苦行穢污，或得沙門名，或得婆羅門名。」",
    "T01n0001_016:0103c15_2": "佛言：「迦葉！",
    "T01n0001_016:0103c15_3": "離服倮形者，以無數方便苦役此身，彼戒不具足，見不具足，不能勤修，亦不廣普。」",
    "T01n0001_016:0103c17_4": "迦葉白佛言：「云何為戒具足？",
    "T01n0001_016:0103c18_5": "云何為見具足？",
    "T01n0001_016:0103c18_6": "過諸苦行，微妙第一。」",
    "T01n0001_016:0103c19_0": "佛告迦葉：「諦聽，善思念之，當為汝說。」",
    "T01n0001_016:0103c19_1": "迦葉言：「唯然。",
    "T01n0001_016:0103c20_2": "瞿曇！",
    "T01n0001_016:0103c20_3": "願樂欲聞。」",
    "T01n0001_016:0103c20_4": "佛告迦葉：「若如來、至真出現於世，乃至四禪，於現法中而得快樂。",
    "T01n0001_016:0103c22_5": "所以者何？",
    "T01n0001_016:0103c22_6": "斯由精勤，專念一心，樂於閑靜，不放逸故。",
    "T01n0001_016:0103c23_7": "迦葉！",
    "T01n0001_016:0103c23_8": "是為戒具足，見具足，勝諸苦行，微妙第一。」",
    "T01n0001_016:0103c24_9": "迦葉言：「瞿曇！",
    "T01n0001_016:0103c24_10": "雖曰戒具足，見具足，過諸苦行，微妙第一，但沙門法難，婆羅門法難。」",
    "T01n0001_016:0103c26_11": "佛言：「迦葉！",
    "T01n0001_016:0103c26_12": "此是世間不共法。",
    "T01n0001_016:0103c27_13": "所謂沙門法、婆羅門法難，迦葉！",
    "T01n0001_016:0103c27_14": "乃至優婆夷亦能知此法。",
    "T01n0001_016:0103c28_15": "離服倮形，乃至無數方便苦役此身，但不知其心：為有恚心、為無恚心，有恨心、無恨心，有害心、無害心？",
    "T01n0001_016:0104a01_16": "若知此心者，不名沙門、婆羅門，為已不知故，沙門、婆羅門為難。」",
    "T01n0001_016:0104a03_17": "爾時，迦葉白佛言：「何等是沙門、何等是婆羅門，戒具足、見具足，為上為勝，微妙第一？」",
    "T01n0001_016:0104a05_18": "佛告迦葉：「諦聽，諦聽，善思念之，當為汝說。」",
    "T01n0001_016:0104a06_19": "迦葉言：「唯然。",
    "T01n0001_016:0104a06_20": "瞿曇！",
    "T01n0001_016:0104a06_21": "願樂欲聞。」",
    "T01n0001_016:0104a06_22": "佛言：「迦葉！",
    "T01n0001_016:0104a07_23": "彼比丘以三昧心，乃至得三明，滅諸癡冥，生智慧明，所謂漏盡智生。",
    "T01n0001_016:0104a08_24": "所以者何？",
    "T01n0001_016:0104a09_0": "斯由精勤，專念不忘，樂獨閑靜，不放逸故。",
    "T01n0001_016:0104a10_0": "迦葉！",
    "T01n0001_016:0104a10_1": "此名沙門、婆羅門，戒具足、見具足，最勝最上，微妙第一。」",
    "T01n0001_016:0104a11_2": "迦葉言：「瞿曇！",
    "T01n0001_016:0104a11_3": "雖言是沙門、婆羅門，見具足、戒具足，為上為勝，微妙第一。",
    "T01n0001_016:0104a13_0": "但沙門、婆羅門法，甚難！",
    "T01n0001_016:0104a13_1": "甚難！",
    "T01n0001_016:0104a13_2": "沙門亦難知，婆羅門亦難知。」",
    "T01n0001_016:0104a14_3": "佛告迦葉：「優婆塞亦能修行此法。」",
    "T01n0001_016:0104a15_4": "白言：「我從今日能離服倮形，乃至以無數方便苦役此身，不可以此行名為沙門、婆羅門，若當以此行名為沙門、婆羅門者，不得言沙門甚難！",
    "T01n0001_016:0104a18_5": "婆羅門甚難！",
    "T01n0001_016:0104a18_6": "不以此行為沙門、婆羅門故，言沙門甚難！",
    "T01n0001_016:0104a19_7": "婆羅門甚難！」",
    "T01n0001_016:0104a20_8": "佛告迦葉：「我昔一時在羅閱祇，於高山七葉窟中，曾為尼俱陀梵志說清淨苦行。",
    "T01n0001_016:0104a22_9": "時梵志生歡喜心，得清淨信，供養我、稱讚我，第一供養稱讚於我。」",
    "T01n0001_016:0104a23_10": "迦葉言：「瞿曇！",
    "T01n0001_016:0104a23_11": "誰於瞿曇不生第一歡喜、淨信、供養、稱讚者？",
    "T01n0001_016:0104a25_0": "我今於瞿曇亦生第一歡喜，得清淨信，供養、稱讚，歸依瞿曇。」",
    "T01n0001_016:0104a26_1": "佛告迦葉：「諸世間諸所有戒，無有與此增上戒等者，況欲出其上？",
    "T01n0001_016:0104a28_0": "諸有三昧、智慧、解脫、見解脫慧，無有與此增上三昧、智慧、解脫、見解脫慧等者，況欲出其上？",
    "T01n0001_016:0104b01_1": "迦葉！",
    "T01n0001_016:0104b01_2": "所謂師子者，是如來、至真、等正覺，如來於大眾中廣說法時，自在無畏，故號師子。",
    "T01n0001_016:0104b03_3": "云何？",
    "T01n0001_016:0104b03_4": "迦葉！",
    "T01n0001_016:0104b03_5": "汝謂如來師子吼時不勇捍耶？",
    "T01n0001_016:0104b04_6": "勿造斯觀，如來師子吼勇捍無畏。",
    "T01n0001_016:0104b04_7": "迦葉！",
    "T01n0001_016:0104b05_0": "汝謂如來勇捍師子吼時不在大眾中耶？",
    "T01n0001_016:0104b06_0": "勿造斯觀，如來在大眾中勇捍師子吼。",
    "T01n0001_016:0104b06_1": "迦葉！",
    "T01n0001_016:0104b07_2": "汝謂如來在大眾中作師子吼不能說法耶？",
    "T01n0001_016:0104b08_3": "勿造斯觀。",
    "T01n0001_016:0104b08_4": "所以者何？",
    "T01n0001_016:0104b08_5": "如來在大眾中勇捍無畏，作師子吼，善能說法。",
    "T01n0001_016:0104b09_6": "「云何？",
    "T01n0001_016:0104b09_7": "迦葉！",
    "T01n0001_016:0104b10_0": "汝謂如來於大眾中勇捍無畏，為師子吼，善能說法，眾會聽者不一心耶？",
    "T01n0001_016:0104b11_1": "勿造斯觀。",
    "T01n0001_016:0104b12_0": "所以者何？",
    "T01n0001_016:0104b12_1": "如來在大眾中勇捍無畏，為師子吼，善能說法，諸來會者皆一心聽。",
    "T01n0001_016:0104b13_2": "云何？",
    "T01n0001_016:0104b13_3": "迦葉！",
    "T01n0001_016:0104b14_4": "汝謂如來在大眾中勇捍無畏，為師子吼，善能說法，諸來會者皆一心聽，而不歡喜信受行耶？",
    "T01n0001_016:0104b16_5": "勿造斯觀。",
    "T01n0001_016:0104b16_6": "所以者何？",
    "T01n0001_016:0104b16_7": "如來在大眾中勇捍多力，能師子吼，善能說法，諸來會者皆一心聽，歡喜信受。",
    "T01n0001_016:0104b18_8": "迦葉！",
    "T01n0001_016:0104b18_9": "汝謂如來在大眾中勇捍無畏，為師子吼，善能說法，諸來會者歡喜信受，而不供養耶？",
    "T01n0001_016:0104b20_10": "勿造斯觀，如來在大眾中勇捍無畏，為師子吼，善能說法，諸來會者皆一心聽，歡喜信受，而設供養。",
    "T01n0001_016:0104b23_0": "「迦葉！",
    "T01n0001_016:0104b23_1": "汝謂如來在大眾中勇捍無畏，為師子吼，乃至信敬供養，而不剃除鬚髮，服三法衣，出家修道耶？",
    "T01n0001_016:0104b25_2": "勿造斯觀。",
    "T01n0001_016:0104b25_3": "所以者何？",
    "T01n0001_016:0104b25_4": "如來在大眾中勇捍無畏，乃至信敬供養，剃除鬚髮，服三法衣，出家修道。",
    "T01n0001_016:0104b27_5": "迦葉！",
    "T01n0001_016:0104b27_6": "汝謂如來在大眾中勇捍無畏，乃至出家修道，而不究竟梵行，至安隱處，無餘泥洹耶？",
    "T01n0001_016:0104b29_7": "勿造斯觀。",
    "T01n0001_016:0104c01_0": "所以者何？",
    "T01n0001_016:0104c01_1": "如來於大眾中勇捍無畏，乃至出家修道，究竟梵行，至安隱處，無餘泥洹。」",
    "T01n0001_016:0104c02_2": "時，迦葉白佛言：「云何？",
    "T01n0001_016:0104c03_3": "瞿曇！",
    "T01n0001_016:0104c03_4": "我得於此法中出家受具戒不？」",
    "T01n0001_016:0104c04_5": "佛告迦葉：「若異學欲來入我法中出家修道者，當留四月觀察，稱可眾意，然後當得出家受戒。",
    "T01n0001_016:0104c06_6": "迦葉！",
    "T01n0001_016:0104c06_7": "雖有是法，亦觀其人耳。」",
    "T01n0001_016:0104c07_8": "迦葉言：「若有異學欲來入佛法中修梵行者，當留四月觀察，稱可眾意，然後當得出家受戒。",
    "T01n0001_016:0104c09_9": "我今能於佛法中四歲觀察，稱可眾意，然後乃出家受戒。」",
    "T01n0001_016:0104c10_10": "佛告迦葉：「我已有言，但觀其人耳。」",
    "T01n0001_016:0104c11_11": "爾時，迦葉即於佛法中出家受具足戒。",
    "T01n0001_016:0104c12_12": "時，迦葉受戒未久，以淨信心修無上梵行，現法中自身作證，生死已盡，梵行已立，所作已辦，不受後有，即成阿羅漢。",
    "T01n0001_016:0104c15_13": "爾時，迦葉聞佛所說，歡喜奉行。",
    "T01n0001_016:0104c16_0": "（二六）佛說長阿含第三分三明經第七",
    "T01n0001_016:0104c17_0": "如是我聞：一時，佛在俱薩羅國人間遊行，與大比丘眾千二百五十人俱，詣伊車能伽羅俱薩羅婆羅門村，止宿伊車林中。",
    "T01n0001_016:0104c19_1": "時，有婆羅門名沸伽羅娑羅、婆羅門名多梨車，以小緣詣伊車能伽羅村。",
    "T01n0001_016:0104c21_2": "此沸伽羅娑羅婆羅門，七世以來父母真正，不為他人之所輕毀，異典三部諷誦通利，種種經書善能分別。",
    "T01n0001_016:0104c24_3": "又能善於大人相法、觀察吉凶、祭祀儀禮，有五百弟子，教授不廢。",
    "T01n0001_016:0104c25_4": "其一弟子名婆悉咤，七世以來父母真正，不為他人之所輕毀，異學三部諷誦通利，種種經書盡能分別，亦能善於大人相法，觀察吉凶，祭祀儀禮，亦有五百弟子，教授不廢。",
    "T01n0001_016:0104c29_5": "多梨車婆羅門，亦七世已來父母真正，不為他人之所輕毀，異學三部諷誦通利，種種經書盡能分別，亦能善於大人相法、觀察吉凶、祭祀儀禮，亦有五百弟子，教授不廢。",
    "T01n0001_016:0105a04_6": "其一弟子名頗羅墮，七世已來父母真正，不為他人之所輕毀，異學三部諷誦通利，種種經書盡能分別，亦能善於大人相法、觀察吉凶、祭祀儀禮，亦有五百弟子，教授不廢。",
    "T01n0001_016:0105a08_7": "時，婆悉咤、頗羅墮二人於清旦至園中，遂共論義，更相是非。",
    "T01n0001_016:0105a10_8": "時，婆悉咤語頗羅墮：「我道真正，能得出要，至於梵天，此是大師沸伽羅娑羅婆羅門所說。」",
    "T01n0001_016:0105a12_9": "頗羅墮又言：「我道真正，能得出要，至於梵天，此是大師多梨車婆羅門所說。」",
    "T01n0001_016:0105a14_0": "如是，婆悉咤再三自稱己道真正，頗羅墮亦再三自稱己道真正，二人共論，各不能決。",
    "T01n0001_016:0105a15_1": "時，婆悉咤語頗羅墮曰：「我聞沙門瞿曇釋種子出家成道，於拘薩羅國遊行人間，今在伊車能伽羅林中，有大名稱，流聞天下，如來、至真、等正覺，十號具足。",
    "T01n0001_016:0105a19_2": "於諸天、世人、魔、若魔天、沙門、婆羅門中，自身作證，為他說法，上中下言，皆悉真正，義味具足，梵行清淨。",
    "T01n0001_016:0105a21_3": "如是真人，宜往覲現。",
    "T01n0001_016:0105a22_4": "我聞彼瞿曇知梵天道，能為人說，常與梵天往返言語，我等當共詣彼瞿曇，共決此義。",
    "T01n0001_016:0105a24_5": "若沙門瞿曇有所言說，當共奉持。」",
    "T01n0001_016:0105a25_6": "爾時，婆悉咤、頗羅墮二人相隨到伊車林中，詣世尊所，問訊已，一面坐。",
    "T01n0001_016:0105a26_7": "爾時，世尊知彼二人心中所念，即告婆悉咤曰：「汝等二人清旦至園中，作如是論，共相是非。",
    "T01n0001_016:0105a28_8": "汝一人言：『我法真正，能得出要，至於梵天，此是大師沸伽羅娑羅所說。』",
    "T01n0001_016:0105b01_9": "彼一人言：『我法真正，能得出要，至於梵天，此是大師多梨車所說。』",
    "T01n0001_016:0105b03_10": "如是再三，更相是非，有如此事耶？」",
    "T01n0001_016:0105b03_11": "時，婆悉咤、頗羅墮聞佛此言，皆悉驚愕，衣毛為竪，心自念言：「沙門瞿曇有大神德，先知人心，我等所欲論者，沙門瞿曇已先說訖。」",
    "T01n0001_016:0105b06_12": "時，婆悉咤白佛言：「此道、彼道皆稱真正，皆得出要，至於梵天，為沸伽羅娑羅婆羅門所說為是？",
    "T01n0001_016:0105b09_13": "為多梨車婆羅門所說為是耶？」",
    "T01n0001_016:0105b09_14": "佛言：「正使，婆悉咤！",
    "T01n0001_016:0105b10_15": "此道、彼道真正出要，得至梵天，汝等何為清旦園中共相是非，乃至再三耶？」",
    "T01n0001_016:0105b12_16": "時，婆悉咤白佛言：「諸有三明婆羅門說種種道，自在欲道、自作道、梵天道，此三道者盡向梵天。",
    "T01n0001_016:0105b14_17": "瞿曇！",
    "T01n0001_016:0105b14_18": "譬如村營，所有諸道皆向於城，諸婆羅門雖說種種諸道，皆向梵天。」",
    "T01n0001_016:0105b15_19": "佛告婆悉咤：「彼諸道為盡趣梵天不？」",
    "T01n0001_016:0105b16_20": "答曰：「盡趣。」",
    "T01n0001_016:0105b17_21": "佛復再三重問：「種種諸道盡趣梵天不？」",
    "T01n0001_016:0105b18_0": "答曰：「盡趣。」",
    "T01n0001_016:0105b18_1": "爾時，世尊定其語已，告婆悉咤曰：「云何三明婆羅門中，頗有一人得見梵天者不？」",
    "T01n0001_016:0105b20_2": "答曰：「無有見者。」",
    "T01n0001_016:0105b20_3": "「云何？",
    "T01n0001_016:0105b20_4": "婆悉咤！",
    "T01n0001_016:0105b20_5": "三明婆羅門先師，頗有得見梵天者不？」",
    "T01n0001_016:0105b21_6": "答曰：「無有見者。」",
    "T01n0001_016:0105b22_7": "「云何？",
    "T01n0001_016:0105b22_8": "婆悉咤！",
    "T01n0001_016:0105b22_9": "乃往三明仙人舊婆羅門，諷誦通利，能為人說舊諸讚誦，歌詠詩書，其名阿咤摩婆羅門、婆摩提婆婆羅門、毘婆審婆羅門、伊尼羅斯婆羅門、蛇婆提伽婆羅門、婆婆悉婆羅門、迦葉婆羅門、阿樓那婆羅門、瞿曇摩婆羅門、首脂婆羅門、婆羅損陀婆羅門，彼亦得見梵天不耶？」",
    "T01n0001_016:0105b29_0": "答曰：「無有見者。」",
    "T01n0001_016:0105b29_1": "佛言：「若彼三明婆羅門無有一見梵天者，若三明婆羅門先師無有見梵天者，又諸舊大仙三明婆羅門阿咤摩等亦不見梵天者，當知三明婆羅門所說非實。」",
    "T01n0001_016:0105c04_2": "又告婆悉咤：「如有婬人言：『我與彼端正女人交通，稱歎婬法。』",
    "T01n0001_016:0105c05_3": "餘人語言：『汝識彼女不？",
    "T01n0001_016:0105c06_4": "為在何處？",
    "T01n0001_016:0105c06_5": "東方、西方、南方、北方耶？』",
    "T01n0001_016:0105c07_6": "答曰：『不知。』",
    "T01n0001_016:0105c07_7": "又問：『汝知彼女所止土地城邑村落不？』",
    "T01n0001_016:0105c08_8": "答曰：『不知。』",
    "T01n0001_016:0105c08_9": "又問：『汝識彼女父母及其姓字不？』",
    "T01n0001_016:0105c09_10": "答曰：『不知。』",
    "T01n0001_016:0105c09_11": "又問：『汝知彼女為是剎利女，為是婆羅門、居士、首陀羅女耶？』",
    "T01n0001_016:0105c11_12": "答曰：『不知。』",
    "T01n0001_016:0105c11_13": "又問：『汝知彼女為長短、麤細、黑白、好醜耶？』",
    "T01n0001_016:0105c12_14": "答曰：『不知。』",
    "T01n0001_016:0105c12_15": "云何？",
    "T01n0001_016:0105c12_16": "婆悉咤！",
    "T01n0001_016:0105c12_17": "彼人讚嘆為是實不？」",
    "T01n0001_016:0105c13_18": "答曰：「不實。」",
    "T01n0001_016:0105c13_19": "「如是。",
    "T01n0001_016:0105c13_20": "婆悉咤！",
    "T01n0001_016:0105c13_21": "三明婆羅門所說亦爾，無有實也。",
    "T01n0001_016:0105c14_22": "云何？",
    "T01n0001_016:0105c14_23": "婆悉咤！",
    "T01n0001_016:0105c15_24": "汝三明婆羅門見日月遊行出沒處所，叉手供養，能作是說：『此道真正，當得出要，至日月所。』",
    "T01n0001_016:0105c17_25": "不？」",
    "T01n0001_016:0105c17_26": "報曰：「如是。",
    "T01n0001_016:0105c17_27": "三明婆羅門見日月遊行出沒處所，叉手供養，而不能言：『此道真正，當得出要，至日月所。』",
    "T01n0001_016:0105c19_28": "也。」",
    "T01n0001_016:0105c19_29": "「如是。",
    "T01n0001_016:0105c19_30": "婆悉咤！",
    "T01n0001_016:0105c19_31": "三明婆羅門見日月遊行出沒之處，叉手供養，而不能說：『此道真正，當得出要，至日月所。』",
    "T01n0001_016:0105c22_0": "而常叉手供養恭敬，豈非虛妄耶？」",
    "T01n0001_016:0105c22_1": "答曰：「如是。",
    "T01n0001_016:0105c23_2": "瞿曇！",
    "T01n0001_016:0105c23_3": "彼實虛妄。」",
    "T01n0001_016:0105c23_4": "佛言：「譬如有人立梯空地，餘人問言：『立梯用為。』",
    "T01n0001_016:0105c24_5": "答曰：『我欲上堂。』",
    "T01n0001_016:0105c25_0": "又問：『堂何所在？",
    "T01n0001_016:0105c25_1": "東、西、南、北耶？』",
    "T01n0001_016:0105c25_2": "答云：『不知。』",
    "T01n0001_016:0105c25_3": "云何？",
    "T01n0001_016:0105c26_4": "婆悉咤！",
    "T01n0001_016:0105c26_5": "此人立梯欲上堂者，豈非虛妄耶？」",
    "T01n0001_016:0105c27_6": "答曰：「如是，彼實虛妄。」",
    "T01n0001_016:0105c27_7": "佛言：「三明婆羅門亦復如是，虛誑無實。",
    "T01n0001_016:0105c28_8": "婆悉咤！",
    "T01n0001_016:0105c28_9": "五欲潔淨，甚可愛樂。",
    "T01n0001_016:0105c29_10": "云何為五？",
    "T01n0001_016:0105c29_11": "眼見色，甚可愛樂；耳聲、鼻香、舌味、身觸，甚可愛樂。",
    "T01n0001_016:0106a01_12": "於我賢聖法中，為著、為縛，為是拘鎖。",
    "T01n0001_016:0106a02_13": "彼三明婆羅門為五欲所染，愛著堅固，不見過失，不知出要，彼為五欲之所繫縛。",
    "T01n0001_016:0106a04_14": "正使奉事日月水火，唱言：『扶接我去生梵天者。』",
    "T01n0001_016:0106a05_15": "無有是處。",
    "T01n0001_016:0106a05_16": "譬如阿夷羅河，其水平岸，烏鳥得飲，有人在此岸身被重繫，空喚彼岸言：『來渡我去。』",
    "T01n0001_016:0106a07_17": "彼岸寧來渡此人不？」",
    "T01n0001_016:0106a08_18": "答曰：「不也。」",
    "T01n0001_016:0106a08_19": "「婆悉咤！",
    "T01n0001_016:0106a08_20": "五欲潔淨，甚可愛樂，於賢聖法中猶如拘鎖。",
    "T01n0001_016:0106a09_21": "彼三明婆羅門為五欲所染，愛著堅固，不見過失，不知出要。",
    "T01n0001_016:0106a11_22": "彼為五欲之所繫縛，正使奉事日月水火，唱言：『扶接我去生梵天上。』",
    "T01n0001_016:0106a13_0": "亦復如是，終無是處。",
    "T01n0001_016:0106a13_1": "婆悉咤！",
    "T01n0001_016:0106a13_2": "譬如阿夷羅河，其水平岸，烏鳥得飲，有人欲渡，不以手足身力，不因船栰，能得渡不？」",
    "T01n0001_016:0106a15_3": "答曰：「不能。」",
    "T01n0001_016:0106a16_4": "「婆悉咤！",
    "T01n0001_016:0106a16_5": "三明婆羅門亦復如是，不修沙門清淨梵行，更修餘道不清淨行，欲求生梵天者，無有是處。",
    "T01n0001_016:0106a18_6": "婆悉咤！",
    "T01n0001_016:0106a18_7": "猶如山水暴起，多漂人民，亦無船栰，又無橋梁，有行人來，欲渡彼岸，見山水暴起，多漂人民，亦無船栰，又無橋梁，彼人自念：『我今寧可多集草木，牢堅縛栰，自以身力渡彼岸耶？』",
    "T01n0001_016:0106a22_8": "即尋縛栰，自以身力安隱得渡。",
    "T01n0001_016:0106a23_9": "婆悉咤！",
    "T01n0001_016:0106a23_10": "此亦如是，若比丘捨非沙門不清淨行，行於沙門清淨梵行，欲生梵天者，則有是處。",
    "T01n0001_016:0106a25_11": "云何？",
    "T01n0001_016:0106a26_0": "婆悉咤！",
    "T01n0001_016:0106a26_1": "梵天有恚心耶？",
    "T01n0001_016:0106a26_2": "無恚心耶？」",
    "T01n0001_016:0106a26_3": "答曰：「無恚心也。」",
    "T01n0001_016:0106a27_4": "又問：「三明婆羅門有恚心、無恚心耶？」",
    "T01n0001_016:0106a28_5": "答曰：「有恚心。」",
    "T01n0001_016:0106a28_6": "「婆悉咤！",
    "T01n0001_016:0106a28_7": "梵天無恚心，三明婆羅門有恚心，有恚心、無恚心不共同，不俱解脫，不相趣向，是故梵天、婆羅門不共同也。",
    "T01n0001_016:0106b02_8": "云何？",
    "T01n0001_016:0106b02_9": "婆悉咤！",
    "T01n0001_016:0106b02_10": "梵天有瞋心、無瞋心耶？」",
    "T01n0001_016:0106b03_11": "答曰：「無瞋心。」",
    "T01n0001_016:0106b03_12": "又問：「三明婆羅門有瞋心、無瞋心耶？」",
    "T01n0001_016:0106b04_13": "答曰：「有瞋心。」",
    "T01n0001_016:0106b04_14": "佛言：「梵天無瞋心，三明婆羅門有瞋心，有瞋心、無瞋心不同趣，不同解脫，是故梵天、婆羅門不共同也。",
    "T01n0001_016:0106b07_0": "云何？",
    "T01n0001_016:0106b07_1": "婆悉咤！",
    "T01n0001_016:0106b07_2": "梵天有恨心、無恨心耶？」",
    "T01n0001_016:0106b07_3": "答曰：「無恨心。」",
    "T01n0001_016:0106b08_4": "又問：「三明婆羅門有恨心、無恨心耶？」",
    "T01n0001_016:0106b09_5": "答曰：「有恨心。」",
    "T01n0001_016:0106b09_6": "佛言：「梵天無恨心，三明婆羅門有恨心，有恨心、無恨心不同趣，不同解脫，是故梵天、婆羅門不共同也。",
    "T01n0001_016:0106b11_7": "云何？",
    "T01n0001_016:0106b11_8": "婆悉咤！",
    "T01n0001_016:0106b12_9": "梵天有家屬產業不？」",
    "T01n0001_016:0106b12_10": "答曰：「無。」",
    "T01n0001_016:0106b12_11": "又問：「三明婆羅門有家屬產業不？」",
    "T01n0001_016:0106b13_12": "答曰：「有。」",
    "T01n0001_016:0106b13_13": "佛言：「梵天無家屬產業，三明婆羅門有家屬產業，有家屬產業、無家屬產業不同趣，不同解脫，是故梵天、婆羅門不共同也。",
    "T01n0001_016:0106b16_14": "云何？",
    "T01n0001_016:0106b16_15": "婆悉咤！",
    "T01n0001_016:0106b16_16": "梵天得自在、不得自在耶？」",
    "T01n0001_016:0106b17_17": "答曰：「得自在。」",
    "T01n0001_016:0106b17_18": "又問：「三明婆羅門得自在、不得自在耶？」",
    "T01n0001_016:0106b18_19": "答曰：「不得自在。」",
    "T01n0001_016:0106b19_20": "佛言：「梵天得自在，三明婆羅門不得自在，不得自在、得自在不同趣，不同解脫，是故梵天、婆羅門不共同也。」",
    "T01n0001_016:0106b21_21": "佛言：「彼三明婆羅門，設有人來問難深義，不能具答。",
    "T01n0001_016:0106b23_22": "實如是不？」",
    "T01n0001_016:0106b23_23": "答曰：「如是。」",
    "T01n0001_016:0106b23_24": "時，婆悉咤、頗羅墮二人俱白佛言：「且置餘論，我聞沙門瞿曇明識梵道，能為人說，又與梵天相見往來言語，唯願沙門瞿曇以慈愍故，說梵天道，開示演布。」",
    "T01n0001_016:0106b27_25": "佛告婆悉咤：「我今問汝，隨意報我。",
    "T01n0001_016:0106b28_26": "云何？",
    "T01n0001_016:0106b28_27": "婆悉咤！",
    "T01n0001_016:0106b28_28": "彼心念國，去此遠近？」",
    "T01n0001_016:0106b28_29": "答：「近。」",
    "T01n0001_016:0106b29_30": "「若使有人生長彼國，有餘人問彼國道徑，云何？",
    "T01n0001_016:0106c01_31": "婆悉咤！",
    "T01n0001_016:0106c01_32": "彼人生長彼國答彼道徑，寧有疑不？」",
    "T01n0001_016:0106c02_33": "答曰：「無疑。",
    "T01n0001_016:0106c02_34": "所以者何？",
    "T01n0001_016:0106c02_35": "彼國生長故。」",
    "T01n0001_016:0106c03_36": "佛言：「正使彼人生長彼國，或可有疑；若有人來問我梵道，無疑也。",
    "T01n0001_016:0106c04_37": "所以者何？",
    "T01n0001_016:0106c04_38": "我常數數說彼梵道故。」",
    "T01n0001_016:0106c05_39": "時，婆悉咤、頗羅墮俱白佛言：「且置此論，我聞沙門瞿曇明識梵道，能為人說，又與梵天相見往來言語，唯願沙門瞿曇以慈愍故，說於梵道，開示演布。」",
    "T01n0001_016:0106c08_40": "佛言：「諦聽，善思，當為汝說。」",
    "T01n0001_016:0106c09_41": "答言：「唯然，願樂欲聞。」",
    "T01n0001_016:0106c10_42": "佛言：「若如來、至真、等正覺出現於世，十號具足，乃至四禪，於現法中而自娛樂。",
    "T01n0001_016:0106c11_43": "所以者何？",
    "T01n0001_016:0106c12_44": "斯由精勤，專念不忘，樂獨閑靜，不放逸故。",
    "T01n0001_016:0106c13_45": "彼以慈心遍滿一方，餘方亦爾，廣布無際，無二、無量，無恨、無害，遊戲此心而自娛樂：悲、喜、捨心遍滿一方，餘方亦爾，廣布無際，無二、無量，無有結恨，無惱害意，遊戲此心以自娛樂。",
    "T01n0001_016:0106c17_46": "云何？",
    "T01n0001_016:0106c17_47": "婆悉咤！",
    "T01n0001_016:0106c17_48": "梵天有恚心、無恚心耶？」",
    "T01n0001_016:0106c18_49": "答曰：「無恚心也。」",
    "T01n0001_016:0106c18_50": "又問：「行慈比丘有恚心、無恚心耶？」",
    "T01n0001_016:0106c19_51": "答曰：「無恚心。」",
    "T01n0001_016:0106c19_52": "佛言：「梵天無恚心，行慈比丘無恚心，無恚心、無恚心同趣，同解脫，是故梵天、比丘俱共同也。",
    "T01n0001_016:0106c21_53": "云何？",
    "T01n0001_016:0106c22_0": "婆悉咤！",
    "T01n0001_016:0106c22_1": "梵天有瞋心耶？",
    "T01n0001_016:0106c22_2": "無瞋心耶？」",
    "T01n0001_016:0106c22_3": "答曰：「無也。」",
    "T01n0001_016:0106c23_4": "又問：「行慈比丘有瞋心、無瞋心耶？」",
    "T01n0001_016:0106c23_5": "答曰：「無。」",
    "T01n0001_016:0106c24_6": "佛言：「梵天無瞋心，行慈比丘無瞋心，無瞋心、無瞋心同趣，同解脫，是故梵天、比丘俱共同也。",
    "T01n0001_016:0106c26_7": "云何？",
    "T01n0001_016:0106c26_8": "婆悉咤！",
    "T01n0001_016:0106c26_9": "梵天有恨心、無恨心耶？」",
    "T01n0001_016:0106c27_10": "答曰：「無。」",
    "T01n0001_016:0106c27_11": "又問：「行慈比丘有恨心、無恨心耶？」",
    "T01n0001_016:0106c28_12": "答曰：「無。」",
    "T01n0001_016:0106c28_13": "佛言：「梵天無恨心，行慈比丘無恨心，無恨心、無恨心同趣，同解脫，是故比丘、梵天俱共同也。",
    "T01n0001_016:0107a01_14": "云何？",
    "T01n0001_016:0107a01_15": "婆悉咤！",
    "T01n0001_016:0107a01_16": "梵天有家屬產業不？」",
    "T01n0001_016:0107a02_17": "答曰：「無也。」",
    "T01n0001_016:0107a02_18": "又問：「行慈比丘有家屬產業不耶？」",
    "T01n0001_016:0107a03_19": "答曰：「無也。」",
    "T01n0001_016:0107a03_20": "佛言：「梵天無家屬產業，行慈比丘亦無家屬產業，無家屬產業、無家屬產業同趣，同解脫，是故梵天、比丘俱共同也。",
    "T01n0001_016:0107a06_21": "云何？",
    "T01n0001_016:0107a06_22": "婆悉咤！",
    "T01n0001_016:0107a06_23": "梵天得自在不耶？」",
    "T01n0001_016:0107a06_24": "答曰：「得自在。」",
    "T01n0001_016:0107a07_25": "又問：「行慈比丘得自在耶？」",
    "T01n0001_016:0107a07_26": "答曰：「得自在。」",
    "T01n0001_016:0107a08_27": "佛言：「梵天得自在，行慈比丘得自在，得自在、得自在同趣，同解脫，是故梵天、比丘俱共同也。」",
    "T01n0001_016:0107a10_28": "佛告婆悉咤：「當知行慈比丘身壞命終，如發箭之頃，生梵天上。」",
    "T01n0001_016:0107a11_29": "佛說是法時，婆悉咤、頗羅墮即於座上遠塵離垢，諸法法眼生。",
    "T01n0001_016:0107a13_30": "爾時，婆悉咤、頗羅墮聞佛所說，歡喜奉行。",
    "T01n0001_016:0107a15_0": "佛說長阿含經卷第十六"
}