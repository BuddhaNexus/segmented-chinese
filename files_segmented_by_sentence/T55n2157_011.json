{
    "T55n2157_011:0852a05_0": "貞元新定釋教目錄卷第十一",
    "T55n2157_011:0852a07_0": "西京西明寺沙門圓照撰",
    "T55n2157_011:0852a08_0": "總集群經錄上之十一",
    "T55n2157_011:0852a09_0": "大唐李氏都長安自　高祖神堯皇帝武德元年歲次戊寅。",
    "T55n2157_011:0852a10_1": "至皇帝貞元十六年庚辰之歲。",
    "T55n2157_011:0852a11_0": "兼天后代凡經一百八十三載。",
    "T55n2157_011:0852a11_1": "傳譯緇素已有四十六人。",
    "T55n2157_011:0852a12_2": "所出經律論及傳錄等。",
    "T55n2157_011:0852a12_3": "總四百三十五部二千四百七十六卷(於中四百七部二千三百九十九卷見在二十七部七十七卷訪本未獲)。",
    "T55n2157_011:0852a15_0": "大唐沙門波羅頗迦羅蜜多羅(三部三十八卷經論)沙門釋法琳(三部十三卷集論)沙門釋玄奘(七十六部一千三百四十七卷經律論記傳)沙門釋道宣(八部八十一卷譜錄傳集)沙門釋玄應(一部二十五卷經律音義)沙門釋靖邁(一部四卷圖紀)沙門釋智通(四部五卷經)沙門伽梵達摩(一部一卷經)沙門阿池瞿多(一部一十二卷經)沙門釋玄惲(一部二十卷經集)沙門釋彥琮(一部六卷集議)沙門那提(三部三卷經)沙門若那跋陀羅(一部三卷經)沙門地婆訶羅(一十八部三十四卷經論)清信士杜行顗(一部一卷經)沙門釋復禮(一部二卷論)沙門釋慧立(一部一十卷集傳)沙門釋懷素(四部八卷戒本羯磨)沙門佛陀多羅(一部一卷經)沙門佛陀波利(一部一卷經)沙門提雲般若(六部七卷經論)沙門釋惠智(一部一卷讚頌)沙門釋明佺(一部一十五卷目錄)沙門實叉難陀(一十九部一百七卷經)婆羅門李無諂(一部一卷經)沙門彌陀山(一部一卷經)沙門釋玄嶷(一部三卷集論)沙門阿儞真那(七部九卷經)沙門釋義淨(六十一部又七部二百三十九卷經律論傳律五十卷在闕本中述)沙門菩提流志(五十三部一百一十卷經論)沙門釋愛同(一部一卷羯磨)沙門釋慧苑(一部二卷經音義)沙門般剌蜜帝(一部一十卷經)沙門釋智儼(四部六卷經集)沙門輸波迦羅(四部一十四卷經)沙門跋日羅菩提(四部七卷經又一部十卷經准貞元十五年十月二十二日勅編入)沙門釋懷迪(一部一十卷經)沙門釋智昇(五部二十五卷經錄讖儀等)沙門無能勝(三部四卷經)沙門法月(一部一卷經)沙門大廣智不空(一百一十一部一百四十三卷經律論內一卷失)沙門般若(六部七十卷經)沙門勿提提犀魚(一部一卷經)沙門尸羅達摩(二部十卷經)沙門釋靈邃奏撰(貞元釋教錄等)沙門釋圓照等(二部三十三卷經目錄)寶星陀羅尼經十卷(或八卷見內典錄貞觀三年二月於興善寺出四年四月四日訖沙門法琳製序佛於大集會中重說此經即大集寶幢分是非重譯也)般若燈論釋十五卷(龍樹菩薩本分別明菩薩釋見內典錄貞觀四年六月於勝光寺出至六年十月十七日畢沙門惠賾製序)大乘莊嚴經論十三卷(或十五卷無著菩薩造見內典錄貞觀四年夏於勝光寺與般若燈論同時出至七年春訖勅太子右庶子李百藥為序)右三部三十八卷其本並在。",
    "T55n2157_011:0852c15_0": "沙門波羅頗迦羅蜜多羅。",
    "T55n2157_011:0852c15_1": "唐言作明知識。",
    "T55n2157_011:0852c15_2": "略云明友。",
    "T55n2157_011:0852c16_3": "或一云波頗。",
    "T55n2157_011:0852c16_4": "唐言光智。",
    "T55n2157_011:0852c16_5": "中印度人也。",
    "T55n2157_011:0852c17_6": "本剎利王種。",
    "T55n2157_011:0852c17_7": "姓剎帝利。",
    "T55n2157_011:0852c17_8": "十歲出家隨師習學。",
    "T55n2157_011:0852c18_9": "誦一洛叉大乘經可十萬偈。",
    "T55n2157_011:0852c18_10": "受具已後便學律藏。",
    "T55n2157_011:0852c19_11": "既通戒網心樂禪思。",
    "T55n2157_011:0852c19_12": "又隨勝德修習定業。",
    "T55n2157_011:0852c20_13": "因修不捨經十三年。",
    "T55n2157_011:0852c20_14": "末後南遊摩伽陀國。",
    "T55n2157_011:0852c22_0": "那蘭陀寺。",
    "T55n2157_011:0852c22_1": "值戒賢論師盛弘十七地論。",
    "T55n2157_011:0852c22_2": "因復聽採。",
    "T55n2157_011:0852c23_3": "以此論中兼明小教。",
    "T55n2157_011:0852c23_4": "又誦一洛叉偈小乘諸論。",
    "T55n2157_011:0852c24_5": "波頗識度通敏器宇冲邃。",
    "T55n2157_011:0852c24_6": "博通內外研精大小。",
    "T55n2157_011:0852c25_7": "傳燈教授同侶所推。",
    "T55n2157_011:0852c25_8": "承化門人般若因陀羅跋摩等。",
    "T55n2157_011:0852c26_9": "學功樹勣深達義綱。",
    "T55n2157_011:0852c26_10": "相繼領徒本國匡化。",
    "T55n2157_011:0853a01_11": "為彼王臣之所欽重。",
    "T55n2157_011:0853a01_12": "但以出家釋子不滯一方。",
    "T55n2157_011:0853a02_13": "六月一移任緣靡定。",
    "T55n2157_011:0853a02_14": "承北狄貪勇未識義方。",
    "T55n2157_011:0853a03_15": "法藉人弘敢欲傳化。",
    "T55n2157_011:0853a04_0": "乃與道俗十人展轉北行。",
    "T55n2157_011:0853a04_1": "達西面可汗葉護衙所以法訓勗。",
    "T55n2157_011:0853a05_2": "曾未浹旬特為戎主深所信伏。",
    "T55n2157_011:0853a06_3": "日給二十人料旦夕祇奉。",
    "T55n2157_011:0853a06_4": "同侶道俗咸被珍遇。",
    "T55n2157_011:0853a07_5": "生福增敬日倍於前。",
    "T55n2157_011:0853a07_6": "武德九年高平王出使入蕃因與相見。",
    "T55n2157_011:0853a08_7": "承此風化將事東歸。",
    "T55n2157_011:0853a09_0": "而葉護君臣留戀不許。",
    "T55n2157_011:0853a09_1": "王即奏聞下勅徵入。",
    "T55n2157_011:0853a10_2": "乃與高平同來謁帝。",
    "T55n2157_011:0853a10_3": "以貞觀元年歲次丁亥十一月二十日達京。",
    "T55n2157_011:0853a12_0": "勅住興善。",
    "T55n2157_011:0853a12_1": "釋門英達莫不修造。",
    "T55n2157_011:0853a12_2": "自古教傳詞旨有所未喻者。",
    "T55n2157_011:0853a13_3": "皆委其宗緒檢其同異。",
    "T55n2157_011:0853a13_4": "內計外執指掌釋然。",
    "T55n2157_011:0853a14_5": "徵問相酬披解無滯。",
    "T55n2157_011:0853a14_6": "乃上簡聞蒙引內見。",
    "T55n2157_011:0853a15_7": "躬傳法理無爽對揚。",
    "T55n2157_011:0853a15_8": "綵四十段并宮禁新納一領。",
    "T55n2157_011:0853a16_9": "所將五僧加料供給。",
    "T55n2157_011:0853a16_10": "重頻慰問勞接殊倫。",
    "T55n2157_011:0853a17_11": "至三年三月上以諸有非樂物我皆空。",
    "T55n2157_011:0853a18_12": "眷言真要無過釋典。",
    "T55n2157_011:0853a18_13": "流通之極豈尚翻傳。",
    "T55n2157_011:0853a19_14": "下。",
    "T55n2157_011:0853a20_0": "詔所司搜敡碩德兼閑三教備舉十科者一十九人。",
    "T55n2157_011:0853a21_1": "於大興善寺創開傳譯。",
    "T55n2157_011:0853a21_2": "沙門玄謨僧伽等譯語。",
    "T55n2157_011:0853a22_3": "及三藏同學崛多律師證譯。",
    "T55n2157_011:0853a22_4": "沙門法琳惠明惠賾慧淨等執筆承旨。",
    "T55n2157_011:0853a23_5": "慇懃詳覆審定名義具意成文。",
    "T55n2157_011:0853a24_6": "沙門慧乘法常惠朗曇藏智解智首僧辯僧珍道岳靈佳文順等證義。",
    "T55n2157_011:0853a26_7": "又勅上柱國尚書左僕射邦國公房玄齡散騎常侍太子詹事杜正倫禮部尚書趙郡王李孝恭等參助詮定。",
    "T55n2157_011:0853a28_8": "右光祿大夫太府卿蘭陵男蕭璟總知監護。",
    "T55n2157_011:0853a29_9": "百司供送四事豐華。",
    "T55n2157_011:0853b01_0": "至四年四月譯寶星經訖。",
    "T55n2157_011:0853b01_1": "後移勝光又譯般若燈大莊嚴經論。",
    "T55n2157_011:0853b02_2": "至七年春勘閱既周繕寫云畢。",
    "T55n2157_011:0853b03_3": "所司詳讀乃上聞奏。",
    "T55n2157_011:0853b03_4": "下。",
    "T55n2157_011:0853b04_0": "勅各寫十部散流海內。",
    "T55n2157_011:0853b04_1": "仍賜頗物百段。",
    "T55n2157_011:0853b04_2": "餘承譯僧有差束帛。",
    "T55n2157_011:0853b05_3": "波頗意在傳法餘無挂懷。",
    "T55n2157_011:0853b06_0": "而時輩不詢。",
    "T55n2157_011:0853b06_1": "或生異議云。",
    "T55n2157_011:0853b06_2": "頗僥倖時譽敢馳於後。",
    "T55n2157_011:0853b07_3": "故聚名達廢講經論。",
    "T55n2157_011:0853b07_4": "斯未是弘通者。",
    "T55n2157_011:0853b07_5": "時有沙門靈佳。",
    "T55n2157_011:0853b08_6": "卓犖拔群妙通機會。",
    "T55n2157_011:0853b08_7": "對監護使具述事理云。",
    "T55n2157_011:0853b09_8": "頗逮投東夏情乖名利。",
    "T55n2157_011:0853b09_9": "欲使道流千載聲振上古。",
    "T55n2157_011:0853b10_10": "昔苻姚兩代翻經學士乃有三千。",
    "T55n2157_011:0853b11_11": "今大唐譯人不過二十。",
    "T55n2157_011:0853b11_12": "意在明德同證信非徒說。",
    "T55n2157_011:0853b12_13": "後代昭奉無疑於今耳。",
    "T55n2157_011:0853b12_14": "識者僉議攸同。",
    "T55n2157_011:0853b13_15": "後遂不行。",
    "T55n2157_011:0853b13_16": "時為太子染患眾治無効。",
    "T55n2157_011:0853b14_17": "下　勅延頗入內一百餘日。",
    "T55n2157_011:0853b14_18": "親問承對下。",
    "T55n2157_011:0853b16_0": "帝旨。",
    "T55n2157_011:0853b16_1": "疾既漸降辭出本寺。",
    "T55n2157_011:0853b16_2": "賜綾帛等六十段并及時服十具。",
    "T55n2157_011:0853b17_3": "頗誓傳法化不憚艱危。",
    "T55n2157_011:0853b17_4": "遠度蔥河來歸震旦。",
    "T55n2157_011:0853b18_5": "經途所亘四萬有餘。",
    "T55n2157_011:0853b18_6": "躬齎梵文望並翻盡。",
    "T55n2157_011:0853b19_7": "不言英彥有墜綸言。",
    "T55n2157_011:0853b19_8": "本志頹然雅懷莫訴。",
    "T55n2157_011:0853b20_9": "因而遘疾自知不救。",
    "T55n2157_011:0853b20_10": "分散衣資造諸淨業。",
    "T55n2157_011:0853b21_11": "端坐觀佛遺表施身。",
    "T55n2157_011:0853b21_12": "下。",
    "T55n2157_011:0853b22_0": "勅特聽。",
    "T55n2157_011:0853b22_1": "尋爾而卒於勝光寺。",
    "T55n2157_011:0853b22_2": "春秋六十有九　東宮下令給二十人。",
    "T55n2157_011:0853b23_3": "輿屍坐送至于山所。",
    "T55n2157_011:0853b24_0": "闍維既了。",
    "T55n2157_011:0853b24_1": "沙門玄謨收拾餘骸為之起塔於勝光寺。",
    "T55n2157_011:0853b25_2": "在乘法師塔東。",
    "T55n2157_011:0853b25_3": "即貞觀七年四月六日也。",
    "T55n2157_011:0853b26_4": "有識同嗟。",
    "T55n2157_011:0853b26_5": "法輪輟軫群生無導。",
    "T55n2157_011:0853b26_6": "良可悲矣(內傳錄云于斯時也大集梵文將事廣博陶津後代而恨語由唐化弘匠不行致使梵寶無由分布故十載之譯三部獻功可悲深矣今老覆敘中譯時年月三年三月創譯七年春功畢續高僧傳云六年訖傳錄俱是宣修年月自矛楯也)。",
    "T55n2157_011:0853c01_0": "破邪論二卷(或一卷見內典錄)",
    "T55n2157_011:0853c02_0": "辯正論八卷(見內典錄)",
    "T55n2157_011:0853c03_0": "別傳三卷(貞元新入目開元先禁斷)右三部十三卷其本見在。",
    "T55n2157_011:0853c05_0": "沙門釋法琳。",
    "T55n2157_011:0853c05_1": "姓陳氏。",
    "T55n2157_011:0853c05_2": "頴川人。",
    "T55n2157_011:0853c05_3": "遠祖隨宦寓居襄陽。",
    "T55n2157_011:0853c06_4": "少而出家遊獵儒釋博綜詞義。",
    "T55n2157_011:0853c06_5": "金陵楚郢從道問津。",
    "T55n2157_011:0853c07_6": "自文苑才林靡不尋造。",
    "T55n2157_011:0853c07_7": "而意在綱梗不營浮綺。",
    "T55n2157_011:0853c08_8": "野栖木食於青溪等山。",
    "T55n2157_011:0853c08_9": "晝則承誨佛經。",
    "T55n2157_011:0853c09_10": "夜則吟覽俗典。",
    "T55n2157_011:0853c09_11": "故於內外詞旨經緯遺文。",
    "T55n2157_011:0853c10_12": "精會所歸咸肆其抱。",
    "T55n2157_011:0853c10_13": "而風韻閑雅韜德潛形。",
    "T55n2157_011:0853c11_14": "氣揚采飛方陳神略。",
    "T55n2157_011:0853c11_15": "隨季承亂入關觀化。",
    "T55n2157_011:0853c12_16": "流離八水顧步三秦。",
    "T55n2157_011:0853c12_17": "每以槐市仙宗互陳名寶。",
    "T55n2157_011:0853c13_18": "昔在荊楚梗概其文。",
    "T55n2157_011:0853c13_19": "而祕法奇章猶未探撿。",
    "T55n2157_011:0853c14_20": "自非同其形服塵其本情。",
    "T55n2157_011:0853c14_21": "方可體彼宗師靜茲紛結。",
    "T55n2157_011:0853c15_22": "乃權捨法報。",
    "T55n2157_011:0853c15_23": "長髮多年。",
    "T55n2157_011:0853c16_0": "外統儒門內希聃術。",
    "T55n2157_011:0853c16_1": "遂以義寧初歲。",
    "T55n2157_011:0853c16_2": "假被巾褐從其居館。",
    "T55n2157_011:0853c17_3": "琳素通莊老談吐清奇。",
    "T55n2157_011:0853c17_4": "道侶服其精華。",
    "T55n2157_011:0853c18_5": "膜拜而從遊處。",
    "T55n2157_011:0853c18_6": "情契莫二共敘金蘭。",
    "T55n2157_011:0853c19_0": "故彼所禁文詞並用諮琳取定。",
    "T55n2157_011:0853c19_1": "致令李宗奉釋之典包舉具舒。",
    "T55n2157_011:0853c20_2": "張偽葛妄之言詮題品錄。",
    "T55n2157_011:0853c21_0": "武德初運還莅釋宗。",
    "T55n2157_011:0853c21_1": "擁帙延光栖遑問道。",
    "T55n2157_011:0853c21_2": "以帝壞同歸名教。",
    "T55n2157_011:0853c22_3": "是則鼓言鄭衛易可箴規。",
    "T55n2157_011:0853c22_4": "乃住京師濟法寺。",
    "T55n2157_011:0853c23_5": "至武德四年。",
    "T55n2157_011:0853c23_6": "有太史令傅奕。",
    "T55n2157_011:0853c24_7": "先是黃巾深忌佛法。",
    "T55n2157_011:0853c24_8": "上廢佛法事十有一條。",
    "T55n2157_011:0853c25_9": "云釋經誕妄言妖事隱。",
    "T55n2157_011:0853c25_10": "損國破家。",
    "T55n2157_011:0853c25_11": "未聞益世。",
    "T55n2157_011:0853c26_12": "請胡佛邪教退還天竺。",
    "T55n2157_011:0853c26_13": "凡是沙門放歸桑梓。",
    "T55n2157_011:0853c27_14": "則家國昌太李孔之教行焉。",
    "T55n2157_011:0853c27_15": "武皇容其小辯朝輔未能抗也。",
    "T55n2157_011:0853c28_16": "時謂遵其邪徑通廢宏衢。",
    "T55n2157_011:0853c29_17": "莫不懼焉。",
    "T55n2157_011:0853c29_18": "乃下　詔問曰。",
    "T55n2157_011:0853c29_19": "棄父母之鬚髮。",
    "T55n2157_011:0854a01_0": "去君臣之章服。",
    "T55n2157_011:0854a01_1": "利在何間之中。",
    "T55n2157_011:0854a01_2": "益在何情之內。",
    "T55n2157_011:0854a02_3": "損益二宜請動妙釋。",
    "T55n2157_011:0854a02_4": "琳憤激傅詞側聽明勅。",
    "T55n2157_011:0854a03_5": "承有斯問。",
    "T55n2157_011:0854a03_6": "即陳對曰。",
    "T55n2157_011:0854a03_7": "琳聞至道絕言。",
    "T55n2157_011:0854a03_8": "豈九流能辯。",
    "T55n2157_011:0854a04_9": "法身無像。",
    "T55n2157_011:0854a04_10": "非十翼所詮。",
    "T55n2157_011:0854a04_11": "但四趣茫茫漂淪欲海。",
    "T55n2157_011:0854a05_12": "三界蠢蠢顛墜邪山。",
    "T55n2157_011:0854a05_13": "諸子迷以自焚。",
    "T55n2157_011:0854a06_14": "凡夫溺而不出。",
    "T55n2157_011:0854a06_15": "大聖為之興世。",
    "T55n2157_011:0854a06_16": "至人所以降靈。",
    "T55n2157_011:0854a07_17": "遂開解脫之門。",
    "T55n2157_011:0854a07_18": "示以安穩之路。",
    "T55n2157_011:0854a08_0": "是以中天王種辭恩愛而出家。",
    "T55n2157_011:0854a08_1": "東夏貴族厭榮華而入道。",
    "T55n2157_011:0854a09_2": "誓出二種生死。",
    "T55n2157_011:0854a09_3": "志求一妙涅槃。",
    "T55n2157_011:0854a10_0": "弘善以報四恩。",
    "T55n2157_011:0854a10_1": "立德以資三有。",
    "T55n2157_011:0854a10_2": "此其利益也。",
    "T55n2157_011:0854a11_3": "毀形以成其志。",
    "T55n2157_011:0854a11_4": "故棄鬚髮美容。",
    "T55n2157_011:0854a11_5": "變俗以會其道。",
    "T55n2157_011:0854a12_6": "故去君臣華服。",
    "T55n2157_011:0854a12_7": "雖形闕奉親而內懷其孝。",
    "T55n2157_011:0854a13_8": "禮乖事主而心戢其恩。",
    "T55n2157_011:0854a13_9": "澤被怨親以成大順。",
    "T55n2157_011:0854a14_10": "祐沾幽顯豈拘小違。",
    "T55n2157_011:0854a14_11": "上智之人依佛語故為益。",
    "T55n2157_011:0854a15_12": "下凡之類虧聖教故為損。",
    "T55n2157_011:0854a15_13": "懲惡則濫者自新。",
    "T55n2157_011:0854a16_14": "進善則通人感化。",
    "T55n2157_011:0854a16_15": "此其大略也。",
    "T55n2157_011:0854a16_16": "傅氏所奏在司猶未施行。",
    "T55n2157_011:0854a17_17": "奕乃多寫表狀。",
    "T55n2157_011:0854a17_18": "遠近公然流布。",
    "T55n2157_011:0854a18_19": "京室閭里咸傳禿丁之誚。",
    "T55n2157_011:0854a18_20": "劇談酒席昌言胡鬼之謠。",
    "T55n2157_011:0854a19_21": "佛日翳而不明。",
    "T55n2157_011:0854a19_22": "僧尼阻而無勢。",
    "T55n2157_011:0854a20_0": "于時達量道俗動毫成論者非一。",
    "T55n2157_011:0854a20_1": "各疏佛理具引梵文。",
    "T55n2157_011:0854a21_2": "委示業緣曲垂邪正。",
    "T55n2157_011:0854a21_3": "但是奕之所廢。",
    "T55n2157_011:0854a22_4": "豈有引廢證成。",
    "T55n2157_011:0854a22_5": "雖曰破邪終歸邪破。",
    "T55n2157_011:0854a22_6": "琳情弄玄機獨覺千載。",
    "T55n2157_011:0854a23_7": "器局天授博悟生知覩作者之無功。",
    "T55n2157_011:0854a24_8": "信乘權之有據。",
    "T55n2157_011:0854a24_9": "乃著破邪論二卷用擬傅詞。",
    "T55n2157_011:0854a25_10": "文有三十餘紙。",
    "T55n2157_011:0854a25_11": "自琳之綴采貫絕群篇。",
    "T55n2157_011:0854a26_12": "野無遁賢朝無遺士。",
    "T55n2157_011:0854a26_13": "家藏一本。",
    "T55n2157_011:0854a26_14": "咸誦在心。",
    "T55n2157_011:0854a27_15": "並流略之菁華。",
    "T55n2157_011:0854a27_16": "文章之冠冕。",
    "T55n2157_011:0854a27_17": "茂譽於是乎騰廣。",
    "T55n2157_011:0854a28_18": "昏情由之而開尚矣。",
    "T55n2157_011:0854a28_19": "琳又以論卷初出意在弘通。",
    "T55n2157_011:0854a29_20": "自非廣露其情。",
    "T55n2157_011:0854a29_21": "則卓頴不虛其道。",
    "T55n2157_011:0854b01_22": "乃上啟儲后諸王及公卿侯伯等。",
    "T55n2157_011:0854b01_23": "並文理弘被。",
    "T55n2157_011:0854b02_24": "庶績咸嘉其博詣焉。",
    "T55n2157_011:0854b02_25": "故奕奏狀因之致寢。",
    "T55n2157_011:0854b03_26": "遂得釋門重敞。",
    "T55n2157_011:0854b03_27": "琳寔其功。",
    "T55n2157_011:0854b03_28": "東宮庶子虞世南詳琳著論乃為之序。",
    "T55n2157_011:0854b04_29": "而傅氏不愜其情。",
    "T55n2157_011:0854b05_0": "重施密譖搆扇黃巾用為黨類。",
    "T55n2157_011:0854b05_1": "道士李仲卿上十翼九迷論。",
    "T55n2157_011:0854b06_2": "道士劉進喜上顯正論。",
    "T55n2157_011:0854b06_3": "皆貶量佛聖塵點釋宗。",
    "T55n2157_011:0854b07_4": "昏冐生靈衒曜朝野。",
    "T55n2157_011:0854b07_5": "薰蕕既雜時所疑焉。",
    "T55n2157_011:0854b08_6": "武德九年春下。",
    "T55n2157_011:0854b09_0": "詔京置三寺。",
    "T55n2157_011:0854b09_1": "唯立千僧。",
    "T55n2157_011:0854b09_2": "餘並放還桑梓。",
    "T55n2157_011:0854b09_3": "嚴。",
    "T55n2157_011:0854b10_0": "勅既下莫敢致詞。",
    "T55n2157_011:0854b10_1": "五眾哀號於槀衢。",
    "T55n2157_011:0854b10_2": "四民顧嘆於城市。",
    "T55n2157_011:0854b11_3": "于時道俗蒙然投骸無措。",
    "T55n2157_011:0854b11_4": "賴由震方出帝氛[唚-口+禾]廓清。",
    "T55n2157_011:0854b12_5": "素襲啟聞薄究宗領。",
    "T55n2157_011:0854b12_6": "登即大赦還返神居。",
    "T55n2157_011:0854b13_7": "故佛日重朗於唐世又由琳矣。",
    "T55n2157_011:0854b14_8": "琳頻逢黜陟誓結維持。",
    "T55n2157_011:0854b14_9": "道挫世情良資寡學。",
    "T55n2157_011:0854b15_10": "乃探索典藉隱括玄奧。",
    "T55n2157_011:0854b15_11": "撰辯正論八卷。",
    "T55n2157_011:0854b16_0": "頴川陳子良注之并製序。",
    "T55n2157_011:0854b16_1": "良文學雄伯奉儒戴釋誘勸成則。",
    "T55n2157_011:0854b17_2": "其從如雲。",
    "T55n2157_011:0854b17_3": "貞觀初文帝捨終南山大和舊宮置龍田寺(龍田寺是大和宮之于大院今在翠微之南宮正院為大和寺今并合入翠微寺焉)琳性欣幽靜。",
    "T55n2157_011:0854b19_4": "就而住之。",
    "T55n2157_011:0854b19_5": "眾所推美舉知寺任。",
    "T55n2157_011:0854b20_6": "從容山服詠歌林野。",
    "T55n2157_011:0854b20_7": "三年。",
    "T55n2157_011:0854b21_0": "勅波頗三藏。",
    "T55n2157_011:0854b21_1": "翻寶星經及般若燈論。",
    "T55n2157_011:0854b21_2": "召琳令執筆。",
    "T55n2157_011:0854b22_3": "承旨兼詳覆名義。",
    "T55n2157_011:0854b22_4": "至十三年冬有黃巾秦世英者。",
    "T55n2157_011:0854b23_5": "挾方術以要榮。",
    "T55n2157_011:0854b23_6": "遂程器於儲貳。",
    "T55n2157_011:0854b23_7": "素嫉釋種陰陳。",
    "T55n2157_011:0854b24_8": "琳論謗訕皇宗。",
    "T55n2157_011:0854b24_9": "罪當誷上。",
    "T55n2157_011:0854b25_0": "帝勃然下　勅沙汰僧尼。",
    "T55n2157_011:0854b25_1": "見有眾侶宜依遺教。",
    "T55n2157_011:0854b26_2": "仍訪琳身據法推勘。",
    "T55n2157_011:0854b26_3": "琳扼腕奮發不待追徵。",
    "T55n2157_011:0854b27_4": "獨詣公庭輕主徇理。",
    "T55n2157_011:0854b27_5": "乃縶以縲紲。",
    "T55n2157_011:0854b27_6": "下　詔問曰。",
    "T55n2157_011:0854b28_7": "周之宗盟異姓為後。",
    "T55n2157_011:0854b28_8": "尊祖重親寔由先古。",
    "T55n2157_011:0854b29_9": "何為追逐其短。",
    "T55n2157_011:0854b29_10": "首鼠兩端廣引形似之言。",
    "T55n2157_011:0854c01_0": "備陳不遜之喻。",
    "T55n2157_011:0854c01_1": "爬毀我祖禰謗黷我先人。",
    "T55n2157_011:0854c02_0": "如此要君罪有不恕。",
    "T55n2157_011:0854c02_1": "琳答曰。",
    "T55n2157_011:0854c02_2": "文王大聖周公大賢。",
    "T55n2157_011:0854c03_3": "追遠慎終昊天靡答。",
    "T55n2157_011:0854c03_4": "孝悌之至通於神明。",
    "T55n2157_011:0854c04_5": "雖有宗周義不爭長。",
    "T55n2157_011:0854c04_6": "何者。",
    "T55n2157_011:0854c04_7": "皇天無親竟由輔德。",
    "T55n2157_011:0854c05_8": "古人黨理而不黨親。",
    "T55n2157_011:0854c05_9": "不自我先不自我後。",
    "T55n2157_011:0854c06_10": "雖親有罪必罰。",
    "T55n2157_011:0854c06_11": "雖疎有功必賞。",
    "T55n2157_011:0854c06_12": "賞罰理當故天下和平。",
    "T55n2157_011:0854c07_13": "老子習人訓導宗德加於百姓。",
    "T55n2157_011:0854c08_14": "恕己謙光仁風形于四海。",
    "T55n2157_011:0854c08_15": "又云。",
    "T55n2157_011:0854c08_16": "吾師名佛。",
    "T55n2157_011:0854c09_17": "佛者覺一切人也。",
    "T55n2157_011:0854c09_18": "乾竺古皇西昇逝矣。",
    "T55n2157_011:0854c09_19": "討尋老教始末可追。",
    "T55n2157_011:0854c10_20": "日授中經示誨子弟言。",
    "T55n2157_011:0854c10_21": "吾師者善入泥洹綿綿常存。",
    "T55n2157_011:0854c11_22": "吾今逝矣。",
    "T55n2157_011:0854c11_23": "今劉李所述謗滅老氏之師。",
    "T55n2157_011:0854c12_24": "世莫能知。",
    "T55n2157_011:0854c12_25": "著茲辯正論有八卷。",
    "T55n2157_011:0854c13_26": "略對道士。",
    "T55n2157_011:0854c13_27": "六十餘條。",
    "T55n2157_011:0854c13_28": "並陳史籍。",
    "T55n2157_011:0854c14_0": "前言實非謗毀家國。",
    "T55n2157_011:0854c14_1": "自後辯對六十餘條並據琳詞。",
    "T55n2157_011:0854c15_2": "具狀聞奏。",
    "T55n2157_011:0854c15_3": "勅云。",
    "T55n2157_011:0854c15_4": "所著辯正論信毀交報篇曰。",
    "T55n2157_011:0854c16_5": "有念觀音者臨刃不傷。",
    "T55n2157_011:0854c16_6": "且赦七日令爾自念。",
    "T55n2157_011:0854c17_7": "試及刑決能無傷不。",
    "T55n2157_011:0854c17_8": "琳外纏桎梏內迫刑期。",
    "T55n2157_011:0854c18_9": "水火交懷。",
    "T55n2157_011:0854c18_10": "訴仰無路。",
    "T55n2157_011:0854c18_11": "乃錄生來所聞經教及三聖尊名銘誦心府。",
    "T55n2157_011:0854c19_12": "擬為顯應。",
    "T55n2157_011:0854c20_13": "至于限滿忽神思彯勇橫逸胸懷。",
    "T55n2157_011:0854c20_14": "歡慶相尋頓忘死畏。",
    "T55n2157_011:0854c21_15": "立待對問。",
    "T55n2157_011:0854c21_16": "須臾勅至云。",
    "T55n2157_011:0854c21_17": "今赦期已滿當至臨刑。",
    "T55n2157_011:0854c22_18": "有何所念有靈驗不。",
    "T55n2157_011:0854c22_19": "琳援筆答曰。",
    "T55n2157_011:0854c23_20": "自隋季擾攘四海沸騰。",
    "T55n2157_011:0854c23_21": "疫毒流行干戈競起。",
    "T55n2157_011:0854c24_22": "興師相伐各擅兵威。",
    "T55n2157_011:0854c24_23": "臣佞君荒不為正治。",
    "T55n2157_011:0854c25_24": "遏絕行路固執一隅。",
    "T55n2157_011:0854c25_25": "自皇王弔伐載清陸海。",
    "T55n2157_011:0854c26_26": "斯寔觀音之力。",
    "T55n2157_011:0854c26_27": "咸資勢至之恩。",
    "T55n2157_011:0854c26_28": "比德連蹤道齊上聖。",
    "T55n2157_011:0854c27_29": "救橫死於帝庭。",
    "T55n2157_011:0854c27_30": "免淫刑於都市。",
    "T55n2157_011:0854c27_31": "琳於七日已來不念觀音惟念陛下。",
    "T55n2157_011:0854c28_32": "勅治書侍御韋琮問琳。",
    "T55n2157_011:0854c29_33": "有詔令念觀音。",
    "T55n2157_011:0854c29_34": "何因不念乃云惟念。",
    "T55n2157_011:0855a02_0": "陛下。",
    "T55n2157_011:0855a02_1": "琳答。",
    "T55n2157_011:0855a02_2": "伏承觀音聖鑒塵形六道。",
    "T55n2157_011:0855a02_3": "上天下地皆為師範。",
    "T55n2157_011:0855a03_4": "大唐光宅四海。",
    "T55n2157_011:0855a03_5": "九夷奉職八表形清。",
    "T55n2157_011:0855a04_6": "君聖臣賢不為枉濫。",
    "T55n2157_011:0855a04_7": "今。",
    "T55n2157_011:0855a05_0": "陛下子育恒品如經。",
    "T55n2157_011:0855a05_1": "即是觀音。",
    "T55n2157_011:0855a05_2": "既其靈鑒相符。",
    "T55n2157_011:0855a06_3": "所以惟念。",
    "T55n2157_011:0855a07_0": "陛下。",
    "T55n2157_011:0855a07_1": "且琳所著辯正論。",
    "T55n2157_011:0855a07_2": "爰與書史倫同。",
    "T55n2157_011:0855a07_3": "一句參差任從斧鉞。",
    "T55n2157_011:0855a09_0": "陛下若順忠順正。",
    "T55n2157_011:0855a09_1": "琳則不損一毛。",
    "T55n2157_011:0855a10_0": "陛下若刑濫無辜。",
    "T55n2157_011:0855a10_1": "琳有伏屍之痛。",
    "T55n2157_011:0855a10_2": "具以事聞。",
    "T55n2157_011:0855a11_3": "遂不加罪。",
    "T55n2157_011:0855a11_4": "有。",
    "T55n2157_011:0855a12_0": "勅迻于益部僧寺。",
    "T55n2157_011:0855a12_1": "行至百牢關菩提寺因疾而卒。",
    "T55n2157_011:0855a13_2": "時年六十九。",
    "T55n2157_011:0855a13_3": "沙門惠序經理所苦。",
    "T55n2157_011:0855a13_4": "情結斷金曉夕同衾慰撫承接。",
    "T55n2157_011:0855a14_5": "及命將盡在序膝上。",
    "T55n2157_011:0855a15_6": "序慟哭崩摧淚如駛雨。",
    "T55n2157_011:0855a15_7": "乃召諸關旁道俗。",
    "T55n2157_011:0855a16_8": "葬於山東之頂。",
    "T55n2157_011:0855a16_9": "高樹白塔。",
    "T55n2157_011:0855a16_10": "勒銘鋕之。",
    "T55n2157_011:0855a16_11": "行路忘者知便下淚。",
    "T55n2157_011:0855a17_12": "琳所著詩賦啟頌碑表章誄大乘教法并諸論記傳合三十餘卷。",
    "T55n2157_011:0855a18_13": "並金石擊其風韻。",
    "T55n2157_011:0855a19_14": "縟綿繢其文思。",
    "T55n2157_011:0855a19_15": "流靡雅便騰焰彌穆。",
    "T55n2157_011:0855a20_16": "又善應機說導即事騁詞。",
    "T55n2157_011:0855a20_17": "言會宮商義符玄藉。",
    "T55n2157_011:0855a21_18": "其秦世英竟以狂匿被誅。",
    "T55n2157_011:0855a21_19": "公私怪其死晚。",
    "T55n2157_011:0855a22_20": "劉李傳氏相從化往。",
    "T55n2157_011:0855a22_21": "故其遺文往行可為萬代宗轄矣。",
    "T55n2157_011:0855a24_0": "大般若波羅蜜多經六百卷(見翻經圖佛於四處十六會說顯慶五年正月一日於玉華寺玉華殿譯至龍朔三年十月二十日畢沙門大乘光大乘欽嘉尚等筆受)能斷金剛般若波羅蜜多經一卷(見內典錄第四出與姚秦羅什等出者同本貞觀二十年十月一日於坊州宜君縣玉華宮弘法臺譯直中書杜行顗筆受)般若波羅蜜多心經一卷(見內典錄第二與摩訶般若大明呪經等同本貞觀二十二年五月二十四日於終南山翠微宮譯沙門智仁筆受)大菩薩藏經二十卷(見內典錄今編入寶積當第十二會貞觀十九年五月二日於西京弘福寺翻經院譯至九月二日畢沙門智證筆受道宣證文)大乘大集地藏十輪經十卷(見內典錄是大集第十三分與舊方廣十輪同本永徽二年正月二十三日於西京大慈恩寺翻經院譯至六月二十九日畢沙門大乘光等筆受)顯無邊佛土功德經一卷(見內典錄是華嚴經壽量品異譯永徽五年九月二十八日於大慈恩寺翻經院譯沙門大乘雲筆受)說無垢稱經六卷(見內典錄第七譯與羅什維摩經等同本永徽元年二月八日於大慈恩寺翻經院譯至八月一日畢沙門大乘光筆受)解深密經五卷(見內典錄第二譯與深密解脫解節相續解脫等並同本貞觀二十一年五月十八日於弘福寺譯至七月十三日畢沙門大乘光筆受)分別緣起初勝法門經二卷(見內典錄第二出與隋笈多緣生經同本永徽元年二月三日於大慈恩寺翻經院譯至八月畢沙門大乘詢筆受)藥師琉璃光如來本願功德經一卷(見內典錄第三出與隋笈多等出者同本永徽元年五月五日於大慈恩寺翻經院譯沙門惠立筆受)稱讚淨土佛攝受經一卷(見內典錄第三出與羅什彌陀經等同本永徽元年正月一日於大慈恩寺翻經院譯沙門大乘詢筆受)甚希有經一卷(見內典錄第三出與未曾有經等同本貞觀二十二年五月十八日於終南翠微宮譯沙門大乘欽筆受)最無比經一卷(見內典錄第二出隋譯希有挍量功德經同本貞觀二十三年七月十九日於大慈恩寺翻經院譯沙門大乘光筆受)稱讚大乘功德經一卷(見內典錄初出與決定業障經同本永徽五年六月五日於大慈恩寺翻經院譯沙門大乘光筆受)如來示教勝軍王經一卷(見內典錄第二出與諫王經同本貞觀二十年二月六日於大慈恩寺翻經院譯沙門大乘光筆受)緣起聖道經一卷(見內典錄第六出與貝多樹下經等同本貞觀二十三年正月一日於西京北闕內紫徽宮右弘法院譯沙門大乘光筆受)不空羂索神呪心經一卷(見內典錄第二出與隋崛多等出者同本顯慶四年四月十九日於大慈恩寺翻經院譯沙門大乘光筆受)十一面神呪心經一卷(見內典錄第二出與耶舍崛多等出者同本顯慶元年三月二十八日於大慈恩寺翻經院譯沙門玄則筆受)呪五首經一卷(見翻經圖麟德元年正月一日於玉華寺玉華殿譯沙門大乘光筆受)勝幢臂印陀羅尼經一卷(見內典錄初出與妙臂印幢陀羅尼同本永徽五年九月二十九日於大慈恩寺翻經院譯沙門大乘雲筆受)諸佛心陀羅尼經一卷(見內典錄永徽元年九月二十六日於大慈恩寺翻經院譯沙門大乘雲筆受)拔濟苦難陀羅尼經一卷(見內典錄永徽五年九月十日於大慈恩寺翻經院譯沙門大乘光筆受)八名普密陀羅尼經一卷(見內典錄永徽五年九月二十七日於大慈恩寺翻經院譯沙門大乘雲筆受)持世陀羅尼經一卷(見內典錄永徽五年十月十日於大慈恩寺翻經院譯沙門神察筆受)六門陀羅尼經一卷(見內典錄貞觀十九年七月十四日於弘福寺翻經院譯沙門辯機筆受)佛地經一卷(見內典錄貞觀十九年七月五日於弘福寺翻經院譯沙門辯機筆受)受持七佛名號所生功德經一卷(見內典錄永徽二年正月九日於大慈恩寺翻經院譯沙門大乘光筆受)佛臨涅槃記法住經一卷(見翻經圖永徽三年四月四日於大慈恩寺翻經院譯沙門大乘光筆受)寂照神變三摩地經一卷(見翻經圖龍朔二年十二月二十九日於玉華寺玉華殿譯沙門大乘光筆受)菩薩戒本一卷(見內典錄第三譯出瑜伽論本地分中菩薩地與曇無讖等出者同本貞觀二十三年七月二十一日於大慈恩寺翻經院譯大乘光筆受)菩薩戒羯磨文一卷(見內典錄出瑜伽論本地分中菩薩地貞觀二十三年七月十五日於大慈恩寺翻經院譯沙門大乘光筆受)佛地經論七卷(見內典錄親光等菩薩造貞觀二十三年十二月二日於大慈恩寺翻經院譯至十二月二十四日畢沙門大乘光筆受)瑜伽師地論一百卷(見內典錄彌勒菩薩說貞觀十二年五月十五日於弘福寺翻經院譯至二十年五月十五日畢沙門靈會明濬等筆受)顯揚聖教論二十卷(見內典錄無著菩薩造貞觀十九年十月十一日於弘福寺翻經院譯至二十年正月五日畢沙門智證等筆受)瑜伽師地論釋一卷(見翻經圖最勝子菩薩造永徽九年二月一日於大慈恩寺翻經院譯沙門大乘暉筆受)顯揚聖教論頌一卷(見內典錄無著菩薩造貞觀十九年十月十一日於弘福寺翻經院譯沙門辯機筆受)王法正理論一卷(見內典錄彌勒菩薩造貞觀二十三年七月十八日於大慈恩寺翻經院譯沙門大乘林筆受)大乘阿毘達磨集論七卷(見內典錄無著菩薩造永徽三年正月十六日於大慈恩寺翻經院譯至三月二十八日畢沙門大乘光大乘雲等筆受)大乘阿毘達磨雜集論十六卷(見內典錄安惠菩薩釋貞觀二十年正月十七日於弘福寺翻經院譯至閏三月二十九日畢沙門玄賾等筆受)廣百論本一卷(見內典錄聖天菩薩造永徽元年六月日於大慈恩寺翻經院譯沙門大乘謀筆受)大乘廣百論釋論十卷(見內典錄護法菩薩釋永徽元年六月二十七日於大慈恩寺翻經院譯至十二月二十三日畢沙門敬明等筆受)攝大乘論本三卷(見內典錄無著菩薩造第三出貞觀二十二年十二月二十六日於北闕紫微殿西弘法院譯至二十三年六月十七日慈恩寺畢大乘魏筆受)攝大乘論世親釋十卷(見內典錄第三出與陳真諦隋笈多出者同本貞觀二十二年十二月八日於北闕弘法院譯至三年六月十七日慈恩寺畢大乘巍筆受)攝大乘論無性釋十卷(見內典錄貞觀二十一年三月一日於弘福寺翻經院譯至二十二年六月十七日於大慈恩寺翻經院畢沙門大乘巍大乘林等筆受)辯中邊論頌一卷(見內典錄彌勒菩薩造龍朔元年五月一日於玉華寺嘉壽殿譯沙門大乘基筆受)辯中邊論三卷(見內典錄世親菩薩造第二出與中邊分別論同本龍朔元年五月十日於玉華寺嘉壽殿譯至二十日畢沙門大乘基筆受)大乘成業論一卷(見內典錄世親菩薩造第二出與業成就論同本永徽二年閏九月五日於大慈恩寺翻經院譯沙門大乘光筆受)因明正理門論本一卷(見內典錄大域龍樹菩薩造初出與義淨出者同本貞觀二十三年十二月二十五日於大慈恩寺翻經院譯沙門智仁筆受)因明入正理論一卷(見內典錄商羯羅主菩薩造貞觀二十一年八月六日於弘福寺翻經院譯沙門明濬筆受)唯識二十論一卷(見翻經圖世親菩薩造第三出與元魏智希陳真諦出者同本龍朔元年六月一日於玉華寺慶福殿譯沙門大乘光筆受)唯識三十論一卷(見內典錄世親菩薩造貞觀二十三年五月二十九日於弘福寺翻經院譯沙門大乘光筆受)成唯識論十卷(見內典錄護法等菩薩造顯慶四年閏十月於玉華寺雲光殿譯沙門大乘基筆受)大乘掌珍論二卷(見內典錄清辯菩薩造貞觀二年九月八日於大慈恩寺翻經院譯至十三日畢沙門大乘暉筆受)大乘五蘊論一卷(見內典錄世親菩薩造第二出與五陰論同本貞觀二十一年二月二十四日於弘福寺翻經院譯沙門大乘光筆受)觀所緣緣論一卷(見內典錄陳那菩薩造第二出與無相思塵論同本顯慶二年十二月二十九日於東都大內麗日殿譯沙門大乘光筆受)大乘百法明門論一卷(見內典錄世親菩薩造貞觀二十二年十一月十七日於北闕弘法院譯沙門玄志筆受)緣起經一卷(見翻經圖出增一阿含第四十六卷異譯龍朔元年七月九日於玉華寺八柱亭譯沙門神皎筆受)本事經七卷(見內典錄永徽元年九月十日於大慈恩寺翻經院譯至十一月八日畢沙門靖邁神昉等筆受)天請問經一卷(見內典錄貞觀二十二年三月二十日於弘福寺翻經院譯沙門辯機筆受)阿毘達磨發智論二十卷(見內典錄迦多衍尼子造第二出與舊八揵度論同本顯慶二年正月二十六日於京大內順顯閣譯至五年五月七日於玉華寺畢沙門玄則筆受)阿毘達磨法蘊足論十二卷(見內典錄大採菽氏造顯慶四年七月二十七日於大慈恩寺翻經院譯至九月十四日畢沙門大乘光等畢受)阿毘達磨集異門足論二十卷(見內典錄舍利子說顯慶五年十一月二十六日於玉華寺明月殿譯至龍朔元年十二月十九日畢沙門弘彥釋詮等筆受)阿毘達磨識身足論十六卷(見內典錄提婆設摩造貞觀二十三年正月十五日於北闕弘法院譯至八月八日於慈恩寺畢沙門大乘光等筆受)阿毘達磨品類足論十八卷(見內典錄筏蘇密多羅造第二出與眾事分阿毘曇同本顯慶五年九月一日於玉華寺雲光殿譯至十月二十三日畢大乘光等筆受)阿毘達磨界身足論三卷(見翻經圖筏蘇密多羅造龍朔三年六月四日於玉華寺八柱亭譯畢沙門大乘基筆受)阿毘達磨大毘婆沙論二百卷(見內典錄五百大阿羅漢等造顯慶元年七月二十七日於大慈恩寺翻經院譯至四年七月三日畢沙門嘉尚大乘光等筆受)阿毘達磨俱舍論本頌一卷(見內典錄世親造第二譯與真諦出者同本永徽二年於大慈恩寺翻經院譯沙門元瑜等筆受)阿毘達磨俱舍論三十卷(見內典錄世親造第二譯與真諦出者同本永徽二年五月十日於大慈恩寺翻經院譯至五年七月二十七日畢沙門元瑜筆受)阿毘達磨順正理論八十卷(見內典錄眾賢造永徽四年正月一日於大慈恩寺翻經院譯至五年七月十日畢沙門元瑜筆受)阿毘達磨顯宗論四十卷(見內典錄眾賢造永徽二年四月五日於大慈恩寺翻經院譯至二年十月二日畢沙門惠朗嘉尚等筆受)入阿毘達磨論二卷(見內典錄塞建陀羅造顯慶三年十月八日於大慈恩寺翻經院譯至十三日畢沙門釋詮嘉尚筆受)五事毘婆沙論二卷(見翻經圖法救造龍朔三年十二月三日於玉華殿譯至八日畢沙門釋詮等筆受)異部宗輪論一卷(見翻經圖世友造第三出與異論亦同本龍朔二年七月十四日於玉華寺慶福殿譯沙門大乘基筆受)大阿羅漢難提蜜多羅所說法住記一卷(見內典錄永徽五年閏五月十八日於大慈恩寺翻經院譯沙門大乘光筆受)勝宗十句義論一卷(見翻經圖惠月造貞觀二十二年五月十五日於弘福寺翻經院譯沙門靈携筆受)大唐西域記十二卷(見內典錄貞觀二十年奉勅於弘福寺翻經院撰沙門辯機承旨綴首秋七月絕筆)右七十六部一千三百四十七卷其本並在。",
    "T55n2157_011:0857b01_0": "沙門釋玄奘。",
    "T55n2157_011:0857b01_1": "本名禕。",
    "T55n2157_011:0857b01_2": "俗姓陳氏。",
    "T55n2157_011:0857b01_3": "陳留人也。",
    "T55n2157_011:0857b01_4": "漢太丘長仲弓之後。",
    "T55n2157_011:0857b02_5": "曾祖欽後魏上黨太守。",
    "T55n2157_011:0857b02_6": "祖康北齊國子博士。",
    "T55n2157_011:0857b03_7": "食邑周南子孫因官。",
    "T55n2157_011:0857b03_8": "又為緱氏人也。",
    "T55n2157_011:0857b04_9": "父惠英潔有雅操。",
    "T55n2157_011:0857b04_10": "早通經術。",
    "T55n2157_011:0857b04_11": "形長八尺美眉明目。",
    "T55n2157_011:0857b05_12": "拜江陵令解纓而返。",
    "T55n2157_011:0857b05_13": "即大業年。",
    "T55n2157_011:0857b06_14": "識者以為剋終隱淪之候故也。",
    "T55n2157_011:0857b06_15": "有四男奘最小。",
    "T55n2157_011:0857b07_16": "幼而珪璋特達聰悟不群。",
    "T55n2157_011:0857b07_17": "年八歲父坐於机側口授孝經。",
    "T55n2157_011:0857b08_18": "至曾子避席忽整襟而起。",
    "T55n2157_011:0857b09_19": "問其故。",
    "T55n2157_011:0857b09_20": "對曰。",
    "T55n2157_011:0857b09_21": "曾子聞師命尚猶避席。",
    "T55n2157_011:0857b10_22": "某今奉慈訓。",
    "T55n2157_011:0857b10_23": "豈宜安坐。",
    "T55n2157_011:0857b10_24": "父甚悅知其必成。",
    "T55n2157_011:0857b11_25": "召宗人語之。",
    "T55n2157_011:0857b11_26": "皆賀之曰。",
    "T55n2157_011:0857b11_27": "此公之揚烏也。",
    "T55n2157_011:0857b12_0": "其早惠如此。",
    "T55n2157_011:0857b12_1": "自後備通經奧。",
    "T55n2157_011:0857b12_2": "次兄長捷先出家住東都淨土寺。",
    "T55n2157_011:0857b13_3": "以奘少罹窮酷携以將之。",
    "T55n2157_011:0857b14_4": "日授精理旁兼巧論。",
    "T55n2157_011:0857b14_5": "年十一誦維摩法華。",
    "T55n2157_011:0857b15_0": "東都恒度便預其次。",
    "T55n2157_011:0857b15_1": "自爾卓然梗正不偶朋流。",
    "T55n2157_011:0857b16_2": "口誦目錄略無閑缺。",
    "T55n2157_011:0857b16_3": "覩諸沙彌劇談掉戲。",
    "T55n2157_011:0857b17_0": "奘謂之曰。",
    "T55n2157_011:0857b17_1": "經不云乎。",
    "T55n2157_011:0857b17_2": "夫出家者為無為法。",
    "T55n2157_011:0857b18_0": "豈復恒為兒戲。",
    "T55n2157_011:0857b18_1": "可謂徒喪百年。",
    "T55n2157_011:0857b18_2": "時寺有景法師講涅槃經。",
    "T55n2157_011:0857b19_3": "執卷伏膺遂忘寢食。",
    "T55n2157_011:0857b19_4": "又學嚴法師攝大乘論。",
    "T55n2157_011:0857b20_5": "一聞將盡再覽無遺。",
    "T55n2157_011:0857b20_6": "時年十三也。",
    "T55n2157_011:0857b21_7": "其後隋代失御天下沸騰。",
    "T55n2157_011:0857b21_8": "昆季相携屆于京邑住莊嚴寺。",
    "T55n2157_011:0857b22_9": "是時武德元年也。",
    "T55n2157_011:0857b22_10": "國基草創兵甲尚興。",
    "T55n2157_011:0857b23_11": "所以京城未有講肆。",
    "T55n2157_011:0857b23_12": "然綿蜀之中法事甚盛。",
    "T55n2157_011:0857b24_13": "遂與兄從之經子午谷入漢川。",
    "T55n2157_011:0857b25_0": "遂逢空景二法師。",
    "T55n2157_011:0857b25_1": "停月餘日從之受學。",
    "T55n2157_011:0857b25_2": "仍相與進向成都。",
    "T55n2157_011:0857b26_3": "諸德既萃大建法筵。",
    "T55n2157_011:0857b26_4": "於是更聽基暹攝論毘曇道振迦旃延論。",
    "T55n2157_011:0857b27_5": "敬惜寸陰勵精無怠。",
    "T55n2157_011:0857b28_6": "二三年間究通諸部。",
    "T55n2157_011:0857b28_7": "年滿二十。",
    "T55n2157_011:0857b28_8": "即以武德五年於成都受具。",
    "T55n2157_011:0857b29_9": "夏坐學律正篇七聚之宗。",
    "T55n2157_011:0857c01_10": "一遍斯得。",
    "T55n2157_011:0857c01_11": "奘自惟曰。",
    "T55n2157_011:0857c01_12": "學貴經遠義重疎通。",
    "T55n2157_011:0857c02_13": "讚仰一方未成探賾。",
    "T55n2157_011:0857c02_14": "遂從蜀至荊詢求先德。",
    "T55n2157_011:0857c03_15": "漸至相州。",
    "T55n2157_011:0857c03_16": "造惠休法師質問疑礙次到趙州謁道深法師學成實論。",
    "T55n2157_011:0857c04_17": "又入長安止大覺寺。",
    "T55n2157_011:0857c05_18": "就岳法師學俱舍論。",
    "T55n2157_011:0857c05_19": "皆一遍而盡其旨。",
    "T55n2157_011:0857c06_0": "經目而記於心。",
    "T55n2157_011:0857c06_1": "雖宿學耆年不能出也。",
    "T55n2157_011:0857c06_2": "至於鉤深致遠開微發伏。",
    "T55n2157_011:0857c07_3": "眾所不至。",
    "T55n2157_011:0857c07_4": "獨悟於幽奧者固非一義焉。",
    "T55n2157_011:0857c08_5": "時長安有常辯二法師。",
    "T55n2157_011:0857c08_6": "為上京法匠。",
    "T55n2157_011:0857c09_7": "奘又諮稟然其所有深致亦一拾斯盡。",
    "T55n2157_011:0857c10_8": "二德並深嗟賞。",
    "T55n2157_011:0857c10_9": "乃謂奘曰。",
    "T55n2157_011:0857c10_10": "汝可謂釋門千里之駒。",
    "T55n2157_011:0857c11_11": "其再明慧日當在爾躬。",
    "T55n2157_011:0857c11_12": "恨吾輩老朽恐不見也。",
    "T55n2157_011:0857c12_13": "自是學徒改觀譽滿京邑。",
    "T55n2157_011:0857c12_14": "僕射宋公蕭瑀敬其脫頴奏住莊嚴。",
    "T55n2157_011:0857c13_15": "然非本志情栖物表。",
    "T55n2157_011:0857c14_16": "乃又惟曰。",
    "T55n2157_011:0857c14_17": "余周流吳蜀爰逮趙魏。",
    "T55n2157_011:0857c14_18": "未及周秦預有講筵率皆登踐。",
    "T55n2157_011:0857c15_19": "已布之言今雖蘊胸襟未吐之詞宗解籤無地。",
    "T55n2157_011:0857c16_20": "若不輕生殉命誓往華胥。",
    "T55n2157_011:0857c17_21": "何能具覿成言用通神解。",
    "T55n2157_011:0857c17_22": "一覩明法了義真文。",
    "T55n2157_011:0857c18_23": "要返東華傳揚聖化。",
    "T55n2157_011:0857c18_24": "則先賢高勝豈決疑於彌勒。",
    "T55n2157_011:0857c19_25": "後進鋒頴寧輟想於瑜伽耶。",
    "T55n2157_011:0857c20_26": "遂厲然獨舉詣闕陳表。",
    "T55n2157_011:0857c20_27": "有司不為通引。",
    "T55n2157_011:0857c21_0": "頓迹京臯廣就諸蕃遍學書語。",
    "T55n2157_011:0857c21_1": "行坐尋授數日便通。",
    "T55n2157_011:0857c22_2": "側席面西思聞機候。",
    "T55n2157_011:0857c22_3": "會貞觀三年時遭霜險。",
    "T55n2157_011:0857c23_4": "下勅道俗隨豐四出。",
    "T55n2157_011:0857c23_5": "幸因斯際徑往姑臧漸至燉煌。",
    "T55n2157_011:0857c24_6": "路由天塞裹糧弔影。",
    "T55n2157_011:0857c24_7": "前望悠悠但見平沙絕無人徑。",
    "T55n2157_011:0857c25_8": "迴遑委命任業而前。",
    "T55n2157_011:0857c26_9": "展轉因循達高昌境。",
    "T55n2157_011:0857c26_10": "王麴文泰得信於佛。",
    "T55n2157_011:0857c27_11": "殊禮供待請留弘法。",
    "T55n2157_011:0857c27_12": "奘告誠慇至遂任西行。",
    "T55n2157_011:0857c28_13": "厚相贈遺以充資什。",
    "T55n2157_011:0857c28_14": "仍勅殿中侍御史。",
    "T55n2157_011:0857c29_15": "歡齎綾帛伍佰匹果味兩車。",
    "T55n2157_011:0857c29_16": "獻葉護可汗書二十四封。",
    "T55n2157_011:0858a01_17": "通屈支等二十四國。",
    "T55n2157_011:0858a01_18": "每一封書附大綾一匹為信。",
    "T55n2157_011:0858a02_19": "給馬三十匹手力二十五人。",
    "T55n2157_011:0858a03_20": "送至突厥葉護衙所。",
    "T55n2157_011:0858a03_21": "以大雪山北六十餘國皆其部統故。",
    "T55n2157_011:0858a04_22": "重遺達為奘開前路也。",
    "T55n2157_011:0858a04_23": "可汗遂。",
    "T55n2157_011:0858a06_0": "勅所部諸國令供給傳送。",
    "T55n2157_011:0858a06_1": "展轉遂達迦濕彌羅國。",
    "T55n2157_011:0858a07_2": "斯並高昌麴王葉護可污之力也。",
    "T55n2157_011:0858a07_3": "奘周遊五印遍師明匠。",
    "T55n2157_011:0858a08_4": "至如五明四含之典。",
    "T55n2157_011:0858a08_5": "三藏十二之筌。",
    "T55n2157_011:0858a09_6": "七例八轉之音。",
    "T55n2157_011:0858a09_7": "三聲六聲之句。",
    "T55n2157_011:0858a10_8": "皆盡其微畢究其妙。",
    "T55n2157_011:0858a10_9": "初那爛陀寺大德師子光等。",
    "T55n2157_011:0858a11_10": "立中百論宗破瑜伽等義。",
    "T55n2157_011:0858a11_11": "奘曰。",
    "T55n2157_011:0858a11_12": "聖人作論終不相違。",
    "T55n2157_011:0858a12_13": "但學者有向背耳。",
    "T55n2157_011:0858a12_14": "因造會宗論三千頌。",
    "T55n2157_011:0858a13_15": "融會瑜伽中百之旨。",
    "T55n2157_011:0858a13_16": "先有南印度王灌頂師。",
    "T55n2157_011:0858a14_17": "名般若毱多。",
    "T55n2157_011:0858a14_18": "明正量部。",
    "T55n2157_011:0858a14_19": "造破大乘論七百頌。",
    "T55n2157_011:0858a15_20": "奘申大乘義破之。",
    "T55n2157_011:0858a15_21": "名制惡見論。",
    "T55n2157_011:0858a16_0": "千六百頌。",
    "T55n2157_011:0858a16_1": "諸師咸曰。",
    "T55n2157_011:0858a16_2": "斯論窮天下之勍寇也。",
    "T55n2157_011:0858a17_0": "何敵當之。",
    "T55n2157_011:0858a17_1": "又東印度拘摩羅王。",
    "T55n2157_011:0858a17_2": "因奘通化初開信門請問。",
    "T55n2157_011:0858a18_3": "諸佛何所功德。",
    "T55n2157_011:0858a18_4": "奘讚如來三身利物。",
    "T55n2157_011:0858a19_5": "因造三身論三百頌以贈之。",
    "T55n2157_011:0858a19_6": "王曰。",
    "T55n2157_011:0858a19_7": "未曾有也。",
    "T55n2157_011:0858a20_8": "頂戴歸依。",
    "T55n2157_011:0858a20_9": "斯之三論義府幽奧。",
    "T55n2157_011:0858a20_10": "五印度境盛傳流布。",
    "T55n2157_011:0858a21_11": "是知道風照著德行高明。",
    "T55n2157_011:0858a21_12": "學蘊三冬聲馳萬里。",
    "T55n2157_011:0858a22_13": "印度學人咸仰盛德。",
    "T55n2157_011:0858a22_14": "既曰經笥。",
    "T55n2157_011:0858a23_15": "亦稱法將。",
    "T55n2157_011:0858a23_16": "小乘學徒號奘為木叉提婆。",
    "T55n2157_011:0858a23_17": "唐言解脫天。",
    "T55n2157_011:0858a24_18": "大乘法眾號摩訶耶那提婆。",
    "T55n2157_011:0858a24_19": "唐言大乘天。",
    "T55n2157_011:0858a25_20": "斯乃高其德而傳徽號。",
    "T55n2157_011:0858a25_21": "敬其人而議嘉名。",
    "T55n2157_011:0858a26_22": "又戒日大王五印臣伏。",
    "T55n2157_011:0858a26_23": "彼聞奘名遣人要請。",
    "T55n2157_011:0858a27_24": "奘初至止王即問云。",
    "T55n2157_011:0858a27_25": "聞彼支那國有秦王破陣樂歌之曲。",
    "T55n2157_011:0858a28_26": "秦王何人致此歌詠。",
    "T55n2157_011:0858a28_27": "奘曰。",
    "T55n2157_011:0858a29_28": "即今正國之。",
    "T55n2157_011:0858b01_0": "天子也。",
    "T55n2157_011:0858b01_1": "未登。",
    "T55n2157_011:0858b02_0": "皇極之前封為秦王。",
    "T55n2157_011:0858b02_1": "是大聖人。",
    "T55n2157_011:0858b02_2": "揆亂反正恩霑六合故有斯詠。",
    "T55n2157_011:0858b03_3": "王曰。",
    "T55n2157_011:0858b03_4": "如此之人故天縱之為物主也。",
    "T55n2157_011:0858b04_5": "王於奘所盡心師敬。",
    "T55n2157_011:0858b04_6": "欲使芳音布於遐邇。",
    "T55n2157_011:0858b05_7": "故於曲女城施大論場。",
    "T55n2157_011:0858b05_8": "集五印度沙門婆羅門能言之士令奘立論。",
    "T55n2157_011:0858b06_9": "竟十八日無敢問者。",
    "T55n2157_011:0858b07_10": "王大嗟賞施金錢一萬銀錢三萬上[疊*毛]衣一百具。",
    "T55n2157_011:0858b08_11": "悉皆不受。",
    "T55n2157_011:0858b08_12": "五印度境戒日王等。",
    "T55n2157_011:0858b09_0": "殷重請留用光玄化。",
    "T55n2157_011:0858b09_1": "奘志存弘益傳於未聞。",
    "T55n2157_011:0858b10_0": "礭擬東旋拒而不受。",
    "T55n2157_011:0858b10_1": "王重請暫住觀七十五日大施場相。",
    "T55n2157_011:0858b11_2": "事訖辭還王勅所部遞送出境。",
    "T55n2157_011:0858b12_0": "并施象一頭金銀錢各數萬。",
    "T55n2157_011:0858b12_1": "戒日拘摩羅等十八大國王流淚執別。",
    "T55n2157_011:0858b13_2": "奘便辭而不受。",
    "T55n2157_011:0858b13_3": "諸僧勸受象施。",
    "T55n2157_011:0858b14_4": "皆曰。",
    "T55n2157_011:0858b14_5": "斯勝相也。",
    "T55n2157_011:0858b14_6": "佛滅度來王雖崇敬種種布施。",
    "T55n2157_011:0858b15_7": "未聞以象用及釋門。",
    "T55n2157_011:0858b15_8": "象為國寶今既見惠信之極矣。",
    "T55n2157_011:0858b16_9": "即納象而返錢寶。",
    "T55n2157_011:0858b16_10": "然其象也其形圓大高可丈三長二丈許。",
    "T55n2157_011:0858b17_11": "上容八人并諸什物。",
    "T55n2157_011:0858b18_12": "緣國北旋出印度境。",
    "T55n2157_011:0858b18_13": "奘歷遊諸國觀禮聖迹及感靈應。",
    "T55n2157_011:0858b19_14": "具如大唐西域記及續高僧傳兼奘法師傳等備顯。",
    "T55n2157_011:0858b20_15": "奘於西域請得如來肉舍利一百五十粒。",
    "T55n2157_011:0858b21_16": "金佛像一軀通光座高尺有六寸。",
    "T55n2157_011:0858b22_17": "擬摩揭陀國前正覺山龍窟影像金佛像一軀通光座高三尺三寸。",
    "T55n2157_011:0858b24_0": "擬婆羅痆斯國鹿野苑初轉法輪像刻檀佛像一軀通光座高尺有五寸。",
    "T55n2157_011:0858b25_1": "擬橋賞彌國出愛王思慕如來刻檀寫真像刻檀佛像一軀通光座高二尺九寸。",
    "T55n2157_011:0858b27_2": "擬劫比他國如來自天宮下降寶階像銀佛像一軀通光座高四尺。",
    "T55n2157_011:0858b28_3": "擬摩揭陀國鷲峯山說法華等經像金佛像一軀通光座高三尺五寸。",
    "T55n2157_011:0858c01_4": "擬那揭羅曷國伏毒龍所留影像刻檀佛像一軀通光座高尺有三寸擬吠舍釐國巡城行化像大乘經二百二十四部。",
    "T55n2157_011:0858c04_5": "大乘論一百九十二部。",
    "T55n2157_011:0858c04_6": "上座部經律論一十四部。",
    "T55n2157_011:0858c05_7": "大眾部經律論一十五部。",
    "T55n2157_011:0858c05_8": "三彌底部經律論一十五部。",
    "T55n2157_011:0858c06_9": "彌沙塞部經律論二十二部。",
    "T55n2157_011:0858c07_10": "迦葉臂耶部經律論一十七部。",
    "T55n2157_011:0858c07_11": "法密部經律論四十二部。",
    "T55n2157_011:0858c08_12": "說一切有部經律論六十七部。",
    "T55n2157_011:0858c09_13": "因論三十六部。",
    "T55n2157_011:0858c09_14": "聲論一十三部。",
    "T55n2157_011:0858c09_15": "凡五百二十夾六百五十七部。",
    "T55n2157_011:0858c10_16": "並載之巨象還返。",
    "T55n2157_011:0858c11_0": "帝城。",
    "T55n2157_011:0858c11_1": "初奘既度蔥嶺。",
    "T55n2157_011:0858c11_2": "先遣侍人齎表陳露達國化也。",
    "T55n2157_011:0858c12_3": "下。",
    "T55n2157_011:0858c13_0": "勅流問。",
    "T55n2157_011:0858c13_1": "令早相見。",
    "T55n2157_011:0858c13_2": "行達于闐以象致死所齎經像交無運致。",
    "T55n2157_011:0858c14_3": "又上表請。",
    "T55n2157_011:0858c14_4": "尋下別。",
    "T55n2157_011:0858c15_0": "勅。",
    "T55n2157_011:0858c15_1": "令于闐王給其鞍乘。",
    "T55n2157_011:0858c15_2": "既奉嚴勅駝馬相運至于沙州。",
    "T55n2157_011:0858c16_3": "又蒙別勅。",
    "T55n2157_011:0858c16_4": "計其行程酬雇價直。",
    "T55n2157_011:0858c16_5": "並不受而還。",
    "T55n2157_011:0858c17_6": "自爾乘傳二十許乘。",
    "T55n2157_011:0858c17_7": "以貞觀十九年正月二十四日。",
    "T55n2157_011:0858c18_8": "屆于京邦之西。",
    "T55n2157_011:0858c18_9": "道俗相趨屯赴闐[門@壹]。",
    "T55n2157_011:0858c19_10": "數十萬眾如值下生。",
    "T55n2157_011:0858c19_11": "將欲入都人物諠擁取進不前。",
    "T55n2157_011:0858c20_12": "遂停別館。",
    "T55n2157_011:0858c20_13": "通夕禁衛。",
    "T55n2157_011:0858c20_14": "候備遮斷停駐道旁。",
    "T55n2157_011:0858c21_15": "從故城之西南至京師朱雀之都。",
    "T55n2157_011:0858c22_16": "亭驛二十餘里。",
    "T55n2157_011:0858c22_17": "列眾拜謁動不得旋。",
    "T55n2157_011:0858c23_18": "于時駕幸洛陽。",
    "T55n2157_011:0858c23_19": "奘乃留諸經像送弘福寺。",
    "T55n2157_011:0858c24_0": "京邑僧眾競列幢帳助運莊嚴。",
    "T55n2157_011:0858c24_1": "四部諠譁又倍初至。",
    "T55n2157_011:0858c25_2": "當斯時也。",
    "T55n2157_011:0858c25_3": "復感瑞雲現于日北。",
    "T55n2157_011:0858c25_4": "團團如蓋紅白相映。",
    "T55n2157_011:0858c26_5": "當于像上。",
    "T55n2157_011:0858c26_6": "顯發輪光既非遶日。",
    "T55n2157_011:0858c27_7": "同共嗟仰從午至晡。",
    "T55n2157_011:0858c27_8": "像入弘福方始歇滅。",
    "T55n2157_011:0858c28_9": "致使京都五日四民廢業七部歸承。",
    "T55n2157_011:0858c28_10": "當此一期傾仰之高終古罕類也。",
    "T55n2157_011:0858c29_11": "謁帝於洛陽宮。",
    "T55n2157_011:0859a01_12": "見于儀鸞殿。",
    "T55n2157_011:0859a01_13": "特蒙慰問面奉。",
    "T55n2157_011:0859a02_0": "天顏。",
    "T55n2157_011:0859a02_1": "談敘真俗無爽。",
    "T55n2157_011:0859a02_2": "帝旨。",
    "T55n2157_011:0859a02_3": "從卯至酉不覺時延迄于閉鼓。",
    "T55n2157_011:0859a03_4": "上即事戎旃問罪遼左明旦將發。",
    "T55n2157_011:0859a04_5": "下勅同行。",
    "T55n2157_011:0859a04_6": "固辭疾苦。",
    "T55n2157_011:0859a04_7": "不違其請。",
    "T55n2157_011:0859a04_8": "先是中印度菩提寺僧三人送經初至。",
    "T55n2157_011:0859a05_9": "下勅普請京城設齋。",
    "T55n2157_011:0859a06_10": "仍於弘福寺譯大嚴等經。",
    "T55n2157_011:0859a06_11": "不久之間奘信又至。",
    "T55n2157_011:0859a07_12": "乃。",
    "T55n2157_011:0859a08_0": "勅且停待到方譯。",
    "T55n2157_011:0859a08_1": "既見洛宮深沃虛想。",
    "T55n2157_011:0859a08_2": "即陳翻譯探擢賢明。",
    "T55n2157_011:0859a09_3": "上曰。",
    "T55n2157_011:0859a09_4": "法師唐梵具瞻詞理通敏將恐徒揚仄陋終虧聖典。",
    "T55n2157_011:0859a10_5": "奘曰。",
    "T55n2157_011:0859a10_6": "昔二秦之譯門徒三千。",
    "T55n2157_011:0859a11_7": "雖復翻傳猶恐後代無聞懷疑乖信。",
    "T55n2157_011:0859a12_8": "若不搜舉同奉玄規。",
    "T55n2157_011:0859a12_9": "豈以褊能妄參朝委。",
    "T55n2157_011:0859a13_10": "頻又固請。",
    "T55n2157_011:0859a13_11": "乃蒙降許。",
    "T55n2157_011:0859a14_0": "貞元新定釋教目錄卷第十一"
}