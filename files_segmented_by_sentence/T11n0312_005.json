{
    "T11n0312_005:0714a02_0": "佛說如來不思議祕密大乘經卷",
    "T11n0312_005:0714a03_0": "第五",
    "T11n0312_005:0714a05_0": "西天譯經三藏朝散大夫",
    "T11n0312_005:0714a06_0": "試光祿卿傳梵大師賜紫",
    "T11n0312_005:0714a07_0": "沙門臣法護等奉　詔譯",
    "T11n0312_005:0714a08_0": "持國輪王先行品第五之餘",
    "T11n0312_005:0714a09_0": "「『復次大王！",
    "T11n0312_005:0714a09_1": "有四種法，若圓滿者，即能安住大乘，成就不放逸行，心無流散。",
    "T11n0312_005:0714a10_2": "何等為四？",
    "T11n0312_005:0714a10_3": "一者、戒護諸根，二者、觀欲過失，三者、攝受一切作無常想，四者、於法決定為勝命根。",
    "T11n0312_005:0714a12_4": "大王！",
    "T11n0312_005:0714a12_5": "如是四法若圓滿者，即能安住大乘，成就不放逸行，心無流散。",
    "T11n0312_005:0714a14_6": "「『大王！",
    "T11n0312_005:0714a14_7": "有四種法，王者修行若具足者，說名仁王。",
    "T11n0312_005:0714a15_8": "何等為四？",
    "T11n0312_005:0714a15_9": "一者、常不棄捨大菩提心，二者、以菩提法教示他人，三者、以諸善根迴向菩提，四者、於佛世尊大威德力若見聞已，亦復於彼一切天人、聲聞、緣覺所有威力生歡喜心，然即唯求佛大威力。",
    "T11n0312_005:0714a19_10": "大王！",
    "T11n0312_005:0714a20_0": "如是四法，王者修行若具足者，說名仁王。",
    "T11n0312_005:0714a20_1": "是故大王！",
    "T11n0312_005:0714a21_2": "應當常修不放逸行，信心清淨忻慕正法，起樂法欲勤求正法，常當遊戲正法園苑不著境界。",
    "T11n0312_005:0714a23_3": "所以者何？",
    "T11n0312_005:0714a23_4": "大王！",
    "T11n0312_005:0714a23_5": "當知欲無厭足，彼所足者是謂聖慧。",
    "T11n0312_005:0714a24_6": "「『又復大王！",
    "T11n0312_005:0714a24_7": "壽量微少命不久停，往趣他世罪業可怖。",
    "T11n0312_005:0714a25_8": "由是應知，常當親近供養恭敬諸佛如來，以此善根，應於四處而用迴向。",
    "T11n0312_005:0714a27_9": "何等為四？",
    "T11n0312_005:0714a27_10": "一者、迴向無盡果報，二者、迴向無盡法門，三者、迴向無盡妙智，四者、迴向無盡辯才。",
    "T11n0312_005:0714a29_11": "「『大王！",
    "T11n0312_005:0714a29_12": "復有四法：一者、身清淨故能成慧行，二者、語清淨故能成聞行，三者、心清淨故能成戒行，四者、慧清淨故能成智行。",
    "T11n0312_005:0714b03_13": "復有四法：一者、方便圓滿故能成熟有情，二者、慧圓滿故能降伏諸魔，三者、願圓滿故即如說能行，四者、值遇佛故即得一切佛法圓滿。』",
    "T11n0312_005:0714b07_0": "「時彼持國轉輪聖王，於彼佛所得聞正法示教利喜，生歡喜心適悅慶快，持以無價真珠妙寶及王者所有一切受用，悉以獻佛而為供養，乃至盡壽修諸梵行奉持五戒。",
    "T11n0312_005:0714b10_1": "是時王諸宮嬪於彼佛所聞正法已，心大適悅踊躍歡喜，各以身所著衣及莊嚴具覆於佛上，乃至盡壽修諸梵行奉持五戒，悉發阿耨多羅三藐三菩提心。",
    "T11n0312_005:0714b14_2": "時持國轉輪聖王快得善利增益法財已，與諸宮嬪眷屬各各至誠頂禮佛足，及苾芻眾亦悉禮敬繞七匝已，即時入於大樓閣中，踊昇虛空自在而行，還極清淨大國城中。",
    "T11n0312_005:0714b19_0": "「復次，持國轉輪聖王於後一時擇月圓日，嚴駕出遊眾花大園而為翫賞，鼓吹清音奏妙歌樂，恣其所樂嬉戲遊從。",
    "T11n0312_005:0714b21_1": "是時有二最上宮女，一名無毀、二名無比，同詣歡喜池中。",
    "T11n0312_005:0714b22_2": "清淨澡沐出已衣覆，處于蓮花師子之座。",
    "T11n0312_005:0714b23_3": "是二宮女即於座中各有一童子，自然化生跏趺而坐。",
    "T11n0312_005:0714b25_4": "童子端嚴色妙無比，相好圓具人所樂觀，於剎那間即各踊身住於虛空。",
    "T11n0312_005:0714b26_5": "是時空中有賢聖言：『此二童子，一名法思、一名法慧。』",
    "T11n0312_005:0714b27_6": "故此二名由斯而立。",
    "T11n0312_005:0714b28_7": "彼法思童子，於其無毀宮女坐中化生；彼法慧童子，於其無比宮女坐中化生。",
    "T11n0312_005:0714c01_8": "時二童子，在虛空中亦加趺坐，異口同音說伽陀曰：「『仁者我今得善利，　　所謂發生菩提心，　　既發心已遇世尊，　　起清淨心而信禮。",
    "T11n0312_005:0714c05_0": "　　大海深廣難徹底，　　生死輪轉無休息，　　有情廣渡生死流，　　彼菩提心不捨離。",
    "T11n0312_005:0714c07_0": "　　有世界名無毀身，　　有世尊名時分王，　　我從彼來求法門，　　樂見牟尼功德聚。",
    "T11n0312_005:0714c09_0": "　　我時各各加趺坐，　　分從二母坐中生，　　我父持國大聖王，　　故來合掌伸敬禮，　　願父伺察聽我說。",
    "T11n0312_005:0714c11_1": "　　阿庾多劫善得法，　　乃至圓成大菩提，　　所得於中不棄捨。",
    "T11n0312_005:0714c13_0": "　　一切唯佛出世難，　　父母難得居法位，　　法中善友剎那逢，　　清淨妙寶隨意現。",
    "T11n0312_005:0714c15_0": "　　欲及精進不放逸，　　出家得利具正知，　　勤修利益心調柔，　　慚愧多聞具善戒，　　慈悲調寂為有情，　　普令獲得深法忍，　　精進勤力無著心，　　成熟攝受諸群品。",
    "T11n0312_005:0714c19_0": "　　心離相故得調暢，　　於其身命不顧惜，　　思惟正法如救然，　　願獲諸佛勝功德。",
    "T11n0312_005:0714c21_0": "　　父王最上難得者，　　我所稱讚最上法，　　我從彼佛剎中來，　　還歸彼佛本因處。",
    "T11n0312_005:0714c23_0": "　　我等已住菩薩位，　　普能攝受諸善法，　　剎那獲得五神通，　　隨念隨觀意能曉。』",
    "T11n0312_005:0714c25_0": "「時彼持國轉輪聖王，與宮嬪眷屬并二童子智者菩薩，以神通力處虛空中，同詣世尊無邊功德寶眾莊嚴王如來會中。",
    "T11n0312_005:0714c27_1": "到已各各頂禮佛足，一切眾會普伸尊敬。",
    "T11n0312_005:0714c28_2": "是時彼佛觀二童子是真佛子，樂欲聽受菩提道法。",
    "T11n0312_005:0714c29_3": "佛知其意，即為宣說甚深正法。",
    "T11n0312_005:0715a01_4": "佛言：『善男子！",
    "T11n0312_005:0715a01_5": "當知諸法從緣所生，中無主宰亦無作者，知內是空外無所行，諸法皆空虛假無實，於見於作應悉清淨，猶如虛空而無所取。』",
    "T11n0312_005:0715a04_6": "彼佛世尊如是多種廣為宣說清淨法時，會中有七十六那庾多及三俱胝人得無生法忍。",
    "T11n0312_005:0715a06_7": "是時持國轉輪聖王在佛會中經七晝夜作供養已，與其諸子并宮嬪眷屬於剎那間還本所居。",
    "T11n0312_005:0715a08_8": "「時彼輪王後於一時獨處栴檀樓閣之中，登於蓮花師子之座，竊作是念：『我此千子悉已安住阿耨多羅三藐三菩提法，然於其中何者最先得成阿耨多羅三藐三菩提果？",
    "T11n0312_005:0715a12_9": "我宜設法以驗其事。』",
    "T11n0312_005:0715a13_10": "作是念已，即勅侍人用以七寶妙巧作瓶。",
    "T11n0312_005:0715a14_11": "如其分量善施作已，即命各書千子名字置寶瓶中，復以七寶作妙蓮花，於其花中安置寶瓶，然後於七晝夜廣以微妙香花塗香粖香等及鼓吹歌音，嚴伸供養瓶中名字。",
    "T11n0312_005:0715a18_12": "是時空中有十千天人，助發種種妙供養事。",
    "T11n0312_005:0715a19_13": "如是供養七晝夜已，普召宮嬪眷屬及王千子并二童子咸集其前，復以賢妙金床安置寶瓶。",
    "T11n0312_005:0715a21_14": "安已即時勅遣侍人，於寶瓶中取其名字。",
    "T11n0312_005:0715a22_15": "侍人如命，瓶中最先取一名字，前奉於王，其名乃是清淨慧太子，然後次第遍取其名。",
    "T11n0312_005:0715a24_0": "即時於剎那間而此大地六種震動，所有宮嬪先各執持諸妙樂器，不鼓自鳴出妙歌音。",
    "T11n0312_005:0715a26_0": "「寂慧！",
    "T11n0312_005:0715a26_1": "當知彼時清淨慧太子，最先瓶中取其名者，豈異人乎？",
    "T11n0312_005:0715a27_2": "即是此賢劫中過去俱留孫如來。",
    "T11n0312_005:0715a28_3": "次於瓶中取一名字，其名最勝軍太子者，即是過去俱那含牟尼如來。",
    "T11n0312_005:0715a29_4": "次於瓶中取一名字，其名寂諸根太子者，即是過去迦葉如來。",
    "T11n0312_005:0715b02_5": "次於瓶中取一名字，其名一切義成太子者，寂慧！",
    "T11n0312_005:0715b03_6": "當知即我身是。",
    "T11n0312_005:0715b03_7": "次於瓶中取一名字，其名寶帶太子者，即當成佛號慈氏如來。",
    "T11n0312_005:0715b05_0": "次於瓶中取一名字，其名牛王太子者，即當成佛號師子如來。",
    "T11n0312_005:0715b06_1": "次於瓶中取一名字，其名電天太子者，即當成佛號大幢如來。",
    "T11n0312_005:0715b07_2": "次於瓶中取一名字，其名賢王太子者，即當成佛號妙花如來。",
    "T11n0312_005:0715b09_3": "次於瓶中取一名字，其名淨光吉祥太子者，即當成佛號花氏如來。",
    "T11n0312_005:0715b10_4": "次於瓶中取一名字，其名蓮華眼太子者，即當成佛號善宿如來。",
    "T11n0312_005:0715b12_5": "次於瓶中取一名字，其名無垢光太子者，即當成佛號妙眼如來。",
    "T11n0312_005:0715b13_6": "次於瓶中取一名字，其名淨池太子者，即當成佛號妙臂如來。",
    "T11n0312_005:0715b15_7": "次於瓶中取一名字，其名慧王太子者，即當成佛號明焰如來。",
    "T11n0312_005:0715b16_8": "次於瓶中取一名字，其名善莊嚴太子者，即當成佛號明味如來。",
    "T11n0312_005:0715b18_0": "次於瓶中取一名字，其名增長分太子者，即當成佛號導師如來。",
    "T11n0312_005:0715b19_1": "次於瓶中取一名字，其名淨嚴王太子者，即當成佛號持勝功德如來。",
    "T11n0312_005:0715b21_2": "次於瓶中取一名字，其名吉祥密太子者，即當成佛號勝財如來。",
    "T11n0312_005:0715b22_3": "次於瓶中取一名字，其名妙光身太子者，即當成佛號智積如來。",
    "T11n0312_005:0715b24_0": "次於瓶中取一名字，其名勇健太子者，即當成佛號寶積如來。",
    "T11n0312_005:0715b25_1": "次於瓶中取一名字，其名寶稱太子者，即當成佛號普光明如來。",
    "T11n0312_005:0715b26_2": "寂慧！",
    "T11n0312_005:0715b27_0": "當知如是等廣說，彼千子中相繼而取，乃至取一名字，其名大峯莊嚴太子者，即當成佛號無邊功德寶稱如來。",
    "T11n0312_005:0715b29_1": "寂慧！",
    "T11n0312_005:0715b29_2": "唯一名字在寶瓶中最後取之，其名無邊慧太子，而此太子於千子中居最小位。",
    "T11n0312_005:0715c02_3": "是時諸兄或輕侮言：『我等諸兄當成佛時，已作佛事已度有情。",
    "T11n0312_005:0715c03_4": "汝於最後當何所作？』",
    "T11n0312_005:0715c05_0": "「時無邊慧太子說伽陀曰：「『佛法無邊如虛空，　　有情及慧亦無盡，　　行願清淨戒薰修，　　當聽我說此行願。",
    "T11n0312_005:0715c08_0": "　　諸兄壽量若干數，　　王者眾會數若干，　　如我壽量總聚之，　　願當爾許聲聞眾。』",
    "T11n0312_005:0715c10_0": "　　太子說是伽陀已，　　空中天人讚善哉：　『正士意樂淨周圓，　　利益有情無窮盡。』",
    "T11n0312_005:0715c12_0": "「寂慧！",
    "T11n0312_005:0715c12_1": "當知彼時最小無邊慧太子者，當得成佛號樂欲如來，於賢劫中最後成佛。",
    "T11n0312_005:0715c13_2": "寂慧！",
    "T11n0312_005:0715c13_3": "所有賢劫中諸佛壽量及聲聞眾，彼樂欲如來而悉當得；是彼如來善樂欲故，是故如來名為樂欲。",
    "T11n0312_005:0715c17_0": "「復次寂慧！",
    "T11n0312_005:0715c17_1": "汝且觀是菩薩摩訶薩，善巧方便圓具淨戒，無毀大願滿足勝行。",
    "T11n0312_005:0715c18_2": "彼諸太子九百九十九人，乃至無邊慧太子，如上功德皆悉成就。",
    "T11n0312_005:0715c21_0": "「是時彼千太子俱謂二童子菩薩言：『汝此法思、法慧二善男子！",
    "T11n0312_005:0715c22_1": "往昔發何殊勝願力，今如是邪？』",
    "T11n0312_005:0715c23_2": "法思童子言：『諸仁者！",
    "T11n0312_005:0715c23_3": "我與汝等皆如金剛手菩薩相續勝行，不離一切如來無上祕密，不離一切佛法聽受信解。』",
    "T11n0312_005:0715c25_4": "法慧童子言：『今我諸兄具勝願力，願我與汝悉證菩提。",
    "T11n0312_005:0715c26_5": "成菩提已，我皆勸請轉妙法輪。",
    "T11n0312_005:0715c27_6": "如其願力，於彼佛所受菩提記。』",
    "T11n0312_005:0715c28_7": "寂慧當知，彼時持國轉輪聖王者豈異人乎？",
    "T11n0312_005:0715c29_8": "即是然燈如來、應供、正等正覺。",
    "T11n0312_005:0716a01_0": "往昔因中居輪王位時彼輪王千太子者，即是此賢劫之中千佛如來。",
    "T11n0312_005:0716a02_1": "從俱留孫如來至樂欲如來(古經不譯，但云樓至)。",
    "T11n0312_005:0716a03_2": "彼時法思童子，於無毀宮女坐中化生者，即是金剛手大祕密主菩薩摩訶薩神力所化。",
    "T11n0312_005:0716a05_3": "彼時法慧童子，於無比宮女坐中化生者，即是尸棄梵王。",
    "T11n0312_005:0716a06_4": "寂慧！",
    "T11n0312_005:0716a06_5": "彼時持國轉輪聖王諸宮嬪者，即是今此會中諸菩薩眾。",
    "T11n0312_005:0716a08_6": "彼諸宮嬪，爾時得王千子成熟化度，而悉不退轉於阿耨多羅三藐三菩提心，安住大乘。",
    "T11n0312_005:0716a10_7": "彼諸宮嬪，次第當於此賢劫中受菩提記。",
    "T11n0312_005:0716a11_8": "寂慧！",
    "T11n0312_005:0716a11_9": "汝復應觀緣生之法理不相違，善根諸因及發心勝行果無壞失。",
    "T11n0312_005:0716a12_10": "今此會中諸菩薩大士，皆能增長最勝意樂。」",
    "T11n0312_005:0716a14_0": "佛說如來不思議祕密大乘經卷第五"
}