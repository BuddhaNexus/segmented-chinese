{
    "T17n0721_009:0047c02_0": "正法念處經卷第九",
    "T17n0721_009:0047c04_0": "元魏婆羅門瞿曇般若流支譯",
    "T17n0721_009:0047c05_0": "地獄品之五",
    "T17n0721_009:0047c06_0": "「又彼比丘知業果報，觀大叫喚之大地獄，復有何處？",
    "T17n0721_009:0047c07_1": "彼見聞知：復有異處，彼處名為受堅苦惱不可忍耐，是彼地獄第三別處。",
    "T17n0721_009:0047c08_2": "眾生何業生於彼處？",
    "T17n0721_009:0047c09_3": "彼見聞知：若人殺、盜、邪行、飲酒，樂行多作，墮彼地獄生受堅苦不可忍處，業及果報如前所說。",
    "T17n0721_009:0047c11_4": "復有妄語。",
    "T17n0721_009:0047c11_5": "何者妄語？",
    "T17n0721_009:0047c12_6": "若王、王等、官人執持，若因於他、若自因緣、若因與物得脫怖畏，若餘人證、若為生活如是妄語。",
    "T17n0721_009:0047c14_7": "彼人以是惡業因緣，身壞命終墮於惡處，在彼地獄生受堅苦不可忍處，受大苦惱。",
    "T17n0721_009:0047c16_8": "所謂苦者：以惡業故，自身生蛇，一切身中處處遍行，遍挽其筋，地獄因緣遍食身分、食脾腸等，在內宛轉，如是苦惱重於火苦。",
    "T17n0721_009:0047c19_9": "如是彼處受大蛇苦、受惡毒苦，嚴利於火，受如是苦無有邊際。",
    "T17n0721_009:0047c20_10": "彼地獄處所受苦惱堅[革*卬]叵耐，不可具說。",
    "T17n0721_009:0047c21_11": "彼地獄苦不可忍耐，而復不死，於一切時受極重苦，乃至惡業未壞未爛、業氣未盡，於一切時與苦不止；若惡業盡，彼地獄處爾乃得脫。",
    "T17n0721_009:0047c24_12": "若於前世過去久遠有善業熟，不生餓鬼、畜生之道；若生人中同業之處，既在母胎，母即常病。",
    "T17n0721_009:0047c27_13": "惡業力故，從初在胎乃至出時，母病不差，若得出胎，即生即病，一切醫師所不能治。",
    "T17n0721_009:0047c29_14": "是本惡業餘殘果報。",
    "T17n0721_009:0048a01_0": "「又彼比丘知業果報，觀大叫喚之大地獄，復有何處？",
    "T17n0721_009:0048a02_1": "彼見聞知：復有異處名隨意壓，是彼地獄第四別處。",
    "T17n0721_009:0048a03_2": "眾生何業生於彼處？",
    "T17n0721_009:0048a03_3": "是作集業生於彼處，彼見：有人殺生、偷盜、邪行、飲酒及以妄語，樂行多作，墮彼地獄隨意壓處。",
    "T17n0721_009:0048a06_4": "殺生、偷盜、邪行、飲酒業及果報，如前所說。",
    "T17n0721_009:0048a07_5": "何者妄語？",
    "T17n0721_009:0048a07_6": "所謂：有人認他田地、奪他田地，鬪諍妄語，曲迴而說、不正直說；劫他田地，言語壓他，自取道理。",
    "T17n0721_009:0048a09_7": "彼人以是惡業因緣，身壞命終墮於惡處，在彼地獄隨意壓處，受壓苦惱。",
    "T17n0721_009:0048a11_8": "所謂苦者，如前所說，活等地獄所受苦惱，彼一切苦此中具受。",
    "T17n0721_009:0048a12_9": "活等地獄諸地獄人見此地獄，皆悉指言：『彼是地獄！』",
    "T17n0721_009:0048a14_0": "所謂苦者：二鐵韛囊，風滿其中，閻魔羅人置彼罪人在鐵爐中，亦如置鐵，以韛極吹，鐵鉗鉗之在鐵砧上鐵椎打之，如是打已，復置爐中，以二鐵韛吹之如前。",
    "T17n0721_009:0048a17_1": "以罪業故，惡熱甚熾，吹已復吹，吹已鉗出置鐵砧上，以熱鐵椎極打、連打、多打、急打，如是打已，猶活不死。",
    "T17n0721_009:0048a20_2": "又復鉗之置鑊湯中，竪之令堅，一切時爾不曾暫停。",
    "T17n0721_009:0048a21_3": "乃至惡業壞爛無氣，彼地獄中爾乃得脫。",
    "T17n0721_009:0048a22_4": "若於前世過去久遠有善業熟，不生餓鬼、畜生之道；若生人中同業之處，常渴、多瞋，人所不信，是彼惡業餘殘果報。",
    "T17n0721_009:0048a26_0": "「又彼比丘知業果報，觀大叫喚之大地獄，復有何處？",
    "T17n0721_009:0048a27_1": "彼見聞知：復有異處名一切闇，是彼地獄第五別處。",
    "T17n0721_009:0048a28_2": "眾生何業生於彼處？",
    "T17n0721_009:0048a28_3": "彼見：有人殺生、偷盜、邪行、飲酒及以妄語，樂行多作，墮彼地獄一切闇處。",
    "T17n0721_009:0048b01_4": "殺生、偷盜、邪行、飲酒業及果報，如前所說。",
    "T17n0721_009:0048b02_5": "何者妄語？",
    "T17n0721_009:0048b02_6": "所謂：有人姦他婦女，於眾人前、若於王前妄語說言：『如是婦女，我實不犯。』",
    "T17n0721_009:0048b04_7": "令彼女家，返得殃罰。",
    "T17n0721_009:0048b04_8": "彼人以是惡業因緣，身壞命終墮於惡處，在彼地獄一切闇處，受大苦惱。",
    "T17n0721_009:0048b06_9": "所謂苦者：劈頭出舌，出已刀割，割已復生，復以炎刀苦痛割之。",
    "T17n0721_009:0048b08_10": "如是無量百千年歲，乃至惡業未壞未爛、業氣未盡，於一切時與苦不止；若惡業盡，彼地獄處爾乃得脫。",
    "T17n0721_009:0048b10_11": "若於前世過去久遠有善業熟，不生餓鬼、畜生之道；若生人中同業之處，生盲耳聾，常在道頭、若四出巷乞索活命。",
    "T17n0721_009:0048b13_12": "自身如是，得如是人以為父母，經無量家乞求而活，壽命不長，無妻無子。",
    "T17n0721_009:0048b15_13": "是彼惡業餘殘果報。",
    "T17n0721_009:0048b16_0": "「又彼比丘知業果報，觀大叫喚之大地獄，復有何處？",
    "T17n0721_009:0048b17_1": "彼見聞知：復有異處名人闇煙，是彼地獄第六別處。",
    "T17n0721_009:0048b18_2": "眾生何業生於彼處？",
    "T17n0721_009:0048b18_3": "彼見聞知：若人殺、盜、邪行、飲酒及以妄語，樂行多作，墮彼地獄人闇煙處。",
    "T17n0721_009:0048b20_4": "殺生、偷盜、邪行、飲酒業及果報，如前所說。",
    "T17n0721_009:0048b21_5": "何者妄語？",
    "T17n0721_009:0048b21_6": "所謂：有人治生活命，共他立要，香火為契，異處治生，實得財物，妄語說言：『我不得物。』",
    "T17n0721_009:0048b23_7": "而不共分。",
    "T17n0721_009:0048b23_8": "彼人如是即是大賊，劫他財物。",
    "T17n0721_009:0048b24_9": "彼人以是惡業因緣，身壞命終墮於惡處，在彼地獄人闇煙處，受大苦惱。",
    "T17n0721_009:0048b26_10": "所謂苦者，如前所說，活等地獄所受苦惱，彼一切苦此中具受。",
    "T17n0721_009:0048b27_11": "復有勝者，所謂：此中一切身分皆悉遍割；割已復生，生則軟嫩，彼復更割；割已復生，生更軟嫩，而復更割，是彼惡業苦報麁報，一切肉盡，唯有骨在；自身生虫，虫金剛嘴，其虫炎然種種雜色，而食其身；受種種苦，唱聲大喚。",
    "T17n0721_009:0048c03_12": "彼地獄人如是無量百千年歲，乃至作集惡業破壞、無氣爛盡，彼地獄處爾乃得脫。",
    "T17n0721_009:0048c05_13": "若於前世過去久遠有善業熟，不生餓鬼、畜生之道；若生人中同業之處，一切身分皆悉爛臭，頭生濕虫，常無衣服貧窮困苦，設有少者，一切補納，所有語言一切不信，人所不愛，不知治生，是彼惡業餘殘果報。",
    "T17n0721_009:0048c11_0": "「又彼比丘知業果報，觀大叫喚之大地獄，復有何處？",
    "T17n0721_009:0048c12_1": "彼見聞知：復有異處，彼處名為如飛虫墮，是彼地獄第七別處。",
    "T17n0721_009:0048c13_2": "眾生何業生於彼處？",
    "T17n0721_009:0048c14_3": "彼見：有人殺生、偷盜、邪行、飲酒及以妄語，樂行多作，墮彼地獄如飛虫墮別異處生。",
    "T17n0721_009:0048c16_0": "殺生、偷盜、邪行、飲酒業及果報，如前所說。",
    "T17n0721_009:0048c16_1": "何者妄語？",
    "T17n0721_009:0048c17_2": "所謂：有人取眾僧物，若穀、若衣，隨何物等處處販賣，賤買貴賣；既得利已，不與眾僧，言不得利，欺誑眾僧。",
    "T17n0721_009:0048c19_3": "如是之人貪心妄語，作如是言：『我唯得此，更無有餘。",
    "T17n0721_009:0048c20_4": "我所治生唯得爾許。』",
    "T17n0721_009:0048c21_5": "如是之人治生妄語。",
    "T17n0721_009:0048c21_6": "如是癡人，貪心所作。",
    "T17n0721_009:0048c22_7": "彼人以是惡業因緣，身壞命終墮於惡處，在彼地獄如飛虫墮別異處生，受大苦惱。",
    "T17n0721_009:0048c24_8": "所謂苦者：彼有鐵狗齧破其腹，破已食之——食腸、食背，閻魔羅人手執斤斧，斧熱炎熾，斤其身肉以稱稱之，一兩、半兩與狗令食；斤斧甚利，復斤其骨，為取其髓，用與狗故；熱炎鐵鉤，鉤其頷下，既令破已，熱炎鐵鉗拔舌令出，驅令使起，熱炎鐵鉤，鉤其身體，肉皆破裂，如是拔筋，一切身分皆悉遍鉤。",
    "T17n0721_009:0049a02_9": "如是妄語行惡業人，自作惡業，自如是食。",
    "T17n0721_009:0049a03_10": "彼妄語人如是業熟，既得免離閻魔羅人，有大熾火滿地獄中，間無空處，妄語罪人入火地獄如飛虫墮，如是常燒，燒已復生，生已復燒。",
    "T17n0721_009:0049a06_11": "如是無量百千年歲，乃至作集惡業破壞、無氣爛盡，彼地獄處爾乃得脫。",
    "T17n0721_009:0049a08_12": "若於前世過去久遠有善業熟，不生餓鬼、畜生之道；若生人中同業之處，生在貧窮下賤之家，生便被燒，設有多人嚴峻防備，而必被燒，是彼惡業餘殘果報。",
    "T17n0721_009:0049a12_0": "「又彼比丘知業果報，觀大叫喚之大地獄，復有何處？",
    "T17n0721_009:0049a13_1": "彼見聞知：復有異處名死活等，是彼地獄第八別處。",
    "T17n0721_009:0049a14_2": "眾生何業生於彼處？",
    "T17n0721_009:0049a14_3": "彼見聞知：若人殺、盜、邪行、飲酒，復有妄語，樂行多作，墮彼地獄死活等處。",
    "T17n0721_009:0049a16_4": "如前所說，活等地獄所受苦惱，彼一切苦此中具足，復有異苦，謂：以杖打即死，却杖即活。",
    "T17n0721_009:0049a18_5": "如是無量百千年歲，死已復活，活已復死，彼人如是以惡業故。",
    "T17n0721_009:0049a20_6": "若得脫已，次復更見優鉢羅林，疾走往向，望救望歸，見優鉢羅滿中青花。",
    "T17n0721_009:0049a21_7": "是何妄語所得果報？",
    "T17n0721_009:0049a22_8": "所謂：有人非出家人，為作賊故，著出家服，見有多人欲行曠野而問之言：『彼曠野處為有賊不？』",
    "T17n0721_009:0049a24_9": "彼知有賊，即答言：『無。』",
    "T17n0721_009:0049a24_10": "彼人到已，為賊劫奪，亡失財物。",
    "T17n0721_009:0049a25_11": "妄語誑他，彼信因緣，如業相似，相似得果。",
    "T17n0721_009:0049a26_12": "見優鉢羅滿中青光，而悉是火。",
    "T17n0721_009:0049a27_13": "閻魔羅人執之，扶著優鉢羅中，以火燒之，以無足故不能得下。",
    "T17n0721_009:0049a28_14": "如是惡業相似勢力，令彼罪人手足眼目，一切皆無。",
    "T17n0721_009:0049b01_15": "如是地獄，優鉢羅中大火充滿，如是無量百千年歲常被燒煮，死而復活。",
    "T17n0721_009:0049b02_16": "乃至惡業未壞未爛、業氣未盡，於一切時與苦不止；若惡業盡，彼地獄處爾乃得脫。",
    "T17n0721_009:0049b04_17": "若於前世過去久遠有善業熟，不生餓鬼、畜生之道；若生人中同業之處，所有言語不依道理，自出心語，曲迴言說；設得財物，為王所奪，繫獄而死。",
    "T17n0721_009:0049b08_18": "是彼惡業餘殘果報。",
    "T17n0721_009:0049b09_0": "「又彼比丘知業果報，觀大叫喚之大地獄，復有何處？",
    "T17n0721_009:0049b10_1": "彼見聞知：復有異處名異異轉，是彼地獄第九別處。",
    "T17n0721_009:0049b11_2": "眾生何業生於彼處？",
    "T17n0721_009:0049b11_3": "彼見：有人殺生、偷盜、邪行、飲酒及以妄語，樂行多作，墮彼地獄異異轉處。",
    "T17n0721_009:0049b13_4": "殺生、偷盜、邪行、飲酒業及果報，如前所說。",
    "T17n0721_009:0049b14_5": "何者妄語？",
    "T17n0721_009:0049b14_6": "所謂：有人諂曲妄語，欲令他人勝負、衰利、死活等故。",
    "T17n0721_009:0049b15_7": "所謂：有人若陰陽師，善知卜術，卜事皆當，若有德人，常出實語，世人所信，復有因緣，他人所問，作如是意：『我不妄語，一切皆知，一切人信。",
    "T17n0721_009:0049b19_8": "我今妄語，人皆謂實。』",
    "T17n0721_009:0049b19_9": "如是念已，即作妄語。",
    "T17n0721_009:0049b20_10": "以妄語故，能令國土一切亡失，若勝人死，令他怨者迭相劫奪亡失財物。",
    "T17n0721_009:0049b21_11": "彼妄語人，一切所信，信其妄語。",
    "T17n0721_009:0049b22_12": "彼妄語人正行形服，而實是賊。",
    "T17n0721_009:0049b23_13": "彼人以是惡業因緣，身壞命終墮於惡處，在彼地獄異異轉處，受大苦惱。",
    "T17n0721_009:0049b25_0": "所謂苦者：彼地獄處遠見父母奴僕知識、香火善友，是本人中先所見者，於地獄中而安慰之，彼地獄人既聞愛語，疾走往赴，望救望歸。",
    "T17n0721_009:0049b28_1": "彼人如是走赴異處，入灰火中，如石墮水，沒已復出，一切身分受大苦惱，唱聲大喚。",
    "T17n0721_009:0049c01_2": "復見父母妻子、香火善友知識，復更走赴，以惡業故，道生鐵鉤，鉤攫其體，既到復為閻魔羅人之所執持，炎燃鐵鋸，解劈其身猶如劈木。",
    "T17n0721_009:0049c04_3": "如是罪人若脫彼處，唯有骨在，一切身分皆悉破裂，走向異處，更為其餘閻魔羅人執著炎火鐵刀輪中。",
    "T17n0721_009:0049c06_4": "彼鐵刀輪上下皆有。",
    "T17n0721_009:0049c07_5": "以惡業故，如是鐵輪利刀遍滿，彼輪疾轉，炎火熾燃，磨彼妄語惡業之人碎如麨末，末已復生。",
    "T17n0721_009:0049c09_6": "彼地獄人輪處得脫，復見父母妻子、香火善友知識，望救望歸，疾走往赴，以惡業故，既如是走，道上多生熱炎鐵鉤，有惡師子——惡業所生——執彼罪人置於口中，在牙齒間，閻魔羅人熱炎鐵鉤鉤之令出，出已思念而復更走。",
    "T17n0721_009:0049c14_7": "既如是走，其足破裂，火炎極燒，一切身分皆悉破壞，燒燃焦爛，猶走不止，遍身是瘡，彼罪人身骨脈皆盡。",
    "T17n0721_009:0049c17_0": "是彼妄語樂行多作，相似業因，相似得果。",
    "T17n0721_009:0049c18_0": "如彼人說：『我實語人。』",
    "T17n0721_009:0049c18_1": "而作妄語、諂曲心語、抂謗他語，如是彼人見有父母妻子、香火善知識等。",
    "T17n0721_009:0049c20_2": "彼妄語人如是久受無邊苦惱堅[革*卬]利苦，如是無量百千年歲常煮常燒、常劈常打，乃至惡業未壞未爛、業氣未盡，於一切時與苦不止；若惡業盡，彼地獄處爾乃得脫。",
    "T17n0721_009:0049c24_3": "若於前世過去久遠有善業熟，不生餓鬼、畜生之道；若生人中同業之處，貧窮下賤，根闕常病，一切眾人之所憎嫉，一切不信，一切污惡，一切所作唐勞其功，所求不得，是彼惡業餘殘果報。",
    "T17n0721_009:0049c29_0": "「又彼比丘知業果報，觀大叫喚之大地獄，復有何處？",
    "T17n0721_009:0050a01_1": "彼見聞知：復有異處名唐悕望，是彼地獄第十別處。",
    "T17n0721_009:0050a02_2": "眾生何業生於彼處？",
    "T17n0721_009:0050a02_3": "彼見聞知：若人殺、盜、邪行、飲酒，復有妄語，樂行多作，墮彼地獄唐悕望處，業及果報如前所說。",
    "T17n0721_009:0050a05_4": "今說妄語。",
    "T17n0721_009:0050a05_5": "何者妄語？",
    "T17n0721_009:0050a05_6": "於苦惱人，若有病人、飢人渴人、貧窮孤獨、下賤癡儜如是等人，若粳米等一切食具、若食若飲、若衣若敷臥具舍等一切皆無，若乞、不乞，許而不與，彼常悕望，後時息心。",
    "T17n0721_009:0050a09_7": "彼人以是惡業因緣，身壞命終墮於惡處，在彼地獄唐悕望處，受大苦惱。",
    "T17n0721_009:0050a11_8": "以本許食而後不與，彼惡業故，見地獄中有好種種佉陀尼食、蒲闍尼食，種種妙好莊嚴之處，彼地獄人極大飢渴，疾疾而走趣彼食處，遠見彼食極好甚愛，清潔具足，到已即無，唯見鐵汁熱炎熾燃。",
    "T17n0721_009:0050a15_9": "既趣彼食，疾疾而走，以惡業故，滿道鐵鉤，鉤攫其體，乃到彼處，如前所說次第乃至到彼處已，彼所見食，悉為洋鐵熱炎熾燃、大臭色惡，是彼妄語惡業所作。",
    "T17n0721_009:0050a19_10": "既近見之，即便墮中，若嗅彼氣，燒鼻墮落。",
    "T17n0721_009:0050a20_11": "若身觸之，一切身分皆悉炎燃如螢火虫，鐵汁燒脣。",
    "T17n0721_009:0050a21_12": "既燒脣已，次燒其咽；既燒咽已，次燒其心；既燒心已，次燒其脾；既燒脾已，次燒其腸。",
    "T17n0721_009:0050a23_13": "如是次第燒生藏已，次燒熟藏；燒熟藏已，從下而出。",
    "T17n0721_009:0050a25_14": "又復敷具及臥具等，許布施已，後時不與，彼妄語業，寒熱所逼受大苦惱，無所悕望。",
    "T17n0721_009:0050a27_15": "彼地獄中熱銅板地，罪人坐已，一切身分皆悉消洋，洋已燒燃，後復更生。",
    "T17n0721_009:0050a28_16": "若人屋舍欲施客人，許而不與，彼妄語業，置歡喜鑊、隨喜鑊中，如是鑊量五十由旬，熱沸鐵汁滿彼鑊中。",
    "T17n0721_009:0050b02_17": "彼惡業人頭在下入，既入鑊中，或上或下皆悉爛熟，未熟則沈，熟已則浮；既浮出已，復沈在下。",
    "T17n0721_009:0050b04_18": "如是沸熱，既爛熟已，一切身分皆悉肉脫，筋皮骨散，一切諸節損少減盡。",
    "T17n0721_009:0050b06_19": "彼鑊甚闇，沸鐵滿中，生燒其身，唱喚號哭。",
    "T17n0721_009:0050b07_20": "彼既煮已，復入餘鑊，鑊中煮熟，熟則浮出，如初鑊煮，此中亦爾。",
    "T17n0721_009:0050b08_21": "如是上下，或出或入，彼諸罪人或合一處、或時分散，若相近時極熱相觸，如是相觸一百千倒，身體破為一百千段而復更生。",
    "T17n0721_009:0050b11_22": "又復更與餘諸罪人極熱相觸，如是相觸一百千倒，身體破為一百千段，是本妄語惡業羂縛，於一切時受如是苦。",
    "T17n0721_009:0050b14_23": "如是乃至彼妄語人惡不善業未壞未爛、業氣未盡，於一切時與苦不止；若惡業盡，彼地獄處爾乃得脫。",
    "T17n0721_009:0050b16_24": "若於前世過去久遠有善業熟，不生餓鬼、畜生之道；若生人中同業之處，生則為奴，屬本前世所誑之人，以前世時許而不與，是故如是。",
    "T17n0721_009:0050b20_0": "或復繫屬餘人為奴，彼人異業。",
    "T17n0721_009:0050b20_1": "何以故？",
    "T17n0721_009:0050b20_2": "以無始來生生輪轉，無始以來造作種種惡不善業，如是世間生死所攝，處處流轉，難相值故，喜愛業繩之所繫縛，是故輪轉處處異故，不可相值。",
    "T17n0721_009:0050b24_3": "以此因緣，或時復與異人為奴，常離飲食臥具屋舍、隨病醫藥，常為大家之所罵辱，是彼惡業餘殘果報。",
    "T17n0721_009:0050b27_0": "「又彼比丘知業果報，觀大叫喚之大地獄，復有何處？",
    "T17n0721_009:0050b28_1": "彼見聞知：復有異處名雙逼惱，是彼地獄第十一處。",
    "T17n0721_009:0050b29_2": "眾生何業生於彼處？",
    "T17n0721_009:0050b29_3": "彼見：有人殺生、偷盜、邪行、飲酒，樂行多作，墮彼地獄雙逼惱處，業及果報如前所說。",
    "T17n0721_009:0050c02_4": "復有妄語。",
    "T17n0721_009:0050c03_5": "何者妄語？",
    "T17n0721_009:0050c03_6": "謂：邑子中、社等會中，若我慢心、若因瞋心、若相憎嫉或相鬪諍，妄語而說，自他俱誑、自他破壞，以作如是妄語因緣，彼處眾中令他得罰，心生歡喜。",
    "T17n0721_009:0050c06_7": "彼如是業多作究竟，作而復集。",
    "T17n0721_009:0050c07_8": "彼人以是惡業因緣，身壞命終墮於惡處，在彼地獄雙逼惱處，受大苦惱。",
    "T17n0721_009:0050c09_9": "彼人如是社會等中，妄語惡說，以如是因、如是因緣，身壞命終墮彼地獄，在雙逼惱別異處生，受大苦惱。",
    "T17n0721_009:0050c11_10": "所謂苦者：如活、黑繩、合、叫喚等諸地獄中前所說者，此中轉勝。",
    "T17n0721_009:0050c13_11": "以惡業故，彼處則有炎牙師子。",
    "T17n0721_009:0050c13_12": "彼惡師子取彼妄語地獄罪人，如前所說種種苦惱。",
    "T17n0721_009:0050c15_13": "既得脫已，為彼師子舉而食之，舉食則死，下之則活。",
    "T17n0721_009:0050c16_14": "又復食其一切身分，食已復生，生已復食。",
    "T17n0721_009:0050c17_15": "以惡業故令彼師子齒機關中炎火充滿，以如是齒食彼罪人，罪業力故，師子口中被齧被燒，受兩種苦。",
    "T17n0721_009:0050c19_16": "如是無量百千年歲常被燒壓，受大苦惱，乃至惡業未壞未爛、業氣未盡，於一切時與苦不止；若惡業盡，彼地獄處爾乃得脫。",
    "T17n0721_009:0050c22_17": "若於前世過去久遠有善業熟，不生餓鬼、畜生之道；若生人中同業之處，惡業力故，或為蛇螫而致命終，或為師子虎熊所殺而噉食之，是彼惡業餘殘果報。",
    "T17n0721_009:0050c27_0": "「又彼比丘知業果報，觀大叫喚之大地獄，復有何處？",
    "T17n0721_009:0050c28_1": "彼見聞知：復有異處名迭相壓，是彼地獄第十二處。",
    "T17n0721_009:0050c29_2": "眾生何業生於彼處？",
    "T17n0721_009:0050c29_3": "彼見：有人殺生、偷盜、邪行、飲酒及以妄語，樂行多作，墮彼地獄迭相壓處。",
    "T17n0721_009:0051a02_4": "殺生、偷盜、邪行、飲酒業及果報，如前所說。",
    "T17n0721_009:0051a03_5": "何者妄語？",
    "T17n0721_009:0051a03_6": "有兄弟等，有近有遠，兩朋諍對。",
    "T17n0721_009:0051a04_7": "彼兄弟者或同一父、或同一祖、或異兄弟、或是伯叔，分物鬪諍。",
    "T17n0721_009:0051a05_8": "有同種姓極遠乃至二十一世，如是人來為作證明，如是等中，為益近者作妄語說，自知非實而故教之以受曲意，方便計挍作妄語說。",
    "T17n0721_009:0051a09_0": "彼業普遍究竟和集，彼人以是惡業因緣，身壞命終墮於惡處，在彼地獄迭相壓處，受大苦惱。",
    "T17n0721_009:0051a11_1": "所謂苦者，如前所說，活等地獄所受苦惱，彼一切苦此中具受。",
    "T17n0721_009:0051a12_2": "復有勝者，彼人妄語誑親惡業，於地獄處有鐵鉸刀，見本人中所誑親者，鉸其身肉，著其口中，驅踧令食，以惡業故自肉不消。",
    "T17n0721_009:0051a15_3": "「閻魔羅人說偈責之，而作是言：「『實語得安樂，　　實語得涅槃，　　妄語生苦果，　　今來在此受。",
    "T17n0721_009:0051a19_0": "　　若不捨妄語，　　則得一切苦，　　實語不須買，　　易得而不難。",
    "T17n0721_009:0051a21_0": "　　實非異國來，　　非從異人來，　　何故捨實語，　　喜樂妄語說？",
    "T17n0721_009:0051a23_0": "　　實為勝濟口，　　因實得諸法，　　實為燈中最，　　如來如是說。",
    "T17n0721_009:0051a25_0": "　　實為藥中勝，　　常能破壞苦，　　作惡非我教，　　汝自癡心造。",
    "T17n0721_009:0051a27_0": "　　汝自作惡業，　　汝今還自受，　　業盡乃得脫，　　唱喚何所解？",
    "T17n0721_009:0051a29_0": "　　己為惡業誑，　　今者徒叫喚，　　自誑是愚癡，　　叫喚非黠慧。』",
    "T17n0721_009:0051b02_0": "「閻魔羅人如是責疏地獄人已，復與無量百種苦惱，如前所說與大苦惱，乃至惡業未壞未爛、業氣未盡，於一切時與苦不止；若惡業盡，彼地獄處爾乃得脫。",
    "T17n0721_009:0051b05_1": "若於前世過去久遠有善業熟，不生餓鬼、畜生之道；若生人中同業之處，常為他人之所誑惑，所有財物常為他人之所劫奪，如是苦惱，得財物已而復亡失，為一切人之所不信，是彼惡業餘殘果報。",
    "T17n0721_009:0051b11_0": "「又彼比丘知業果報，觀大叫喚之大地獄，復有何處？",
    "T17n0721_009:0051b12_1": "彼見聞知：復有異處，彼處名為金剛嘴烏，是彼地獄第十三處。",
    "T17n0721_009:0051b13_2": "眾生何業生於彼處？",
    "T17n0721_009:0051b14_3": "彼見聞知：若何等人殺生、偷盜、邪行、飲酒，復有妄語，樂行多作，墮彼地獄金剛嘴烏別異處生。",
    "T17n0721_009:0051b16_4": "彼前活等諸地獄中所受苦惱，彼一切苦此中具受。",
    "T17n0721_009:0051b17_5": "殺生、偷盜、邪行、飲酒業及果報，如前所說。",
    "T17n0721_009:0051b18_6": "今說妄語，所謂：若人於眾僧中，許與病者隨病醫藥而後不與。",
    "T17n0721_009:0051b19_7": "彼人以是惡業因緣，身壞命終墮於惡處，在彼地獄金剛嘴烏別異處生，受大苦惱。",
    "T17n0721_009:0051b21_8": "所謂苦者：本許不與惡業所作，金剛嘴烏啄其身肉而噉食之。",
    "T17n0721_009:0051b23_9": "既啄肉已，即彼啄處還復更生，生則軟嫩猶如蓮華，以軟嫩故極受大苦。",
    "T17n0721_009:0051b24_10": "如是更啄，啄已復生，軟嫩於前而復更啄，受苦轉增。",
    "T17n0721_009:0051b26_11": "彼地獄人如是無量百千年歲為烏所食。",
    "T17n0721_009:0051b27_12": "既脫彼處，次第復生熾火炎燃鐵沙之中，彼地獄人足蹈熱沙，為沙所燒，一切身分，灰亦叵得。",
    "T17n0721_009:0051b29_13": "又復更生，自食其舌，食已復生；食已復生，舌妄語故，為人所食。",
    "T17n0721_009:0051c01_14": "彼妄語人妄語說故，還自食舌。」",
    "T17n0721_009:0051c02_15": "爾時，世尊而說偈言：「甘露及毒藥，　　皆在人舌中，　實語成甘露，　　妄言則為毒。",
    "T17n0721_009:0051c05_0": "　若人須甘露，　　彼人住實語；　若人須毒者，　　彼人妄語說。",
    "T17n0721_009:0051c07_0": "　毒不決定死，　　妄語則決定，　若人妄語說，　　彼得言死人。",
    "T17n0721_009:0051c09_0": "　妄語不自利，　　亦不益他人，　若自他不樂，　　云何妄語說？",
    "T17n0721_009:0051c11_0": "　若人惡分別，　　喜樂妄語說，　蜚墮火刀上，　　得如是苦惱。",
    "T17n0721_009:0051c13_0": "　毒害雖甚惡，　　唯能殺一身，　妄語惡業者，　　百千身破壞。",
    "T17n0721_009:0051c15_0": "　智者說實語，　　是凡人正法，　戒人為莊嚴，　　能示解脫道。",
    "T17n0721_009:0051c17_0": "　眾生自作業，　　為愛水所漂，　善逝說實語，　　為第一船栰。",
    "T17n0721_009:0051c19_0": "　無始終世間，　　愛羂之所縛，　唯實能救解，　　法主如是說。",
    "T17n0721_009:0051c21_0": "　實能斬煩惱，　　斧能斬斫樹，　刀斧斬猶生，　　實語斬不爾。",
    "T17n0721_009:0051c23_0": "　實能益二世，　　故說不盡財，　出處不可盡，　　一切法中勝。",
    "T17n0721_009:0051c25_0": "　說此實功德，　　能生大樂果，　智者捨妄語，　　諦見人皆捨。",
    "T17n0721_009:0051c27_0": "「捨實語人，金剛嘴烏如是無量百千年歲常燒常食，乃至惡業未壞未爛、業氣未盡，於一切時與苦不止；若惡業盡，彼地獄處爾乃得脫。",
    "T17n0721_009:0052a01_1": "若於前世過去久遠有善業熟，不生餓鬼、畜生之道；若生人中同業之處，數數鬪諍，常墮負處，一切世人不信其語，是彼惡業餘殘果報。",
    "T17n0721_009:0052a05_0": "「具足妄語不實之人，到極苦惱地獄惡處，受惡果報。",
    "T17n0721_009:0052a07_0": "「又彼比丘知業果報，觀大叫喚之大地獄，復有何處？",
    "T17n0721_009:0052a08_1": "彼見聞知：復有異處名火鬘處，是彼地獄第十四處。",
    "T17n0721_009:0052a09_2": "眾生何業生於彼處？",
    "T17n0721_009:0052a09_3": "彼見：有人殺生、偷盜、邪行、飲酒，業及果報如前所說。",
    "T17n0721_009:0052a11_0": "復有妄語，所謂：有人於吉會中違制犯法，眾人皆言：『汝有所犯。』",
    "T17n0721_009:0052a12_1": "彼人畏罰，妄語說言：『我實不犯。』",
    "T17n0721_009:0052a13_2": "彼人以是惡業因緣，身壞命終墮於惡處，在彼地獄生火鬘處，受大苦惱。",
    "T17n0721_009:0052a14_3": "所謂苦者，如前所說，活等地獄所受苦惱，彼一切苦此中具受。",
    "T17n0721_009:0052a16_4": "復有勝者，所謂：鐵板熾火炎燃，閻魔羅人執地獄人置鐵板上，復以鐵板置罪人上，努力揩磨，一切身分為血肉泥，其色甚赤如金舒迦炎色赤樹。",
    "T17n0721_009:0052a19_5": "鐵板壓之故令如是。",
    "T17n0721_009:0052a20_6": "若彼地獄閻魔羅人發却鐵板，彼地獄人脂血肉末遍滿身體。",
    "T17n0721_009:0052a21_7": "既受此苦，是故於彼閻魔羅人生大怖畏，走向異處望救望歸，見有大河，若受苦時，滿中熱灰。",
    "T17n0721_009:0052a24_8": "於前與苦閻魔羅人生怖畏故，直入彼河。",
    "T17n0721_009:0052a25_9": "既入河已，筋節機關一切身分皆悉消洋，如生酥塊而復不死，是彼惡業之勢力故。",
    "T17n0721_009:0052a27_10": "彼地獄處竹林稠密，一切火燃，如此人間，大風起時，火燒乾林，不燒眾生。",
    "T17n0721_009:0052a28_11": "彼火鬘處，眾生遍滿被燒熾燃，無針頭許而不燒處。",
    "T17n0721_009:0052b01_12": "既被燒煮，大聲叫喚，四出馳走望救望歸。",
    "T17n0721_009:0052b02_0": "乃至惡業未壞未爛、業氣未盡，於一切時與苦不止；若惡業盡，彼地獄處爾乃得脫。",
    "T17n0721_009:0052b03_1": "若於前世過去久遠有善業熟，不生餓鬼、畜生之道；若生人中同業之處，語言遲難而復不正，自眷屬中少少語言尚不辨了，何況眾中善巧言說，是彼惡業餘殘果報。",
    "T17n0721_009:0052b08_0": "「又彼比丘知業果報，觀大叫喚之大地獄，復有何處？",
    "T17n0721_009:0052b09_1": "彼見聞知：復有異處名受鋒苦，是彼地獄第十五處。",
    "T17n0721_009:0052b10_2": "眾生何業生於彼處？",
    "T17n0721_009:0052b10_3": "彼見：有人殺生、偷盜、邪行、飲酒，業及果報如前所說。",
    "T17n0721_009:0052b12_0": "復有妄語，所謂：有人先心憶念，隨何等物若多若少，若於佛所、若於眾僧、若於法中許布施已，後時復言：『我實不許。』",
    "T17n0721_009:0052b14_1": "眾僧常有悕望之心，而後不與，妨廢眾僧；若於餘人許而不與，與彼為妨。",
    "T17n0721_009:0052b16_2": "彼妄語人作集罪過，身壞命終墮於惡處，在彼地獄受鋒苦處，受大苦惱。",
    "T17n0721_009:0052b18_0": "所謂苦者，如前所說，活等地獄所受苦惱，彼一切苦此中具受。",
    "T17n0721_009:0052b19_1": "復有勝者，所謂：彼處熱鐵針鋒纖細而長、炎燃極利，閻魔羅人執此利針刺彼罪人，如是罪人受一切苦，發聲大喚。",
    "T17n0721_009:0052b22_2": "既大喚已，針則滿口，并舌俱刺，譬如步靫，滿中插箭。",
    "T17n0721_009:0052b23_3": "既受此苦，不能叫喚、不能啼哭。",
    "T17n0721_009:0052b24_4": "彼受如是針鋒苦惱更無過者，無異相似，自心妄語得如是苦，自他誑故，地獄受苦，一切身分皆悉竪鋒，數如毛根，身分皆壞。",
    "T17n0721_009:0052b27_5": "彼受苦人既受鋒苦，隨傾而倒，如是如是隨傾倒地，眾針競刺，彼人如是更受針苦，轉復蔽氣，努力唱喚不得出聲，若其拔針則能叫喚，若不拔針不能出聲。",
    "T17n0721_009:0052c01_6": "彼既受苦，臥炎鐵地，宛轉翻覆，起而復倒，擾動不停；閻魔羅人手執大斧，復執鐵[矛*(替曰+貝)]、鐵枷鐵杵斫刺打築。",
    "T17n0721_009:0052c04_7": "如是無量百千億歲受大苦惱，食彼妄語惡業果報，乃至惡業未壞未爛、業氣未盡，於一切時與苦不止；若惡業盡，彼地獄處爾乃得脫。",
    "T17n0721_009:0052c07_8": "若於前世過去久遠有善業熟，不生餓鬼、畜生之道；若生人中同業之處，貧窮困苦，所有語言人不信受，處處乞求，許者不與，彼人如是極大貧窮，是彼惡業餘殘果報。",
    "T17n0721_009:0052c12_0": "「又彼比丘知業果報，觀大叫喚之大地獄，復有何處？",
    "T17n0721_009:0052c13_1": "彼見聞知：復有異處，彼處名為受無邊苦，是彼地獄第十六處。",
    "T17n0721_009:0052c14_2": "眾生何業生於彼處？",
    "T17n0721_009:0052c15_3": "彼見：有人殺生、偷盜、邪行、飲酒，業及果報如前所說。",
    "T17n0721_009:0052c16_4": "復有妄語，所謂：多人海中治生，而彼導者與賊同心，彼諸賊人語導者言：『勿著彼道，當行此路，令我得物共汝分之。』",
    "T17n0721_009:0052c19_5": "彼諸商人雇導者言：『汝將我等令到寶所，我與汝物。』",
    "T17n0721_009:0052c20_6": "彼導者言：『我當如是，我當如是！』",
    "T17n0721_009:0052c21_7": "相許決定，而彼導者將諸商人，不著寶路而行賊道。",
    "T17n0721_009:0052c22_8": "賊先有謀，竪竿懸幡，其幡青色，導者見之不言有賊。",
    "T17n0721_009:0052c23_9": "彼諸商人見青幡已，問導者言：『彼青幡處，應當是賊。』",
    "T17n0721_009:0052c25_10": "而彼導者答言非賊，彼諸商人謂其語實，皆不遮防。",
    "T17n0721_009:0052c26_11": "既到賊處，所有財物悉為賊奪，導者亦取。",
    "T17n0721_009:0052c27_12": "以是妄語惡業因緣，身壞命終墮於惡處，在彼地獄受無邊苦別異處生，受大苦惱。",
    "T17n0721_009:0052c29_13": "所謂苦者，如前所說，活等地獄所受苦惱，彼一切苦此中具受。",
    "T17n0721_009:0053a01_14": "復有勝者，所謂：彼處閻魔羅人熱炎鐵鉗拔出其舌，拔已即生，生則軟嫰而復更拔；復有以鉗拔其眼者，拔已復生，生則軟嫰而復更拔；復有以刀遍削其身，刀甚薄利如剃頭刀；彼處有虫，名為斷虫，復食其腸。",
    "T17n0721_009:0053a06_15": "彼地獄中復有異處，其地普青而復黑闇，罪人入中，以惡業故，有摩竭魚內外火燃食彼罪人；彼摩竭魚金剛炎口、金剛炎爪、金剛炎齒，攫齧罪人，一切身分破散碎末。",
    "T17n0721_009:0053a10_16": "若脫魚口則入其腹，腹中炎燃，在彼腹中乃經無量百千億歲常被燒燃，氣未通暢或復少氣常被燒煮，受堅[革*卬]苦，是本妄語惡業所作。",
    "T17n0721_009:0053a13_17": "是彼自舌妄語因故，在摩竭魚腹中極燒，身體破壞，後復更為地獄火燒，後復更為青火所燒。",
    "T17n0721_009:0053a16_0": "「如是燒已，閻魔羅人復為說偈，責疏之言：「『妄語言說者，　　是地獄因緣，　　因緣前已作，　　唱喚何所益？",
    "T17n0721_009:0053a19_0": "　　妄語第一火，　　尚能燒大海，　　況燒妄語人，　　猶如燒草木。",
    "T17n0721_009:0053a21_0": "　　若人捨實語，　　而作妄語說，　　如是癡惡人，　　棄寶而取石。",
    "T17n0721_009:0053a23_0": "　　若人不自愛，　　而愛於地獄，　　自身妄語火，　　此處自燒身。",
    "T17n0721_009:0053a25_0": "　　實語甚易得，　　莊嚴一切人，　　捨實語妄說，　　癡故到此處。",
    "T17n0721_009:0053a27_0": "　　功德中實勝，　　是毒之甘露，　　何癡捨功德，　　而取毒中毒？",
    "T17n0721_009:0053a29_0": "　　造過得惡果，　　常在於地獄，　　壞自身功德，　　到極惡地獄。",
    "T17n0721_009:0053b02_0": "　　智者說妄語，　　一切苦種子，　　樂根實第一，　　故不應妄語。",
    "T17n0721_009:0053b04_0": "　　實語言說人，　　一切人所愛，　　妄語皆不愛，　　故不應妄語。",
    "T17n0721_009:0053b06_0": "　　若人實語說，　　如天常喜樂；　　若人妄語說，　　常受地獄苦。",
    "T17n0721_009:0053b08_0": "　　若不作善業，　　作無量種惡，　　受無量苦惱，　　今悔何所及？",
    "T17n0721_009:0053b10_0": "　　善果從善得，　　作惡受惡果，　　黠慧人捨惡，　　喜樂行善法。",
    "T17n0721_009:0053b12_0": "　　實為第一善，　　妄語第一惡，　　捨過取功德，　　是人人中勝。』",
    "T17n0721_009:0053b14_0": "「閻魔羅人如是責疏地獄人已，復與種種無量苦惱。",
    "T17n0721_009:0053b15_1": "如是無量百千億歲，乃至惡業破壞無氣、腐爛盡滅，彼地獄處爾乃得脫。",
    "T17n0721_009:0053b16_2": "若於前世過去久遠有善業熟，不生餓鬼、畜生之道；若生人中同業之處，貧窮常困，於一切人常生畏懼，若為奴僕、若苦作人，人中下賤，所有語言人不信受。",
    "T17n0721_009:0053b20_3": "彼業因緣常受苦惱，實語相對，妄語果報。",
    "T17n0721_009:0053b22_0": "正法念處經卷第九"
}