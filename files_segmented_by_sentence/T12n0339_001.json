{
    "T12n0339_001:0097c14_0": "得無垢女經(一名論義辯才法門)",
    "T12n0339_001:0097c16_0": "元魏婆羅門瞿曇般若流支譯",
    "T12n0339_001:0097c17_0": "如是我聞：一時婆伽婆，住舍婆提城祇陀樹林給孤獨園，與大比丘眾千二百五十人俱，皆是阿羅漢——諸漏已盡，無復煩惱，心得自在，善得心解脫，善得慧解脫，人中大龍，應作者作，所作已辦，離諸重擔，逮得己利，盡諸有結，善得正智心，解脫一切，心得自在，到第一彼岸——唯除一人尊者阿難，餘者悉是大阿羅漢。",
    "T12n0339_001:0097c24_1": "諸大菩薩十千人，俱皆不退轉，唯一生縛，其名曰：寶明菩薩、慧聚菩薩、勝藏菩薩、名稱意菩薩、辯聚菩薩、觀世自在菩薩、得大勢菩薩、彌勒菩薩、得無憂菩薩、文殊師利童子菩薩、不迷行菩薩、不迷見菩薩、除惡菩薩、壞一切悲闇菩薩、功德寶華莊嚴菩薩、金纓光德菩薩、障一切罪菩薩、不壞思惟菩薩，如是等上首，十千菩薩俱。",
    "T12n0339_001:0098a04_0": "爾時尊者舍利弗、尊者大目揵連、尊者摩訶迦葉、尊者須菩提、尊者富樓那彌多羅尼子、尊者離波多、尊者阿泥樓大、尊者阿難陀，此如是等八大聲聞，文殊師利童子菩薩、除惡菩薩、寶幢菩薩、不迷見菩薩、障一切罪菩薩、觀世自在菩薩、辯聚菩薩、不迷行菩薩，此八菩薩摩訶薩等，并大聲聞，於晨朝時，著衣持鉢被服袈裟，相與欲入舍婆提城為乞食故。",
    "T12n0339_001:0098a12_1": "未到彼城，於路中間，共相謂言：「我等心住如色三昧，入舍婆提大城乞食。",
    "T12n0339_001:0098a13_2": "如是若入舍婆提城，一切人民得聞聖諦。」",
    "T12n0339_001:0098a15_0": "尊者舍利弗曰：「我心安住如色三昧，入舍婆提大城乞食。",
    "T12n0339_001:0098a16_1": "如是若入舍婆提城，一切人民於聖諦中，得無礙慧，不破壞慧，彼慧不闇。」",
    "T12n0339_001:0098a17_2": "尊者大目揵連曰：「我心安住如色三昧，入舍婆提大城乞食。",
    "T12n0339_001:0098a19_3": "如是若入舍婆提城，一切人民無有魔業。」",
    "T12n0339_001:0098a20_4": "尊者大迦葉曰：「我心安住如色三昧，入舍婆提大城乞食。",
    "T12n0339_001:0098a21_5": "如是若入舍婆提城，一切婦人、一切丈夫，若男若女與我飲食，一切皆得無盡福報乃至涅槃。」",
    "T12n0339_001:0098a23_6": "尊者須菩提曰：「我心安住如色三昧，入舍婆提大城乞食。",
    "T12n0339_001:0098a25_7": "如是若入舍婆提城，一切人民得阿蘭若。」",
    "T12n0339_001:0098a26_8": "尊者富樓那彌多羅尼子曰：「我心安住如色三昧，入舍婆提大城乞食。",
    "T12n0339_001:0098a27_9": "如是若入舍婆提城，一切人民皆得三昧。」",
    "T12n0339_001:0098a28_10": "尊者離波多曰：「我心安住如色三昧，入舍婆提大城乞食。",
    "T12n0339_001:0098b01_0": "如是若入舍婆提城，一切外道、遮羅迦婆離婆羅闍迦尼、揵陀阿祇毘迦、婆羅門居士，得不惡見。」",
    "T12n0339_001:0098b03_1": "尊者阿泥樓大曰：「我心安住如色三昧，入舍婆提大城乞食。",
    "T12n0339_001:0098b04_2": "如是若入舍婆提城，一切人民得不嫉樂。」",
    "T12n0339_001:0098b05_3": "尊者阿難陀曰：「我心安住如色三昧，入舍婆提大城乞食。",
    "T12n0339_001:0098b06_4": "如是若入舍婆提城，一切人民聞法即解。」",
    "T12n0339_001:0098b07_5": "文殊師利童子曰：「我心安住觀察如色，如是若入舍婆提城，門戶窓壁器莊嚴具，樹葉花果袈裟等中，出空、無相、無願等聲，出不生聲亦出生聲，出無我聲。」",
    "T12n0339_001:0098b11_6": "除惡菩薩曰：「我心安住觀察如色，如是若入舍婆提城，若彼眾生有惡業行，應受報者，彼見法故現世輕受。」",
    "T12n0339_001:0098b13_7": "寶幢菩薩曰：「我心安住觀察如色，如是若入舍婆提城，一切善寶滿藏悉開。」",
    "T12n0339_001:0098b15_8": "不迷見菩薩曰：「我心安住觀察如色，如是若入舍婆提城，何等眾生堪任菩提？",
    "T12n0339_001:0098b17_9": "婦女、丈夫、若男、若女，眼見我者，皆見我身如佛身色，決定當得阿耨多羅三藐三菩提。」",
    "T12n0339_001:0098b19_10": "障一切罪菩薩曰：「我心安住觀察如色，如是若入舍婆提城，一切人民五蓋不障。」",
    "T12n0339_001:0098b21_11": "觀世自在菩薩曰：「我心安住觀察如色，如是若入舍婆提城，何等眾生繫縛執掌欲被殺者，皆得解脫，無有怖畏。」",
    "T12n0339_001:0098b23_12": "辯聚菩薩曰：「我心安住觀察如色，如是若入舍婆提城，一切人民何等，惡心眾生，慈心相向，遞共讚詠，音聲語說皆得辯才。」",
    "T12n0339_001:0098b26_13": "不迷行菩薩曰：「我心安住觀察如色，如是若入舍婆提城，隨何眾生眼見我者，一切不退阿耨多羅三藐三菩提。」",
    "T12n0339_001:0098b29_0": "爾時彼大聲聞彼諸菩薩，依如是法，如是行說，相與進向舍婆提城。",
    "T12n0339_001:0098c01_1": "時憍薩羅，波斯匿王有女，名得無垢，已曾親近無量諸佛，久種善根，供養多佛，解甚深法，得五神通——天眼遠見，清淨過人——彼諸菩薩彼大聲聞，在道語說皆悉遙聞。",
    "T12n0339_001:0098c05_2": "彼女端正姿媚少雙，甚可愛樂。",
    "T12n0339_001:0098c06_0": "妙色具足，父母意念，一切婇女、一切人民皆悉樂見，年始十二。",
    "T12n0339_001:0098c07_1": "二月八日，弗沙星日意樂出遊，以求吉相。",
    "T12n0339_001:0098c08_2": "父母即聽，從婆羅門有五百人。",
    "T12n0339_001:0098c09_3": "齎持蘇酪、華草、符[土*瓦]相隨而出，為欲解奏彼婆羅門。",
    "T12n0339_001:0098c10_4": "見諸菩薩、大聲聞已，即住念曰：「我今見此吉相好人。」",
    "T12n0339_001:0098c11_5": "時彼侍從婆羅門中，有一長老大婆羅門，厥名梵天，謂得無垢，作如是言：「女今當知，我此所見是不吉相。",
    "T12n0339_001:0098c13_6": "前有如是諸比丘住，可迴入城。",
    "T12n0339_001:0098c14_7": "見如是相，所作不吉。",
    "T12n0339_001:0098c15_0": "以此因緣，或解或奏，不吉不成。」",
    "T12n0339_001:0098c15_1": "即於爾時，得無垢女偈對梵天婆羅門曰：「見此無障勝，　　能却多人惡，　此見淨四諦，　　正念信解脫。",
    "T12n0339_001:0098c19_0": "　二足上福田，　　施彼願生天，　得甘露果報，　　施者不得惡。",
    "T12n0339_001:0098c21_0": "　第一持戒人，　　離濁無惡念，　行世間治病，　　療救苦眾生。",
    "T12n0339_001:0098c23_0": "　佛世間最勝，　　第一之法主，　此是彼佛子，　　無有塵垢染。",
    "T12n0339_001:0098c25_0": "　此諸大菩薩，　　遠離何等法，　惡法皆遠離，　　常謹慎不越。",
    "T12n0339_001:0098c27_0": "　持戒世間最，　　好人見者勝，　作塵許供養，　　彼得如法財。",
    "T12n0339_001:0098c29_0": "　此滿足勝相，　　此善心淨田，　婆羅門得信，　　獲多福生人。」",
    "T12n0339_001:0099a02_0": "爾時梵天婆羅門，為得無垢女，而說偈言：「莫隨癡心言，　　齋時觀比丘，　如著衣剃髮，　　求吉不用見。",
    "T12n0339_001:0099a05_0": "　尊朝不喜汝，　　我當必被笑，　不得持齋戒，　　願勿觀比丘。",
    "T12n0339_001:0099a07_0": "　若不觀比丘，　　則是大善哉。」",
    "T12n0339_001:0099a08_0": "爾時得無垢女，為梵天婆羅門，而說偈言：「非於今朝日，　　能救我父母，　非諸親非財，　　亦復非嚴飾。",
    "T12n0339_001:0099a11_0": "　此之功德人，　　入於有為行，　此人能救我，　　亦救我父母。",
    "T12n0339_001:0099a13_0": "　我於今朝日，　　捨身復捨命，　甚愛樂佛法，　　不欲世富樂。",
    "T12n0339_001:0099a15_0": "　更無異歸依，　　能救護眾生，　唯有佛法僧，　　三寶能救護。」",
    "T12n0339_001:0099a17_0": "爾時梵天婆羅門，語得無垢女言：「汝大不是。",
    "T12n0339_001:0099a18_1": "汝於昔來，未曾見佛、未曾聞法、未供養僧。",
    "T12n0339_001:0099a19_2": "汝何處聞？",
    "T12n0339_001:0099a19_3": "云何信佛？」",
    "T12n0339_001:0099a19_4": "得無垢女作如是言：「我生七日，時婆羅門，安置我身在栴檀殿金寶床上，五百天子，在於我上空中行過，我時得見。",
    "T12n0339_001:0099a22_5": "時彼五百諸天子中，有一天子，曾見如來，種種讚歎，說佛功德，讚歎法、僧。",
    "T12n0339_001:0099a23_6": "我時得聞五百天子，皆共問之，作如是言：『君見佛來，佛狀云何？",
    "T12n0339_001:0099a25_7": "云何得知？』",
    "T12n0339_001:0099a25_8": "時彼天子，知我心信，為生五百天子信故，而說偈言：「『無垢欲染髮，　　清淨軟靡旋，　　面猶百葉花，　　如夜空滿月，　　毫色雪頗梨，　　眉間甚可憙，　　諸眷屬中勝，　　佛語甚微妙。",
    "T12n0339_001:0099b02_0": "　　人主師子頰，　　眼目極殊妙，　　齊平四十齒，　　眾生中心勝。",
    "T12n0339_001:0099b04_0": "　　彼復廣長舌，　　善淨圓滿面，　　利益善語言，　　離惡口兩舌。",
    "T12n0339_001:0099b06_0": "　　無有無義語，　　佛不毀譽語，　　利益諸眾生，　　無數眾生信。",
    "T12n0339_001:0099b08_0": "　　項相猶如貝，　　人生臂指長，　　譬如象王鼻，　　希淨齋却入。",
    "T12n0339_001:0099b10_0": "　　陰如象王藏，　　亦復如日光，　　身毛皆上靡，　　鹿[跳兆+專]足下平。",
    "T12n0339_001:0099b12_0": "　　離垢惡實語，　　一切牟尼王，　　已破壞惡見，　　惡見悉已滅。",
    "T12n0339_001:0099b14_0": "　　眾生億問難，　　正答令歡喜，　　遠離彼二邊，　　說於中道法。",
    "T12n0339_001:0099b16_0": "　　隨何人聞者，　　第一寂滅樂，　　直不曲勝語，　　一切歡喜愛。",
    "T12n0339_001:0099b18_0": "　　法雲普遍覆，　　平等雨法雨，　　如來既自度，　　亦度彼眾生。",
    "T12n0339_001:0099b20_0": "　　歸救中第一，　　觀世間相應，　　餘無量功德，　　我不能具說。』",
    "T12n0339_001:0099b22_0": "　　彼天子聞已，　　心開淨信佛。」",
    "T12n0339_001:0099b23_0": "爾時得無垢女，說此偈已，即語梵天婆羅門言：「大婆羅門！",
    "T12n0339_001:0099b24_1": "我生七日，便得聞此佛法功德。",
    "T12n0339_001:0099b25_0": "從是已來，不曾少時有癡覆心，不著諸欲，不著嫉妬，不著貪心，不起盜心；心不思量亦不憶念，不知愛著；或父或母，或兄或弟，姊妹親屬，不知愛著；嚴飾之事，不知愛著；王都城邑聚落身命，不愛著生。",
    "T12n0339_001:0099b29_1": "大婆羅門！",
    "T12n0339_001:0099b29_2": "我憶異相，所謂佛相。",
    "T12n0339_001:0099c01_3": "大婆羅門！",
    "T12n0339_001:0099c01_4": "我心恒常憶念三種。",
    "T12n0339_001:0099c02_0": "何等為三？",
    "T12n0339_001:0099c02_1": "隨何方面，如來行處，我問如來；若佛說法，如是一切我悉攝取，不失一字，不失一義，不失一語，無有一夜或於一日；隨在何處，我常見佛，非是不見，我常聞法，常供養僧。",
    "T12n0339_001:0099c06_0": "大婆羅門！",
    "T12n0339_001:0099c06_1": "如是見佛，如是聞法，供養眾僧，我無厭足。」",
    "T12n0339_001:0099c08_0": "爾時梵天大婆羅門，勅一同伴小婆羅門，作如是言：「汝摩那婆！",
    "T12n0339_001:0099c09_1": "今速還去，如得無垢向來所說，悉為大王及王夫人，說如是法。」",
    "T12n0339_001:0099c10_2": "時摩那婆受教而去，如所見聞，悉為大王及王夫人，說如是法。",
    "T12n0339_001:0099c13_0": "爾時得無垢女，如佛功德為諸人說，如法功德為諸人說，如僧功德為諸人說。",
    "T12n0339_001:0099c14_1": "時彼五百諸婆羅門，聞已皆發阿耨多羅三藐三菩提心。",
    "T12n0339_001:0099c17_0": "爾時得無垢女，從輿而下，與諸侍從婆羅門俱，前詣菩薩大聲聞所。",
    "T12n0339_001:0099c18_1": "到已禮拜恭敬尊重，住在尊者舍利弗前，合掌而立，問於尊者舍利弗言：「大德舍利弗！",
    "T12n0339_001:0099c20_2": "一切女人，智慧甚少，染欲極多。",
    "T12n0339_001:0099c21_3": "專行放逸，心意狹劣，不念善法，多念惡法。",
    "T12n0339_001:0099c22_4": "善哉，大德！",
    "T12n0339_001:0099c22_5": "唯願垂哀悲心念我，如應說法，令我長夜，得大利益，安隱快樂。」",
    "T12n0339_001:0099c23_6": "此語未訖，時憍薩羅波斯匿王，聞婆羅門摩那婆語，速疾急到，詣大聲聞、諸菩薩所，見女在坐，於自己女，如大聲聞，如大菩薩，作如是言：「在家甚樂。",
    "T12n0339_001:0099c27_7": "何故在坐，說如是言：『我從是來，不為癡覆，不著戲樂，不曾起心。』」",
    "T12n0339_001:0099c28_8": "時憍薩羅波斯匿王，即自為女而說偈言：「汝端正如天，　　姿媚如莊已，　何故起惡見，　　說言皆不著？",
    "T12n0339_001:0100a03_0": "　王國土豐樂，　　汝母隨汝心，　女何所憶念，　　言不著身樂？",
    "T12n0339_001:0100a05_0": "　一切貴敬汝，　　見汝者皆愛，　百功德莊嚴，　　何以不著樂？",
    "T12n0339_001:0100a07_0": "　女何所見聞，　　於樂生憂怖？",
    "T12n0339_001:0100a08_0": "　好心向我說，　　汝有何所願？」",
    "T12n0339_001:0100a09_0": "爾時得無垢女，即為父王而說偈言：「王不覺家惡，　　危脆諸陰中，　有為所止宿，　　如妓兒戲場，　毒蛇所居處，　　命少時不停，　無有安樂心，　　云何得睡眠？",
    "T12n0339_001:0100a14_0": "　四大如毒蛇，　　三有何處樂？",
    "T12n0339_001:0100a15_0": "　多怨惡鬪諍，　　到曠野險處，　煩惱怨圍繞，　　云何得安樂？",
    "T12n0339_001:0100a17_0": "　何者是戲樂？",
    "T12n0339_001:0100a17_1": "　　云何而著樂？",
    "T12n0339_001:0100a18_0": "　飲毒云何睡？",
    "T12n0339_001:0100a18_1": "　　勅殺云何喜？",
    "T12n0339_001:0100a19_0": "　嶮岸云何安？",
    "T12n0339_001:0100a19_1": "　　人命亦如是。",
    "T12n0339_001:0100a20_0": "　如來說譬喻，　　有聚如須彌，　爾許顛倒意，　　誰信無常劫？",
    "T12n0339_001:0100a22_0": "　父母兄弟等，　　一切賊境界，　善知識兒子，　　親友皆圍遶，　猶如鏡中像，　　一切皆無常。",
    "T12n0339_001:0100a25_0": "　有何等人輩，　　能信此不實，　初見自然智，　　即發菩提心。",
    "T12n0339_001:0100a27_0": "　從發心已來，　　未失菩薩行，　何處菩薩行，　　貪著世間樂？",
    "T12n0339_001:0100a29_0": "　我見彼如來，　　不思議功德，　聞善逝說法，　　見此佛子人，　是故不憶念，　　著世五欲樂。」",
    "T12n0339_001:0100b03_0": "爾時憍薩羅國波斯匿王，既聞女說，默然不言。",
    "T12n0339_001:0100b04_1": "爾時得無垢女，知父默然。",
    "T12n0339_001:0100b04_2": "即語尊者舍利弗言：「大德舍利弗！",
    "T12n0339_001:0100b05_3": "我欲問難，願慈念我。",
    "T12n0339_001:0100b06_0": "佛說大德，智慧人中最為第一。",
    "T12n0339_001:0100b06_1": "大德！",
    "T12n0339_001:0100b06_2": "何者智慧？",
    "T12n0339_001:0100b07_3": "彼智慧者，為常無常？",
    "T12n0339_001:0100b07_4": "若是常者，如佛所說，一切諸法皆悉無常。",
    "T12n0339_001:0100b08_5": "佛如是說，則是妄說、迷惑說法。",
    "T12n0339_001:0100b09_6": "若是無常，彼法不生。",
    "T12n0339_001:0100b09_7": "若法不生，彼法則無。",
    "T12n0339_001:0100b10_8": "為何所說？",
    "T12n0339_001:0100b10_9": "則不憶念說智慧法。",
    "T12n0339_001:0100b11_0": "以何義故？",
    "T12n0339_001:0100b11_1": "佛說大德智慧人中最為第一？」",
    "T12n0339_001:0100b11_2": "尊者舍利弗，默然不答。",
    "T12n0339_001:0100b12_3": "爾時尊者大目犍連，問於尊者舍利弗言：「何故默然，不答女難？」",
    "T12n0339_001:0100b13_4": "尊者舍利弗言：「女不問我無常之法，問不生法，故我不答。」",
    "T12n0339_001:0100b15_5": "爾時得無垢女，問於尊者大目連言：「大德目連！",
    "T12n0339_001:0100b16_6": "佛說大德，神通人中最為第一。",
    "T12n0339_001:0100b17_0": "大德為住眾生想故示現神通，為住法想示現神通？",
    "T12n0339_001:0100b18_1": "若住眾生想示現神通者，眾生既無，云何大德示現神通？",
    "T12n0339_001:0100b19_2": "若住法想示現神通，法無分別，大德亦爾，無所分別。",
    "T12n0339_001:0100b20_3": "既無分別，云何大德示現神通？」",
    "T12n0339_001:0100b21_4": "尊者目連，默然不答。",
    "T12n0339_001:0100b21_5": "爾時尊者富樓那彌多羅尼子，問於尊者大目連言：「何故默然不答女難？」",
    "T12n0339_001:0100b23_6": "尊者目連言：「女不問我分別，問我無分別，不取、不分別如來菩提道，是故我不答。」",
    "T12n0339_001:0100b26_0": "爾時得無垢女，問於尊者富樓那彌多羅尼子言：「大德富樓那！",
    "T12n0339_001:0100b27_1": "佛說大德，說法人中最為第一。",
    "T12n0339_001:0100b28_2": "大德為受持說法，為不受持說法？",
    "T12n0339_001:0100b29_0": "若受持說法，則與一切愚癡凡夫等無有異。",
    "T12n0339_001:0100c01_0": "何以故？",
    "T12n0339_001:0100c01_1": "一切愚癡凡夫受持。",
    "T12n0339_001:0100c01_2": "大德！",
    "T12n0339_001:0100c01_3": "如是不離一切愚癡凡夫法。",
    "T12n0339_001:0100c02_4": "若不受持說法，法既無物，云何大德說法人中最為第一？」",
    "T12n0339_001:0100c03_5": "尊者富樓那彌多羅尼子，默然不答。",
    "T12n0339_001:0100c04_6": "爾時尊者摩訶迦葉，問於尊者富樓那彌多羅尼子言：「何故默然，不答女難？」",
    "T12n0339_001:0100c06_7": "尊者富樓那彌多羅尼子言：「女不問我世諦之義，問我真諦，故我不答。」",
    "T12n0339_001:0100c07_8": "爾時得無垢女，問於尊者大迦葉言：「大德摩訶迦葉！",
    "T12n0339_001:0100c09_9": "大德入八解脫，入已復出，為人說法。",
    "T12n0339_001:0100c09_10": "於何人邊乃至微少受一瓢食，彼諸施者，皆得生天。",
    "T12n0339_001:0100c11_11": "彼於大德，云何而施？",
    "T12n0339_001:0100c11_12": "為身淨施？",
    "T12n0339_001:0100c11_13": "為心淨施？",
    "T12n0339_001:0100c12_14": "為身心淨施？",
    "T12n0339_001:0100c12_15": "若身淨施，身則無知、無覺、不動，如草如木，如壁如土，彼身如是不能淨施。",
    "T12n0339_001:0100c14_0": "若心淨施，心則如幻，不暫時住，不能淨施。",
    "T12n0339_001:0100c14_1": "若彼身心內外俱淨，如是身心不得淨施。",
    "T12n0339_001:0100c15_2": "身心無物，云何淨施？」",
    "T12n0339_001:0100c16_3": "尊者大迦葉，默然不答。",
    "T12n0339_001:0100c17_0": "爾時尊者須菩提，問於尊者大迦葉言：「何故默然，不答女難？」",
    "T12n0339_001:0100c18_1": "尊者大迦葉言：「女不問我取法，問我不取法，是故我不答；女問我實際，是故我不答。」",
    "T12n0339_001:0100c21_0": "爾時得無垢女，問於尊者須菩提言：「大德須菩提！",
    "T12n0339_001:0100c22_1": "佛說大德阿蘭若行最為第一。",
    "T12n0339_001:0100c22_2": "大德！",
    "T12n0339_001:0100c22_3": "阿蘭若者，為有物修？",
    "T12n0339_001:0100c23_4": "為有法修？",
    "T12n0339_001:0100c23_5": "若有物修則是無常。",
    "T12n0339_001:0100c24_6": "若有法修，法無生相、法無滅相，法若不生不滅相者，彼則平等——彼若平等則非平等，彼若真如則非真如——不動不轉。",
    "T12n0339_001:0100c26_7": "若不動轉，彼不得說。",
    "T12n0339_001:0100c27_8": "若不得說，彼不思議。",
    "T12n0339_001:0100c27_9": "若不思議，彼不可說。",
    "T12n0339_001:0100c28_10": "若不可說，彼則無物。",
    "T12n0339_001:0100c28_11": "若無物者，彼則無實。",
    "T12n0339_001:0100c29_12": "若無實者，聖人不說。」",
    "T12n0339_001:0100c29_13": "尊者須菩提，默然不答。",
    "T12n0339_001:0101a01_14": "爾時尊者離波多，問於尊者須菩提言：「何故默然，不答女難？」",
    "T12n0339_001:0101a02_15": "尊者須菩提言：「乃至無有少法可說，默然為樂。",
    "T12n0339_001:0101a03_16": "女問如是不戲論法，諸有言說皆是不善，不言說界是阿蘭若行。」",
    "T12n0339_001:0101a05_0": "爾時得無垢女，問於尊者離波多言：「大德離波多！",
    "T12n0339_001:0101a06_1": "佛說大德坐禪人中最為第一。",
    "T12n0339_001:0101a06_2": "大德！",
    "T12n0339_001:0101a06_3": "為心依止禪？",
    "T12n0339_001:0101a07_4": "為心不依止禪？",
    "T12n0339_001:0101a07_5": "若心依止禪，心則如幻不實分別，若當如是不實，分別則不實，依止禪三昧則不實。",
    "T12n0339_001:0101a09_6": "若無心念禪，一切死人亦得歡喜。",
    "T12n0339_001:0101a10_7": "諸草木壁波羅賒樹，皆應三昧。",
    "T12n0339_001:0101a11_8": "何以故？",
    "T12n0339_001:0101a11_9": "以彼諸物皆無心故。」",
    "T12n0339_001:0101a11_10": "尊者離波多，默然不答。",
    "T12n0339_001:0101a12_11": "爾時尊者阿泥樓大，問於尊者離波多言：「何故默然，不答女難？」",
    "T12n0339_001:0101a13_12": "尊者離波多言：「得無垢女，問佛境界，彼非聲聞之所能答。」",
    "T12n0339_001:0101a15_0": "得無垢曰：「於意云何？",
    "T12n0339_001:0101a15_1": "如來法界、聲聞法界，有別異耶？",
    "T12n0339_001:0101a16_2": "若異法界，則壞法界，若法界壞，法界則二。",
    "T12n0339_001:0101a17_3": "法界不二，得言真如。",
    "T12n0339_001:0101a17_4": "如是真如，得言不二。",
    "T12n0339_001:0101a18_5": "如是真如，如是不二，不得言勝。",
    "T12n0339_001:0101a18_6": "大德何以作如是說？」",
    "T12n0339_001:0101a19_7": "爾時得無垢女，問於尊者阿泥樓大言：「大德阿泥樓大！",
    "T12n0339_001:0101a20_8": "佛說大德天眼人中最為第一。",
    "T12n0339_001:0101a21_9": "大德！",
    "T12n0339_001:0101a21_10": "天眼為有物見？",
    "T12n0339_001:0101a21_11": "為無物見？",
    "T12n0339_001:0101a22_0": "若有物見，則墮常見。",
    "T12n0339_001:0101a22_1": "若無物見，則墮斷見。」",
    "T12n0339_001:0101a22_2": "尊者阿泥樓大，默然不答。",
    "T12n0339_001:0101a23_3": "爾時尊者阿難陀，問於尊者阿泥樓大言：「何故默然，不答女難？」",
    "T12n0339_001:0101a25_0": "尊者阿泥樓大言：「女懷智慧問，是故我不答。」",
    "T12n0339_001:0101a26_1": "爾時得無垢女，問於尊者阿難陀言：「大德阿難陀！",
    "T12n0339_001:0101a27_2": "佛說大德於多聞中最為第一。",
    "T12n0339_001:0101a27_3": "大德！",
    "T12n0339_001:0101a28_0": "何物得言多聞？",
    "T12n0339_001:0101a28_1": "為有義知？",
    "T12n0339_001:0101a28_2": "為究竟知？",
    "T12n0339_001:0101a28_3": "若有義知，義無言語，不可言說，非耳識知，彼非可見。",
    "T12n0339_001:0101b01_0": "若究竟知，然世尊說當聽於義，莫聽文字，如是不聽。",
    "T12n0339_001:0101b02_1": "大德阿難！",
    "T12n0339_001:0101b02_2": "云何多聞？」",
    "T12n0339_001:0101b02_3": "尊者阿難默然不答。",
    "T12n0339_001:0101b03_4": "爾時文殊師利童子，問於尊者阿難陀言：「何故默然，不答女難？」",
    "T12n0339_001:0101b04_5": "尊者阿難陀言：「一切文字性離如響，女問我字，故我不答。",
    "T12n0339_001:0101b05_6": "女問平等無心離心，此義乃非學人境界，云何得說？",
    "T12n0339_001:0101b07_7": "仁者！",
    "T12n0339_001:0101b07_8": "當問如來法王。」",
    "T12n0339_001:0101b08_0": "爾時得無垢女，問於童子文殊師利言：「文殊師利！",
    "T12n0339_001:0101b09_1": "佛說仁者善解如來甚深解脫，如是菩薩摩訶薩中最為第一。",
    "T12n0339_001:0101b10_2": "彼因緣法云何甚深？",
    "T12n0339_001:0101b11_0": "為深故甚深？",
    "T12n0339_001:0101b11_1": "為自體甚深？",
    "T12n0339_001:0101b11_2": "若彼因緣深故甚深，則彼因緣，無人和合。",
    "T12n0339_001:0101b12_3": "何以故？",
    "T12n0339_001:0101b12_4": "如是因緣，不去不來，非眼識見，乃至非是意識所知。",
    "T12n0339_001:0101b14_0": "不二和合因緣而生。",
    "T12n0339_001:0101b14_1": "若自體甚深，彼甚深體則非可示。」",
    "T12n0339_001:0101b15_2": "文殊師利言：「實際之義，甚深，甚深！」",
    "T12n0339_001:0101b16_0": "得無垢言：「文殊師利！",
    "T12n0339_001:0101b16_1": "以彼實際非實際故，如是彼智則非是智。」",
    "T12n0339_001:0101b17_2": "文殊師利言：「無有言語得實際者。」",
    "T12n0339_001:0101b18_3": "得無垢言：「文殊師利！",
    "T12n0339_001:0101b18_4": "若無所得則無言語，出過言語故無所得。」",
    "T12n0339_001:0101b19_5": "文殊師利言：「若爾，云何為他人語？」",
    "T12n0339_001:0101b20_6": "得無垢言：「文殊師利！",
    "T12n0339_001:0101b21_0": "如來菩提出過言語，彼不可說。」",
    "T12n0339_001:0101b21_1": "文殊師利默然不言。",
    "T12n0339_001:0101b23_0": "爾時得無垢女，問不迷見菩薩言：「善男子！",
    "T12n0339_001:0101b23_1": "如不迷見如是說言：『我心安住觀察如色。",
    "T12n0339_001:0101b24_2": "如是若入舍婆提城，何等眾生堪任菩提？",
    "T12n0339_001:0101b25_3": "婦女丈夫，若男若女，眼見我者皆見我身如佛身色。』",
    "T12n0339_001:0101b27_0": "此事云何？",
    "T12n0339_001:0101b27_1": "仁者為示如來色身？",
    "T12n0339_001:0101b27_2": "為示法身？",
    "T12n0339_001:0101b27_3": "若示色身，彼諸眾生不見佛身。",
    "T12n0339_001:0101b28_4": "若見佛身，則違佛語。",
    "T12n0339_001:0101b29_5": "佛說偈言：「『若以色見我，　　若以聲求我，　　彼人行邪道，　　則不能見我。』",
    "T12n0339_001:0101c03_0": "「若示法身，而佛法身非可示現。",
    "T12n0339_001:0101c03_1": "何以故？",
    "T12n0339_001:0101c03_2": "如來法身出過眼識，彼不能見。」",
    "T12n0339_001:0101c04_3": "不迷見菩薩，默然不答。",
    "T12n0339_001:0101c05_4": "爾時寶幢菩薩，問不迷見菩薩言：「何故默然，不答女難？」",
    "T12n0339_001:0101c06_5": "不迷見菩薩言：「女問我無物，是故我不答。」",
    "T12n0339_001:0101c07_6": "得無垢曰：「我非無物問，無物不得問，我說學法應如是知。」",
    "T12n0339_001:0101c08_7": "不迷見菩薩。",
    "T12n0339_001:0101c08_8": "默然不言。",
    "T12n0339_001:0101c10_0": "爾時得無垢女，問寶幢菩薩言：「善男子！",
    "T12n0339_001:0101c10_1": "仁如是說：『我心安住觀察如色。",
    "T12n0339_001:0101c11_2": "如是若入舍婆提城，一切善寶滿藏悉開。』",
    "T12n0339_001:0101c12_3": "此事云何？",
    "T12n0339_001:0101c12_4": "仁者如是何所憶念？",
    "T12n0339_001:0101c13_5": "為當有心希望福德？",
    "T12n0339_001:0101c13_6": "為當無心希望福德？",
    "T12n0339_001:0101c14_7": "若當有心希望福德，仁者則與愚癡凡夫等無有異。",
    "T12n0339_001:0101c15_8": "何以故？",
    "T12n0339_001:0101c15_9": "愚癡凡夫皆有希望愛著心故。",
    "T12n0339_001:0101c16_10": "若當無心希望福德，是則無心希望積聚。」",
    "T12n0339_001:0101c17_11": "寶幢菩薩，默然不答。",
    "T12n0339_001:0101c18_0": "爾時得無垢女，問除惡菩薩言：「善男子！",
    "T12n0339_001:0101c18_1": "仁如是說：『我心安住觀察如色。",
    "T12n0339_001:0101c19_2": "如是若入舍婆提城，若彼眾生有惡業行應受報者，彼見法故，現世輕受。』",
    "T12n0339_001:0101c21_3": "此事云何？",
    "T12n0339_001:0101c21_4": "如佛所說，業不思議，仁說不能違佛所言。",
    "T12n0339_001:0101c22_5": "若仁不能思議業者，云何得知未來重業，現世輕受？",
    "T12n0339_001:0101c23_6": "一切諸法皆空無主，仁今云何言得法王？",
    "T12n0339_001:0101c24_7": "若仁能令重業作輕，則違佛語。」",
    "T12n0339_001:0101c25_8": "除惡菩薩言：「我以願力，能令如是重受之業作輕受業。」",
    "T12n0339_001:0101c26_9": "得無垢曰：「無有人能願力迴轉，若能轉者，一一如來本皆有願：『一切眾生，我皆悉令得大涅槃。』",
    "T12n0339_001:0101c28_10": "非願力成此門，應知如是願力不能迴轉。」",
    "T12n0339_001:0101c29_11": "除惡菩薩，默然不言。",
    "T12n0339_001:0102a01_12": "爾時得無垢女，問障一切罪菩薩言：「善男子！",
    "T12n0339_001:0102a02_13": "仁如是說：『我心安住觀察如色。",
    "T12n0339_001:0102a03_0": "如是若入舍婆提城，一切人民五蓋不障。』",
    "T12n0339_001:0102a03_1": "此事云何？",
    "T12n0339_001:0102a04_2": "若仁禪定，能令眾生諸蓋不障。",
    "T12n0339_001:0102a05_0": "一切諸法皆空無主，如是仁不是仁，我不是我，云何能與他人作恩？」",
    "T12n0339_001:0102a06_1": "障一切罪菩薩言：「先修慈心。」",
    "T12n0339_001:0102a07_2": "得無垢言：「一切諸佛大慈心行，有佛土中諸眾生等蓋縛所惱。」",
    "T12n0339_001:0102a08_3": "障一切罪菩薩，默然不言。",
    "T12n0339_001:0102a09_4": "爾時得無垢女，問於聖者觀世自在菩薩言：「善男子！",
    "T12n0339_001:0102a10_5": "仁如是說：『我心安住觀察如色。",
    "T12n0339_001:0102a11_6": "如是若入舍婆提城，隨何眾生繫縛執掌，欲被殺者即得解脫，無有怖畏得無所畏。』",
    "T12n0339_001:0102a13_7": "此事云何？",
    "T12n0339_001:0102a13_8": "仁為取修？",
    "T12n0339_001:0102a13_9": "為不取修？",
    "T12n0339_001:0102a13_10": "若取修者，愚癡人取，是則不可。",
    "T12n0339_001:0102a14_11": "若不取修，則非無常，若非無常，則不可取。」",
    "T12n0339_001:0102a15_12": "觀世自在菩薩，默然不答。",
    "T12n0339_001:0102a16_13": "爾時辯聚菩薩，問觀世自在菩薩言：「何故默然，不答女難？」",
    "T12n0339_001:0102a17_14": "觀世自在菩薩言：「女不問我生法，不問我滅法，問我不生不滅法，是故我不答。」",
    "T12n0339_001:0102a19_15": "得無垢曰：「觀世自在！",
    "T12n0339_001:0102a19_16": "仁何不問何處不生不滅？」",
    "T12n0339_001:0102a20_17": "觀世自在菩薩言：「得無垢女，何處不生不滅？",
    "T12n0339_001:0102a21_18": "無少字轉行。」",
    "T12n0339_001:0102a21_19": "得無垢曰：「若不轉行，則一切法無有少字，非黠慧人字轉行說，不著名字，法界無障礙，故彼心不著。」",
    "T12n0339_001:0102a24_0": "觀世自在菩薩默然不言。",
    "T12n0339_001:0102a24_1": "爾時得無垢女，問辯聚菩薩言：「善男子！",
    "T12n0339_001:0102a25_2": "仁如是說：『我心安住觀察如色。",
    "T12n0339_001:0102a26_3": "如是若入舍婆提城，何等惡心眾生，慈心相向，遞共讚詠，音聲語說皆得辯才。』",
    "T12n0339_001:0102a28_0": "此事云何？",
    "T12n0339_001:0102a28_1": "仁此辯才起，為有因緣起？",
    "T12n0339_001:0102a28_2": "為無因緣起？",
    "T12n0339_001:0102a29_3": "若有因緣起，一切無常皆因緣起，若如是者不得寂靜。",
    "T12n0339_001:0102b01_4": "若無因緣起，如是無實，則不得言有辯才起。」",
    "T12n0339_001:0102b02_5": "辯聚菩薩言：「我從初發菩提心來，常作是願：『若諸眾生得見我者，皆得辯才。』」",
    "T12n0339_001:0102b04_6": "得無垢曰：「善男子！",
    "T12n0339_001:0102b04_7": "仁為有心辯才？",
    "T12n0339_001:0102b05_0": "為無心辯才？",
    "T12n0339_001:0102b05_1": "若有心辯才，則墮常過。",
    "T12n0339_001:0102b05_2": "若無心辯才，彼諸言語，仁云何說仁不實語？」",
    "T12n0339_001:0102b06_3": "辯聚菩薩，默然不言。",
    "T12n0339_001:0102b07_4": "爾時得無垢女，問不迷行菩薩言：「善男子！",
    "T12n0339_001:0102b08_5": "仁如是說：『我心安住觀察如色。",
    "T12n0339_001:0102b09_0": "如是若入舍婆提城，隨何眾生，眼見我者，一切不退阿耨多羅三藐三菩提。』",
    "T12n0339_001:0102b10_1": "此事云何？",
    "T12n0339_001:0102b11_0": "何者菩提？",
    "T12n0339_001:0102b11_1": "彼菩提者，為有？",
    "T12n0339_001:0102b11_2": "為無？",
    "T12n0339_001:0102b11_3": "若言有者，仁則著常。」",
    "T12n0339_001:0102b12_4": "不迷行菩薩曰：「言菩提者，智者言語說言菩提。」",
    "T12n0339_001:0102b13_5": "得無垢曰：「彼智云何？",
    "T12n0339_001:0102b13_6": "為當生體？",
    "T12n0339_001:0102b14_0": "為寂靜體？",
    "T12n0339_001:0102b14_1": "若彼生體，生皆無常。",
    "T12n0339_001:0102b14_2": "若皆無常，則不正念。",
    "T12n0339_001:0102b15_3": "若皆無常是正念者，一切癡人皆應正念。",
    "T12n0339_001:0102b16_4": "若寂靜體，彼無所得。",
    "T12n0339_001:0102b16_5": "若無所得彼不分別。",
    "T12n0339_001:0102b17_6": "此或佛說，或菩薩說，或阿羅漢說，或凡夫說。",
    "T12n0339_001:0102b18_7": "何以故？",
    "T12n0339_001:0102b18_8": "菩提道者則無分別，愚癡凡夫則有分別，有分別者非是黠慧。」",
    "T12n0339_001:0102b19_9": "不迷行菩薩默然不言。",
    "T12n0339_001:0102b21_0": "爾時，尊者須菩提等諸大聲聞，彼諸菩薩，如是說言：「我今迴還，不須入彼舍婆提城而行乞食。",
    "T12n0339_001:0102b23_1": "何以故？",
    "T12n0339_001:0102b23_2": "朝日已得妙好法食，即爾滿足。",
    "T12n0339_001:0102b24_0": "我既從彼得無垢女聞勝妙法，我於朝日得法食足。」",
    "T12n0339_001:0102b25_1": "爾時得無垢女，語尊者須菩提言：「大德須菩提！",
    "T12n0339_001:0102b26_2": "不取不捨，是聲聞法。",
    "T12n0339_001:0102b26_3": "仁等今者為何所求？",
    "T12n0339_001:0102b27_4": "何所憶念？",
    "T12n0339_001:0102b27_5": "大德須菩提！",
    "T12n0339_001:0102b27_6": "無戲論者是聲聞法，若著戲論非聲聞法。",
    "T12n0339_001:0102b28_7": "大德須菩提！",
    "T12n0339_001:0102b29_0": "無依止者是聲聞法，聖人境界非是依止，非依止著不發動搖。」",
    "T12n0339_001:0102c02_0": "爾時彼大聲聞、彼諸菩薩，及彼五百諸婆羅門，得無垢女，憍薩羅國波斯匿王，并諸侍從無量人眾，皆悉往詣祇陀樹林給孤獨園。",
    "T12n0339_001:0102c04_1": "到世尊所，頭面禮足，圍遶三匝於一面坐。",
    "T12n0339_001:0102c05_2": "得無垢女遶佛千匝，遶千匝已，右膝著地，合掌向佛，以妙聲偈問如來曰：「我今問善逝，　　無上無等智，　無量無垢名，　　三界之尊主，　能以甘露法，　　慈愛令人得。",
    "T12n0339_001:0102c11_0": "　云何菩薩行，　　能坐樹王下，　破壞魔王軍，　　成無上菩提？",
    "T12n0339_001:0102c13_0": "　云何動大地，　　乃至動龍宮？",
    "T12n0339_001:0102c14_0": "　云何放光明，　　普照無量處，　說菩提法行？",
    "T12n0339_001:0102c15_1": "　　云何得總持？",
    "T12n0339_001:0102c16_0": "　云何菩薩行，　　而能得佛財？",
    "T12n0339_001:0102c17_0": "　云何修寂靜，　　第一三摩提？",
    "T12n0339_001:0102c18_0": "　云何神通力，　　丈夫云何說？",
    "T12n0339_001:0102c19_0": "　眾生中勝行，　　得何等意行？",
    "T12n0339_001:0102c20_0": "　云何得淨辯，　　同合淨美語？",
    "T12n0339_001:0102c21_0": "　云何諸菩薩，　　而得善眷屬？",
    "T12n0339_001:0102c22_0": "　云何大丈夫，　　而得宿命智，　得無垢天眼，　　天耳他心智，　大神通光明，　　行無量世界？",
    "T12n0339_001:0102c25_0": "　云何念檀捨，　　戒淨常行忍？",
    "T12n0339_001:0102c26_0": "　云何精進禪？",
    "T12n0339_001:0102c26_1": "　　云何行般若？",
    "T12n0339_001:0102c27_0": "　云何常遠離，　　胎藏生宿處，　更不受胎生，　　過化生彼岸？",
    "T12n0339_001:0102c29_0": "　云何佛前住，　　口說無我空？",
    "T12n0339_001:0103a01_0": "　云何愛不愛，　　彼二心平等，　滅一切染惡，　　心堅不高下？",
    "T12n0339_001:0103a03_0": "　世間法不動，　　猶如須彌山，　得失及毀譽，　　稱譏苦樂等。",
    "T12n0339_001:0103a05_0": "　此世間諸法，　　云何過如月？",
    "T12n0339_001:0103a06_0": "　無主不諂誑，　　無染云何慢？",
    "T12n0339_001:0103a07_0": "　捨離自高心，　　無有如是意，　寂靜勝寂靜，　　不捨奢摩他。",
    "T12n0339_001:0103a09_0": "　第一智慧人，　　云何得有縛？",
    "T12n0339_001:0103a10_0": "　不愛妻子財，　　云何而得有？",
    "T12n0339_001:0103a11_0": "　定愛猶如鳥，　　常如月無異，　其心既如是，　　云何有法愛？",
    "T12n0339_001:0103a13_0": "　云何有智人，　　如地水火風？",
    "T12n0339_001:0103a14_0": "　不動云何常？",
    "T12n0339_001:0103a14_1": "　　愛平等如空。",
    "T12n0339_001:0103a15_0": "　云何不捨法？",
    "T12n0339_001:0103a15_1": "　　常不捨佛法，　寧自捨身命，　　不捨第一法。",
    "T12n0339_001:0103a17_0": "　云何住菩提，　　證無塵垢法？",
    "T12n0339_001:0103a18_0": "　眾生中醫想，　　佛國土莊嚴。",
    "T12n0339_001:0103a19_0": "　云何住淨僧？",
    "T12n0339_001:0103a19_1": "　　淨僧云何有？",
    "T12n0339_001:0103a20_0": "　三世法云何？",
    "T12n0339_001:0103a20_1": "　　聞有眾生樂，　云何愛滅壞？",
    "T12n0339_001:0103a21_2": "　　見四諦羅漢，　云何戒具足？",
    "T12n0339_001:0103a22_3": "　　云何百眾生，　令安住菩提？",
    "T12n0339_001:0103a23_4": "　　行有常愛著，　誰能得端正？",
    "T12n0339_001:0103a24_5": "　　何誰有化生？",
    "T12n0339_001:0103a25_0": "　云何大富樂？",
    "T12n0339_001:0103a25_1": "　　云何大智慧？",
    "T12n0339_001:0103a26_0": "　一切智道行，　　何誰能具足，　得三十二相，　　八十種妙好？",
    "T12n0339_001:0103a28_0": "　一切善福德，　　無斯辯才生，　云何有淨僧，　　比丘受具足？",
    "T12n0339_001:0103b01_0": "　何處有此願？",
    "T12n0339_001:0103b01_1": "　　云何百有生？",
    "T12n0339_001:0103b02_0": "　宿命云何有？",
    "T12n0339_001:0103b02_1": "　　常與佛和合，　於千億劫中，　　不作惡行善。",
    "T12n0339_001:0103b04_0": "　心不著端正，　　云何有醫師？",
    "T12n0339_001:0103b05_0": "　力精進忍辱，　　云何而有勝？",
    "T12n0339_001:0103b06_0": "　云何歸依佛，　　歸依於法僧？",
    "T12n0339_001:0103b07_0": "　自捨於身命，　　不是捨佛法。",
    "T12n0339_001:0103b08_0": "　云何諸眾生，　　淨行菩提行？",
    "T12n0339_001:0103b09_0": "　一切悔放捨，　　為眾生說法。",
    "T12n0339_001:0103b10_0": "　不是少許癡，　　一切知大寂，　若行法眾生，　　次第得授記。」",
    "T12n0339_001:0103b12_0": "得無垢女如是說已，世尊即告得無垢言：「善哉，善哉！",
    "T12n0339_001:0103b13_1": "得無垢女！",
    "T12n0339_001:0103b13_2": "汝甚善哉。",
    "T12n0339_001:0103b13_3": "汝今善能問於如來如是之義，汝今諦聽，善思念之！",
    "T12n0339_001:0103b14_4": "我為汝說。」",
    "T12n0339_001:0103b15_5": "得無垢言：「善哉，世尊！",
    "T12n0339_001:0103b15_6": "願樂欲聞。」",
    "T12n0339_001:0103b15_7": "佛即告言：「得無垢女！",
    "T12n0339_001:0103b16_8": "諸菩薩摩訶薩，成就四法能壞魔王。",
    "T12n0339_001:0103b17_9": "何等為四？",
    "T12n0339_001:0103b17_10": "一者、供養他人心不嫉妬。",
    "T12n0339_001:0103b17_11": "二者、捨離惡語。",
    "T12n0339_001:0103b18_12": "三者、常生多人善根。",
    "T12n0339_001:0103b18_13": "四者、無盡修慈。",
    "T12n0339_001:0103b19_14": "得無垢女！",
    "T12n0339_001:0103b19_15": "諸菩薩摩訶薩，若能成就如是四法，能壞魔王。」",
    "T12n0339_001:0103b20_16": "爾時世尊而說偈言：「心莫懷嫉妬，　　口勿說惡言，　教多人行善，　　不盡修慈心。",
    "T12n0339_001:0103b23_0": "　菩薩能修行，　　如是四種法，　十方破魔王，　　證無上菩提。",
    "T12n0339_001:0103b25_0": "「得無垢女！",
    "T12n0339_001:0103b25_1": "諸菩薩摩訶薩，成就四法，能動無量諸佛世界。",
    "T12n0339_001:0103b26_2": "何等為四？",
    "T12n0339_001:0103b26_3": "一者、如說而行。",
    "T12n0339_001:0103b26_4": "二者、信甚深法。",
    "T12n0339_001:0103b27_5": "三者、堅固教化。",
    "T12n0339_001:0103b27_6": "四者、能教多人菩提。",
    "T12n0339_001:0103b28_7": "得無垢女！",
    "T12n0339_001:0103b28_8": "諸菩薩摩訶薩，若能成就如是四法，能動無量諸佛世界。」",
    "T12n0339_001:0103b29_9": "爾時世尊而說偈言：「能如說而行，　　知甚深法忍，　欲得白淨法，　　堅固教化人，　常為多人說，　　無上菩提道。",
    "T12n0339_001:0103c05_0": "　智人如是法，　　能動億世界。",
    "T12n0339_001:0103c06_0": "「得無垢女！",
    "T12n0339_001:0103c06_1": "諸菩薩摩訶薩，成就四法，能放光明普照無量諸佛世界。",
    "T12n0339_001:0103c07_2": "何等為四？",
    "T12n0339_001:0103c07_3": "一者、施佛燈明。",
    "T12n0339_001:0103c08_4": "二者、守護正法。",
    "T12n0339_001:0103c08_5": "三者、能入八難惡眾生中而為說法。",
    "T12n0339_001:0103c09_6": "四者、以寶羅網覆如來塔。",
    "T12n0339_001:0103c09_7": "得無垢女！",
    "T12n0339_001:0103c10_8": "諸菩薩摩訶薩，若能成就如是四法，能放光明普照無量諸佛世界。」",
    "T12n0339_001:0103c11_9": "爾時世尊而說偈言：「以燈明施佛，　　則得淨光明。",
    "T12n0339_001:0103c14_0": "　能守護正法，　　如正法受持。",
    "T12n0339_001:0103c15_0": "　為放逸之人，　　說不放逸法。",
    "T12n0339_001:0103c16_0": "　以妙寶羅網，　　覆於如來塔。",
    "T12n0339_001:0103c17_0": "　如是諸菩薩，　　放光照世界，　遍不可思議，　　億世界中行。",
    "T12n0339_001:0103c19_0": "　此光觸眾生，　　遇者皆得樂，　發心求菩提，　　無上大智慧。",
    "T12n0339_001:0103c21_0": "「得無垢女！",
    "T12n0339_001:0103c21_1": "諸菩薩摩訶薩，成就四法得陀羅尼。",
    "T12n0339_001:0103c22_2": "何等為四？",
    "T12n0339_001:0103c22_3": "一者、種種布施。",
    "T12n0339_001:0103c22_4": "二者、莊嚴女人與來求者。",
    "T12n0339_001:0103c23_5": "三者、讚歎如來功德。",
    "T12n0339_001:0103c23_6": "四者、多行般若。",
    "T12n0339_001:0103c24_7": "得無垢女！",
    "T12n0339_001:0103c24_8": "諸菩薩摩訶薩，若能成就如是四法得陀羅尼。」",
    "T12n0339_001:0103c25_9": "爾時世尊而說偈言：「修行種種施，　　則得陀羅尼。",
    "T12n0339_001:0103c27_0": "　種種莊嚴女，　　以施來求者，　常讚佛功德，　　修行佛般若，　行如是四法，　　彼得陀羅尼。",
    "T12n0339_001:0104a01_0": "　能於百千劫，　　聞持而不失，　十方佛說法，　　憶念力能取。",
    "T12n0339_001:0104a03_0": "「得無垢女！",
    "T12n0339_001:0104a03_1": "諸菩薩摩訶薩，成就四法則得三昧。",
    "T12n0339_001:0104a04_2": "何等為四？",
    "T12n0339_001:0104a04_3": "一者、常說有為多苦。",
    "T12n0339_001:0104a04_4": "二者、樂獨無侶。",
    "T12n0339_001:0104a05_5": "三者、發勤精進。",
    "T12n0339_001:0104a05_6": "四者、究竟善業。",
    "T12n0339_001:0104a05_7": "得無垢女！",
    "T12n0339_001:0104a06_8": "諸菩薩摩訶薩，若能成就如是四法，則得三昧。」",
    "T12n0339_001:0104a07_9": "爾時世尊而說偈言：「說有為多苦，　　樂獨行如犀，　勤進常有智，　　究竟行善業。",
    "T12n0339_001:0104a10_0": "　行如是四法，　　求於菩提行，　得寂靜三昧，　　速覺佛菩提。",
    "T12n0339_001:0104a12_0": "「得無垢女！",
    "T12n0339_001:0104a12_1": "諸菩薩摩訶薩，成就四法得神通力。",
    "T12n0339_001:0104a13_2": "何等為四？",
    "T12n0339_001:0104a13_3": "一者、身輕。",
    "T12n0339_001:0104a13_4": "二者、心輕。",
    "T12n0339_001:0104a13_5": "三者、受持一切佛法。",
    "T12n0339_001:0104a14_6": "四者、四界空界平等受持。",
    "T12n0339_001:0104a14_7": "得無垢女！",
    "T12n0339_001:0104a15_8": "諸菩薩摩訶薩，若能成就如是四法得神通力。」",
    "T12n0339_001:0104a16_9": "爾時世尊而說偈言：「身輕如心輕，　　法中無依止，　空界我無量，　　四界等受持，　思量此四法，　　得無量神通。",
    "T12n0339_001:0104a20_0": "　以此三昧力，　　行一切世界，　一念普周遍，　　見多千億佛。",
    "T12n0339_001:0104a22_0": "「得無垢女！",
    "T12n0339_001:0104a22_1": "諸菩薩摩訶薩，成就四法端正殊特。",
    "T12n0339_001:0104a23_2": "何等為四？",
    "T12n0339_001:0104a23_3": "一者、不瞋。",
    "T12n0339_001:0104a23_4": "二者、掃如來塔，障惡風雨，作已歡喜。",
    "T12n0339_001:0104a24_5": "三者、戒淨具足護持。",
    "T12n0339_001:0104a24_6": "四者、常一切時先意問訊，見諸法器不欲破壞，心如金剛。",
    "T12n0339_001:0104a26_7": "得無垢女！",
    "T12n0339_001:0104a26_8": "諸菩薩摩訶薩，若能成就如是四法端正殊特。」",
    "T12n0339_001:0104a27_9": "爾時世尊而說偈言：「於他無瞋垢，　　障佛塔風雨，　淨掃治莊嚴，　　常恭敬供養，　淨戒常護持，　　常先意問訊，　盡心於法器，　　如金剛須彌。",
    "T12n0339_001:0104b03_0": "「得無垢女！",
    "T12n0339_001:0104b03_1": "諸菩薩摩訶薩，成就四法，是故化生常在佛所。",
    "T12n0339_001:0104b04_2": "何等為四？",
    "T12n0339_001:0104b04_3": "一者、作蓮華坐如來之像。",
    "T12n0339_001:0104b05_4": "二者、滿掬憂鉢羅華、拘物頭華、分陀利華，或散佛身，或散浮圖。",
    "T12n0339_001:0104b06_5": "三者、安樂有多信才，於持戒人，心不破壞一切善根。",
    "T12n0339_001:0104b07_6": "四者、願與一切眾生安樂令得佛道。",
    "T12n0339_001:0104b08_7": "得無垢女！",
    "T12n0339_001:0104b08_8": "諸菩薩摩訶薩，若能成就如是四法，是故化生常在佛所。」",
    "T12n0339_001:0104b10_9": "爾時世尊而說偈言：「作勝蓮華坐，　　如來之形像，　水華滿掬施，　　為利益他人，　於他不惡說，　　不取他惡說，　念十方眾生，　　願與安隱樂。",
    "T12n0339_001:0104b15_0": "　修行如是等，　　四種勝功德，　是故得化生，　　常在於佛所。",
    "T12n0339_001:0104b17_0": "「得無垢女！",
    "T12n0339_001:0104b17_1": "諸菩薩摩訶薩，成就四法得大富樂。",
    "T12n0339_001:0104b18_2": "何等為四？",
    "T12n0339_001:0104b18_3": "一者、平等心施。",
    "T12n0339_001:0104b18_4": "二者、施不望報。",
    "T12n0339_001:0104b19_0": "三者、心開多信。",
    "T12n0339_001:0104b19_1": "四者、能知眾生心行。",
    "T12n0339_001:0104b19_2": "得無垢女！",
    "T12n0339_001:0104b20_3": "諸菩薩摩訶薩，若能成就如是四法得大富樂。」",
    "T12n0339_001:0104b21_4": "爾時世尊而說偈言：「平等心施與，　　所有皆不悋，　深信佛智慧，　　數得大富樂。",
    "T12n0339_001:0104b24_0": "　有信不諂誑，　　不取惡他人，　信法正直見，　　彼得善富樂。",
    "T12n0339_001:0104b26_0": "「得無垢女！",
    "T12n0339_001:0104b26_1": "諸菩薩摩訶薩，成就四法得大智慧。",
    "T12n0339_001:0104b27_2": "何等為四？",
    "T12n0339_001:0104b27_3": "一者、於法不生嫉妬。",
    "T12n0339_001:0104b27_4": "二者、能除他人疑悔。",
    "T12n0339_001:0104b28_5": "三者、如聞而說。",
    "T12n0339_001:0104b28_6": "四者、多修空行。",
    "T12n0339_001:0104b28_7": "得無垢女！",
    "T12n0339_001:0104b29_8": "諸菩薩摩訶薩，若能成就如是四法，得大智慧。」",
    "T12n0339_001:0104c01_9": "爾時世尊而說偈言：「智人不懷嫉，　　能除他疑悔，　如所聞而說，　　說如來行空。",
    "T12n0339_001:0104c04_0": "　行如是四法，　　如來所隨喜，　如佛教而學，　　得佛二足尊。",
    "T12n0339_001:0104c06_0": "「得無垢女！",
    "T12n0339_001:0104c06_1": "諸菩薩摩訶薩，成就四法得宿命智。",
    "T12n0339_001:0104c07_2": "何等為四？",
    "T12n0339_001:0104c07_3": "一者、能為久忘法者說應聞法，令得憶念不忘句義。",
    "T12n0339_001:0104c08_4": "二者、令他信欲所謂語說，令他歡喜，為他說法。",
    "T12n0339_001:0104c09_5": "三者、欲令出離有為諸苦入於涅槃。",
    "T12n0339_001:0104c10_6": "四者、知幻三昧與願相應。",
    "T12n0339_001:0104c10_7": "得無垢女！",
    "T12n0339_001:0104c11_8": "諸菩薩摩訶薩，若能成就如是四法，得宿命智。」",
    "T12n0339_001:0104c12_9": "爾時世尊而說偈言：「久讀誦忘者，　　教示令憶念，　常說樂聞語，　　不倦為他說，　令出有為苦，　　捨相修三昧。",
    "T12n0339_001:0104c16_0": "　行如是四法，　　得宿命大人，　億無量千劫，　　速成第一醫。",
    "T12n0339_001:0104c18_0": "「得無垢女！",
    "T12n0339_001:0104c18_1": "諸菩薩摩訶薩，成就四法常親近佛。",
    "T12n0339_001:0104c19_2": "何等為四？",
    "T12n0339_001:0104c19_3": "一者乃至失命因緣不捨佛法。",
    "T12n0339_001:0104c20_0": "二者、乃至失命因緣，終不稱說法師罪過。",
    "T12n0339_001:0104c20_1": "三者、乃至失命因緣，終不親近不善知識。",
    "T12n0339_001:0104c21_2": "四者、常修念佛三昧。",
    "T12n0339_001:0104c22_3": "得無垢女！",
    "T12n0339_001:0104c22_4": "諸菩薩摩訶薩，若能成就如是四法，常親近佛。」",
    "T12n0339_001:0104c23_5": "爾時世尊而說偈言：「常不捨佛道，　　不毀訾法師，　不近惡知識，　　常勤心念佛。",
    "T12n0339_001:0104c27_0": "　行如是四法，　　得親近如來，　在在所生處，　　彼處常有佛。",
    "T12n0339_001:0104c29_0": "　乃至未證得，　　無上菩提道，　一切所生處，　　常得親近佛。",
    "T12n0339_001:0105a02_0": "「得無垢女！",
    "T12n0339_001:0105a02_1": "諸菩薩摩訶薩，成就四法，得三十二大丈夫相。",
    "T12n0339_001:0105a03_2": "何等為四？",
    "T12n0339_001:0105a03_3": "一者把金散佛，或散浮圖。",
    "T12n0339_001:0105a04_4": "二者、常以香油塗如來塔。",
    "T12n0339_001:0105a04_5": "三者、種種華香伎樂布施。",
    "T12n0339_001:0105a05_6": "四者、眷屬相隨，供養和上阿闍梨等。",
    "T12n0339_001:0105a06_7": "得無垢女！",
    "T12n0339_001:0105a06_8": "諸菩薩摩訶薩，若能成就如是四法，得三十二大丈夫相。」",
    "T12n0339_001:0105a07_9": "爾時世尊而說偈言：「把金散浮圖，　　香油塗佛塔，　施以香華樂，　　敬心供養師。",
    "T12n0339_001:0105a11_0": "　行如是四法，　　得三十二相，　端正甚奇妙，　　一切功德具。",
    "T12n0339_001:0105a13_0": "　此法有妙相，　　佛第一智慧。",
    "T12n0339_001:0105a14_0": "「得無垢女，諸菩薩摩訶薩，成就四法得八十好。",
    "T12n0339_001:0105a15_1": "何等為四？",
    "T12n0339_001:0105a15_2": "一者、種種妙衣莊嚴法坐。",
    "T12n0339_001:0105a15_3": "二者、供養他人心不生倦。",
    "T12n0339_001:0105a16_4": "三者、於法師所不作鬪亂。",
    "T12n0339_001:0105a17_5": "四者、教諸眾生佛菩提行。",
    "T12n0339_001:0105a17_6": "得無垢女！",
    "T12n0339_001:0105a17_7": "諸菩薩摩訶薩，若能成就如是四法，得八十好。」",
    "T12n0339_001:0105a18_8": "爾時世尊而說偈言：「妙衣嚴法坐，　　供養他不倦，　教眾生菩提，　　易得八十好。",
    "T12n0339_001:0105a22_0": "　菩薩修行此，　　四種功德故，　常於一切時，　　有勝相莊嚴。",
    "T12n0339_001:0105a24_0": "「得無垢女！",
    "T12n0339_001:0105a24_1": "諸菩薩摩訶薩，成就四法得淨辯才。",
    "T12n0339_001:0105a25_2": "何等為四？",
    "T12n0339_001:0105a25_3": "一者、持菩薩藏。",
    "T12n0339_001:0105a25_4": "二者、晝夜讀誦三聚法門。",
    "T12n0339_001:0105a26_5": "三者、為他人說離因緣法，以佛菩提不生不滅、離因緣故。",
    "T12n0339_001:0105a27_6": "四者、歡喜受持，不惜身命及以財寶。",
    "T12n0339_001:0105a28_7": "得無垢女！",
    "T12n0339_001:0105a28_8": "諸菩薩摩訶薩，若能成就如是四法，得淨辯才。」",
    "T12n0339_001:0105a29_9": "爾時世尊而說偈言：「晝夜常讀誦，　　堅持菩薩藏，　諸世間相違，　　受持此佛法，　不惜身命財，　　惜彼菩提道。",
    "T12n0339_001:0105b05_0": "　行如是四法，　　得辯才增長，　如著種種鬘，　　他人見者喜。",
    "T12n0339_001:0105b07_0": "　一切諸世間，　　人天等眾生，　見彼菩薩者，　　歡喜亦如是。",
    "T12n0339_001:0105b09_0": "「得無垢女！",
    "T12n0339_001:0105b09_1": "諸菩薩摩訶薩，成就四法得淨佛土。",
    "T12n0339_001:0105b10_2": "何等為四？",
    "T12n0339_001:0105b10_3": "一者、於他不嫉。",
    "T12n0339_001:0105b10_4": "二者、等心自他。",
    "T12n0339_001:0105b11_0": "三者、見諸眾生心常歡喜。",
    "T12n0339_001:0105b11_1": "四者、不親諸惡眷屬。",
    "T12n0339_001:0105b12_2": "得無垢女！",
    "T12n0339_001:0105b12_3": "諸菩薩摩訶薩，若能成就如是四法，得淨佛土。」",
    "T12n0339_001:0105b13_4": "爾時世尊，而說偈言：「心不懷嫉妬，　　不取他人利，　見眾生歡喜，　　等心於一切，　不伴惡眷屬。",
    "T12n0339_001:0105b16_5": "　　如是等四法，　具足修行者，　　得清淨佛土。",
    "T12n0339_001:0105b18_0": "「得無垢女！",
    "T12n0339_001:0105b18_1": "諸菩薩摩訶薩，成就四法得僧具足。",
    "T12n0339_001:0105b19_2": "何等為四？",
    "T12n0339_001:0105b19_3": "一者、不念他人眷屬。",
    "T12n0339_001:0105b19_4": "二者、和合破壞眷屬。",
    "T12n0339_001:0105b20_5": "三者、於說法處受持讀誦，為他人說。",
    "T12n0339_001:0105b21_6": "四者、捨離惡語。",
    "T12n0339_001:0105b21_7": "得無垢女！",
    "T12n0339_001:0105b21_8": "諸菩薩摩訶薩，若能成就如是四法，得僧具足。」",
    "T12n0339_001:0105b22_9": "爾時世尊而說偈言：「不念他眷屬，　　和合破壞者，　說法處教人，　　不說破壞語。",
    "T12n0339_001:0105b26_0": "　行如是四法，　　得第一淨僧，　欲得淨僧者，　　黠慧修此法。",
    "T12n0339_001:0105b28_0": "「得無垢女！",
    "T12n0339_001:0105b28_1": "諸菩薩摩訶薩，成就四法隨心所願生佛國土。",
    "T12n0339_001:0105b29_2": "何等為四？",
    "T12n0339_001:0105b29_3": "一者、於他親友心不生嫉。",
    "T12n0339_001:0105c01_4": "二者、常求六波羅蜜欲令滿足。",
    "T12n0339_001:0105c01_5": "三者、心信清淨堅固。",
    "T12n0339_001:0105c02_6": "四者、於諸菩薩常起師想，乃至初發菩提心者，皆生師想而供養之，而不偏著親友因緣。",
    "T12n0339_001:0105c04_7": "得無垢女！",
    "T12n0339_001:0105c04_8": "諸菩薩摩訶薩，若能成就如是四法，隨其所願生佛國土。」",
    "T12n0339_001:0105c05_9": "爾時世尊而說偈言：「不嫉他利養，　　求波羅蜜善，　常淨堅固心，　　於菩薩師想，　不諂求樂緣，　　欲令親得樂。",
    "T12n0339_001:0105c10_0": "　常修此功德，　　速得近如來，　隨心之所願，　　得生佛世界。",
    "T12n0339_001:0105c12_0": "　既生彼世界，　　隨憶念皆得。」",
    "T12n0339_001:0105c13_0": "爾時得無垢女白佛言：「世尊！",
    "T12n0339_001:0105c13_1": "如佛為我所說法門，若我不信、不取此法，不修、不行，是則破壞一切十方於今現在現命現住諸佛世尊。」",
    "T12n0339_001:0105c16_0": "爾時尊者大目犍連，語得無垢作如是言：「汝甚希有！",
    "T12n0339_001:0105c17_1": "若如是說菩提難得，彼菩提行難得修行，女能修行甚為希有。」",
    "T12n0339_001:0105c18_2": "得無垢女即發誓言：「大德目連！",
    "T12n0339_001:0105c19_3": "我未來世當成如來應正遍知，如今世尊等無有異。",
    "T12n0339_001:0105c20_4": "若實不虛，令此三千大千世界六種震動，無一眾生有怖畏者。",
    "T12n0339_001:0105c22_5": "我今實語，若我堪能如佛所說具足修行，今當雨華天諸妓樂自然出聲，我婦女身轉為丈夫。」",
    "T12n0339_001:0105c24_6": "得無垢女，如是說已，即時三千大千世界六種震動，天諸妓樂自然出聲，雨眾天華。",
    "T12n0339_001:0105c26_7": "得無垢女，轉婦女身即成丈夫，如年十六端正童子，一切皆見。",
    "T12n0339_001:0105c27_8": "爾時尊者大目犍連白如來曰：「希有世尊！",
    "T12n0339_001:0105c28_9": "如我意解，菩薩從初發心乃至道場，此得無垢如是神通最為第一，如是大力，如是大體，如實住持，此如是等，所見因緣，異異具足。」",
    "T12n0339_001:0106a02_10": "如是說已，佛言：「如是，如是！",
    "T12n0339_001:0106a03_11": "目連！",
    "T12n0339_001:0106a03_12": "如汝所說，菩薩從初發心乃至道場，彼是世間天人福田，出過一切聲聞緣覺。」",
    "T12n0339_001:0106a05_13": "時佛微笑——諸佛常法，若微笑時，則有若干無量種色，種種異色，青黃赤白紅紫頗梨金寶色光從口中出，普照無量無數世界，乃至梵世，照已還攝，入如來頂——爾時尊者阿難從座而起，整服左肩，右膝著地，合掌向佛，偈讚問曰：「天王緊那羅，　　娑婆世界主，　大梵天王聲，　　命命之音聲，　音樂諸天聲，　　貪瞋癡寂靜，　世界皆生愛，　　無垢人王月，　力功德如海。",
    "T12n0339_001:0106a15_14": "　　何故放光明，　復六種動地？",
    "T12n0339_001:0106a16_15": "　　大地不傾覆，　空中雨天華，　　見者心愛樂。",
    "T12n0339_001:0106a18_0": "　猶如師子王，　　破壞小野干，　如來能摧壞，　　一切諸外道。",
    "T12n0339_001:0106a20_0": "　唯願牟尼尊，　　今日為我說，　佛念何因緣，　　何人得大利？",
    "T12n0339_001:0106a22_0": "　億那由他數，　　日月珠光明，　帝釋娑婆主，　　乃至梵天光，　從世尊面門，　　出無垢淨光，　彼十方光明，　　一切皆不現。",
    "T12n0339_001:0106a26_0": "　額中滿如月，　　眉間淨無垢，　明若秋日月，　　分陀華無異，　猶如電光發，　　螢火星不現。",
    "T12n0339_001:0106a29_0": "　釋迦牟尼尊，　　映蔽諸外道，　如來今放光，　　何人得利益？」",
    "T12n0339_001:0106b02_0": "尊者阿難，如是說已。",
    "T12n0339_001:0106b02_1": "佛言：「阿難！",
    "T12n0339_001:0106b02_2": "此得無垢如實住持，轉女人身得成男子，汝為見不？」",
    "T12n0339_001:0106b03_3": "阿難答言：「已見。",
    "T12n0339_001:0106b04_4": "世尊！」",
    "T12n0339_001:0106b04_5": "佛言：「阿難！",
    "T12n0339_001:0106b04_6": "此得無垢菩薩，於八十千阿僧祇劫行菩提行，求阿耨多羅三藐三菩提，於六十千阿僧祇佛所行菩提行，文殊師利童子菩薩，爾乃於後發菩提心。",
    "T12n0339_001:0106b08_0": "如文殊師利等八十千菩薩，若佛世界功德莊嚴，如得無垢菩薩一佛世界功德莊嚴。」",
    "T12n0339_001:0106b09_1": "爾時尊者大目揵連，語得無垢菩薩言：「善男子！",
    "T12n0339_001:0106b11_2": "若仁如是久遠已來行菩提行，求阿耨多羅三藐三菩提，如是女身何以不轉？」",
    "T12n0339_001:0106b12_3": "得無垢言：「大德目連！",
    "T12n0339_001:0106b13_4": "菩提覺者非女人身、非男子身。",
    "T12n0339_001:0106b14_0": "何以故？",
    "T12n0339_001:0106b14_1": "菩提不生，非身心覺。」",
    "T12n0339_001:0106b15_0": "爾時文殊師利童子作如是言：「希有世尊！",
    "T12n0339_001:0106b15_1": "此得無垢菩薩摩訶薩，乃能解此甚深解脫。」",
    "T12n0339_001:0106b16_2": "佛言：「文殊師利！",
    "T12n0339_001:0106b17_3": "如得無垢菩薩，六十億佛所，行於梵行，修空三昧，滿八十千阿僧祇劫，修無生忍，於三十億佛所，難問彼佛已，說得無垢菩薩甚深解脫，諸菩薩中最為第一，衣食供養八十億佛，問此論義辯才法門。",
    "T12n0339_001:0106b21_4": "文殊師利！",
    "T12n0339_001:0106b22_5": "若善男子，若善女人！",
    "T12n0339_001:0106b22_6": "聞此法門，受持讀誦為他廣說，彼人如是得福甚多。",
    "T12n0339_001:0106b23_7": "何以故？",
    "T12n0339_001:0106b23_8": "此法門者得入菩提具足因緣。」",
    "T12n0339_001:0106b25_0": "爾時文殊師利白佛言：「世尊！",
    "T12n0339_001:0106b25_1": "當以何名名此法門？",
    "T12n0339_001:0106b26_2": "我當云何而奉持之？」",
    "T12n0339_001:0106b27_0": "佛言：「文殊師利！",
    "T12n0339_001:0106b27_1": "此法門者名『論義辯才』，如是受持；名『得無垢法門』，如是受持。」",
    "T12n0339_001:0106b28_2": "佛說是時，有八十億那由他眾生，諸天人等一切不退，決定當得阿耨多羅三藐三菩提。",
    "T12n0339_001:0106c02_0": "爾時辯聚菩薩摩訶薩白佛言：「世尊！",
    "T12n0339_001:0106c02_1": "世尊！",
    "T12n0339_001:0106c02_2": "得無垢菩薩摩訶薩，幾時當得阿耨多羅三藐三菩提覺？」",
    "T12n0339_001:0106c04_3": "佛言：「善男子！",
    "T12n0339_001:0106c04_4": "是得無垢菩薩摩訶薩，過不可數百千阿僧祇劫，當得作佛，號無垢笑憶念幢王如來、應、正遍知，世界名曰無量淨妙功德莊嚴，彼國無有聲聞、緣覺，過天富樂。」",
    "T12n0339_001:0106c09_0": "爾時得無垢菩薩摩訶薩，於世尊前，聞授記已，歡喜踊躍，上昇虛空高八十億多羅樹，住虛空中，放大光明，其光遍照千佛世界，世尊頂上八十四千由旬寶華中住，為供養佛，如鳥飛下，繞佛千匝，合掌向佛，於一面坐。",
    "T12n0339_001:0106c13_1": "爾時彼五百婆羅門，并梵天婆羅門，見得無垢菩薩前勝神通，身毛肅然，得淨心信，深生愛敬。",
    "T12n0339_001:0106c16_0": "合掌向佛而說偈言：「若恭敬如來，　　彼利是大利，　令何人決定，　　作佛法因緣。",
    "T12n0339_001:0106c19_0": "　我婆羅門種，　　前造作惡事，　見大聲聞師，　　口說不善語。",
    "T12n0339_001:0106c21_0": "　今懺悔此罪，　　願後不受殃，　見佛子惡說，　　非是賢人語，　非善得人身，　　虛損他飲食。",
    "T12n0339_001:0106c24_0": "　我若不見佛，　　勝妙功德王，　則與得無垢，　　相隨解奏去。",
    "T12n0339_001:0106c26_0": "　以見彼佛子，　　恭敬須臾間，　我問彼言曰：　　『何處時見佛？』",
    "T12n0339_001:0106c28_0": "　彼言：『生七日，　　爾時聞佛名。』",
    "T12n0339_001:0106c29_0": "　彼說佛功德，　　實體不異聞。",
    "T12n0339_001:0107a01_0": "　我聞彼佛名，　　深生淨信心，　一切皆欲去，　　向無上菩提。",
    "T12n0339_001:0107a03_0": "　我前福因緣，　　得聞佛名稱，　來向釋師子，　　頭面禮佛足。",
    "T12n0339_001:0107a05_0": "　求見佛禮拜，　　聞於無上法，　見此二足尊，　　得脫一切苦。",
    "T12n0339_001:0107a07_0": "　若佛釋師子，　　實語人說法，　我學彼佛法，　　得佛法因緣。",
    "T12n0339_001:0107a09_0": "　女聞佛法故，　　得無上菩提，　我今入實法，　　菩薩行道門，　我信入佛法，　　當得世間勝。",
    "T12n0339_001:0107a12_0": "　彼堅固心知，　　憶念牟尼尊，　聖知阿難問，　　授一切人記。」",
    "T12n0339_001:0107a14_0": "爾時世尊，而說偈言：「此等五百人，　　梵天婆羅門，　彼一切同時，　　當得成佛道。",
    "T12n0339_001:0107a17_0": "　於八十億劫，　　不作諸惡行，　於一一劫中，　　得見億如來。",
    "T12n0339_001:0107a19_0": "　過去已供養，　　滿足五百佛，　此後復得見，　　億佛坐菩提。",
    "T12n0339_001:0107a21_0": "　供養僧福田，　　八十億比丘，　廣為諸眾生，　　說如是法門。",
    "T12n0339_001:0107a23_0": "　次第一切得，　　寂靜涅槃樂。」",
    "T12n0339_001:0107a24_0": "佛說此經已，辯聚菩薩摩訶薩、得無垢菩薩摩訶薩等一切菩薩，彼諸聲聞，彼婆羅門，波斯匿王憍薩羅主，及諸天人并阿修羅、乾闥婆等，聞世尊說，歡喜奉行。",
    "T12n0339_001:0107a28_0": "得無垢女經"
}