{
    "T01n0023_005:0300a23_0": "大樓炭經卷第五",
    "T01n0023_005:0300a25_0": "西晉沙門法立共法炬譯",
    "T01n0023_005:0300a26_0": "戰鬪品第十",
    "T01n0023_005:0300a27_0": "佛告比丘：「昔者諸天，欲與阿須倫共戲戰鬪，諸天便在一面住舍營。",
    "T01n0023_005:0300a28_1": "時，天帝釋告忉利諸天言：『若使我諸天得勝、阿須倫壞者，當以五繫，縛維摩質阿須倫。』",
    "T01n0023_005:0300b01_2": "天帝釋勅諸樂天等，忉利天即受天帝教。",
    "T01n0023_005:0300b02_3": "爾時，維摩質阿須倫亦復告諸阿須倫言：『若使諸阿須倫得勝、諸天壞者，便當取天帝釋，以五繫縛之。』",
    "T01n0023_005:0300b04_4": "諸阿須倫受教。",
    "T01n0023_005:0300b05_5": "爾時，天與阿須倫共戰鬪，諸天便得勝，忉利天便取維摩質阿須倫，以五繫縛，將至善等天，以見天帝釋。",
    "T01n0023_005:0300b07_6": "若維摩質阿須倫念言：『我樂在天上。』",
    "T01n0023_005:0300b08_7": "者，便自見繫縛已解，自然天五樂在前。",
    "T01n0023_005:0300b09_8": "若維摩質阿須倫，自念欲還，便自還五繫縛，失天五樂。」",
    "T01n0023_005:0300b10_9": "佛告諸比丘：「阿須倫所被繫縛，如是魔所繫縛復劇。",
    "T01n0023_005:0300b12_10": "若是念為魔所縛，不念為魔所解。",
    "T01n0023_005:0300b12_11": "有我念有吾有我為著，無有我是亦為著，有色是亦為著，無有色是亦為著，亦不有色亦不無色是亦有著，有想者是亦為著，無想者是亦為著，亦不有想亦不無想是亦為著，疫病是為著瘡、是為著痛。",
    "T01n0023_005:0300b17_12": "賢者弟子，聞是著病、著瘡、著痛，樂無所著行是我者是為著，是為不專一為亂、是為展轉有我、是為著無有我，是亦為著。",
    "T01n0023_005:0300b20_13": "有色是為著，無色是為著，亦不有色亦不無色是亦為著，有想是為著，無想是為著，亦不有想亦不無想是亦為著，著病瘡痛。",
    "T01n0023_005:0300b23_14": "賢者弟子，聞是著病瘡痛，便樂無所著行。」",
    "T01n0023_005:0300b24_0": "佛告比丘：「昔者阿須倫與天戰鬪，釋提桓因告忉利諸天：『若諸天得勝，便當五繫縛維摩質阿須倫。』",
    "T01n0023_005:0300b26_1": "諸天即受教。",
    "T01n0023_005:0300b26_2": "爾時，維摩質便復告諸阿須倫：『若我曹得勝者，便當共取天帝釋，五繫縛之。』",
    "T01n0023_005:0300b28_3": "便共戰鬪。",
    "T01n0023_005:0300b28_4": "諸天便得勝，則取維摩質阿須倫，五繫縛之，將至善等天等以見天帝釋。",
    "T01n0023_005:0300c01_5": "維摩質阿須倫，行來善等天，等所見者，便罵詈惡口。",
    "T01n0023_005:0300c02_6": "爾時侍者，於天帝釋前，便說偈言：「『天帝釋為恐耶？",
    "T01n0023_005:0300c04_7": "　　無有力而寂寞？",
    "T01n0023_005:0300c05_0": "　　目前聞維摩質，　　口所出麤惡語。』",
    "T01n0023_005:0300c06_0": "「爾時，天帝釋報侍者說偈言：「『我不用恐故寂，　　力不少於維摩。",
    "T01n0023_005:0300c08_0": "　　云何人智慧者，　　寧當與愚癡諍？』",
    "T01n0023_005:0300c09_0": "「爾時，侍者於天帝釋前，說偈言：「『若愚癡來鬪時，　　不當應忍此事，　　於彼當以撾杖，　　便撾擊是愚癡。』",
    "T01n0023_005:0300c12_0": "「爾時，天帝釋報侍者說偈言：「『我已為了知是，　　不當與愚癡語，　　若愚者有瞋恚，　　智慧者不欲諍。』",
    "T01n0023_005:0300c15_0": "「爾時，侍者於天帝釋前，說偈言：「『當知是如是寂，　　天帝釋當見因，　　用愚癡謂智為，　　以恐畏故寂寞。",
    "T01n0023_005:0300c18_0": "　　其愚癡自謂為，　　用恐畏故默聲，　　用是故復來鬪，　　王恐捨如牛走。』",
    "T01n0023_005:0300c20_0": "「爾時，釋提桓因報侍者說偈言：「『念來嬈輕易我，　　謂為恐故默然，　　身之利第一義，　　無有與忍辱等。",
    "T01n0023_005:0300c23_0": "　　其是者弊惡人，　　身有起瞋恚意，　　不當發瞋恚向，　　瞋恚者便共諍。』",
    "T01n0023_005:0300c25_0": "「爾時，釋提桓因重復報侍者，說偈言：「『所作有二因緣，　　為身故及他人，　　若有起諍鬪者，　　智慧者不與鬪。",
    "T01n0023_005:0300c28_0": "　　若有作是二事，　　為己身及他人，　　人謂是為愚癡，　　用不解於法故。",
    "T01n0023_005:0301a01_0": "　　無力者謂有力，　　其有力癡強者，　　行法者其筋力，　　無有能降伏者。",
    "T01n0023_005:0301a03_0": "　　其有是筋力者，　　於劣人其寂寞，　　我知忍為最上，　　涕忍辱於劣人。』」",
    "T01n0023_005:0301a05_0": "佛告比丘：「欲知爾時天帝釋，是我身。",
    "T01n0023_005:0301a05_1": "我忍辱如是，我今亦復忍辱。」",
    "T01n0023_005:0301a06_2": "佛語比丘：「昔者阿須倫，與天共鬪得勝，諸天即壞，天帝釋便坐千馬車走還。",
    "T01n0023_005:0301a08_3": "見睒披大樹上有鳥，諸巢中有二卵，便自說偈言：「『語御者鳥睒披，　　迴馬車當避去，　　寧阿須破壞我，　　莫令壞是兩卵。』",
    "T01n0023_005:0301a12_0": "「御者即受天帝釋教，迴千疋馬車避去。",
    "T01n0023_005:0301a12_1": "諸阿須倫見天帝釋千疋馬車迴還，便言：『欲來與我戰鬪。』",
    "T01n0023_005:0301a14_2": "以阿須倫即恐怖忙走，諸天即得勝。」",
    "T01n0023_005:0301a15_3": "佛告比丘：「欲知爾時天帝釋不？",
    "T01n0023_005:0301a15_4": "則我身是。",
    "T01n0023_005:0301a16_5": "我爾時以慈心，念一切人民及蜎蜚蠕動之類亦如是。」",
    "T01n0023_005:0301a18_0": "佛告比丘：「昔者諸天，與阿須倫共戰鬪，諸天得勝，阿須倫壞。",
    "T01n0023_005:0301a19_1": "爾時，天帝釋甚歡喜，還造起大講堂，名為勝。",
    "T01n0023_005:0301a20_2": "何以故名為勝？",
    "T01n0023_005:0301a20_3": "勝諸阿須倫故。",
    "T01n0023_005:0301a21_4": "作百重欄楯，一一欄楯間，各作七百交露。",
    "T01n0023_005:0301a22_5": "一一交露中，有七百玉女。",
    "T01n0023_005:0301a22_6": "一一玉女，有七百侍者。",
    "T01n0023_005:0301a23_7": "爾時，天帝釋不復憂諸玉女衣被飲食，各如前世所行，自然為生。",
    "T01n0023_005:0301a24_8": "起講堂千世界中，講堂無與天帝釋講堂等者。",
    "T01n0023_005:0301a25_9": "阿須倫王念言：『我威神乃尊，如是諸日月及忉利天，於我上虛空中住還，我欲取日月之光明，著耳中行至十方。』",
    "T01n0023_005:0301a28_10": "念是已，便瞋恚無所復隨避。",
    "T01n0023_005:0301a29_11": "爾時，阿須倫王，念維摩質阿須倫。",
    "T01n0023_005:0301a29_12": "維摩質阿須倫既知之，便著種種具莊，取種種兵仗騎乘，無央數阿須倫百千俱，往至阿須倫王所，在前住。",
    "T01n0023_005:0301b03_13": "爾時，阿須倫王復念舍摩利阿須倫。",
    "T01n0023_005:0301b04_14": "舍摩利阿須倫即復知之，便著種種具莊，取兵仗騎乘，與無央數百千阿須倫，往至阿須倫王所，在前住。",
    "T01n0023_005:0301b06_15": "爾時，阿須倫王復念滿由阿須倫、祇羅阿須倫，即知之，便著種種具莊，取兵仗，與無央數百千阿須倫俱，往至阿須倫王所，在前住。",
    "T01n0023_005:0301b09_16": "爾時，阿須倫王自著種種具莊，取兵仗騎乘，與無央數百千阿須倫王圍遶，從城出，往欲與忉利天共戰鬪。",
    "T01n0023_005:0301b12_17": "爾時，難頭和難龍王，以身繞須彌山七匝，而震動須彌山，以尾搏扇大海，其水跳上至須彌山邊，三百三十六萬里，忉利天即知阿須倫欲來與天戰鬪。",
    "T01n0023_005:0301b15_18": "爾時，海中諸龍著種種具莊，取兵仗騎乘，皆往逆諸阿須倫共鬪。",
    "T01n0023_005:0301b17_19": "若鬪得勝者，逐諸阿須倫入其城郭。",
    "T01n0023_005:0301b18_20": "若諸龍壞不能勝者，便往至拘蹄鬼神所，語諸拘蹄鬼神言：『諸阿須倫，欲與諸天戰鬪，共去逆鬪來。』",
    "T01n0023_005:0301b20_21": "拘蹄諸鬼神聞諸龍語，便著種種衣被具莊，取兵仗騎乘，共往逆阿須倫便戰鬪。",
    "T01n0023_005:0301b22_22": "若能勝者，逐阿須倫至其城郭。",
    "T01n0023_005:0301b23_23": "不能勝者，即往至持華鬼神所，語諸持華鬼神言：『阿須倫欲與天共戰鬪，當俱往逆逐之。』",
    "T01n0023_005:0301b25_24": "持華鬼神從龍及拘蹄鬼神聞是語，便著種種具莊，取兵仗騎乘，共往逆與阿須倫共戰鬪。",
    "T01n0023_005:0301b27_25": "若得勝者，便逐入其城郭。",
    "T01n0023_005:0301b27_26": "若不能勝者，便往至蔡陀末鬼神所，語蔡陀末鬼神言：『諸阿須倫，欲與諸天共鬪，當共往逆逐之。』",
    "T01n0023_005:0301c01_0": "蔡陀末鬼神聞之，便著種種具莊，取兵仗騎乘，共往逆阿須倫共戰鬪。",
    "T01n0023_005:0301c02_1": "得勝者，即逐阿須倫至其城郭。",
    "T01n0023_005:0301c03_2": "不能勝者，便往至四天王上，語四天王言：『諸阿須倫，欲與天戰鬪，當共往逆戰鬪逐之。』",
    "T01n0023_005:0301c05_3": "諸天聞之。",
    "T01n0023_005:0301c05_4": "爾時，毘沙門大天王念提頭賴天王。",
    "T01n0023_005:0301c06_5": "提頭賴天王即知之，便著種種具莊，取兵仗騎乘，與無央數提陀羅百千俱前後圍繞，往至毘沙門大天王所，在前住。",
    "T01n0023_005:0301c09_6": "爾時，毘沙門天王，復念畢樓勒天王。",
    "T01n0023_005:0301c10_7": "畢樓勒天王即知之，便著種種具莊取兵仗騎乘，畢樓勒天王，與無央數諸天，又與無央數百千俱，畢樓勒天王，又與無央數諸龍百千俱前後圍繞，往至毘沙門大天王所，在前住。",
    "T01n0023_005:0301c14_8": "爾時，毘沙門天王，著種種具莊，取兵仗騎乘，與無央數百千諸鬼神俱圍繞，及諸天王往，與諸阿須倫共戰鬪。",
    "T01n0023_005:0301c16_9": "若能得勝者，便逐諸阿須倫至其城郭。",
    "T01n0023_005:0301c17_10": "不得勝者，即往至善等天等白天帝釋，及語忉利諸天言：『諸阿須倫，欲與天戰鬪，當共往逆鬪逐之。』",
    "T01n0023_005:0301c19_11": "爾時，天帝釋告諸天言：『往至須焰天子所、兜率天子所、尼摩羅天子所、波羅尼蜜天子所言：「阿須倫欲與諸天共戰鬪，當共往鬪逐之。」』",
    "T01n0023_005:0301c23_12": "波羅摩天子即受天帝釋教，往語上四天如是。",
    "T01n0023_005:0301c24_13": "便各各著種種具莊，取兵杖騎乘來下天，與無央數天人，焰天往須彌山東脅護忉利天；兜率天人往與無央數天人，在須彌山南脅住；尼摩羅天子，與無央數諸天，住須彌山西脅，護忉利天故；波羅尼天子與無央數諸天，往住須彌山北脅，護忉利天故。",
    "T01n0023_005:0302a06_0": "「爾時，天帝釋，念維縵諸鬼神。",
    "T01n0023_005:0302a06_1": "維縵諸鬼神即知之，便著種種具莊，取兵仗騎乘，往至天帝釋所，在前住。",
    "T01n0023_005:0302a08_2": "爾時，天帝釋念善住象王。",
    "T01n0023_005:0302a08_3": "善住象王即知之，便著種種具莊，取兵仗騎乘，往至天帝釋所，在前住。",
    "T01n0023_005:0302a10_4": "爾時，天帝釋復念諸天王。",
    "T01n0023_005:0302a11_5": "諸天王即知之，便著種種具莊，取兵仗騎乘，往至天帝釋所，在前住。",
    "T01n0023_005:0302a12_6": "爾時，天帝釋復念忉利諸天。",
    "T01n0023_005:0302a13_7": "忉利諸天即知之，便著種種具莊，取兵仗騎乘，往至天帝釋所，在前住。",
    "T01n0023_005:0302a15_0": "爾時，天帝釋自著種種具莊，取兵仗騎乘，坐善住象王脅上，與無央數百千諸天俱，前後圍繞，出天宮，往至諸阿須倫所共戰鬪。",
    "T01n0023_005:0302a17_1": "刀刃矛箭弓弩，以刺傷諸阿須倫身所，毒痛不可言，以因緣故亦不死。",
    "T01n0023_005:0302a19_2": "諸阿須倫亦如是，用七寶刀刃矛箭弓弩，以刺傷諸天身，毒痛不可言，以因緣故亦不死。",
    "T01n0023_005:0302a21_3": "欲行天亦如是，與諸阿須倫戰鬪，因欲藏故，欲因緣故乃如是。」",
    "T01n0023_005:0302a23_4": "大樓炭經三小劫品第十一佛告比丘：「有三小劫。",
    "T01n0023_005:0302a24_5": "何等為三？",
    "T01n0023_005:0302a24_6": "一者刀劒劫、二者穀貴劫、三者疫病劫，是為三小劫。",
    "T01n0023_005:0302a25_7": "刀劒劫者，云何刀劒劫？",
    "T01n0023_005:0302a26_8": "時，人多非法，愚癡邪見行十惡事。",
    "T01n0023_005:0302a27_9": "用人行是惡事故，諸所有美味，酥麻油蜜石蜜，諸所有皆滅。",
    "T01n0023_005:0302a28_10": "諸有好衣，錦白[疊*毛]皆滅盡。",
    "T01n0023_005:0302a29_11": "是天下地，山林谿谷崖岸自然生，諸珠琉璃水精諸寶，皆沒地中，但有棘岸。",
    "T01n0023_005:0302b02_12": "刀劒劫時，人民不孝順父母、不承事沙門道人、不敬尊長，其惡名遍流行。」",
    "T01n0023_005:0302b03_13": "佛言：「譬如今世人，孝順父母、敬順事沙門道人、承用長老言，其善名聞流布。",
    "T01n0023_005:0302b05_14": "如是刀劒劫時人民，不孝順父母、不承事道人沙門、不敬長老，惡名聞流布。",
    "T01n0023_005:0302b07_15": "刀劒劫時，都無有善，何況有行善者耶？",
    "T01n0023_005:0302b08_16": "刀劒劫時，是天下人，無有賈貸者，諸大樹木皆墮，地但有溝坑，高卑不平，有水蕩波處崩岸，河水深在底，人民少，但懷恐怖，衣毛為竪。",
    "T01n0023_005:0302b11_17": "刀劒劫時，人民相見但欲相賊害，譬如野澤之中獦者見麋鹿，欲殺害之。",
    "T01n0023_005:0302b12_18": "如是刀劒劫時，人民相見但欲相賊害，手捉取草木瓦石，皆化為刀劒，展轉相殺。",
    "T01n0023_005:0302b14_19": "爾時人壽十歲耳！",
    "T01n0023_005:0302b15_20": "中有黠者智慧，走入山林谿谷深河岸中藏匿，言：『無有能殺我者，我亦不殺人。』",
    "T01n0023_005:0302b16_21": "便在彼食果蓏樹根。",
    "T01n0023_005:0302b17_22": "刀劒劫者，相殺七日乃休。",
    "T01n0023_005:0302b18_23": "爾時人民死者皆墮泥犁中。",
    "T01n0023_005:0302b18_24": "所以者何？",
    "T01n0023_005:0302b19_0": "彼刀劒劫時，人各各懷毒意相念惡，無善意而死。",
    "T01n0023_005:0302b20_1": "刀劒劫時如是也。」",
    "T01n0023_005:0302b21_0": "佛語比丘：「穀貴劫時云何？",
    "T01n0023_005:0302b21_1": "穀貴劫中時，人民多非法，愚癡邪見嫉妬慳貪，守財不肯布施。",
    "T01n0023_005:0302b23_0": "用是故，天雨不為時節。",
    "T01n0023_005:0302b23_1": "用天雨不時節故，人民所耕種，枯死不生，但有枯莖，用是故穀貴，人收掃畦中落穀，纔自活命。",
    "T01n0023_005:0302b25_2": "穀貴劫時如是也。",
    "T01n0023_005:0302b26_3": "復次，穀貴劫時，人行掃街，市里均穀，以自給活。",
    "T01n0023_005:0302b27_4": "復次，穀貴劫時，樹葉落入地，人鑿地取樹葉，煑食之。",
    "T01n0023_005:0302b28_5": "穀貴劫時，人民困厄如是也。",
    "T01n0023_005:0302b29_6": "穀貴劫時，飢餓死者多，歲死骸骨解散在地，人皆飢餓，收取市里街道骸骨，煑用食之，人民飢餓，乃如是也。",
    "T01n0023_005:0302c02_7": "穀貴劫時，人死者墮餓鬼中。",
    "T01n0023_005:0302c03_8": "所以者何？",
    "T01n0023_005:0302c03_9": "穀貴劫時，人民相嫉妬慳貪，是為穀貴劫也。」",
    "T01n0023_005:0302c05_0": "佛語比丘：「疾病劫時云何？",
    "T01n0023_005:0302c05_1": "疾病劫時，人民奉行經戒，正見離邪見，行十善事，用是故，爾時他方世界諸鬼神，來嬈是諸人，撾捶諸人，撓亂其意；此間鬼神婬亂，是故他方鬼神，得來嬈諸人，撾捶撓亂其意。",
    "T01n0023_005:0302c09_2": "譬如王者，若大臣勅兵使守護城門，此諸婬亂，若他國有強賊來，鈔掠此郡國縣邑如是。",
    "T01n0023_005:0302c11_3": "疾病劫時人民，奉行經戒，正見離邪見，奉十善事，他方鬼神，來觸嬈人，撾捶撓亂其意。",
    "T01n0023_005:0302c13_4": "疾病劫時人，死者皆生天上。",
    "T01n0023_005:0302c14_5": "所以者何？",
    "T01n0023_005:0302c14_6": "疾病劫時，人民轉相勞問言：『云何？",
    "T01n0023_005:0302c15_7": "為安隱不？",
    "T01n0023_005:0302c15_8": "為差未？』",
    "T01n0023_005:0302c15_9": "是為疾病劫時。",
    "T01n0023_005:0302c16_10": "是為三小劫也。」",
    "T01n0023_005:0302c17_0": "大樓炭經災變品第十二",
    "T01n0023_005:0302c18_0": "佛語比丘：「天地有三災變。",
    "T01n0023_005:0302c18_1": "何等為三？",
    "T01n0023_005:0302c18_2": "一者火災變、二者水災變、三者風災變，是為三災變。",
    "T01n0023_005:0302c20_0": "災變時人會三處。",
    "T01n0023_005:0302c20_1": "何等為三？",
    "T01n0023_005:0302c20_2": "遭火災變時，人悉上第十五阿衛貨羅天上，聚會眾多；遭水災變時，人悉上第十九首皮斤天上，聚會眾多；遭風災變時，人悉上第二十三維呵天上，聚會眾多。",
    "T01n0023_005:0302c24_3": "遭火災變時，天下人皆行非法，邪見不見正，犯十惡事。",
    "T01n0023_005:0302c25_4": "用人民皆行非法，奉邪見不見三行，行十惡事故，天雨不時節。",
    "T01n0023_005:0302c27_0": "天不雨已後，是天下所有樹木草藥萬物，皆枯死不復生。」",
    "T01n0023_005:0302c28_1": "佛告比丘言：「是為非常、無堅固、不得久，是為老極，故當創厭，至令一切度，自求解脫矣。",
    "T01n0023_005:0303a01_2": "久久不可計，大亂風起，入大海三百三十六萬里，取日大城郭，上須彌山邊百六十八萬里，著本日道中。",
    "T01n0023_005:0303a03_3": "用是故，世間有兩日出，日出之後，諸渠小河水，皆枯竭無有水。」",
    "T01n0023_005:0303a05_4": "佛言：「是為非常、無堅固、不得久，是為老極，故當創厭，至得解脫自然之道。",
    "T01n0023_005:0303a06_5": "後時久久，不可復計，大亂風起，吹彼大海水三百三十六萬里，入取日大城郭，上須彌山王邊百六十八萬里，著日城郭道中。",
    "T01n0023_005:0303a09_6": "用是故，世間有三日出，諸有大河江流，邪遠、阿夷趣、摩醯、和叉、信他、流江，皆枯盡無有餘也。」",
    "T01n0023_005:0303a11_7": "佛語比丘：「非常、無堅固乃如是，是為老極。",
    "T01n0023_005:0303a12_8": "故當創厭遠之，至得解脫自然之道矣。",
    "T01n0023_005:0303a13_9": "後復久久不可計，有大亂風起，吹海水，波三百三十六萬里，入取日大城郭，出上須彌山王邊百六十八萬里，著日道中。",
    "T01n0023_005:0303a16_10": "用是故，世間有四日出，諸流泉大泉，及阿耨達池、紅蓮華池、青蓮華池、白蓮華池、黃蓮華池、摩那街大池、那利大池，皆枯盡無餘也。」",
    "T01n0023_005:0303a19_11": "佛語比丘：「非常、無堅固乃如是，不可得久，是為老極。",
    "T01n0023_005:0303a20_12": "故當創厭遠，至得解脫自然之道矣。",
    "T01n0023_005:0303a21_13": "後復久久不可計，大亂風起，吹大海水，波三百三十六萬里，入取日大城郭，上須彌山王邊百六十八萬里，著日道中。",
    "T01n0023_005:0303a24_14": "用是故，世間有五日出，大海水稍減，四千里、八千里、萬二千里、至減二萬八千里。」",
    "T01n0023_005:0303a25_15": "佛語比丘：「非常、無堅固乃如是，不可得久，是為老極。",
    "T01n0023_005:0303a27_16": "故當創厭遠，至得解脫自然之道矣。",
    "T01n0023_005:0303a27_17": "五日出時，燋大海水，至餘有二萬八千里、萬八千里、萬四千里、八千里、四千里。",
    "T01n0023_005:0303a29_18": "有時海水稍減，餘有七樹六樹五樹四樹三樹二樹一樹後稍減，餘有七人六人五人四人三人二人一人。",
    "T01n0023_005:0303b03_0": "海水餘有沒一人，後稍減至人腰，稍至人膝，後餘有少許水。",
    "T01n0023_005:0303b04_1": "譬如天雨牛蹄中水，後稍減久久，大海水皆盡，不能濕人指。",
    "T01n0023_005:0303b05_2": "譬如脂膏之汁著大火中即無烟矣。」",
    "T01n0023_005:0303b06_3": "佛語比丘：「非常、無堅固乃如是，故當創厭遠，至得解脫自然之道矣。",
    "T01n0023_005:0303b08_4": "後復甚久久不可計，大亂風吹大海水，波三百三十六萬里，入取日大城郭，上須彌山王邊百六十八萬里，著日道中。",
    "T01n0023_005:0303b10_5": "用是故，世間有六日出，四大天下及八萬城，大山及須彌山王，皆燒炙出烟。",
    "T01n0023_005:0303b12_6": "譬如大陶家初然火出烟狀。」",
    "T01n0023_005:0303b13_7": "佛語比丘：「如是世間有六日出時，燒炙四大天下及八萬城諸、大山須彌山王，皆烟出。",
    "T01n0023_005:0303b15_8": "譬如脂膏濕著大火中即無烟矣。」",
    "T01n0023_005:0303b15_9": "佛語比丘：「非常、無堅固，故當創厭，求索解脫得自然之道矣。",
    "T01n0023_005:0303b17_10": "後復甚久久，有大亂風起，吹大海水，波三百三十六萬里，入取日大城郭，出上須彌山王邊，著日道中。",
    "T01n0023_005:0303b19_11": "用是故，世間有七日出，四大天下及八萬城，諸大山須彌山王嶔峨動搖。",
    "T01n0023_005:0303b21_12": "譬如大鼎鑊熾其火，鑊沸踊躍，七日出時如是也。",
    "T01n0023_005:0303b22_13": "四天下、忉利天、焰天、兜率天、尼摩羅天、波羅尼蜜天、梵迦夷天宮，皆嶔峨動搖也。",
    "T01n0023_005:0303b24_14": "風高諸天宮，上著阿衛貨羅天。",
    "T01n0023_005:0303b25_15": "彼諸初生天子，見火皆恐怖，先生諸天語初生天子：『汝莫怖恐，我昔更見燒時，火齊此不過。』",
    "T01n0023_005:0303b27_16": "爾時，四大天下及八萬城諸大山及須彌山，皆嶔峨動搖。",
    "T01n0023_005:0303b28_17": "須彌山王四千里一崩墮，八千里、萬二千里、萬六千里、二萬四千里、三萬八千里而崩墮。",
    "T01n0023_005:0303c01_18": "譬如脂膏濕著大火中，即無烟亦無餘矣。」",
    "T01n0023_005:0303c02_19": "佛語比丘：「所有非常、無堅固乃如是，是為老極。",
    "T01n0023_005:0303c03_20": "故當創厭遠，至得解脫自然之道。",
    "T01n0023_005:0303c04_21": "誰當信世間有七日出時？",
    "T01n0023_005:0303c04_22": "獨有見者信之耳！",
    "T01n0023_005:0303c05_23": "誰當信四大天下及八萬城諸，大山及須彌山王燒出烟？",
    "T01n0023_005:0303c06_24": "獨有見者信之耳！",
    "T01n0023_005:0303c07_0": "誰當信四大天下及八萬城諸，大山及須彌山王，嶔峨動搖？",
    "T01n0023_005:0303c08_1": "及四天王、忉利天、焰天、兜率天、無貢高天、他化自轉天、梵迦夷天，皆嶔峨動搖，風舉諸天宮，上十五阿衛貨羅天上者？",
    "T01n0023_005:0303c11_0": "獨有見者信之耳！",
    "T01n0023_005:0303c11_1": "誰當信須彌山王盡破壞，無復有燋山土處，諸泥犁一切皆破滅盡已，後畜生禽獸皆復滅盡已，然後餓鬼皆復滅盡已，後阿須倫皆復滅盡已，後人皆死盡，及四王天、忉利天、焰天、兜率天、無貢高天、他化自轉天、梵迦夷天人皆滅盡，是謂天地燒，人皆會一處。",
    "T01n0023_005:0303c17_2": "然後甚大久久，有大雲起放大雨，其渧大如車輪滿諸江海，稍稍聚水，上至梵迦夷天，復至第十五光明聲天上。",
    "T01n0023_005:0303c19_3": "其水四面有風形持之，第一風名住風，二者助風，三者不動風，四者堅風，是為四。",
    "T01n0023_005:0303c21_4": "後久久大復久，數千萬歲，水稍稍耗減無央數百千由旬。",
    "T01n0023_005:0303c23_5": "有風名僧竭，周匝四面起吹，水稍稍減，其上波起生厚沫，化作七寶交露。",
    "T01n0023_005:0303c24_6": "如是轉上至第七天上，造作宮殿。",
    "T01n0023_005:0303c25_7": "後久久數千萬歲，水稍稍耗減數百千由旬，數百千由旬。",
    "T01n0023_005:0303c27_8": "亂風從四面起，吹撓水上生厚沫，化為七寶，金銀琉璃水精車璩馬瑙赤真珠，成為交露。",
    "T01n0023_005:0303c29_9": "金風持造第六波羅尼和耶越天人所居處。",
    "T01n0023_005:0304a01_10": "後久久甚遠，數千萬歲，水稍稍減；亂風名蔡竭，從四面來，吹水上波起生厚沫，化為七寶，金銀琉璃水精赤真珠車璩馬瑙，成為交露舍；亂風持上第五天上，造作天人宮殿竟。",
    "T01n0023_005:0304a05_11": "後久久數千萬歲，水下遂耗減；亂風從四面來，吹水上波起生厚沫，化為七寶，持上造作第四兜率天上、第三焰天，作宮殿。",
    "T01n0023_005:0304a08_0": "後復久久數萬歲，水下稍稍耗減數千萬由旬；亂風從四面來，吹水上波起生厚沫，化為四寶，一者黃金，二者白銀，三者琉璃，四者水精。",
    "T01n0023_005:0304a11_1": "亂風持以於世間天中央，造作須彌山王，高三百三十六萬里，廣縱亦三百三十六萬里，其東脅天白銀、南脅天青琉璃、西脅天水精、北脅天黃金。",
    "T01n0023_005:0304a14_2": "復久久數千萬歲，水下遂稍稍減數千萬由旬；亂風從四面來，吹撓其水，上生厚沫，化為七寶，金銀琉璃水精赤真珠車璩馬瑙，成交露；亂風持上須彌山王上，造作第二忉利天宮殿竟。",
    "T01n0023_005:0304a18_3": "後復久久數千萬歲，水下稍稍耗減，數千萬由旬；亂風從四面來，吹撓其水上波起生厚沫，化為七寶成交露；亂風持上須彌山王，百六十八萬里中半，造作第一天上人宮殿竟。",
    "T01n0023_005:0304a22_4": "後復久久數千萬歲，水下稍稍耗減；亂風從四面來，吹撓其水上波起生厚沫，化為金剛；亂風於四大天下，及八萬城外，造作山高六百八十萬由旬凡合而四匝，名大鐵圍山。",
    "T01n0023_005:0304a26_5": "後復久久數千萬歲，水下稍稍耗減；亂風從四面來，吹撓其水上波起生厚沫，化為金剛；亂風復取於四大天下，及八萬城外，凡匝四合，復造作第二大山，其山高六百八十萬由旬。",
    "T01n0023_005:0304b01_6": "其後水下稍稍耗減，數千萬歲；亂風從四面來，吹撓其水上波起生厚沫，化為七寶，金銀琉璃水精赤真珠車璩馬瑙，圍繞造作八重山，高百六十八萬里，名阿多利，甚姝好。",
    "T01n0023_005:0304b05_7": "其水下遂稍稍減，數千萬里；亂風從四面來，吹撓其水上波起生厚沫，化為七寶。",
    "T01n0023_005:0304b07_8": "持著阿多利山周匝，造作第二山，名伊沙多，高百三十四萬里，甚姝好。",
    "T01n0023_005:0304b09_9": "第三山名喻漢多，高四十八萬里，廣亦四十八萬里。",
    "T01n0023_005:0304b10_10": "第四山名善見，高二十四萬里，廣亦二十四萬里。",
    "T01n0023_005:0304b11_11": "第五寶山名阿波尼，高十二萬里，廣亦十二萬里。",
    "T01n0023_005:0304b12_12": "第六寶山名尼彌多羅，高四萬四千里，廣亦四萬四千里。",
    "T01n0023_005:0304b14_0": "第七寶山名維那兜，高二萬二千里，廣亦二萬二千里。",
    "T01n0023_005:0304b15_1": "第八寶山名遮迦和，高萬二千里，廣亦萬二千里。",
    "T01n0023_005:0304b16_2": "後水稍稍減；亂風四面來，吹其水上生厚沫，化為厚土因成地，深六百八十萬由旬，其邊不可限。",
    "T01n0023_005:0304b18_3": "亂風大起，吹掘損其地，大深三百三十六萬里，長亦三百三十六萬里，天下諸水皆流歸之，正滿因成大海。",
    "T01n0023_005:0304b21_0": "「海水何故鹹？",
    "T01n0023_005:0304b21_1": "鹹一味有三事。",
    "T01n0023_005:0304b21_2": "一者海中有大魚，身長四千里者、八千里者、萬二千里者、萬六千里者、二萬里者、二萬四千里者、二萬八千里者、三萬二千里者，皆清淨溺海中，故海水鹹。",
    "T01n0023_005:0304b25_3": "二者雲起覆諸海放大雨，其雲上至阿迦尼吒天，放雨大如車軸，洗蕩須彌陀稱諸天宮、阿答和天、阿比波天、首陂斤天、惟呵鉢天、阿陂陂天、梵迦夷天，下至四王天，其鹹水悉流入大海故，海水鹹一味。",
    "T01n0023_005:0304b29_4": "復次，昔者得仙道人能呪，呪使海水鹹一味，故海水鹹一味。",
    "T01n0023_005:0304c02_5": "是為三事。」",
    "T01n0023_005:0304c03_0": "佛言：「天地共遭水災變時，天下人施行皆為眾善，好喜為道德，死後精神魂魄，皆上第十六天上為天人。",
    "T01n0023_005:0304c05_1": "泥犁中人，諸有含血喘息蠕動之類，死皆歸人形，復為眾善之行，好喜為道德，死皆上第十六天上為天人。",
    "T01n0023_005:0304c07_2": "阿須倫天人，及第一天上人，以上至第十五天上人，皆終已，其精神魂魄來下歸人形，施行積為眾善，好喜為道德，死皆復上第十六天上為天人，然後天下人乃盡。",
    "T01n0023_005:0304c11_3": "久久大雲復起，上行至故第十五天上。",
    "T01n0023_005:0304c12_4": "其雲下大沸灰雨，其渧大如車軸。",
    "T01n0023_005:0304c13_5": "天雨沸灰，如是久久數百千萬歲，諸四天下八萬城諸，大山及須彌山，從第十五天上，以下至四天下，皆麋爛消滅盡無餘。",
    "T01n0023_005:0304c16_0": "譬如以脂膏之汁置大火中，即無烟焰矣。",
    "T01n0023_005:0304c16_1": "誰當信此言者？",
    "T01n0023_005:0304c17_2": "獨有得自然之道者，乃信之耳！",
    "T01n0023_005:0304c18_3": "此謂天地遭水災變時，破壞終亡之要也。",
    "T01n0023_005:0304c19_4": "天地終亡破壞已後，得更始生之法。",
    "T01n0023_005:0304c19_5": "如遭火災變時，更生同法。",
    "T01n0023_005:0304c20_6": "始從第十五天上起成，下至第一天上，及阿須倫天，及造作四大天下，及八萬城諸大山、及須彌山，日月星宿乃見。",
    "T01n0023_005:0304c23_7": "下及天下諸所有萬物，至造竟鐵圍大山，此所謂天地遭水災變時，破壞終亡後，更始根本要也。」",
    "T01n0023_005:0304c25_8": "佛言：「天地共遭大風災變時，天下人施行有仕，平善慈仁常孝順，皆好喜為道，死精神皆上第十七天上為天人。",
    "T01n0023_005:0304c27_9": "泥犁中人，及諸有含血喘息蠕動之類，死皆歸人形，皆復為眾善之行，皆喜好為道德，死精神魂魄皆上第十七天上為天人。",
    "T01n0023_005:0305a01_10": "阿須倫天及第一天上，以上至第十六天上，人皆終亡，精神魂魄，來下歸人形施行積為善，喜好為道德，死皆得上第十七天上為天人，然後天下人乃盡。",
    "T01n0023_005:0305a05_11": "索久久大風起，名曰來柯沙，上行至故第十六天上，閃壞敗破散消滅，上悉盡之，無餘聲無響。",
    "T01n0023_005:0305a07_12": "久久如是大風吹，盡第十六天上人本所居處了，盡下至阿須倫天無餘，譬如大風吹微善，隨漂消散微盡。",
    "T01n0023_005:0305a10_0": "誰當信此言者？",
    "T01n0023_005:0305a10_1": "獨有得自然之道者，乃信之耳！",
    "T01n0023_005:0305a11_2": "大風復吹破壞消滅，悉盡天下日月所照中萬物，四大天下及八萬城，諸大山及須彌山盡竟，鐵泰山，皆麋消滅亡，悉盡索無餘復。",
    "T01n0023_005:0305a14_3": "譬如大風吹微麮，隨漂消散，微盡無餘矣！",
    "T01n0023_005:0305a15_4": "天地共遭大風災變時竟一劫後，復更始生之法。",
    "T01n0023_005:0305a16_5": "復如遭火災變後復更始生，一劫成竟，此所謂天地共遭大風，破壞終亡以三品，復更始生亦以三品。",
    "T01n0023_005:0305a18_6": "誰當信此言者？",
    "T01n0023_005:0305a18_7": "獨有已得自然之道者信之耳！",
    "T01n0023_005:0305a19_8": "天地共更始生，如始遭火災變時，後復更始生。",
    "T01n0023_005:0305a20_9": "亂風復起，造作之悉竟，後第十五天上人，其薄祿者，來下悉填滿。",
    "T01n0023_005:0305a22_10": "十一重天人所居上下悉充滿，及阿須倫天，在須彌山四面，本故所居處，悉皆充滿。」",
    "T01n0023_005:0305a25_0": "大樓炭經卷第五"
}