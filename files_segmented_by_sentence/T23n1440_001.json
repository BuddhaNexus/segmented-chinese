{
    "T23n1440_001:0503c15_0": "薩婆多毘尼毘婆沙卷第一",
    "T23n1440_001:0503c17_0": "失譯人名今附秦錄",
    "T23n1440_001:0503c18_0": "總序戒法異名等",
    "T23n1440_001:0503c19_0": "佛陀者，秦言覺，覺了一切法相故。",
    "T23n1440_001:0503c19_1": "復次一切眾生長眠三界，佛道眼既開，自覺覺彼，故名為覺。",
    "T23n1440_001:0503c21_2": "佛於一切法，能一切知、能得一切說。",
    "T23n1440_001:0503c22_3": "問曰：「佛云何一切說，為應時適會隨宜說耶？",
    "T23n1440_001:0503c23_4": "為部黨相從而說法耶？」",
    "T23n1440_001:0503c23_5": "答曰：「佛隨物適時說一切法，後諸集法藏弟子以類撰之。",
    "T23n1440_001:0503c24_6": "佛或時為諸弟子制戒輕重有殘無殘，撰為律藏。",
    "T23n1440_001:0503c26_0": "或時說因果相生諸結諸使及以業相，集為阿毘曇藏。",
    "T23n1440_001:0503c27_1": "為諸天世人隨時說法，集為增一。",
    "T23n1440_001:0503c28_0": "是勸化人所習，為利根眾生說諸深義，名中阿含。",
    "T23n1440_001:0503c29_1": "是學問者所習，說種種隨禪法，是雜阿含。",
    "T23n1440_001:0504a01_2": "是坐禪人所習，破諸外道，是長阿含。」",
    "T23n1440_001:0504a02_0": "問曰：「佛若一切說者，有經云：『佛坐一樹下捉一枝葉，問弟子曰：「此枝葉多、樹上葉多？」",
    "T23n1440_001:0504a03_1": "白佛言：「樹上葉多。」",
    "T23n1440_001:0504a04_2": "佛言：「我所知法如樹上葉，我所說法如手中葉。」』",
    "T23n1440_001:0504a05_3": "云何言佛一切說耶？」",
    "T23n1440_001:0504a05_4": "答曰：「有別相一切、總相一切。",
    "T23n1440_001:0504a06_5": "今言別相一切。",
    "T23n1440_001:0504a06_6": "有言：佛能一切說，但眾生不能一切盡受，佛非不能說。",
    "T23n1440_001:0504a08_7": "有言：應云一切知，直云說也，不得言一切說。」",
    "T23n1440_001:0504a09_8": "問曰：「若佛知而能說，聲聞、辟支佛亦知而能說，何不稱佛耶？」",
    "T23n1440_001:0504a10_9": "答曰：「不爾。",
    "T23n1440_001:0504a10_10": "佛知、說俱盡；聲聞、辟支佛知說，於法有所不盡。",
    "T23n1440_001:0504a11_11": "復次，佛解一切法，盡能作名；二乘不能。",
    "T23n1440_001:0504a12_12": "復次，佛得無邊法，能無邊說；二乘不能。",
    "T23n1440_001:0504a13_13": "復次，有共不共，聲聞、辟支佛所得共；佛所得不共。",
    "T23n1440_001:0504a14_14": "小乘所得，三乘同知；中乘所得，二乘共知；唯佛所得，二乘不知，獨佛自知。",
    "T23n1440_001:0504a16_15": "復次，函大蓋亦大，法相無邊，佛以無邊智知彼無邊法；二乘智有邊故，不稱知法相。",
    "T23n1440_001:0504a18_16": "復次，有根、有義。",
    "T23n1440_001:0504a18_17": "根者，慧根。",
    "T23n1440_001:0504a18_18": "義者，慧所緣法。",
    "T23n1440_001:0504a19_19": "佛根、義俱滿，慧所緣法無所不盡；二乘根、義二俱不滿。",
    "T23n1440_001:0504a20_20": "復次，佛得如實智名，於一切法相如實了故；二乘知法不盡深底，兼有所不周，是以不得稱如實知。",
    "T23n1440_001:0504a22_21": "以是種種義故，二乘不得稱佛陀。」",
    "T23n1440_001:0504a23_22": "婆佉婆者，不可以音轉，可以義解，義云世尊，以能知一切對治法故。",
    "T23n1440_001:0504a25_23": "復次，世法言音不同，世人自不相解，佛悉知之，故云世尊。",
    "T23n1440_001:0504a26_24": "復次勒比丘，亦云凡二乘。",
    "T23n1440_001:0504a27_25": "凡夫自說得法，或樂靜默或入禪定，或以餘緣，或祕惜不說；佛所得法，以慈悲力故、樂為他故。",
    "T23n1440_001:0504a29_26": "復次云已破三毒故，得稱世尊。",
    "T23n1440_001:0504b01_0": "問曰：「二乘亦破三毒，何不名世尊耶？」",
    "T23n1440_001:0504b01_1": "答曰：「不爾。",
    "T23n1440_001:0504b02_2": "二乘有退，佛不退故。",
    "T23n1440_001:0504b02_3": "退有三種：果退、不果退、所用退。",
    "T23n1440_001:0504b03_4": "果退者，小乘三果退，下果不退。",
    "T23n1440_001:0504b04_0": "中乘二種：若百劫習行成辟支佛不退，若本是小乘三果作辟支佛則果有退。",
    "T23n1440_001:0504b05_1": "佛果不退。",
    "T23n1440_001:0504b06_0": "不果退者，若向三乘人未得而退。",
    "T23n1440_001:0504b06_1": "若比丘修三業懈墮不進，凡所修習退而不懃，名不果退也。",
    "T23n1440_001:0504b08_2": "所用退者，凡有所得法不現前用，如佛十力小乘十智，用一餘則不用。",
    "T23n1440_001:0504b09_3": "如誦十萬言經，若不誦時盡名所用退也。",
    "T23n1440_001:0504b10_4": "小乘不果退，中乘亦有不果退，佛無不果退，於一切行中無不勤故。",
    "T23n1440_001:0504b12_5": "二乘有所用退也，佛則不定。",
    "T23n1440_001:0504b13_6": "又云：佛十力中用一不用九，故名退也。",
    "T23n1440_001:0504b14_7": "又云：無不用退。",
    "T23n1440_001:0504b14_8": "如誦二十萬言經，凡人力劣故，或一日二日誦訖；佛能即時誦訖。",
    "T23n1440_001:0504b16_9": "十力亦爾，用能即用，無障礙故，無不用退。",
    "T23n1440_001:0504b17_10": "又云：佛無不用退，如著泥洹僧時不直爾著，如凡人法。",
    "T23n1440_001:0504b18_11": "皆為利眾生故，凡所用法，有益則用、無益則不用，非不能用，故無不用退也。",
    "T23n1440_001:0504b20_12": "雖各有所解，而云不可定也。",
    "T23n1440_001:0504b21_0": "佛意不可思議。」",
    "T23n1440_001:0504b21_1": "問曰：「小乘何故三果退、下果不退？」",
    "T23n1440_001:0504b22_2": "答曰：「三果以曾得故退，下果未曾得故不退。",
    "T23n1440_001:0504b23_3": "如人飢得美食，久則不忘，此義亦爾。",
    "T23n1440_001:0504b24_4": "又云：下果忍作無礙道、智作解脫道，三果智作無礙道、智作解脫道故退。",
    "T23n1440_001:0504b25_5": "又云：見諦道無退，思惟道有退，淨不淨想斷結故。",
    "T23n1440_001:0504b26_6": "思惟道有逼迫，見諦道無逼迫，見締結見理思惟生，故逼迫不退也。",
    "T23n1440_001:0504b28_7": "有云：見諦智力強，如大梁鎮物，思惟智弱故退也。",
    "T23n1440_001:0504b29_8": "有云：見諦欲界忍智二心能斷九品，上界忍智二心斷七十二品，結盡無色界故不退也。",
    "T23n1440_001:0504c02_9": "以是義故獨名世尊也。",
    "T23n1440_001:0504c03_10": "復次，佛習氣盡，二乘習氣不盡。",
    "T23n1440_001:0504c04_11": "如牛呞比丘常作牛呞，以世世牛中來故。",
    "T23n1440_001:0504c05_12": "如一比丘，雖得漏盡而常以鏡自照，以世世從婬女中來故。",
    "T23n1440_001:0504c06_13": "如一比丘常跳棚躑閣，以世世獼猴中來故。",
    "T23n1440_001:0504c07_14": "不得名世尊。」",
    "T23n1440_001:0504c07_15": "「凡言如是我聞者，佛在世時言我聞、為是滅後？」",
    "T23n1440_001:0504c08_16": "答曰：「佛自說法，何由言聞？",
    "T23n1440_001:0504c09_17": "是滅後也，撰法藏者言我聞。」",
    "T23n1440_001:0504c10_18": "「佛二十年中說法，阿難不聞，何得言我聞？」",
    "T23n1440_001:0504c11_19": "答曰：「云：諸天語阿難。",
    "T23n1440_001:0504c11_20": "有云：佛入世俗心令阿難知。",
    "T23n1440_001:0504c12_21": "有云：從諸比丘邊聞。",
    "T23n1440_001:0504c12_22": "有云：阿難從佛請願，願佛莫與我故衣、莫令人請我食，我為求法恭敬佛故，侍佛所須不為衣食。",
    "T23n1440_001:0504c14_23": "諸比丘晨暮二時得見世尊，莫令我爾，令我欲見便見。",
    "T23n1440_001:0504c16_24": "有佛二十年中所說法，盡為我說。」",
    "T23n1440_001:0504c16_25": "問曰：「二十年中所說多，何由可說？」",
    "T23n1440_001:0504c17_26": "答曰：「善巧方便能於一句法中演無量法，能以無量法為一句。",
    "T23n1440_001:0504c19_27": "佛粗示其端緒，阿難盡得，以智速利強持力故。」",
    "T23n1440_001:0504c20_28": "八萬法藏者，又云，如樹根鬚枝葉多名為一樹，佛為一眾生始終說法名為一藏。",
    "T23n1440_001:0504c22_29": "如是八萬。",
    "T23n1440_001:0504c22_30": "有云：佛一坐說法名為一藏，如是八萬。",
    "T23n1440_001:0504c23_31": "有云：十六字為半偈、三十二字為一偈，如是八萬，有長短偈。",
    "T23n1440_001:0504c24_32": "三十二字為一偈，如是八萬。",
    "T23n1440_001:0504c25_33": "有云：如半月說戒為一藏，如是八萬。",
    "T23n1440_001:0504c26_34": "有云：佛自說六萬六千偈為一藏，如是八萬。",
    "T23n1440_001:0504c27_35": "有云：佛說塵勞有八萬，法藥亦有八萬，名八萬法藏。",
    "T23n1440_001:0504c28_36": "問曰：「契經、阿毘曇不以佛在初，獨律誦以佛在初。」",
    "T23n1440_001:0504c29_37": "答曰：「以勝故、秘故、佛獨制故。",
    "T23n1440_001:0505a01_38": "如契經中諸弟子說法，有時如釋提桓因自說布施為第一。",
    "T23n1440_001:0505a02_39": "何以故。",
    "T23n1440_001:0505a02_40": "我以施故得為天王，所願如意。",
    "T23n1440_001:0505a03_41": "佛言如是。",
    "T23n1440_001:0505a03_42": "有時化作化佛，化佛說法。",
    "T23n1440_001:0505a04_43": "律則不爾，一切佛說。",
    "T23n1440_001:0505a04_44": "是故以佛在初。",
    "T23n1440_001:0505a05_45": "有如契經隨處隨決，律則不爾。",
    "T23n1440_001:0505a05_46": "若屋中有事不得即結，必當出外；若白衣邊有事，必在眾結；若聚落中有事，亦在眾結；若於五眾邊有事，必當比丘、比丘尼邊結。",
    "T23n1440_001:0505a08_47": "是以佛在初。」",
    "T23n1440_001:0505a09_48": "毘耶離者，或有國以王為名、或以地為稱、或以城為號。",
    "T23n1440_001:0505a10_49": "此國以龍名目。",
    "T23n1440_001:0505a10_50": "迦蘭陀聚落者，以鳥名之。",
    "T23n1440_001:0505a11_51": "有云：聚落主名。",
    "T23n1440_001:0505a11_52": "須提那者，父母求請神祇得故，名曰求得。",
    "T23n1440_001:0505a12_53": "富貴者，富有二種：一眾生類、二非眾生類。",
    "T23n1440_001:0505a13_54": "非眾生類者，多有金銀七寶、倉庫財帛、田疇舍宅；眾生類者，奴婢僕使、象馬牛羊、村落封邑，故名富。",
    "T23n1440_001:0505a16_55": "貴者，或為村主、或有德美人所宗重，故言貴也。",
    "T23n1440_001:0505a17_56": "多財種種成就，自歸三寶受三歸法。",
    "T23n1440_001:0505a18_0": "問曰：「三歸以何為性？」",
    "T23n1440_001:0505a18_1": "「有論者言：三歸是教、無教性。",
    "T23n1440_001:0505a19_2": "受三歸時，胡跪合掌口說三歸，是名身口教；若淳重心有身口無教，是謂教無教也。",
    "T23n1440_001:0505a21_0": "有云：三歸是三業性身口意業。",
    "T23n1440_001:0505a21_1": "有云：三歸是善五陰，以眾生善五陰為三歸，以三寶為所歸。",
    "T23n1440_001:0505a23_2": "所歸以救護為義，譬如有人有罪於王，投向異國以求救護。",
    "T23n1440_001:0505a24_3": "異國王言：『汝求無畏者，莫出我境界、莫違我教，必相救護。』",
    "T23n1440_001:0505a25_4": "眾生亦爾，繫屬於魔有生死過罪，歸向三寶以求救護。",
    "T23n1440_001:0505a27_5": "若誠心三寶更無異向，不違佛教，於魔邪惡無如之何。",
    "T23n1440_001:0505a28_6": "如昔有一鴿為鷹所追，入舍利弗影戰懼不安；移入佛影泰然不怖，大海可移此鴿不動。",
    "T23n1440_001:0505b01_7": "所以爾者，佛有大慈大悲；舍利弗無大慈大悲。",
    "T23n1440_001:0505b02_8": "佛習氣盡；舍利弗習氣未盡。",
    "T23n1440_001:0505b03_9": "佛三阿僧祇劫修菩薩行；舍利弗六十劫中修習苦行。",
    "T23n1440_001:0505b04_10": "以是因緣鴿入舍利弗影中猶有怖畏，入佛影中而無怖畏。」",
    "T23n1440_001:0505b05_11": "問曰：「若歸向三寶能除罪過息怖畏者，提婆達多亦歸依三寶，以信出家受具足戒，而犯三逆墮阿鼻獄？」",
    "T23n1440_001:0505b08_12": "答曰：「凡救護者，救可救者。",
    "T23n1440_001:0505b08_13": "提婆達多罪惡深大，兼是定業，是故叵救。」",
    "T23n1440_001:0505b09_14": "問曰：「若有大罪佛不能救，若無罪者不須佛救，云何三寶能有救護？」",
    "T23n1440_001:0505b11_15": "答曰：「提婆達多雖歸三寶，心不真實、三歸不滿，常求利養名聞，自號一切智人，與佛共競。",
    "T23n1440_001:0505b13_16": "以是因緣，三寶雖有大力，不能救也。",
    "T23n1440_001:0505b14_17": "如阿闍世王，雖有逆罪應入阿鼻獄，以誠心向佛故，滅阿鼻罪、入黑繩地獄，如人中七日重罪即盡。",
    "T23n1440_001:0505b16_18": "是謂三寶救護力也。」",
    "T23n1440_001:0505b17_0": "問曰：「若調達罪不可救者，又經云：『若人歸依佛者，不墮三惡道。』",
    "T23n1440_001:0505b18_1": "是義云何？」",
    "T23n1440_001:0505b18_2": "答曰：「調達以歸三寶故，雖入阿鼻獄，受苦輕微，亦時得暫息。",
    "T23n1440_001:0505b20_0": "有如人在山林曠野怖畏之處，若念佛功德，怖畏即滅。",
    "T23n1440_001:0505b21_1": "是故歸依三寶，救護不虛也。",
    "T23n1440_001:0505b21_2": "三寶於四諦中，何諦所攝？",
    "T23n1440_001:0505b22_3": "於二十二根中，何根所攝？",
    "T23n1440_001:0505b23_4": "於十八界中，何界所攝？",
    "T23n1440_001:0505b23_5": "十二入中，何入所攝？",
    "T23n1440_001:0505b24_6": "於五陰中，何陰所攝？",
    "T23n1440_001:0505b24_7": "三寶於四諦中，二諦所攝。",
    "T23n1440_001:0505b25_8": "根中，三根所攝：未知根、已知根、無知根。",
    "T23n1440_001:0505b26_9": "十八界中，三界所攝：意界、意識界、法界。",
    "T23n1440_001:0505b27_10": "十二入中，意入、法入所攝。",
    "T23n1440_001:0505b27_11": "五陰中，無漏五陰所攝。",
    "T23n1440_001:0505b28_12": "佛寶於四諦中，道諦少入。",
    "T23n1440_001:0505b28_13": "法寶於四諦中，盡諦所攝。",
    "T23n1440_001:0505b29_14": "僧寶於四諦中，道諦少入。",
    "T23n1440_001:0505c01_0": "佛寶於二十二根中，無知根所攝。",
    "T23n1440_001:0505c01_1": "法寶是盡諦，無為故，非根所攝。",
    "T23n1440_001:0505c02_2": "僧寶二十二根中，三無漏根所攝。",
    "T23n1440_001:0505c03_3": "佛寶於十八界中，意界、意識界、法界少入。",
    "T23n1440_001:0505c04_4": "十二入中，意入、法入少入。",
    "T23n1440_001:0505c04_5": "五陰中，無漏五陰少入。",
    "T23n1440_001:0505c05_6": "法寶於十八界中，法界少入。",
    "T23n1440_001:0505c06_0": "十二入中，法入少入。",
    "T23n1440_001:0505c06_1": "法寶非五陰所攝也，陰是有為、法寶是無為故。",
    "T23n1440_001:0505c07_2": "僧寶於十八界中，意識界、法界少入。",
    "T23n1440_001:0505c08_3": "十二入，中意入、法入少入。",
    "T23n1440_001:0505c08_4": "五陰中，無漏五陰少入。」",
    "T23n1440_001:0505c09_5": "問曰：「歸依佛者，為歸依釋迦文佛？",
    "T23n1440_001:0505c10_6": "為歸依三世佛耶？」",
    "T23n1440_001:0505c10_7": "答曰：「歸依三世佛，以法身同故。",
    "T23n1440_001:0505c11_8": "若歸依一佛，則是歸依三世諸佛，以佛無異故。",
    "T23n1440_001:0505c12_9": "又云：若歸依三世諸佛者，有諸天自說：『我是迦葉佛弟子、我拘留孫佛弟子。』",
    "T23n1440_001:0505c14_10": "如是七佛中各稱我是某佛弟子。",
    "T23n1440_001:0505c15_11": "以是因緣，正應歸依一佛，不應三世佛也。",
    "T23n1440_001:0505c16_12": "又云：不應爾也。",
    "T23n1440_001:0505c16_13": "何以故？",
    "T23n1440_001:0505c16_14": "如《毘沙門經》說：『毘沙門王歸依三寶，歸依過去未來現在佛。』",
    "T23n1440_001:0505c18_0": "以是義故，應歸依三世諸佛。」",
    "T23n1440_001:0505c18_1": "問曰：「若爾者，如諸天各稱某甲佛弟子，此義云何？」",
    "T23n1440_001:0505c19_2": "答曰：「諸天所說何足以定實義？",
    "T23n1440_001:0505c20_3": "有諸天各稱一佛為師，亦歸依三世諸佛，直以一佛為證耳。」",
    "T23n1440_001:0505c22_0": "問曰：「何所歸依名為歸佛？」",
    "T23n1440_001:0505c22_1": "答曰：「歸依語迴轉一切智無學功德。」",
    "T23n1440_001:0505c23_2": "問曰：「為歸依色身、歸依法身耶？」",
    "T23n1440_001:0505c24_3": "答曰：「歸依法身，不歸依色身，不以色身為佛故也。」",
    "T23n1440_001:0505c25_4": "問曰：「若色身非佛者，何以出佛身血而得逆罪？」",
    "T23n1440_001:0505c26_5": "答曰：「以色身是法身器故、法身所依故，若害色身則得逆罪；不以色身是佛故得逆罪也。」",
    "T23n1440_001:0505c28_6": "「歸依法者，何所歸依名歸依法？」",
    "T23n1440_001:0505c29_7": "答曰：「歸依語迴轉斷欲無欲盡諦涅槃，是名歸依法也。」",
    "T23n1440_001:0506a01_8": "問曰：「為歸依自身盡處、他身盡處？」",
    "T23n1440_001:0506a02_9": "答曰：「歸依自身盡處亦他身盡處，是歸依法。」",
    "T23n1440_001:0506a03_10": "問曰：「若歸依僧者，何所歸依？」",
    "T23n1440_001:0506a04_11": "答曰：「歸依語迴轉良祐福田聲聞學無學功德，是名歸依僧。」",
    "T23n1440_001:0506a05_12": "問曰：「為歸依俗諦僧、為歸依第一義諦僧？",
    "T23n1440_001:0506a06_13": "若歸依第一義諦僧者，佛與提謂波利受三自歸，不應言：『未來有僧，汝應歸依第一義諦僧，常在世間故。』」",
    "T23n1440_001:0506a08_14": "答曰：「以俗諦僧是第一義諦僧所依，故言未來有僧汝應歸依。",
    "T23n1440_001:0506a10_15": "有欲尊重俗諦僧故如是說。",
    "T23n1440_001:0506a10_16": "佛自說一切諸眾中佛眾為第一。",
    "T23n1440_001:0506a11_17": "譬如從乳出酪、從酪出酥、從酥出醍醐，醍醐於中最勝最妙最為第一。",
    "T23n1440_001:0506a13_18": "佛弟子眾亦復如是，若有眾僧集會，是中必有四向四得無上福田，於一切九十六種中最尊最上無能及者。",
    "T23n1440_001:0506a15_19": "是故言未來有僧汝應歸依，不傷正義也。」",
    "T23n1440_001:0506a16_20": "問曰：「佛亦是法，法亦是佛，僧亦是法。",
    "T23n1440_001:0506a17_21": "正是一法，有何差別？」",
    "T23n1440_001:0506a18_22": "答曰：「雖是一法，以義而言有種種差別。",
    "T23n1440_001:0506a19_0": "以三寶而言，無師大智及無學地一切功德，是謂佛寶。",
    "T23n1440_001:0506a20_1": "盡諦無為，是謂法寶。",
    "T23n1440_001:0506a20_2": "聲聞學無學功德智慧，是謂僧寶。",
    "T23n1440_001:0506a21_3": "以法而言，無師無學法，是謂佛寶。",
    "T23n1440_001:0506a22_4": "盡諦無為非學非無學法，是名法寶。",
    "T23n1440_001:0506a23_5": "聲聞學無學法，是名僧寶。",
    "T23n1440_001:0506a23_6": "以根而言，佛是無知根，法寶非根法也，僧是三無漏根。",
    "T23n1440_001:0506a24_7": "以諦而言，佛是道諦少入，法寶是滅諦，僧是道諦少入。",
    "T23n1440_001:0506a26_8": "以沙門果而言，佛是沙門，法寶是沙門果；僧是沙門，法寶是沙門果。",
    "T23n1440_001:0506a27_9": "以婆羅門而言，佛是婆羅門，法寶是婆羅門果；僧是婆羅門，法寶是婆羅門果。",
    "T23n1440_001:0506a29_10": "以梵行而言，佛是梵行，法寶是梵行果；僧是梵行，法寶是梵行果。",
    "T23n1440_001:0506b02_0": "以因果而言，佛是因，法寶是果；僧是因，法寶是果。",
    "T23n1440_001:0506b03_1": "以道果而言，佛是道，法寶是道果；僧是道，法寶是道果。",
    "T23n1440_001:0506b04_2": "佛以法為師，佛從法生，法是佛母，佛依法生。」",
    "T23n1440_001:0506b05_3": "問曰：「佛若以法為師者，於三寶中何不以法為初？」",
    "T23n1440_001:0506b06_4": "答曰：「法雖是佛師，而法非佛不弘，所謂道弘由人也，是以佛在初。」",
    "T23n1440_001:0506b08_0": "問曰：「若受三歸，或時先稱法寶、後稱佛者，成三歸不？」",
    "T23n1440_001:0506b09_1": "答曰：「若無所曉知說不次第者，自不得罪，得成三歸。",
    "T23n1440_001:0506b10_2": "若有所解故倒說者，得突吉羅，亦不成三歸。」",
    "T23n1440_001:0506b11_3": "問曰：「若稱佛及法不稱僧者，成三歸不？",
    "T23n1440_001:0506b12_4": "若稱法、僧不稱佛寶，成三歸不？",
    "T23n1440_001:0506b13_5": "若稱佛、僧不稱法寶，成三歸不？」",
    "T23n1440_001:0506b14_0": "答曰：「不成三歸。」",
    "T23n1440_001:0506b14_1": "問曰：「若不受三歸，得五戒不？",
    "T23n1440_001:0506b15_2": "若不受三歸，得八齋不？",
    "T23n1440_001:0506b15_3": "若不受三歸，得十戒不？",
    "T23n1440_001:0506b16_4": "若不白四羯磨，得具戒不？」",
    "T23n1440_001:0506b16_5": "答曰：「一切不得。",
    "T23n1440_001:0506b17_6": "若欲受五戒，先受三歸。",
    "T23n1440_001:0506b17_7": "受三歸竟，爾時已得五戒。",
    "T23n1440_001:0506b18_8": "所以說五戒名者，欲使前人識五戒名字故。",
    "T23n1440_001:0506b19_9": "白四羯磨竟，已得具戒。",
    "T23n1440_001:0506b19_10": "所以說四依、四墮、十三僧殘者，但為知故說也。",
    "T23n1440_001:0506b20_11": "有言：受三歸竟說不殺一戒，爾時得戒。",
    "T23n1440_001:0506b21_12": "所以說一戒得五戒者，為能持一戒，五戒盡能持故。",
    "T23n1440_001:0506b22_13": "有以五戒勢分相著故，兼本意誓受五戒故。",
    "T23n1440_001:0506b23_14": "有言：受五戒竟然後得戒。",
    "T23n1440_001:0506b24_15": "於諸說中，受三歸已得五戒者，此是定義。",
    "T23n1440_001:0506b25_16": "如白四羯磨法，若受八戒、若受十戒，如五戒說。",
    "T23n1440_001:0506b26_17": "若五戒、十戒、八戒，但受三歸便得戒。",
    "T23n1440_001:0506b27_18": "若受具戒，要白四羯磨而得具戒，不以三歸也。",
    "T23n1440_001:0506b28_19": "凡具戒者，功德深重，不以多緣多力無由致得，是故三師、十僧、白四羯磨而後得也。",
    "T23n1440_001:0506c01_20": "五戒、八戒、十戒，功德力少，是故若受三歸即便得戒，不須多緣多力。",
    "T23n1440_001:0506c02_21": "受具戒已。",
    "T23n1440_001:0506c03_22": "何以但說四波羅夷、十三僧殘，不說餘篇耶？",
    "T23n1440_001:0506c04_23": "此二篇戒最是重者。",
    "T23n1440_001:0506c04_24": "一篇戒若犯永不起，二篇雖起難起，若波利婆沙摩那埵，二十眾中而後出罪。",
    "T23n1440_001:0506c06_25": "若難持而能持者，餘易持戒不須說也。",
    "T23n1440_001:0506c07_26": "是故但說二篇，不說餘篇。」",
    "T23n1440_001:0506c08_0": "問曰：「是波羅提木叉戒，是無漏戒、是禪戒不？」",
    "T23n1440_001:0506c09_1": "答曰：「非無漏戒，亦非禪戒。",
    "T23n1440_001:0506c09_2": "此波羅提木叉戒，若佛在世則有此戒，佛不在世則無此戒。",
    "T23n1440_001:0506c11_0": "禪無漏戒，若佛在世若不在世，一切時有。",
    "T23n1440_001:0506c11_1": "波羅提木叉戒從教而得，禪無漏戒不從教得。",
    "T23n1440_001:0506c13_0": "波羅提木叉戒從他而得，禪無漏戒不從他得。",
    "T23n1440_001:0506c14_1": "波羅提木叉戒，不問眠與不眠、善惡無記心，一切時有；禪無漏戒，必無漏心中禪心中有戒，餘一切心中無也。",
    "T23n1440_001:0506c16_2": "波羅提木叉戒但人中有，禪無漏戒人天俱有。",
    "T23n1440_001:0506c17_3": "波羅提木叉戒但欲界中有，禪戒無漏戒欲色界俱有，無色戒成就無漏戒。",
    "T23n1440_001:0506c19_4": "波羅提木叉戒但佛佛弟子有，禪戒外道俱有。」",
    "T23n1440_001:0506c20_5": "問曰：「優婆塞五戒，幾是實罪？",
    "T23n1440_001:0506c21_6": "幾是遮罪？」",
    "T23n1440_001:0506c21_7": "答曰：「四是實罪，飲酒一戒是遮罪。",
    "T23n1440_001:0506c22_8": "飲酒所以得與四罪同類結為五戒者，以飲酒是放逸之本也能犯四戒。",
    "T23n1440_001:0506c23_9": "如迦葉佛時，有優婆塞以飲酒故，邪婬他婦、盜他雞殺。",
    "T23n1440_001:0506c25_0": "他人問言：『何以故爾？』",
    "T23n1440_001:0506c25_1": "答言：『不作，以酒亂故，一時能破四戒。』",
    "T23n1440_001:0506c26_2": "又以飲酒故，能犯四逆，唯不能破僧耳。",
    "T23n1440_001:0506c27_3": "雖非宿業有狂亂報。",
    "T23n1440_001:0506c27_4": "以飲酒故，迷惑倒亂猶若狂人。",
    "T23n1440_001:0506c28_5": "以飲酒故，廢失正業坐禪誦經佐助眾事。",
    "T23n1440_001:0506c29_6": "雖非實罪，以是因緣與實罪同例。」",
    "T23n1440_001:0507a01_7": "問曰：「優婆塞戒，但於眾生上得戒？",
    "T23n1440_001:0507a02_0": "非眾生上亦得戒不？",
    "T23n1440_001:0507a02_1": "但於可殺可盜可婬可妄語眾生上得戒耶？",
    "T23n1440_001:0507a03_2": "若於不可殺不可婬不可盜不可欺誑眾生亦得戒耶？」",
    "T23n1440_001:0507a04_3": "答曰：「於眾生上得四戒，於非眾生上得不飲酒戒。",
    "T23n1440_001:0507a05_4": "若眾生可殺不可殺、可盜不可盜、可婬不可婬、可妄語不可妄語，一切得戒。",
    "T23n1440_001:0507a07_5": "下至阿鼻地獄，上至非想處及三千世界，乃至如來，一切有命之類盡得此四戒。",
    "T23n1440_001:0507a09_6": "以初受戒時一切不殺、一切不盜、一切不婬、一切不妄語無所限齊。",
    "T23n1440_001:0507a10_7": "以是故，一切眾生上無不得戒。",
    "T23n1440_001:0507a11_8": "凡受戒法，先與說法引導開解，令於一切眾生上起慈愍心。",
    "T23n1440_001:0507a13_9": "既得增上心，便得增上戒。",
    "T23n1440_001:0507a13_10": "夫得戒法，於一切眾生上各得四戒，四戒差別有十二戒。",
    "T23n1440_001:0507a15_0": "於一切眾生上不殺、不盜、不婬、不妄語。",
    "T23n1440_001:0507a15_1": "凡起四惡，有三因緣：一以貪故起、二以瞋故起、三以癡故起。",
    "T23n1440_001:0507a17_2": "於一切眾生上有十二惡，以反惡故，得十二善戒色也。",
    "T23n1440_001:0507a18_3": "一切無邊眾生上亦復如是。",
    "T23n1440_001:0507a19_4": "後有百萬千萬阿羅漢入於涅槃，先於此阿羅漢上所得戒，始終成就，不以羅漢泥洹故此戒亦失也。",
    "T23n1440_001:0507a21_5": "得不飲酒戒時，此一身始終三千世界內，一切所有酒上咽咽得戒色，以受戒時一切酒盡不飲故。",
    "T23n1440_001:0507a23_6": "設酒滅盡，戒常成就而不失也。",
    "T23n1440_001:0507a24_7": "「先受戒時，於一切女人上三瘡門中得不婬戒，而後取婦，犯此戒不？」",
    "T23n1440_001:0507a26_8": "答曰：「不犯。",
    "T23n1440_001:0507a26_9": "所以爾者，本於女上得不邪婬戒。",
    "T23n1440_001:0507a27_10": "今是自婦，以非邪婬故不犯此戒。",
    "T23n1440_001:0507a27_11": "以此語推，一切同爾。",
    "T23n1440_001:0507a28_12": "以八戒、十戒，眾生、非眾生類，得戒亦如是。",
    "T23n1440_001:0507a29_13": "二百五十戒，一切眾生上各得七戒，以義分別有二十一戒。",
    "T23n1440_001:0507b01_14": "如一眾生上起身口七惡。",
    "T23n1440_001:0507b02_15": "凡起此惡，有三因緣：一以貪故起、二以瞋故起、三以癡故起。",
    "T23n1440_001:0507b03_16": "以三因緣起此七惡，三七二十一惡。",
    "T23n1440_001:0507b04_17": "反惡心得戒，一眾生上得二十一戒色，一切眾生上亦復如是。",
    "T23n1440_001:0507b05_18": "有五種子，如一種子中破一粒麥一粒粟、斷一根果、摘一枝葉，隨所破所斷，各得一罪。",
    "T23n1440_001:0507b07_19": "隨所得罪處，反罪得戒得爾所戒。",
    "T23n1440_001:0507b08_20": "本受戒時不殺一切草木，一切草木上盡得戒色，如不掘地戒。",
    "T23n1440_001:0507b10_0": "一微塵上得一戒色，三千世界下至金剛地際，一一微塵上得一戒色亦復如是。",
    "T23n1440_001:0507b11_1": "二百五十戒中，若眾生非眾生類上得戒多少，以義而推可以類解。",
    "T23n1440_001:0507b13_2": "得戒時，一時一一戒上得無量戒。",
    "T23n1440_001:0507b14_3": "如一不殺戒，一眾生上各得三戒，凡殺法以三因緣故殺：一以貪故、二以瞋故、三以癡故殺。",
    "T23n1440_001:0507b16_4": "以反殺得三戒色。",
    "T23n1440_001:0507b16_5": "若以貪故殺一人者，於一人上，三不殺戒中但犯一不殺戒，二不殺戒不犯，一切眾生上一切不犯。",
    "T23n1440_001:0507b18_6": "而犯此一戒，得波羅夷，以罪重故。",
    "T23n1440_001:0507b19_7": "譬如穿器不受道水，不能得沙門四果故，名非沙門。",
    "T23n1440_001:0507b20_8": "初犯一戒已毀破受道器，名波羅夷。",
    "T23n1440_001:0507b21_9": "後更殺人，得突吉羅。",
    "T23n1440_001:0507b22_10": "實罪雖重，無波羅夷名，以更無道器可破故。",
    "T23n1440_001:0507b23_11": "而此比丘故名破戒比丘，不名非比丘也。",
    "T23n1440_001:0507b24_12": "以此義推，可一時得無量戒，不可一時盡犯也，而得一時捨戒也。",
    "T23n1440_001:0507b25_13": "凡破戒法，若破重戒更無勝進，後還捨戒後更受者，更不得戒也。",
    "T23n1440_001:0507b27_14": "如破八戒中重戒，更受八戒、若受五戒、若受十戒、若受具戒，兼禪無漏戒，一切不得。",
    "T23n1440_001:0507b29_15": "若破五戒中重戒，若更受八戒、十戒、具戒，并禪無漏戒，一切不得。",
    "T23n1440_001:0507c01_16": "若破五戒中重戒已，欲捨五戒更受戒者，無有是處。",
    "T23n1440_001:0507c02_17": "若捨戒已，更受五戒，若受八戒、十戒、具戒，并禪無漏戒，一切不得也。",
    "T23n1440_001:0507c04_18": "若破十戒、具戒中重戒者，若欲勝進、若欲捨戒還受戒者，如五戒中說。」",
    "T23n1440_001:0507c05_19": "問曰：「禪戒、無漏戒、波羅提木叉戒，於三戒中何戒為勝？」",
    "T23n1440_001:0507c07_20": "答曰：「禪戒、無漏戒為勝。",
    "T23n1440_001:0507c07_21": "有云：波羅提木叉戒勝。",
    "T23n1440_001:0507c08_22": "所以爾者，若佛出世得有此戒；禪戒無漏戒一切時有。",
    "T23n1440_001:0507c09_23": "於一切眾生非眾生類得波羅提木叉戒，禪戒無漏戒但於眾生上得。",
    "T23n1440_001:0507c11_24": "於一切眾生上慈心得波羅提木叉戒，禪戒無漏戒不以慈心得也。",
    "T23n1440_001:0507c12_25": "夫能維持佛法，有七眾在世間，三乘道果相續不斷，盡以波羅提木叉為根本，禪無漏戒不爾，是故於三界中最為殊勝。",
    "T23n1440_001:0507c15_26": "初受戒時，白四羯磨已成就戒色，始一念戒色，名業亦名業道。",
    "T23n1440_001:0507c17_0": "第二念已後所生戒色，但是業，非業道。",
    "T23n1440_001:0507c17_1": "所以爾者，初一念戒色，思願滿足，以思通故，名思業道；以前戒色為因故，後戒色任運自生，是故但名業，非業道。",
    "T23n1440_001:0507c20_2": "初一念戒，有教有無教；後次第生戒，但有無教，無有教也。",
    "T23n1440_001:0507c21_3": "初一念戒亦名為戒，亦名善行，亦名律儀；後次續生戒，亦有此三義。」",
    "T23n1440_001:0507c23_4": "問曰：「三世中何世得戒？」",
    "T23n1440_001:0507c23_5": "答曰：「現在一念得戒。",
    "T23n1440_001:0507c24_6": "過去未來是法，非眾生，故不得戒；現在一念是眾生，故得戒。",
    "T23n1440_001:0507c25_7": "亦有此三義。」",
    "T23n1440_001:0507c26_8": "問曰：「為善心中得戒、為不善心中？",
    "T23n1440_001:0507c26_9": "為無記心中、為無心中得戒耶？」",
    "T23n1440_001:0507c27_10": "答曰：「一切盡得。",
    "T23n1440_001:0507c27_11": "先以善心禮僧足已，受衣鉢，求和上，問清淨，乞受戒。",
    "T23n1440_001:0507c29_12": "胡跪合掌白四羯磨已，相續善心戒色成就，是謂善心中得戒。",
    "T23n1440_001:0508a01_13": "若先次第法中，常生善心起諸教業，白四羯磨時或起貪欲瞋恚等諸不善念，於此心中成就戒色，是名不善心得戒也。",
    "T23n1440_001:0508a04_14": "以本善心善教力故而得此戒，非不善心力也。",
    "T23n1440_001:0508a05_15": "先以善心起於教業，白四羯磨時或睡或眠或於眠心而得戒色，是名無記心中而得戒也。",
    "T23n1440_001:0508a07_16": "先以善心起於教業，白四羯磨時入滅盡定，即於爾時成就戒色，是名無心中而得戒也。」",
    "T23n1440_001:0508a09_17": "問曰：「若白衣不受五戒，直受十戒，得戒不？」",
    "T23n1440_001:0508a10_18": "答曰：「一時得二種戒：得優婆塞戒、得沙彌戒。",
    "T23n1440_001:0508a11_19": "若不受五戒、十戒，直受具戒，一時得三種戒。」",
    "T23n1440_001:0508a12_20": "問曰：「若受具戒一時得三種戒者，何須次第先受五戒、次受十戒、後受具戒耶？」",
    "T23n1440_001:0508a14_21": "答曰：「雖一時得三種戒，深習佛法必須次第。",
    "T23n1440_001:0508a15_22": "先受五戒以自調伏，信樂漸增次受十戒。",
    "T23n1440_001:0508a16_23": "既受十戒善心轉深，次受具戒。",
    "T23n1440_001:0508a16_24": "如是次第得佛法味，好樂堅固難可退敗。",
    "T23n1440_001:0508a17_25": "如游大海漸漸深入，入佛法海亦復如是。",
    "T23n1440_001:0508a18_26": "若一時受具戒者，既失次第又破威儀。",
    "T23n1440_001:0508a19_27": "復次，或有眾生應受五戒而得道果，或有眾生因受十戒而得道果。",
    "T23n1440_001:0508a21_28": "以是種種因緣，是故如來說此次第。",
    "T23n1440_001:0508a22_29": "若先受五戒、次受十戒，受十戒時亦成就二戒：五戒、十戒。",
    "T23n1440_001:0508a23_30": "已學戒已，次受具戒，受具戒時成就三種戒：五戒、十戒、具戒。",
    "T23n1440_001:0508a24_31": "七種受戒中，唯白四羯磨戒次第三時得，餘六種受戒但一時得，無三時次第得也。",
    "T23n1440_001:0508a26_32": "若一時得三種戒，若欲捨時，若言：『我是沙彌、非比丘。』",
    "T23n1440_001:0508a28_0": "即失具戒；二種戒在：五戒、十戒。",
    "T23n1440_001:0508a28_1": "若言：『我是優婆塞、非沙彌。』",
    "T23n1440_001:0508a29_2": "即失十戒，五戒在。",
    "T23n1440_001:0508a29_3": "若言：『在家出家一切盡捨，我是三歸優婆塞。』",
    "T23n1440_001:0508b01_4": "三種一時盡失，不失三歸。",
    "T23n1440_001:0508b02_5": "若次第得三種戒，捨法次第如一時得戒中說。」",
    "T23n1440_001:0508b03_6": "「若先受優婆塞五戒，後出家受十戒，捨五戒不？」",
    "T23n1440_001:0508b04_7": "答曰：「不捨，但失名、失次第，不失戒也。",
    "T23n1440_001:0508b05_8": "失優婆塞名，得沙彌名。",
    "T23n1440_001:0508b05_9": "失白衣次第，得出家次第。」",
    "T23n1440_001:0508b06_10": "「若沙彌受具足戒時，失十戒、五戒不？」",
    "T23n1440_001:0508b07_11": "答曰：「不失。",
    "T23n1440_001:0508b07_12": "但失名、失次第，不失戒也。",
    "T23n1440_001:0508b08_13": "失沙彌名，得比丘名。",
    "T23n1440_001:0508b08_14": "失沙彌次第，得比丘次第。",
    "T23n1440_001:0508b09_15": "始終常是一戒，而隨時受名。",
    "T23n1440_001:0508b09_16": "譬如樹葉，春夏則青、秋時則黃、冬時則白，隨時異故樹葉則異，而始終故是一葉。",
    "T23n1440_001:0508b11_17": "戒亦如是，常是一戒，隨時有異。",
    "T23n1440_001:0508b12_18": "有如乳、酪、酥、醍醐四時差別，雖隨時有異，而故是一乳也。",
    "T23n1440_001:0508b13_19": "戒亦如是，雖三時有異，戒無異也。」",
    "T23n1440_001:0508b14_20": "問曰：「凡受優婆塞戒，設不能具受五戒，若受一戒乃至四戒，受得戒不？」",
    "T23n1440_001:0508b16_0": "答曰：「不得。」",
    "T23n1440_001:0508b16_1": "「若不得者，有經說：『有少分優婆塞、多分優婆塞、滿分優婆塞。』",
    "T23n1440_001:0508b17_2": "此義云何？」",
    "T23n1440_001:0508b17_3": "答曰：「所以作是說者，欲明持戒功德多少，不言有如是受戒法也。」",
    "T23n1440_001:0508b19_4": "問曰：「若受一日二日乃至十日五戒，得如是受不？」",
    "T23n1440_001:0508b20_5": "答曰：「不得。",
    "T23n1440_001:0508b20_6": "佛本制戒各有限齊，若受五戒必盡形受，若受八戒必一日一夜，是故不得異也。",
    "T23n1440_001:0508b22_7": "夫白四羯磨戒有上中下，五戒是下品戒，十戒是中品戒，具戒是上品戒。",
    "T23n1440_001:0508b24_8": "又五戒中亦有三品，若微品心受戒，得微品戒；若中品心受，得中品戒；若上品心受戒，得上品戒。",
    "T23n1440_001:0508b26_9": "十戒、具戒亦各有三品，如五戒說。",
    "T23n1440_001:0508b27_10": "若微品心受戒，得五戒已，後以中上品心受十戒者，先得五戒更無增無勝。",
    "T23n1440_001:0508b29_0": "於五戒外，乃至不非時食等殘餘五戒，得增上五戒，先得五戒仍本微品也。",
    "T23n1440_001:0508c01_1": "即先微品五戒更無增無勝，仍本五戒；自五戒外一切諸戒，以受具戒時心增上故得增上戒。",
    "T23n1440_001:0508c03_2": "以是義推，波羅提木叉戒無有重得。",
    "T23n1440_001:0508c04_3": "以次第而言，五戒是微品，十戒是中品，具戒是上品。",
    "T23n1440_001:0508c06_0": "以義而推，亦可以上品心得五戒，是上品戒；中品心得十戒，是中品戒；下品心得具戒，是下品戒。",
    "T23n1440_001:0508c08_1": "以是義故，隨心有上中下得戒不同，無有定限也。",
    "T23n1440_001:0508c09_2": "若先請和上，受十戒時和上不現前，亦得十戒。",
    "T23n1440_001:0508c10_3": "若受十戒時和上死者，若聞知死，受戒不得；若不聞死，受戒得戒。",
    "T23n1440_001:0508c12_0": "若白四羯磨受具足戒，和上不現在前，不得受戒，以僧數不滿故。",
    "T23n1440_001:0508c13_1": "若僧數滿，設無和上，亦得受戒。」",
    "T23n1440_001:0508c14_2": "問曰：「五戒優婆塞得販賣不？」",
    "T23n1440_001:0508c14_3": "答曰：「得聽販賣。",
    "T23n1440_001:0508c15_4": "但不得作五業：一不販賣畜生以此為業，若自有畜生直賣者聽，但不得賣與屠兒。",
    "T23n1440_001:0508c17_5": "二者不得販賣弓箭刀杖以此為業，若自有者直聽賣。",
    "T23n1440_001:0508c18_6": "三者不得沽酒為業，若自有者亦聽直賣。",
    "T23n1440_001:0508c19_7": "四者不得壓油為業，以油多殺蟲故，天竺法爾。",
    "T23n1440_001:0508c20_8": "自罽賓已來麻中一切無蟲，若無蟲處壓油無過也。",
    "T23n1440_001:0508c21_9": "五者不得作五大色染為業，以多殺蟲故。",
    "T23n1440_001:0508c22_10": "洛沙等外國染法多殺諸蟲，是故不聽。",
    "T23n1440_001:0508c23_11": "謂秦地染青法亦多殺蟲，墮五大染數。」",
    "T23n1440_001:0508c24_12": "問曰：「夫以齋法過中不食，乃有九法，何故八事得名？」",
    "T23n1440_001:0508c25_13": "答曰：「齋法以過中不食為體，以八事助成齋體共相支持，名八支齋法。",
    "T23n1440_001:0508c27_14": "是故言八齋，不云九也。",
    "T23n1440_001:0508c27_15": "若受八戒人，於七眾中為在何眾？",
    "T23n1440_001:0508c28_16": "雖不受終身戒，以有一日一夜戒故，應名優婆塞。",
    "T23n1440_001:0508c29_17": "有云：若名優婆塞，無終身戒；若非優婆塞，有一日一夜戒，但名中間人。」",
    "T23n1440_001:0509a02_18": "問曰：「若七眾外，有波羅提木叉戒不？」",
    "T23n1440_001:0509a03_19": "答曰：「有，八齋是。",
    "T23n1440_001:0509a03_20": "以是義推，若受八戒，不在七眾也。",
    "T23n1440_001:0509a04_21": "受八齋法，應言一日一夜不殺生，令言語決絕，莫使與終身戒相亂也。」",
    "T23n1440_001:0509a05_22": "問曰：「受八戒法，得二日三日乃至十日一時受不？」",
    "T23n1440_001:0509a07_23": "答曰：「佛本制一日一夜，不得過限。",
    "T23n1440_001:0509a07_24": "若有力能受，一日過已次第更受。",
    "T23n1440_001:0509a08_25": "如是隨力多少，不計日數也。",
    "T23n1440_001:0509a09_26": "夫受齋法必從他受。",
    "T23n1440_001:0509a09_27": "於何人邊受？",
    "T23n1440_001:0509a10_28": "五眾邊。",
    "T23n1440_001:0509a10_29": "已受八戒，若鞭打眾生，齋不清淨。",
    "T23n1440_001:0509a11_30": "雖即日不鞭打眾生，若待明日鞭打眾生，亦不清淨。",
    "T23n1440_001:0509a12_31": "以要而言，若身口作不威儀事，雖不破齋，齋不清淨。",
    "T23n1440_001:0509a13_32": "設身口清淨，若心起貪覺、欲覺、瞋恚覺、惱害覺，亦名齋不清淨。",
    "T23n1440_001:0509a14_33": "雖身口意三業清淨，若不修六念，亦名齋不清淨。",
    "T23n1440_001:0509a16_0": "受八戒已精修六念，是名齋清淨。",
    "T23n1440_001:0509a16_1": "有經說：若作閻浮提王，於閻浮提中一切人民、金銀財寶於中自在。",
    "T23n1440_001:0509a18_2": "雖有如是功德，以八齋功德分作十六分，閻浮提王功德於十六分中不及一分，所謂最後清淨八齋也。",
    "T23n1440_001:0509a20_3": "若人欲受八齋，先恣情女色、或作音樂、或貪飲噉、種種戲笑，如是等放逸事盡心作已而後受齋，不問中前中後，盡不得齋。",
    "T23n1440_001:0509a23_4": "若本無心受齋，而作種種放逸事，後遇善知識即受齋者，不問中前中後，一切得齋。",
    "T23n1440_001:0509a25_5": "若欲受齋，而以事難自礙、不得自在，事難解已而受齋者，不問中前中後，一切得齋。」",
    "T23n1440_001:0509a27_6": "問曰：「若欲限受晝日齋法、不受夜齋，得八齋不？",
    "T23n1440_001:0509a28_7": "若欲受夜齋、不受晝齋，得八齋不？」",
    "T23n1440_001:0509a29_8": "答曰：「不得。",
    "T23n1440_001:0509a29_9": "所以爾者，佛本聽一日一夜齋法，以有定限不可違也。」",
    "T23n1440_001:0509b01_10": "問曰：「若不得者，如皮革中說，億耳在曠野，是諸餓鬼種種受罪，或晝則受福、夜則受罪，或夜則受福、晝則受罪。",
    "T23n1440_001:0509b04_11": "所以爾者，以本人中晝受齋法、夜作惡行，或夜受齋法、晝作惡行，是以不同。",
    "T23n1440_001:0509b05_12": "此義云何？」",
    "T23n1440_001:0509b06_13": "答曰：「凡是本生因緣不可依也。",
    "T23n1440_001:0509b06_14": "此中說者，非是修多羅、非是毘尼，不可以定義也。",
    "T23n1440_001:0509b07_15": "有云：此是迦旃延欲度億耳，故作變化感悟其心，非是實事。",
    "T23n1440_001:0509b09_16": "若受齋已欲捨齋者，不必要從五眾而捨齋也。",
    "T23n1440_001:0509b10_17": "若欲食時趣語一人，齋即捨。",
    "T23n1440_001:0509b11_18": "凡得波羅提木叉戒者，以五道而言，唯人道得戒，餘四道不得。",
    "T23n1440_001:0509b12_19": "如天道以著樂深重不能得戒。",
    "T23n1440_001:0509b13_20": "如昔一時大目揵連以弟子有病，上忉利天以問耆婆，正值諸天入歡喜園。",
    "T23n1440_001:0509b14_21": "爾時目連在路側立，一切諸天無顧看者。",
    "T23n1440_001:0509b15_22": "耆婆後至，顧見目連向舉一手，乘車直過。",
    "T23n1440_001:0509b16_23": "目連自念：『此本人間是我弟子，而今受天福，以著天樂都失本心。』",
    "T23n1440_001:0509b18_24": "即以神力制車令住。",
    "T23n1440_001:0509b18_25": "耆婆下車禮目連足。",
    "T23n1440_001:0509b19_26": "目連種種因緣責其不可。",
    "T23n1440_001:0509b19_27": "耆婆答目連曰：『以我人中為大德弟子，是故舉手問訊。",
    "T23n1440_001:0509b21_28": "頗見諸天有爾者不？",
    "T23n1440_001:0509b21_29": "生天上著樂染心不得自在，是使爾耳。』",
    "T23n1440_001:0509b22_30": "目連問耆婆曰：『弟子有病，當云何治？』",
    "T23n1440_001:0509b23_31": "耆婆答曰：『唯以斷食為本。』",
    "T23n1440_001:0509b24_32": "有時目連勸釋提桓因：『佛世難值，何不數數相近諮受正法？』",
    "T23n1440_001:0509b25_33": "帝釋欲解目連意故，遣使勅一天子令來，反覆三喚猶故不來。",
    "T23n1440_001:0509b26_34": "此一天子唯有一婦有一伎樂，以染欲情深，雖復天王命重，不能自割。",
    "T23n1440_001:0509b28_35": "後不獲已而來，帝釋問曰：『何故爾耶？』",
    "T23n1440_001:0509b29_36": "即以實而對。",
    "T23n1440_001:0509b29_37": "帝釋白目連曰：『此天子唯有一天女一妓樂以自娛樂，不能自割。",
    "T23n1440_001:0509c02_38": "況作天王，種種宮觀無數天女，天須陀食自然百味，百千妓樂以自娛樂，視東忘西。",
    "T23n1440_001:0509c04_39": "雖知佛世難遇、正法難聞，而以染樂纏縛不得自在。",
    "T23n1440_001:0509c05_40": "知可如何？』",
    "T23n1440_001:0509c05_41": "凡受戒法，以勇猛心自誓決斷，然後得戒。",
    "T23n1440_001:0509c06_42": "諸天著樂，心多善、心力弱，何由得戒？",
    "T23n1440_001:0509c07_43": "餓鬼以飢渴苦身心焦然；地獄無量苦惱種種楚毒，心意著痛無緣得戒。",
    "T23n1440_001:0509c09_0": "畜生中以業障故，無所曉知，無受戒法。",
    "T23n1440_001:0509c09_1": "雖處處經中說龍受齋法，以善心故而受八齋。",
    "T23n1440_001:0509c11_0": "一日一夜得善心功德，不得齋也，以業障故。",
    "T23n1440_001:0509c12_0": "以四天下而言，唯三天下：閻浮提、瞿耶尼、弗婆提，及三天下中間海洲上人一切得戒。",
    "T23n1440_001:0509c13_1": "如瞿耶尼，佛遣賓頭盧往彼大作佛事，有四部眾；東方亦有比丘在彼而作佛事，有四部眾；唯欝單越無有佛法，亦不得戒，以福報障故、并愚癡故，不受聖法。",
    "T23n1440_001:0509c17_2": "有四種：一男、二女、三黃門、四二根。",
    "T23n1440_001:0509c18_3": "四種人中唯男女得戒，二種人不得戒：黃門、二根。",
    "T23n1440_001:0509c19_4": "如是男女中，若殺父母、殺阿羅漢、出佛身血、破僧輪、污比丘尼、賊住越濟人斷善根，如是等人盡不得戒。",
    "T23n1440_001:0509c21_5": "大而觀之，愛佛法者蓋不足言，若天若龍、若鬼神、若欝單越、若不男二根種種罪人，盡得受三歸也。」",
    "T23n1440_001:0509c24_6": "問曰：「三世諸佛得戒等不？」",
    "T23n1440_001:0509c24_7": "答曰：「不等。",
    "T23n1440_001:0509c25_0": "凡得戒者，於眾生、非眾生類上得戒。",
    "T23n1440_001:0509c25_1": "而一佛出世，度無量阿僧祇眾生入無餘涅槃。",
    "T23n1440_001:0509c26_2": "而後佛出世，於此眾生盡不得戒。",
    "T23n1440_001:0509c27_3": "如是諸佛先後得戒各各不等。",
    "T23n1440_001:0509c28_4": "如迦葉佛，度無數阿僧祇眾生入無餘涅槃，而迦葉佛於此眾生盡皆得戒，釋迦文佛於此眾生盡不得戒。",
    "T23n1440_001:0510a01_5": "一切諸佛有三事等：一者行等、二者法身等、三度眾生等。",
    "T23n1440_001:0510a03_6": "一切諸佛盡三阿僧祇劫修菩薩行，盡具五分法身、十力、四無所畏、十八不共法，盡度無數阿僧祇眾生入於泥洹。」",
    "T23n1440_001:0510a05_7": "問曰：「經云：『一佛出世度九十那由他眾生入於泥洹。』",
    "T23n1440_001:0510a06_8": "何以言無數阿僧祇眾生耶？」",
    "T23n1440_001:0510a07_9": "答曰：「此經說一佛出世度九十那由他眾生者，但云從佛得度者有爾所眾生。",
    "T23n1440_001:0510a09_10": "而眾生或自從佛得度、或從佛弟子、或遺法中而得度者，言九十那由他眾生，直佛邊得度者統而言之。",
    "T23n1440_001:0510a11_11": "無數阿僧祇眾生入無餘泥洹，三世諸佛三事盡等，而得戒不等。」",
    "T23n1440_001:0510a13_12": "問曰：「惡律儀戒，眾生類、非眾生類上得耶？",
    "T23n1440_001:0510a14_13": "能以不能盡得戒不？」",
    "T23n1440_001:0510a14_14": "答曰：「但於眾生上得惡律儀戒，非眾生類上不得惡律儀戒。",
    "T23n1440_001:0510a16_15": "有云：但於能殺眾生上得惡戒，不可殺眾生上不得惡戒。",
    "T23n1440_001:0510a17_16": "有云：可殺、不可殺眾生上，盡得惡戒。",
    "T23n1440_001:0510a18_17": "如屠兒殺羊，常懷殺心作意，殺羊無所齊限。",
    "T23n1440_001:0510a19_18": "設在人天中，今者不殺，而受生展轉，有墮羊中理，是故於一切眾生盡得惡戒。",
    "T23n1440_001:0510a21_19": "十二惡律儀亦如是。",
    "T23n1440_001:0510a21_20": "十二惡律儀者：一者屠羊、二者魁膾、三者養猪、四者養雞、五者捕魚、六者獵師、七者網鳥、八者捕蟒、九者呪龍、十者獄吏、十一者作賊、十二者王家常差捕賊人。",
    "T23n1440_001:0510a25_21": "是為十二惡律儀。",
    "T23n1440_001:0510a25_22": "養蠶皆不離惡律儀也。",
    "T23n1440_001:0510a26_23": "惡律儀戒有三時捨：死時、欲愛盡時、受律儀戒時。",
    "T23n1440_001:0510a27_24": "如受三歸時，始初一說即捨惡戒，第二第三說時即得善戒。」",
    "T23n1440_001:0510a28_25": "問曰：「善戒人作惡戒人時，何時捨善戒得惡戒？」",
    "T23n1440_001:0510a29_26": "答曰：「一說言我作屠兒，即捨善戒；第二第三說我作屠兒，即得惡戒。",
    "T23n1440_001:0510b02_27": "又云，隨何時捨善戒即得惡戒。",
    "T23n1440_001:0510b03_28": "若善戒人未自誓作屠兒，但以貪利養，共屠兒作殺害事，爾時名犯善戒，未捨善戒、未得惡戒。",
    "T23n1440_001:0510b05_29": "必自誓作屠兒，而得惡戒。",
    "T23n1440_001:0510b05_30": "若受惡戒，自誓便得，不從他受。",
    "T23n1440_001:0510b06_31": "若欲受一日二日乃至十日一年二年惡律儀戒，隨誓心久近隨意即得。",
    "T23n1440_001:0510b08_32": "所以爾者，以是惡法順生死流無勝進義，是故隨心即得，不同善律儀也。」",
    "T23n1440_001:0510b10_0": "薩婆多毘尼毘婆沙卷第一"
}