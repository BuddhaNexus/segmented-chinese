{
    "T17n0756_001:0590b11_0": "佛說八無暇有暇經",
    "T17n0756_001:0590b13_0": "大唐三藏法師義淨奉　制譯",
    "T17n0756_001:0590b14_0": "如是我聞：一時，薄伽梵在室羅伐城逝多林給孤獨園，與大苾芻眾及人天等俱。",
    "T17n0756_001:0590b15_1": "爾時，世尊告諸苾芻曰：「汝等當知，於此世間，寡聞無識、凡夫之類，常說無暇、有暇之言，然不了知，云何無暇，云何有暇。",
    "T17n0756_001:0590b18_2": "吾今為汝分別開示，汝等諦聽，善思念之。",
    "T17n0756_001:0590b19_3": "「若諸有情，欲住聖行，修善法時，有其八事，無暇修習。",
    "T17n0756_001:0590b20_4": "云何為八？",
    "T17n0756_001:0590b20_5": "汝等當知：「於此世間，大師出現，所謂如來、應供、正遍知、明行足、善逝、世間解、無上士、調御丈夫、天人師、佛、世尊，宣說諸佛所證妙法，善除煩惱，能趣菩提，究竟涅槃，盡諸苦際。",
    "T17n0756_001:0590b24_6": "說是法時，有人墮在地獄之中，受大苦惱，是名最初欲住聖行無暇修習。",
    "T17n0756_001:0590b26_7": "「復次，諸苾芻！",
    "T17n0756_001:0590b26_8": "於此世間，大師出現，十號具足，宣說諸佛所證妙法，善除煩惱，能趣菩提，究竟涅槃，盡諸苦際。",
    "T17n0756_001:0590b28_9": "說是法時，有人墮在餓鬼之中，受大苦惱，是名第二欲住聖行無暇修習。",
    "T17n0756_001:0590c02_0": "「復次，諸苾芻！",
    "T17n0756_001:0590c02_1": "於此世間，大師出現，十號具足，宣說諸佛所證妙法，善除煩惱，能趣菩提，究竟涅槃，盡諸苦際。",
    "T17n0756_001:0590c04_2": "說是法時，有人墮在傍生之中，受諸苦惱，是名第三欲住聖行無暇修習。",
    "T17n0756_001:0590c07_0": "「復次，諸苾芻！",
    "T17n0756_001:0590c07_1": "於此世間，大師出現，十號具足，宣說諸佛所證妙法，善除煩惱，能趣菩提，究竟涅槃，盡諸苦際。",
    "T17n0756_001:0590c09_2": "說是法時，有人生在長壽天中，無所知曉，是名第四欲住聖行無暇修習。",
    "T17n0756_001:0590c12_0": "「復次，諸苾芻！",
    "T17n0756_001:0590c12_1": "於此世間，大師出現，十號具足，宣說諸佛所證妙法，善除煩惱，能趣菩提，究竟涅槃，盡諸苦際。",
    "T17n0756_001:0590c14_2": "說是法時，有人生在邊地、下賤、蔑戾車中，不識善惡，於我四眾，不聞不見，是名第五欲住聖行無暇修習。",
    "T17n0756_001:0590c17_0": "「復次，諸苾芻！",
    "T17n0756_001:0590c17_1": "於此世間，大師出現，十號具足，宣說諸佛所證妙法，善除煩惱，能趣菩提，究竟涅槃，盡諸苦際。",
    "T17n0756_001:0590c19_2": "說是法時，有人雖復生在中國，然受惡報，聾盲瘖瘂，以手代言，於善於惡不能分別，是名第六欲住聖行無暇修習。",
    "T17n0756_001:0590c22_0": "「復次，諸苾芻！",
    "T17n0756_001:0590c22_1": "於此世間，大師出現，十號具足，宣說諸佛所證妙法，善除煩惱，能趣菩提，究竟涅槃，盡諸苦際。",
    "T17n0756_001:0590c24_2": "說是法時，有人雖復生在中國，其身雖不聾盲瘖瘂、以手代言，於善於惡悉能曉了，然而信邪倒見，作如是說：『無施無受，亦無祠祀，無善惡業緣，無異熟果報，無今世後世，無父母眷屬，無化生有情。",
    "T17n0756_001:0590c28_3": "於此世間，無阿羅漢，正趣正行，此世他世，於現法中，得自覺悟，正證圓滿，皆悉了知，我生已盡，梵行已立，不受後有。",
    "T17n0756_001:0591a02_4": "此事皆無。』",
    "T17n0756_001:0591a02_5": "生極邪見，是謂第七欲住聖行無暇修習。",
    "T17n0756_001:0591a04_0": "「復次，諸苾芻！",
    "T17n0756_001:0591a04_1": "於此世間，無大師現，無十號名，不聞諸佛所證妙法，不除煩惱，不趣菩提，不至涅槃，無苦邊際。",
    "T17n0756_001:0591a06_2": "有人雖復生在中國，不聾盲瘖瘂，不以手代言，於善於惡悉能曉了，不生邪見，作如是說：『有施有受，亦有祠祀，有善惡業緣，有異熟果報，有今世後世，有父母眷屬，有化生有情。",
    "T17n0756_001:0591a10_3": "於此世間，有阿羅漢，正趣正行，此世他世，於現法中，得自覺悟，正證圓滿，皆悉了知，我生已盡，梵行已立，不受後有。",
    "T17n0756_001:0591a13_4": "此等皆有。』",
    "T17n0756_001:0591a13_5": "生極正見；然無將導，開出離門，是名第八欲住聖行無暇修習。",
    "T17n0756_001:0591a15_0": "「復次，諸苾芻！",
    "T17n0756_001:0591a15_1": "於此世間，大師出現，十號具足，宣說諸佛所證妙法，善除煩惱，能趣菩提，究竟涅槃，盡諸苦際。",
    "T17n0756_001:0591a17_2": "說是法時，有人生在中國，而所受身諸根具足，了善惡言，乃至生極正見。",
    "T17n0756_001:0591a19_3": "汝等苾芻當知，是人有暇修習。",
    "T17n0756_001:0591a19_4": "汝等苾芻，此有暇事，汝等已得。",
    "T17n0756_001:0591a20_5": "生居中國，逢我出世，得聞聖教，諸根具足，當生勇猛，常勤策勵，修諸善品，於善法律，如說修行，展轉相教，展轉懺悔，常淨三業，恒行十善，勿為無益致招後悔。」",
    "T17n0756_001:0591a24_6": "爾時，世尊欲重宣此義，說伽他曰：「我已為說八無暇，　　皆願當生有暇中，　若生難處不聞經，　　汝等至心應善聽。",
    "T17n0756_001:0591a27_0": "　銅柱鐵山眾苦逼，　　煻煨糞屎刺刀林，　於地獄中受斯苦，　　此處豈能聞正法？",
    "T17n0756_001:0591a29_0": "　飢渴針咽苦逼身，　　雨注河流成猛火，　於餓鬼中受斯苦，　　此處豈能聞正法？",
    "T17n0756_001:0591b02_0": "　更互恒懷怖害心，　　常欲展轉相食噉，　於傍生中受斯苦，　　此處豈能聞正法？",
    "T17n0756_001:0591b04_0": "　若在天中有頂處，　　由先福力生於彼，　長壽覺慧不分明，　　此處豈能聞正法？",
    "T17n0756_001:0591b06_0": "　生在邊方鄙惡處，　　耳不曾聞說法聲，　無識恒居蔑戾車，　　此處豈能聞正法？",
    "T17n0756_001:0591b08_0": "　由彼先身造惡業，　　聾盲瘖瘂缺諸根，　癡鈍即是人身牛，　　此人豈能聞正法？",
    "T17n0756_001:0591b10_0": "　若人不信於三寶，　　說無因果無尊親，　如是邪見壞其心，　　此人豈能聞正法？",
    "T17n0756_001:0591b12_0": "　諸佛大師不出現，　　亦無妙法流世間，　若人生居闇世中，　　此時豈能聞正法？",
    "T17n0756_001:0591b14_0": "　若人生於有暇處，　　八種無暇過皆除，　猶如病者遇良醫，　　應可至心聞正法！",
    "T17n0756_001:0591b16_0": "　汝已獲人身，　　復得聞正法，　不得聖果者，　　多生無暇中。",
    "T17n0756_001:0591b18_0": "　我說八無暇，　　是眾生難處，　得住有暇者，　　斯人世希有。",
    "T17n0756_001:0591b20_0": "　汝已獲人身，　　復得聞正法，　愛護自身者，　　當除煩惱慢。",
    "T17n0756_001:0591b22_0": "　若有聞正法，　　不能如說行，　輪迴八難中，　　備受諸辛苦。",
    "T17n0756_001:0591b24_0": "　已捨無暇處，　　常求聞正法，　於生老死中，　　不久當出離。",
    "T17n0756_001:0591b26_0": "　若已獲人身，　　聞法行放逸，　後當生惱悔，　　如商人失財。",
    "T17n0756_001:0591b28_0": "　若人聞我說，　　識暇及無暇，　是故應勤心，　　正修於梵行。",
    "T17n0756_001:0591c01_0": "　我說明眼人，　　善護於諸惡，　正念能防守，　　不隨諸有漏。",
    "T17n0756_001:0591c03_0": "　一切隨眠斷，　　降伏大魔怨，　永超生死流，　　得昇於彼岸。」",
    "T17n0756_001:0591c05_0": "爾時，世尊說是經已，時諸苾芻、人天大眾，聞佛所說，歡喜頂戴，信受奉行。",
    "T17n0756_001:0591c07_0": "佛說八無暇有暇經"
}