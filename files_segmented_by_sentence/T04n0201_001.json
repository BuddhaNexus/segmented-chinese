{
    "T04n0201_001:0257a06_0": "大莊嚴論經卷第一",
    "T04n0201_001:0257a08_0": "馬鳴菩薩造後秦三藏鳩摩羅什譯",
    "T04n0201_001:0257a09_0": "　前禮最勝尊，　　離欲邁三有，　亦敬一切智，　　甘露微妙法，　并及八輩眾，　　無垢清淨僧，　富那脇比丘，　　彌織諸論師，　薩婆室婆眾，　　牛王正道者，　是等諸論師，　　我等皆敬順。",
    "T04n0201_001:0257a15_0": "　我今當次說，　　顯示莊嚴論，　聞者得滿足，　　眾善從是生。",
    "T04n0201_001:0257a17_0": "　可歸不可歸，　　可供不可供，　於中善惡相，　　宜應分別說。",
    "T04n0201_001:0257a19_0": "（一）說曰：我昔曾聞，乾陀羅國有商賈客，到摩突羅國。",
    "T04n0201_001:0257a20_1": "至彼國已，時彼國中有一佛塔，眾賈客中有一優婆塞，日至彼塔恭敬禮拜。",
    "T04n0201_001:0257a22_0": "向塔中路有諸婆羅門，見優婆塞禮拜佛塔皆共嗤笑。",
    "T04n0201_001:0257a23_1": "更於餘日天甚烝熱，此諸婆羅門等食訖遊行而自放散，或在路中、或立門側，有洗浴者、有塗香者，或行或坐。",
    "T04n0201_001:0257a25_2": "時優婆塞禮塔迴還，諸婆羅門見已喚言：「來優婆塞，就此坐。」",
    "T04n0201_001:0257a27_3": "語優婆塞言：「爾今云何不識知彼摩醯首羅、毘紐天等而為致敬，乃禮佛塔，得無煩耶？」",
    "T04n0201_001:0257a29_4": "時優婆塞即答之曰：「我知世尊功德少分，是故欽仰恭敬為禮。",
    "T04n0201_001:0257b01_5": "未知汝天有何道德，而欲令我向彼禮乎？」",
    "T04n0201_001:0257b02_6": "諸婆羅門聞是語已，瞋目呵叱：「愚癡之人！",
    "T04n0201_001:0257b03_7": "汝云何不知我天所有神德，而作是言？」",
    "T04n0201_001:0257b04_8": "諸婆羅門即說偈言：「阿修羅城郭，　　高顯周三重，　懸處於虛空，　　男女悉充滿，　我天彎弓矢，　　遠中彼城郭，　一念盡燒滅，　　如火焚乾草。」",
    "T04n0201_001:0257b10_0": "時優婆塞聞是偈已，大笑而言：「如斯之事吾之鄙薄，所不敬尚。」",
    "T04n0201_001:0257b11_1": "以偈答言：「命如葉上露，　　有生會當滅，　云何有智者，　　弓矢加殘害？」",
    "T04n0201_001:0257b14_0": "時諸婆羅門等聞是偈已，咸共同聲呵優婆塞言：「是癡人，彼阿修羅有大勢力好為惡事，我天神德力能殺害，云何乃言非有智耶？」",
    "T04n0201_001:0257b17_1": "時優婆塞被呵責已，喟然長歎，而說偈言：「美惡諦觀察，　　智者修善業，　能獲大果報，　　後則轉受樂，　云何於過惡，　　反生功德想？",
    "T04n0201_001:0257b22_0": "　邪見既增長，　　歎惡以為善，　以是惡業故，　　後獲大苦報。」",
    "T04n0201_001:0257b24_0": "諸婆羅門聞是語已，竪目舉手懍癘攘袂瞋忿戰動，而作是言：「汝甚愚癡，不吉之人，此等諸天不加恭敬而恭敬誰？」",
    "T04n0201_001:0257b26_1": "時優婆塞意志閑裕而語之言：「吾雖單獨，貴申道理，不應以力朋黨競說。」",
    "T04n0201_001:0257b28_2": "時優婆塞復說偈言：「汝等所供養，　　兇惡好殘害，　汝若奉事彼，　　以為功德者，　亦應生恭敬，　　師子及虎狼，　觸惱生殘害，　　惡鬼羅剎等，　愚人以畏故，　　於彼生恭敬。",
    "T04n0201_001:0257c06_0": "　諸有智慧者，　　宜應深觀察，　若不為殘害，　　乃可生恭敬，　諸有功德者，　　終無殘害心。",
    "T04n0201_001:0257c09_0": "　修行諸惡者，　　無不壞殘害，　不能善分別，　　功德及過惡。",
    "T04n0201_001:0257c11_0": "　功德起惡心，　　過生功德想，　殘害逼迫者，　　凡愚增敬順，　於善功德者，　　反生輕賤心，　世間皆顛倒，　　不別可敬者。",
    "T04n0201_001:0257c15_0": "　乾陀羅生者，　　解知別善惡，　是故信如來，　　不敬自在天。」",
    "T04n0201_001:0257c17_0": "彼時婆羅門聞是語已，即作是言：「咄乾陀羅！",
    "T04n0201_001:0257c18_1": "出何種姓、有何道德而名佛乎？」",
    "T04n0201_001:0257c18_2": "時優婆塞說偈答言：「出於釋氏宮，　　具足一切智，　眾過悉耘除，　　諸善皆普備，　於諸眾生中，　　未始不饒益，　覺了諸法相，　　一切悉明解，　如是之大仙，　　故稱號為佛。」",
    "T04n0201_001:0257c25_0": "時諸婆羅門，復說偈言：「汝言佛大仙，　　應作逼惱事，　此閻浮提中，　　瞻默監持陀，　婆塞婆私吒，　　提釋阿坻耶，　如是諸大仙，　　名稱世所聞，　能結大神呪，　　殘滅諸國土。",
    "T04n0201_001:0258a02_0": "　汝名佛大仙，　　亦應作斯呪，　汝佛有大德，　　應作逼惱事，　若不作呪害，　　云何名大仙？」",
    "T04n0201_001:0258a05_0": "時優婆塞不忍聞彼誹謗之言，以手掩耳，而說偈言：「咄莫出惡語，　　謗言佛有呪，　毀謗最勝尊，　　後獲大苦報。」",
    "T04n0201_001:0258a09_0": "時婆羅門，復說偈言：「佛若無呪術，　　不名有大力，　若無惱害者，　　云何名大仙？",
    "T04n0201_001:0258a12_0": "　我但說實語，　　何故稱誹謗？」",
    "T04n0201_001:0258a13_0": "　時諸婆羅門，　　撫掌大笑言：「是故汝癡人，　　定墮於負處。」",
    "T04n0201_001:0258a15_0": "時優婆塞語婆羅門言：「汝莫怪笑！",
    "T04n0201_001:0258a15_1": "汝言如來無大功德亦無大力，斯是妄語。",
    "T04n0201_001:0258a16_2": "如來實有大功德力永斷呪根，終不復作惱害之事。",
    "T04n0201_001:0258a18_3": "汝今諦聽！",
    "T04n0201_001:0258a18_4": "當為汝說。」",
    "T04n0201_001:0258a18_5": "即說偈言：「以貪瞋癡故，　　則作大惡呪，　當結惡呪時，　　惡鬼取其語，　於諸罪眾生，　　而行惱害事。",
    "T04n0201_001:0258a22_0": "　佛斷貪瞋癡，　　慈悲廣饒益，　永除惡呪根，　　但有眾善事，　是故佛世尊，　　都無有惱害，　以大功德力，　　拔濟無量苦，　汝今何故言，　　佛無大勢力？」",
    "T04n0201_001:0258a27_0": "時諸婆羅門聞是偈已，瞋恚心息，語優婆塞言：「我於今者欲問少事，勿見瞋也。",
    "T04n0201_001:0258a28_1": "咄優婆塞！",
    "T04n0201_001:0258a29_2": "佛若無惡呪，云何而得受他供養？",
    "T04n0201_001:0258a29_3": "既不為損又不能益，云何而得稱為大仙？」",
    "T04n0201_001:0258b01_4": "優婆塞言：「如來大慈悲，終無惡呪損減眾生，亦復不為利養之事，但為饒益故受供養。」",
    "T04n0201_001:0258b03_5": "而說偈言：「大悲愍群生，　　常欲為拔苦，　見諸受惱者，　　過於己自處，　云何結惡呪，　　而作惱害事？",
    "T04n0201_001:0258b08_0": "　眾生體性苦，　　生老病死逼，　如癰著燥灰，　　云何更加惡？",
    "T04n0201_001:0258b10_0": "　常以清涼法，　　休息諸熱惱。」",
    "T04n0201_001:0258b11_0": "諸婆羅門聞是語已，即便低頭思惟斯語：「此是好事。」",
    "T04n0201_001:0258b12_1": "心欲生信。",
    "T04n0201_001:0258b12_2": "「汝健陀羅善別勝處，汝能信此甚為希有！",
    "T04n0201_001:0258b13_3": "是故歎汝。",
    "T04n0201_001:0258b13_4": "健陀羅者名不虛設，言健陀者，名為持也，持善去惡故得斯號。」",
    "T04n0201_001:0258b15_5": "而說偈言：「能持此地者，　　是名善丈夫，　善丈夫中勝，　　實是健陀羅。」",
    "T04n0201_001:0258b18_0": "時優婆塞作是思惟：「此婆羅門心欲信解皆可成器，我今當更為分別說佛之功德。」",
    "T04n0201_001:0258b19_1": "時優婆塞顏貌熙怡而作是言：「見汝信佛，我甚歡喜。",
    "T04n0201_001:0258b21_2": "汝今幸可少聽我語，功德過惡汝宜觀察。」",
    "T04n0201_001:0258b22_3": "而說偈言：「觀察佛功德，　　一見皆滿足，　戒聞及定慧，　　無與佛等者。",
    "T04n0201_001:0258b25_0": "　諸山須彌最，　　眾流海第一，　世間天人中，　　無有及佛者。",
    "T04n0201_001:0258b27_0": "　能為諸眾生，　　具受一切苦，　必令得解脫，　　終不放捨離。",
    "T04n0201_001:0258b29_0": "　誰有歸依佛，　　不得利益者？",
    "T04n0201_001:0258c01_0": "　誰有歸依佛，　　而不解脫者？",
    "T04n0201_001:0258c02_0": "　誰隨佛教旨，　　而不斷煩惱？",
    "T04n0201_001:0258c03_0": "　佛以神足力，　　降伏諸外道，　名稱普遠聞，　　遍滿十方剎。",
    "T04n0201_001:0258c05_0": "　唯佛師子吼，　　說諸行無我，　所說恒處中，　　不著於二邊。",
    "T04n0201_001:0258c07_0": "　天上及人中，　　皆作如是說，　不能善分別，　　結使諸業報。",
    "T04n0201_001:0258c09_0": "　如來涅槃後，　　諸國造塔廟，　莊嚴於世間，　　猶虛空星宿。",
    "T04n0201_001:0258c11_0": "　以是故當知，　　佛為最勝尊。」",
    "T04n0201_001:0258c12_0": "諸婆羅門聞是語已，有生信心者，有出家者、得道者。",
    "T04n0201_001:0258c14_0": "（二）復次，應分別論。",
    "T04n0201_001:0258c14_1": "所謂論者即是法也。",
    "T04n0201_001:0258c14_2": "夫於法所宜善思惟，若能思惟則解其義。",
    "T04n0201_001:0258c15_3": "我昔曾聞，有婆羅門名憍尸迦，善知僧佉論、衛世師論、若提碎摩論，如是等論解了分別。",
    "T04n0201_001:0258c18_0": "彼婆羅門住華氏城中，於其城外，有一聚落。",
    "T04n0201_001:0258c19_1": "彼婆羅門有少因緣，詣彼聚落，到所親家。",
    "T04n0201_001:0258c20_2": "時其親友以緣事故餘行不在，時憍尸迦婆羅門語其家人：「汝家頗有經書以不？",
    "T04n0201_001:0258c22_3": "吾欲並讀待彼行還。」",
    "T04n0201_001:0258c22_4": "時所親婦即為取書，偶得《十二緣經》而以與之。",
    "T04n0201_001:0258c23_5": "既得經已，至於林樹間閑靜之處，而讀此經。",
    "T04n0201_001:0258c24_6": "聞無明緣行，行緣識，識緣名色，名色緣六入，六入緣觸，觸緣受，受緣愛，愛緣取，取緣有，有緣生，生緣老病死憂悲苦惱，是名集諦。",
    "T04n0201_001:0258c28_0": "無明滅則行滅，行滅則識滅，識滅則名色滅，名色滅則六入滅，六入滅則觸滅，觸滅則受滅，受滅則愛滅，愛滅則取滅，取滅則有滅，有滅則生滅，生滅則老病死憂悲苦惱眾苦集聚滅。",
    "T04n0201_001:0259a03_1": "初讀一遍猶未解了，至第二遍即解無我。",
    "T04n0201_001:0259a04_2": "外道之法著於二見：我見、邊見，於一切法深知生滅無有常者，而自念言：「一切外論皆悉無有出生死法，唯此經中有出生死解脫之法。」",
    "T04n0201_001:0259a07_3": "心生歡喜，尋舉兩手而作是言：「我於今者，始得實論，始得實論。」",
    "T04n0201_001:0259a08_4": "端坐思惟深解其義，容貌熙怡如花開敷，復作是言：「我今始知生死繫縛，解出世法，乃悟外道所說諸論甚為欺誑，不離生死。」",
    "T04n0201_001:0259a11_5": "歎言：「佛法至真至實，說有因果，因滅則果滅。",
    "T04n0201_001:0259a12_6": "外道法中甚為虛妄，說言有果而無其因，不解因果，不識解脫。",
    "T04n0201_001:0259a14_7": "自觀我昔深生怪笑，云何乃欲外道法中度生死河？",
    "T04n0201_001:0259a15_8": "我昔外道求度生死，譬如有人沒溺恒河波浪之中，懼失身命，值則攀緣，既不免難沒水而死。",
    "T04n0201_001:0259a17_9": "我亦如是，遇彼外道求度生死，然其法中都無解脫出世之法，沒生死河喪善身命墮三惡道。",
    "T04n0201_001:0259a20_0": "今見此論，當隨順行，得出生死。",
    "T04n0201_001:0259a20_1": "外道經論如愚狂語，九十六種道悉皆虛偽，唯有佛道至真至正。",
    "T04n0201_001:0259a22_2": "六師之徒及餘智者，咸自稱為一切智人，斯皆妄語。",
    "T04n0201_001:0259a23_3": "唯佛世尊是一切智，誠實不虛。」",
    "T04n0201_001:0259a24_4": "時憍尸迦即說偈言：「外道所為作，　　虛妄不真實，　猶如小兒戲，　　聚土作城郭。",
    "T04n0201_001:0259a27_0": "　醉象踐蹈之，　　散壞無遺餘，　佛破諸外論，　　其事亦如是。」",
    "T04n0201_001:0259a29_0": "時憍尸迦婆羅門，深於佛法生信敬心，捨外道法除去邪見，晝夜常讀《十二緣經》。",
    "T04n0201_001:0259b01_1": "時其所親方與諸婆羅門歸還其家，問其婦言：「我聞憍尸迦來至於此，今何所在？」",
    "T04n0201_001:0259b03_2": "婦語夫言：「彼婆羅門向借經書，我取與之，不識何經。",
    "T04n0201_001:0259b05_3": "然其得已披攬翻覆，彈指讚歎熙怡異常。」",
    "T04n0201_001:0259b06_4": "夫聞其言即往其所，見憍尸迦端坐思惟，即問之言：「汝於今者何所思惟？」",
    "T04n0201_001:0259b07_5": "時憍尸迦說偈答曰：「愚癡無智慧，　　周迴三有中，　如彼陶家輪，　　輪轉無窮已，　我思十二緣，　　解脫之方所。」",
    "T04n0201_001:0259b12_0": "爾時親友即語之言：「汝於是經乃能深生希有之想，我釋種邊而得此經，將欲洗却其字，以用書彼毘世師經。」",
    "T04n0201_001:0259b14_1": "憍尸迦婆羅門聞是語已呵責親友：「汝愚癡人！",
    "T04n0201_001:0259b15_2": "云何乃欲水洗斯經？",
    "T04n0201_001:0259b16_3": "如是妙法宜用真金而以書寫，盛以寶凾種種供養。」",
    "T04n0201_001:0259b17_4": "即說偈言：「設我有財寶，　　以真金造塔，　七珍用廁填，　　寶案妙巾袠，　莊嚴極殊妙，　　而用以供養，　雖作如是事，　　尚不稱我意。」",
    "T04n0201_001:0259b22_0": "時其親友聞斯語已，甚懷忿恚而作是言：「今此經中有何深妙未曾有事？",
    "T04n0201_001:0259b23_1": "何必勝彼毘世師經，欲以真金種種珍寶而為供養？」",
    "T04n0201_001:0259b24_2": "時憍尸迦聞是語已，愀然作色而作是言：「汝今何故輕蔑佛經至於是乎？",
    "T04n0201_001:0259b26_3": "彼毘世師論極有過患，云何乃用比於佛語？",
    "T04n0201_001:0259b27_4": "如毘世師論，不知法相錯亂因果，於瓶因果淺近之法，尚無慧解分別能知，況解人身身根覺慧因果之義？」",
    "T04n0201_001:0259c01_5": "爾時其親友語憍尸迦言：「汝今何故言毘世師論不解因果？",
    "T04n0201_001:0259c02_6": "彼論中說破瓦以為瓶因，云何而言不解因果？」",
    "T04n0201_001:0259c03_7": "憍尸迦言：「汝毘世師論實有是語，然無道理。",
    "T04n0201_001:0259c04_8": "汝今且觀，如因於縷以為經緯然後有疊，瓶瓨亦爾，先有瓶故然後有瓦，若先無瓶云何有瓦？",
    "T04n0201_001:0259c07_9": "復次破瓦無用、瓶瓨有用，是以破瓦不得為因。",
    "T04n0201_001:0259c08_10": "現見陶師取泥成瓶、不用破瓦，又見瓶壞後有破瓦，瓶若未壞，云何有破？」",
    "T04n0201_001:0259c10_0": "時親友言：「汝意謂若毘世師論都無道理，我等寧可徒勞其功而自辛苦。」",
    "T04n0201_001:0259c11_1": "時親友徒黨諸婆羅門聞是語已心生愁惱：「若如其言，毘世師論即於今日不可信耶？」",
    "T04n0201_001:0259c13_2": "憍尸迦言：「毘世師論非但今者不可取信，於昔已來善觀察者久不可信。",
    "T04n0201_001:0259c15_3": "所以然者？",
    "T04n0201_001:0259c15_4": "昔佛十力未出世時，一切眾生皆為無明之所覆蔽，盲無目故，於毘世師論生於明想。",
    "T04n0201_001:0259c17_5": "佛日既出，慧明照了，毘世師論無所知曉，都應棄捨。",
    "T04n0201_001:0259c19_0": "譬如鵄鵂夜則遊行能有力用，晝則藏竄無有力用。",
    "T04n0201_001:0259c20_1": "毘世師論亦復如是，佛日既出，彼論無用。」",
    "T04n0201_001:0259c21_2": "親友復言：「若如汝言，毘世師論不如佛經，然此佛經寧可得比僧佉論耶？」",
    "T04n0201_001:0259c22_3": "憍尸迦言：「如僧佉經說有五分，論義得盡：第一言誓，第二因，第三喻，第四等同，第五決定。",
    "T04n0201_001:0259c25_4": "汝僧佉經中無有譬喻可得明了如牛犎者，況辯法相而能明了？",
    "T04n0201_001:0259c26_5": "何以故？",
    "T04n0201_001:0259c26_6": "汝僧佉經中說鉢羅陀那不生如常，遍一切處亦處處去。",
    "T04n0201_001:0259c28_7": "如僧佉經中說鉢羅陀那不從他生而體是常，能生一切、遍一切處去至處處。",
    "T04n0201_001:0260a01_8": "說如是事多有愆過。",
    "T04n0201_001:0260a01_9": "何以故？",
    "T04n0201_001:0260a01_10": "於三有中無有一法但能生物不從他生，是故有過。",
    "T04n0201_001:0260a03_11": "復次遍一切處能至處處，此亦有過，何以故？",
    "T04n0201_001:0260a04_12": "若先遍者，去何所至？",
    "T04n0201_001:0260a04_13": "若去至者，遍則不遍。",
    "T04n0201_001:0260a05_14": "二理相違其義自破。",
    "T04n0201_001:0260a05_15": "若如是者，是則無常。",
    "T04n0201_001:0260a06_0": "如其所言，不從他生而能生物，遍一切處去至處處。",
    "T04n0201_001:0260a07_1": "是語非也。」",
    "T04n0201_001:0260a07_2": "親友婆羅門聞是語已，語憍尸迦言：「汝與釋種便為朋黨，故作是說。",
    "T04n0201_001:0260a09_3": "然佛經中亦有大過，說言生死無有本際，又復說言一切法中悉無有我。」",
    "T04n0201_001:0260a10_4": "時憍尸迦語親友言：「我見佛法生死無際，一切無我，故吾今者敬信情篤。",
    "T04n0201_001:0260a12_5": "若人計我，終不能得解脫之道，若知無我則無貪欲，無貪欲故便得解脫。",
    "T04n0201_001:0260a14_6": "若計有我則有貪愛，既有貪愛遍於生死，云何能得解脫之道？",
    "T04n0201_001:0260a15_7": "復次，若言生死有初始者，此初身者，為從善惡而得此身？",
    "T04n0201_001:0260a17_8": "為不從善惡自然有耶？",
    "T04n0201_001:0260a17_9": "若從善惡而得身者，則不得名初始有身。",
    "T04n0201_001:0260a18_10": "若不從善惡得此身者，此善惡法云何而有？",
    "T04n0201_001:0260a20_0": "若如是者，汝法則為半從因生半不從因，如是說者有大過失。",
    "T04n0201_001:0260a21_1": "我佛法無始，故無罪咎。」",
    "T04n0201_001:0260a22_2": "于時親友語憍尸迦：「有縛則有解，汝說無我則無有縛，若無有縛誰得解脫？」",
    "T04n0201_001:0260a23_3": "憍尸迦言：「雖無有我猶有縛解。",
    "T04n0201_001:0260a24_4": "何以故？",
    "T04n0201_001:0260a24_5": "煩惱覆故則為所縛，若斷煩惱則得解脫，是故雖復無我猶有縛解。」",
    "T04n0201_001:0260a26_6": "諸婆羅門復作是言：「若無我者，誰至後世？」",
    "T04n0201_001:0260a27_7": "時憍尸迦語諸人言：「汝等善聽！",
    "T04n0201_001:0260a28_8": "從於過去煩惱諸業，得現在身及以諸根，從今現在復造諸業，以是因緣得未來身及以諸根。",
    "T04n0201_001:0260b01_9": "我於今者，樂說譬喻以明斯義。",
    "T04n0201_001:0260b02_10": "譬如穀子，眾緣和合故得生芽，然此種子實不生芽，種子滅故芽便增長，子滅故不常，芽生故不斷；佛說受身亦復如是，雖復無我，業報不失。」",
    "T04n0201_001:0260b05_11": "諸婆羅門言：「我聞汝說無我之法洗我心垢，猶有少疑今欲諮問。",
    "T04n0201_001:0260b07_12": "若無我者，先所作事云何故憶而不忘失？」",
    "T04n0201_001:0260b08_13": "答曰：「以有念覺與心相應，便能憶念三世之事而不忘失。」",
    "T04n0201_001:0260b09_14": "又問：「若無我者，過去已滅現在心生，生滅既異，云何而得憶念不忘？」",
    "T04n0201_001:0260b11_15": "答曰：「一切受生，識為種子入母胎田，愛水潤漬身樹得生，如胡桃子隨類而生，此陰造業能感後陰，然此前陰不生後陰，以業因緣故便受後陰，生滅雖異相續不斷。",
    "T04n0201_001:0260b15_16": "如嬰兒病，與乳母藥，兒患得愈，母雖非兒，藥之力勢能及於兒。",
    "T04n0201_001:0260b16_17": "陰亦如是，以有業力便受後陰憶念不忘。」",
    "T04n0201_001:0260b17_18": "諸婆羅門復作是言：「汝所讀經中但說無我法，今汝解悟生歡喜耶？」",
    "T04n0201_001:0260b19_19": "時憍尸迦即為誦《十二緣經》而語之言：「無明緣行，行緣識，乃至生緣老死憂悲苦惱。",
    "T04n0201_001:0260b21_20": "無明滅則行滅，乃至老死滅故憂悲苦惱滅。",
    "T04n0201_001:0260b22_21": "以從眾緣，無有宰主，便於其中解悟無我，非經文中但說無我。",
    "T04n0201_001:0260b23_22": "復次，以有身故則便有心，以有身心諸根有用識解分別，我悟斯事便解無我。」",
    "T04n0201_001:0260b25_23": "又問：「若如汝言，生死受身相續不斷，設有身見有何過咎？」",
    "T04n0201_001:0260b27_24": "答曰：「以身見故造作諸業，於五趣中受善惡身形，得惡形時受諸苦惱。",
    "T04n0201_001:0260b28_25": "若斷身見不起諸業，不起諸業故則不受身，不受身故眾患永息，則得涅槃。",
    "T04n0201_001:0260c01_26": "云何說言身見非過？",
    "T04n0201_001:0260c02_27": "復次，若身見非過咎者，應無生死，不於三有受生死苦，是故有過。」",
    "T04n0201_001:0260c03_28": "時婆羅門逆順觀察十二緣義，深生信解，心懷慶幸，略讚佛法，而說偈言：「如來在世時，　　說法摧諸論，　佛日照世間，　　群邪皆隱蔽。",
    "T04n0201_001:0260c08_0": "　我今遇遺法，　　如在世尊前，　釋種中勝妙，　　深達諸法相。",
    "T04n0201_001:0260c10_0": "　所言如來者，　　真實而不虛，　逆順觀諸法，　　名聞普遍滿。",
    "T04n0201_001:0260c12_0": "　向佛涅槃方，　　恭敬合掌禮，　歎言佛世尊，　　實有大悲心。",
    "T04n0201_001:0260c14_0": "　諸仙中最勝，　　世間無倫疋，　我今歸依彼，　　無等戒定慧。」",
    "T04n0201_001:0260c16_0": "憍尸迦言：「汝今云何乃爾深解佛之功德？」",
    "T04n0201_001:0260c16_1": "親友答言：「我聞此法，是故知佛無量功德，如沈水香黑重津膩，以是因緣燒之甚香遠近皆聞。",
    "T04n0201_001:0260c19_2": "如是我見如來定慧身故，便知世尊有大功德。",
    "T04n0201_001:0260c20_3": "我於今者雖不覩佛，見佛聖跡則知最勝，亦如有人於花池邊見象足跡則知其大，覩因緣論雖不見佛，知佛聖跡功德最大。」",
    "T04n0201_001:0260c23_4": "見其親友深生信解，歎未曾有而作是言：「汝於昔來讀誦外典亦甚眾多，今聞佛經須臾之頃解其義趣，悉捨外典，極為希有。」",
    "T04n0201_001:0260c26_5": "即說偈言：「除去邪見論，　　信解正真法，　如是人難得，　　是故歎希有。",
    "T04n0201_001:0260c29_0": "　不但歎於汝，　　亦歎外諸論，　因其理鄙淺，　　我等悉捨離。",
    "T04n0201_001:0261a02_0": "「以彼諸論有過咎故，令我等輩得生厭離生信解心，佛實大人無與等者，名稱普聞遍十方剎。",
    "T04n0201_001:0261a04_1": "外諸邪論前後有過，猶如諂語不可辯了，由彼有過，令我棄捨得入佛法，猶如春夏之時人患日熱皆欲離之，既至冬寒人皆思念。",
    "T04n0201_001:0261a07_2": "外道諸論亦復如是，誠應捨離如夏時日，然由此論得生信心亦宜思念，猶如寒時思念彼日。」",
    "T04n0201_001:0261a09_3": "于時親友問憍尸迦：「我等今者當作何事？」",
    "T04n0201_001:0261a10_4": "憍尸迦言：「今宜捨棄一切邪論，於佛法中出家學道。",
    "T04n0201_001:0261a12_0": "所以者何？",
    "T04n0201_001:0261a12_1": "如夜闇中然大炬火，一切鴿鳥皆悉墮落，佛智慧燈既出於世，一切外道悉應顛墜，是故今欲出家學道。」",
    "T04n0201_001:0261a14_2": "於是憍尸迦從親友家，即詣僧坊求索出家，出家已後得阿羅漢。",
    "T04n0201_001:0261a16_3": "何因緣故說是事耶？",
    "T04n0201_001:0261a16_4": "以諸外道常為邪論之所幻惑故，說十二因緣經論而破析之。",
    "T04n0201_001:0261a19_0": "（三）復次，夫取福田當取其德，不應簡擇少壯老弊。",
    "T04n0201_001:0261a20_1": "我昔曾聞，有檀越遣知識道人詣僧伽藍請諸眾僧，但求老大不用年少。",
    "T04n0201_001:0261a22_2": "後知識道人請諸眾僧，次到沙彌，然其不用。",
    "T04n0201_001:0261a23_3": "沙彌語言：「何故不用我等沙彌？」",
    "T04n0201_001:0261a23_4": "答言：「檀越不用，非是我也。」",
    "T04n0201_001:0261a24_5": "勸化道人即說偈言：「耆年有宿德，　　髮白而面皺，　秀眉齒缺落，　　背僂支節緩，　檀越樂如是，　　不喜見幼小。」",
    "T04n0201_001:0261a28_0": "時寺中有諸沙彌，盡是羅漢，譬如有人觸惱師子棖其腰脉令其瞋恚，諸沙彌等皆作是語：「彼之檀越愚無智慧，不樂有德唯貪耆老。」",
    "T04n0201_001:0261b02_1": "時諸沙彌即說偈言：「所謂長老者，　　不必在白髮，　面皺牙齒落，　　愚癡無智慧。",
    "T04n0201_001:0261b05_0": "　所貴能修福，　　除滅去眾惡，　淨修梵行者，　　是名為長老。",
    "T04n0201_001:0261b07_0": "　我等於毀譽，　　不生增減心，　但令彼檀越，　　獲得於罪過，　又於僧福田，　　誹謗生增減。",
    "T04n0201_001:0261b10_0": "　我等應速往，　　起發彼檀越，　莫令墮惡趣。」",
    "T04n0201_001:0261b11_1": "　　彼諸沙彌等，　尋以神通力，　　化作老人像，　髮白而面皺，　　秀眉牙齒落，　僂脊而柱杖，　　詣彼檀越家。",
    "T04n0201_001:0261b15_0": "　檀越既見已，　　心生大歡慶，　燒香散名花，　　速請令就坐。",
    "T04n0201_001:0261b17_0": "　既至須臾頃，　　還服沙彌形，　檀越生驚愕，　　變化乃如是，　為飲天甘露，　　容色忽鮮變。",
    "T04n0201_001:0261b20_0": "爾時沙彌即作是言：「我非夜叉亦非羅剎，先見檀越選擇耆老，於僧福田生高下想，壞汝善根，故作是化令汝改悔。」",
    "T04n0201_001:0261b22_1": "即說偈言：「譬如蚊子[口*(隹/乃)]，　　欲盡大海底，　世間無能測，　　眾僧功德者。",
    "T04n0201_001:0261b26_0": "　一切皆無能，　　籌量僧功德，　況汝獨一己，　　而欲測量彼？」",
    "T04n0201_001:0261b28_0": "沙彌復言：「汝今不應校量眾僧耆少形相，夫求法者不觀形相唯在智慧。",
    "T04n0201_001:0261b29_1": "身雖幼稚，斷諸結漏得於聖道，雖老放逸是名幼小，汝所為作甚為不是。",
    "T04n0201_001:0261c02_2": "若以爪指欲盡海底，無有是處，汝亦如是，欲以汝智測量福田而知高下，亦無是處。",
    "T04n0201_001:0261c04_3": "汝寧不聞如來所說四不輕經？",
    "T04n0201_001:0261c05_4": "王子、蛇、火、沙彌等都不可輕。",
    "T04n0201_001:0261c06_5": "世尊所說菴羅果喻，內生外熟、外生內熟，莫妄稱量前人長短，一念之中亦可得道。",
    "T04n0201_001:0261c08_0": "汝於今者極有大過，汝若有疑今悉可問，從今已後更莫如是於僧福田生分別想。」",
    "T04n0201_001:0261c10_0": "即說偈言：「眾僧功德海，　　無能測量者，　佛尚生欣敬，　　自以百偈讚，　況餘一切人？",
    "T04n0201_001:0261c13_1": "　　而當不稱歎，　廣大良福田，　　種少獲大利。",
    "T04n0201_001:0261c15_0": "　釋迦和合眾，　　是名第三寶，　於諸大眾中，　　勿以貌取人。",
    "T04n0201_001:0261c17_0": "　不可以種族，　　威儀巧言說，　未測其內德，　　覩形生宗仰。",
    "T04n0201_001:0261c19_0": "　觀形雖幼弱，　　聰慧有高德，　不知內心行，　　乃更生輕蔑。",
    "T04n0201_001:0261c21_0": "　譬如大叢林，　　薝蔔雜伊蘭，　眾樹雖參差，　　語林則不異。",
    "T04n0201_001:0261c23_0": "　僧雖有長幼，　　不應生分別。",
    "T04n0201_001:0261c24_0": "　迦葉欲出家，　　捨身上妙服，　取庫最下衣，　　猶直十萬金。",
    "T04n0201_001:0261c26_0": "　眾僧之福田，　　其事亦如是，　供養最下者，　　獲報十万身。",
    "T04n0201_001:0261c28_0": "　譬如大海水，　　不宿於死屍，　僧海亦如是，　　不容毀禁者。",
    "T04n0201_001:0262a01_0": "　於諸凡夫僧，　　最下持少戒，　恭敬加供養，　　能獲大果報。",
    "T04n0201_001:0262a03_0": "　是故於眾僧，　　耆老及少年，　等心而供養，　　不應生分別。」",
    "T04n0201_001:0262a05_0": "爾時檀越聞是語已身毛為竪，五體投地求哀懺悔：「凡夫愚人多有愆咎，願聽懺悔，所有疑惑幸為解釋。」",
    "T04n0201_001:0262a07_1": "即說偈言：「汝有大智慧，　　以斷諸疑網，　我若不諮問，　　則非有智者。」",
    "T04n0201_001:0262a10_0": "爾時沙彌即告之曰：「恣汝所問，當為汝說。」",
    "T04n0201_001:0262a11_0": "檀越問言：「大德！",
    "T04n0201_001:0262a11_1": "敬信佛僧何者為勝？」",
    "T04n0201_001:0262a11_2": "沙彌答曰：「汝寧不知有三寶乎？」",
    "T04n0201_001:0262a12_3": "檀越言：「我今雖復知有三寶，然三寶中豈可無有一最勝耶？」",
    "T04n0201_001:0262a14_4": "沙彌答曰：「我於佛僧不見增減。」",
    "T04n0201_001:0262a14_5": "即說偈言：「大姓婆羅門，　　厥名突羅闍，　毀譽佛不異，　　以食施如來。",
    "T04n0201_001:0262a18_0": "　如來既不受，　　三界無能消，　擲置於水中，　　烟炎同時起。",
    "T04n0201_001:0262a20_0": "　瞿曇彌奉衣，　　佛勅施眾僧，　以是因緣故，　　三寶等無異。」",
    "T04n0201_001:0262a22_0": "爾時檀越聞是語已，即作是言：「如其佛僧等無異者，何故以食置于水中，不與眾僧？」",
    "T04n0201_001:0262a24_0": "沙彌答言：「如來於食都無悋惜，為欲顯示眾僧德力，故為是耳。",
    "T04n0201_001:0262a25_1": "所以者何？",
    "T04n0201_001:0262a25_2": "佛觀此食，三界之中無能消者，置於水中水即炎起。",
    "T04n0201_001:0262a27_3": "然瞿曇彌故以衣奉佛，佛迴與僧，眾僧受已無有變異。",
    "T04n0201_001:0262a28_4": "是故當知僧有大德，得大名稱佛僧無異。」",
    "T04n0201_001:0262a29_5": "時彼檀越即作是言：「自今以後於眾僧所，若老若少等心恭敬不生分別。」",
    "T04n0201_001:0262b02_6": "沙彌答言：「汝若如是，不久當得見諦之道。」",
    "T04n0201_001:0262b03_7": "即說偈言：「多聞與持戒，　　禪定及智慧，　趣向三乘人，　　得果并與向。",
    "T04n0201_001:0262b06_0": "　譬如辛頭河，　　流注入大海，　是等諸賢聖，　　悉入僧大海。",
    "T04n0201_001:0262b08_0": "　譬如雪山中，　　具足諸妙藥，　亦如好良田，　　增長於種子，　賢善諸智人，　　悉從僧中出。」",
    "T04n0201_001:0262b11_0": "說是偈已而作是言：「檀越！",
    "T04n0201_001:0262b11_1": "汝寧不聞經中阿尼盧頭、難提、黔毘羅此三族姓子，鬼神大將名曰伽扶白佛言：『世尊！",
    "T04n0201_001:0262b13_2": "一切世界，若天若人若魔若梵，若能心念此三族姓子者，皆能令其得利安樂。』",
    "T04n0201_001:0262b15_3": "僧中三人尚能利益，況復大眾？」",
    "T04n0201_001:0262b16_4": "即說偈言：「三人不成僧，　　念則得利益，　如彼鬼將言，　　未得名念僧，　尚獲是大利，　　況復念僧者？",
    "T04n0201_001:0262b20_0": "　是故汝當知，　　功德諸善事，　皆從僧中出。",
    "T04n0201_001:0262b21_1": "　　譬如大龍雨，　唯海能堪受；　　眾僧亦如是，　能受大法雨。",
    "T04n0201_001:0262b23_2": "　　是故汝應當，　專心念眾僧。",
    "T04n0201_001:0262b24_3": "　　如是眾僧者，　是諸善之群，　　解脫之大眾，　僧猶勇健軍，　　能摧魔怨敵。",
    "T04n0201_001:0262b27_0": "　如是眾僧者，　　勝智之叢林，　一切諸善行，　　運集在其中，　趣三乘解脫，　　大勝之伴黨。」",
    "T04n0201_001:0262c01_0": "爾時沙彌說偈讚已，檀越眷屬心大歡喜，皆得須陀洹果。",
    "T04n0201_001:0262c03_0": "大莊嚴論經卷第一"
}