{
    "T11n0320_003:0925a08_0": "父子合集經卷第三",
    "T11n0320_003:0925a10_0": "西天譯經三藏朝散大夫",
    "T11n0320_003:0925a11_0": "試鴻臚卿宣梵大師賜紫",
    "T11n0320_003:0925a12_0": "沙門臣日稱等奉　詔譯",
    "T11n0320_003:0925a13_0": "淨飯王致禮如來品第三",
    "T11n0320_003:0925a14_0": "爾時淨飯王，將諸釋種前後圍繞，詣尼拘律陀園中，到已即下寶飾車乘，與諸臣從徒步而進。",
    "T11n0320_003:0925a16_1": "世尊知已，欲化父王捨除憍慢，發生淨信，即陞空中現神變相，遊行往來自在無礙。",
    "T11n0320_003:0925a18_0": "時娑婆世界主大梵天王在如來左，帝釋天主居如來右，焰摩天王、都史多天王、樂變化天王、他化自在天王，各各執持種種寶蓋，隨從如來乘空而行。",
    "T11n0320_003:0925a21_1": "多聞天王、持國天王，合掌作禮住立東面。",
    "T11n0320_003:0925a22_2": "增長天王、廣目天王，頭頂致敬住立西面。",
    "T11n0320_003:0925a23_3": "復有六欲諸天眷屬，雨諸天花，優鉢羅花、拘沒那花、奔拏利迦花、曼陀羅花，及雨上妙細末旃檀、沈水香等，諸天伎樂眾妙歌舞，於虛空中一時俱作。",
    "T11n0320_003:0925a27_0": "爾時世尊，以神通力化作無數七寶樓閣，微妙莊嚴，光明赫奕，令彼時會若天若人互相往來各得相見。",
    "T11n0320_003:0925a29_1": "是時眾會心大歡喜，從昔已來未曾有也。",
    "T11n0320_003:0925b01_2": "時淨飯王覩斯瑞相生希有心，即作是說：「如來昔日為太子時，不以四天下轉輪王位富貴自在心生顧戀，今於三千大千世界為大法王，具足聖財神通自在，常得諸天恭敬圍繞，勝過於彼，不可比喻。",
    "T11n0320_003:0925b05_3": "我今唯有釋種眷屬及諸人民，而為侍從。」",
    "T11n0320_003:0925b06_4": "作是說已，喜悅無量生清淨心，偏袒右肩，右膝著地，合掌恭敬，瞻仰如來，頭面致禮，復作是言：「世尊初生無人扶侍，即行七步，觀視十方：『我於世間，最尊最勝，更無過上，越老病死，盡苦邊際。』",
    "T11n0320_003:0925b11_5": "我於爾時見是事已，心生歡喜，曾伸禮敬。",
    "T11n0320_003:0925b12_0": "又復世尊為太子時，往田野中觀於農作，憩閻浮樹蔭涼之下，日雖西昃，其影不移。",
    "T11n0320_003:0925b13_1": "是時復有六欲天子，合掌恭敬，侍立其側。",
    "T11n0320_003:0925b14_2": "我於爾時亦伸禮敬，今覩世尊現是瑞相，乃為第三向佛作禮。」",
    "T11n0320_003:0925b16_3": "時淨飯王欲重宣此義，而說偈言：「福智無比兩足尊，　　初生即行於七步，　唱言世間獨為勝，　　我於彼時曾致禮。",
    "T11n0320_003:0925b19_0": "　又觀農作憩陰涼，　　日昃其影不移動，　六欲諸天侍其側，　　我於彼時伸禮敬。",
    "T11n0320_003:0925b21_0": "　今佛現此神變相，　　愍念於我及眾生，　世間無有如佛者，　　此乃第三頭面禮。",
    "T11n0320_003:0925b23_0": "　昔日我為立其名，　　號曰一切義成就，　已得佛果遂夙心，　　喜悅猶如飲甘露。」",
    "T11n0320_003:0925b25_0": "時六欲天子知淨飯王一心渴仰欲覩如來，先於尼俱律陀園中，為佛世尊敷師子座，其座高勝諸珍嚴瑩，即以天中憍奢闍衣上妙白[疊*毛]鋪設其上；又彼林中自然化出眾妙衣服，周匝莊嚴處處垂下。",
    "T11n0320_003:0925b29_1": "設座畢已，迎請世尊安坐其上。",
    "T11n0320_003:0925c01_2": "「我自捨家至于成佛，乃與父王初得相見。」",
    "T11n0320_003:0925c02_3": "作是念已從空中下。",
    "T11n0320_003:0925c02_4": "時淨飯王獲奉如來，心大歡喜得未曾有，瞻仰粹容目不暫捨，尊重讚歎問訊慰勞。",
    "T11n0320_003:0925c04_5": "佛於座上結加趺坐，王與釋種退坐一面。",
    "T11n0320_003:0925c06_0": "是時復有色界諸天皆來佛會，所謂梵眾天、梵輔天、大梵王天、少光天、無量光天、極光淨天、遍淨天、無量淨天、無雲天、福生天、廣果天、無煩天、無熱天、善現天、善見天、色究竟天等，覩佛世尊為化父王現斯瑞相，咸皆歡喜共相慶慰，各持天中曼陀羅花、摩訶曼陀羅花而散佛上，又復以諸上妙天衣懸於空中而為供養，復以種種嚴身之具，寶冠耳璫，指環臂釧，珠珮瓔珞，珍琦束帶，或以黃金為鬘眾寶間飾，眾寶為鬘黃金間飾，如是寶鬘貫以金線，巧妙光麗，奉上如來。",
    "T11n0320_003:0925c16_1": "又以種種上妙寶蓋寶幢寶幡，行列供養。",
    "T11n0320_003:0925c17_2": "時諸天子作供養已，頭面作禮住虛空中，散諸香水如微細雨，各各合掌，以偈讚佛：「歸依最勝大丈夫，　　善能攝化群生者，　具大福智及名聞，　　一切世間無與等。",
    "T11n0320_003:0925c22_0": "　歸依最勝大丈夫，　　勝慧深廣難思議，　大悲憐愍諸有情，　　為說四諦真實法。",
    "T11n0320_003:0925c24_0": "　歸依最勝大丈夫，　　永離貪恚愚癡垢，　巍巍相好遍莊嚴，　　猶若金山顯大海。",
    "T11n0320_003:0925c26_0": "　歸依最勝大丈夫，　　能摧異論無怯弱，　咸令捨除迷妄情，　　具修正見清淨行。",
    "T11n0320_003:0925c28_0": "　我等自惟宿福慶，　　得值能仁出世間，　以此供養少善根，　　迴向自他得作佛。」",
    "T11n0320_003:0926a01_0": "父子合集經阿修羅王授記品第四",
    "T11n0320_003:0926a02_0": "爾時世尊為化父王現神變已，時彼會中有諸阿修羅王，矚是瑞相，心各踊悅，復見色界諸天子等廣大供養，深生隨喜。",
    "T11n0320_003:0926a04_1": "時有上首尾摩唧怛囉阿修羅王而作是言：「我今於佛最初供養。」",
    "T11n0320_003:0926a06_2": "以神通力於彼園中，即時化作六十那庾多眾寶網幔，雜色間飾彌覆空中。",
    "T11n0320_003:0926a07_3": "寶幔之下復現六十那庾多寶莊嚴地，寶地之上復現六十那庾多殊妙樓閣，一一樓閣寶為其門，黃金樓閣以銀為門，琉璃為牖，硨磲為柱，玻瓈為栱，碼碯為地，真珠等寶間飾莊嚴，白銀樓閣以金為門，琉璃為牖，珊瑚為柱，硨磲為栱，玻瓈為地，真珠等寶間飾莊嚴；乃至碼碯樓閣玻瓈為門。",
    "T11n0320_003:0926a14_4": "如是七寶所成樓閣戶牖柱栱次第莊嚴，一一門中各現眾寶師子之座。",
    "T11n0320_003:0926a16_5": "於座左右皆有修羅童子童女，手執白拂或持寶扇侍立其側。",
    "T11n0320_003:0926a17_6": "一一座上有眾寶蓋，於前復現眾色寶幢，於黃金門現出青幢，黃色為頂黃金為幹，於白銀門現出黃幢，青色為頂赤寶為幹，於琉璃門現出紅幢，赤色為頂黃金為幹，於眾寶門現彩畫幢，眾色為頂白銀為幹，如上所現眾寶網幔、寶地樓閣、寶幢幡蓋迴轉空中，繞佛三匝行列而住。",
    "T11n0320_003:0926a23_7": "如三十三天伊羅鉢那大龍象王，徐行旋繞帝釋天主，亦復如此。",
    "T11n0320_003:0926a25_8": "又復降雨天諸妙花，所謂曼陀羅花、摩訶曼陀羅花，曼殊沙花、摩訶曼殊沙花，波嚕沙迦花、摩訶波嚕沙迦花，迦哩迦囉嚩花、摩訶迦哩迦囉嚩花，鉢吒羅花、摩訶鉢吒羅花，唧怛囉鉢吒羅花、摩訶唧怛囉鉢吒羅花，又雨七寶所成之花：黃金花、白銀花、硨磲花、碼碯花、吠琉璃花、玻胝迦花、真珠花等。",
    "T11n0320_003:0926b03_9": "復雨珍琦玩好之具，時會所樂皆得如意。",
    "T11n0320_003:0926b04_0": "又復降雨眾妙香水、塗香、末香、沈水香等。",
    "T11n0320_003:0926b04_1": "時迦毘羅城所積之花，舉高七尺廣六由旬，與其香水合和成泥。",
    "T11n0320_003:0926b06_2": "佛神力故，其香普薰遍滿三千大千世界，其中眾生若天若人聞是香已，皆發阿耨多羅三藐三菩提心，得不退轉。",
    "T11n0320_003:0926b09_0": "彼阿修羅王作供養已，乘七寶車，繞佛三匝，合掌向佛，以偈讚曰：「最勝無動尊，　　圓成菩提果，　能化諸有情，　　出離於三界。",
    "T11n0320_003:0926b13_0": "　我以清淨心，　　現前伸供養，　願得如世尊，　　永脫輪迴苦。",
    "T11n0320_003:0926b15_0": "　牟尼大聖主，　　離染除諸惑，　堪為天人師，　　救拔超彼岸，　善宣微妙法，　　調伏諸眾生，　度老死苦厄，　　故我稱讚禮。」",
    "T11n0320_003:0926b19_0": "時尾摩唧怛囉阿修羅王偈讚佛已，「我今供養心猶未足。」",
    "T11n0320_003:0926b20_1": "復以海中所有一切無價珍寶，奉上如來。",
    "T11n0320_003:0926b21_2": "以神通力化作六十那庾多微妙寶車，一一寶車以調順馬而駕御之，皆以金寶裝校嚴飾，一一車上有妙幰蓋，懸眾寶鈴，出聲和雅，其上各有阿修羅女，色相具足獻妙歌舞，作諸伎樂，其聲嘹喨，聞者無厭。",
    "T11n0320_003:0926b25_3": "佛神力故，令此樂音遍徹三千大千世界；其中有情聞是聲已，身意泰然，離諸染著，皆於阿耨多羅三藐三菩提心不退轉。",
    "T11n0320_003:0926b28_4": "時阿修羅王作供養已，與其眷屬，心大歡喜，合掌向佛，重說偈言：「願我常親近，　　牟尼大導師，　設最上供養，　　得盡諸苦際。」",
    "T11n0320_003:0926c04_0": "爾時會中復有阿修羅王名曰極喜，發清淨心，廣興供養，一一供養與尾摩唧怛囉阿修羅王等無有異。",
    "T11n0320_003:0926c06_1": "作供養已，乘七寶車繞佛三匝，合掌向佛，以偈讚曰：「歸依無上十力尊，　　具修無邊真實行，　決定了達一切法，　　永斷諸惑得無畏。",
    "T11n0320_003:0926c10_0": "　歸依三界大導師，　　解脫有愛諸結縛，　己超菩提勝彼岸，　　復能拯拔沈溺者。",
    "T11n0320_003:0926c12_0": "　如來善說出離道，　　眾生聞已咸信受，　皆令清淨滌諸染，　　猶若蓮花不著水。",
    "T11n0320_003:0926c14_0": "　牟尼勝智善觀察，　　了諸法空亦無相，　不著一切有為行，　　譬如虛空無所依。」",
    "T11n0320_003:0926c16_0": "爾時會中復有阿修羅王，名曰妙臂，發清淨心廣興供養，一一供養與極喜阿修羅王等無有異。",
    "T11n0320_003:0926c18_1": "作供養已，乘七寶車，繞佛三匝，手捧金栗散如來上，合掌向佛，以偈讚曰：「稽首吉祥調御師，　　天中世間無與等，　了知眾生性本空，　　但有假想如陽焰，　無作無受無眾生，　　無我無人無彼此，　無言無說自性空，　　諸法本來常寂靜。",
    "T11n0320_003:0926c24_0": "　推求諸法不可得，　　則於佛教善入解，　是人得名法王子，　　隨順先佛之所行。",
    "T11n0320_003:0926c26_0": "　我今於佛伸供養，　　調伏難化諸眾生，　以此稱讚少善根，　　迴向自他皆作佛。」",
    "T11n0320_003:0926c28_0": "爾時會中復有阿修羅王，名曰大力，發清淨心，廣興供養，一一供養與妙臂阿修羅王等無有異。",
    "T11n0320_003:0927a01_1": "作供養已，乘七寶車，繞佛三匝，以諸寶花而散佛上，合掌向佛，以偈讚曰：「稽首大法王，　　慧眼照三有，　已渡生死海，　　到究竟彼岸。",
    "T11n0320_003:0927a05_0": "　教導諸有情，　　除惑無怖畏，　越四種瀑流，　　得至安隱處。",
    "T11n0320_003:0927a07_0": "　甚深微妙慧，　　窮世間源底，　知眾生所欲，　　深著顛倒想。",
    "T11n0320_003:0927a09_0": "　常以大悲心，　　開示令覺悟，　破彼邪妄智，　　具足真實見。",
    "T11n0320_003:0927a11_0": "　了達一切法，　　無垢無所著，　如幻化陽焰，　　亦如水中月。",
    "T11n0320_003:0927a13_0": "　牟尼最勝尊，　　視眾生如子，　皆令修正行，　　不著於三世。",
    "T11n0320_003:0927a15_0": "　如來出世間，　　了法皆虛假，　自性無所得，　　他性悉皆空。",
    "T11n0320_003:0927a17_0": "　如世間愚夫，　　夢中受欲樂，　畢竟不可得，　　應當如理思。」",
    "T11n0320_003:0927a19_0": "爾時會中復有阿修羅王，名曰羅睺，發清淨心，廣興供養，一一供養與大力阿修羅王等無有異。",
    "T11n0320_003:0927a21_1": "作供養已，乘七寶車，繞佛三匝，復以上妙唧怛囉鉢吒羅花而散佛上，合掌向佛，以偈讚曰：「巍巍無上士，　　身光極晃耀，　諸天及世人，　　無有如佛者。",
    "T11n0320_003:0927a26_0": "　猶若以芥子，　　比於彌盧山，　亦如牛跡水，　　以況於溟渤。",
    "T11n0320_003:0927a28_0": "　如來妙色相，　　世間無與等，　一一相端嚴，　　觀者心無厭。",
    "T11n0320_003:0927b01_0": "　妙相難思議，　　超過一切色，　如日照世間，　　餘光皆隱沒。",
    "T11n0320_003:0927b03_0": "　佛威德光明，　　映蔽諸天眾，　如月現長空，　　星光皆晦昧。",
    "T11n0320_003:0927b05_0": "　慧深如巨海，　　身相若金山，　佛身智光明，　　三界無倫匹。」",
    "T11n0320_003:0927b07_0": "爾時會中復有阿修羅王，名曰淨戒，發清淨心，廣興供養，一一供養與羅睺阿修羅王等無有異。",
    "T11n0320_003:0927b09_1": "作供養已，乘七寶車繞佛三匝，復以摩訶唧怛囉鉢吒羅花而散佛上，合掌向佛，以偈讚曰：「牟尼具勝智光明，　　能破貪恚愚癡暗，　成就最上奢摩他，　　降注法雨沃群品。",
    "T11n0320_003:0927b14_0": "　如來金剛座道場，　　熾然智炬照三有，　能爇眾生煩惱薪，　　使無遺餘成灰燼。",
    "T11n0320_003:0927b16_0": "　無量百千俱胝劫，　　積集任持妙法藏，　普施熱惱諸群迷，　　聞者皆如飲甘露。",
    "T11n0320_003:0927b18_0": "　如來出現於世間，　　能示眾生正法眼，　無明生死長夜中，　　智慧摩尼能顯照。」",
    "T11n0320_003:0927b20_0": "爾時會中復有阿修羅王，名喜鬪戰，發清淨心，廣興供養，一一供養與淨戒阿修羅王等無有異。",
    "T11n0320_003:0927b22_1": "作供養已，乘七寶車，繞佛三匝，復以上妙鉢吒羅花而散佛上，合掌向佛，以偈讚曰：「歸依聖主釋師子，　　於諸法中得無畏，　猶如勇將擐甲冑，　　降伏他兵無怯弱。",
    "T11n0320_003:0927b27_0": "　能仁諸根常寂靜，　　不為煩惱所動亂，　永盡三毒一切垢，　　餘習展轉不復起。",
    "T11n0320_003:0927b29_0": "　如來六返觀眾生，　　無愛無憎無分別，　安住無緣廣大慈，　　於冤親境悉平等。",
    "T11n0320_003:0927c02_0": "　佛知眾生種種想，　　各各開示袪諸妄，　皆令善住正思惟，　　了心如幻無所著。」",
    "T11n0320_003:0927c04_0": "爾時會中復有阿修羅王，名曰妙眼，發清淨心，廣興供養，一一供養與喜鬪戰阿修羅王等無有異。",
    "T11n0320_003:0927c06_1": "作供養已，乘七寶車，繞佛三匝，復以摩訶鉢吒羅花而散佛上，合掌向佛，以偈讚曰：「大威德世尊，　　了諸法實相，　所謂諸法者，　　從因緣故有，　無法無非法，　　尋求不可得，　若有法可說，　　此說唯假名。",
    "T11n0320_003:0927c13_0": "　如是種種相，　　本來常寂靜，　無名亦無相，　　牟尼之所說。",
    "T11n0320_003:0927c15_0": "　雖說而無說，　　少分不可得，　說者既亦無，　　聽者亦如是。",
    "T11n0320_003:0927c17_0": "　善達如是義，　　不著一切法，　則能行大行，　　是名真佛子。」",
    "T11n0320_003:0927c19_0": "爾時會中復有阿修羅王，名越三世，發清淨心，廣興供養，一一供養與妙眼阿修羅王等無有異。",
    "T11n0320_003:0927c21_1": "作供養已，乘七寶車，繞佛三匝，復以殊妙真珠瓔珞奉施如來，合掌向佛，以偈讚曰：「如來具足諸功德，　　淨戒威儀悉圓滿，　四種魔軍智伏除，　　三界無與佛齊等。",
    "T11n0320_003:0927c26_0": "　如來定力無能動，　　非淺智者所能測，　行住坐臥定相應，　　現諸利樂神通事。",
    "T11n0320_003:0927c28_0": "　如來勝慧無過上，　　於大眾中師子吼，　善說妙法破群疑，　　攝化一切諸外道。",
    "T11n0320_003:0928a01_0": "　如來身色超三有，　　種種相好遍莊嚴，　光明赫奕若金山，　　廣修檀施所獲得。」",
    "T11n0320_003:0928a03_0": "爾時會中復有阿修羅王，名曰普耀，發清淨心，廣興供養，一一供養與越三世阿修羅王等無有異。",
    "T11n0320_003:0928a05_1": "作供養已，乘七寶車，繞佛三匝，復以眾妙珍寶散如來上，合掌向佛，以偈讚曰：「我等捨離五欲樂，　　來詣佛所伸供養，　各見如來對已前，　　此不共德難思議。",
    "T11n0320_003:0928a10_0": "　一音所演清淨法，　　或樂廣說或略說，　各隨意欲而解了，　　此不共德難思議。",
    "T11n0320_003:0928a12_0": "　一音所演清淨法，　　隨其趣類各得解，　如來善巧應其機，　　此不共德難思議。",
    "T11n0320_003:0928a14_0": "　一音所演清淨法，　　或令修習或調伏，　或有獲證諸果利，　　此不共德難思議。」",
    "T11n0320_003:0928a16_0": "爾時會中復有阿修羅王，名目真隣陀，發清淨心，廣興供養，一一供養與普耀阿修羅王等無有異。",
    "T11n0320_003:0928a18_1": "作供養已，乘七寶車，繞佛三匝，以赤真珠，而散佛上，合掌向佛，以偈讚曰：「如來善化於父王，　　捨除憍慢及邪見，　令發堅固淨信心，　　此為最上無比子。",
    "T11n0320_003:0928a22_0": "　法無自性從緣生，　　如夢受樂非實事，　應知彼樂隨想起，　　是則名了諸法性。",
    "T11n0320_003:0928a24_0": "　譬如秋空起浮雲，　　妄情執有非堅固，　依於牟尼教法中，　　智者不應增我慢。",
    "T11n0320_003:0928a26_0": "　心善觀察不放逸，　　則於世間無所著，　是名安住佛法中，　　當證如幻三摩地。」",
    "T11n0320_003:0928a28_0": "時諸阿修羅王作供養已，各各合掌，住立佛前，身意泰然，快得善利，皆發阿耨多羅三藐三菩提心。",
    "T11n0320_003:0928b01_1": "爾時，世尊知諸阿修羅王心之所念，於大眾中現微笑相，即於面門放五色光，其光遍照普佛世界，繞佛三匝，復從世尊頂門而入。",
    "T11n0320_003:0928b04_2": "時尊者馬勝覩是相已，從座而起偏袒右肩，右膝著地，頭面作禮，白言：「世尊！",
    "T11n0320_003:0928b05_3": "以何因緣現斯瑞相？」",
    "T11n0320_003:0928b06_4": "合掌向佛，以偈問曰：「人中最勝釋師子，　　現斯瑞相非無因，　唯願大悲為我說，　　聞已皆使心安泰。",
    "T11n0320_003:0928b09_0": "　六十那由阿修羅，　　廣大淨心興供養，　將非如來與授記，　　令彼聞已生歡喜？",
    "T11n0320_003:0928b11_0": "　時會咸作是思念：　　『放此光明非小緣，　唯願如來愍我輩，　　為說現相之所以。』",
    "T11n0320_003:0928b13_0": "　為當有發菩提心？",
    "T11n0320_003:0928b13_1": "　　或復初生於淨信？",
    "T11n0320_003:0928b14_0": "　如來各各悉了知，　　願決眾疑速當說。」",
    "T11n0320_003:0928b15_0": "爾時世尊以偈答曰：「善哉馬勝大比丘，　　汝能諮問放光事，　我今欲於眾會中，　　記別最上真實果。",
    "T11n0320_003:0928b18_0": "　諸阿修羅興福業，　　志求無上大菩提，　貪恚障染悉蠲除，　　如手觸空無所礙。",
    "T11n0320_003:0928b20_0": "　由此發生清淨意，　　廣興無邊妙供養，　後當捨此修羅身，　　常生勝處增明慧。",
    "T11n0320_003:0928b22_0": "　未來過彼河沙劫，　　親近承事諸如來，　後身得作法中王，　　相繼成佛同名號。",
    "T11n0320_003:0928b24_0": "　皆稱最上燈如來，　　名聞普遍十方界，　教化六十那庾多，　　眾生聞法咸得度。",
    "T11n0320_003:0928b26_0": "　國土廣博極嚴淨，　　盡一三千大千界，　其中受化諸眾生，　　具足福德及智慧，　不造一切非法業，　　皆修平等安樂行。",
    "T11n0320_003:0928b29_0": "　彼佛皆說無諍法，　　聞者無著亦無礙，　佛壽六十那庾多，　　眾生住命等無異。",
    "T11n0320_003:0928c02_0": "　彼諸如來化緣終，　　機感相從亦入滅，　次第紹隆得作佛，　　國土壽量悉同然，　亦化如上諸有情，　　受持正法為佛子。」",
    "T11n0320_003:0928c05_0": "父子合集經卷第三"
}