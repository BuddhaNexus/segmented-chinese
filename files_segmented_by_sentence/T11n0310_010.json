{
    "T11n0310_010:0053b05_0": "大寶積經卷第十",
    "T11n0310_010:0053b07_0": "西晉三藏竺法護奉　詔譯",
    "T11n0310_010:0053b08_0": "密迹金剛力士會第三之三",
    "T11n0310_010:0053b09_0": "爾時寂意復問密迹金剛力士：「如來有幾事祕要，一切聲聞諸緣覺地所不能及也，何況凡庶闇蔽之類？",
    "T11n0310_010:0053b11_1": "善哉密迹！",
    "T11n0310_010:0053b11_2": "願意樂任，頒宣如來祕要普入，一切眾會咸欲聞之。」",
    "T11n0310_010:0053b12_3": "密迹力士謂寂意曰：「諦聽諦聽，善思念之，今當敷演如來祕要。",
    "T11n0310_010:0053b14_4": "有三事。",
    "T11n0310_010:0053b14_5": "何謂為三？",
    "T11n0310_010:0053b14_6": "一曰身密，二曰口密，三曰意密。",
    "T11n0310_010:0053b15_7": "何謂身密？",
    "T11n0310_010:0053b15_8": "如來於斯無所思想亦不惟念，普現一切威儀禮節。",
    "T11n0310_010:0053b16_9": "或有諸天人民自憙經行，見覩如來經行之時，諸天人民心自念言：『世尊為上。』",
    "T11n0310_010:0053b18_10": "斯等逮見如來身密，佛之所念亦不思望，一切眾生覩見如來至真妙德威儀。",
    "T11n0310_010:0053b20_11": "若諸天人憙坐，見如來坐。",
    "T11n0310_010:0053b20_12": "若諸天人憙臥，見如來臥。",
    "T11n0310_010:0053b21_13": "若憙聽經，見如來說經。",
    "T11n0310_010:0053b22_0": "若憙寂靜，見如來默然。",
    "T11n0310_010:0053b22_1": "若憙禪思，見如來三昧。",
    "T11n0310_010:0053b23_2": "若天人民目視不眴者，見如來目未曾眴。",
    "T11n0310_010:0053b24_3": "若意自在有憙光者，便見如來光無所閡。",
    "T11n0310_010:0053b25_4": "憙紫金色者，亦見紫磨金色。",
    "T11n0310_010:0053b25_5": "若諸天人民憙銀色、水精色、琉璃色、馬瑙色、硨磲黃色、真珠正白、正赤、黃白紅紫色，或取明月珠色、暴亂色，炎光日月，四天王釋梵、阿須倫，或中分色、須彌華色、或思妙色、或藥形色、或碧石色、或無憂華旃匐色、或思夷華色、或青蓮紅黃白華色、或了忉利天色，或毘沙門王顏、或四天王形，首藏青帝黃帝赤帝白帝，或虛空淨，或天人民心志無量品色各異，亦見如來若干品種功勳德色。",
    "T11n0310_010:0053c05_6": "如是寂意！",
    "T11n0310_010:0053c05_7": "正使江河沙等諸佛世界滿中眾生有含命類，展轉相愛展轉相生，皆決罪畢得為人形，從思想生。",
    "T11n0310_010:0053c08_8": "其中一人正使所生，亦猶如彼一切眾生。",
    "T11n0310_010:0053c09_0": "如來亦見若干品色，威儀禮節心所好樂不可限量，悉欲察知本末言行亦復如是。",
    "T11n0310_010:0053c10_1": "如來至真有以是緣，各於眾生現如來像，威儀禮節言行使然。",
    "T11n0310_010:0053c12_2": "猶如一人心得解脫，不與二人俱共同也，欲宣至實心得解脫乃至乎道。",
    "T11n0310_010:0053c14_0": "如來至真乃能可悅一切眾生，以悅眾生顯示色像，威儀禮節言行亦然。",
    "T11n0310_010:0053c15_1": "猶如，寂意！",
    "T11n0310_010:0053c15_2": "清淨明鏡隨其色貌以往照之，則現其像不失本類，等示無異未曾變改，明鏡照形亦無想念。",
    "T11n0310_010:0053c18_0": "如來如是，雖以法濟一切眾生，無有想念無利養心，可悅一切眾生心行，隨上中下深淺之法，開化度脫三界迷惑，是為如來身行祕要。」",
    "T11n0310_010:0053c21_1": "密迹金剛力士復謂寂意菩薩：「如來祕要亦不分別陰種諸入，不歸罪福、不生塵勞、不成父母，無四大胞胎亦無骨肉。",
    "T11n0310_010:0053c23_2": "所聞功勳，無塗華香，悉無所有，不繫在色、無出入息、壽命滅盡。",
    "T11n0310_010:0053c25_3": "欲知佛身則是法身，身無有色，無眾妄想，所現色相為貪慕好求豪尊位眾生之故，而示形相令目覩矣。",
    "T11n0310_010:0053c27_4": "法相靜寂，為敬慧故，一切眾生使趣天眼。」",
    "T11n0310_010:0053c28_5": "密迹復謂寂意：「若有眾生俱在一會，各見佛身，以緣意覩。",
    "T11n0310_010:0053c29_6": "其遠住觀住本，不見其住本也。",
    "T11n0310_010:0054a01_7": "見住遠不見者，無意緣也，見者以亂意緣不見也。",
    "T11n0310_010:0054a02_8": "若以意緣不得見者，若以己身而察見之，用見他人故不見之也。",
    "T11n0310_010:0054a04_0": "又見他人故復能見者，用見己心故不見之也。",
    "T11n0310_010:0054a05_1": "其在夢中有所見者，從夢覺已則無所見也。",
    "T11n0310_010:0054a06_2": "定意所見起無所見，起往所見定無所見，其空靜所見不靜不見，其在空靜則無不見。",
    "T11n0310_010:0054a08_0": "其見無業，離於無業無所見之，其離無業乃有所見，一無所見。」",
    "T11n0310_010:0054a09_1": "密迹復謂寂意：「其如來身從無數事各隨顯現，其色行天身行寂然威儀禮節，而心自定然後復亂。",
    "T11n0310_010:0054a11_2": "斯如來身無有邊際，亦無限礙、亦無妄想、不可想節。",
    "T11n0310_010:0054a12_3": "如來身者不可限取，無若干像，如來身者亦復如是，無所不遍。",
    "T11n0310_010:0054a14_4": "猶如虛空不有妄想，如來若斯永無思想。",
    "T11n0310_010:0054a15_5": "猶如虛空皆以遍入一切形色，如來若斯，悉以周遍照諸眾生。",
    "T11n0310_010:0054a16_6": "猶如虛空普入諸色間關其裏，如來之身亦復如是，普照眾生靡所不遍。",
    "T11n0310_010:0054a18_7": "猶如虛空皆長一切百穀草木，如來若斯，至真之體長育德本。",
    "T11n0310_010:0054a19_8": "猶如虛空不計有常及與無常亦無晝夜，如來若斯，身不有常不云無常，不能見頂。",
    "T11n0310_010:0054a21_9": "又復寂意！",
    "T11n0310_010:0054a21_10": "諸佛世尊，佛以普見天上世間魔王梵天，無敢當佛覩其頂者。",
    "T11n0310_010:0054a23_11": "諸天、龍、神、揵沓和、阿須倫、迦樓羅、真陀羅、摩休勒、人與非人，聲聞緣覺若諸菩薩，莫能堪任見如來頂。",
    "T11n0310_010:0054a25_12": "所以者何？",
    "T11n0310_010:0054a25_13": "佛成道未久，時轉法輪遊波羅奈。",
    "T11n0310_010:0054a26_14": "東方去是世界甚遠，乃得思夷華佛土，世界曰懷調。",
    "T11n0310_010:0054a27_15": "有菩薩名曰應持，來詣忍界奉覲世尊，稽首作禮敬問供事。",
    "T11n0310_010:0054a29_16": "禮足下已，繞佛七匝則往其前。",
    "T11n0310_010:0054a29_17": "應持菩薩時心念言：『我欲度知如來身限。』",
    "T11n0310_010:0054b01_18": "自變其身高三百三十六萬里，觀如來身五百四十三萬兆姟二萬億里。",
    "T11n0310_010:0054b03_19": "則心念言：『我獲神足，神通自娛。",
    "T11n0310_010:0054b04_20": "我寧可復測度佛身所入云何？』",
    "T11n0310_010:0054b04_21": "佛以威德、以神足力，上方去此百億江河沙諸佛國土，有世界名蓮華嚴，其土有佛名蓮華上如來、至真、等正覺，現在說法。",
    "T11n0310_010:0054b07_22": "應持菩薩往在其前，不能覩之。",
    "T11n0310_010:0054b08_23": "在上而立遙視，永不逮見世尊大聖能仁佛頂，欲見頂相永不得見也，不知佛身高長廣遠幾千億載江河沙佛土。",
    "T11n0310_010:0054b11_24": "時應持菩薩往詣蓮華上佛所，稽首佛足右繞三匝，住於佛前而白佛言：『我身所來去是遠近？』",
    "T11n0310_010:0054b13_25": "佛言：『去此百億江河沙佛土，卿族姓子從彼到斯。』",
    "T11n0310_010:0054b14_26": "應持菩薩白佛言：『我上過到若干佛土，不能得見釋迦文佛頂，不知高長幾百千億江河沙佛土。』",
    "T11n0310_010:0054b16_27": "彼佛答曰：『假族姓子以是方便聖明之慧斯神足力，從此轉上江河沙劫，忽以越過上無喻佛土，尚不能得見於世尊釋迦文頂，亦不可得其身邊限。",
    "T11n0310_010:0054b19_28": "又族姓子當知，佛身無限巍巍如是不可譬喻，諸佛世尊不可稱載。",
    "T11n0310_010:0054b21_29": "又族姓子！",
    "T11n0310_010:0054b21_30": "用無侶故名不可喻。",
    "T11n0310_010:0054b22_31": "如來禁戒亦無譬喻，三昧定意智慧解脫度知見品、身口心業、色相眾好悉不可喻。",
    "T11n0310_010:0054b23_32": "一切眾生以若干品引譬舉喻，諮嗟如來禁戒無極，定慧解脫度知見品、身口心業色相威好，猶如虛空不可得邊。",
    "T11n0310_010:0054b26_33": "如來之身無際若斯。』",
    "T11n0310_010:0054b27_0": "於時應持菩薩聞蓮華上如來所說，忻然大悅得未曾有，即禮佛足繞聖七匝，沒彼佛國，承佛聖旨蒙已神力，發意之頃到此佛土。",
    "T11n0310_010:0054b29_1": "往詣佛所前稽首禮釋迦文佛足，右繞七匝則住佛前，以偈頌曰：「『欲解達佛身，　　猶如喻虛空，　　樂得知邊際，　　以捨所造作。",
    "T11n0310_010:0054c05_0": "　　過此百千億，　　無量江河沙，　　上越若干土，　　欲見佛身頂。",
    "T11n0310_010:0054c07_0": "　　過到無限土，　　至蓮華佛界，　　樂得身邊限，　　不覩見佛頂。",
    "T11n0310_010:0054c09_0": "　　其彼國土佛，　　名曰蓮華上，　　見我心所念，　　便以分別說。",
    "T11n0310_010:0054c11_0": "　　假使引眾喻，　　講諸佛世尊，　　便不順佛教，　　則為誹謗聖。",
    "T11n0310_010:0054c13_0": "　　若欲知譬喻，　　諸佛法平等，　　頒宣虛空限，　　實無有邊際。",
    "T11n0310_010:0054c15_0": "　　設猶如虛空，　　佛戒禁若斯，　　定意智慧業，　　解脫度知見，　　猶虛空無際，　　色身亦如是。",
    "T11n0310_010:0054c18_0": "　　欲觀世護頂，　　等譬如虛空，　　如虛空所周，　　佛身遍如是。",
    "T11n0310_010:0054c20_0": "　　如虛空所遍，　　光明照亦然，　　其光照所至，　　有言辭若茲，　　如言辭所至，　　心遍亦復如；　　如心所遍至，　　慈心布如是，　　如慈心所遍，　　慧周等無異；　　如慧之所周，　　身所周若斯，　　功德亦如是，　　道心無有二；　　如道心功德，　　解色亦如是，　　充滿于虛空，　　所度復越是。",
    "T11n0310_010:0054c29_0": "　　如一切眾生，　　所受福德品，　　其發道心福，　　一人德如是；　　如其發道心，　　功德業名稱，　　若受正法者，　　功德過於彼。",
    "T11n0310_010:0055a04_0": "　　一切諸佛興，　　頒宣百億劫，　　歎持正法功，　　不得其邊際。",
    "T11n0310_010:0055a06_0": "　　其興於道心，　　而護諸正法，　　好樂解空無，　　十六不獲一，　　以樂解空無，　　則不失道心。",
    "T11n0310_010:0055a09_0": "　　執持尊上法，　　是慧乃和同，　　逮得斯法趣，　　菩薩則勇猛，　　獲致佛功勳，　　奉修佛道行。』",
    "T11n0310_010:0055a12_0": "　　說是頌偈時，　　震動億佛土，　　諸天億百千，　　鼓億千伎樂，　　無數億千人，　　悉發大道心，　　因聞大法故，　　應持之所歎，　　是處不可議，　　無上不可限，　　諸佛普示現，　　自在之祕業。」",
    "T11n0310_010:0055a18_0": "密迹力士謂寂意曰：「是如來身祕要，若彼眾生皆集一會，或有能見如來身者或不見者。",
    "T11n0310_010:0055a20_0": "其能見者歡喜觀之，其不見者默然而觀。",
    "T11n0310_010:0055a20_1": "如來不食，眾生悉見如來服食。",
    "T11n0310_010:0055a21_2": "又寂意！",
    "T11n0310_010:0055a21_3": "如有天名精力，初化受道，取如來食而器受之濟諸窮乏。",
    "T11n0310_010:0055a23_4": "眾人皆見如來而食，見如來舉食著於口中，自然還器。",
    "T11n0310_010:0055a24_5": "諸天子取往古宿世如來所種植眾德本而有餘殃，在在所生就與羸劣使服食之，飢乏困厄不得食者，如來愍此以食授之。",
    "T11n0310_010:0055a27_6": "是眾生等食斯飯已，身體安隱消除塵勞，眾想休息心性仁和志存無上，以平等覺發不可思議。",
    "T11n0310_010:0055a29_7": "以是之故當作是觀，如來不食，如來至真以法為食。",
    "T11n0310_010:0055b01_8": "所以者何？",
    "T11n0310_010:0055b01_9": "如來之身成鉤鎖體，猶如金剛鏗然堅強不可破壞。",
    "T11n0310_010:0055b03_0": "其如來身無有生藏亦無熟藏，復無堅軟，亦無不淨大小諸便欬唾之穢。",
    "T11n0310_010:0055b04_1": "又如來身如紫金色，無怯無弱不有恐畏。",
    "T11n0310_010:0055b05_2": "寂意。",
    "T11n0310_010:0055b05_3": "且觀於如來身。",
    "T11n0310_010:0055b06_4": "曠然無極甚妙堅固猶如金剛，而身柔軟如細天衣。",
    "T11n0310_010:0055b07_5": "或時上妙顯微妙身天人玉女稽首足下，禮如來身觸如來足，柔軟極細不可為喻，悉發無上正真道意永無眾塵。",
    "T11n0310_010:0055b09_6": "若貪婬人瞋恚愚癡若有等分，見如來身適值目覩，其婬怒癡所有等分一切身行，悉為消除無復眾塵。",
    "T11n0310_010:0055b12_7": "若有慳貪犯戒瞋恚懈怠亂心愚癡，使布施持戒忍辱精進一心智慧。",
    "T11n0310_010:0055b13_8": "取要言之，若有離於清白之法，見如來身，棄不善想皆修德本。",
    "T11n0310_010:0055b15_9": "以不妄想觀於如來乃曰真道，是為寂意！",
    "T11n0310_010:0055b16_10": "如來身祕要。",
    "T11n0310_010:0055b16_11": "若有布施，如來瑞應所化自在，以律開化眾生不受長育，解眾生想而為頒宣建立應度。",
    "T11n0310_010:0055b18_12": "如來於彼觀無所業又無所行。",
    "T11n0310_010:0055b19_13": "如來至真未曾念是：『我當化形。』",
    "T11n0310_010:0055b19_14": "所當化者若方當化心自念言。",
    "T11n0310_010:0055b20_15": "又化所觀如來至真在此業前，乃至世界所說土地無數世界，如來所化往來所至，如來在彼觀無所想。",
    "T11n0310_010:0055b22_16": "其如來者，從身放光明若干種色無央數色，不可計限百千曜色。",
    "T11n0310_010:0055b24_17": "其光所照江河沙等諸佛國土光明遠照，所奉行業眾生皆從彼開化之。",
    "T11n0310_010:0055b26_0": "以是無業所作行無。",
    "T11n0310_010:0055b26_1": "是故寂意！",
    "T11n0310_010:0055b26_2": "如來身祕要，諸所念行、所頒宣說、所成就發無上正真道意。",
    "T11n0310_010:0055b28_3": "又如來身祕不可稱計。」",
    "T11n0310_010:0055b28_4": "說是如來身行祕要時，十千人發無上正真道意，八千菩薩逮得無所從生法忍。",
    "T11n0310_010:0055c01_5": "諸天人民、阿須輪、世間人讚歎密迹：「善哉善哉！」",
    "T11n0310_010:0055c02_6": "諸天伎樂不鼓自鳴，雨於天華。",
    "T11n0310_010:0055c03_7": "世尊以右紫磨金色手舉著密迹金剛力士頂上，歎曰：「善哉善哉！",
    "T11n0310_010:0055c04_8": "密迹！",
    "T11n0310_010:0055c04_9": "快善說是如來身祕要。",
    "T11n0310_010:0055c05_10": "今所宣說，如佛所教而無有二。」",
    "T11n0310_010:0055c06_11": "密迹力士謂寂意：「何謂為如來口祕要？",
    "T11n0310_010:0055c06_12": "其夜如來逮無上正真道成最正覺，至無餘界泥洹之界滅度日夜，於其中間施一文字，以能頒宣一一分別，無數億載講演布散無限義理。",
    "T11n0310_010:0055c10_13": "所以者何？",
    "T11n0310_010:0055c10_14": "如來常定。",
    "T11n0310_010:0055c10_15": "如來至真無出入息，無所思念亦無所行、無復思想，悉無所行，雖口所宣無想無行。",
    "T11n0310_010:0055c12_16": "如來所行無應不應，無言無說，不想有人。",
    "T11n0310_010:0055c13_17": "世尊所說，一切超越三昧正受，皆以文字而分別說。",
    "T11n0310_010:0055c14_18": "頒宣文字而自倚著，一切眾生如是周旋往來，如來為我講說經法，是則名曰如來在彼亦無想念。",
    "T11n0310_010:0055c16_19": "如來所觀而知止足，其舌之門口宣音響，聞所宣音莫不悅喜。",
    "T11n0310_010:0055c18_20": "而演如來言辭之教，散一音聲悉普周遍眾生所想、眾生心念，是則如來從口敷演。",
    "T11n0310_010:0055c20_21": "如來言辭出六十品，各異音聲。",
    "T11n0310_010:0055c20_22": "何謂六十？",
    "T11n0310_010:0055c21_23": "吉祥音、柔軟音、可樂音、悅意清淨音、離垢音、顯曜音、微妙音、明聽音、無亂音、無憒音、師父音、無剛鞕音、無麁獷音、善順音、安重音、身所吉和音、隨心時音、空悅音、與愛安想音、無惱熱音、方正音、識達音、親近音、意好音、歡悅音、和教音、曉了音、精勤音、忍和音、重了音、其響去穢音、應師子音、龍鳴音、雨好音、海雷龍王音、真陀羅伎音、哀鸞音、鷹暢音、鶴鳴音、耆域音、英鳥音、雷震音、不卒音、不暴音、普入響音、去非時音、無乏音、無怯音、悅豫音、通暢音、戒禁音、美甘音、進行音、廣普音、具足音、諸根無瑕音、不輕疾音、無住音、響普入眾會音、宣諸德音。」",
    "T11n0310_010:0056a04_24": "密迹金剛力士謂寂意菩薩：「是為如來六十品音。",
    "T11n0310_010:0056a06_0": "其如來音，普通十方諸佛世界，可悅一切眾心性行。",
    "T11n0310_010:0056a07_1": "如來所觀無有妄想，如來道心不作是念：『吾當為其口宣經法：通聞經、德經、所演經、分別經、頌詩經、藏經。』",
    "T11n0310_010:0056a09_2": "於是順經、生經、方等經、未曾有法經、譬喻經、章句經，若說古喻，若有引喻，有頒宣言論談語、諸無上、講諸事、敷演眾事，有所處當分布遠近，開通其本自解曉了，宣暢其義而為開化。",
    "T11n0310_010:0056a13_3": "又眾會等，如來至真所宣法典，親近佛坐入比丘眾、比丘尼、清信士女，諸天、龍、神、揵沓和、阿須輪、迦留羅、真陀羅、摩休勒、若人非人眾會之黨，隨眾生根所行精進，從所樂法而令入道。",
    "T11n0310_010:0056a17_4": "以順入道，求眾生無因開化之，樂法音響亦復如是。",
    "T11n0310_010:0056a18_5": "斯諸眾生心自念言：『從如來口出。』",
    "T11n0310_010:0056a19_6": "不以各各說法，隨心別異言行應時，各各聞法而得開解，是則名曰如來口密要也。",
    "T11n0310_010:0056a21_7": "「又有寂意！",
    "T11n0310_010:0056a21_8": "無數眾生行不可計，其所言辭八萬四千闇處下劣，誘進此輩無明眾生，入如來法而蒙開化。",
    "T11n0310_010:0056a23_9": "又眾生行不可限量，若有貪婬，隨時因彼眾生所行，由入其中便救濟之。",
    "T11n0310_010:0056a25_10": "怒癡眾生及等等分行三事蔽眾生之類，隨其三界思想之頃，莊嚴拔之令無所住。",
    "T11n0310_010:0056a27_11": "而無異心入眾生類罪福之行，而為分別。",
    "T11n0310_010:0056a28_12": "現如來壽而有限盡，不知眾生所行罪福，以權方便各說異法。",
    "T11n0310_010:0056a29_13": "如來善權、眾生無限，不可計量，所行不同，便為頒宣若干品法。",
    "T11n0310_010:0056b02_14": "又以眾生在於我所面現相值，如來所說悉遍入心，隨其本行宣布道業各解入道，是則名曰如來祕要。",
    "T11n0310_010:0056b04_15": "若有菩薩入如來祕要是等不知，謂於如來至真演有為之門；而如來法悉是無為。",
    "T11n0310_010:0056b06_16": "又有如來宣一品音，眾生想念坐有所說，唯憶想樂如來音者，望想所說。",
    "T11n0310_010:0056b08_17": "不當作是觀。",
    "T11n0310_010:0056b08_18": "而如來口永無所說。",
    "T11n0310_010:0056b08_19": "所以者何？",
    "T11n0310_010:0056b09_20": "或有眾生聞如來音，眉間之相謂之在頂，若有想髮知之紺色從天中[立*寺]，目善明好；人不堪任諦視如來。",
    "T11n0310_010:0056b11_21": "所以施與，消除諸非、棄諍訟門，無危害心，若頸肩臂去眾陰事。",
    "T11n0310_010:0056b12_22": "若諸指事若以身脅，若有宣頌從背至足、若以腹、若以臍又陰馬藏、若以膝腨無瞋休息、若以有相及成種好，於世最上。",
    "T11n0310_010:0056b15_23": "若有想知如來至真聞其音響，隨其所好諸根厚薄，從其應度而開化之，演斯音訓悉使入律。",
    "T11n0310_010:0056b17_24": "雖爾，如來所觀開化亦無相念。",
    "T11n0310_010:0056b18_25": "猶如寂意！",
    "T11n0310_010:0056b18_26": "或譬如伎樂以調其音，以手鼓之其聲悲和，無有在彼作是聲者，皆由方便緣合而有殊特悲和之音。",
    "T11n0310_010:0056b21_0": "如是寂意！",
    "T11n0310_010:0056b21_1": "如來言辭化眾生心緣其暢教，如來在彼有所演說無有偏黨，皆是宿緣所造立行而有殊特，如來至真在於眾生超絕巍巍由本殊特。",
    "T11n0310_010:0056b24_2": "猶如寂意！",
    "T11n0310_010:0056b24_3": "呼聲之響其音遠徹，其音所出不在於內，亦不處外、不在中間。",
    "T11n0310_010:0056b25_4": "如來若斯，宣音訓誨眾生之心，其辭言教不從身出，亦不從心、不內不外、不從中間。",
    "T11n0310_010:0056b27_5": "猶如大海之中如意明珠，演其光曜可一切眾，若寶明珠繫在幢頭遍照城市，從眾生心所欲志願，其明月珠出寶，眾人各得所欲，斯明珠寶亦無想念。",
    "T11n0310_010:0056c02_6": "如來若斯，其有寶心，志存清淨執大哀幢，從眾生性根無所不應各使開解，雖顯是教亦無想念，是則如來所宣祕要。」",
    "T11n0310_010:0056c04_7": "密迹金剛力士復謂寂意菩薩：「吾今普觀天上世間諸魔梵天、沙門梵志諸天人民，都不能限如來所宣音響文辭。",
    "T11n0310_010:0056c07_8": "所以者何？",
    "T11n0310_010:0056c07_9": "我身憶念如是，世尊在靈鷲山與諸菩薩眷屬圍繞，而有法典名淨音場，廣為眾生而頒宣此。",
    "T11n0310_010:0056c09_10": "時慈氏菩薩之所建立。",
    "T11n0310_010:0056c10_11": "當爾之時，賢者大目連心自念言：『吾欲試知如來音響所徹遠近。』",
    "T11n0310_010:0056c11_12": "時大目連自於其坐忽然不現，住須彌頂聞如來音如在目前。",
    "T11n0310_010:0056c13_13": "自以神力即遊於是三千大千世界最在其邊，越眾須彌諸四方域一切鐵圍山，住在極邊大鐵圍山頂聞如來音，如故無異如近不遠。",
    "T11n0310_010:0056c16_14": "佛自念曰：『是大目連欲試如來清淨音場。",
    "T11n0310_010:0056c17_15": "吾今寧可顯其神足。』",
    "T11n0310_010:0056c17_16": "於是世尊發現神足，時大目連承佛聖旨蒙己神足，西方界分去是懸遠，然過九十九江河沙等諸佛國土，有佛世界名光明幡。",
    "T11n0310_010:0056c20_17": "又其土佛名光明王如來、至真、等正覺，今現在說法。",
    "T11n0310_010:0056c21_18": "目連到彼，住其佛土故聞佛音，如人對住聽所語辭。",
    "T11n0310_010:0056c23_0": "其光明幡佛土有大光明，佛身長四十里，諸菩薩身長二十里，其諸菩薩所食鉢器其高一里。",
    "T11n0310_010:0056c25_1": "目連行鉢際上，時諸菩薩白世尊曰：『唯然大聖！",
    "T11n0310_010:0056c26_2": "此蟲何所從來，被沙門服行鉢際上？』",
    "T11n0310_010:0056c27_0": "於時彼佛言：『諸族姓子！",
    "T11n0310_010:0056c27_1": "慎勿發心輕慢此賢。",
    "T11n0310_010:0056c28_0": "所以者何？",
    "T11n0310_010:0056c28_1": "今斯耆年名大目連，是釋迦文佛諸聲聞中大弟子，神足第一。』",
    "T11n0310_010:0056c29_2": "時光明王佛告大目連：『吾土菩薩及諸聲聞，見卿身小咸發輕慢。",
    "T11n0310_010:0057a02_3": "仁當自顯現神足力，承釋迦文佛威德聖勢。』",
    "T11n0310_010:0057a03_4": "時大目連往詣光明王佛所，稽首足下，右繞七匝却在前住，白其佛言：『又今是身，我欲加趺坐此地，容不？』",
    "T11n0310_010:0057a05_5": "佛告之曰：『如意所樂。』",
    "T11n0310_010:0057a06_0": "時大目連踊在虛空億百諸仞，在彼寶域便作一床加趺而坐。",
    "T11n0310_010:0057a07_1": "從其床座垂眾名寶珠瓔億百千姟，一一珠瓔一一珠中演百千光，一一光明各有蓮華，一切蓮華現釋迦文身坐蓮華上，其所說音如釋迦文音響清淨頒宣經典等無有異。",
    "T11n0310_010:0057a11_2": "時大目連顯神足力已，復往佛前。",
    "T11n0310_010:0057a12_3": "時諸菩薩得未曾有，怪之所以，前白佛言：『是大目連以何等故詣此世界？』",
    "T11n0310_010:0057a13_4": "世尊告曰：『欲試釋迦文佛音響所徹遠近，故到此土。』",
    "T11n0310_010:0057a15_5": "時光明王佛告賢者大目連：『仁者不宜試，如來至真音響無限無有遠近，豈欲知限？",
    "T11n0310_010:0057a16_6": "卿甚大誤。",
    "T11n0310_010:0057a17_7": "假使目連仁以神足過江河沙劫西行不休，不能得知如來音響所聞。",
    "T11n0310_010:0057a18_8": "諸佛世尊音響曠遠超絕無限，巍巍無量不可為喻。』",
    "T11n0310_010:0057a19_9": "時大目連在彼世尊自投足下自懺悔過：『唯然世尊！",
    "T11n0310_010:0057a21_10": "我身不敏。",
    "T11n0310_010:0057a21_11": "佛音無量而橫生心，欲知其限所聞遠近。』",
    "T11n0310_010:0057a22_12": "其光明王告目連曰：『汝雖遠來過九十九江河沙諸佛世界到此佛土。』",
    "T11n0310_010:0057a23_13": "復白佛言：『甚遠甚遠。",
    "T11n0310_010:0057a24_14": "天中之天！",
    "T11n0310_010:0057a24_15": "身甚勞極，不能復還至其本土。』",
    "T11n0310_010:0057a25_16": "世尊告曰：『於目連意所在云何？",
    "T11n0310_010:0057a26_0": "以己神力到此世界？",
    "T11n0310_010:0057a26_1": "莫作是觀。",
    "T11n0310_010:0057a26_2": "故是世尊釋迦文佛威德所立到此世界，當遙自歸稽首作禮於釋迦文佛，其佛聖旨將仁本土。",
    "T11n0310_010:0057a28_3": "假使卿身以己神足欲還本國，一劫不至。",
    "T11n0310_010:0057a29_4": "卿既未至，到不見能仁佛滅度時。",
    "T11n0310_010:0057b01_5": "於目連意所念云何？",
    "T11n0310_010:0057b02_6": "我從何方？",
    "T11n0310_010:0057b02_7": "東方南西北方乎？』",
    "T11n0310_010:0057b02_8": "目連答曰：『不知何方也。",
    "T11n0310_010:0057b03_9": "今以迷惑，不知本土何所在處，為在何方？』",
    "T11n0310_010:0057b04_10": "世尊告目連：『釋迦文佛在於東方。』",
    "T11n0310_010:0057b04_11": "時大目連右膝著地，向釋迦文佛所在東方叉手自歸，爾時頌曰：「『唯天人之尊，　　見垂力愍念，　　威德大巍巍，　　天人所恭敬。",
    "T11n0310_010:0057b09_0": "　　音響徹無量，　　其慧無邊際，　　願顯其國土，　　今欲還斯土。』",
    "T11n0310_010:0057b11_0": "「如是寂意！",
    "T11n0310_010:0057b11_1": "諸佛世尊音聲無際不可限量。",
    "T11n0310_010:0057b11_2": "釋迦文佛遊在靈鷲山，時舍利弗聞賢者大目連宣揚大音，怪之所以。",
    "T11n0310_010:0057b13_3": "賢者阿難前白佛言：『誰為於今宣揚大音遙自歸命？』",
    "T11n0310_010:0057b14_4": "佛語阿難：『耆年大目連在西方境，去是九十九江河沙佛土，世界名光明幡，其土佛號光明王如來至真，今現說法。",
    "T11n0310_010:0057b17_5": "耆年大目連到彼佛土，意中欲還歸斯國土，故遙宣揚此大洪音。』",
    "T11n0310_010:0057b18_6": "阿難又問：『以何因緣到彼佛土？』",
    "T11n0310_010:0057b19_7": "佛告阿難：『大目連至，當問其意。』",
    "T11n0310_010:0057b20_8": "時大眾會各白佛言：『欲樂得見光明幡世界及光明王佛如來、至真、等正覺，覩大目連遊在其國。』",
    "T11n0310_010:0057b22_9": "爾時世尊見諸眾會勸助意，時從眉間相有大光明名俱受，照九十九江河沙等諸佛世界，至光明幡佛土。",
    "T11n0310_010:0057b24_10": "其大光明普遍眾會，悉覩其土光明王如來至真，大目連見之自投其地稱宣大音。",
    "T11n0310_010:0057b26_11": "爾時世尊釋迦文佛告賢者大目連：『承其光明來還此土。』",
    "T11n0310_010:0057b27_12": "時目揵連依佛光明，發意之頃還到此土，稽首佛足右繞七匝，則住佛前悔過自歸，重自剋責：『我甚迷誤。",
    "T11n0310_010:0057c01_13": "如來音響不可限量而欲試之。",
    "T11n0310_010:0057c02_0": "我所至到極為曠遠，所至到處聽音適等近不覺遠，如來音響巍巍無際。』",
    "T11n0310_010:0057c03_1": "佛言：『如是目連！",
    "T11n0310_010:0057c04_0": "如汝所云。",
    "T11n0310_010:0057c04_1": "如來音響徹遠無以為喻。",
    "T11n0310_010:0057c04_2": "欲知如來音響遠近，猶限虛空欲得邊際。",
    "T11n0310_010:0057c05_3": "所以者何？",
    "T11n0310_010:0057c06_0": "猶如虛空普周無邊，如來言辭響徹無際迴遠如是。』",
    "T11n0310_010:0057c07_1": "寂意！",
    "T11n0310_010:0057c07_2": "當說目連往反品時，尋於彼會一萬人皆發無上正真道意。",
    "T11n0310_010:0057c08_3": "是為如來言辭祕要。」",
    "T11n0310_010:0057c09_4": "密迹金剛力士言：「於寂意所知云何？",
    "T11n0310_010:0057c09_5": "一切眾生心各所念寧可知乎？」",
    "T11n0310_010:0057c10_6": "寂意答言：「一人心念思想難限，正使三千大千世界眾生一劫共計觀察多少，不能知之，何況一切眾生心念思想，不可稱限乃如是也。」",
    "T11n0310_010:0057c13_7": "「今故語汝慇懃囑累，計如一切眾生心想，所演音響無限若斯。",
    "T11n0310_010:0057c15_8": "何況一切眾生心性，是無形想，不可計喻。」",
    "T11n0310_010:0057c16_9": "於是頌曰：「三千界眾生，　　皆使成緣覺，　一人一劫中，　　心念不能知。",
    "T11n0310_010:0057c19_0": "　一切心所念，　　佛悉知志思，　以無想之心，　　佛悉了此念。",
    "T11n0310_010:0057c21_0": "　其一切眾生，　　三世所想念，　世護口所言，　　所布各得解。",
    "T11n0310_010:0057c23_0": "　佛隨之所念，　　宣音講經典，　斯音響在心，　　乃演其道宜。",
    "T11n0310_010:0057c25_0": "　如一切眾生，　　所思諸名色，　世雄一毛孔，　　所演光如是。",
    "T11n0310_010:0057c27_0": "　如一切眾生，　　名色及心念，　如來演音響，　　過於彼眾想。",
    "T11n0310_010:0057c29_0": "　佛頒宣一切，　　引喻計諸想，　其音不休廢，　　不得佛言際。",
    "T11n0310_010:0058a02_0": "　無色誰能得，　　愍無言之辭，　無色無有言，　　消滅無色塵。",
    "T11n0310_010:0058a04_0": "　假使塵無色，　　一切不可得，　以是無色塵，　　究竟不可獲。",
    "T11n0310_010:0058a06_0": "　設言虛無實，　　無內亦無外，　塵勞虛空等，　　故曰無內外。",
    "T11n0310_010:0058a08_0": "　如使不得辭，　　佛言通十方，　塵勞亦無際，　　斯建立所處。",
    "T11n0310_010:0058a10_0": "　一切眾生言，　　上中下之辭，　無身口心事，　　不捨無所立。",
    "T11n0310_010:0058a12_0": "　想應如倡妓，　　諸天之音樂，　亦無身言辭，　　而音響普周。",
    "T11n0310_010:0058a14_0": "　如是本甚淨，　　眾生心若斯，　佛皆頒宣之，　　其心無所想。",
    "T11n0310_010:0058a16_0": "　猶如呼聲響，　　無內亦無外，　人尊言如是，　　乃無內無外。",
    "T11n0310_010:0058a18_0": "　無想如妙寶，　　所說悅眾生，　其言無妄想，　　可一切萌類。」",
    "T11n0310_010:0058a20_0": "密迹金剛力士謂寂意曰：「是則如來口言祕要。",
    "T11n0310_010:0058a21_1": "又如來密要，隨其音聲而為眾生說法開化。",
    "T11n0310_010:0058a22_2": "斯三千大千世界設若干種，如來至真宣布訓誨，從其音辭以不可計諸有名號化立至誠若往無業，斯則名曰苦習盡道，名曰地神擁護其心堅固意本。",
    "T11n0310_010:0058a25_3": "於是呪曰：「阿裨　阿婆牟黎　加阿呵那移　阿迦優頭「是護一切，是神呪乃名曰苦習盡道。」",
    "T11n0310_010:0058a28_4": "其虛空中一切諸天悉歎所言，各宣呪曰：「活知　阿活知　阿活吒迦彌　阿和尼抳黎「救一切，是則名曰苦習盡道。」",
    "T11n0310_010:0058b02_5": "其四天王諸天復呪曰：「伊泥彌泥　多閉多多閉　維盧「救一切眾生，是則名曰苦習盡道法。」",
    "T11n0310_010:0058b05_6-0": "彼忉利天上諸天呪曰：「是諸呪護一切其迴轉　貫習　主滅盡　為盡不相舉要」第三焰諸天而復呪曰：「首黎　道羅　斯和尼　道羅　犀雖耶　道犀雖耶被和尼」第四兜率天呪曰：「獨犯面觸　固轉種畜業　是諸呪護一切」第五樂無慢天說呪曰：「所度　俱所度　護所度　主度女　是諸呪護一切」第六他化自在諸天呪曰：「呵呼事業　呼和泥移　",
    "T11n0310_010:0058b05_6-1": "啊羅尼含　是呪護一切」第七諸梵天呪曰：「有事業　事業種　因緣樹以因緣度　是呪護一切」第八梵身諸天呪曰：「清明　造清淨　清淨風　動清淨　是神呪護一切」第九梵滿諸天呪曰：「無極氏　俱將去　道御主　念堅要　是神呪護一切」第十梵度著諸天呪曰：「和那和那散提　和那呵呵那　和那拘摩那　是神呪護一切」第十一大梵諸天呪曰：",
    "T11n0310_010:0058b05_6-2": "「木密　木密鞕彼亦鞕印氏　是神呪護一切」第十二光曜諸天呪曰：「伊諧諧　將諧去　親近　是神呪護一切」第十三少光諸天呪曰：「是取去　不將去　不使去　無所至　是神呪護一切」第十四無量光諸天呪曰：「貫謵　俱供謵　謵滅盡　謵無量　是神呪護一切」第十五光音諸天呪曰：「以斷終　自在斷　順從和　常清淨　是神呪護一切」",
    "T11n0310_010:0058b05_6-3": "第十六約淨諸天呪曰：「所至趣　所可歸　近所到　以近所到　是神呪護一切」第十七少淨諸天呪曰：「清淨　清淨氏　淨復淨　歸清淨　是神呪護一切」第十八無量淨諸天呪曰：「無我氏　無吾我氏　非貢高歸自大　是神呪護一切」第十九淨難逮諸天呪曰：「解脫以遮　迹解度本近解　是神呪護一切」第二十應果天、第二十一御辭天呪曰：",
    "T11n0310_010:0058b05_6-4": "「以無作無所作除所作所作　究竟　是神呪護一切」密迹金剛力士言：「是則名曰苦習盡道，所當奉行，所應開化而隨律教，顯現微妙無極之業。」",
    "T11n0310_010:0059a03_7": "第二十二離辭諸天、第二十三假使諸天、第二十四善見諸天、第二十五一究竟諸天、淨居有四天，謂所奉行決了一處究竟天、真究竟天、無瞋恚天、不親近天。",
    "T11n0310_010:0059a06_8": "是為，寂意！",
    "T11n0310_010:0059a06_9": "諸天立至誠誓慧眾。",
    "T11n0310_010:0059a07_10": "如是諸夜叉鬼神、揵沓和、阿須輪、迦樓羅、真陀羅、摩休勒、迦盧跡鬼神、持花鬼神，其言辭教各各別異。",
    "T11n0310_010:0059a09_11": "又寂意！",
    "T11n0310_010:0059a09_12": "是閻浮利天下大國具足有一千，各有大郡。",
    "T11n0310_010:0059a10_13": "其十六大國以用治政而相攝護，各自諮嗟。",
    "T11n0310_010:0059a11_14": "一切諸人及與非人，言語各異音聲不同，辭有輕重。",
    "T11n0310_010:0059a13_15": "如來聖慧從其音響隨時而入，皆悉化之立正真業。",
    "T11n0310_010:0059a14_16": "各有種號，釋種、安息、月支、大秦、劍浮、擾動、丘慈、于闐、沙勒、禪善、烏耆，前後諸國匈奴鮮卑、吳蜀秦地、諸麼夷狄、他羅多愚民野人，及諸須曼耶呪，女人處國、牟兜吒國、因緣國、波羅奈國、數樹國、金本國、脾羅本國、倚脾沙國、益本國、上本國、他談國、北方異國、西方所持國。",
    "T11n0310_010:0059a20_17": "海中諸神，眾蟲魚鼈。",
    "T11n0310_010:0059a21_0": "諸山中神，有形含血之類，阿拘羅、摩拘羅、阿那散，諸牧羊諸禽獸，所負諸瘻種心不平正，前曾生者、處在世者。",
    "T11n0310_010:0059a23_1": "如是寂意！",
    "T11n0310_010:0059a23_2": "如斯千國周圍充滿，於閻浮利天下各自異居。",
    "T11n0310_010:0059a24_3": "又是諸人及非人類，言語各異志操不同音聲各別。",
    "T11n0310_010:0059a25_4": "如來至真隨其言音而入其中，因開化之立於正真。",
    "T11n0310_010:0059a27_5": "密迹金剛力士謂寂意菩薩曰：「此三千大千世界，有八十四億百千姟眾生之類，言辭各異。",
    "T11n0310_010:0059a29_6": "計是一切皆歸一誼，至真之慧至誠無怒。",
    "T11n0310_010:0059b01_7": "如是寂意！",
    "T11n0310_010:0059b01_8": "是則如來言辭祕要。",
    "T11n0310_010:0059b01_9": "又寂意！",
    "T11n0310_010:0059b02_10": "如來言辭，決於一切眾生疑網，令無餘結。",
    "T11n0310_010:0059b03_0": "十方一切所有眾生，眾生種類多於地土，此眾生之類所行各異與本不同，罪皆使畢，逮得人身。",
    "T11n0310_010:0059b05_1": "以得人身，從思想生，是諸眾生逮得智慧辯聖勇猛如舍利弗。",
    "T11n0310_010:0059b06_2": "合斯智慧為一人聖，如是比像，普使眾生皆得智慧各如前一聖明。",
    "T11n0310_010:0059b08_3": "以是聖明在於一劫若過一劫，智慧禪思以察眾想求其本末。",
    "T11n0310_010:0059b09_4": "如其一人智慧禪思不復訓誨，從第二人咸受言教，智慧聖達各有大明。",
    "T11n0310_010:0059b11_5": "以是比像，斯眾生等各各所疑，往詣如來。",
    "T11n0310_010:0059b12_6": "如來一時彈指之頃悉說本末。",
    "T11n0310_010:0059b13_7": "大聖如是，常以一心入於一切眾生心念，皆能分別慧明所在，以一言辭悉決結網，各各處當慧本所在，各令欣然而得其所，所聞如來智慧明達，如來悉令明了。",
    "T11n0310_010:0059b16_8": "又次寂意！",
    "T11n0310_010:0059b17_0": "如來悉決一切眾生前後所疑令無餘結，是為如來言辭祕要。",
    "T11n0310_010:0059b18_1": "所入音響又其言教是不足言，如來言辭不可限量無以為喻。」",
    "T11n0310_010:0059b19_2": "說是如來祕要言辭時，二萬二千眾生皆發無上正真道意，一切眾會得未曾有，普聞密迹金剛力士宣如來言辭祕要之業，各懷悅豫，各從坐起，稽首自歸密迹金剛力士。",
    "T11n0310_010:0059b24_0": "大寶積經卷第十"
}