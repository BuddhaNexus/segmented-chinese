{
    "T23n1435_034:0242a17_0": "十誦律卷第三十四(第五誦之六)",
    "T23n1435_034:0242a19_0": "後秦北印度三藏弗若多羅譯",
    "T23n1435_034:0242a20_0": "八法中臥具法第七",
    "T23n1435_034:0242a21_0": "佛在王舍城。",
    "T23n1435_034:0242a21_1": "爾時諸比丘，互相輕慢無恭敬行。",
    "T23n1435_034:0242a22_2": "佛見諸比丘互相輕慢無恭敬行，以是因緣故，集比丘僧，問諸比丘：「於汝等意云何？",
    "T23n1435_034:0242a24_0": "誰比丘應作上座，先受水、先受飲食？」",
    "T23n1435_034:0242a24_1": "有比丘答言：「世尊！",
    "T23n1435_034:0242a25_2": "若比丘剎利種，以信出家剃除鬚髮服法衣，是人應先坐、先受水、先受飲食。」",
    "T23n1435_034:0242a26_3": "復有比丘言：「世尊！",
    "T23n1435_034:0242a27_4": "若比丘是婆羅門種，以信出家剃除鬚髮服法衣，是人應先坐、先受水、先受飲食。」",
    "T23n1435_034:0242a29_5": "復有比丘言：「世尊！",
    "T23n1435_034:0242a29_6": "若比丘毘舍種，以信出家剃除鬚髮服法衣，是人應先坐、先受水、先受飲食。」",
    "T23n1435_034:0242b02_7": "復有比丘言：「世尊！",
    "T23n1435_034:0242b02_8": "若比丘得阿羅漢漏盡，所作已辦捨離重擔，盡諸有結能具正智心得解脫，如是比丘應先坐、先受水、先受飲食。」",
    "T23n1435_034:0242b05_9": "復有比丘言：「世尊！",
    "T23n1435_034:0242b05_10": "若比丘得阿那含，斷五下分結不還生此世界，如是比丘應先坐、先受水先、受飲食。」",
    "T23n1435_034:0242b07_11": "復有比丘言：「世尊！",
    "T23n1435_034:0242b07_12": "若比丘得斯陀含，斷三結三毒薄，一來生此世間得盡苦際，如是比丘應先坐、先受水、先受飲食。」",
    "T23n1435_034:0242b10_13": "復有比丘言：「世尊！",
    "T23n1435_034:0242b10_14": "若比丘得須陀洹，斷三結不墮三惡道必至淨智，往來人天七死七生得盡苦際，如是比丘應先坐、先受水、先受飲食。」",
    "T23n1435_034:0242b13_15": "諸比丘雖種種說，不合佛意。",
    "T23n1435_034:0242b13_16": "佛語諸比丘：「汝等當一心聽，誰比丘應先坐、先受水、先受飲食？」",
    "T23n1435_034:0242b15_17": "爾時世尊說本生因緣，語諸比丘：「過去世時，近雪山下，有三禽獸共住：一、鵽，二、獼猴，三、象。",
    "T23n1435_034:0242b17_18": "是三禽獸互相輕慢無恭敬行，是三禽獸同作是念：『我等何不共相恭敬？",
    "T23n1435_034:0242b18_19": "若前生者，應供養尊重教化我等。』",
    "T23n1435_034:0242b19_20": "爾時鵽與獼猴問象言：『汝憶念過去何事？』",
    "T23n1435_034:0242b20_21": "時是處有大蓽茇樹，象言：『我小時行此，此樹在我腹下過。』",
    "T23n1435_034:0242b21_22": "象鵽問獼猴言：『汝憶念過去何事？』",
    "T23n1435_034:0242b22_23": "答言：『我憶小時，坐地捉此樹，頭按令到地。』",
    "T23n1435_034:0242b23_24": "象語獼猴：『汝年大我，我當恭敬尊重汝，汝當為我說法。』",
    "T23n1435_034:0242b24_25": "獼猴問鵽言：『汝憶念過去何事？』",
    "T23n1435_034:0242b25_26": "答言：『彼處有大蓽茇樹，我時噉其子於此大便，乃生斯樹長大如是，是我所憶。』",
    "T23n1435_034:0242b27_27": "獼猴語鵽：『汝年大我，我當供養尊重汝，汝當為我說法。』",
    "T23n1435_034:0242b28_28": "爾時象恭敬獼猴，從聽受法為餘象說。",
    "T23n1435_034:0242b29_29": "獼猴恭敬鵽，從聽受法為餘獼猴說，鵽為餘鵽說法。",
    "T23n1435_034:0242c01_30": "此三禽獸，先喜殺生、偷奪他物、邪婬、妄語。",
    "T23n1435_034:0242c02_31": "斯諸禽獸咸作是念：『我等何不捨殺生、偷奪、邪婬、妄語惡業。』",
    "T23n1435_034:0242c03_32": "作是念已，即捨殺、盜、邪婬、妄語。",
    "T23n1435_034:0242c04_33": "畜生中無猶具足行是四法，命終皆生天上。」",
    "T23n1435_034:0242c05_34": "佛言：「爾時鵽法廣行流布，顯現諸天世人。",
    "T23n1435_034:0242c06_35": "『畜生等何故行善？",
    "T23n1435_034:0242c07_36": "不復侵食人穀。』",
    "T23n1435_034:0242c07_37": "又作是念：『畜生尚能相敬，何況我等？』",
    "T23n1435_034:0242c08_38": "爾時世人皆相敬重，廣修鵽法奉行五戒，命終生天。」",
    "T23n1435_034:0242c09_39": "佛語諸比丘：「爾時鵽者，豈異人乎！",
    "T23n1435_034:0242c10_40": "則我身是。",
    "T23n1435_034:0242c10_41": "獼猴者舍利弗是，象者目連是。」",
    "T23n1435_034:0242c11_42": "佛言：「畜生無知，尚相恭敬行尊重法，自得大利亦利益他。",
    "T23n1435_034:0242c12_43": "何況汝等以信出家，剃除鬚髮服法衣，應相尊敬。",
    "T23n1435_034:0242c13_44": "有三人不如。",
    "T23n1435_034:0242c13_45": "何等三？",
    "T23n1435_034:0242c14_46": "一切未受大戒人，不如受大戒人；一切下座不如上座；一切受事說非法人雖作上座，不如下座不受事人說如法者；一切受大戒人勝不受戒人，一切上座勝下座，佛勝眾聖。」",
    "T23n1435_034:0242c18_0": "爾時世尊！",
    "T23n1435_034:0242c18_1": "即說偈言：「若人不敬佛，　　及佛弟子眾；　現世人訶罵，　　後世墮惡道。",
    "T23n1435_034:0242c21_0": "　若人知敬佛，　　及佛弟子眾；　現世人讚歎，　　後世生天上。」",
    "T23n1435_034:0242c23_0": "佛種種因緣讚歎恭敬法已，語諸比丘：「從今先受大戒乃至大須臾時，是人應先坐、先受水、先受飲食。」",
    "T23n1435_034:0242c26_0": "佛在舍衛國。",
    "T23n1435_034:0242c26_1": "爾時有一居士，請佛及僧明日食，佛默然許。",
    "T23n1435_034:0242c27_2": "居士知佛受請，還家通夜辦種種多美飲食，早起敷坐處，遣使白佛：「時到，唯聖知時。」",
    "T23n1435_034:0242c29_3": "時佛及僧往居士舍，跋難陀釋子常出入他家。",
    "T23n1435_034:0243a01_4": "時跋難陀釋子，早起著衣持鉢入出他家。",
    "T23n1435_034:0243a02_5": "時次跋難陀釋子下座比丘，問跋難陀弟子達磨言：「汝師來不？」",
    "T23n1435_034:0243a03_6": "答言：「我和上多事多緣，喜入出他家，今旦早起入出他家，或來、或不來。」",
    "T23n1435_034:0243a05_7": "是比丘不留跋難陀坐處便坐。",
    "T23n1435_034:0243a05_8": "時居士見佛及僧坐竟，自手行水下食未遍，跋難陀釋子來就次第坐，令下座比丘起。",
    "T23n1435_034:0243a07_9": "是比丘又令次下比丘起，如是三、四諸下座皆起，以是因緣僧坐散亂。",
    "T23n1435_034:0243a09_10": "諸居士呵責跋難陀言：「飲食甚多一切等施，何須次坐？",
    "T23n1435_034:0243a10_11": "若汝急欲次坐者，何不早來？",
    "T23n1435_034:0243a11_12": "我今不知誰得不得？",
    "T23n1435_034:0243a11_13": "誰重得不重得？」",
    "T23n1435_034:0243a12_14": "佛聞居士呵責，見諸比丘散亂已默然。",
    "T23n1435_034:0243a13_15": "食後以是因緣集比丘僧，種種因緣訶責跋難陀釋子：「云何名比丘，下飲食時以上座故令下坐起？」",
    "T23n1435_034:0243a15_16": "如是呵已語諸比丘：「從今下飲食時若下已訖，不應令下座起。",
    "T23n1435_034:0243a16_17": "若令起者，得突吉羅。",
    "T23n1435_034:0243a17_18": "若比丘有和上阿闍梨因緣，以恭敬心故起，不應令第二下座起，若令起，得突吉羅。」",
    "T23n1435_034:0243a19_19": "佛言：「從今聽比丘三歲中間得共一床坐，聽三比丘共一麁梐床上坐，聽細梐床二人共坐，獨坐床上一人坐。」",
    "T23n1435_034:0243a21_20": "佛在波羅[木*奈]國。",
    "T23n1435_034:0243a21_21": "爾時五比丘白言：「世尊！",
    "T23n1435_034:0243a22_22": "我等當何處住？」",
    "T23n1435_034:0243a22_23": "佛言：「汝等應山巖竹林樹下住。」",
    "T23n1435_034:0243a23_24": "諸比丘於山巖竹林樹下宿，早起到和上阿闍梨所，受讀經誦經問疑受法故。",
    "T23n1435_034:0243a26_0": "爾時跋提居士，早起出王舍城，欲詣竹園禮覲世尊。",
    "T23n1435_034:0243a27_1": "時居士見諸比丘從山巖竹林樹下來，問言：「大德！",
    "T23n1435_034:0243a28_2": "從何處來？」",
    "T23n1435_034:0243a28_3": "答言：「從山巖竹林樹下來。」",
    "T23n1435_034:0243a29_4": "居士言：「何故在此山巖竹林樹下耶？」",
    "T23n1435_034:0243a29_5": "諸比丘言：「更無住處。」",
    "T23n1435_034:0243b01_6": "居士言：「我當為汝等起諸房舍。」",
    "T23n1435_034:0243b02_7": "答言：「佛未聽我等房舍中住。」",
    "T23n1435_034:0243b02_8": "諸比丘以是事白佛，佛言：「從今聽諸比丘房舍中住。」",
    "T23n1435_034:0243b03_9": "時居士即為諸比丘作諸房舍，高廣嚴好雜色彩畫，無臥覆處物，諸比丘不得臥，是事白佛，佛言：「聽敷草樹葉臥，別作覆身衣，別作覆處物。」",
    "T23n1435_034:0243b07_10": "是國土多熱草葉生虫，佛言：「聽作薦蓆[竺二+處]篨。」",
    "T23n1435_034:0243b08_11": "雖受教猶故生虫，佛言：「聽作床榻。」",
    "T23n1435_034:0243b08_12": "諸比丘取軟木作床桄床簀，故隱身苦惱，是事白佛，佛言：「聽作褥。」",
    "T23n1435_034:0243b10_13": "長老優波離問佛：「以何物作褥？」",
    "T23n1435_034:0243b11_14": "佛言：「聽用甘蔗滓、瓠蔓、瓜蔓、毳芻摩、劫貝、文闍草、婆婆闍草、麻乃至水衣貯褥。」",
    "T23n1435_034:0243b12_15": "時諸比丘臥無枕頭垂，是事白佛，佛言：「聽作草枕。」",
    "T23n1435_034:0243b14_16": "諸比丘頭軟草枕刺頭，佛言：「聽用納若毳」。",
    "T23n1435_034:0243b15_0": "諸房舍無戶，有狗、牛馬、麞鹿、獼猴來入，是事白佛，佛言：「聽作戶扇。」",
    "T23n1435_034:0243b16_1": "戶扇不作關鑰故，賊入偷衣鉢，是事白佛，佛言：「聽繩繫。」",
    "T23n1435_034:0243b17_2": "諸比丘不知云何繫？",
    "T23n1435_034:0243b18_3": "佛言：「聽下扂。」",
    "T23n1435_034:0243b18_4": "諸比丘不知云何作？",
    "T23n1435_034:0243b19_5": "佛言：「應作孔用繩穿牽閉。」",
    "T23n1435_034:0243b19_6": "閉已不能開，佛言：「應作開戶鉤。」",
    "T23n1435_034:0243b20_7": "長老優波離問佛：「用何等作？」",
    "T23n1435_034:0243b21_8": "佛言：「應用鐵、若銅、若木作。」",
    "T23n1435_034:0243b21_9": "作已不知云何開？",
    "T23n1435_034:0243b22_10": "佛言：「戶扇中作孔內鉤却橝。」",
    "T23n1435_034:0243b22_11": "諸比丘閉戶時無所捉，佛言：「戶扇上應作孔施紐。」",
    "T23n1435_034:0243b23_12": "長老優波離問佛：「以何物作紐？」",
    "T23n1435_034:0243b24_13": "佛言：「應用鐵、若銅、若木、毛芻摩、劫貝、文闍草、麻皮。」",
    "T23n1435_034:0243b25_14": "時諸房舍無向故闇，佛言：「聽作向。」",
    "T23n1435_034:0243b26_15": "作向已有鵝鴈、孔雀、鸚鵡、舍利鳥、鳩耆羅鳥、命命鳥、鷰雀從向中入，作聲故，妨諸比丘坐禪讀經。",
    "T23n1435_034:0243b28_16": "是事白佛，佛言：「應施欞子。」",
    "T23n1435_034:0243b29_17": "施欞子已鳥故得入，佛言：「應施網。」",
    "T23n1435_034:0243c01_18": "長老優波離問佛：「何等物作網？」",
    "T23n1435_034:0243c01_19": "佛言：「應用毛芻摩、劫貝、文闍、婆婆闍、麻皮作。」",
    "T23n1435_034:0243c02_20": "作已朽壞，佛言：「應遮。」",
    "T23n1435_034:0243c03_21": "長老優波離問佛：「以何物遮？」",
    "T23n1435_034:0243c04_22": "佛言：「應用木作施轆轤。」",
    "T23n1435_034:0243c04_23": "作已室中闍，佛言：「應作雀目。」",
    "T23n1435_034:0243c05_24": "作已亦闇，佛言：「應作向闒。」",
    "T23n1435_034:0243c06_0": "爾時熱過寒到，向中無扇寒入，佛言：「應作扇。」",
    "T23n1435_034:0243c07_0": "作扇已小動便脫，佛言：「應上下作掩。」",
    "T23n1435_034:0243c07_1": "作已兩扇間不合，佛言：「應廣作令掩。」",
    "T23n1435_034:0243c08_2": "作已動搖，佛言：「施關向高。」",
    "T23n1435_034:0243c09_3": "不知云何閉？",
    "T23n1435_034:0243c09_4": "佛言：「應以繩牽閉。」",
    "T23n1435_034:0243c10_5": "閉已不能開，佛言：「應作孔施兩繩，一繩牽閉、一繩挽開。」",
    "T23n1435_034:0243c11_6": "爾時諸房舍不泥故，墼間有蛇蜈蚣毒虫生，齧諸比丘，佛言：「應泥。」",
    "T23n1435_034:0243c12_7": "泥已壁麁澁破衣，佛言：「應細泥塗。」",
    "T23n1435_034:0243c13_8": "爾時諸房舍用泥覆故，久雨便漏，佛言：「應用草覆。」",
    "T23n1435_034:0243c14_9": "覆已當脊上漏，佛言：「脊上厚覆。」",
    "T23n1435_034:0243c15_10": "覆已為風所發，佛言：「應繫兩邊。」",
    "T23n1435_034:0243c16_11": "繫已兩頭故漏，佛言：「應多著草泥以橛釘上。」",
    "T23n1435_034:0243c17_12": "雨時泥爛墮落，佛言：「應用瓫覆。」",
    "T23n1435_034:0243c17_13": "瓫又墮地破壞，佛言：「應穿瓫以橛釘之。」",
    "T23n1435_034:0243c18_14": "雨從孔入，佛言：「應作覆盆蓋蓋孔上。」",
    "T23n1435_034:0243c20_0": "佛在王舍城。",
    "T23n1435_034:0243c20_1": "爾時舍衛國給孤獨氏，有少因緣至王舍城，宿一居士舍。",
    "T23n1435_034:0243c21_2": "是居士請佛及僧明日食，故後夜起，喚兒息、奴婢、內外作人：「汝等速起，破薪、取水、安施釜鑊、煮飯作羹。」",
    "T23n1435_034:0243c23_3": "是居士自莊嚴堂舍敷眾坐處。",
    "T23n1435_034:0243c24_4": "時給孤獨作是念：「是居士為欲嫁娶？",
    "T23n1435_034:0243c25_5": "為請國王及大臣耶？",
    "T23n1435_034:0243c25_6": "為作大施會耶？」",
    "T23n1435_034:0243c26_7": "作是念已，問居士言：「汝欲嫁娶、為欲請國王大臣、為作大施會耶？」",
    "T23n1435_034:0243c27_8": "居士答言：「我不嫁娶亦不請王及大臣也。",
    "T23n1435_034:0243c28_9": "請佛及僧明日食，故作大施會。」",
    "T23n1435_034:0243c29_10": "給孤獨氏初聞佛名，心喜毛竪，問言：「何人是佛？」",
    "T23n1435_034:0244a01_11": "居士答言：「有釋王太子，以信出家得無上道，故號為佛。」",
    "T23n1435_034:0244a02_12": "又問：「何名為僧？」",
    "T23n1435_034:0244a03_13": "答言：「有種種人、種種雜姓、種種異人出家，剃除鬚髮服法衣隨佛出家，是名為僧。」",
    "T23n1435_034:0244a04_14": "又問：「佛今所在？」",
    "T23n1435_034:0244a05_15": "答言：「近在寒林，欲見隨意。」",
    "T23n1435_034:0244a05_16": "給孤獨氏至心欲見，夜現明相，即從舍出至大勢神門，門自然開。",
    "T23n1435_034:0244a07_17": "此門常法，初夜吹唄，為客入故。",
    "T23n1435_034:0244a08_18": "後夜吹唄，為人出故。",
    "T23n1435_034:0244a08_19": "爾時給孤獨氏見此門開，念必夜了，出門不遠明相不現，闇無所覩。",
    "T23n1435_034:0244a10_20": "即時驚怖毛竪：「將無非人嬈固我耶？」",
    "T23n1435_034:0244a11_0": "尋欲退還。",
    "T23n1435_034:0244a11_1": "時大勢門神，為現光明徹照寒林，語言：「汝去！",
    "T23n1435_034:0244a12_2": "勿復恐懼，我前世時是汝善知識密肩婆羅門，同心相敬居士。",
    "T23n1435_034:0244a13_3": "我昔因到王舍城見舍利弗、目連，我頭面作禮現前坐，即為我說法示教利喜。",
    "T23n1435_034:0244a15_4": "示教利喜已，我受三歸五戒，以是因緣故，生四王天上，頓止斯門，是故語汝，去得大利，直進勿疑。」",
    "T23n1435_034:0244a17_5": "是時天神即說偈言：「若人得百馬，　　百瓔珞嚴具；　草馬車一百，　　不如前一步。",
    "T23n1435_034:0244a21_0": "　若百雪山象，　　修廣大身牙；　又以純金飾，　　嚴身最殊異；　不如前一步，　　十六分之一。",
    "T23n1435_034:0244a24_0": "　北方百美女，　　瓔珞環金印；　以是莊嚴具，　　年少端正妙；　比汝前一步，　　十六不及一。",
    "T23n1435_034:0244a27_0": "　乃至轉輪王，　　第一玉女寶；　比汝前一步，　　十六不及一。",
    "T23n1435_034:0244a29_0": "　是故汝直前，　　勿復疑悔還。」",
    "T23n1435_034:0244b01_0": "時給孤獨氏，念佛法僧必大不小，乃令天神慇懃致教。",
    "T23n1435_034:0244b02_1": "即從光中進到寒林，于時地了，佛在露地經行，住待居士。",
    "T23n1435_034:0244b03_2": "爾時居士，以白衣法問訊佛：「世尊！",
    "T23n1435_034:0244b04_3": "臥安隱不？」",
    "T23n1435_034:0244b04_4": "佛說偈言：「我除諸欲漏，　　解脫離世間，　已斷一切漏，　　心滅諸熱惱，　得寂滅處故，　　我臥常安隱。」",
    "T23n1435_034:0244b08_0": "爾時世尊即於經行處坐，是居士頭面禮佛足却坐一面，佛為說法示教利喜，為說初法布施持戒生天果報，說五欲過世間苦惱，出家安樂分別垢淨。",
    "T23n1435_034:0244b11_1": "佛知是人心調柔軟堪受上法，為說四諦苦習盡道，如白淨衣易受染色，是人亦爾，聞法開悟，即於座上見法得法，知法通達法，斷疑不隨他，於佛法中得無所畏。",
    "T23n1435_034:0244b15_2": "從坐起頭面禮佛足作是言：「世尊！",
    "T23n1435_034:0244b15_3": "我心樂佛法，知我盡壽作優婆塞，願世尊及僧，受我夏請住舍衛國。」",
    "T23n1435_034:0244b17_4": "佛知故問居士：「汝字何等？」",
    "T23n1435_034:0244b17_5": "答言：「我字須達，供給孤獨故，國人稱我為給孤獨氏。」",
    "T23n1435_034:0244b19_6": "佛問須達：「舍衛國有僧坊不？」",
    "T23n1435_034:0244b19_7": "答言：「未有。",
    "T23n1435_034:0244b20_0": "世尊！」",
    "T23n1435_034:0244b20_1": "佛言：「若有僧坊住處，諸比丘可得來往。",
    "T23n1435_034:0244b21_0": "若無有者，諸比丘不得往來止頓。」",
    "T23n1435_034:0244b21_1": "又言：「願世尊但受我請，我能為辦僧坊，令諸比丘得來往止頓。",
    "T23n1435_034:0244b23_2": "願世尊遣舍利弗，為我作僧坊師。」",
    "T23n1435_034:0244b24_0": "佛勅舍利弗：「汝與居士作僧坊師。」",
    "T23n1435_034:0244b24_1": "是居士即往詣竹園，看講堂、溫室、食堂、作食處、洗浴處、門屋、坐禪處、廁處，取相貌已，是居士於王舍城因緣事訖，還向舍衛國。",
    "T23n1435_034:0244b27_2": "行路知佛所當宿處，語諸知親相識諸負債人言：「汝等知不？",
    "T23n1435_034:0244b28_3": "今佛出世，我當為佛於此作如是講堂、溫室、食堂、食厨、洗浴處、門屋、禪坊、大小便處。」",
    "T23n1435_034:0244c01_4": "爾時給孤獨氏，限半由旬起僧坊，約勅左右供給所須，如是次第約勅至舍衛國。",
    "T23n1435_034:0244c03_5": "到已不入城內、不還自舍，遶城推求立僧坊處，路行思惟：「誰有好園來往穩便，樹林豐茂流水清潔，無諸毒螫蚊虻之類，無大風熱晝夜少聲，我於斯處當起僧坊施佛及僧。」",
    "T23n1435_034:0244c07_6": "如是行時，見祇陀王子有園來往穩便，樹林豐茂有好流水，無諸毒虫蚊虻之類，無大風大熱，晝夜閑靜少諸音聲。",
    "T23n1435_034:0244c10_7": "即便生念：「我於斯處當起僧坊奉佛及僧。」",
    "T23n1435_034:0244c11_8": "時給孤獨氏，還舍衛城不自入舍，即詣祇陀王子所白言：「買君園，願以與我。」",
    "T23n1435_034:0244c12_9": "王子答言：「我此園非可買者，乃至側布金錢滿中，亦不賣也。」",
    "T23n1435_034:0244c14_10": "居士言：「園價已斷。」",
    "T23n1435_034:0244c14_11": "王子答言：「我不斷價。」",
    "T23n1435_034:0244c15_12": "以是因緣遂相共諍，即詣斷事大臣富貴人所具說是事。",
    "T23n1435_034:0244c16_13": "時大臣能斷事者語王子言：「汝園已賣，宜時納價。",
    "T23n1435_034:0244c17_14": "汝何故言：『側布金錢。』」",
    "T23n1435_034:0244c18_15": "給孤獨氏尋便還歸，遣象馬車乘，負載金錢到祇陀園，側布其地，餘少未足。",
    "T23n1435_034:0244c19_16": "居士思惟：「出何藏金令滿此地，而不多不少？」",
    "T23n1435_034:0244c20_17": "王子祇陀見其靜默，語居士言：「欲悔隨意，以金相付園地還我。」",
    "T23n1435_034:0244c22_18": "報言：「王子！",
    "T23n1435_034:0244c22_19": "吾心不悔，但自思惟：『開何藏金不多不少，而得滿足。』」",
    "T23n1435_034:0244c23_20": "王子聞已便作是念：「佛法僧眾必大不小，能令居士捨爾所寶物。」",
    "T23n1435_034:0244c25_21": "作是念已語居士言：「莫復布錢，吾於此中當起門屋施佛及僧。」",
    "T23n1435_034:0244c26_22": "時居士便聽，以憐愍故，王子於中起立門屋施佛眾僧。",
    "T23n1435_034:0244c27_23": "爾時居士以舍利弗為師，於此園中起十六大重閣作六十窟屋。",
    "T23n1435_034:0244c29_24": "佛知舍衛國僧坊已辦，集比丘僧而告之言：「吾將遊行至舍衛國，汝等俱去。」",
    "T23n1435_034:0245a02_25": "比丘受教，願皆隨從。",
    "T23n1435_034:0245a02_26": "爾時世尊與大比丘眾五百人俱，向舍衛國。",
    "T23n1435_034:0245a03_27": "時六群比丘，知佛及僧暮所宿處，告其弟子：「汝等往宿處好房留佛，餘有好者為我占取。」",
    "T23n1435_034:0245a05_28": "弟子受教先往宿處，好房留佛，次有好者為師占取。",
    "T23n1435_034:0245a06_29": "爾時舍利弗、目連從佛後至，除佛房舍次欲取房，有比丘言：「他已先取。」",
    "T23n1435_034:0245a08_30": "如是第二、第三、第四皆言先取。",
    "T23n1435_034:0245a09_0": "舍利弗、目連取邊房住。",
    "T23n1435_034:0245a09_1": "佛知故問阿難：「舍利弗、目連今何處住？」",
    "T23n1435_034:0245a10_2": "答言：「世尊！",
    "T23n1435_034:0245a10_3": "邊房中住。」",
    "T23n1435_034:0245a10_4": "佛言：「喚來！」",
    "T23n1435_034:0245a11_5": "即時來至，問舍利弗：「汝等何故邊房中住？」",
    "T23n1435_034:0245a12_6": "答言：「世尊！",
    "T23n1435_034:0245a12_7": "六群比丘知佛暮所宿處，先遣弟子：『汝往宿處，好房留佛，餘有好者為我占取。』",
    "T23n1435_034:0245a14_8": "弟子受教先來到此，好房留佛，次占好者，我等從佛後至，除佛房舍次欲取房。",
    "T23n1435_034:0245a15_9": "有比丘言：『他已先取。』",
    "T23n1435_034:0245a16_10": "如是第二、第三、第四，皆言先取，是故我等邊房中住。」",
    "T23n1435_034:0245a17_11": "佛言：「從今聽隨上座次第取房舍住。」",
    "T23n1435_034:0245a18_12": "即時六群比丘遣病比丘出房，時看病比丘持病比丘大小便器、涕唾器、草蓆從一房至一房，受諸疲苦病者增劇。",
    "T23n1435_034:0245a20_13": "是事白佛，佛言：「從今不應隨上座驅病比丘出房，驅出者，突吉羅。」",
    "T23n1435_034:0245a22_14": "六群比丘聞佛不聽隨上座驅病比丘出房，即時託病。",
    "T23n1435_034:0245a23_15": "有時客比丘，日沒來打戶索住，六群比丘在內應聲，客比丘問：「汝幾歲？」",
    "T23n1435_034:0245a25_16": "六群比丘言：「我是病人，何須問歲？」",
    "T23n1435_034:0245a26_0": "問：「汝何病？」",
    "T23n1435_034:0245a26_1": "答言：「我患口懸癰痛，兼患脚指間劈。」",
    "T23n1435_034:0245a27_2": "諸比丘以是事白佛，佛言：「是人若託病，應次第驅出，僧中作使一切應作。」",
    "T23n1435_034:0245a28_3": "諸病比丘聞佛語已皆住好房，是事白佛，佛言：「雖實病人，不應好上房舍中住。",
    "T23n1435_034:0245b01_4": "知臥具人，應籌量房舍及諸病人與中房舍。",
    "T23n1435_034:0245b02_5": "中房舍者，容受病人看病人及臥具，令得坐臥。」",
    "T23n1435_034:0245b03_6": "爾時佛次第到舍衛國，諸比丘欲安居，先作本事，泥塗壁孔及土埵，急床榻繩抖擻被褥枕。",
    "T23n1435_034:0245b05_7": "六群比丘性懶，立住遙看作是念：「待彼作竟受床榻已，我等當往隨上座次第驅出。」",
    "T23n1435_034:0245b07_8": "諸比丘作本事竟，敷床榻臥具坐已，六群比丘打戶，房內比丘應聲。",
    "T23n1435_034:0245b09_9": "六群比丘言：「汝等幾歲？」",
    "T23n1435_034:0245b09_10": "答言：「若干歲。」",
    "T23n1435_034:0245b09_11": "六群比丘言：「汝起出去，我是上座。」",
    "T23n1435_034:0245b10_12": "諸比丘言：「汝等共我來不？」",
    "T23n1435_034:0245b11_13": "答言：「共來。」",
    "T23n1435_034:0245b11_14": "「作本事不？」",
    "T23n1435_034:0245b11_15": "答言：「不作。」",
    "T23n1435_034:0245b12_16": "諸比丘言：「汝等與我俱來，不作本事，我不能去。」",
    "T23n1435_034:0245b13_17": "六群比丘言：「佛不說：『不作本事，不與次第住。』",
    "T23n1435_034:0245b14_18": "但說：『隨上座次第受房舍臥具。』",
    "T23n1435_034:0245b14_19": "我等是上座，汝云何不去？」",
    "T23n1435_034:0245b15_20": "六群比丘勦健多力，不念護戒即便入舍強捉曳出。",
    "T23n1435_034:0245b16_21": "諸比丘身軟，頭首傷壞、衣鉢破裂。",
    "T23n1435_034:0245b17_22": "是事白佛，佛言：「從今應立知分臥具人。",
    "T23n1435_034:0245b18_23": "立知分臥具人法者，一心和合僧應作是言：『誰能為僧作分臥具人？』",
    "T23n1435_034:0245b19_24": "是中若有比丘言：『我能。』」",
    "T23n1435_034:0245b20_25": "佛言：「若有五法，不應立作知分臥具人。",
    "T23n1435_034:0245b21_26": "何等為五？",
    "T23n1435_034:0245b21_27": "隨愛、隨瞋、隨怖、隨癡、不知得不得。",
    "T23n1435_034:0245b22_28": "若成就五法，應立作分臥具人。",
    "T23n1435_034:0245b22_29": "何等五？",
    "T23n1435_034:0245b23_30": "不隨愛、不隨瞋、不隨怖、不隨癡、知得不得。",
    "T23n1435_034:0245b24_31": "即時一比丘應僧中唱言：『大德僧聽！",
    "T23n1435_034:0245b24_32": "比丘某甲，能為眾僧作知分臥具人。",
    "T23n1435_034:0245b25_33": "若僧時到僧忍聽，僧立比丘某甲作知分臥具人。",
    "T23n1435_034:0245b26_34": "如是白。』",
    "T23n1435_034:0245b27_35": "如是白二羯磨。",
    "T23n1435_034:0245b27_36": "『僧立某甲比丘作知分臥具人竟，僧忍，默然故，是事如是持！』",
    "T23n1435_034:0245b28_37": "作知分臥具人，應問舊比丘中善好不妄語能分別臥具者，問此別房中有何等供養？",
    "T23n1435_034:0245c01_38": "彼別房中、此重閣上悉有何等供養？",
    "T23n1435_034:0245c02_39": "彼重閣上悉有何等供養？",
    "T23n1435_034:0245c03_40": "舊比丘應以實答。",
    "T23n1435_034:0245c03_41": "知分臥具人應籌量臥具多少及諸比丘多少，如是籌量臥具諸比丘多少，若一比丘應得一房，便與別房。",
    "T23n1435_034:0245c06_0": "應先隨上座自恣取，作是言：『大德上座！",
    "T23n1435_034:0245c06_1": "某別房中有如是供養，某甲別房復有如是供養。",
    "T23n1435_034:0245c08_0": "上座欲取何者，隨所欲取。』",
    "T23n1435_034:0245c08_1": "取已次應語第二上座。",
    "T23n1435_034:0245c09_2": "隨意取已，又語第三上座。",
    "T23n1435_034:0245c09_3": "若初上座言：『我欲取第三上座房。』」",
    "T23n1435_034:0245c10_4": "佛言：「不應與，應教作突吉羅悔過。",
    "T23n1435_034:0245c11_5": "如是次第一切應與。",
    "T23n1435_034:0245c11_6": "若比丘房舍足者與房舍，如是次第若重足者重與。",
    "T23n1435_034:0245c12_7": "如是次第若床臥具足者，與床臥具。",
    "T23n1435_034:0245c13_8": "與法者，知臥具人，應先語上座自恣隨意取，應言：『某床上有如是供養，某床上有如是供養，上座欲取何者？』",
    "T23n1435_034:0245c16_9": "初上座隨意取已，次語第二上座。",
    "T23n1435_034:0245c16_10": "第二上座取已，次語第三上座。",
    "T23n1435_034:0245c17_11": "第三上座取已，若初上座言：『我欲取第三上座床臥具。』」",
    "T23n1435_034:0245c18_12": "佛言：「不應與，應教作突吉羅悔過。」",
    "T23n1435_034:0245c19_13": "有一時，跋難陀釋子於祇洹中取臥具分餘處，復取諸比丘言：「汝於此處取分，何故復餘處取？」",
    "T23n1435_034:0245c21_14": "答言：「我不復取。」",
    "T23n1435_034:0245c22_15": "諸比丘不知云何？",
    "T23n1435_034:0245c22_16": "是事白佛，佛言：「若比丘更於彼取臥具者，此處已名為捨。",
    "T23n1435_034:0245c23_17": "若言：『我不復取。』",
    "T23n1435_034:0245c24_18": "亦名捨彼臥具，如《守牧婆羅門婦本生經》廣說。」",
    "T23n1435_034:0245c25_19": "佛言：「昔者有守牧婆羅門婦，教賊殺夫持財物去，中道值水。",
    "T23n1435_034:0245c26_20": "賊語婦言：『汝住此岸，我先渡物還當渡汝。』",
    "T23n1435_034:0245c27_21": "賊尋持衣物渡彼岸，婦便喚言：『汝渡我來。』",
    "T23n1435_034:0245c28_22": "賊言：『弊婢！",
    "T23n1435_034:0245c28_23": "汝自夫不愛，何能愛我？』",
    "T23n1435_034:0245c29_24": "即便捨去，婦裸形住。",
    "T23n1435_034:0245c29_25": "跋難陀亦如是，捨此臥具更彼處取，此處已失，復言：『我不復取。』",
    "T23n1435_034:0246a02_26": "彼處復失。",
    "T23n1435_034:0246a02_27": "復有往昔，野干銜肉到水岸上，見魚水中反腹，即便捨肉欲往取魚。",
    "T23n1435_034:0246a03_28": "時有飛鳥持此肉去。",
    "T23n1435_034:0246a04_29": "跋難陀釋子亦如是。」",
    "T23n1435_034:0246a04_30": "佛如是呵已語諸比丘：「從今若比丘取一分臥具已，不應復取。",
    "T23n1435_034:0246a06_31": "若更取者，突吉羅。」",
    "T23n1435_034:0246a07_0": "佛在憍薩羅國，與大比丘眾俱一處安居。",
    "T23n1435_034:0246a07_1": "爾時祇洹中安居比丘少，而臥具多。",
    "T23n1435_034:0246a08_2": "諸比丘各各分已，有餘不盡，隨居士所造房者來問言：「我所作臥具，有比丘住不？」",
    "T23n1435_034:0246a10_3": "答言：「無人住。",
    "T23n1435_034:0246a10_4": "何以故？",
    "T23n1435_034:0246a11_5": "今祇洹比丘少臥具多，佛聽受一臥具，不聽受多臥具，故無有人住。」",
    "T23n1435_034:0246a12_6": "諸居士言：「我房中先有敷具被枕、前食時食，我當與房舍衣住中食用者善。」",
    "T23n1435_034:0246a14_7": "諸比丘不知云何？",
    "T23n1435_034:0246a14_8": "是事白佛，佛言：「應先人與一，若有長者又應更與，為盡藏物故。",
    "T23n1435_034:0246a16_9": "若復不盡，應第三更與，為經行故。",
    "T23n1435_034:0246a17_10": "若復不盡，次與令盡，為護治故。」",
    "T23n1435_034:0246a17_11": "爾時憍薩羅國荒亂，以怖畏故，諸比丘多集一處安居結夏。",
    "T23n1435_034:0246a19_12": "坐已有客比丘來，在洗脚處、講堂、門屋、經行處、經行頭，持衣鉢著是諸處，住待臥具。",
    "T23n1435_034:0246a21_13": "佛見諸比丘在洗脚處、講堂、門屋、經行處、經行頭，持衣鉢著是諸處，住待臥具。",
    "T23n1435_034:0246a22_14": "佛知故問阿難：「諸比丘何以故持衣鉢著講堂、門屋、經行處、經行頭，住何所待？」",
    "T23n1435_034:0246a24_15": "答言：「是憍薩羅國荒亂，諸比丘怖畏故，多集一處安居。",
    "T23n1435_034:0246a25_16": "是客比丘來，在洗脚處、講堂、門屋、經行處，經行頭，持衣鉢著是諸處，待臥具分。」",
    "T23n1435_034:0246a27_17": "佛言：「從今聽二種安居：一、先安居，二、後安居。",
    "T23n1435_034:0246a28_18": "當與後安居比丘房舍臥具。」",
    "T23n1435_034:0246a29_19": "彼聞佛聽與後安居比丘房舍臥具，即欲從前安居上座比丘取房舍臥具，以是因緣故，鬪諍事起。",
    "T23n1435_034:0246b02_20": "佛言：「後安居上座比丘，不應從前安居上座比丘取房舍臥具。",
    "T23n1435_034:0246b03_21": "若前安居上座有二分臥具者，應與後一分。」",
    "T23n1435_034:0246b04_22": "憍薩羅國又復荒亂，有諸比丘多集一處安居，分房舍臥具竟。",
    "T23n1435_034:0246b06_23": "有餘處諸比丘來，在洗脚處、講堂、門屋、經行處、經行頭，持衣鉢著是諸處，待臥具分。",
    "T23n1435_034:0246b08_24": "佛見諸比丘持衣鉢著是諸處待臥具分，佛知而故問阿難：「諸比丘何故在洗脚處、講堂、門屋、經行處、經行頭，持衣鉢著是諸處，住何所待？」",
    "T23n1435_034:0246b11_25": "答言：「世尊！",
    "T23n1435_034:0246b11_26": "憍薩羅國荒亂怖畏。",
    "T23n1435_034:0246b11_27": "諸比丘安居分臥具竟，是諸比丘從餘處來，在洗脚處、講堂、門屋、經行處、經行頭，持衣鉢著是諸處，待臥具分。」",
    "T23n1435_034:0246b14_28": "佛言：「若有未分臥具者應與分，已分者應共住。」",
    "T23n1435_034:0246b15_29": "又時憍薩羅國荒亂，有臣處處鬪戰。",
    "T23n1435_034:0246b16_30": "諸比丘已結後安居，多有客比丘來，在洗脚處講堂、門屋、經行處、經行頭，持衣鉢著是諸處，待臥具分。",
    "T23n1435_034:0246b18_31": "佛見客比丘持衣鉢著是諸處待臥具分，佛知故問阿難：「諸客比丘何故在洗脚處、講堂、門屋、經行處、經行頭，持衣鉢著是諸處，住何所待？」",
    "T23n1435_034:0246b21_32": "答言：「世尊！",
    "T23n1435_034:0246b21_33": "憍薩羅國荒亂，有臣處處鬪戰。",
    "T23n1435_034:0246b22_34": "諸比丘後結坐竟，是客比丘來，至洗脚處、講堂、門屋、經行處、經行頭，持衣鉢著是諸處，待臥具分。」",
    "T23n1435_034:0246b24_35": "佛言：「若有空房者應與，若無者應共住，與溫室令安衣鉢，應當隨僧乞食。",
    "T23n1435_034:0246b26_36": "若是中有舊比丘善好樂福德者，應為客比丘求索衣物，莫令是比丘無所得去。」",
    "T23n1435_034:0246b28_37": "時有阿練兒比丘，從舊比丘求索舉衣鉢屋，諸比丘言：「佛未聽我等與阿練兒舉衣鉢屋。」",
    "T23n1435_034:0246c01_38": "是事白佛，佛言：「從今聽與阿練兒比丘舉衣鉢屋。」",
    "T23n1435_034:0246c02_39": "爾時有諸客比丘，暫來無住處疲極苦惱，是事白佛，佛言：「應暫與房舍臥具。」",
    "T23n1435_034:0246c04_40": "有時一比丘來宿已，早起便去。",
    "T23n1435_034:0246c04_41": "是房中所有供養，前食時食乃至房舍衣，舊比丘生疑：「客比丘來是房中宿，早起便去，有是供養分，不知云何？」",
    "T23n1435_034:0246c07_42": "是事白佛，佛言：「客比丘雖在中宿，住者房舍應受。」",
    "T23n1435_034:0246c08_43": "◎◎佛在舍衛國。",
    "T23n1435_034:0246c09_44": "爾時諸比丘廢學比尼，誦讀修多羅、阿毘曇，遠離比尼。",
    "T23n1435_034:0246c10_45": "佛見諸比丘不學比尼，誦讀修多羅、阿毘曇，遠離比尼故。",
    "T23n1435_034:0246c11_46": "見已讚歎比丘通利比尼者，面前讚歎：「長老優波離！",
    "T23n1435_034:0246c13_47": "諸持比尼中最勝第一。」",
    "T23n1435_034:0246c13_48": "諸比丘作是念：「佛讚歎比丘通利比尼者，面前讚歎：『長老優波離！",
    "T23n1435_034:0246c15_49": "諸持比尼中最為第一。』",
    "T23n1435_034:0246c15_50": "我等何不讀誦比尼？」",
    "T23n1435_034:0246c16_51": "諸上座長老比丘，從長老優波離受誦比尼。",
    "T23n1435_034:0246c17_52": "長老優波離，不為高處坐教，恭敬上座故，亦不下處坐教，為尊法故。",
    "T23n1435_034:0246c18_53": "若經行時、若立時教。",
    "T23n1435_034:0246c19_54": "爾時長老優波離，行立久故，患脚痛、[蹲酋+(十/田/ㄙ)]膝髀腰脇脊痛，是事白佛。",
    "T23n1435_034:0246c20_55": "佛以是事集比丘僧，知而故問長老優波離：「優波離！",
    "T23n1435_034:0246c21_56": "實有上座比丘，從汝受比尼，汝不高處坐教，恭敬上座故，又不下處坐教，為尊法故。",
    "T23n1435_034:0246c23_57": "汝經行時、若立時教，行立久故，患脚痛、[蹲酋+(十/田/ㄙ)]膝髀腰脇脊痛。",
    "T23n1435_034:0246c25_58": "汝實爾不？」",
    "T23n1435_034:0246c25_59": "答言：「實爾。",
    "T23n1435_034:0246c25_60": "世尊！」",
    "T23n1435_034:0246c25_61": "佛種種因緣讚戒、讚持戒，讚戒、讚持戒已，語諸比丘：「從今聽下座比丘欲教上座法者，應在高處坐教，為尊法故。",
    "T23n1435_034:0246c28_62": "若上座欲從下座受法者，應在下處坐受法，為尊法故。",
    "T23n1435_034:0246c29_63": "從今聽下座比丘教上座法者，得共等床坐，為上座故。」",
    "T23n1435_034:0247a02_0": "佛與大比丘眾俱，遊行憍薩羅國。",
    "T23n1435_034:0247a02_1": "諸長老舍利弗、目連、阿那律、難提、金毘羅皆隨從佛。",
    "T23n1435_034:0247a03_2": "是諸長老所言真實，能苦切語折伏眾人，為諸比丘作種種羯磨：苦切羯磨、依止羯磨、下意羯磨、驅出羯磨。",
    "T23n1435_034:0247a06_3": "時憍薩羅國有一住處，多諸比丘住，是諸比丘聞佛與大比丘僧舍利弗、目連、阿那律、難提、金毘羅等俱來遊行憍薩羅國，是諸長老所言真實，能苦切語折伏眾人，為諸比丘作諸羯磨：苦切羯磨、依止羯磨、下意羯磨、驅出羯磨。",
    "T23n1435_034:0247a11_4": "「今當至此必為我等作諸羯磨，我等何不以此住處羯磨付一比丘？」",
    "T23n1435_034:0247a12_5": "作是念已，即用羯磨付一比丘。",
    "T23n1435_034:0247a13_6": "佛來到是處，是比丘為佛敷好坐具置好房中，然後小遠避藏作是念：「若我住者，佛必令我為諸客比丘敷坐臥具。」",
    "T23n1435_034:0247a16_7": "佛受是房已，餘客比丘，在洗脚處、講堂、門屋、經行處、經行頭，持衣鉢著是諸處，待臥具分。",
    "T23n1435_034:0247a18_8": "佛見諸比丘持衣鉢著是諸處待臥具分，佛知故問阿難：「諸比丘何以故洗脚處、講堂、門屋、經行處、經行頭，以衣鉢著是諸處住，何所待？」",
    "T23n1435_034:0247a21_9": "答言：「世尊！",
    "T23n1435_034:0247a21_10": "待舊比丘與臥具分。」",
    "T23n1435_034:0247a21_11": "佛告阿難：「汝往語舊比丘：『開房與客比丘臥具。』」",
    "T23n1435_034:0247a22_12": "阿難受教，語舊比丘：「開房與客比丘臥具。」",
    "T23n1435_034:0247a23_13": "舊比丘言：「汝知不？",
    "T23n1435_034:0247a24_14": "此非僧房，我等以羯磨付一比丘。」",
    "T23n1435_034:0247a25_15": "是中有比丘少欲知足行頭陀，聞是事心不喜，呵責言：「云何名比丘，以僧房羯磨與一比丘？」",
    "T23n1435_034:0247a27_16": "呵已向佛廣說。",
    "T23n1435_034:0247a27_17": "佛以是事集比丘僧，種種因緣呵責舊比丘：「云何名比丘，以僧房羯磨與一比丘？」",
    "T23n1435_034:0247a29_18": "呵已語諸比丘：「從今不聽以僧房羯磨與一比丘。",
    "T23n1435_034:0247b01_19": "若與者，得突吉羅。",
    "T23n1435_034:0247b01_20": "是僧房雖與不成與。」",
    "T23n1435_034:0247b03_0": "佛復與大比丘僧遊行諸國土，或無僧房處，投林中宿。",
    "T23n1435_034:0247b04_1": "爾時六群比丘告其弟子：「汝先往宿處，好樹留佛，次有好者與我占取。」",
    "T23n1435_034:0247b05_2": "弟子先去，好樹留佛，占次好者。",
    "T23n1435_034:0247b06_3": "舍利弗、目連隨佛後至，次欲取樹。",
    "T23n1435_034:0247b07_4": "有比丘言：「他已先取。」",
    "T23n1435_034:0247b07_5": "如是第二、第三、第四，皆言已取。",
    "T23n1435_034:0247b08_6": "乃至外行樹下宿。",
    "T23n1435_034:0247b08_7": "佛知故問阿難：「舍利弗、目連今在何處？」",
    "T23n1435_034:0247b09_8": "答言：「在外行樹下。」",
    "T23n1435_034:0247b10_9": "佛言：「喚來！」",
    "T23n1435_034:0247b10_10": "阿難受教即往喚來。",
    "T23n1435_034:0247b10_11": "佛知故問舍利弗、目連：「汝等何故外行樹下？」",
    "T23n1435_034:0247b11_12": "答言：「世尊！",
    "T23n1435_034:0247b12_13": "六群比丘知佛宿處，告其弟子：『汝先往宿處，好樹留佛，次有好者為我占取。』",
    "T23n1435_034:0247b13_14": "我等隨佛後到，次欲取樹。",
    "T23n1435_034:0247b14_15": "有比丘言：『他已占取。』",
    "T23n1435_034:0247b15_0": "如是第二、第三、第四，皆言已取，是故我等外行樹下。」",
    "T23n1435_034:0247b16_1": "佛言：「從今聽諸比丘隨上座次住樹下。」",
    "T23n1435_034:0247b17_2": "諸下座比丘聞已，好樹下所有草敷葉敷盡取持去，下座比丘從索不與。",
    "T23n1435_034:0247b18_3": "以是故，鬪諍事起，佛言：「不應持去。」",
    "T23n1435_034:0247b19_4": "諸上座比丘聞不聽持去，樹下先有草敷葉敷及下座比丘自所敷者，皆不與去，佛言：「先者應留，餘者聽持去。」",
    "T23n1435_034:0247b22_0": "佛與大比丘眾迦尸國中遊行，諸大弟子：舍利弗、目連、阿那律、難提、金毘羅等，皆悉隨從。",
    "T23n1435_034:0247b24_0": "是諸長老所言真實，能苦切語折伏眾人，與諸比丘作諸羯磨：苦切羯磨、依止羯磨、下意羯磨、驅出羯磨。",
    "T23n1435_034:0247b26_1": "爾時迦羅山上有諸比丘，不念護戒，聞佛與大比丘眾舍利弗、目連、阿那律、難提、金毘羅等迦尸國遊行，是諸長老所言真實，能苦切語折伏眾人，與諸比丘作苦切羯磨、依止羯磨、下意羯磨、驅出羯磨。",
    "T23n1435_034:0247c01_2": "「是等今來將無為我等作諸羯磨？",
    "T23n1435_034:0247c02_3": "佛比尼中說不得以僧房羯磨與一比丘，我等今以此僧房作四分，隨僧地、房舍、園林、根莖、枝葉、花果，皆作四分。」",
    "T23n1435_034:0247c05_4": "作是念已，即分僧房、僧地、房舍、園林、根莖、枝葉、花果，皆分作四分羯磨與四比丘。",
    "T23n1435_034:0247c06_5": "佛與諸比丘遊行次到是處，是中舊比丘敷一好房與佛，小遠避藏作是念：「恐佛約勅，為諸比丘開房與臥具分。」",
    "T23n1435_034:0247c09_6": "諸客比丘來，洗脚處、講堂、門屋、經行處、經行頭，持衣鉢著是諸處立，待臥具分。",
    "T23n1435_034:0247c11_7": "佛見諸比丘以衣鉢著是處待臥具分，知而故問阿難：「諸比丘何故以衣鉢著洗脚處、講堂、門屋、經行處、經行頭，住何所待？」",
    "T23n1435_034:0247c14_0": "答言：「世尊！",
    "T23n1435_034:0247c14_1": "是諸比丘待舊比丘與臥具分。」",
    "T23n1435_034:0247c14_2": "佛告阿難：「汝往約勅舊比丘，開房與客比丘臥具。」",
    "T23n1435_034:0247c16_3": "阿難受教，即往語舊比丘：「開房與客比丘房舍臥具。」",
    "T23n1435_034:0247c17_4": "舊比丘言：「此處僧坊、房舍、園林、根莖、枝葉、花果皆作四分，羯磨與四比丘，非是僧物。」",
    "T23n1435_034:0247c19_5": "是中有比丘少欲知足行頭陀，聞是事心不喜，呵責言：「云何名比丘，以僧坊分作四分，羯磨與四比丘？」",
    "T23n1435_034:0247c21_6": "呵已向佛廣說，佛言：「從今不聽以僧房舍分作四分。",
    "T23n1435_034:0247c22_7": "若分者，突吉羅，此不成為分。」",
    "T23n1435_034:0247c24_0": "佛在阿羅毘國。",
    "T23n1435_034:0247c24_1": "爾時阿羅毘國僧坊崩壞，佛知故問阿難：「是僧房重閣何故崩壞？」",
    "T23n1435_034:0247c25_2": "答言：「世尊！",
    "T23n1435_034:0247c26_3": "修治是僧坊人，有死者、病者、反戒者、餘國去者。」",
    "T23n1435_034:0247c27_4": "佛言：「死者、反戒者所應作事，僧更應羯磨立知是事人，若有病者應問：『汝故能治是壞房舍不？』",
    "T23n1435_034:0247c29_5": "若言：『我能。』",
    "T23n1435_034:0247c29_6": "應待。",
    "T23n1435_034:0247c29_7": "若言：『不能。』",
    "T23n1435_034:0247c29_8": "應更立餘人。",
    "T23n1435_034:0248a01_9": "他國去者，若疑當還，應待。",
    "T23n1435_034:0248a01_10": "若知不還者，應更立餘人，令知是人所作事。」",
    "T23n1435_034:0248a02_11": "佛作是語已，諸比丘便立知事人。",
    "T23n1435_034:0248a03_12": "是知事人，有掃少地者、有塞小孔者、或以少草覆舍者，佛言：「如是作小小事者，不應立作知事人。",
    "T23n1435_034:0248a05_13": "若能辦大事，應羯磨立作知事人。」",
    "T23n1435_034:0248a06_14": "諸比丘有能多致財物、能成辦事者，諸比丘便盡形立作知事人，佛言：「不應爾。",
    "T23n1435_034:0248a08_15": "若房舍故壞，應六年立作。",
    "T23n1435_034:0248a08_16": "若新房舍，應十二年立作。」",
    "T23n1435_034:0248a09_17": "佛言：「從今知房舍人，應三事自恣：冬房、春房、夏房。",
    "T23n1435_034:0248a10_18": "僧問言：『汝須何房？",
    "T23n1435_034:0248a11_0": "冬房、春房、夏房耶？』",
    "T23n1435_034:0248a11_1": "若言：『我須冬房。』",
    "T23n1435_034:0248a11_2": "以春房、夏房隨上座次與。",
    "T23n1435_034:0248a12_3": "若言：『我須夏房。』",
    "T23n1435_034:0248a12_4": "以冬房、春房隨上座次與。」",
    "T23n1435_034:0248a14_0": "佛在王舍城。",
    "T23n1435_034:0248a14_1": "爾時跋提居士，起僧房重閣高大莊嚴，多諸男女觀看。",
    "T23n1435_034:0248a15_2": "諸人生念：「此必佛塔、若阿羅漢塔。」",
    "T23n1435_034:0248a16_3": "是僧坊中多人禮拜圍繞，多象聲、馬聲、男女聲，妨坐禪讀經。",
    "T23n1435_034:0248a17_4": "爾時長老上座，捨是重閣住小房中。",
    "T23n1435_034:0248a18_5": "時有客比丘來者，皆作是念：「重閣中必有上座，我等何不至邊小房住。」",
    "T23n1435_034:0248a20_6": "即往打戶，房內應聲，客比丘問：「汝幾歲？」",
    "T23n1435_034:0248a21_0": "答言：「我爾所歲。」",
    "T23n1435_034:0248a21_1": "客比丘念：「若小房中比丘爾所歲者，何況大房。」",
    "T23n1435_034:0248a22_2": "有詣洗脚處、講堂、中門、屋下宿，晨起至重閣前，立欲禮敬上座。",
    "T23n1435_034:0248a23_3": "有年少比丘及沙彌，從重閣上來下，問客比丘：「汝作何等？」",
    "T23n1435_034:0248a25_4": "答言：「欲禮敬上座。」",
    "T23n1435_034:0248a25_5": "語言：「此無上座。」",
    "T23n1435_034:0248a25_6": "問言：「誰是中宿？」",
    "T23n1435_034:0248a26_7": "答言：「我等。」",
    "T23n1435_034:0248a26_8": "客比丘言：「我等知者，應是中宿。」",
    "T23n1435_034:0248a27_9": "問客比丘：「汝何處宿？」",
    "T23n1435_034:0248a27_10": "有洗脚處宿者答言：「洗脚處宿。」",
    "T23n1435_034:0248a28_11": "講堂中者答言：「講堂中宿。」",
    "T23n1435_034:0248b01_12": "乃至門屋下者答言：「門屋中宿。」",
    "T23n1435_034:0248b01_13": "諸比丘以是事白佛，佛言：「應立知敷臥具人。",
    "T23n1435_034:0248b02_14": "知敷臥具人，應隨上座次第與，應作是言：『此是上座房舍臥具，次第住。』」",
    "T23n1435_034:0248b05_0": "佛在迦尸國，與大比丘眾一處安居。",
    "T23n1435_034:0248b05_1": "諸居士見佛及僧眾，故共相約令：「今日汝辦種種飲食，明日次某。",
    "T23n1435_034:0248b07_2": "如是展轉種種飲食：相食、故作食、十五日食、三十日食。」",
    "T23n1435_034:0248b08_3": "立如是制已，有早辦者、有晚辦者、有近者、有遠者、有美者、有不美者，是中無知食比丘約勅令至某家，有早辦者、有晚辦者、有近者，是食美好。",
    "T23n1435_034:0248b11_4": "爾時六群比丘數數從是處取，居士問言：「汝等何以數來？",
    "T23n1435_034:0248b13_5": "諸大長老何故不來？」",
    "T23n1435_034:0248b13_6": "答言：「無知食人約勅我等，汝舍近、早辦、飲食美好，是故我等數來。」",
    "T23n1435_034:0248b15_7": "居士言：「我等施食為諸長老！",
    "T23n1435_034:0248b15_8": "不但為汝等，何故數來？」",
    "T23n1435_034:0248b16_9": "諸比丘不知云何？",
    "T23n1435_034:0248b16_10": "是事白佛，佛言：「應立知食人。",
    "T23n1435_034:0248b17_11": "立知食人法者，一心和合僧應問言：『誰能為僧作知食人？』",
    "T23n1435_034:0248b18_12": "是中若有一比丘言：『我能。』",
    "T23n1435_034:0248b19_13": "若有五法，不應立作知食人。",
    "T23n1435_034:0248b19_14": "何等為五？",
    "T23n1435_034:0248b20_15": "隨愛、隨瞋、隨怖、隨癡、不知得不得。",
    "T23n1435_034:0248b20_16": "若成就五法，應立作知食人。",
    "T23n1435_034:0248b21_17": "何等五？",
    "T23n1435_034:0248b21_18": "不隨愛、不隨瞋、不隨怖、不隨癡、知得不得。",
    "T23n1435_034:0248b22_19": "即時一比丘應僧中唱言：『大德僧聽！",
    "T23n1435_034:0248b23_20": "比丘某甲，能為眾僧作差食人。",
    "T23n1435_034:0248b24_21": "若僧時到僧忍聽，某甲比丘作差食人。",
    "T23n1435_034:0248b25_22": "是名白。』",
    "T23n1435_034:0248b25_23": "如是白二羯磨。",
    "T23n1435_034:0248b25_24": "『僧立某甲比丘作差食人竟，僧忍，默然故，是事如是持！』",
    "T23n1435_034:0248b26_25": "差食人法者，應次第差：『若汝某甲至某家。』」",
    "T23n1435_034:0248b27_26": "所差比丘，有早得者、有晚得者、近得者、遠得者、有得美者、得不美者。",
    "T23n1435_034:0248c01_27": "有晚得者作是言：「故與我是處。」",
    "T23n1435_034:0248c02_28": "得遠處者亦言：「故與我遠處。」",
    "T23n1435_034:0248c02_29": "得不美者言：「故與我如是。」",
    "T23n1435_034:0248c03_30": "中間更作餘語。",
    "T23n1435_034:0248c03_31": "佛言：「應條名。",
    "T23n1435_034:0248c04_0": "有比丘得惡處者，便拭名改易好處。」",
    "T23n1435_034:0248c04_1": "佛言：「應書板作字集置一處，和合從上座隨次第取。」",
    "T23n1435_034:0248c06_0": "有晚得者、有得遠處者，早至主人門外，在巷頭立待食久住，心悶吐逆不樂。",
    "T23n1435_034:0248c07_1": "諸居士出見語言：「我等門內自恣聽汝入坐。」",
    "T23n1435_034:0248c08_2": "比丘言：「佛未聽我等入白衣門內坐待食。」",
    "T23n1435_034:0248c09_3": "是事白佛，佛言：「聽是比丘入白衣門內坐待食。」",
    "T23n1435_034:0248c10_4": "時有象聲、馬聲、男女聲，妨讀經坐禪，佛言：「若妨者出門外。」",
    "T23n1435_034:0248c12_0": "門外待時，諸人來遶四邊看，見已皆笑。",
    "T23n1435_034:0248c12_1": "是事白佛，佛言：「應作土基。」",
    "T23n1435_034:0248c13_2": "為風雨所惱，佛言：「聽作屠蘇覆。」",
    "T23n1435_034:0248c14_3": "薄故雨漏，佛言：「應厚覆。」",
    "T23n1435_034:0248c14_4": "厚覆已脊上漏，佛言：「更覆。」",
    "T23n1435_034:0248c15_5": "又無坐處，佛言：「應覓板木坐上。」",
    "T23n1435_034:0248c16_6": "有人偷板去，佛言：「應陷著地中。」",
    "T23n1435_034:0248c16_7": "又復失去，佛言：「應作土埵。」",
    "T23n1435_034:0248c17_8": "不泥故，中有毒蛇蜈蚣，囓諸比丘，佛言：「應泥。」",
    "T23n1435_034:0248c18_9": "泥已麁澁破衣，佛言：「應以細埿。」",
    "T23n1435_034:0248c19_10": "諸比丘須水，佛言：「應作井。」",
    "T23n1435_034:0248c19_11": "作井已，即以鉢鍵鎡取水甚難，佛言：「應作瓶取水。」",
    "T23n1435_034:0248c21_0": "取水時不及，佛言：「應以繩繫。」",
    "T23n1435_034:0248c21_1": "諸比丘手軟牽繩手痛，佛言：「應作轆轤。」",
    "T23n1435_034:0248c22_2": "有人墮井，佛言：「應作欄。」",
    "T23n1435_034:0248c23_3": "長老優波離問佛：「以何物作井欄？」",
    "T23n1435_034:0248c23_4": "佛言：「應以木石塼作。」",
    "T23n1435_034:0248c24_5": "作已有婦女大小詣井取水，時兩手相觸，佛言：「井上作隔障，應各在一邊汲水。」",
    "T23n1435_034:0248c26_6": "有居士從舍內出，語比丘言：「我某僧坊作食，汝爾所人往彼僧坊中食。」",
    "T23n1435_034:0248c27_7": "去時道中師子虎狼熊羆諸難，是事白佛，佛言：「應語檀越：『是中有如是怖畏，此間與我食。』」",
    "T23n1435_034:0249a02_0": "佛在王舍城。",
    "T23n1435_034:0249a02_1": "爾時諸居士作種種粥：酥粥、胡麻粥、油粥、乳粥、小豆粥、磨沙豆粥、麻子粥、薄粥。",
    "T23n1435_034:0249a04_2": "辦是粥已，持詣竹園。",
    "T23n1435_034:0249a04_3": "時六群比丘在僧坊門邊立，遙見已問言：「持何等物？」",
    "T23n1435_034:0249a05_4": "答言：「是粥。」",
    "T23n1435_034:0249a06_0": "又問：「何等粥？」",
    "T23n1435_034:0249a06_1": "答言：「酥粥、胡麻粥、油粥、乳粥、小豆粥、磨沙豆粥、麻子粥、薄粥。」",
    "T23n1435_034:0249a07_2": "爾時六群比丘言：「我等行去，先與我等酥粥、胡麻粥、油粥、乳粥、小豆粥、磨沙豆粥、麻子粥。",
    "T23n1435_034:0249a09_3": "汝持薄粥入僧坊與上座。」",
    "T23n1435_034:0249a10_4": "諸比丘聞不知云何？",
    "T23n1435_034:0249a10_5": "是事白佛，佛言：「從今應羯磨立分粥人。",
    "T23n1435_034:0249a11_6": "所持盛粥器，即用是器分粥。」",
    "T23n1435_034:0249a12_7": "是中酥粥、胡麻粥、油粥、乳粥、小豆粥、磨沙豆粥、麻子粥，上座得上肥膩者，下座得底滓。",
    "T23n1435_034:0249a14_8": "若分薄粥時，上座得汁，下座得滓。",
    "T23n1435_034:0249a14_9": "是事白佛，佛言：「從今聽畜大盔大瓮，以粥集著是器中和合，以大鉢大鍵鎡分與。」",
    "T23n1435_034:0249a16_10": "分與時不便，佛言：「應作杓用分。」",
    "T23n1435_034:0249a17_11": "用分已有殘者、有不足者，佛言：「應更作小杓用分。」",
    "T23n1435_034:0249a19_0": "佛在王舍城竹園中。",
    "T23n1435_034:0249a19_1": "諸居士辦種種帶鉢那，胡麻歡喜丸、石蜜歡喜丸、蜜歡喜丸、舍俱梨餅、波波羅餅、曼提羅餅、象耳餅、餛飩餅、閻浮梨餅，持是餅向僧坊。",
    "T23n1435_034:0249a22_2": "六群比丘早起在門邊立，見已問言：「持何等物？」",
    "T23n1435_034:0249a23_3": "答：「種種帶鉢那餅，所謂胡麻歡喜丸、石蜜歡喜丸、蜜歡喜丸、舍俱利餅、波波羅餅、曼提羅餅、象耳餅、餛飩餅、閻浮梨餅。」",
    "T23n1435_034:0249a26_4": "六群比丘言：「我欲行去，先與我等胡麻歡喜丸、石蜜歡喜丸、舍俱梨餅、波波羅餅、曼提羅餅。",
    "T23n1435_034:0249a28_5": "汝持象耳、餛飩、持閻浮梨餅入與上座。」",
    "T23n1435_034:0249a29_6": "諸比丘不知云何？",
    "T23n1435_034:0249a29_7": "是事白佛，佛言：「應羯磨立分帶鉢那人。",
    "T23n1435_034:0249b01_8": "分帶鉢那人，應和合等分。",
    "T23n1435_034:0249b02_9": "若更有美者來，亦應次第與。",
    "T23n1435_034:0249b03_0": "若今日不遍者，明日更有，應續次與。」",
    "T23n1435_034:0249b04_0": "佛在王舍城。",
    "T23n1435_034:0249b04_1": "爾時諸居士辦種種藥，所謂酥、油、蜜、石蜜、薑、胡椒、蓽茇、黑鹽、訶梨勒、鞞醯勒、阿摩勒、波櫨路、毘呪曼陀多耶、摩那伽頭櫨醯，持詣竹園。",
    "T23n1435_034:0249b07_2": "爾時六群比丘早起門邊立，見已問言：「持何等物。」",
    "T23n1435_034:0249b08_3": "答言：「種種藥：所謂酥、油、蜜、石蜜、薑椒、蓽茇、黑鹽、訶梨勒、鞞醯勒、阿摩勒、波櫨路、毘呪曼陀多耶、摩那伽頭櫨醯。」",
    "T23n1435_034:0249b10_4": "六群比丘言：「我欲行去，與我酥、油、蜜、石蜜、薑椒、蓽茇、黑鹽。",
    "T23n1435_034:0249b12_5": "汝持訶梨勒、鞞醯勒、呵摩勒、波櫨路、毘呪曼陀多耶、摩那伽頭櫨醯，入僧坊與上座。」",
    "T23n1435_034:0249b14_6": "諸比丘不知云何？",
    "T23n1435_034:0249b14_7": "是事白佛，佛言：「從今應立分藥人，分藥人和合平等分與。",
    "T23n1435_034:0249b15_8": "若有貴價藥來者，應別舉置。",
    "T23n1435_034:0249b16_9": "若病比丘索者，應與兩錢半價藥。",
    "T23n1435_034:0249b17_10": "若索多者，應從索直。」",
    "T23n1435_034:0249b18_0": "佛在阿羅毘國。",
    "T23n1435_034:0249b18_1": "爾時阿羅毘國諸比丘，常從居士索作器。",
    "T23n1435_034:0249b19_2": "諸居士言：「我等云何能常供給汝？",
    "T23n1435_034:0249b20_3": "汝等何不自畜作器？」",
    "T23n1435_034:0249b20_4": "答言：「佛未聽我等畜作器。」",
    "T23n1435_034:0249b21_5": "是事白佛，佛言：「從今聽畜作器。」",
    "T23n1435_034:0249b21_6": "阿羅毘國僧坊中，有客作木師，有半月客作者、有一月一歲客作者，是木師晝日作，暮去留作器便失，佛言：「應立知作器比丘。」",
    "T23n1435_034:0249b24_7": "立知作器比丘，作竟持作器聚在一處，又復失盡。",
    "T23n1435_034:0249b25_8": "是事白佛，佛言：「應羯磨一房舍舉作器。",
    "T23n1435_034:0249b26_9": "立作器房法者，一心和合僧，一比丘僧中唱言：『大德僧聽！",
    "T23n1435_034:0249b28_10": "某房舍僧立作舉作器房。",
    "T23n1435_034:0249b28_11": "若僧時到僧忍聽，某房作舉作器處。",
    "T23n1435_034:0249b29_12": "是名白。』",
    "T23n1435_034:0249b29_13": "如是白二羯磨。",
    "T23n1435_034:0249c01_0": "『僧立某房作舉作器房竟，僧忍，默然故，是事如是持！』」",
    "T23n1435_034:0249c02_1": "立是房已，知作器比丘便持作器著上下二房中，佛言：「不應置兩處。",
    "T23n1435_034:0249c03_2": "若著上房者，下房應與僧。",
    "T23n1435_034:0249c04_3": "若著下房，應與僧上房。」",
    "T23n1435_034:0249c05_0": "又一時諸比丘從憍薩羅國向舍衛國，道中過一空僧坊中宿。",
    "T23n1435_034:0249c06_1": "諸比丘明日入村乞食，諸居士問：「汝何處宿？」",
    "T23n1435_034:0249c07_2": "答言：「僧坊中宿。」",
    "T23n1435_034:0249c07_3": "「是何房舍中宿？」",
    "T23n1435_034:0249c08_4": "答言：「某房中。」",
    "T23n1435_034:0249c08_5": "居士言：「此是我房，何不遣使語我等？",
    "T23n1435_034:0249c09_6": "當供養湯藥、油、燈燭、臥具種種所須。」",
    "T23n1435_034:0249c10_7": "諸居士隨所房中宿者，各自將歸，與敷坐處坐，自手行水，自與多美飲食，自恣飽滿。",
    "T23n1435_034:0249c12_0": "以水澡漱，取小床坐聽說法，語諸比丘：「我僧房中有臥具前食後食，何不住此？",
    "T23n1435_034:0249c13_1": "復當供養衣被，願令是僧坊有用。」",
    "T23n1435_034:0249c14_2": "諸比丘不知云何？",
    "T23n1435_034:0249c14_3": "是事白佛，佛言：「從今聽若先空僧坊中諸比丘欲去，應羯磨立一比丘令常住。",
    "T23n1435_034:0249c16_4": "知僧坊立法者，一心和合僧問言：『誰能作常住比丘？",
    "T23n1435_034:0249c17_5": "知某甲空增坊。』",
    "T23n1435_034:0249c18_6": "若有比丘言：『我能。』",
    "T23n1435_034:0249c18_7": "有五法不應立作常住比丘。",
    "T23n1435_034:0249c19_8": "何等為五？",
    "T23n1435_034:0249c19_9": "隨愛、隨瞋、隨怖、隨癡、不知分別應作不應作。",
    "T23n1435_034:0249c20_10": "若成就五法，應立作常住比丘：不隨愛、不隨瞋、不隨怖、不隨癡、知分別應作不應作。",
    "T23n1435_034:0249c22_11": "即時一比丘僧中唱言：『大德僧聽！",
    "T23n1435_034:0249c23_12": "某甲比丘，能作常住知某甲空僧坊人。",
    "T23n1435_034:0249c24_13": "若僧時到僧忍聽，立某甲比丘常住知某甲空僧坊人。",
    "T23n1435_034:0249c25_14": "是名白。』",
    "T23n1435_034:0249c25_15": "如是白二羯磨。",
    "T23n1435_034:0249c26_0": "『僧立某甲比丘常住知某甲空僧坊竟，僧忍，默然故，是事如是持！』",
    "T23n1435_034:0249c27_1": "知空僧坊常住比丘，應巡行僧坊，先修治塔，次作四方僧事，次知僧料理飲食事，次知應可分物，次知上座中座下座比丘事。",
    "T23n1435_034:0250a01_2": "隨有大德高明比丘，不應作使。",
    "T23n1435_034:0250a02_3": "知僧坊比丘，應作是願：『諸比丘未來者當來，已來者供給衣食臥具湯藥，不令有乏。』",
    "T23n1435_034:0250a03_4": "能作是願行者，僧隨彼意與。",
    "T23n1435_034:0250a04_5": "若須食，應自恣與好食。",
    "T23n1435_034:0250a05_6": "若須房舍臥具，皆應自恣與。」",
    "T23n1435_034:0250a06_0": "有眾多王臣，數數詣竹園房舍觀看，若來時索食薪火燈燭，若與畏犯、不與懼作患，不知云何？",
    "T23n1435_034:0250a08_1": "以是事白佛，佛言：「應立分處人。",
    "T23n1435_034:0250a08_2": "立分處人已，不白眾僧，得用十九錢供給客。",
    "T23n1435_034:0250a09_3": "若更須，應白僧竟與。」",
    "T23n1435_034:0250a11_0": "憍薩羅國有阿練兒住處，爾時有賊到阿練兒處乞食，作食人言：「食不由我，不得與汝，汝自從沙彌索。」",
    "T23n1435_034:0250a13_1": "諸賊即從沙彌索，沙彌言：「我不得與汝，汝自從知食比丘索。」",
    "T23n1435_034:0250a14_2": "即從知食比丘索，知食比丘言：「為僧故辦是食，不為汝等。」",
    "T23n1435_034:0250a15_3": "賊相謂言：「是比丘何肯正爾與我食。」",
    "T23n1435_034:0250a16_4": "便捉一比丘手脚截腰斷，諸比丘不知云何？",
    "T23n1435_034:0250a17_5": "是事白佛，佛言：「若有如是怖畏處，若少乞與少，若乞半與半，若都索都與，莫以是因緣故得大衰惱。」",
    "T23n1435_034:0250a21_0": "佛在王舍城，爾時眾僧得衣，無人守護，佛言：「應立守護衣人。",
    "T23n1435_034:0250a22_1": "立守護衣人法者，一心和合僧應問言：『誰能為僧守護諸衣？』",
    "T23n1435_034:0250a23_2": "若比丘言：『我能。』",
    "T23n1435_034:0250a24_3": "若有五法不應立。",
    "T23n1435_034:0250a24_4": "何等五？",
    "T23n1435_034:0250a24_5": "不知是衣所從得、不知衣價、若得衣不知云何受、不知頭數、忘著衣處。",
    "T23n1435_034:0250a26_6": "若成就五法應立。",
    "T23n1435_034:0250a26_7": "何等五？",
    "T23n1435_034:0250a26_8": "知衣所從得、知是衣價、知應受、知頭數、不忘著衣處。",
    "T23n1435_034:0250a28_9": "即時一比丘僧中唱言：『大德僧聽！",
    "T23n1435_034:0250a28_10": "是某甲，能為僧作守護衣人。",
    "T23n1435_034:0250a29_11": "若僧時到僧忍聽，僧立某甲比丘作守衣人。",
    "T23n1435_034:0250b01_12": "是名白。』",
    "T23n1435_034:0250b01_13": "如是白二羯磨。",
    "T23n1435_034:0250b02_14": "『僧立某甲比丘作守護衣人竟，僧忍，默然故，是事如是持！』」",
    "T23n1435_034:0250b03_15": "立守衣人已，未有分衣人，佛言：「應立分衣人。",
    "T23n1435_034:0250b04_16": "立法者，一心和合僧應問言：『誰能為僧作分衣人？』",
    "T23n1435_034:0250b05_17": "若有比丘言：『我能。』",
    "T23n1435_034:0250b05_18": "若有五法不應立。",
    "T23n1435_034:0250b06_19": "何等五？",
    "T23n1435_034:0250b06_20": "不知衣財、不知衣色、不知衣價、不知衣頭數、不知與未與。",
    "T23n1435_034:0250b07_21": "復有五法不應立作分衣人。",
    "T23n1435_034:0250b08_22": "何等五？",
    "T23n1435_034:0250b08_23": "隨愛、隨瞋、隨怖、隨癡、不知與未與。",
    "T23n1435_034:0250b09_24": "若比丘成就五法，應立作分衣人：知衣財、知衣色、知衣價、知衣頭數、知與未與。",
    "T23n1435_034:0250b11_25": "又有五法：不隨愛、不隨瞋、不隨怖、不隨癡、知與未與。",
    "T23n1435_034:0250b12_26": "即時一比丘僧中唱言：『大德僧聽！",
    "T23n1435_034:0250b13_27": "某甲比丘，能為僧作分衣人。",
    "T23n1435_034:0250b13_28": "若僧時到僧忍聽，僧立某甲比丘作分衣人。",
    "T23n1435_034:0250b14_29": "是名白。』",
    "T23n1435_034:0250b15_30": "如是白二羯磨。",
    "T23n1435_034:0250b15_31": "『僧立某甲比丘作分衣人竟，僧忍，默然故，是事如是持。』」",
    "T23n1435_034:0250b17_0": "佛在舍衛國，無分浴衣人，是事白佛，佛言：「應立分浴衣人。",
    "T23n1435_034:0250b18_1": "是知分浴衣人，應隨上座次與。」",
    "T23n1435_034:0250b19_0": "佛在舍衛國。",
    "T23n1435_034:0250b19_1": "爾時祇陀林中僧坊中，無比丘知時限唱時，無人打揵稚，無人掃灑塗治講堂食處，無人次第相續敷床榻，無人教淨果菜，無人看苦酒中虫，飲食時無人行水，眾散亂語時無人彈指。",
    "T23n1435_034:0250b23_2": "是事白佛，佛言：「應立維那。",
    "T23n1435_034:0250b24_3": "立法者，一心和合僧應問：『誰能為僧作維那？』",
    "T23n1435_034:0250b25_4": "是中若比丘言：『我能。』",
    "T23n1435_034:0250b25_5": "有五法不應立作維那。",
    "T23n1435_034:0250b26_6": "何等五？",
    "T23n1435_034:0250b26_7": "隨愛、隨瞋、隨怖、隨癡、不知淨不淨。",
    "T23n1435_034:0250b27_8": "若成就五法應立作維那。",
    "T23n1435_034:0250b27_9": "五法者，不隨愛、不隨瞋、不隨怖、不隨癡、知淨不淨。",
    "T23n1435_034:0250b28_10": "即時一比丘僧中唱言：『大德僧聽！",
    "T23n1435_034:0250b29_11": "是某甲比丘，能為僧作維那。",
    "T23n1435_034:0250c01_12": "若僧時到僧忍聽，僧立某甲比丘作維那。",
    "T23n1435_034:0250c02_13": "是名白。』",
    "T23n1435_034:0250c02_14": "如是白二羯磨。",
    "T23n1435_034:0250c02_15": "『僧立某甲比丘作維那竟，僧忍，默然故，是事如是持！』",
    "T23n1435_034:0250c04_0": "作維那比丘，應知時限知唱時、知打揵稚、知掃灑塗治講堂食處、知次第相續敷床榻、知教淨果菜、知看苦酒中虫、知飲食時行水、眾散亂語時彈指。」",
    "T23n1435_034:0250c07_1": "爾時諸沙彌，隨與和上阿闍梨作、隨同和上阿闍梨、隨相識共語共事、隨同國土同城邑同聚落。",
    "T23n1435_034:0250c09_2": "諸比丘無沙彌者，有諸惱亂。",
    "T23n1435_034:0250c10_3": "是事白佛，佛言：「應立一人為主使沙彌作。",
    "T23n1435_034:0250c11_4": "先修治塔事、次作四方僧事、次作飲食事、次作可分物、次教與上座中座下座。",
    "T23n1435_034:0250c12_5": "如是周遍一切僧作。",
    "T23n1435_034:0250c13_6": "應立分處沙彌人，立分處沙彌人竟，應教先修治塔事，四方僧事作飲食事，次作可分物，次第與上座中座下座，如是周遍一切僧作。」",
    "T23n1435_034:0250c17_0": "佛在王舍城。",
    "T23n1435_034:0250c17_1": "爾時瓶沙王往詣竹園觀看。",
    "T23n1435_034:0250c17_2": "王問：「長老摩訶迦葉今何所在？」",
    "T23n1435_034:0250c18_3": "比丘答言：「大王！",
    "T23n1435_034:0250c19_0": "長老大迦葉今於耆闍崛山上蹋泥。」",
    "T23n1435_034:0250c19_1": "王即往見問言：「大德！",
    "T23n1435_034:0250c20_2": "何故自作？」",
    "T23n1435_034:0250c20_3": "答言：「大王！",
    "T23n1435_034:0250c20_4": "誰當為我作？」",
    "T23n1435_034:0250c21_5": "王言：「我當與作人。」",
    "T23n1435_034:0250c21_6": "語已便還。",
    "T23n1435_034:0250c21_7": "第二瓶沙王又時往到竹園觀看，王問：「長老大迦葉今何所在？」",
    "T23n1435_034:0250c23_8": "比丘答言：「於耆闍崛山上蹋泥。」",
    "T23n1435_034:0250c23_9": "王即往見問言：「大德！",
    "T23n1435_034:0250c24_10": "何故自作？」",
    "T23n1435_034:0250c24_11": "答言：「大王！",
    "T23n1435_034:0250c24_12": "誰當為我作？」",
    "T23n1435_034:0250c25_13": "王言：「我當與作人。」",
    "T23n1435_034:0250c25_14": "大迦葉答言：「大王！",
    "T23n1435_034:0250c26_15": "數數語而不與。」",
    "T23n1435_034:0250c26_16": "時王慚愧小却一面，問諸大臣：「我先有是言不？」",
    "T23n1435_034:0250c27_17": "大臣答言：「王先有是言。」",
    "T23n1435_034:0250c28_0": "王言：「何時？」",
    "T23n1435_034:0250c28_1": "答言：「某時日月，即計先語已來經五百日。」",
    "T23n1435_034:0250c29_2": "王即下山，時人捕得五百群賊與王。",
    "T23n1435_034:0251a01_3": "王問：「此是何人？」",
    "T23n1435_034:0251a01_4": "答言：「是賊。」",
    "T23n1435_034:0251a01_5": "王問：「應與何罪？」",
    "T23n1435_034:0251a02_6": "大臣答言：「罪應至死。」",
    "T23n1435_034:0251a02_7": "王問賊言：「汝能隨我意行不？」",
    "T23n1435_034:0251a03_8": "賊言：「大王！",
    "T23n1435_034:0251a03_9": "欲何所作？」",
    "T23n1435_034:0251a03_10": "王言：「汝等能供給善人以不？」",
    "T23n1435_034:0251a04_11": "賊言：「若我等受王大恩，不隨行者當隨阿誰？」",
    "T23n1435_034:0251a05_12": "大臣言：「此賊必當偷奪諸比丘物。」",
    "T23n1435_034:0251a06_13": "王言：「我能作方便令不偷奪。」",
    "T23n1435_034:0251a06_14": "時王多給田宅人民倍與粟食，去竹園不遠，立作淨人聚落。",
    "T23n1435_034:0251a08_15": "時諸淨人隨相識共語共事、隨同國城邑、隨怖畏、隨有因緣者供給，餘者不供給。",
    "T23n1435_034:0251a09_16": "是事白佛，佛言：「應立使淨人率，應教先作塔事、次作四方僧事、次作飲食事、次作可分物事、次教與上座中座下座作，如是周遍一切僧作。",
    "T23n1435_034:0251a13_17": "聽立使淨人主者，還立白衣中勤修能處分者。」",
    "T23n1435_034:0251a14_18": "(八法中臥具法第十竟)十誦律卷第三十四"
}