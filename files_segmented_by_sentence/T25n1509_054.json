{
    "T25n1509_054:0442b07_0": "大智度論釋天主品第二十七(卷五",
    "T25n1509_054:0442b08_0": "十四)",
    "T25n1509_054:0442b10_0": "聖者龍樹造",
    "T25n1509_054:0442b11_0": "後秦龜茲國三藏鳩摩羅什譯",
    "T25n1509_054:0442b12_0": "【經】爾時，三千大千世界諸四天王天等，各與無數百千億諸天，俱來在會中。",
    "T25n1509_054:0442b13_1": "三千大千世界諸釋提桓因等諸忉利天、須夜魔天王等諸夜魔天、刪兜率陀天王等諸兜率陀天、須涅蜜陀天王等諸妙化天，婆舍跋提天王等諸自在行天，各與無數百千億諸天，俱來在會中。",
    "T25n1509_054:0442b18_2": "三千大千世界諸梵天王，乃至首陀婆諸天等，各與無數百千億諸天，俱來在會中。",
    "T25n1509_054:0442b20_3": "是諸四天王天乃至首陀婆諸天業報生身光明，於佛常光，百分、千分、萬億分不能及一，乃至不可以算數譬喻為比。",
    "T25n1509_054:0442b22_4": "世尊光明最勝、最妙、最上第一，諸天業報光明在佛常光邊不照不現，譬如焦炷比閻浮檀金。",
    "T25n1509_054:0442b25_5": "爾時，釋提桓因白大德須菩提：「是三千大千世界諸四天王天乃至首陀婆諸天，一切和合欲聽須菩提說般若波羅蜜義。",
    "T25n1509_054:0442b27_6": "須菩提！",
    "T25n1509_054:0442b28_7": "菩薩摩訶薩云何應住般若波羅蜜中？",
    "T25n1509_054:0442b29_0": "何等是菩薩摩訶薩般若波羅蜜？",
    "T25n1509_054:0442b29_1": "云何菩薩摩訶薩應行般若波羅蜜？」",
    "T25n1509_054:0442c01_2": "須菩提語釋提桓因言：「憍尸迦！",
    "T25n1509_054:0442c02_3": "我今當承順佛意、承佛神力，為諸菩薩摩訶薩說般若波羅蜜，如菩薩摩訶薩所應住般若波羅蜜中。",
    "T25n1509_054:0442c04_4": "諸天子！",
    "T25n1509_054:0442c04_5": "今未發阿耨多羅三藐三菩提心者，應當發。",
    "T25n1509_054:0442c05_6": "諸天子！",
    "T25n1509_054:0442c05_7": "若入聲聞正位，是人不能發阿耨多羅三藐三菩提心。",
    "T25n1509_054:0442c07_8": "何以故？",
    "T25n1509_054:0442c07_9": "與生死作障隔故。",
    "T25n1509_054:0442c07_10": "是人若發阿耨多羅三藐三菩提心者，我亦隨喜。",
    "T25n1509_054:0442c08_11": "所以者何？",
    "T25n1509_054:0442c09_12": "上人應更求上法，我終不斷其功德。",
    "T25n1509_054:0442c09_13": "憍尸迦！",
    "T25n1509_054:0442c10_14": "何等是般若波羅蜜？",
    "T25n1509_054:0442c10_15": "菩薩摩訶薩應薩婆若心，念色無常，念色苦，念色空，念色無我，念色如病、如疽癰、瘡，如箭入身，痛、惱、衰、壞，憂、畏、不安，以無所得故；受、想、行、識亦如是。",
    "T25n1509_054:0442c13_16": "眼、耳、鼻、舌、身、意，地種、水火風空識種，觀無常乃至憂、畏、不安，是亦無所得故。",
    "T25n1509_054:0442c15_17": "觀色寂滅、離、不生不滅、不垢不淨，受、想、行、識亦如是。",
    "T25n1509_054:0442c16_18": "觀地種乃至識種寂滅、離、不生不滅、不垢不淨，亦無所得故。",
    "T25n1509_054:0442c18_19": "「復次，憍尸迦！",
    "T25n1509_054:0442c18_20": "菩薩摩訶薩應薩婆若心，觀無明緣諸行乃至老死因緣大苦聚集，亦無所得故；觀無明滅故諸行滅乃至生滅故老死滅，老死滅故憂悲愁惱大苦聚滅，以無所得故。",
    "T25n1509_054:0443a02_21": "「復次，憍尸迦！",
    "T25n1509_054:0443a02_22": "菩薩摩訶薩應薩婆若心，修四念處，以無所得故；乃至修佛十力、十八不共法，以無所得故。",
    "T25n1509_054:0443a04_23": "「復次，憍尸迦！",
    "T25n1509_054:0443a04_24": "菩薩摩訶薩應薩婆若心，行檀波羅蜜，以無所得故；行尸羅波羅蜜、羼提波羅蜜、毘梨耶波羅蜜、禪波羅蜜，以無所得故。",
    "T25n1509_054:0443a07_25": "「復次，憍尸迦！",
    "T25n1509_054:0443a07_26": "菩薩摩訶薩行般若波羅蜜時，作是觀：『但諸法諸法共相因緣，潤益增長，分別校計，是中無我、無我所。』",
    "T25n1509_054:0443a10_27": "菩薩迴向心不在阿耨多羅三藐三菩提心中，阿耨多羅三藐三菩提心不在迴向心中；迴向心於阿耨多羅三藐三菩提心中不可得，阿耨多羅三藐三菩提心於迴向心中亦不可得。",
    "T25n1509_054:0443a14_28": "菩薩雖觀一切法，亦無法可得，是名菩薩摩訶薩般若波羅蜜。」",
    "T25n1509_054:0443a15_29": "釋提桓因問大德須菩提：「云何菩薩迴向心不在阿耨多羅三藐三菩提心中？",
    "T25n1509_054:0443a17_30": "云何阿耨多羅三藐三菩提心不在迴向心中？",
    "T25n1509_054:0443a18_31": "云何迴向心於阿耨多羅三藐三菩提心中不可得？",
    "T25n1509_054:0443a19_32": "云何阿耨多羅三藐三菩提心於迴向心中不可得？」",
    "T25n1509_054:0443a21_0": "須菩提語釋提桓因言：「憍尸迦！",
    "T25n1509_054:0443a21_1": "迴向心、阿耨多羅三藐三菩提心，非心；是非心相，非心相中不可迴向。",
    "T25n1509_054:0443a23_2": "是非心相常非心相，不可思議相常不可思議相，是名菩薩摩訶薩般若波羅蜜。」",
    "T25n1509_054:0443a25_3": "爾時，佛讚須菩提言：「善哉！",
    "T25n1509_054:0443a25_4": "善哉！",
    "T25n1509_054:0443a25_5": "須菩提！",
    "T25n1509_054:0443a26_0": "汝為諸菩薩摩訶薩說般若波羅蜜，安慰諸菩薩摩訶薩心。」",
    "T25n1509_054:0443a27_1": "須菩提白佛言：「世尊！",
    "T25n1509_054:0443a27_2": "我應報恩，不應不報恩。",
    "T25n1509_054:0443a28_3": "過去諸佛及諸弟子為諸菩薩說六波羅蜜，示、教、利、喜；世尊爾時亦在中學，得阿耨多羅三藐三菩提。",
    "T25n1509_054:0443b01_4": "我今亦當為諸菩薩說六波羅蜜，示、教、利、喜，令得阿耨多羅三藐三菩提。」",
    "T25n1509_054:0443b04_0": "【論】問曰：初品中，佛放殊勝光明，諸天大集，此間何以更說？",
    "T25n1509_054:0443b05_1": "答曰：有人言：「此是後會。」",
    "T25n1509_054:0443b06_0": "有人言：「即是前會。」",
    "T25n1509_054:0443b06_1": "天以須菩提善能說深般若波羅蜜，諸天歡喜；以是故佛微笑，常光益更發明，諸天光明不復現。",
    "T25n1509_054:0443b08_2": "如日出時，星、月、燈、燭無復光明；譬如焦炷在閻浮檀金邊。",
    "T25n1509_054:0443b09_3": "「四天王天」者，東方名提多羅吒(秦言治國)，主乾闥婆及毘舍闍；南方名毘流離(秦言增長)，主拘槃茶及薜荔多；西方名毘流波叉(秦言雜語)，主諸龍王及富多那；北方名鞞沙門(秦言多聞)，主夜叉及羅剎。",
    "T25n1509_054:0443b14_4": "「釋提桓因」：「釋迦」，秦言能；「提婆」，秦言天；「因提」，秦言主——合而言之「釋提婆那民」。",
    "T25n1509_054:0443b16_5": "「須夜磨」，夜摩天王名也，秦言妙善。",
    "T25n1509_054:0443b16_6": "「刪兜率陀」，兜率陀天王名也，秦言妙足。",
    "T25n1509_054:0443b17_7": "「須涅蜜陀」，秦言化樂。",
    "T25n1509_054:0443b18_8": "「婆舍跋提」，秦言他化自在天。",
    "T25n1509_054:0443b19_9": "此間一梵天王名尸棄，秦言火。",
    "T25n1509_054:0443b19_10": "從梵天乃至「首陀婆天」——秦言淨居天。",
    "T25n1509_054:0443b20_11": "「業報生身光」者，欲界天以燈燭、明珠等施，及布施、持戒、禪定等清淨故，身常光明，不須日月。",
    "T25n1509_054:0443b22_12": "色界天行禪離欲，修習火三昧故，身常出妙光，勝於日月及欲界報光明。",
    "T25n1509_054:0443b24_13": "離欲天，取要言之，是諸天光明皆由心清淨故得。",
    "T25n1509_054:0443b25_14": "「佛常光明」者，面各一丈。",
    "T25n1509_054:0443b26_15": "諸天光明大者，雖無量由旬，於佛光邊蔽而不現。",
    "T25n1509_054:0443b27_16": "釋提桓因見佛神力光明，作是念：「佛光明能蔽諸天光，智慧之明亦當能破我等愚闇。」",
    "T25n1509_054:0443b29_17": "又以佛命須菩提說般若，是故言：「一切諸天皆大集會，欲聽須菩提說般若義。」",
    "T25n1509_054:0443c02_18": "今大福德諸天皆集，欲聞般若義。",
    "T25n1509_054:0443c03_19": "「云何是般若波羅蜜」者，是問般若波羅蜜體。",
    "T25n1509_054:0443c04_20": "「云何行」者，是問初入方便行。",
    "T25n1509_054:0443c05_21": "「云何住」者，問深入究竟住。",
    "T25n1509_054:0443c05_22": "須菩提受其語，作是答：若人飢渴，給足飲食，感恩則深；菩薩亦如是，發心求佛道，為是人說般若，則大得利益，感恩亦深，是故說般若。",
    "T25n1509_054:0443c09_0": "未發心者當發；已入聖道者則不堪任，以漏盡、無有後生故，如是等因緣，故言「不任」。",
    "T25n1509_054:0443c11_1": "問曰：若是人不任者，何以故言「是人若發心者，我亦隨喜，不障其功德，上人應更求上法」？",
    "T25n1509_054:0443c13_2": "答曰：須菩提雖是小乘，常習行空故，不著聲聞道；以是故假設言：「若發心，有何咎！」",
    "T25n1509_054:0443c15_3": "此中須菩提自說二因緣：一者、不障其福德心，二者、上人應更求上法。",
    "T25n1509_054:0443c16_4": "以是故，上人求阿耨多羅三藐三菩提，無咎；若上人求小法，是可恥。",
    "T25n1509_054:0443c18_5": "以中間傍及餘事故更稱問。",
    "T25n1509_054:0443c19_6": "「何等是般若波羅蜜」者，所謂應薩婆若心，觀色無常、苦、空、無我，如先說。",
    "T25n1509_054:0443c20_7": "觀五眾能生諸惱，故言「如病」。",
    "T25n1509_054:0443c21_8": "有人聞五眾如病，謂為輕微，故言「如癰疽」。",
    "T25n1509_054:0443c22_9": "有人以癰疽雖難愈，猶或可差，故言「如箭鏑入體，不可得出」。",
    "T25n1509_054:0443c24_10": "有人以箭鏑在體，雖沈深難拔，良方妙術，猶可令出，故言常「痛」、「惱」。",
    "T25n1509_054:0443c25_11": "如人著「衰」，常有不吉；五眾亦如是，若人隨逐，則無安隱。",
    "T25n1509_054:0444a02_12": "以有「衰」故常懷「憂怖」。",
    "T25n1509_054:0444a02_13": "是五眾如與師子虎狼共住，常懷「憂畏」。",
    "T25n1509_054:0444a03_14": "是五眾無常虛誑等過故，常「不安隱」。",
    "T25n1509_054:0444a04_15": "問曰：五眾但有此十五種惡，更有餘事？",
    "T25n1509_054:0444a05_16": "答曰：略說則十五，廣說則無量無邊；如《雜阿含》中呵五眾有百種罪過。",
    "T25n1509_054:0444a07_17": "問曰：何以常說無常、苦、空、無我，或時說八事——如病、如癰疽等，餘七事少有說處？",
    "T25n1509_054:0444a08_18": "答曰：人有上、中、下。",
    "T25n1509_054:0444a09_19": "為利根故說四，即入苦諦。",
    "T25n1509_054:0444a10_20": "中根者，說四，則不能生厭心；說如病、如癰等八事，則生厭心。",
    "T25n1509_054:0444a11_21": "鈍根人聞是八事，猶不生厭，更為說痛、惱等七事，然後乃厭。",
    "T25n1509_054:0444a12_22": "利根易度故，常多說四事；鈍根人時有可度者，故希說餘事。",
    "T25n1509_054:0444a14_23": "上八事名為「聖行」，餘七事凡夫、聖人共行。",
    "T25n1509_054:0444a15_24": "初四入十六聖行故，般若中常說；又說般若，為菩薩利根故，多說聖行。",
    "T25n1509_054:0444a17_25": "今問「云何是初行法」故，此中都說。",
    "T25n1509_054:0444a17_26": "十二入乃至六種等亦應如是呵。",
    "T25n1509_054:0444a18_27": "十八界等亦應具說，誦者忘失。",
    "T25n1509_054:0444a19_28": "所以者何？",
    "T25n1509_054:0444a19_29": "此十八界等諸法皆是五眾別名故，不應不說。",
    "T25n1509_054:0444a20_30": "若行者觀五眾等寂滅、遠離、不生不滅、不垢不淨等，此但為般若波羅蜜故，不合上十五說；十五事，三乘共故。",
    "T25n1509_054:0444a23_31": "聲聞人智力薄故，初始不能觀五眾若遠離、若寂滅等，但能觀無常等；入第三諦，乃能觀寂滅。",
    "T25n1509_054:0444a25_32": "菩薩利根故，初觀五眾，便得寂滅相。",
    "T25n1509_054:0444a26_33": "「用無所得」者，常用無所得空慧觀諸法相。",
    "T25n1509_054:0444a28_0": "復次，釋提桓因問般若波羅蜜相，不問五眾患厭事，但說般若相。",
    "T25n1509_054:0444a29_1": "「般若相」者，不離五眾有涅槃，不離涅槃有五眾；五眾實相即是涅槃。",
    "T25n1509_054:0444b02_2": "是故初發心鈍根者，先用無常等觀，然後觀五眾寂滅等。",
    "T25n1509_054:0444b03_3": "十二因緣亦如是。",
    "T25n1509_054:0444b03_4": "復次，修四念處乃至八聖道分，是共法；應薩婆若心，以無所得者，是名般若波羅蜜相。",
    "T25n1509_054:0444b05_5": "六波羅蜜乃至十八不共法，獨是大乘法。",
    "T25n1509_054:0444b06_6": "問曰：應說般若波羅蜜相行，何以故中間說：「諸法諸法更相因緣潤益增長」？",
    "T25n1509_054:0444b08_7": "答曰：須菩提上先說「諸法無常等過」，後說「諸法遠離、寂滅、無所得、空」，然後說「諸法雖空，從因緣和合故有」，次說「四念處乃至十八不共法行佛道」。",
    "T25n1509_054:0444b12_0": "聽者作是念：「上說遠離、寂滅、空故，知非常；說十二因緣故，知不滅。",
    "T25n1509_054:0444b13_1": "而無知者、見者，誰修行是諸法得佛？」",
    "T25n1509_054:0444b14_2": "是故說菩薩作是念：「諸法空，無我、無眾生；而從因緣故，有四大、六識，是十法各各有力，能生、能起、能有所作——如地能持，水能爛，火能消，風能迴轉，識能分別。",
    "T25n1509_054:0444b18_3": "是十法各有所作，眾生顛倒故，謂是人作、我作；如皮骨和合故有語聲，或者謂人語。",
    "T25n1509_054:0444b20_4": "如火燒乾竹林，出大音聲，此中無有作者；又如木人、幻人、化人，雖能動作，無有作者，此十法亦如是。",
    "T25n1509_054:0444b22_5": "前生法，後生法，因緣——或共生因緣，或相應因緣，或報因緣等，常修常集因緣，令果報增長。",
    "T25n1509_054:0444b24_6": "如春殖果樹，隨時溉灌，華果繁茂。",
    "T25n1509_054:0444b25_7": "以智慧分別，知一切諸法無有作者。」",
    "T25n1509_054:0444b26_8": "菩薩初發意迴向與佛心作因緣，而初發意迴向時未有佛心，佛心中無初迴向心；雖無，而能作因緣。",
    "T25n1509_054:0444b28_9": "問曰：若初發心迴向時無菩提心者，何所迴向？",
    "T25n1509_054:0444b29_10": "答曰：般若波羅蜜實相中，諸法非常相、非無常相，非有相、非無相，故不應難言：「迴向心已滅無所有，云何與菩提作因？」",
    "T25n1509_054:0444c03_11": "若諸法不生不滅、非不生非不滅，云何以不生不滅作難「無菩提心，何所迴向」？",
    "T25n1509_054:0444c05_12": "復次，佛自說菩提相非過去、非未來、非現在，云何難言「未來無菩提故，何所迴向」？",
    "T25n1509_054:0444c07_13": "復次，如〈如品〉中說：「過去世不離未來世，未來世不離過去世，過去世如、未來世如，一如無二。」",
    "T25n1509_054:0444c09_14": "云何說「菩提心不在迴向心中，迴向心不在菩提心中」？",
    "T25n1509_054:0444c10_15": "但菩薩聞是讚歎佛法，發心愛樂：「我所有功德，皆迴向佛道。」",
    "T25n1509_054:0444c12_16": "從發心已來，乃至佛道，修是功德，不休不息；用如幻、如夢無所得故，是名「菩薩般若波羅蜜」；能知諸法因緣生果報而無有定相。",
    "T25n1509_054:0444c15_17": "釋提桓因難：「何以故迴向心不在菩提心中可得？",
    "T25n1509_054:0444c16_18": "菩提心不在迴向心中可得？」",
    "T25n1509_054:0444c17_19": "須菩提不以世諦如幻、如夢說，但以第一義諦說：「是二心皆空，非心相。」",
    "T25n1509_054:0444c19_0": "何以故？",
    "T25n1509_054:0444c19_1": "諸法畢竟空中，無是心非心。",
    "T25n1509_054:0444c19_2": "如是法，云何可有迴向？",
    "T25n1509_054:0444c20_3": "若有二法，可有迴向；譬如乘車西行，南有止宿處，故迴車趣向。",
    "T25n1509_054:0444c22_0": "車與迴向處異故，可有迴向；不得但有車而言迴向，無異故。",
    "T25n1509_054:0444c23_1": "「非心相常非心相」者，須菩提意謂：「是心相如常住，不生不滅，不垢不淨。」",
    "T25n1509_054:0444c25_2": "以非心相故非心，亦無是非心，是故說不可思議；不可思議亦常不可思議，不可籌量思惟取相。",
    "T25n1509_054:0444c27_3": "以是因緣故，阿耨多羅三藐三菩提所因心似果，不似則不能生。",
    "T25n1509_054:0444c29_0": "若初心不淨，後不能發淨心；如鍊鐵不能成金。",
    "T25n1509_054:0445a01_1": "佛以須菩提深入因緣般若波羅蜜中，此是般若波羅蜜名也；以能深得諸法因緣故，即以為名。",
    "T25n1509_054:0445a03_2": "無有違錯故，於大眾中讚言：「善哉！",
    "T25n1509_054:0445a04_3": "善哉！",
    "T25n1509_054:0445a04_4": "汝是小乘人，而能善說深般若波羅蜜！」",
    "T25n1509_054:0445a05_5": "「安慰諸菩薩心」者，以般若波羅蜜教諸菩薩，汝莫自以煩惱未盡，未成佛道故而自懈廢！",
    "T25n1509_054:0445a07_6": "諸法無礙，初心、後心無有異相，但勤精進，則成佛道。",
    "T25n1509_054:0445a08_7": "「我應報恩」者，須菩提作是念：「我行此諸法實相，得脫老病死苦，我云何不念是法大恩？」",
    "T25n1509_054:0445a10_8": "以是故常樂說法。",
    "T25n1509_054:0445a11_9": "復次，佛有大悲心，樂說法度眾生；我以佛恩故得道，我亦助佛說法度眾生，是為報恩。",
    "T25n1509_054:0445a13_10": "又知今世尊因過去諸佛得成佛道，是故我亦愛敬過去佛；如子愛敬父故，亦愛重於祖。",
    "T25n1509_054:0445a15_11": "又亦愛敬過去諸菩薩及弟子，能說法教示故，今世尊亦因此得成。",
    "T25n1509_054:0445a17_12": "須菩提深心信三寶故說：「我知今世尊及法，過去諸佛及弟子恩。」",
    "T25n1509_054:0445a18_13": "法即是法寶，今佛、過佛即是佛寶，諸菩薩及弟子即是僧寶。",
    "T25n1509_054:0445a20_14": "六波羅蜜，如先說。",
    "T25n1509_054:0445a20_15": "「示」者，示人好醜、善不善、應行不應行；生死為醜，涅槃安隱為好。",
    "T25n1509_054:0445a21_16": "分別三乘，分別六波羅蜜，如是等名示。",
    "T25n1509_054:0445a22_17": "「教」者，教言汝捨惡行善，是名教。",
    "T25n1509_054:0445a23_18": "「利」者，未得善法味故，心則退沒；為說法引導令出：「汝莫於因時求果！",
    "T25n1509_054:0445a25_19": "汝今雖勤苦，果報出時，大得利益！」",
    "T25n1509_054:0445a26_20": "令其心利，故名利。",
    "T25n1509_054:0445a26_21": "「喜」者，隨其所行而讚歎之，令其心喜；若樂布施者，讚布施則喜，故名喜。",
    "T25n1509_054:0445a28_22": "以此四事，莊嚴說法。",
    "T25n1509_054:0445a29_0": "【經】爾時，須菩提語釋提桓因言：「憍尸迦！",
    "T25n1509_054:0445a29_1": "汝今當聽菩薩摩訶薩般若波羅蜜中如所應住、所不應住。",
    "T25n1509_054:0445b02_2": "憍尸迦！",
    "T25n1509_054:0445b02_3": "色、色空，受、想、行，識、識空，菩薩、菩薩空。",
    "T25n1509_054:0445b03_4": "是色空、菩薩空，不二不別；受、想、行，識空、菩薩空，不二不別。",
    "T25n1509_054:0445b04_5": "憍尸迦！",
    "T25n1509_054:0445b04_6": "菩薩摩訶薩般若波羅蜜中應如是住。",
    "T25n1509_054:0445b05_7": "「復次，眼、眼空，乃至意、意空，菩薩、菩薩空；眼空乃至菩薩空不二不別。",
    "T25n1509_054:0445b07_8": "六塵亦如是。",
    "T25n1509_054:0445b07_9": "地種、地種空，乃至識種、識種空，菩薩、菩薩空。",
    "T25n1509_054:0445b08_10": "憍尸迦！",
    "T25n1509_054:0445b08_11": "地種空乃至識種空、菩薩空，不二不別。",
    "T25n1509_054:0445b09_12": "憍尸迦！",
    "T25n1509_054:0445b09_13": "菩薩摩訶薩般若波羅蜜中應如是住。",
    "T25n1509_054:0445b10_14": "無明、無明空，乃至老死、老死空；無明滅、無明滅空，乃至老死滅、老死滅空；菩薩、菩薩空。",
    "T25n1509_054:0445b12_15": "憍尸迦！",
    "T25n1509_054:0445b12_16": "無明空乃至老死空，無明滅空乃至老死滅空，菩薩空，不二不別。",
    "T25n1509_054:0445b14_17": "憍尸迦！",
    "T25n1509_054:0445b14_18": "菩薩摩訶薩般若波羅蜜中應如是住。",
    "T25n1509_054:0445b15_19": "檀波羅蜜乃至般若波羅蜜，內空乃至無法有法空，四念處乃至十八不共法，一切三昧門、一切陀羅尼門，聲聞乘、辟支佛乘、佛乘，聲聞、辟支佛、菩薩、佛，亦如是。",
    "T25n1509_054:0445b18_20": "一切種智、一切種智空，菩薩、菩薩空；一切種智空、菩薩空，不二不別。",
    "T25n1509_054:0445b20_21": "憍尸迦！",
    "T25n1509_054:0445b20_22": "菩薩摩訶薩般若波羅蜜中應如是住。」",
    "T25n1509_054:0445b21_23": "爾時，釋提桓因問須菩提：「云何菩薩般若波羅蜜中所不應住？」",
    "T25n1509_054:0445b22_24": "須菩提言：「憍尸迦！",
    "T25n1509_054:0445b23_25": "菩薩摩訶薩不應色中住，以有所得故；不應受、想、行、識中住，以有所得故。",
    "T25n1509_054:0445b25_0": "不應眼中住乃至不應意中住，不應色中住乃至不應法中住，眼識乃至意識、眼觸乃至意觸、眼觸因緣生受乃至意觸因緣生受中不應住，以有所得故。",
    "T25n1509_054:0445b28_1": "地種乃至識種中不應住，以有所得故。",
    "T25n1509_054:0445b29_2": "檀波羅蜜乃至般若波羅蜜、四念處乃至十八不共法中不應住，以有所得故。",
    "T25n1509_054:0445c02_3": "須陀洹果中不應住，以有所得故；乃至阿羅漢果、辟支佛道、菩薩道、佛道、一切種智不應住，以有所得故。",
    "T25n1509_054:0445c04_4": "「復次，憍尸迦！",
    "T25n1509_054:0445c04_5": "菩薩摩訶薩，色是常不應住，色是無常不應住；受、想、行、識亦如是。",
    "T25n1509_054:0445c06_6": "色若樂若苦、若淨若不淨、若我若無我、若空若不空、若寂滅若不寂滅、若離若不離不應住，以有所得故；受、想、行、識亦如是。",
    "T25n1509_054:0445c08_7": "「復次，憍尸迦！",
    "T25n1509_054:0445c09_8": "菩薩摩訶薩，須陀洹果無為相、斯陀含果無為相、阿那含果無為相、阿羅漢果無為相不應住，辟支佛道無為相、佛道無為相不應住。",
    "T25n1509_054:0445c12_9": "須陀洹福田不應住，斯陀含、阿那含、阿羅漢、辟支佛、佛福田不應住。",
    "T25n1509_054:0445c13_10": "「復次，憍尸迦！",
    "T25n1509_054:0445c14_0": "菩薩摩訶薩初地中不應住，以有所得故；乃至第十地中不應住，以有所得故。",
    "T25n1509_054:0445c15_1": "「復次，菩薩摩訶薩住初發心中，我當具足檀波羅蜜不應住，乃至我當具足般若波羅蜜不應住；具足六波羅蜜當入菩薩位，不應住；入菩薩位已，當住阿鞞跋致地，不應住；菩薩當具足五神通，不應住，以有所得故。",
    "T25n1509_054:0445c20_2": "菩薩住五神通已，我當遊無量阿僧祇佛界，禮敬、供養諸佛，聽法；聽法已，為他人說；菩薩摩訶薩如是不應住，以有所得故。",
    "T25n1509_054:0445c23_3": "如諸佛世界嚴淨，我亦當莊嚴世界，不應住，以有所得故。",
    "T25n1509_054:0445c24_4": "成就眾生令入佛道，不應住；到無量阿僧祇世界諸佛所，尊重、愛敬、供養，以香華、瓔珞、澤香、搗香、幢幡、華蓋、百千億種寶衣供養諸佛，不應住，以有所得故。",
    "T25n1509_054:0445c28_5": "我當令無量阿僧祇眾生發阿耨多羅三藐三菩提心，如是菩薩不應住；我當生五眼：肉眼、天眼、慧眼、法眼、佛眼，不應住；我當生一切三昧門，不應住；隨所欲遊戲諸三昧，不應住；我當生一切陀羅尼門，不應住；我當得佛十力，不應住；我當得四無所畏、四無礙智、十八不共法，不應住；我當具足大慈大悲，不應住；我當具足三十二相，不應住；我當具足八十隨形好，不應住，以有所得故。",
    "T25n1509_054:0446a07_6": "「是八人——是信行人、是法行人，如是不應住；須陀洹極七世生不應住，家家不應住；須陀洹命終垢盡不應住；須陀洹中間入涅槃不應住；是人向斯陀含果證不應住；是人斯陀含，一往來入涅槃不應住；是人向阿那含果證不應住；斯陀含一種不應住；是人阿那含，彼間入涅槃，不應住；是人向阿羅漢果證不應住；是人阿羅漢今世入無餘涅槃不應住；是辟支佛不應住；過聲聞、辟支佛地，我當住菩薩地，不應住；道種智中不應住，以有所得故。",
    "T25n1509_054:0446a17_7": "一切種、一切法知已，斷諸煩惱及習，不應住；佛得阿耨多羅三藐三菩提，當轉法輪，不應住；作佛事，度無量阿僧祇眾生入涅槃，不應住。",
    "T25n1509_054:0446a20_8": "「四如意足中不應住；入是三昧，住如恒河沙等劫壽，不應住；我當得壽命無殃數劫，不應住；三十二相，一一相百福莊嚴，不應住；我一世界如十方恒河沙等世界，不應住；我三千大千世界純是金鋼，不應住；使我菩提樹當出如是香，眾生聞者，無有婬欲、瞋恚、愚癡，亦無聲聞、辟支佛心，是一切人必當得阿耨多羅三藐三菩提；若眾生聞是香者，身病、意病皆悉除盡，不應住。",
    "T25n1509_054:0446a29_9": "「當使我世界中無有色、受、想、行、識名字，不應住；當使我世界中無有檀波羅蜜名字乃至無有般若波羅蜜名字，當使我世界中無有四念處名字乃至無有十八不共法名字，亦無須陀洹名字乃至無有佛名字，不應住，以有所得故。",
    "T25n1509_054:0446b05_10": "何以故？",
    "T25n1509_054:0446b05_11": "諸佛得阿耨多羅三藐三菩提時，一切諸法無所得故。",
    "T25n1509_054:0446b06_12": "如是，憍尸迦！",
    "T25n1509_054:0446b07_13": "菩薩於般若波羅蜜中不應住，以無所得故。」",
    "T25n1509_054:0446b08_14": "爾時，舍利弗心念：「菩薩今云何應住般若波羅蜜中？」",
    "T25n1509_054:0446b09_15": "須菩提知舍利弗心所念，語舍利弗言：「於汝意云何？",
    "T25n1509_054:0446b10_16": "諸佛何所住？」",
    "T25n1509_054:0446b10_17": "舍利弗語須菩提：「諸佛無有住處。",
    "T25n1509_054:0446b11_18": "諸佛不色中住，不受、想、行、識中住；不有為性中住，不無為性中住；不四念處中住，乃至不十八不共法中住，不一切種智中住。」",
    "T25n1509_054:0446b14_19": "「舍利弗！",
    "T25n1509_054:0446b14_20": "菩薩摩訶薩般若波羅蜜中應如是住，如諸佛住於諸法中，非住非不住。",
    "T25n1509_054:0446b16_21": "舍利弗！",
    "T25n1509_054:0446b16_22": "菩薩摩訶薩般若波羅蜜中應如是學：我當住不住法故。」",
    "T25n1509_054:0446b18_0": "【論】者言：般若波羅蜜中住者，所謂五眾、五眾相空。",
    "T25n1509_054:0446b19_1": "五眾相空者，以十八空觀故。",
    "T25n1509_054:0446b19_2": "復次，《般若波羅蜜經》中說空義，五眾相空；但凡夫顛倒故，取五眾相，五眾和合中取菩薩相。",
    "T25n1509_054:0446b22_3": "般若波羅蜜中，以眾生空除眾生，即是無菩薩相；以法空除五眾，則無五眾相。",
    "T25n1509_054:0446b24_0": "二空無有別異，故言：「五眾空、菩薩空，無二無別。」",
    "T25n1509_054:0446b25_1": "如栴檀火滅、糞草木火滅，滅法無異。",
    "T25n1509_054:0446b25_2": "取未滅時相於滅時說，故有別異；於滅中則無異。",
    "T25n1509_054:0446b27_3": "乃至一切種智亦如是。",
    "T25n1509_054:0446b27_4": "「不應住」者，所謂五眾中不應住。",
    "T25n1509_054:0446b28_5": "問曰：應說如住義，何以故說「不住」？",
    "T25n1509_054:0446b29_6": "答曰：若能於五眾中心離不住，則是住義。",
    "T25n1509_054:0446c01_7": "是故說：「以有所得故不應住。」",
    "T25n1509_054:0446c01_8": "乃至一切種智亦如是。",
    "T25n1509_054:0446c02_9": "先說「五眾中不應住」，不知以何門不應住；今說「常、無常等門中不應住，乃至遠離不應住」。",
    "T25n1509_054:0446c04_10": "問曰：須陀洹果等無為相不應住，有何次第？",
    "T25n1509_054:0446c05_11": "答曰：菩薩先觀諸法空無所有，心退沒欲取涅槃，涅槃即是無為相，是故今說「須陀洹果等無為相不應住」。",
    "T25n1509_054:0446c08_12": "若是須陀洹果無為相，則無法可著，何所愛？",
    "T25n1509_054:0446c09_13": "何所取？",
    "T25n1509_054:0446c09_14": "若是有為相，有為相則虛誑無實，亦不應住。",
    "T25n1509_054:0446c10_15": "是故說「須陀洹果無為相不應住，乃至佛無為相不應住亦如是。」",
    "T25n1509_054:0446c12_16": "如菩薩欲行佛道，初行檀波羅蜜，應求福田。",
    "T25n1509_054:0446c13_17": "所以者何？",
    "T25n1509_054:0446c13_18": "福田因緣功德故，所願得滿。",
    "T25n1509_054:0446c14_19": "如種良田，則所收益多；如佛說餘田果報有量，賢聖田無量，果報亦無量。",
    "T25n1509_054:0446c15_20": "菩薩聞是須陀洹等福田果報無量故，便欲作須陀洹，以是故說：「須陀洹福田不應住，乃至辟支佛亦如是。」",
    "T25n1509_054:0446c18_21": "問曰：二乘小故，應過不住，佛福田何故不住？",
    "T25n1509_054:0446c19_22": "答曰：菩薩法，於諸法應平等；若以佛為大、眾生為小，則破等法相。",
    "T25n1509_054:0446c21_23": "復次，空故，一切處不應住。",
    "T25n1509_054:0446c21_24": "復次，菩薩應等心布施；若分別福田，則破大悲，亦破三分清淨布施。",
    "T25n1509_054:0446c23_25": "「初地中不應住」者，若不捨初地，則不得二地；求大益故，應捨小利。",
    "T25n1509_054:0446c25_26": "復次，以著心取相故不應住。",
    "T25n1509_054:0446c25_27": "乃至第十地亦如是。",
    "T25n1509_054:0446c26_28": "問曰：若菩薩摩訶薩法，從初發心應行六波羅蜜，行六波羅蜜故入法位，入法位故應住阿鞞跋致地，住阿鞞跋致地已，應起五神通、供養十方諸佛，如後廣說；今何以故皆言「不應住」？",
    "T25n1509_054:0447a01_29": "答曰：不破清淨住，但破計我邪見取相心住；譬如治田，去其穢草。",
    "T25n1509_054:0447a03_30": "復次，為斷法愛故，不應住；不欲違諸佛說畢竟空智慧故，不應住。",
    "T25n1509_054:0447a05_31": "若以方便不著心，憐愍眾生故，雖住無咎。",
    "T25n1509_054:0447a06_32": "乃至八十種隨形好亦如是。",
    "T25n1509_054:0447a06_33": "「八人」者，所謂見諦道中信行、法行。",
    "T25n1509_054:0447a07_34": "須陀洹，極久七世生；有須陀洹今世煩惱盡，得阿羅漢。",
    "T25n1509_054:0447a08_35": "有家家須陀洹，三世生；三世生已，入涅槃。",
    "T25n1509_054:0447a09_36": "有中間須陀洹，除第三，餘中間入涅槃。",
    "T25n1509_054:0447a10_37": "住六無礙、五解脫中者，皆是須陀洹、向斯陀含。",
    "T25n1509_054:0447a11_38": "斷欲界六種結，生天上，從天上來生人間入涅槃，名斯陀含。",
    "T25n1509_054:0447a13_39": "斷欲界第七分結，名向阿那含。",
    "T25n1509_054:0447a14_0": "斷第八分結，亦名向阿那含，又名一種子斯陀含，此間死，彼間生，入涅槃。",
    "T25n1509_054:0447a15_1": "能斷欲界一切結使，名阿那含，此間死，生色無色界，入涅槃，更不復來生。",
    "T25n1509_054:0447a17_2": "有今世滅阿那含，有中陰滅阿那含，有即生時入涅槃阿那含，有生已修起諸行入涅槃阿那含，有不勤求諸行入涅槃阿那含，有上行乃至阿迦貳吒阿那含，有生無色界入涅槃阿那含，有得身證入涅槃阿那含，是名阿那含，亦名向阿羅漢。",
    "T25n1509_054:0447a23_3": "阿羅漢有九種，漏盡捨身時，名入無餘涅槃。",
    "T25n1509_054:0447a24_4": "過聲聞、辟支佛地，住菩薩地；道種智，一切種智，知一切法；斷一切煩惱及習；成佛轉法輪；三十二相；莊嚴世界，度無量眾生；無量壽命——皆如先論議中說。",
    "T25n1509_054:0447a28_5": "聲聞人善修四如意足，得是三昧力，能住壽若一劫、若減一劫。",
    "T25n1509_054:0447a29_6": "菩薩善修四如意三昧，若欲如恒河沙劫壽，亦得如意。",
    "T25n1509_054:0447b01_7": "「三千大千世界純是金剛」者，餘世界雖底有金剛及佛所行所坐處有金剛，而餘處皆無；是菩薩所願：世界皆是金剛。",
    "T25n1509_054:0447b04_8": "「菩提樹香度眾生」者，如先義中說。",
    "T25n1509_054:0447b05_9": "問曰：此中事雖希有，皆可信；無有色、受、想、行、識名字，無檀波羅蜜名字乃至佛名字，是難可信！",
    "T25n1509_054:0447b07_10": "答曰：有世界，大福德智慧人生處，樹木、虛空、土地、山水等常出諸法實相之音，所有法皆是不生不滅、不淨不垢、空無相無作等；眾生生便聞是音，自然得無生法忍。",
    "T25n1509_054:0447b11_11": "如是世界中，不須分別說諸法名字，所謂是五眾、十二入等，檀波羅蜜乃至十八不共法，須陀洹乃至諸佛。",
    "T25n1509_054:0447b14_12": "是世界中眾生皆有三十二相、八十隨形好莊嚴身，無量光明，一種道，一種果。",
    "T25n1509_054:0447b16_0": "「是中不應住」者，菩薩自念：「我能生如是世界，則生高心，以是故不應取相住。」",
    "T25n1509_054:0447b17_1": "此中須菩提自說不住因緣：「諸佛得佛道時，於諸法中不得定實相故，當何所住！」",
    "T25n1509_054:0447b19_2": "今舍利弗作是念：「若都無所住，當住何處得成佛道？」",
    "T25n1509_054:0447b21_3": "須菩提知舍利弗心之所念，語舍利弗：「諸菩薩皆是佛子，子法應如父所行。」",
    "T25n1509_054:0447b22_4": "諸佛心於一切法中無所住，所謂色乃至一切種智；菩薩亦應如是學，用無所住心行般若波羅蜜。",
    "T25n1509_054:0447b25_5": "如諸佛無所住心中亦不住，非不住心中亦不住，畢竟清淨故。",
    "T25n1509_054:0447b26_6": "諸菩薩亦應隨佛住，畢竟清淨故，諸菩薩亦應隨佛學。",
    "T25n1509_054:0447b28_0": "【經】爾時，會中有諸天子作是念：「諸夜叉言語字句所說，尚可了知；須菩提所說言語、論義解釋般若波羅蜜，了不可知！」",
    "T25n1509_054:0447c01_1": "須菩提知諸天子心所念，語諸天子：「不解不知耶？」",
    "T25n1509_054:0447c02_2": "諸天子言：「大德！",
    "T25n1509_054:0447c03_3": "不解不知。」",
    "T25n1509_054:0447c03_4": "須菩提語諸天子：「汝等法應不知！",
    "T25n1509_054:0447c04_5": "我無所論說，乃至不說一字，亦無聽者。",
    "T25n1509_054:0447c05_6": "何以故？",
    "T25n1509_054:0447c05_7": "諸字非般若波羅蜜，般若波羅蜜中無聽者，諸佛阿耨多羅三藐三菩提無字無說。",
    "T25n1509_054:0447c07_8": "諸天子！",
    "T25n1509_054:0447c07_9": "如佛化作化人，是化人復化作四部眾——比丘、比丘尼、優婆塞、優婆夷，化人於四部眾中說法。",
    "T25n1509_054:0447c09_10": "於汝意云何？",
    "T25n1509_054:0447c09_11": "是中有說者、有聽者、有知者不？」",
    "T25n1509_054:0447c10_12": "諸天子言：「不也！",
    "T25n1509_054:0447c10_13": "大德！」",
    "T25n1509_054:0447c10_14": "須菩提言：「一切法皆如化，此中無說者、無聽者、無知者。",
    "T25n1509_054:0447c12_15": "諸天子！",
    "T25n1509_054:0447c12_16": "譬如人夢中見佛說法。",
    "T25n1509_054:0447c12_17": "於汝意云何？",
    "T25n1509_054:0447c13_18": "是中有說者、有聽者、有知者不？」",
    "T25n1509_054:0447c13_19": "諸天子言：「不也！",
    "T25n1509_054:0447c14_20": "大德！」",
    "T25n1509_054:0447c14_21": "須菩提語諸天子：「一切法皆如夢，無說、無聽、無知者。",
    "T25n1509_054:0447c15_22": "諸天子！",
    "T25n1509_054:0447c15_23": "譬如二人在大深澗，各住一面，讚佛法眾，有二嚮出。",
    "T25n1509_054:0447c17_24": "於諸天子意云何？",
    "T25n1509_054:0447c17_25": "是二人嚮展轉相解不？」",
    "T25n1509_054:0447c18_26": "諸天子言：「不也！",
    "T25n1509_054:0447c18_27": "大德！」",
    "T25n1509_054:0447c18_28": "須菩提語諸天子：「一切法亦如是，無說、無聽、無知者。",
    "T25n1509_054:0447c19_29": "諸天子！",
    "T25n1509_054:0447c20_30": "譬如工幻師，於四衢道中，化作佛及四部眾，於中說法。",
    "T25n1509_054:0447c21_31": "於諸天子意云何？",
    "T25n1509_054:0447c21_32": "是中有說者、有聽者、有知者不？」",
    "T25n1509_054:0447c22_33": "諸天子言：「不也！",
    "T25n1509_054:0447c22_34": "大德！」",
    "T25n1509_054:0447c22_35": "須菩提語諸天子：「一切諸法如幻，無說者、無聽者、無知者。」",
    "T25n1509_054:0447c24_36": "爾時，諸天子心念：「須菩提所說，欲令易解，轉深轉妙！」",
    "T25n1509_054:0447c25_37": "須菩提知諸天子心所念，語諸天子言：「色非深非妙，受想行識非深非妙；色性非深非妙，受想行識性非深非妙。",
    "T25n1509_054:0447c27_38": "眼性乃至意性，色性乃至法性，眼界性乃至意界性，眼識乃至意識，眼觸乃至意觸，眼觸因緣生受乃至意觸因緣生受，檀波羅蜜乃至般若波羅蜜，內空乃至無法有法空，四念處乃至十八不共法，一切諸三昧門、一切陀羅尼門，乃至一切種智、一切種智性，非深非妙。」",
    "T25n1509_054:0448a05_0": "諸天子復作是念：「是所說法中，不說色，不說受想行識；不說眼乃至意觸因緣生受；不說檀波羅蜜乃至般若波羅蜜；不說內空乃至無法有法空；不說四念處乃至十八不共法；不說陀羅尼門、三昧門乃至一切種智；不說須陀洹果乃至阿羅漢果，不說辟支佛道，不說阿耨多羅三藐三菩提道——是法中不說名字語言。」",
    "T25n1509_054:0448a12_1": "須菩提知諸天子心所念，語諸天子言：「如是！",
    "T25n1509_054:0448a13_2": "如是！",
    "T25n1509_054:0448a13_3": "諸天子！",
    "T25n1509_054:0448a13_4": "是法中，諸佛得阿耨多羅三藐三菩提不可說相，是中亦無說者、無聽者、無知者。",
    "T25n1509_054:0448a15_5": "以是故，諸天子！",
    "T25n1509_054:0448a15_6": "善男子、善女人欲住須陀洹果、欲證須陀洹果者，是人不離是忍；斯陀含、阿那含、阿羅漢果、辟支佛道、佛道，欲住、欲證，不離是忍。",
    "T25n1509_054:0448a18_7": "如是，諸天子！",
    "T25n1509_054:0448a19_8": "菩薩摩訶薩從初發心，般若波羅蜜中應如是住，以無說、無聽故。」",
    "T25n1509_054:0448a21_0": "【論】問曰：諸夜叉語雖隱覆不正，而事則鄙近；說深般若波羅蜜，雖用常辭，而幽旨玄遠，事異趣乖，何以相況？",
    "T25n1509_054:0448a23_1": "答曰：諸天適以人所不解況已未悟，不必事趣皆同以為喻也。",
    "T25n1509_054:0448a25_2": "有人言：天帝九百九十九門，門皆以十六青衣夜叉守之。",
    "T25n1509_054:0448a26_3": "此諸夜叉語言浮偽，情趣妖諂，諸天賤之，不以在意，是故不解其言；而其意況，可不須言辯而識，故言尚可了知。",
    "T25n1509_054:0448a29_4": "今聞深般若，言似可及，而玄旨幽邃，尋之雖深而失之逾遠，故以夜叉言況其叵知。",
    "T25n1509_054:0448b02_5": "又以夜叉語雖難解，眼見相，傳以其言，度其心，則皆可知；譬如深淵駛水，得船可渡。",
    "T25n1509_054:0448b04_6": "須菩提所說般若波羅蜜，畢竟空義，無有定相，不可取，不可傳譯得悟；不得言「有」，不得言「無」，不得言「有無」，不得言「非有非無」，「非非有非非無」亦無，一切心行處滅、言語道斷故。",
    "T25n1509_054:0448b08_7": "是故諸天子驚疑迷悶。",
    "T25n1509_054:0448b09_8": "須菩提答諸天子：「汝所不解者，汝自應爾！",
    "T25n1509_054:0448b10_9": "是法無所一說，乃至不說一字可著可取；無字無語，是諸佛道。」",
    "T25n1509_054:0448b11_10": "何以故？",
    "T25n1509_054:0448b12_11": "是名字皆空，虛誑無實；如破色、名字中說。",
    "T25n1509_054:0448b13_12": "用名字則有語言；若無名字，則無語言。",
    "T25n1509_054:0448b14_13": "諸天子作是念：「若無說、若無聽，今日和合聚會，為何所作？」",
    "T25n1509_054:0448b15_14": "須菩提欲解此義故，以譬喻明之。",
    "T25n1509_054:0448b16_15": "諸天子復作是念：「欲以譬喻解悟我等，而此譬喻轉更深妙！」",
    "T25n1509_054:0448b17_16": "譬喻以麁喻細、以定事明不定，今此譬喻亦微妙無定相。",
    "T25n1509_054:0448b19_17": "須菩提知諸天子心，於深般若中迷沒不能自出，是故說：「般若波羅蜜不異五眾，五眾實相即是般若波羅蜜。",
    "T25n1509_054:0448b21_18": "今是五眾非深非妙，乃至一切種智非深非妙。」",
    "T25n1509_054:0448b22_19": "諸天子爾時深知須菩提口雖說色、心無所說，乃至阿耨多羅三藐三菩提亦如是。",
    "T25n1509_054:0448b24_20": "須菩提知諸天子心，答言：「如是！",
    "T25n1509_054:0448b25_21": "如是！",
    "T25n1509_054:0448b25_22": "非我獨爾！",
    "T25n1509_054:0448b25_23": "佛得菩提時亦無說，寂滅相實無說者、聽者。",
    "T25n1509_054:0448b26_24": "是故須陀洹果乃至佛道皆因無為法而有；離是法、離是忍，則無須陀洹，乃至佛道亦如是。",
    "T25n1509_054:0448b29_25": "菩薩初發心乃至得佛，於其中間，一切法無說、無聞。」",
    "T25n1509_054:0448c01_26": "諸觀滅故、語言斷故不可說，不可說故不可聽，不可聽故不可知，不可知故於一切法無受無著，則入涅槃。",
    "T25n1509_054:0448c04_0": "大智度論卷第五十四"
}