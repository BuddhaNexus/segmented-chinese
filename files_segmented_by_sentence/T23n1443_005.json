{
    "T23n1443_005:0929a24_0": "根本說一切有部苾芻尼毘奈耶",
    "T23n1443_005:0929a25_0": "卷第五",
    "T23n1443_005:0929a27_0": "三藏法師義淨奉　制譯",
    "T23n1443_005:0929a28_0": "摩觸學處第五",
    "T23n1443_005:0929a29_0": "緣在室羅伐城，世尊猶未制諸苾芻尼不住阿蘭若。",
    "T23n1443_005:0929b01_1": "如世尊說：「我今為利益悲愍諸聲聞故，所應作者皆已作訖。",
    "T23n1443_005:0929b02_2": "汝等亦應如是作意，可依蘭若、或於樹下空閑靜處、山間巖窟及草蘊中、或居敞露或住林野，靜慮而住，勿為放逸後為自悔。",
    "T23n1443_005:0929b05_3": "此即是我之所教誨。」",
    "T23n1443_005:0929b05_4": "諸苾芻尼，皆詣蘭若宴默靜心。",
    "T23n1443_005:0929b06_5": "時蓮花色尼不離欲染。",
    "T23n1443_005:0929b07_6": "未出家時，顏容端正、儀貌超絕、眾人愛樂，得五百金錢，方與男子共為歡會。",
    "T23n1443_005:0929b08_7": "時有婆羅門子，見蓮花色情極染著，告言：「情樂共作交歡。」",
    "T23n1443_005:0929b10_8": "蓮花色曰：「君若求歡，可持五百金錢。」",
    "T23n1443_005:0929b10_9": "報言：「我今無錢。」",
    "T23n1443_005:0929b11_10": "蓮花色曰：「可去求覓方宜來此。」",
    "T23n1443_005:0929b12_0": "彼往傭力。",
    "T23n1443_005:0929b12_1": "于時具壽大目乾連，令蓮花色尼斷諸惡法置涅槃路，超出三界離諸欲染，證解脫樂成阿羅漢，每往暗林宴默習定而住，受解脫樂。",
    "T23n1443_005:0929b15_2": "其婆羅門子，傭力經求得金錢五百，還來追訪蓮花色尼。",
    "T23n1443_005:0929b16_3": "聞已出家，持五百錢詣尼等中，問言：「蓮花色尼今在何處？」",
    "T23n1443_005:0929b17_4": "諸尼報曰：「彼在暗林。」",
    "T23n1443_005:0929b18_5": "婆羅門子尋至尼邊，見在樹下宴默而住，便即告言：「我今具持五百金錢，可見同歡。」",
    "T23n1443_005:0929b20_6": "蓮花色曰：「婆羅門子！",
    "T23n1443_005:0929b20_7": "斯之惡法我已捨棄。」",
    "T23n1443_005:0929b21_8": "又即問曰：「仁於我身有何樂見而生染欲？」",
    "T23n1443_005:0929b22_9": "婆羅門子言：「我甚愛樂聖者眉眼。」",
    "T23n1443_005:0929b22_10": "蓮花色尼以神通力，出己眼睛置於掌內，告曰：「仁今於此肉團有何所樂？」",
    "T23n1443_005:0929b24_11": "婆羅門子見情生忿恚，告言：「禿沙門女而作幻術。」",
    "T23n1443_005:0929b25_12": "捲打尼頭捨之而去。",
    "T23n1443_005:0929b26_13": "即以此緣白尼，尼白苾芻，苾芻白佛。",
    "T23n1443_005:0929b27_14": "佛告諸苾芻尼：「譬如肉團棄四衢路鳥獸皆集，女人亦爾。",
    "T23n1443_005:0929b28_15": "由是義故，諸苾芻尼不應住阿蘭若。」",
    "T23n1443_005:0929b29_16": "世尊既制苾芻尼不許住阿蘭若，于時諸苾芻尼便入室羅伐城，於衢路中而為宴坐，為惡男子及竊盜者之所逼惱。",
    "T23n1443_005:0929c01_17": "以緣白佛，佛言：「應置尼寺。」",
    "T23n1443_005:0929c02_18": "於此城中有長者毘舍佉，信心深厚，見尼問言：「聖者！",
    "T23n1443_005:0929c03_19": "有何所須？」",
    "T23n1443_005:0929c03_20": "諸苾芻尼具陳其事，毘舍佉聞，白言：「聖者！",
    "T23n1443_005:0929c04_21": "我有寬廣居住處所，至寺成時，哀愍我故，願見就住。」",
    "T23n1443_005:0929c05_22": "諸尼便詣而為居止，毘舍佉每日詣苾芻尼處以申敬禮。",
    "T23n1443_005:0929c07_23": "毘舍佉儀貌端正，珠髻難陀尼見時心便染著，身現患狀入房而臥。",
    "T23n1443_005:0929c08_24": "毘舍佉晨朝早起巡禮佛塔，便入寺中，見一尼守寺，餘皆乞食，便即頂禮，問言：「聖者！",
    "T23n1443_005:0929c10_25": "諸尼何去？」",
    "T23n1443_005:0929c10_26": "報曰：「皆出乞食。」",
    "T23n1443_005:0929c11_27": "毘舍佉即欲出寺，珠髻難陀尼便於房中大聲呻喚，毘舍佉聞情懷悲愍，便往守寺尼所，白言：「聖者！",
    "T23n1443_005:0929c13_28": "房中是誰大聲呻喚？」",
    "T23n1443_005:0929c14_0": "答曰：「房有病尼。」",
    "T23n1443_005:0929c14_1": "聞已入房，虔誠敬禮，問言：「聖者！",
    "T23n1443_005:0929c15_2": "有何所苦？」",
    "T23n1443_005:0929c15_3": "尼曰：「我之患苦，卒難申說。」",
    "T23n1443_005:0929c15_4": "報言：「何不醫療？」",
    "T23n1443_005:0929c16_5": "尼曰：「此不可治。」",
    "T23n1443_005:0929c16_6": "毘舍佉言：「聖者！",
    "T23n1443_005:0929c17_7": "其藥豈難得耶？」",
    "T23n1443_005:0929c17_8": "尼曰：「不難，然我之願求不可得。」",
    "T23n1443_005:0929c18_9": "毘舍佉言：「聖者！",
    "T23n1443_005:0929c18_10": "既為出家，如是盡形應從他求湯藥飲食衣服臥具。",
    "T23n1443_005:0929c19_11": "如世尊說：『應從淨人受。』",
    "T23n1443_005:0929c20_12": "聖者所須但令我辦，我自惠施。」",
    "T23n1443_005:0929c20_13": "尼曰：「誠如所言，知法之人亦須斟量。」",
    "T23n1443_005:0929c21_14": "毘舍佉聞已倍生敬重，歎言：「奇哉！",
    "T23n1443_005:0929c22_15": "苾芻尼甚為少欲。」",
    "T23n1443_005:0929c22_16": "便禮尼足，而說伽他曰：「我於聖者所，　　今發淨信心；　縱使須身肉，　　我亦能相惠。」",
    "T23n1443_005:0929c26_0": "時毘舍佉說斯頌已，尼出鄙言：「請為惡法。」",
    "T23n1443_005:0929c26_1": "彼聞掩耳，白言：「聖者！",
    "T23n1443_005:0929c27_2": "勿於我所而說此言。」",
    "T23n1443_005:0929c27_3": "尼曰：「爾有意樂，但作強言。」",
    "T23n1443_005:0929c28_4": "毘舍佉即欲出去，尼復告曰：「若不隨順，且來扼頭及諸支體。」",
    "T23n1443_005:0929c29_5": "彼便扼頭，尼受樂想。",
    "T23n1443_005:0930a01_6": "餘尼入見，毘舍佉羞恥低頭而出，即以此緣告諸苾芻，苾芻白佛。",
    "T23n1443_005:0930a02_7": "佛以此緣集苾芻尼眾，諸佛常法知而故問，告珠髻難陀苾芻尼曰：「汝實如此作斯不端嚴事耶？」",
    "T23n1443_005:0930a05_8": "白言：「實爾。」",
    "T23n1443_005:0930a05_9": "世尊訶責：「汝所為者，非沙門女法、非隨順行、非淨行法。」",
    "T23n1443_005:0930a06_10": "種種訶責已，告諸苾芻尼：「我觀十利，廣說乃至於聲聞尼毘奈耶制其學處，應如是說：「若復苾芻尼自有染心，共染心男子，從目已下、膝已上，作受樂心身相摩觸、若極摩觸。",
    "T23n1443_005:0930a11_0": "於如是事，此苾芻尼亦得波羅市迦，不應共住。」",
    "T23n1443_005:0930a12_1": "苾芻尼義廣如上說，乃至白四羯磨受近圓。",
    "T23n1443_005:0930a14_0": "若復苾芻尼者，謂有染心尼情纏染欲。",
    "T23n1443_005:0930a14_1": "共染心男子者，謂是丈夫亦有欲心。",
    "T23n1443_005:0930a15_2": "從目已下膝已上者，謂指身分齊。",
    "T23n1443_005:0930a16_3": "身相摩觸作受樂心者，謂受觸樂。",
    "T23n1443_005:0930a17_4": "若極摩觸者，謂於是事堅相摩觸，得根本罪。",
    "T23n1443_005:0930a19_0": "此中犯相其事云何？",
    "T23n1443_005:0930a19_1": "若苾芻尼有染心，與染心男子。",
    "T23n1443_005:0930a20_2": "目已下、膝已上，身相摩觸，或極摩觸、堅相摩觸，得根本罪。",
    "T23n1443_005:0930a21_3": "若苾芻尼有染心，與無染心男子，身相摩觸，得窣吐羅底也。",
    "T23n1443_005:0930a22_4": "若苾芻尼無染心，男子或有染心或無染心，尼觸，防心者無犯。",
    "T23n1443_005:0930a24_5": "若尼有病，男為摩身，尼起染心，得惡作罪。",
    "T23n1443_005:0930a25_6": "無染心者無犯，及病惱所纏者無犯。",
    "T23n1443_005:0930a26_0": "攝頌曰：　兩俱有染心，　　目已下至膝，　若相摩觸者，　　此獲根本罪。",
    "T23n1443_005:0930a29_0": "　若尼有染心，　　男子無婬意，　尼共相摩觸，　　此得吐羅愆。",
    "T23n1443_005:0930b02_0": "　二俱無染意，　　或男有染心，　假使尼觸時，　　防心故無犯。",
    "T23n1443_005:0930b04_0": "　苾芻尼病患，　　男子為摩身，　尼若起染心，　　當招惡作罪。",
    "T23n1443_005:0930b06_0": "八事成犯學處第六",
    "T23n1443_005:0930b07_0": "佛在室羅伐城。",
    "T23n1443_005:0930b07_1": "時此城中有一賣香男子，容儀端正聚妻未久。",
    "T23n1443_005:0930b08_2": "苾芻尼吐羅難陀，因行遇見便生染愛，問言：「男子！",
    "T23n1443_005:0930b09_3": "汝聚妻幾時？",
    "T23n1443_005:0930b09_4": "彼何形狀？",
    "T23n1443_005:0930b10_5": "夫婦兩人共相愛不？」",
    "T23n1443_005:0930b10_6": "答言：「聖者！",
    "T23n1443_005:0930b10_7": "道俗路殊，何勞問此？」",
    "T23n1443_005:0930b11_8": "尼曰：「汝與我娶，豈不樂哉！」",
    "T23n1443_005:0930b11_9": "頻言調弄令生染著，遂共期欵：「可向尼寺某門，某房是我住處，共我相見。」",
    "T23n1443_005:0930b13_10": "答曰：「勿令外人覺知私事。」",
    "T23n1443_005:0930b14_11": "尼曰：「汝豈搖鈴來入寺耶？」",
    "T23n1443_005:0930b14_12": "尼便歸寺，男子至暮遂赴彼期到尼房所，尼既見已喚入室中藏於床下。",
    "T23n1443_005:0930b16_13": "尼諸弟子來至房外，而為請白，教授既訖還入房中，見尼入來從床下起，尼妄謂賊遂便驚怖，答曰：「我非是賊是共期人。」",
    "T23n1443_005:0930b19_14": "染心內發遂抱其尼臥於床上，尼作是念：「我為眾首，率伏諸人並由戒德，我破尸羅更何所用？",
    "T23n1443_005:0930b21_15": "諸人知已並皆棄擲。」",
    "T23n1443_005:0930b21_16": "報言：「少年！",
    "T23n1443_005:0930b21_17": "且見相放。」",
    "T23n1443_005:0930b22_18": "隨言即放，尼蹋其胸倒地歐血，尼出大叫唱言：「仁等應知！",
    "T23n1443_005:0930b23_19": "我已降魔摧伏怨敵。」",
    "T23n1443_005:0930b23_20": "諸尼聞已起來共問：「大姊！",
    "T23n1443_005:0930b24_21": "證得阿羅漢果耶？」",
    "T23n1443_005:0930b24_22": "答曰：「不得。」",
    "T23n1443_005:0930b25_23": "又問：「汝證不還、一來、預流果耶？」",
    "T23n1443_005:0930b25_24": "答言：「不得。」",
    "T23n1443_005:0930b26_25": "又問：「廣設供養請世尊耶？」",
    "T23n1443_005:0930b26_26": "答言：「不請。」",
    "T23n1443_005:0930b26_27": "尼曰：「若爾，汝作何事？」",
    "T23n1443_005:0930b27_28": "即示彼男子：「此人入我房中，我以脚蹋令其歐血。」",
    "T23n1443_005:0930b28_29": "諸尼見已即答言：「汝若不自引入，此人豈能至此寺內？」",
    "T23n1443_005:0930b29_30": "諸苾芻尼眾皆譏嫌曰：「汝作惡業事，我不隨喜。」",
    "T23n1443_005:0930c01_31": "尼白苾芻，苾芻白佛。",
    "T23n1443_005:0930c02_32": "佛以此緣集諸尼眾，觀知利益，問言：「苾芻尼！",
    "T23n1443_005:0930c03_33": "汝實作此非法事不？」",
    "T23n1443_005:0930c03_34": "白言：「是實。」",
    "T23n1443_005:0930c04_35": "佛即訶責：「汝作不淨行、非隨順事、非沙門女行，非出家人所應作事。」",
    "T23n1443_005:0930c05_36": "世尊種種訶責已，即告諸苾芻尼曰：「我觀十利，於聲聞尼毘奈耶，廣說乃至制其學處，應如是說：「若復苾芻尼自有染心，共染心男子，掉舉、戲、笑、指其處所、定時、現相、來去丈夫情相許可、在可行非處縱身而臥，如是八事共相領受。",
    "T23n1443_005:0930c10_37": "若苾芻尼作是事者，亦得波羅市迦，不應共住。」",
    "T23n1443_005:0930c12_0": "若復苾芻尼者，謂吐羅難陀苾芻尼，或復餘尼。",
    "T23n1443_005:0930c13_1": "共染心男子者，二俱有染起欲纏心。",
    "T23n1443_005:0930c13_2": "一、掉舉者，謂相掉觸。",
    "T23n1443_005:0930c14_3": "二、戲者，謂相戲弄。",
    "T23n1443_005:0930c14_4": "三、笑者，謂共言笑。",
    "T23n1443_005:0930c15_5": "四、指處所者，謂向某園某神堂處。",
    "T23n1443_005:0930c16_0": "五、定時者，謂旦午等。",
    "T23n1443_005:0930c16_1": "六、現相者，汝若見我新剃髮時、披服赤衣手持油鉢，知事成就。",
    "T23n1443_005:0930c17_2": "七、來去丈夫情相許可者，謂相愛樂。",
    "T23n1443_005:0930c18_3": "八、在可行非處者，謂處障蔽堪得行婬。",
    "T23n1443_005:0930c19_4": "縱身而臥者，謂以身授彼交通事。",
    "T23n1443_005:0930c20_5": "如是八事共相領受者，謂作斯八事皆有染心，故言領受。",
    "T23n1443_005:0930c21_6": "尼等義如上。",
    "T23n1443_005:0930c21_7": "此中犯相，若作前七事，一一皆得窣吐羅底也罪。",
    "T23n1443_005:0930c23_8": "作第八時，便得重罪。",
    "T23n1443_005:0930c24_0": "攝頌曰：　掉舉及戲笑、　　指處所定時、　現相來去人、　　屏處縱身臥，　前七得麁罪，　　第八不可治。",
    "T23n1443_005:0930c28_0": "覆藏他罪學處第七",
    "T23n1443_005:0930c29_0": "緣處同前。",
    "T23n1443_005:0930c29_1": "時善友苾芻尼謗具壽實力子，取其自言被眾驅擯，捨道歸俗。",
    "T23n1443_005:0931a01_2": "彼有尼妹名曰小友，於餘尼所見有徒眾共相教授，告諸尼曰：「向使我姊不歸俗者，亦當教授如是門徒。」",
    "T23n1443_005:0931a04_0": "諸尼告曰：「何須稱此破戒尼名？」",
    "T23n1443_005:0931a04_1": "報言：「聖者！",
    "T23n1443_005:0931a04_2": "我亦先知犯他勝罪，由是我親而不陳說。",
    "T23n1443_005:0931a05_3": "如有頌曰：「『雖見怨家過，　　仁者尚不言，　　何況是我親，　　能說其私事？』」",
    "T23n1443_005:0931a09_0": "以事白佛，乃至世尊問實訶責，制其學處，應如是說：「若復苾芻尼，先知他苾芻尼犯他勝罪而不曾說。",
    "T23n1443_005:0931a12_1": "彼身死後、若歸俗、若出去，方作是語：『尼眾應知！",
    "T23n1443_005:0931a13_2": "我先知此苾芻尼犯他勝罪。』",
    "T23n1443_005:0931a13_3": "於如是事，此苾芻尼亦得波羅市迦，不應共住。」",
    "T23n1443_005:0931a15_0": "尼謂小友，或復餘尼。",
    "T23n1443_005:0931a15_1": "知者，或自知、或因他知。",
    "T23n1443_005:0931a16_0": "犯他勝罪者，八他勝中隨一覆藏。",
    "T23n1443_005:0931a16_1": "而不曾說者，謂不發舉。",
    "T23n1443_005:0931a17_2": "彼身死後者，謂彼尼亡後。",
    "T23n1443_005:0931a17_3": "餘文易知，廣如上說。",
    "T23n1443_005:0931a18_4": "此中犯相其事云何？",
    "T23n1443_005:0931a18_5": "若苾芻尼知如是事，覆藏不舉發者，皆犯他勝罪。",
    "T23n1443_005:0931a20_0": "被舉人學處第八",
    "T23n1443_005:0931a21_0": "緣處同前。",
    "T23n1443_005:0931a21_1": "時有苾芻名曰根本，和合僧伽與作捨置羯磨，苾芻尼眾亦復與作不禮敬法，廣說乃至彼苾芻欲於僧伽處現恭敬相希求拔濟。",
    "T23n1443_005:0931a24_2": "吐羅難陀尼見已，白言：「聖者！",
    "T23n1443_005:0931a24_3": "我今申敬。",
    "T23n1443_005:0931a25_4": "欲何所去？」",
    "T23n1443_005:0931a25_5": "報曰：「我被捨置，今欲希求眾哀愍我。」",
    "T23n1443_005:0931a26_6": "吐羅尼曰：「聖者！",
    "T23n1443_005:0931a26_7": "是釋迦種而為出家，何苦從他希求愧謝？",
    "T23n1443_005:0931a27_8": "所須資具我當供給，善自安心讀誦作意。」",
    "T23n1443_005:0931a28_9": "乃至以緣白佛，佛告諸苾芻尼：「可與吐羅難陀尼諫：『汝豈不知，眾與此人作捨置羯磨，苾芻尼與作不禮敬法，汝便供給衣鉢等物令無乏少。",
    "T23n1443_005:0931b02_10": "汝今捨此隨被舉事。』」",
    "T23n1443_005:0931b03_11": "諸苾芻尼如是諫時，彼堅執不捨，以緣白佛。",
    "T23n1443_005:0931b04_12": "佛告諸尼：「應與吐羅難陀白四羯磨。」",
    "T23n1443_005:0931b05_0": "依教而作，如下應知。",
    "T23n1443_005:0931b05_1": "彼執不捨，乃至世尊問實訶責，制其學處，應如是說：「若復苾芻尼，知彼苾芻，和合僧伽與作捨置羯磨，苾芻尼眾亦復與作不禮敬法。",
    "T23n1443_005:0931b08_2": "彼苾芻於僧伽處現恭敬相希求拔濟，自於界內乞解捨置法。",
    "T23n1443_005:0931b10_3": "彼苾芻尼報苾芻言：『聖者！",
    "T23n1443_005:0931b10_4": "勿於眾處現恭敬相希求拔濟，自於界內乞解捨置法。",
    "T23n1443_005:0931b12_5": "我為聖者供給衣鉢，及餘資具悉令無乏，當可安心讀誦作意。』",
    "T23n1443_005:0931b13_6": "時諸苾芻尼告此尼曰：『汝豈不知！",
    "T23n1443_005:0931b14_7": "眾與此人作捨置羯磨，苾芻尼與作不禮敬法。",
    "T23n1443_005:0931b15_8": "彼苾芻起謙下心，自於界內乞解捨置法。",
    "T23n1443_005:0931b16_9": "汝便供給衣鉢等物令無乏少。",
    "T23n1443_005:0931b16_10": "汝今捨此隨從事。』",
    "T23n1443_005:0931b17_11": "諸苾芻尼如是諫時，捨者善。",
    "T23n1443_005:0931b18_0": "若不捨者，應可再三慇懃正諫，隨教應詰，令捨是事。",
    "T23n1443_005:0931b19_1": "捨者善；若不捨者，此苾芻尼亦得波羅市迦，不應共住。」",
    "T23n1443_005:0931b21_0": "尼謂吐羅難陀，或復餘尼。",
    "T23n1443_005:0931b21_1": "知彼苾芻者，謂此法中苾芻。",
    "T23n1443_005:0931b22_2": "彼和合僧伽者，謂佛弟子。",
    "T23n1443_005:0931b22_3": "與作捨置羯磨者，謂作白四。",
    "T23n1443_005:0931b23_4": "如文可知，餘義如上。",
    "T23n1443_005:0931b23_5": "此中犯相其事云何？",
    "T23n1443_005:0931b24_6": "若苾芻尼，知苾芻眾作捨置羯磨法，尼眾亦作不禮敬法。",
    "T23n1443_005:0931b25_7": "作如上語時，一一皆得惡作罪。",
    "T23n1443_005:0931b26_8": "若諫時捨者善，若不捨，得窣吐羅底也罪。",
    "T23n1443_005:0931b27_9": "初白時乃至羯磨第二、第三時亦得麁罪，第四羯磨未了時捨，亦得麁罪：若竟，便犯他勝罪。",
    "T23n1443_005:0931c01_0": "「諸大德！",
    "T23n1443_005:0931c01_1": "我已說八他勝法。",
    "T23n1443_005:0931c01_2": "苾芻尼於此隨犯一一事，不得與諸苾芻尼共住。",
    "T23n1443_005:0931c02_3": "如前，後亦如是，得他勝罪不應共住。",
    "T23n1443_005:0931c03_4": "今問諸大德！",
    "T23n1443_005:0931c03_5": "是中清淨不？」",
    "T23n1443_005:0931c04_6": "(如是三說)「諸大德！",
    "T23n1443_005:0931c04_7": "是中清淨，默然故，我今如是持。」",
    "T23n1443_005:0931c05_8": "「諸大德！",
    "T23n1443_005:0931c05_9": "是二十僧伽伐尸沙法，半月半月戒經中說。」",
    "T23n1443_005:0931c07_0": "總攝頌曰：　媒嫁及二謗、　　二染并四獨、　夫棄契作解、　　二諍雜獨住、　破僧與隨伴、　　污家并惡性、　眾教有二十、　　八三諫應知。",
    "T23n1443_005:0931c12_0": "媒嫁學處第一",
    "T23n1443_005:0931c13_0": "緣處同前。",
    "T23n1443_005:0931c13_1": "時十二眾苾芻尼自行媒嫁，持男意語女、持女意語男，乃至男女私通亦為媾合。",
    "T23n1443_005:0931c15_2": "時外道等咸作譏嫌：「仁等應知！",
    "T23n1443_005:0931c15_3": "此沙門釋女作不應作，亦行媒嫁與我何殊？",
    "T23n1443_005:0931c16_4": "誰復能持朝中飲食施此禿頭沙門釋女？」",
    "T23n1443_005:0931c17_5": "時諸苾芻尼白諸苾芻，苾芻白佛。",
    "T23n1443_005:0931c18_6": "佛以此緣同前集尼，告十二眾曰：「汝實持男意語女、持女意語男，及以私通為媒嫁事耶？」",
    "T23n1443_005:0931c20_7": "白言：「是實。」",
    "T23n1443_005:0931c20_8": "爾時世尊訶責十二眾苾芻尼曰：「汝非沙門女、非隨順、非清淨行、非善威儀、非出家人之所應作。」",
    "T23n1443_005:0931c22_9": "是時世尊種種訶責，乃至制其學處，應如是說：「若復苾芻尼作媒嫁事，持男意語女、持女意語男，若為成婦及私通事，乃至須臾頃，僧伽伐尸沙。」",
    "T23n1443_005:0931c27_0": "苾芻尼者，謂十二眾，或復餘尼。",
    "T23n1443_005:0931c27_1": "言媒嫁者，為使往還。",
    "T23n1443_005:0931c28_2": "以男意語女、以女意語男者，謂持彼此男女之意，更相告知。",
    "T23n1443_005:0931c29_3": "若為成婦及私通事者，有七種婦、十種私通。",
    "T23n1443_005:0932a01_4": "云何七種婦：一、水授。",
    "T23n1443_005:0932a02_0": "二、財娉。",
    "T23n1443_005:0932a02_1": "三、王旗。",
    "T23n1443_005:0932a02_2": "四、自樂。",
    "T23n1443_005:0932a02_3": "五、衣食。",
    "T23n1443_005:0932a02_4": "六、共活。",
    "T23n1443_005:0932a02_5": "七、須臾。",
    "T23n1443_005:0932a04_0": "攝頌曰：　七婦謂水授、　　財娉王旗得、　自樂衣食住、　　共活及須臾。",
    "T23n1443_005:0932a07_0": "水授婦者，謂不取財物，女之父母以水注彼女夫手中而告曰：「我今此女與汝為妻，汝當善自防護，勿令他人輒有欺犯。」",
    "T23n1443_005:0932a09_1": "是名水授婦。",
    "T23n1443_005:0932a10_0": "財娉者，謂得財物以女授之，如上廣說，是名財娉婦。",
    "T23n1443_005:0932a11_1": "王旗者，如剎帝利灌頂大王嚴整兵旗伐不臣國，既戰勝已而宣令曰：「隨所獲女任充妻室。」",
    "T23n1443_005:0932a13_2": "此由王旗力獲女以為妻妾。",
    "T23n1443_005:0932a13_3": "又若有人自為賊主，打破村城獲女為婦，是名王旗婦。",
    "T23n1443_005:0932a15_4": "自樂婦者，若女、童女自行詣彼得意男子處，告言：「我今樂與仁者為妻。」",
    "T23n1443_005:0932a16_5": "彼便攝受，是名自樂婦。",
    "T23n1443_005:0932a17_6": "衣食婦者，若女童女詣彼男子處，告曰：「汝當給我衣食，我當與汝為妻。」",
    "T23n1443_005:0932a18_7": "是名衣食婦。",
    "T23n1443_005:0932a19_8": "共活婦者，若女童女詣彼男處，告言：「我所有財及汝財物，併在一處共為活命。」",
    "T23n1443_005:0932a20_9": "是名共活婦。",
    "T23n1443_005:0932a21_10": "須臾婦者，謂是暫時而為婦事，是名須臾婦。",
    "T23n1443_005:0932a22_11": "云何十種私通？",
    "T23n1443_005:0932a22_12": "謂十人所護：父護、母護、兄弟護、姊妹護、大公護、大家護、親護、種護、族護王、法護。",
    "T23n1443_005:0932a25_0": "攝頌曰：　十種謂父母、　　兄弟及姊妹、　大公與大家、　　親種族王法。",
    "T23n1443_005:0932a28_0": "云何父護？",
    "T23n1443_005:0932a28_1": "謂在室女父常養護，若女已嫁，其夫身死、或被禁縛、或時逃叛，其父防護，是名父護。",
    "T23n1443_005:0932b01_2": "母護亦爾。",
    "T23n1443_005:0932b01_3": "云何兄弟護？",
    "T23n1443_005:0932b01_4": "若女人，父母及夫並皆亡歿、或時散失，在兄弟家而為住止，兄弟衛護，是名兄弟護。",
    "T23n1443_005:0932b03_5": "姊妹亦然。",
    "T23n1443_005:0932b03_6": "云何大公護？",
    "T23n1443_005:0932b04_7": "若女人，父母宗親並皆亡歿，其夫疾患、或復癲狂，流移散失，依大公住。",
    "T23n1443_005:0932b05_8": "大公告曰：「新婦！",
    "T23n1443_005:0932b06_9": "汝可歡懷於我邊住，我憐念汝如觀己子。」",
    "T23n1443_005:0932b07_10": "大公即便如法守護，是名大公護。",
    "T23n1443_005:0932b07_11": "大家護亦然。",
    "T23n1443_005:0932b08_12": "云何親護？",
    "T23n1443_005:0932b08_13": "從高祖已來所有眷屬，並名為親，過此非親。",
    "T23n1443_005:0932b09_14": "若女人，父母兄弟姊妹夫主並皆亡歿、或癲狂等、或流離他土，便於餘親依止而住，是名親護。",
    "T23n1443_005:0932b11_15": "云何種護？",
    "T23n1443_005:0932b11_16": "謂婆羅門、剎帝利、薜舍、戍達羅女，依種而住，名為種護。",
    "T23n1443_005:0932b13_0": "云何族護？",
    "T23n1443_005:0932b13_1": "謂於婆羅門等中，有別氏族，如頗羅墮、社高妾、婆蹉等女，由此護名為族護。",
    "T23n1443_005:0932b14_2": "云何王法護？",
    "T23n1443_005:0932b15_3": "若女人，親族並無，唯有一身，由王法故無人敢欺，是名王法護。",
    "T23n1443_005:0932b16_4": "又有法護者，若有女人，孀居守節潔行貞心，人不欺犯，是名法護。",
    "T23n1443_005:0932b18_5": "僧伽者，若犯此罪，應依僧伽而行其法，及依僧伽而得出罪，不依別人。",
    "T23n1443_005:0932b19_6": "伐尸沙者，是餘殘義。",
    "T23n1443_005:0932b20_7": "若苾芻尼於八波羅市迦法中，隨犯其一無有餘殘，不得共住。",
    "T23n1443_005:0932b21_8": "此二十法，苾芻尼雖犯而有餘殘，是可治故，名曰僧殘。",
    "T23n1443_005:0932b22_9": "又因眾教示而罪得除，亦名眾教。",
    "T23n1443_005:0932b23_10": "此中犯相其事云何？",
    "T23n1443_005:0932b24_11": "如前諸婦離別之狀，有其七種：攝頌曰：　正鬪及已鬪、　　折草投三瓦、　依法非我妻、　　普告多人證。",
    "T23n1443_005:0932b28_0": "云何為七？",
    "T23n1443_005:0932b28_1": "一、正鬪即離；二、鬪後方離；三、折草三段離；四、三方擲瓦離；五、依法對親離；六、言非我婦離；七、普對眾人離。",
    "T23n1443_005:0932c01_2": "若苾芻尼，見他俗人於初三婦因鬪諍等作離別時、若作初離和之令合，得一惡作。",
    "T23n1443_005:0932c03_3": "若作第二離和之，得二惡作。",
    "T23n1443_005:0932c04_4": "若作第三離和之，得三惡作。",
    "T23n1443_005:0932c04_5": "若作第四、第五、第六離和之，如次得一、二、三麁罪。",
    "T23n1443_005:0932c05_6": "若作第七離和，得僧殘。",
    "T23n1443_005:0932c06_7": "若餘之四婦及十私通，於七種離中隨一離別，若苾芻尼更重和合者，皆得僧殘罪。",
    "T23n1443_005:0932c09_0": "攝頌曰：　自受從使受、　　二尼有四儀、　前後相隨行、　　尊卑緣及事。",
    "T23n1443_005:0932c12_0": "若苾芻尼，自受語、自往語、自還報，得僧伽伐尸沙。",
    "T23n1443_005:0932c13_1": "若苾芻尼，自受語、自往語、遣使還報，僧伽伐尸沙。",
    "T23n1443_005:0932c14_2": "若苾芻尼，自受語、遣使往語、自還報，僧伽伐尸沙。",
    "T23n1443_005:0932c15_3": "若苾芻尼，自受語、遣使往語、使還報，僧伽伐尸沙。",
    "T23n1443_005:0932c16_4": "若苾芻尼，於使邊受語、自往語、自還報，或於使邊受語、自往語、遣使報，或於使邊受語、遣使語、自還報，或於使邊受語、遣使語、遣使報，並得僧殘。",
    "T23n1443_005:0932c19_5": "若苾芻尼，於使使邊受語、自往語、自還報，或於使使邊受語、自往語、遣使報，或於使使邊受語、遣使語、自還報，或於使使邊受語、遣使語、遣使報，並得僧殘。",
    "T23n1443_005:0932c23_6": "若二苾芻尼，自受語、二俱往語、皆不還報，二俱二麁罪。",
    "T23n1443_005:0932c24_7": "若二苾芻尼，自受語、俱不往語、俱不還報，二俱一麁罪。",
    "T23n1443_005:0932c25_8": "若二苾芻尼自受語，一云：「汝傳我意往語還報。」",
    "T23n1443_005:0932c26_9": "依言作者，二俱僧殘。",
    "T23n1443_005:0932c27_10": "若二苾芻尼自受語，一云：「我但往語不還報。」",
    "T23n1443_005:0932c28_11": "一便還報，其往語還報者得僧殘。",
    "T23n1443_005:0932c28_12": "其不還報者，得二麁罪。",
    "T23n1443_005:0932c29_13": "若二苾芻尼自受語，一云：「我不往語，亦不還報。」",
    "T23n1443_005:0933a01_14": "其往語、還報者得僧殘罪，其不往語、不還報者得一麁罪。",
    "T23n1443_005:0933a02_15": "若一苾芻尼，共一男子一女人同路而去。",
    "T23n1443_005:0933a03_16": "若彼男子語苾芻尼言：「聖者！",
    "T23n1443_005:0933a04_17": "頗能語此女人，作如是語：『汝能與此男子為婦，或暫時共住不？』」",
    "T23n1443_005:0933a05_18": "或復女人語苾芻尼言：「聖者！",
    "T23n1443_005:0933a06_19": "頗能語此男子，作如是語：『汝能與此女人為夫，或暫時共住不？』」",
    "T23n1443_005:0933a07_20": "若此苾芻尼受此言已，即便為說、還報，得僧殘。",
    "T23n1443_005:0933a08_21": "如行既爾，立及坐臥准此應知。",
    "T23n1443_005:0933a09_22": "如是若二苾芻尼、二男子二女，若三苾芻尼、三男三女等，乃至廣說，得僧殘罪。",
    "T23n1443_005:0933a11_23": "若二苾芻尼，一前行、一隨行，前行者自受語、往語、還報，前行者得僧殘，隨行者無犯。",
    "T23n1443_005:0933a13_24": "若前行苾芻尼自受語，遣隨行苾芻尼往語得實已，前行苾芻尼自還報，前行苾芻尼得二麁罪，隨行苾芻尼得一麁罪。",
    "T23n1443_005:0933a15_25": "若前行苾芻尼，自受語、自往語，遣隨行苾芻尼還報，前行苾芻尼得二麁罪，隨行苾芻尼得一麁罪。",
    "T23n1443_005:0933a18_26": "若前行苾芻尼自受語已，遣隨行苾芻尼往語、還報，隨行苾芻尼得二麁罪，前行苾芻尼得一麁罪。",
    "T23n1443_005:0933a20_27": "如前行苾芻尼所作事業，得罪多少如是應知；隨行苾芻尼遣前行者所作事業，得罪多少准說應知。",
    "T23n1443_005:0933a22_28": "有二家長者，一、自在，二、非自在。",
    "T23n1443_005:0933a23_29": "言自在者，是為主義，於自男女取與隨情。",
    "T23n1443_005:0933a24_30": "若往官司，或眾人集處，雖說虛事人亦信受，是名自在。",
    "T23n1443_005:0933a25_31": "不自在者，是卑下義，於自男女取與無力。",
    "T23n1443_005:0933a26_32": "若往官司，或眾人集處，雖說實事人不信受，是名不自在。",
    "T23n1443_005:0933a27_33": "尼於自在人邊受語，往語自在，還報自在，得僧殘。",
    "T23n1443_005:0933a28_34": "苾芻尼於自在邊受語，往語自在，還報不自在，得二麁罪一惡作。",
    "T23n1443_005:0933b01_35": "苾芻尼於自在邊受語，往語不自在，還報自在，得二麁罪一惡作。",
    "T23n1443_005:0933b02_36": "苾芻尼自在邊受語，往語不自在、還報不自在，得一麁罪二惡作。",
    "T23n1443_005:0933b04_37": "苾芻尼不自在邊受語，往語不自在、還報自在，得二惡作一麁罪。",
    "T23n1443_005:0933b05_38": "苾芻尼不自在邊受語，往語自在、還報不自在，得二惡作一麁罪。",
    "T23n1443_005:0933b07_39": "苾芻尼不自在邊受語，往語自在、還報自在，得二麁罪一惡作。",
    "T23n1443_005:0933b08_40": "不自在邊受語，往語不自在、還報不自在，得三惡作。",
    "T23n1443_005:0933b09_41": "苾芻尼復有三緣為媒嫁事，雖受得三，不以言報亦成媒事。",
    "T23n1443_005:0933b11_42": "云何為三？",
    "T23n1443_005:0933b11_43": "一、期處，二、定時，三、現相。",
    "T23n1443_005:0933b12_44": "何謂期處？",
    "T23n1443_005:0933b12_45": "告彼人云：「若見我在某園中、或某天祠、或眾人集處，汝則當知其事成就。」",
    "T23n1443_005:0933b13_46": "是名期處。",
    "T23n1443_005:0933b14_47": "云何定時？",
    "T23n1443_005:0933b14_48": "「若於小食時、或於中時、或於晡時見我，汝則當知其事成就。」",
    "T23n1443_005:0933b15_49": "是名定時。",
    "T23n1443_005:0933b16_0": "云何現相？",
    "T23n1443_005:0933b16_1": "「若見我新剃髮、或著新大衣、或執錫杖、或時持鉢盛滿蘇油，汝則當知其事成就。」",
    "T23n1443_005:0933b18_2": "是名現相。",
    "T23n1443_005:0933b18_3": "是為三緣，雖受得言，不以言報亦成媒事。",
    "T23n1443_005:0933b19_4": "復有三事，為使之時亦成媒事。",
    "T23n1443_005:0933b20_0": "云何為三？",
    "T23n1443_005:0933b20_1": "一、言，二、書，三、手印。",
    "T23n1443_005:0933b20_2": "若苾芻尼自受言使，以言往語、以言報者，得僧殘。",
    "T23n1443_005:0933b21_3": "若苾芻尼自受言使，以言往語、以書報者，得僧殘。",
    "T23n1443_005:0933b22_4": "若苾芻尼自受言使，以書往語、以言還報者，得僧殘。",
    "T23n1443_005:0933b24_5": "若苾芻尼自受言使，以書往語、以書還報者，得僧殘。",
    "T23n1443_005:0933b25_6": "若苾芻尼自受言使，以書往語，若以期處、或以定時、或以現相而還報者，俱得僧殘。",
    "T23n1443_005:0933b27_7": "是謂言使兼書有五差別。",
    "T23n1443_005:0933b27_8": "若苾芻尼自受言使，以言往語、以言還報者，得僧殘。",
    "T23n1443_005:0933b28_9": "若苾芻尼自受言使，以言往語、以手印還報者，得僧殘。",
    "T23n1443_005:0933c01_10": "若苾芻尼自受言使，以手印往語、以言還報者，得僧殘。",
    "T23n1443_005:0933c02_11": "若苾芻尼自受言使，以手印往語、手印還報者，得僧殘。",
    "T23n1443_005:0933c03_12": "若苾芻尼自受言使，以手印往語，若以期處、或以定時、或以現相而還報者，得僧殘。",
    "T23n1443_005:0933c05_13": "是謂言使兼手印有五差別。",
    "T23n1443_005:0933c06_14": "如於言兼書印有二五不同，如是於書兼言手印，於手印兼言書，及言書手印更互相兼，廣為廣說。",
    "T23n1443_005:0933c08_15": "若門師苾芻尼至施主家，作如是語：「此女長成何不出適？",
    "T23n1443_005:0933c09_16": "此男既大何不娶妻？」",
    "T23n1443_005:0933c10_17": "者，皆惡作罪。",
    "T23n1443_005:0933c10_18": "若言：「此女何不往夫家？」",
    "T23n1443_005:0933c11_19": "若云：「此男何不向婦舍？」",
    "T23n1443_005:0933c11_20": "亦皆惡作。",
    "T23n1443_005:0933c11_21": "門師苾芻尼至施主家，作違逆言，皆得惡作。",
    "T23n1443_005:0933c12_22": "若無犯者，謂初犯人，或癡狂、心亂、痛惱所纏。",
    "T23n1443_005:0933c14_0": "無根謗學處第二",
    "T23n1443_005:0933c15_0": "緣處同前。",
    "T23n1443_005:0933c15_1": "吐羅難陀尼由鬪諍紛紜令眾生惱，即以無根他勝法謗，苾芻尼不得安樂住，廢修善業及以習定，悉懷憂惱。",
    "T23n1443_005:0933c17_2": "尼白苾芻，苾芻白佛。",
    "T23n1443_005:0933c18_3": "佛以此緣集諸尼眾，問實訶責，乃至我今為諸尼眾制其學處，應如是說：「若復苾芻尼懷瞋不捨，故於清淨苾芻尼，以無根波羅市迦法謗，欲壞彼淨行。",
    "T23n1443_005:0933c21_4": "後於異時，若問、若不問，知此事無根謗彼苾芻尼，由瞋恚故作是語者，僧伽伐尸沙。」",
    "T23n1443_005:0933c24_0": "尼謂吐羅難陀，或復餘類。",
    "T23n1443_005:0933c24_1": "懷瞋者，謂情生忿怒。",
    "T23n1443_005:0933c25_2": "言不捨者，謂瞋恚不息。",
    "T23n1443_005:0933c25_3": "清淨苾芻尼者，謂此法中尼。",
    "T23n1443_005:0933c26_4": "無犯者，不犯其事。",
    "T23n1443_005:0933c26_5": "以無根者，謂無三根：見、聞、疑根。",
    "T23n1443_005:0933c27_6": "波羅市迦法者，於八事中隨說其一。",
    "T23n1443_005:0933c28_7": "法者，非法說法。",
    "T23n1443_005:0933c28_8": "謗者，說不實事。",
    "T23n1443_005:0933c28_9": "欲壞彼淨行者，欲損彼人清淨學處。",
    "T23n1443_005:0933c29_10": "彼於異時者，謂是別時。",
    "T23n1443_005:0934a01_11": "若問、若不問者，謂說謗已情生悔恨，不由他問知此事無根謗謗因諍起。",
    "T23n1443_005:0934a02_12": "諍有四種諍：謂鬪諍、非言諍、犯諍、事諍。",
    "T23n1443_005:0934a03_13": "由瞋故作是語者，正出謗詞。",
    "T23n1443_005:0934a04_14": "僧伽伐尸沙者，已如前說。",
    "T23n1443_005:0934a05_0": "假根謗學處第三",
    "T23n1443_005:0934a06_0": "緣處同前。",
    "T23n1443_005:0934a06_1": "時吐羅難陀尼，取相似法謗苾芻尼，廣說如上，乃至悉懷憂惱，為制學處，應如是說：「若復苾芻尼懷瞋不捨，故於清淨苾芻尼，以異非分波羅市迦法謗，欲壞彼淨行。",
    "T23n1443_005:0934a10_2": "後於異時，若問、若不問，知此是異非分事，以少相似法而為毀謗彼苾芻尼，由瞋恚故作是語者，僧伽伐尸沙。」",
    "T23n1443_005:0934a14_0": "尼謂吐羅難陀，或復餘類。",
    "T23n1443_005:0934a14_1": "異非分事者，異謂涅槃，乖生死故，八波羅市迦法非是其分。",
    "T23n1443_005:0934a16_0": "波羅市伽者，於此八中隨以一事而謗於彼，謗者誣枉其人。",
    "T23n1443_005:0934a17_1": "壞彼淨行者，意欲令其虧失淨行。",
    "T23n1443_005:0934a18_2": "廣如前說。",
    "T23n1443_005:0934a19_0": "此中犯相其事云何？",
    "T23n1443_005:0934a19_1": "若謗清淨苾芻尼，十事成犯、五事無犯。",
    "T23n1443_005:0934a20_2": "云何為十？",
    "T23n1443_005:0934a20_3": "謂不見其事、不聞、不疑，便作如是虛誑想。",
    "T23n1443_005:0934a21_4": "實無見等，妄言我有見聞疑，作是說時得僧伽伐尸沙。",
    "T23n1443_005:0934a22_5": "或聞而忘、或疑而忘，作如是解、作如是想，云：「我聞疑不忘。」",
    "T23n1443_005:0934a24_6": "作是說時得僧伽伐尸沙。",
    "T23n1443_005:0934a24_7": "或聞而信、或聞不信，而言：「我見。」",
    "T23n1443_005:0934a25_8": "或聞而疑、或聞不疑、或但自疑，而云：「我見。」",
    "T23n1443_005:0934a26_9": "作是說時得僧伽伐尸沙。",
    "T23n1443_005:0934a26_10": "是謂十事成犯。",
    "T23n1443_005:0934a27_11": "云何五事無犯？",
    "T23n1443_005:0934a27_12": "謂彼不見不聞不疑，有見等解，有見等想，作如是語：「我見聞疑。」",
    "T23n1443_005:0934a29_13": "者無犯。",
    "T23n1443_005:0934a29_14": "或聞而忘、或疑而忘，有聞疑想而言聞等，亦無有犯。",
    "T23n1443_005:0934b01_15": "如謗清淨人時十事成犯、五事無犯，若謗清淨似不清淨人，亦復如是。",
    "T23n1443_005:0934b03_0": "若謗不清淨人，十一事成犯、六事無犯。",
    "T23n1443_005:0934b03_1": "云何十一？",
    "T23n1443_005:0934b04_2": "謂不見不聞不疑，作如是解、作如是想，實無見等，妄言：「我有見聞疑。」",
    "T23n1443_005:0934b05_3": "作如是說時得僧伽伐尸沙。",
    "T23n1443_005:0934b06_4": "或見而忘、或聞而忘、或疑而忘，作如是解，作如是想，而云：「見聞疑不忘。」",
    "T23n1443_005:0934b07_5": "作是說時得僧伽伐尸沙。",
    "T23n1443_005:0934b08_6": "或聞而信、或聞而不信，而言：「我見。」",
    "T23n1443_005:0934b09_7": "或聞而疑、或聞不疑、或但自疑，而云：「我見。」",
    "T23n1443_005:0934b10_8": "作如是說時得僧伽伐尸沙。",
    "T23n1443_005:0934b10_9": "是謂十一事成犯。",
    "T23n1443_005:0934b11_10": "云何六事無犯？",
    "T23n1443_005:0934b11_11": "謂彼不見不聞不疑，有見等解，有見聞等想，作如是說：「我見聞疑。」",
    "T23n1443_005:0934b13_12": "者無犯。",
    "T23n1443_005:0934b13_13": "或見而忘、或聞而忘、或疑而忘，有見等解，有見等想，而言見聞等，亦皆無犯。",
    "T23n1443_005:0934b14_14": "是謂六事無犯(自餘實力子廣說過去因緣，如大苾芻緣中具說也。",
    "T23n1443_005:0934b15_15": ")。",
    "T23n1443_005:0934b16_0": "共染心男子交易學處第四",
    "T23n1443_005:0934b17_0": "緣處同前。",
    "T23n1443_005:0934b17_1": "於此城中有賣香男子，顏貌端正。",
    "T23n1443_005:0934b18_0": "時珠髻難陀苾芻尼，就彼男子買諸雜物，尼於男子遂起欲心，男子於尼亦懷染意。",
    "T23n1443_005:0934b19_1": "是時男子少取價直多與貨物。",
    "T23n1443_005:0934b20_2": "若有餘尼有所須者，皆憑此尼以為交易，咸起染心。",
    "T23n1443_005:0934b21_3": "尼白苾芻，苾芻白佛。",
    "T23n1443_005:0934b22_4": "佛以此緣，集諸苾芻尼，知而故問珠髻難陀苾芻尼曰：「汝實如是與染心男子共相領受為交易耶？」",
    "T23n1443_005:0934b24_5": "白言：「實爾。」",
    "T23n1443_005:0934b24_6": "世尊同前訶責，乃至制其學處，應如是說：「若復苾芻尼有染心，從染心男子共相領受，隨取何物，僧伽伐尸沙。」",
    "T23n1443_005:0934b28_0": "苾芻尼者，謂珠髻難陀，或復餘尼。",
    "T23n1443_005:0934b28_1": "染心者，謂彼二人各懷染愛。",
    "T23n1443_005:0934b29_2": "隨取何物者，隨其所取種種諸物，便犯眾教，乃至餘罪廣說如前。",
    "T23n1443_005:0934c01_3": "若俱有染心，隨取何物犯眾教罪。",
    "T23n1443_005:0934c02_4": "若尼有染心、男子無染者，得吐羅罪。",
    "T23n1443_005:0934c03_5": "若尼無染心、男子有染心，得惡作罪。",
    "T23n1443_005:0934c04_6": "若俱無染心，亦惡作罪(以不合共如此人作交易故也)。",
    "T23n1443_005:0934c06_0": "根本說一切有部苾芻尼毘奈耶卷第五"
}