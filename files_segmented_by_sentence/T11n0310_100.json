{
    "T11n0310_100:0556a02_0": "大寶積經卷第一百",
    "T11n0310_100:0556a04_0": "西晉居士聶道真譯",
    "T11n0310_100:0556a05_0": "無垢施菩薩應辯會第三十三序品第一如是我聞：一時佛遊舍衛國祇樹給孤獨園，與大比丘眾千人俱，皆是阿羅漢，諸漏已盡無復煩惱，於諸法中皆得自在，所作已辦捨於重擔，逮得己利盡諸有結，得正智解脫，心得善解脫、慧得善解脫，其心調伏如大象王，心得自在到於彼岸，入八解脫；唯除阿難一人。",
    "T11n0310_100:0556a12_1": "復有諸菩薩摩訶薩，皆大莊嚴，眾所知識，逮不退轉，盡一生補處。",
    "T11n0310_100:0556a14_0": "其名曰：寶手菩薩、德藏菩薩、慧嚴菩薩、稱意菩薩、觀世音菩薩、文殊師利法王子、悅音法王子、不思議解脫行法王子、思惟諸法無障礙法王子、彌勒菩薩、施無憂菩薩、無癡見菩薩、離惡趣菩薩、無礙行菩薩、斷幽冥菩薩、除諸蓋菩薩、辯嚴菩薩、寶德智威菩薩、金花光明德菩薩、思無礙菩薩，如是等菩薩摩訶薩萬二千人俱。",
    "T11n0310_100:0556a22_0": "爾時大德舍利弗、大德目犍連、大德摩訶迦葉、大德須菩提、大德富樓那彌多羅尼子、大德離越、大德阿那律、大德阿難，及文殊師利法王子、無癡見菩薩、寶相菩薩、離惡趣菩薩、除諸蓋菩薩、觀世音菩薩、辯嚴菩薩、無癡行菩薩，如是等八大菩薩及八大聲聞，晨朝執持衣鉢欲入舍衛城乞食。",
    "T11n0310_100:0556a28_1": "時於道中，各作是念共論斯事。",
    "T11n0310_100:0556b01_0": "爾時大德舍利弗言：「我當入如是定已，詣舍衛城乞食，願令城中一切眾生聞四聖諦。」",
    "T11n0310_100:0556b02_1": "大德目犍連言：「我當入如是定，詣舍衛城乞食，願令城中一切眾生無有魔事。」",
    "T11n0310_100:0556b04_2": "摩訶迦葉言：「我當入如是定，詣舍衛城乞食，願令城中眾生其施我者，令獲無盡之報乃至泥洹。」",
    "T11n0310_100:0556b06_3": "大德須菩提言：「我當入如是定，詣舍衛城乞食，願城中眾生其見我者，以此因緣令彼眾生天上人中受諸快樂得盡苦際。」",
    "T11n0310_100:0556b09_4": "大德富樓那彌多羅尼子言：「我當入如是定，詣舍衛城乞食，願令城中一切外道梵志尼揵子等悉得正見。」",
    "T11n0310_100:0556b12_5": "大德離越言：「我當入如是定，詣舍衛城乞食，願令城中一切眾生得無諍樂。」",
    "T11n0310_100:0556b13_6": "大德阿那律言：「我當入如是定，詣舍衛城乞食，願令城中一切眾生識宿業報。」",
    "T11n0310_100:0556b15_7": "大德阿難言：「我當入如是定，詣舍衛城乞食，願令城中一切眾生，先所聞法皆悉現前。」",
    "T11n0310_100:0556b17_8": "文殊師利法王子作是念言：「我當令舍衛城中一切門戶窓牖牆壁器物、樹木枝葉花果、衣服瓔珞，皆令出空無相無願、無所有、無我、無戲論、無性之聲。」",
    "T11n0310_100:0556b20_9": "無癡見菩薩作是念言：「我當令舍衛城中若有眾生應得阿耨多羅三藐三菩提者，其所見物皆是如來像，又令決定於阿耨多羅三藐三菩提。」",
    "T11n0310_100:0556b24_10": "寶相菩薩作是念言：「我當令舍衛城中一切族姓室宅之中，寶藏勇出具諸七寶。」",
    "T11n0310_100:0556b26_0": "離惡趣菩薩作是念言：「我當令舍衛城中若有眾生應墮惡趣者，盡使現世輕受速脫苦惱。」",
    "T11n0310_100:0556b28_1": "除諸蓋菩薩作是念言：「我當令舍衛城中眾生盡除五蓋。」",
    "T11n0310_100:0556b29_2": "觀世音菩薩作是念言：「我當令舍衛城中眾生，牢獄繫閉速得解脫，臨當死者即得濟命，恐怖之者即得無畏。」",
    "T11n0310_100:0556c02_3": "辯嚴菩薩作是念言：「我當令舍衛城中眾生，其見我者皆得辭辯，以諸妙偈互相問答。」",
    "T11n0310_100:0556c04_4": "無癡行菩薩作是念言：「我當令舍衛城中若有眾生其見我者得無癡見，決定於阿耨多羅三藐三菩提。」",
    "T11n0310_100:0556c07_5": "如是等八大菩薩及八大聲聞共論上事，遂至舍衛城門。",
    "T11n0310_100:0556c09_0": "爾時城內波斯匿王女，名曰無垢施，始年八歲，顏貌端嚴世所希有。",
    "T11n0310_100:0556c10_1": "其女於二月八日佛(丹本沸)星現日，與五百婆羅門俱，持滿瓶水出至城外浴洗天像。",
    "T11n0310_100:0556c12_2": "爾時五百婆羅門見諸比丘在門外立，見已皆為不吉。",
    "T11n0310_100:0556c13_3": "時婆羅門眾中最長宿者年百二十，名曰梵天，謂無垢施女言：「今諸比丘在門外立。",
    "T11n0310_100:0556c15_4": "此事不吉，我等宜還入城，不須見此。",
    "T11n0310_100:0556c16_5": "若見此已，於祀祠宜利吉祥等事皆為不吉。」",
    "T11n0310_100:0556c17_6": "爾時無垢施女以偈答婆羅門言：「此等皆無受，　　第一所應讚，　能為多眾生，　　洗除一切惡。",
    "T11n0310_100:0556c21_0": "　此等皆清淨，　　盡見四聖諦，　外道非清淨，　　為癡冥所覆。",
    "T11n0310_100:0556c23_0": "　兩足尊福田，　　施此報無量，　種於此中者，　　於三有無盡。",
    "T11n0310_100:0556c25_0": "　戒行淨具足，　　出淤泥無著，　行世如良醫，　　治救病眾生。",
    "T11n0310_100:0556c27_0": "　佛為世中勝，　　是諸法之王，　此等是佛子，　　成辦阿羅漢。",
    "T11n0310_100:0556c29_0": "　如是行菩薩，　　慧人云何離？",
    "T11n0310_100:0557a01_0": "　行此妙行者，　　世人所應讚。",
    "T11n0310_100:0557a02_0": "　此等是慧人，　　久遠常行施，　梵志敬此者，　　眾事吉無疑。",
    "T11n0310_100:0557a04_0": "　讚此具相者，　　心淨良福田，　梵志若信者，　　得喜無憂樂。」",
    "T11n0310_100:0557a06_0": "爾時梵志復以偈答無垢施女言：「勿隨愚小心，　　祠莫見沙門，　剃髮被袈裟，　　求樂者莫近。",
    "T11n0310_100:0557a09_0": "　汝父母不喜，　　我等懷慚愧，　汝若欲行施，　　其事亦不吉。",
    "T11n0310_100:0557a11_0": "　善哉勿恭敬，　　此等諸比丘。」",
    "T11n0310_100:0557a12_0": "爾時無垢施女以偈報梵志言：「我若墮惡道，　　父母諸眷屬，　財寶及勇健，　　盡所不能救；　除彼威德眾，　　誰能救我者。",
    "T11n0310_100:0557a16_0": "　敬佛法眾故，　　捨身及壽命，　除尊三寶已，　　更無可依道。」",
    "T11n0310_100:0557a18_0": "爾時梵志問無垢施女言：「汝未曾見佛及僧，亦未曾聞法，何由有此信？」",
    "T11n0310_100:0557a19_1": "無垢施女報梵志言：「我初生七日時，處高殿上在金足床，見五百天子飛行虛空，以無量功德讚歎佛法僧，我時得聞。",
    "T11n0310_100:0557a22_2": "復有一天子，未曾見佛聞法及覩眾僧，問諸天子言：『佛者何似也？』",
    "T11n0310_100:0557a23_3": "彼諸天子知我至心，并答一天子所問，為生喜悅故而說偈言：「『其髮如紺青，　　清淨而右旋，　　佛面如滿月，　　百葉蓮花色，　　毫相如珂雪，　　右旋人樂觀，　　黑蜂遶青蓮，　　眉目亦如是。",
    "T11n0310_100:0557b01_0": "　　頰車如師子，　　眼眴如牛王，　　脣如頻婆果，　　齒白密齊平，　　其髮如鵝行，　　舌廣而覆面，　　暢音甚清淨，　　聞者皆歡喜。",
    "T11n0310_100:0557b05_0": "　　孔雀鵝鴈聲，　　音如琉璃琴，　　緊那眾鈴聲，　　迦陵頻伽音，　　拘那羅鳥音，　　命命拘吉羅，　　及種種音樂，　　佛聲亦如是。",
    "T11n0310_100:0557b09_0": "　　其吼如師子，　　能破諸競論，　　除去諸垢惱，　　實語斷諸見。",
    "T11n0310_100:0557b11_0": "　　處在於大眾，　　能盡諸問疑，　　不謬而和柔，　　悅可於眾心。",
    "T11n0310_100:0557b13_0": "　　去離於二邊，　　正說於中道，　　恒說適意音，　　聞音皆歡喜。",
    "T11n0310_100:0557b15_0": "　　口行無諂曲，　　隨語各得解，　　佛語慧莊嚴，　　如雜妙花鬘。",
    "T11n0310_100:0557b17_0": "　　項圓臂修直，　　掌平輪相淨，　　手指纖長妙，　　爪如赤銅色。",
    "T11n0310_100:0557b19_0": "　　佛身堅平滿，　　細腰師子體，　　深齊而圓好，　　陰藏如馬王。",
    "T11n0310_100:0557b21_0": "　　其身如金山，　　一孔一毛生，　　右旋而上向，　　其喻如龍象。",
    "T11n0310_100:0557b23_0": "　　傭髀鹿[跳-兆+專]腸，　　踝平鈎鎖骨，　　足平輪相現，　　千輻具分明。』",
    "T11n0310_100:0557b25_0": "「梵志！",
    "T11n0310_100:0557b25_1": "爾時諸天子在虛空中，以如此事讚歎如來。",
    "T11n0310_100:0557b26_2": "復次，如來應供度一切有至於彼岸得大慈悲，如大醫王護諸眾生。",
    "T11n0310_100:0557b27_3": "憎愛不染，如蓮花在水。",
    "T11n0310_100:0557b28_4": "於世尊功德，我歎少分耳。",
    "T11n0310_100:0557b28_5": "梵志！",
    "T11n0310_100:0557b29_6": "我生適七日，聞世尊如是實功德，自爾已來恒無睡眠，亦無欲覺瞋恚覺惱覺。",
    "T11n0310_100:0557c01_7": "自是已來，我於父母兄弟姊妹親屬、財寶瓔珞衣服、城邑園觀及己身壽命，盡無戀愛之心，唯除念佛。",
    "T11n0310_100:0557c04_8": "如來在在處處有所說法，繫心往聽悉皆受持，若文若義不失一句。",
    "T11n0310_100:0557c05_9": "梵志！",
    "T11n0310_100:0557c05_10": "我於日夜未甞不見諸佛世尊。",
    "T11n0310_100:0557c06_11": "梵志！",
    "T11n0310_100:0557c06_12": "我觀佛無厭、聽法無足、供眾無倦。」",
    "T11n0310_100:0557c07_13": "爾時無垢施女如是種種讚佛法眾。",
    "T11n0310_100:0557c08_14": "時梵天婆羅門等五百人，皆發阿耨多羅三藐三菩提心。",
    "T11n0310_100:0557c09_15": "時無垢施女即下車步，進詣諸菩薩聲聞所。",
    "T11n0310_100:0557c10_16": "到已盡頂禮其足，以恭敬尊重心詣大德舍利弗所。",
    "T11n0310_100:0557c11_17": "到已前立，謂舍利弗言：「我是女人，智慧微淺多諸煩惱，又多放逸樂卑下事，為不順思惟所牽。",
    "T11n0310_100:0557c14_18": "善哉大德舍利弗！",
    "T11n0310_100:0557c14_19": "為憐愍我故，說微妙法。",
    "T11n0310_100:0557c15_20": "我得聞已，長夜利益增長安樂。」",
    "T11n0310_100:0557c15_21": "始論此事，王波斯匿來至其所。",
    "T11n0310_100:0557c16_22": "聞其所說，王命無垢施女言：「汝諸快樂悉無所少，何為憂色而不睡眠、不樂世樂？",
    "T11n0310_100:0557c18_23": "時王波斯匿即為其女而說偈言：「端嚴如天女，　　澡浴塗香服，　瓔珞等具足，　　何憂不睡眠？",
    "T11n0310_100:0557c22_0": "　國富多財寶，　　父母得自由，　有何不可樂，　　而不睡眠耶？",
    "T11n0310_100:0557c24_0": "　汝悅眾親意，　　諸人悉敬望，　我種種莊嚴，　　汝何為不樂？",
    "T11n0310_100:0557c26_0": "　汝見聞何事，　　而懷此憂慼？",
    "T11n0310_100:0557c27_0": "　善哉何所願？",
    "T11n0310_100:0557c27_1": "　　汝語我此事。」",
    "T11n0310_100:0557c28_0": "爾時無垢施女以偈答父王言：「王不覺家中，　　陰界入諸羸，　居世如幻妓，　　人命無暫停。",
    "T11n0310_100:0558a02_0": "　飲毒誰能眠？",
    "T11n0310_100:0558a02_1": "　　處死誰有歡？",
    "T11n0310_100:0558a03_0": "　墜巖何望活？",
    "T11n0310_100:0558a03_1": "　　世相皆如是。",
    "T11n0310_100:0558a04_0": "　如人處蛇間，　　何有睡與欲？",
    "T11n0310_100:0558a05_0": "　四大如毒蛇，　　何有歡樂心？",
    "T11n0310_100:0558a06_0": "　為諸怨所遶，　　如飢何有樂？",
    "T11n0310_100:0558a07_0": "　為諸怨國者，　　父王何有樂？",
    "T11n0310_100:0558a08_0": "　自從見世尊，　　發心願成佛，　王我未見聞，　　菩薩暫放逸。」",
    "T11n0310_100:0558a10_0": "聲聞品第二",
    "T11n0310_100:0558a11_0": "爾時無垢施女謂舍利弗言：「大德！",
    "T11n0310_100:0558a11_1": "我欲少有所問，願為解說，以憐愍故。",
    "T11n0310_100:0558a12_2": "世尊記仁者智慧中最為第一。",
    "T11n0310_100:0558a13_3": "此慧是有為耶？",
    "T11n0310_100:0558a13_4": "是無為耶？",
    "T11n0310_100:0558a13_5": "若是有為，虛誑非實法。",
    "T11n0310_100:0558a14_6": "若是無為，無為法者則無有生，無生之法則無有起。",
    "T11n0310_100:0558a15_7": "以無起故，大德智慧則無所有。」",
    "T11n0310_100:0558a16_8": "舍利弗即便默然。",
    "T11n0310_100:0558a16_9": "大德目犍連謂舍利弗言：「大德！",
    "T11n0310_100:0558a17_10": "何為不答無垢施女所問？」",
    "T11n0310_100:0558a18_11": "舍利弗答目犍連言：「此女不問有為之法，乃問第一義諦。",
    "T11n0310_100:0558a19_12": "第一義中則無言說，是故不可以言而答。」",
    "T11n0310_100:0558a20_13": "時無垢施女謂目犍連言：「世尊記大德於神足人中最為第一。",
    "T11n0310_100:0558a21_14": "大德乘神足時，為眾生想耶？",
    "T11n0310_100:0558a22_15": "為作法想耶？",
    "T11n0310_100:0558a22_16": "若住眾生想者，眾生無實，彼神足亦無實。",
    "T11n0310_100:0558a23_17": "若住法想者，法無變異，若無變異則無所得，若無所得則無分別。」",
    "T11n0310_100:0558a25_18": "大德目犍連即便默然。",
    "T11n0310_100:0558a25_19": "摩訶迦葉謂目犍連言：「大德！",
    "T11n0310_100:0558a26_20": "何為不答無垢施女所問？」",
    "T11n0310_100:0558a27_21": "目犍連言：「此女不問分別神足。",
    "T11n0310_100:0558a27_22": "諸如來菩提無作無分別，此則不可言說。」",
    "T11n0310_100:0558a28_23": "時無垢施女謂摩訶迦葉言：「世尊記大德頭陀人中最為第一。",
    "T11n0310_100:0558b01_24": "又復大德憐愍眾生故，入八解脫已而受施，乃至一念而受他施，以身報耶？",
    "T11n0310_100:0558b02_25": "以心報耶？",
    "T11n0310_100:0558b03_26": "若以身報，身性無記，喻如草木牆壁瓦礫等無異，是故不能必報施恩。",
    "T11n0310_100:0558b04_27": "若以心報，心念念不停，亦不能報。",
    "T11n0310_100:0558b05_28": "若除身心，則無為法。",
    "T11n0310_100:0558b06_0": "若無為法誰能報者？」",
    "T11n0310_100:0558b06_1": "摩訶迦葉即便默然。",
    "T11n0310_100:0558b06_2": "大德須菩提謂摩訶迦葉言：「何為不答無垢施女所問？」",
    "T11n0310_100:0558b08_3": "摩訶迦葉答須菩提言：「此女所問，問法真際。",
    "T11n0310_100:0558b09_4": "此理不可以言宣答。」",
    "T11n0310_100:0558b09_5": "時無垢施女謂須菩提言：「世尊記大德於無諍人中最為第一。",
    "T11n0310_100:0558b11_6": "此無諍行，入有性耶？",
    "T11n0310_100:0558b11_7": "入如性耶？",
    "T11n0310_100:0558b11_8": "若入如性，如非生相、如非滅相。",
    "T11n0310_100:0558b12_9": "若不生相若非滅相則是平等，若是平等則是如爾，若是如爾則是無作，若是無作則無言說，若無言說則不可思議，若不可思議則不可宣表。",
    "T11n0310_100:0558b15_10": "若在有性，有性虛誑。",
    "T11n0310_100:0558b16_11": "若是虛誑，非聖所行。」",
    "T11n0310_100:0558b16_12": "大德須菩提即便默然。",
    "T11n0310_100:0558b17_13": "富樓那彌多羅尼子謂須菩提言：「何不答無垢施女所問？」",
    "T11n0310_100:0558b18_14": "須菩提答富樓那言：「我於理不應有答，唯有默然是我樂處。",
    "T11n0310_100:0558b19_15": "此女所問問無戲論法，若有言說則生過患。",
    "T11n0310_100:0558b20_16": "法性無說是無諍行。」",
    "T11n0310_100:0558b21_17": "時無垢施女謂富樓那言：「世尊記大德於說法人中最為第一。",
    "T11n0310_100:0558b22_18": "若說法時，說有境界法耶？",
    "T11n0310_100:0558b23_19": "無境界法耶？",
    "T11n0310_100:0558b23_20": "若說有境界法，則與凡夫等。",
    "T11n0310_100:0558b24_21": "所以者何？",
    "T11n0310_100:0558b24_22": "以凡夫說有境界法故，是以大德不離凡夫法。",
    "T11n0310_100:0558b25_23": "若無境界則無所有。",
    "T11n0310_100:0558b26_24": "若無所有，何名說法人中最為第一？」",
    "T11n0310_100:0558b26_25": "富樓那即便默然。",
    "T11n0310_100:0558b27_26": "大德離越謂富樓那言：「大德！",
    "T11n0310_100:0558b28_0": "何為不答無垢施女所問？」",
    "T11n0310_100:0558b28_1": "富樓那答離越言：「此女不問有為，問第一義。",
    "T11n0310_100:0558b29_2": "第一義中則無言說，是故無理可答。」",
    "T11n0310_100:0558c01_3": "時無垢施女謂離越言：「世尊記大德於行禪人中最為第一。",
    "T11n0310_100:0558c02_4": "大德禪時，依有心禪耶？",
    "T11n0310_100:0558c03_5": "無心禪耶。",
    "T11n0310_100:0558c03_6": "若依心入禪，心如幻化不實，此定亦復不實。",
    "T11n0310_100:0558c04_7": "若無心入禪，諸外法草木枝葉花果等亦應得禪。",
    "T11n0310_100:0558c05_8": "所以者何？",
    "T11n0310_100:0558c06_0": "以彼同無心故。」",
    "T11n0310_100:0558c06_1": "大德離越即便默然。",
    "T11n0310_100:0558c06_2": "大德阿那律謂離越言：「何不答無垢施女所問也？」",
    "T11n0310_100:0558c07_3": "離越答阿那律言：「此女所問諸佛行處，是非聲聞所答。」",
    "T11n0310_100:0558c09_4": "時無垢施女言：「諸佛法、聲聞法有異耶？",
    "T11n0310_100:0558c10_5": "若是有異，無為有二耶？",
    "T11n0310_100:0558c10_6": "諸賢聖皆行無為，無為之法則無有生，若無有生則是無二，若是無二則是如爾。",
    "T11n0310_100:0558c12_7": "如爾無二，是故大德離越何為作是說耶？」",
    "T11n0310_100:0558c13_8": "時無垢施女謂阿那律言：「世尊記大德於諸天眼人中最為第一。",
    "T11n0310_100:0558c14_9": "大德以天眼所見，為有物耶？",
    "T11n0310_100:0558c15_10": "為無物耶？",
    "T11n0310_100:0558c15_11": "若見有物則為見常，若見無物則為見斷，若離二邊則為無見。」",
    "T11n0310_100:0558c17_12": "大德阿那律即便默然。",
    "T11n0310_100:0558c17_13": "大德阿難謂阿那律言：「何為不答無垢施女所問？」",
    "T11n0310_100:0558c18_14": "阿那律答阿難言：「此女所問為壞假名，是故不可以假名而答。」",
    "T11n0310_100:0558c20_15": "時無垢施女謂阿難言：「世尊記大德於多聞人中最為第一。",
    "T11n0310_100:0558c21_16": "此多聞法，為是實義耶？",
    "T11n0310_100:0558c22_17": "為是文字耶？",
    "T11n0310_100:0558c22_18": "若是實義，義不可說。",
    "T11n0310_100:0558c23_19": "若不可說法，則非耳識所知。",
    "T11n0310_100:0558c23_20": "若非耳識所知，復不可說。",
    "T11n0310_100:0558c24_21": "若以文字，世尊說言依於了義不依文字。",
    "T11n0310_100:0558c25_22": "是故大德阿難亦非多聞亦非了義。」",
    "T11n0310_100:0558c26_23": "大德阿難即便默然。",
    "T11n0310_100:0558c26_24": "文殊師利法王子謂大德阿難言：「何為不答無垢施女所問也？」",
    "T11n0310_100:0558c28_25": "阿難言：「此女所問多聞離於文字，此則不可以音聲而答。",
    "T11n0310_100:0558c29_26": "問於平等，平等非心，離心相故。",
    "T11n0310_100:0559a01_27": "此非學地人法，我何能答耶？",
    "T11n0310_100:0559a01_28": "此是諸如來法王至彼岸處。」",
    "T11n0310_100:0559a03_0": "菩薩品第三",
    "T11n0310_100:0559a04_0": "爾時無垢施女謂文殊師利法王子言：「世尊記汝於深解菩薩中最為第一。",
    "T11n0310_100:0559a05_1": "汝為以十二因緣深為深耶？",
    "T11n0310_100:0559a06_2": "為以真深為深耶？",
    "T11n0310_100:0559a06_3": "若以十二因緣深為深，無有眾生成十二因緣深者。",
    "T11n0310_100:0559a07_4": "所以者何？",
    "T11n0310_100:0559a08_5": "以十二因緣無來無去故，非眼識所知、非耳鼻舌身意識所知，此中十二因緣非是行法。",
    "T11n0310_100:0559a10_6": "若以真深為深，真深則非深，亦無得真深者。」",
    "T11n0310_100:0559a11_7": "文殊師利答無垢施女言：「以始際深故深。」",
    "T11n0310_100:0559a12_8": "無垢施女問文殊師利言：「始際則非際，是故汝知亦非知。」",
    "T11n0310_100:0559a13_9": "文殊師利答無垢施女言：「以無知得無得，故言始際耳。」",
    "T11n0310_100:0559a14_10": "無垢施女問文殊師利言：「無得之中無有言分，過言語道無有所說。」",
    "T11n0310_100:0559a16_11": "文殊師利答無垢施女言：「說假文字說耳。」",
    "T11n0310_100:0559a17_12": "無垢施女語文殊師利言：「諸佛菩提過字句言說，是故菩提則不可說。」",
    "T11n0310_100:0559a18_13": "爾時無垢施女謂無癡見菩薩言：「汝善男子作是言：『我作是念詣舍衛城，願令城中眾生必定應得阿耨多羅三藐三菩提者，其所見物盡是如來像，又令決定於阿耨多羅三藐三菩提。』",
    "T11n0310_100:0559a23_14": "若見如來時，為色身觀耶？",
    "T11n0310_100:0559a23_15": "為用法身觀耶？",
    "T11n0310_100:0559a24_16": "若以色身觀者則不見佛，如世尊說，若見我色身、聞我音聲者，彼人邊見，非為見我。",
    "T11n0310_100:0559a26_0": "若以法身，法身不可見。",
    "T11n0310_100:0559a26_1": "所以者何？",
    "T11n0310_100:0559a26_2": "法身離見聞，不可取故，是以不可見聞。」",
    "T11n0310_100:0559a27_3": "時無癡見菩薩即便默然。",
    "T11n0310_100:0559a28_4": "寶相菩薩謂無癡見菩薩言：「善男子！",
    "T11n0310_100:0559a29_5": "何故不答無垢施女所問？」",
    "T11n0310_100:0559a29_6": "無癡見菩薩言：「無垢施女所問無性法，此無性法不可說，是故不答。」",
    "T11n0310_100:0559b02_7": "無垢施女言：「善男子！",
    "T11n0310_100:0559b02_8": "我不問無性法，無性法不可問。",
    "T11n0310_100:0559b03_9": "學已而答則無有礙。」",
    "T11n0310_100:0559b03_10": "爾時無垢施女謂寶相菩薩言：「善男子！",
    "T11n0310_100:0559b04_11": "汝言：『我當作是念詣舍衛城，願令城中一切種族居家寶藏勇出具足七寶。』",
    "T11n0310_100:0559b06_12": "汝施寶之心，為有染著耶？",
    "T11n0310_100:0559b07_13": "無染著耶？",
    "T11n0310_100:0559b07_14": "若有染著，則與凡愚同。",
    "T11n0310_100:0559b07_15": "所以者何？",
    "T11n0310_100:0559b08_16": "以凡夫有愛著故。",
    "T11n0310_100:0559b08_17": "若無愛著，無愛著中無有施寶。」",
    "T11n0310_100:0559b09_18": "時寶相菩薩即便默然。",
    "T11n0310_100:0559b09_19": "時無垢施女謂離惡趣菩薩：「善男子！",
    "T11n0310_100:0559b10_20": "汝言：『我作是念詣舍衛城，願令城中若有眾生應墮惡趣者，盡使現世輕受速脫苦惱。』",
    "T11n0310_100:0559b12_21": "如來說業不可思議，此不可思議業可速斷耶？",
    "T11n0310_100:0559b13_22": "若可斷者，則違如來所說。",
    "T11n0310_100:0559b14_23": "若不知，云何而能輕受速斷？",
    "T11n0310_100:0559b15_0": "若能斷者，於無主法中汝則是主。",
    "T11n0310_100:0559b15_1": "若能斷者亦當能不斷。」",
    "T11n0310_100:0559b16_2": "離惡趣菩薩答無垢施女言：「我以願力故能令輕受速斷。」",
    "T11n0310_100:0559b17_3": "無垢施女問離惡趣菩薩言：「善男子！",
    "T11n0310_100:0559b18_4": "諸法如性，不可以願力而受。」",
    "T11n0310_100:0559b19_5": "時離惡趣菩薩即便默然。",
    "T11n0310_100:0559b19_6": "爾時無垢施女謂除諸蓋菩薩：「善男子！",
    "T11n0310_100:0559b20_7": "汝言：『我當作是念，願令舍衛城中眾生盡除五蓋。』",
    "T11n0310_100:0559b21_8": "汝作是念：『入是定已，能令眾生不為五蓋所覆。』",
    "T11n0310_100:0559b22_9": "於此定中，己自在耶？",
    "T11n0310_100:0559b23_10": "他自在耶？",
    "T11n0310_100:0559b23_11": "若己自在，無由及彼。",
    "T11n0310_100:0559b24_0": "一切諸法無至彼者，云何汝入禪定去他五蓋？",
    "T11n0310_100:0559b25_1": "若他自在，則不能利益於他。」",
    "T11n0310_100:0559b25_2": "除諸蓋菩薩答無垢施女言：「此行以慈為首。」",
    "T11n0310_100:0559b26_3": "無垢施女問除諸蓋菩薩言：「諸佛皆行慈行。",
    "T11n0310_100:0559b27_4": "善男子！",
    "T11n0310_100:0559b27_5": "叵有佛因眾生不以五蓋為患者也？」",
    "T11n0310_100:0559b28_6": "除諸蓋菩薩即便默然。",
    "T11n0310_100:0559b29_7": "時無垢施女謂觀世音菩薩：「善男子！",
    "T11n0310_100:0559c01_8": "汝言：『我當作是念，願令舍衛城中眾生牢獄繫閉速得解脫，臨當死者即得濟命，恐怖之者即得無畏。』",
    "T11n0310_100:0559c03_9": "夫言畏者，是有取耶？",
    "T11n0310_100:0559c03_10": "無取耶？",
    "T11n0310_100:0559c04_11": "若是有取者，凡愚之人亦復有取，是故不然。",
    "T11n0310_100:0559c05_12": "若是無取則無所施，無施法中何得有除？」",
    "T11n0310_100:0559c06_13": "觀世音菩薩即便默然。",
    "T11n0310_100:0559c06_14": "辯嚴菩薩謂觀世音菩薩：「善男子！",
    "T11n0310_100:0559c07_15": "何為不答無垢施女之所問耶？」",
    "T11n0310_100:0559c08_16": "觀世音菩薩言：「此女不問生滅法，是故不可答。」",
    "T11n0310_100:0559c09_17": "無垢施女問觀世音菩薩言：「叵有是無生無滅問耶？」",
    "T11n0310_100:0559c10_18": "觀世音答無垢施女曰：「無生無滅中乃無文字言說。」",
    "T11n0310_100:0559c11_19": "無垢施女問觀世音言：「諸智慧者於無文字假說文字，然不著文字。",
    "T11n0310_100:0559c13_20": "法性無礙，是故慧者不礙文字。」",
    "T11n0310_100:0559c13_21": "時無垢施女謂辯嚴菩薩：「善男子！",
    "T11n0310_100:0559c14_22": "汝言：『我當作是念，願令舍衛城中眾生其見我者皆得辭辯，以諸妙偈互相問答。』",
    "T11n0310_100:0559c16_23": "善男子！",
    "T11n0310_100:0559c16_24": "汝此所施辭辯者，以覺起耶？",
    "T11n0310_100:0559c17_25": "若以覺起者，一切有為皆由覺觀而起，是故非寂靜。",
    "T11n0310_100:0559c18_26": "若以愛起者，所施則虛。」",
    "T11n0310_100:0559c19_27": "辯嚴菩薩答無垢施女言：「此是我初發菩提心時，願其見我者皆得辭辯，以諸妙偈互相問答。」",
    "T11n0310_100:0559c21_28": "時無垢施女問辯嚴菩薩言：「善男子！",
    "T11n0310_100:0559c22_0": "汝今即有發菩提心願耶？",
    "T11n0310_100:0559c22_1": "若即有者則是常見，若今無者不可以施彼，是故所願則虛。」",
    "T11n0310_100:0559c23_2": "時辯嚴即便默然。",
    "T11n0310_100:0559c24_3": "爾時無垢施女謂無癡行菩薩：「善男子！",
    "T11n0310_100:0559c25_4": "汝言：『我作是念，願令舍衛城中若有眾生其見我者得無癡見，決定於阿耨多羅三藐三菩提。』",
    "T11n0310_100:0559c27_5": "此菩提為是有耶？",
    "T11n0310_100:0559c27_6": "為是無耶？",
    "T11n0310_100:0559c28_7": "若是有者，是有為菩提執於邊見。",
    "T11n0310_100:0559c28_8": "若是無者，則是虛妄亦墮邊見。」",
    "T11n0310_100:0559c29_9": "時無癡見菩薩答無垢施女言：「此菩提者名之為智。」",
    "T11n0310_100:0560a01_10": "無垢施女問無癡見菩薩言：「此智名為生耶？",
    "T11n0310_100:0560a02_11": "為無生耶？",
    "T11n0310_100:0560a03_0": "若名為生，則非是善順思惟所生，是有為智，凡愚所知。",
    "T11n0310_100:0560a04_1": "若名無生，無生中無所有。",
    "T11n0310_100:0560a04_2": "若無所有則無分別，菩薩、聲聞、辟支佛、諸如來菩提無有分別。",
    "T11n0310_100:0560a06_3": "凡愚之人分別菩提，智慧之人則無分別。」",
    "T11n0310_100:0560a07_4": "時無癡見菩薩即便默然。",
    "T11n0310_100:0560a07_5": "爾時大德須菩提謂諸大德聲聞并諸大菩薩言：「諸大德！",
    "T11n0310_100:0560a09_6": "我等宜還，不須入舍衛城乞食。",
    "T11n0310_100:0560a09_7": "所以者何？",
    "T11n0310_100:0560a10_8": "無垢施女所說即是智者法食。",
    "T11n0310_100:0560a10_9": "我等今日樂於法食，不須摶食。」",
    "T11n0310_100:0560a11_10": "無垢施女問須菩提言：「如說諸法無上無下，於此法中當有何求而行乞耶？",
    "T11n0310_100:0560a13_11": "大德！",
    "T11n0310_100:0560a13_12": "不戲論法是比丘所行，不可樂於戲論。",
    "T11n0310_100:0560a14_13": "此是無依之法，非依止者所行。",
    "T11n0310_100:0560a15_14": "賢聖所行無有退轉。」",
    "T11n0310_100:0560a15_15": "爾時八大聲聞、八大菩薩，梵天等五百婆羅門，無垢施女，波斯匿王及諸大眾，俱詣佛所。",
    "T11n0310_100:0560a17_16": "到已頂禮佛足，右遶三匝却坐一面。",
    "T11n0310_100:0560a18_17": "無垢施女別遶七匝，頂禮佛足，合掌而立以偈問佛：「我問無等尊，　　應供無量稱，　施眾甘露喜，　　菩薩云何行？",
    "T11n0310_100:0560a22_0": "　云何在道樹，　　破魔降勞怨？",
    "T11n0310_100:0560a23_0": "　云何動天地，　　山王及林藪？",
    "T11n0310_100:0560a24_0": "　云何放光明，　　顯發無量稱？",
    "T11n0310_100:0560a25_0": "　願大悲世尊，　　說應菩提行。",
    "T11n0310_100:0560a26_0": "　云何得總持，　　如來妙音聲？",
    "T11n0310_100:0560a27_0": "　云何能修持，　　清淨妙勝定？",
    "T11n0310_100:0560a28_0": "　云何諸行人，　　能得神足力？",
    "T11n0310_100:0560a29_0": "　今勸請世尊，　　說諸人實行。",
    "T11n0310_100:0560b01_0": "　云何得專念，　　及與堅固心？",
    "T11n0310_100:0560b02_0": "　云何得應辯，　　微妙成具足？",
    "T11n0310_100:0560b03_0": "　云何得順理，　　含眾義圓足？",
    "T11n0310_100:0560b04_0": "　美說微妙法，　　慧者無所礙。",
    "T11n0310_100:0560b05_0": "　云何樂施慧，　　淨戒及忍辱，　善精進禪定，　　智慧照世間？",
    "T11n0310_100:0560b07_0": "　云何憶宿命，　　天眼明了見，　天耳他心智，　　神足過諸剎？",
    "T11n0310_100:0560b09_0": "　云何不處胎，　　化生蓮花中，　恒於諸佛前，　　說空無我法？",
    "T11n0310_100:0560b11_0": "　云何等怨親，　　斷愛及荒穢，　志行無高下，　　其猶如風地？",
    "T11n0310_100:0560b13_0": "　利衰及毀譽，　　稱譏與苦樂，　云何捨八法，　　行世猶如日？",
    "T11n0310_100:0560b15_0": "　云何不諂諍，　　除我捨憍慢，　寂靜處禪定，　　智者樂實義？",
    "T11n0310_100:0560b17_0": "　云何不愛樂，　　妻子及財寶？",
    "T11n0310_100:0560b18_0": "　云何諸行人，　　樂於閑靜處？",
    "T11n0310_100:0560b19_0": "　云何如飛鳥，　　亦如麟一角？",
    "T11n0310_100:0560b20_0": "　云何樂正法，　　及樂喜悅心？",
    "T11n0310_100:0560b21_0": "　云何諸智人，　　觀地水火風，　無傾動分別，　　處禪如虛空，　不行非法行，　　不樂觀他行，　寧捨於身命，　　終不捨離法？",
    "T11n0310_100:0560b25_0": "　云何於菩提，　　生想如世尊，　生世尊想已，　　能發菩提願？",
    "T11n0310_100:0560b27_0": "　云何得淨土，　　及與清淨僧，　智者得長壽，　　稱名獲安樂，　方便至彼岸，　　見諦不取證，　能度無量眾，　　勸樂行善根？",
    "T11n0310_100:0560c02_0": "　云何得端正，　　及得於化生，　智慧多財寶，　　能知眾生心？",
    "T11n0310_100:0560c04_0": "　云何憶宿命，　　常與諸佛會，　於千萬億劫，　　恒不生難處？",
    "T11n0310_100:0560c06_0": "　云何得種好，　　及三十二相？",
    "T11n0310_100:0560c07_0": "　云何善辭辯，　　及得於應辯？",
    "T11n0310_100:0560c08_0": "　云何修淨土，　　成就比丘眾，　隨所願樂處，　　能得生於彼？",
    "T11n0310_100:0560c10_0": "　導者作何行，　　能得色名稱？",
    "T11n0310_100:0560c11_0": "　得力精進等，　　云何得不壞？",
    "T11n0310_100:0560c12_0": "　云何不猶豫，　　能行菩薩道，　去離諸掉悔，　　為眾生說法？",
    "T11n0310_100:0560c14_0": "　於佛法眾中，　　云何得最勝，　寧捨己身命，　　而不誹謗法？",
    "T11n0310_100:0560c16_0": "　世尊無不知，　　今世及未來，　願大智世尊，　　次說菩薩行。」",
    "T11n0310_100:0560c18_0": "菩薩行品第四",
    "T11n0310_100:0560c19_0": "爾時世尊讚無垢施女言：「善哉善哉！",
    "T11n0310_100:0560c19_1": "汝為多安樂利益諸眾生故、憐愍世間諸天人故，問於如來諸菩薩摩訶薩如斯之行。",
    "T11n0310_100:0560c21_2": "諦聽諦聽，善思念之，吾當為汝分別解說。」",
    "T11n0310_100:0560c22_3": "時無垢施女及諸大眾皆稱：「善哉！",
    "T11n0310_100:0560c23_4": "願樂欲聞。」",
    "T11n0310_100:0560c23_5": "爾時世尊即便為說：「菩薩成就四法能破諸魔。",
    "T11n0310_100:0560c24_6": "何等為四？",
    "T11n0310_100:0560c25_7": "於他利養不生憎嫉，去離兩舌，勸多眾生令種善根，於一切眾生生慈愍心。",
    "T11n0310_100:0560c26_8": "無垢施女！",
    "T11n0310_100:0560c27_9": "是為菩薩成就四法能破諸魔。」",
    "T11n0310_100:0560c27_10": "爾時世尊欲重宣此義而說偈言：「不生憎嫉心，　　及以兩舌語，　能教多眾生，　　種善法根栽，　能修廣慈心，　　普及於十方，　善行此行者，　　能摧諸魔怨。",
    "T11n0310_100:0561a04_0": "「無垢施女！",
    "T11n0310_100:0561a04_1": "若菩薩成就四法者，能放光明過無量佛土。",
    "T11n0310_100:0561a05_2": "何謂為四？",
    "T11n0310_100:0561a05_3": "能施燈明，法欲滅時護持正法，能為放逸及墮難處眾生故往其所而為說法，能以寶飾瓔絡施佛塔廟。",
    "T11n0310_100:0561a07_4": "是為菩薩成就四法能放光明過十方剎。」",
    "T11n0310_100:0561a08_5": "爾時世尊欲重宣此義而說偈言：「若能施燈明，　　法末中護法，　開導難放逸，　　寶飾施佛廟，　是故諸菩薩，　　能放淨光明，　過無量佛土，　　所照無邊涯，　蒙光皆安樂，　　即發無上心。",
    "T11n0310_100:0561a15_0": "「無垢施女！",
    "T11n0310_100:0561a15_1": "若菩薩能成就四法者，能振動無量無邊諸佛剎土。",
    "T11n0310_100:0561a16_2": "何謂為四？",
    "T11n0310_100:0561a16_3": "如所說行，得深法忍，堅持善法，化無量眾生行阿耨多羅三藐三菩提。",
    "T11n0310_100:0561a18_4": "是為菩薩成就四法，能震動無量無邊諸佛剎土。」",
    "T11n0310_100:0561a19_5": "爾時世尊欲重明此義而說偈言：「如所說修行，　　善解深法忍，　欲得白淨法，　　堅持諸妙行，　能教無量眾，　　發於菩提心，　行此四法者，　　能動無量剎。",
    "T11n0310_100:0561a25_0": "「無垢施女！",
    "T11n0310_100:0561a25_1": "若菩薩成就四法者，得陀羅尼。",
    "T11n0310_100:0561a25_2": "何謂為四？",
    "T11n0310_100:0561a26_3": "能施淨妙種種所須，莊嚴諸婇女須者便施與，常以種種法讚歎諸如來，親近多修習般若波羅蜜。",
    "T11n0310_100:0561a28_4": "是謂菩薩成就四法得諸陀羅尼。」",
    "T11n0310_100:0561a29_5": "爾時世尊欲重明此義而說偈言：「若行種種施，　　能得陀羅尼，　莊嚴好婇女，　　隨意之所須，　悉皆能充足，　　常讚歎如來，　修諸實智慧，　　世尊之所許。",
    "T11n0310_100:0561b05_0": "　以此四事者，　　即得陀羅尼，　於百千億劫，　　所聞終不忘，　十方佛所說，　　盡能受憶念。",
    "T11n0310_100:0561b08_0": "「無垢施女！",
    "T11n0310_100:0561b08_1": "若菩薩成就四法者，能得三昧。",
    "T11n0310_100:0561b08_2": "何謂為四？",
    "T11n0310_100:0561b09_3": "多厭患生死，常樂閑靜處，常勤精進，善能成就諸所作業。",
    "T11n0310_100:0561b10_4": "是為菩薩成就四法能得三昧。」",
    "T11n0310_100:0561b11_5": "爾時世尊欲重宣此義而說偈言：「捨離諸有生，　　獨行如騏驎，　善男子勤行，　　成就所作業。",
    "T11n0310_100:0561b15_0": "　慧者能成就，　　此四勝妙法，　親近於菩提，　　求諸最勝法。",
    "T11n0310_100:0561b17_0": "　有寂靜意者，　　能得諸三昧，　覺了勝菩提，　　諸佛之行處。",
    "T11n0310_100:0561b19_0": "「無垢施女！",
    "T11n0310_100:0561b19_1": "若菩薩成就四法能得神足。",
    "T11n0310_100:0561b19_2": "何謂為四？",
    "T11n0310_100:0561b20_3": "身輕故，心輕故，於一切法中無依止故，受四界為空界故。",
    "T11n0310_100:0561b21_4": "是為菩薩成就四法能得神足。」",
    "T11n0310_100:0561b22_5": "爾時世尊欲重明此義而說偈言：「身心輕亦爾，　　智者不著法，　受此諸四界，　　與空界同等。",
    "T11n0310_100:0561b25_0": "　具此四法者，　　能得乘神足，　一念過億剎，　　供養爾所佛。",
    "T11n0310_100:0561b27_0": "「無垢施女！",
    "T11n0310_100:0561b27_1": "若菩薩成就四法得殊妙端正。",
    "T11n0310_100:0561b27_2": "何謂為四？",
    "T11n0310_100:0561b28_3": "去諸荒穢不行瞋恚，樂淨佛塔廟妙飾以供養，住威儀持戒常先意問訊，不譏說法者恒生世尊想。",
    "T11n0310_100:0561c01_4": "是為菩薩成就四法得殊妙端正。」",
    "T11n0310_100:0561c02_5": "爾時世尊欲重宣此義而說偈言：「不瞋惱他人，　　去離荒穢行，　掃灑世尊廟，　　恭敬獻飾寶，　常持於淨戒，　　發意先問訊，　於法師無礙，　　敬心如世尊。",
    "T11n0310_100:0561c07_0": "　行此四善事，　　是謂勇健者，　殊妙最第一，　　見者莫不歡。",
    "T11n0310_100:0561c09_0": "「無垢施女！",
    "T11n0310_100:0561c09_1": "若菩薩成就四法能得化生。",
    "T11n0310_100:0561c09_2": "何謂為四？",
    "T11n0310_100:0561c10_3": "彫刻蓮花、坐佛形像，以優鉢羅花、鉢頭摩花、拘末頭花、分陀利花及餘種種雜妙諸花，滿掬以散如來及諸塔廟；志願利益無量眾生，恒行和敬不譏彼短；所種善根為利益安樂多眾生脫生死苦惱；願成阿耨多羅三藐三菩提故。",
    "T11n0310_100:0561c15_4": "是為菩薩成就四法能得化生。」",
    "T11n0310_100:0561c16_5": "爾時世尊欲重宣此義而說偈言：「刻花坐尊像，　　種種花供養，　利益不惱眾，　　化生諸佛剎，　恒發弘誓願，　　度十方眾生，　以此四妙行，　　恒生諸佛剎。",
    "T11n0310_100:0561c21_0": "「無垢施女！",
    "T11n0310_100:0561c21_1": "若菩薩成就四法得大財富。",
    "T11n0310_100:0561c21_2": "何謂為四？",
    "T11n0310_100:0561c22_3": "乞者不逆，於所施物不生愛惜，恒願眾生獲多財寶，捨離諸見順於正信。",
    "T11n0310_100:0561c23_4": "是為菩薩成就四法得大財富。」",
    "T11n0310_100:0561c24_5": "爾時世尊欲重明此義而說偈言：「施心無所逆，　　於財無悋惜，　信解諸佛法，　　生生獲財富，　信解無諂嫉，　　不訟彼過患，　專心一向信，　　是故得財寶。",
    "T11n0310_100:0562a01_0": "「無垢施女！",
    "T11n0310_100:0562a01_1": "若菩薩成就四法得大智慧。",
    "T11n0310_100:0562a01_2": "何謂為四？",
    "T11n0310_100:0562a02_3": "於他法中不生憎嫉，說除過法令無疑悔，勤精進者勸不令廢，己身常樂多修空法。",
    "T11n0310_100:0562a04_4": "是為菩薩成就四法得大智慧。」",
    "T11n0310_100:0562a04_5": "爾時世尊欲重宣此義而說偈言：「不嫉於正法，　　教他除疑悔，　常將導眾生，　　修佛諸空行。",
    "T11n0310_100:0562a08_0": "　智者樂此法，　　得智慧名稱，　善解諸佛語，　　速成兩足尊。",
    "T11n0310_100:0562a10_0": "「無垢施女！",
    "T11n0310_100:0562a10_1": "若菩薩成就四法憶識宿命。",
    "T11n0310_100:0562a10_2": "何謂為四？",
    "T11n0310_100:0562a11_3": "學問誦習有所忘失者為作憶念、忘者為說；恒出適意好聲令人樂聞；常行法施不令有廢，為脫生死趣向泥洹故；願如善財入禪方便。",
    "T11n0310_100:0562a14_4": "是為菩薩成就四法能憶宿命。」",
    "T11n0310_100:0562a14_5": "爾時世尊欲重宣此義而說偈言：「廢忘令憶念，　　恒出適意音，　說法不疲倦，　　常修諸定相。",
    "T11n0310_100:0562a18_0": "　以此四法者，　　咸得識宿命，　能憶無量劫，　　速悟佛行處。",
    "T11n0310_100:0562a20_0": "「無垢施女！",
    "T11n0310_100:0562a20_1": "若菩薩成就四法常遇諸佛。",
    "T11n0310_100:0562a20_2": "何謂為四？",
    "T11n0310_100:0562a21_3": "寧捨身命不誹謗法，寧捨身命不謗菩薩，寧捨身命不親近惡知識，憶念諸佛無有厭足。",
    "T11n0310_100:0562a23_4": "是為菩薩成就四法常遇諸佛。」",
    "T11n0310_100:0562a23_5": "爾時世尊欲重宣此義而說偈言：「不謗於菩提，　　亦不毀菩薩，　樂離惡知識，　　念諸佛無厭。",
    "T11n0310_100:0562a27_0": "　大德行此行，　　得值遇諸佛，　未成正覺頃，　　恒與諸佛會。",
    "T11n0310_100:0562a29_0": "「無垢施女！",
    "T11n0310_100:0562a29_1": "若菩薩成就四法得三十二相身。",
    "T11n0310_100:0562b01_0": "何謂為四？",
    "T11n0310_100:0562b01_1": "採諸珍寶散佛塔廟；以種種香油塗塔基座；以雜花鬘嚴飾塔廟，以種種伎樂而以供養；常給侍賢聖初不違離。",
    "T11n0310_100:0562b03_2": "是為菩薩成就四法得三十二相。」",
    "T11n0310_100:0562b04_3": "爾時世尊欲重宣此義而說偈言：「採寶散塔廟，　　又以香油塗，　雜花眾伎樂，　　給侍適賢聖。",
    "T11n0310_100:0562b08_0": "　具相莊嚴身，　　端妙殊特好，　以此得眾相，　　以嚴人中尊。",
    "T11n0310_100:0562b10_0": "「無垢施女！",
    "T11n0310_100:0562b10_1": "若菩薩成就四法得八十隨形好。",
    "T11n0310_100:0562b11_0": "何謂為四？",
    "T11n0310_100:0562b11_1": "脫眾妙衣以敷法座，給侍一切終無疲厭，詣說法處無勝論心、恭敬大眾但生世尊想，勸多眾生發菩提心。",
    "T11n0310_100:0562b13_2": "是為菩薩成就四法得八十隨形好。」",
    "T11n0310_100:0562b14_3": "爾時世尊欲重宣此義而說偈言：「敷座眾妙衣，　　供養無疲厭，　不與持法競，　　勸眾發道心。",
    "T11n0310_100:0562b18_0": "　能行此法者，　　速得成眾好，　菩薩親近行，　　具好八十種。",
    "T11n0310_100:0562b20_0": "「無垢施女！",
    "T11n0310_100:0562b20_1": "若菩薩成就四法得善應辯。",
    "T11n0310_100:0562b20_2": "何謂為四？",
    "T11n0310_100:0562b21_3": "受持親近菩薩法藏；晝夜六時誦三陰經；諸佛菩提無生無滅世所難信，然能受持讀誦；廣為他說令得喜悅、不愛身命。",
    "T11n0310_100:0562b23_4": "是為菩薩成就四法得善應辯。」",
    "T11n0310_100:0562b24_5": "爾時世尊欲重宣此義而說偈言：「護持菩薩藏，　　勇猛誦三陰，　無生世相追，　　方便說令喜，　不愛於身命，　　持十力正法，　無疑慮而行，　　最上勝菩提。",
    "T11n0310_100:0562c01_0": "　修此甚深法，　　便能得應辯，　譬如雜花鬘，　　天人所樂見。",
    "T11n0310_100:0562c03_0": "「無垢施女！",
    "T11n0310_100:0562c03_1": "若菩薩成就四法得清淨土。",
    "T11n0310_100:0562c03_2": "何謂為四？",
    "T11n0310_100:0562c04_3": "不嫉妬故，等心故，護菩提行故，不親近四部眾故。",
    "T11n0310_100:0562c05_4": "是為菩薩成就四法得清淨土。」",
    "T11n0310_100:0562c06_0": "爾時世尊欲重宣此義而說偈言：「不嫉於他人，　　見彼得利喜，　等心行大慈，　　化眾無染著。",
    "T11n0310_100:0562c09_0": "　行此四無量，　　智者善守護，　得淨土無難，　　速成無上道。",
    "T11n0310_100:0562c11_0": "「無垢施女！",
    "T11n0310_100:0562c11_1": "若菩薩成就四法得清淨眾。",
    "T11n0310_100:0562c11_2": "何謂為四？",
    "T11n0310_100:0562c12_3": "不悕望他徒眾故，不和合者攝令和解，學問誦習者給其所須，捨離兩舌。",
    "T11n0310_100:0562c13_4": "是為菩薩成就四法得清淨眾。」",
    "T11n0310_100:0562c14_5": "爾時世尊欲重宣此義而說偈言：「終不望他眾，　　離者能令合，　給學人所乏，　　不離別眾生。",
    "T11n0310_100:0562c18_0": "　能行此四事，　　便得清淨眾，　為清眾故行，　　極苦亦不捨。",
    "T11n0310_100:0562c20_0": "「無垢施女！",
    "T11n0310_100:0562c20_1": "若菩薩成就四法，所願佛土隨願得生。",
    "T11n0310_100:0562c21_2": "何謂為四？",
    "T11n0310_100:0562c21_3": "於他名譽利養法中不生憎嫉；專心修習六波羅蜜；於一切菩薩生世尊想；從初發心乃至道場常等心觀，終不為利養名譽諂曲虛讚故。",
    "T11n0310_100:0562c24_4": "是為菩薩成就四法，隨所願土即得往生。」",
    "T11n0310_100:0562c25_5": "爾時世尊欲重宣此義而說偈言：「不憎他名利，　　求清淨六度，　等尊觀菩薩，　　終不諂求名。",
    "T11n0310_100:0562c29_0": "　菩薩行此善，　　能見十方界，　隨心之所願，　　即得生其中。」",
    "T11n0310_100:0563a02_0": "爾時無垢施女白佛言：「世尊！",
    "T11n0310_100:0563a02_1": "如所說菩薩行，我當奉行之。",
    "T11n0310_100:0563a03_2": "如世尊所說諸菩薩行，於此法中不行一法，則為欺誑十方現在說法諸佛。」",
    "T11n0310_100:0563a05_3": "爾時大德目連謂無垢施女言：「汝敢於佛前大師子吼，菩薩難行豈不知耶？",
    "T11n0310_100:0563a06_4": "終不以女身而得阿耨多羅三藐三菩提。」",
    "T11n0310_100:0563a07_5": "爾時無垢施女答大德目連言：「我今佛前作誠實願，若於來世必得成佛、如來、無所著、等正覺乃至佛、世尊、天人師，以此誠實之願，使此三千大千世界六變震動，於諸眾生令無惱亂。",
    "T11n0310_100:0563a11_6": "如世尊所說諸菩薩行，我盡形行者，以此實願，於虛空中雨眾天花，百千伎樂不鼓而鳴，使我變此女身成十六童子。」",
    "T11n0310_100:0563a14_7": "無垢施女發此誠實願已，即時三千大千世界六變震動，於虛空中雨眾天花，百千天樂不鼓自鳴，無垢施女即變女身成十六童子。",
    "T11n0310_100:0563a17_8": "時大德目連偏袒右肩右膝著地，合掌向佛而白佛言：「世尊！",
    "T11n0310_100:0563a19_0": "我今面禮諸佛菩薩，從初發意乃至道場。",
    "T11n0310_100:0563a19_1": "世尊！",
    "T11n0310_100:0563a20_2": "此女人乃有如是大威德神足力，能發大願，既發願已隨願皆成。」",
    "T11n0310_100:0563a21_3": "佛告目連：「如是如是，如汝所言。",
    "T11n0310_100:0563a22_4": "菩薩從初發意乃至道場，天人所禮如佛塔廟，是諸聲聞辟支佛無上福田。」",
    "T11n0310_100:0563a23_5": "於時世尊熙怡微笑，諸佛常法若微笑時，口中即出青黃赤白紫頗黎等種種色光，照於無量無邊諸佛剎土，諸天魔宮日月精光皆不復明，還攝光明從頂上入。",
    "T11n0310_100:0563a27_6": "爾時大德阿難即從坐起，更正衣服，偏袒右肩右膝著地，合掌向佛，以偈問曰：「天龍梵音師子吼，　　迦陵頻伽雷震聲，　除貪瞋癡生喜悅，　　願十力海說笑緣。",
    "T11n0310_100:0563b03_0": "　六變震動無所嬈，　　雨天妙花悅眾情，　世尊摧伏諸外道，　　猶如師子伏野干。",
    "T11n0310_100:0563b05_0": "　唯願世尊為我說，　　所以微笑之因緣。",
    "T11n0310_100:0563b06_0": "　萬億日月珠電光，　　天龍梵王諸光明，　釋迦口出淨光明，　　遏諸光明佛光勝。",
    "T11n0310_100:0563b08_0": "　眉間毫相如珂月，　　圓滿柔軟喻天衣，　白毫放光照無量，　　願說何故放斯光？",
    "T11n0310_100:0563b10_0": "　世尊齒淨無垢穢，　　方平齊密白如雪，　佛口應出雜色光，　　青黃赤白紫頗黎。",
    "T11n0310_100:0563b12_0": "　假使界壞日月落，　　地滿虛空無居處，　水性可使變為火，　　火性亦可變為水，　大海盡可令枯竭，　　如來實語終不二。",
    "T11n0310_100:0563b15_0": "　生十方趣諸眾生，　　假令一時成緣覺，　一一緣覺集諸問，　　百千萬種經億劫，　盡共集會如來前，　　各以異音同時問，　如來即以一音報，　　能斷彼眾無量疑。",
    "T11n0310_100:0563b19_0": "　成就智慧至彼岸，　　一切智慧所莊嚴，　具三十二最勝尊，　　大威德者願解說，　世尊何緣而微笑？",
    "T11n0310_100:0563b21_1": "　　授何眾生菩提記？",
    "T11n0310_100:0563b22_0": "　諸天世人咸欲聞，　　願如來演微笑音。」",
    "T11n0310_100:0563b23_0": "爾時佛告阿難：「汝見是無垢施菩薩以誠實之願動此三千大千世界不耶？」",
    "T11n0310_100:0563b24_1": "阿難白佛言：「世尊！",
    "T11n0310_100:0563b25_2": "唯然已見。」",
    "T11n0310_100:0563b25_3": "佛言：「此無垢施菩薩發心已來，八萬阿僧祇劫行阿耨多羅三藐三菩提行。",
    "T11n0310_100:0563b27_4": "此無垢施菩薩修菩薩行經六十劫，然後文殊師利法王子乃發菩薩心。",
    "T11n0310_100:0563b28_5": "阿難！",
    "T11n0310_100:0563b28_6": "如文殊師利等八萬六千諸大菩薩所有功德莊嚴佛土，與爾所菩薩等無有異。」",
    "T11n0310_100:0563c01_7": "爾時大德目連謂無垢施菩薩言：「善男子！",
    "T11n0310_100:0563c02_8": "汝已久發阿耨多羅三藐三菩提心，何以不轉女人身也？」",
    "T11n0310_100:0563c03_9": "無垢施菩薩答目連言：「世尊記大德於神足人中最為第一。",
    "T11n0310_100:0563c05_10": "何為不轉男子身也？」",
    "T11n0310_100:0563c05_11": "大德目連即便默然。",
    "T11n0310_100:0563c06_12": "無垢施菩薩謂大德目連言：「亦不以女身得阿耨多羅三藐三菩提，亦不以男身得阿耨多羅三藐三菩提。",
    "T11n0310_100:0563c08_13": "所以者何？",
    "T11n0310_100:0563c09_0": "菩提無生，是以不可得。」",
    "T11n0310_100:0563c10_0": "授記品第五",
    "T11n0310_100:0563c11_0": "爾時文殊師利法王子白佛言：「未曾有也。",
    "T11n0310_100:0563c11_1": "世尊！",
    "T11n0310_100:0563c12_2": "此無垢施菩薩乃能善解甚深之法，以誓願力成就諸願。」",
    "T11n0310_100:0563c13_3": "佛告文殊師利言：「如是如是，如汝所言。",
    "T11n0310_100:0563c14_4": "此無垢施菩薩曾於六十億佛所修空三昧，於八十億佛所修無生法忍，於三十億佛所問甚深法。",
    "T11n0310_100:0563c16_5": "曾以衣服飲食供養八十億諸佛，及問此分別辯印三昧。",
    "T11n0310_100:0563c17_6": "又文殊師利！",
    "T11n0310_100:0563c18_7": "若有善男子善女人為菩提故，如恒河沙等諸佛剎土滿中珍寶持用布施。",
    "T11n0310_100:0563c19_8": "不如受持此經讀誦通利廣為人說，乃至但書持功德最上最勝，況如說修行。",
    "T11n0310_100:0563c21_9": "所以者何？",
    "T11n0310_100:0563c21_10": "以能受持諸菩薩菩提行法故。」",
    "T11n0310_100:0563c22_11": "文殊師利白佛言：「世尊！",
    "T11n0310_100:0563c23_12": "當何名斯經？",
    "T11n0310_100:0563c23_13": "云何奉持之？」",
    "T11n0310_100:0563c23_14": "佛告文殊師利：「當名為『分別說應辯』，亦名『說三昧門』，當如是奉持之。」",
    "T11n0310_100:0563c25_15": "佛說是經時，八萬億眾生諸天及人皆發阿耨多羅三藐三菩提心，必定不退轉。",
    "T11n0310_100:0563c27_16": "爾時辯嚴菩薩白佛言：「世尊！",
    "T11n0310_100:0563c27_17": "此無垢施菩薩何時當成阿耨多羅三藐三菩提？」",
    "T11n0310_100:0563c29_0": "佛告辯嚴：「善男子！",
    "T11n0310_100:0563c29_1": "此無垢施菩薩過於數劫、供養過數佛已，當得成佛，號無垢光相王如來、應供、正遍知、明行足、善逝、世間解、無上士、調御丈夫、天人師、佛、世尊。",
    "T11n0310_100:0564a03_2": "世界號曰無量德莊嚴，無聲聞、辟支佛，微妙嚴飾勝諸天處。」",
    "T11n0310_100:0564a05_0": "無垢施菩薩親從如來聞受記名，心淨踊躍，踊在虛空高八十億多羅樹，放大光明照百千億諸佛剎土，當世尊頂上化作八萬四千種種天寶莊嚴殊妙寶蓋，即於空中以無量神足力供養禮拜無量十方諸佛已，還至佛所在一面立。",
    "T11n0310_100:0564a10_1": "爾時婆羅門梵天，及五百婆羅門，聞授無垢施菩薩記，及見神足變現，踊躍歡喜，一時同聲以偈讚佛：「能恭敬佛者，　　得世第一利，　發心求菩提，　　為佛第一智。",
    "T11n0310_100:0564a15_0": "　我等昔造惡，　　今生邪見家，　得見佛及僧，　　發口出惡言。",
    "T11n0310_100:0564a17_0": "　我今誠心悔，　　惡口所犯罪，　見諸賢佛子，　　謂為是不吉。",
    "T11n0310_100:0564a19_0": "　若不見如來，　　兩足中最尊，　唐受此人身，　　唐食人所食。",
    "T11n0310_100:0564a21_0": "　我及無垢施，　　出為祀祠故，　施女見佛子，　　敬重而讚歎。",
    "T11n0310_100:0564a23_0": "　我等見讚歎，　　即呵其可歎，　我等即問之，　　汝曾見佛耶？",
    "T11n0310_100:0564a25_0": "　於時答我言，　　我生適七日，　聞天歎佛名。",
    "T11n0310_100:0564a26_1": "　　女讚歎如來，　真實無差異。",
    "T11n0310_100:0564a27_2": "　　我等聞歎已，　即發最勝心，　　求無上善根。",
    "T11n0310_100:0564a29_0": "　我聞佛名故，　　於宿業得悟，　即來禮救世，　　為求勝法故。",
    "T11n0310_100:0564b02_0": "　見佛禮敬心，　　聞最無上法，　見人中尊仙，　　永離諸苦際。",
    "T11n0310_100:0564b04_0": "　佛之所說法，　　真實能度世，　我等於中學，　　為無上法故。",
    "T11n0310_100:0564b06_0": "　聞菩薩所行，　　為得佛法故，　我等亦應習，　　為得佛道故。",
    "T11n0310_100:0564b08_0": "　說出要道門，　　菩薩所應行，　我亦趣此門，　　為世所敬禮。」",
    "T11n0310_100:0564b10_0": "　佛知彼誠心，　　熙怡而微笑。",
    "T11n0310_100:0564b11_0": "　阿難即白佛：　　「願說笑因緣。」",
    "T11n0310_100:0564b12_0": "爾時佛以偈告阿難曰：「此諸婆羅門，　　及梵志梵天，　同共一劫中，　　次第成正覺。",
    "T11n0310_100:0564b15_0": "　曾於過去世，　　具供五百佛，　從今以妙行，　　當見億數佛。",
    "T11n0310_100:0564b17_0": "　於八十億劫，　　終不墮難處，　於一一劫中，　　當覲億數佛，　然後乃當成，　　最勝兩足尊，　皆當同一號，　　號曰梵光明。",
    "T11n0310_100:0564b21_0": "　壽命亦同等，　　壽八十億歲，　剎土皆同等，　　各八十億僧。",
    "T11n0310_100:0564b23_0": "　化度無量眾，　　利益眾生已，　當入於泥洹，　　證寂靜滅度。」",
    "T11n0310_100:0564b25_0": "佛說經已，無垢施菩薩摩訶薩，及諸大眾梵天梵志等，五百菩薩大士，波斯匿王，諸大聲聞弟子，諸天八部，人及非人，聞佛所說，皆大歡喜。",
    "T11n0310_100:0564b29_0": "大寶積經卷第一百"
}