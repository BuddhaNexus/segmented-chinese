{
    "T15n0635_002:0494a02_0": "佛說弘道廣顯三昧經卷第二",
    "T15n0635_002:0494a04_0": "西晉月氏三藏竺法護譯",
    "T15n0635_002:0494a05_0": "請如來品第四",
    "T15n0635_002:0494a06_0": "時阿耨達自與其眾諸眷屬俱，稽首世尊跪膝叉手而白佛言：「願請天尊迴屈神光，往詣無熱之大池中，盡其三月，吾等志樂供養聖尊并諸神通果辦菩薩及上弟子！",
    "T15n0635_002:0494a09_1": "蒙愍納許願受其請。",
    "T15n0635_002:0494a10_2": "所以然者？",
    "T15n0635_002:0494a10_3": "吾等供事至真正覺，豈能應於如來儀耶？",
    "T15n0635_002:0494a11_4": "冀蒙逮聞寂靜上化，唯以此法應供養也。",
    "T15n0635_002:0494a12_5": "思願重聞如是像法令常歡悅，此乃應奉於三寶耳！」",
    "T15n0635_002:0494a13_6": "爾時世尊不受其請。",
    "T15n0635_002:0494a14_0": "重啟：「二月？」",
    "T15n0635_002:0494a14_1": "如來不然；「垂聽一月？」",
    "T15n0635_002:0494a14_2": "世尊不可；「願納半月？」",
    "T15n0635_002:0494a15_3": "世尊默然而已受之。",
    "T15n0635_002:0494a15_4": "於是龍王自與其眾諸將從俱，見尊受請忻喜悅懌善心遂生，遶佛三匝，興震雲電而降微雨普遍天下，忽然之頃還昇宮中。",
    "T15n0635_002:0494a18_5": "時阿耨達到坐正殿，輒召諸五百長子，其名：善牙、善施、善意、善明、能滅、寂相、感動、大威、甘威、甘權、甘德、普稱、威勇、持蜜、忍力、行祥；如是比等五百長子，宿樹無上正真道已。",
    "T15n0635_002:0494a22_6": "王告之曰：「又諸子等！",
    "T15n0635_002:0494a22_7": "吾今以請如來、無著、平等正覺及眾菩薩諸弟子俱，盡其半月，世尊正覺垂大慈哀，興有弘愍而尋受請。",
    "T15n0635_002:0494a25_8": "汝等當共同一其心廣相勉勵，加敬世尊、至真、如來！",
    "T15n0635_002:0494a26_9": "勤念無常，當各寂靜，謙恪恭肅住待如來，儀應棄捐淫心欲意及龍戲樂，除貪、怒、害，離欲、色、聲、香、味、細滑。",
    "T15n0635_002:0494a28_10": "所以者何？",
    "T15n0635_002:0494a29_11": "世尊無欲而且詳安，仁雅審諦順調寂靜，顯備諸德侍從圍衛，儀容無量皆承諸佛真正要戒。",
    "T15n0635_002:0494b02_12": "以是之故，汝等半月無得入宮，當除婬、恚、愚癡之念。",
    "T15n0635_002:0494b03_13": "又復如來宣講法故，必有他方神通菩薩、釋、梵、持世、宿淨天子當普來會，汝等勤念廣施姝妙，光顯嚴飾慎勿中懈，令諸會眾觀變踊躍，此乃真應供養如來。」",
    "T15n0635_002:0494b06_14": "時阿耨達都約勅訖，輒為如來於雪山下無熱池中，為世尊故化其無瑕淨琉璃座，而使縱廣七百由旬乃殊異妙，周匝列置八萬四千雜寶琦樹，挍以眾珍諸寶鮮飾，蔚有光華精耀百色中出美香。",
    "T15n0635_002:0494b11_15": "諸樹間化八萬四千七寶之堂，眾珍光彩極好無雙，施置十萬交露綺帳，乃垂異妙赤真珠貫。",
    "T15n0635_002:0494b13_16": "在諸堂上有師子座，八萬四千皆大高廣，而布無價妙好雜[疊*毛]床座寶分，施諸交露挍以眾寶。",
    "T15n0635_002:0494b15_17": "所在堂上有龍、婇女各二千人，其色姝妙姿美無量，顏像蔍華口出熏香，擎持雜花、末香、塗香、調作諸妓，以詠佛德、興悅眾會、於上虛空化大寶蓋，周千由旬遍覆會上琦珍綵鏤，其寶蓋中眾色無數，懸好繒幡，於幡綵間垂諸寶鈴，景風和降音踰諸樂，施饌百味備辦都訖。",
    "T15n0635_002:0494b21_18": "為此變已，與其眷屬恭撿叉手，向佛跪膝而遙啟尊，以其請意歎詠頌曰：「慧藏知富積辯德，　　慧達無著明導眾；　慧弘普至不有礙，　　慧上最力降神光。",
    "T15n0635_002:0494b26_0": "　慧解心行唯大仁！",
    "T15n0635_002:0494b26_1": "　　當觀十方眾生類；　最上神尊受吾請，　　念啟慈愍唯時屈。",
    "T15n0635_002:0494b28_0": "　知足無貪而易養，　　祥福審諦聖道師；　善行質信知眾意，　　時節以至可屈尊。",
    "T15n0635_002:0494c01_0": "　其德普稱行等王，　　造無請友興普念；　至仁清淨踰若空，　　所設辦訖枉神尊！",
    "T15n0635_002:0494c03_0": "　威御十方猛持世，　　佛事十八而等有；　度眾最首悲踊行，　　願與其眾時蒙至。",
    "T15n0635_002:0494c05_0": "　色妙端正相綵身，　　琦好種種花繡文；　志樂歡悅惠法施，　　大仁上導願察時。",
    "T15n0635_002:0494c07_0": "　梵聲清淨若雷震，　　鸞鳳哀鳴師子步；　妙音具足悅諸土，　　眾心忻望願時顧。",
    "T15n0635_002:0494c09_0": "　佛土三千無等倫，　　弗有能知如來心；　聖尊明覩眾生行，　　所修常應時降此。",
    "T15n0635_002:0494c11_0": "　知時普應懷權化，　　了達眾生有聖誓；　詳審之行目明好，　　神威撿足願迴光。",
    "T15n0635_002:0494c13_0": "　眾生甚多普渴仰，　　十力持勢威無慢；　大仁德峻勇而果，　　聖性爾枉昇遊此。",
    "T15n0635_002:0494c15_0": "　慚祥備足德最上，　　寧救濟育遍無極；　師友無雙協懷眾，　　化龍億百興有悲。",
    "T15n0635_002:0494c17_0": "　於世威猛普慈救，　　達知眾行應如意；　開布散示唯天尊！",
    "T15n0635_002:0494c18_1": "　　輕舉神足願時至。」",
    "T15n0635_002:0494c19_0": "爾時世尊知阿耨達請時已到，告諸比丘：「著衣持器，差應留守，無熱龍王遙跪啟時，應受半月，宜便即就。」",
    "T15n0635_002:0494c21_1": "於時八萬四千菩薩皆大神通德具果辦，弟子二千亦上神足，侍遶世尊周匝而導，至真如來從鷲山頂忽昇虛空，神力而進，如其色像身放無數百千之光，遍照三千大千境界普悉晃明。",
    "T15n0635_002:0494c25_2": "諸欲、色天皆見世尊揚光無數飛過虛空，自相謂言：「神尊致彼無熱王所，將興法化演奧無極，及使如來為眾圍遶，即彼半月中，多諸天數百千眾，得見世尊又聞法說，緣復觀覩無熱所設莊嚴感變，而令世尊故遊到彼。」",
    "T15n0635_002:0495a01_3": "時諸天子各各發念供養如來，或願散花、或雨名香、或施天樂以歌佛德；或復懸幢、幡蓋、繒綵率隨如來！",
    "T15n0635_002:0495a04_0": "世尊身光炤耀煒煒，明踰日月宿淨色淨及諸天光。",
    "T15n0635_002:0495a05_1": "佛之聖威神耀無量，根定寂靜行遊詳安，釋、梵、四天威變種種，奉敬追侍隨從如來。",
    "T15n0635_002:0495a07_2": "於時聖尊到雪山下住止右面，便告賢者大目連言：「汝到無熱王所處宮，當宣告之：『如來已至，時可應入。』」",
    "T15n0635_002:0495a09_3": "於是賢者大目犍連承佛神旨，忽遷無熱大池之中，現於虛空去地七丈，化身像者若金翅鳥王，住阿耨達龍王宮上，便告王言：「如來至也。」",
    "T15n0635_002:0495a12_4": "彼諸龍眾及婇女等，無不愕然驚恐怖悸，衣毛為竪四之藏竄，展轉相謂：「此池自初無金翅鳥，斯從何來？」",
    "T15n0635_002:0495a14_5": "時阿耨達告諸宮人、太子、眷屬而慰之曰：「且各安心勿恐勿怖，此為賢者大目連耳！",
    "T15n0635_002:0495a16_6": "承如來使興神足變。」",
    "T15n0635_002:0495a17_7": "賢者目連到彼告訖，還詣世尊。",
    "T15n0635_002:0495a17_8": "時阿耨達便與其眾——諸子、臣民、夫人、婇女——舉宮大小俱而圍遶，各奉名花及美末香，并眾塗香、幢蓋、繒幡、倡伎種種調作相應進迎正覺。",
    "T15n0635_002:0495a21_0": "于時世尊！",
    "T15n0635_002:0495a21_1": "為諸菩薩及眾弟子、天龍、尊神所共圍遶，俱而前至無熱所設廣博座場。",
    "T15n0635_002:0495a22_2": "如來到已，尋就高顯師子之座，菩薩相次，然後弟子諸眾坐訖。",
    "T15n0635_002:0495a24_3": "爾時龍王觀視世尊及諸菩薩、弟子、眾會坐悉而定，興心無量內懷怡悅，輒與其眾手執斟酌，所設饌具踰世甘肥，延有天味餚饍百種，以用供佛、菩薩、弟子并諸眾會，使皆充足。",
    "T15n0635_002:0495a28_4": "世尊菩薩及諸弟子飯畢，輒各洗蕩應器。",
    "T15n0635_002:0495a29_5": "察眾都訖，時阿耨達即啟如來：「願聞法說。」",
    "T15n0635_002:0495b01_6": "於是世尊日昃時後，便從定起端坐說法。",
    "T15n0635_002:0495b02_7": "諸來會眾滿千由旬，從地至上中無空缺，天龍、鬼神及人非人，周匝衛遶至真正覺！",
    "T15n0635_002:0495b04_8": "一切會者各懷踊躍。",
    "T15n0635_002:0495b05_0": "無欲行品第五",
    "T15n0635_002:0495b06_0": "爾時龍王悅顏進前跪，重白佛：「唯願世尊！",
    "T15n0635_002:0495b07_0": "為斯眾會如應說法，令諸一切免離生死，精除相著五陰諸苦，穢垢昧昧勞塵之行，使其永無三毒意結，蒙及龍眾得棄邪冥，伏其心意，弘致至善使有悅豫，深行菩薩。",
    "T15n0635_002:0495b10_1": "後若如來現有存亡，當使吾等所在國邑護持正法。」",
    "T15n0635_002:0495b12_0": "於是世尊讚龍王曰：「善哉善哉！",
    "T15n0635_002:0495b12_1": "阿耨達王！",
    "T15n0635_002:0495b13_0": "諦聽其義，勤思念之以宣布示，吾當廣說，令此會眾，多免罪痛根拔雜想、意識志疑，使解普智昇遊三界。」",
    "T15n0635_002:0495b15_1": "時龍王言：「善哉世尊！",
    "T15n0635_002:0495b15_2": "願樂廣說，當頂受行。」",
    "T15n0635_002:0495b17_0": "是時聖尊告龍王曰：「有一法行，菩薩應者為天、世人甚所敬重。",
    "T15n0635_002:0495b18_1": "何謂為一？",
    "T15n0635_002:0495b18_2": "志修深法，以行無欲。",
    "T15n0635_002:0495b19_3": "何曰深法法行無欲乎？",
    "T15n0635_002:0495b19_4": "如是，龍王！",
    "T15n0635_002:0495b19_5": "菩薩依順因緣之無，離二見際知有無者斯見諸法，依著因緣不見有法不由緣生，彼作此念：『其依因緣，斯無依緣，彼不依魔。",
    "T15n0635_002:0495b22_6": "其依緣者，彼不言吾，亦不言我。",
    "T15n0635_002:0495b23_7": "又其依緣中無我我，依緣無主亦無執守。』",
    "T15n0635_002:0495b24_8": "其依順緣了解起生，速易得致四依之念。",
    "T15n0635_002:0495b25_9": "何謂為四？",
    "T15n0635_002:0495b25_10": "依於至義而不文飾，依於慧行不為識念，依順義經不依攀緣，依念於法而不為人。",
    "T15n0635_002:0495b27_11": "「彼何謂義？",
    "T15n0635_002:0495b27_12": "何等為慧？",
    "T15n0635_002:0495b28_0": "云何順義？",
    "T15n0635_002:0495b28_1": "何謂念法？",
    "T15n0635_002:0495b28_2": "義謂空義；不受妄見無相之義；不著念識無願之義，不著三界無數之義，不著於數；又復義者，於法非法而無其二，音聲無得，念想無念，法處無住，用無人故，命壽言聲偽無所有。",
    "T15n0635_002:0495c03_3": "又復為義，其法義者為無欲義。",
    "T15n0635_002:0495c04_4": "「何謂菩薩為法義？",
    "T15n0635_002:0495c04_5": "其無眼色、耳聲、鼻香、舌味、身更、心法之義；不生色義，不滅色義；不為痛、想、行、識之義，亦不生滅識行之義；亦不欲、色、無色之義，亦不生滅欲、色、無色義；亦不我義，亦無我見、著人之義；不有人義，亦不著人見入之義；亦不著入有佛身義，亦不法字著入之義，不數計會有著入義；亦復不有施、戒、忍、進、定、智著義。",
    "T15n0635_002:0495c11_6": "曉入一切諸法之義，是謂菩薩為法義也。",
    "T15n0635_002:0495c12_7": "其從是義而不有退，是謂為義。",
    "T15n0635_002:0495c14_0": "「彼何謂慧？",
    "T15n0635_002:0495c14_1": "曰：苦無生慧；習無念慧；盡都盡慧；道無志慧。",
    "T15n0635_002:0495c15_2": "於陰幻法諸性法性而無毀慧；在於諸情空取為慧，解入諸法明了眾生，根滿具慧志念無忘。",
    "T15n0635_002:0495c17_3": "於諸止意不意無念；於諸斷意等善不善；於其神足身心建慧；又於諸根了輕重慧；於諸覺意覺諸法慧；而於諸力已降調慧。",
    "T15n0635_002:0495c20_4": "道為無數於滅寂慧，觀別法慧，始不生慧，來不至慧，中無住慧；於身像慧，言以響慧，心法幻慧，是謂菩薩明達智慧。",
    "T15n0635_002:0495c23_5": "「又何謂為順導義經？",
    "T15n0635_002:0495c23_6": "從是因緣而起然者，滅於愚癡、滅於老死、無我，而然於無我、人及與命壽，深解諸物。",
    "T15n0635_002:0495c25_7": "若如來、我皆非真法，而然於三脫之門也。",
    "T15n0635_002:0495c26_8": "等於三世求三無著，所謂諸法見都無生，視了知者，而得等滅，離俗情態，菩薩來智，慧度無極，於諸意念而無疑惑，應入是行，斯謂順義；無所去至亦無從來，泥洹無為不有去至，是謂順義。",
    "T15n0635_002:0496a01_9": "「何謂如法？",
    "T15n0635_002:0496a01_10": "若諸如來興與不興法身常住，是謂如來如如本無而無增減，不二無二真際法性，謂之如法。",
    "T15n0635_002:0496a04_0": "不毀行報無行報法，斯謂如法。",
    "T15n0635_002:0496a04_1": "大乘者由六度無極；緣一覺乘從因緣脫；聲聞之乘依音聲脫，是謂如法。",
    "T15n0635_002:0496a06_2": "施致大福；戒得生天；博聞多智；定念致脫，斯謂如法。",
    "T15n0635_002:0496a07_3": "從行不修興有生死，行之純至而立無為，如法之謂。",
    "T15n0635_002:0496a08_4": "愚以欲力；智則慧力，斯謂如法。",
    "T15n0635_002:0496a09_5": "其一切法悉依法性。",
    "T15n0635_002:0496a09_6": "「如此，龍王！",
    "T15n0635_002:0496a10_7": "其依因緣而起生者，斯則應得四依之念，其依因緣彼則不依斷著有無，是謂：其見因緣起者，斯見諸法；其見法者，斯見如來！",
    "T15n0635_002:0496a12_8": "所以者何？",
    "T15n0635_002:0496a13_9": "因緣乎。",
    "T15n0635_002:0496a13_10": "龍王！",
    "T15n0635_002:0496a13_11": "等起無起，法於非法等而無著。",
    "T15n0635_002:0496a14_12": "又如來者！",
    "T15n0635_002:0496a14_13": "亦為無著因緣之起，亦無有起，法不可得，覺其法者，斯則如來！",
    "T15n0635_002:0496a15_14": "於因緣起，慧眼見之；慧眼見者，斯則諸法；見諸法者，斯則如來！",
    "T15n0635_002:0496a17_15": "是謂：其見因緣起者，斯則見法，其見法者斯見如來！",
    "T15n0635_002:0496a18_16": "「又如來者以法見法。",
    "T15n0635_002:0496a19_0": "如是，龍王！",
    "T15n0635_002:0496a19_1": "若以此法行應脫者，斯謂菩薩而無欲行。",
    "T15n0635_002:0496a20_2": "「又呼龍王！",
    "T15n0635_002:0496a20_3": "無欲菩薩不作欲習，悅樂賢聖捨非賢聖，勤慕興護於賢聖種，廣合諸慧為法作護，修於博聞志樹無忘。",
    "T15n0635_002:0496a22_4": "不捨戒身，智身無傾，定身不動，於其慧身得善堅住，脫慧見身強固難轉，脫慧見故。",
    "T15n0635_002:0496a24_5": "「又復龍王！",
    "T15n0635_002:0496a25_0": "無欲菩薩得無數佛正法度義，亦具無數諸佛要慧，又果無盡諸佛之辯，得通無量諸佛神足，因致無數諸佛權解，普入無量眾生之行，遊過無數諸佛國土，因見無數百千如來，緣得聽聞無數諸法，得無數義達無數慧，曉無數行度無數眾。",
    "T15n0635_002:0496b02_0": "「若是，龍王！",
    "T15n0635_002:0496b02_1": "無欲菩薩常應清淨，消盡眾穢德不可量，三界自由不有所著。",
    "T15n0635_002:0496b03_2": "何則然者？",
    "T15n0635_002:0496b03_3": "以其無欲自從心生。",
    "T15n0635_002:0496b04_4": "「有三事從心出生。",
    "T15n0635_002:0496b04_5": "何謂為三？",
    "T15n0635_002:0496b05_0": "從其欲生，又從愛生，亦由起生。",
    "T15n0635_002:0496b05_1": "復有三生：觀於起生，又觀起生，又觀所行觀心無處。",
    "T15n0635_002:0496b07_2": "又復三生：滅寂專一，曉解於觀，如法隨行。",
    "T15n0635_002:0496b08_3": "又復三生：德備仁調，以為寂靜，從行勤生。",
    "T15n0635_002:0496b09_4": "又復三事：從於行直，而無有諂，仁慈調忍。",
    "T15n0635_002:0496b10_5": "復有三事：無沈吟疑，順善不麁，志足易養。",
    "T15n0635_002:0496b11_6": "又復三事：從其空生，又復無想，亦由無願。",
    "T15n0635_002:0496b12_7": "又復三事：心之所生諸法無常從其心生，諸法皆苦亦由心生，諸法無我亦從心生。",
    "T15n0635_002:0496b14_8": "復有三事：而從心生諸法無常，諸法無我，滅盡無為。",
    "T15n0635_002:0496b15_9": "皆從心生。",
    "T15n0635_002:0496b15_10": "「如其，龍王！",
    "T15n0635_002:0496b15_11": "菩薩！",
    "T15n0635_002:0496b16_12": "等滅亦由心生，謂：其不捨普智心，行等一切，以大慈故；不捨眾生，大悲心故；不厭生死，用大喜故；等離喜怒，以大護故；所有慧施不望報故；眾戒學行德義備故。",
    "T15n0635_002:0496b19_13": "內免己過不論彼短，能忍眾生諸不善行，欲令彼人心固金剛，合集眾善諸德之本，身命無惜得致一切，諸定正受心無勞惓，不以正受而有所生，曉智以權順隨眾生，以其諦慧度諸志脫。",
    "T15n0635_002:0496b24_14": "欲達聲聞、緣覺乘者，顯念佛法求諸佛法，心能忍苦廣宣法故，眾利敬養蔑而棄之，志具諸相德行無厭，充滿智慧博勤多聞。",
    "T15n0635_002:0496b27_15": "習善友故值善知識；用謙敬故得應謙行；降自大故以降自大；志行備故具滿意行；用無諂故以離諂者；言行應故以其無欺；修誠信故以住信言；離眾欺故滅除妄語；生誠信故降心於信。",
    "T15n0635_002:0496c02_16": "如是，龍王！",
    "T15n0635_002:0496c02_17": "其有菩薩而生是心，斯謂無欲。",
    "T15n0635_002:0496c03_18": "「又復龍王！",
    "T15n0635_002:0496c03_19": "無欲菩薩，魔不能得其限便也。",
    "T15n0635_002:0496c04_20": "所以者何？",
    "T15n0635_002:0496c04_21": "以彼菩薩應無限故，而亦不行有限之法。",
    "T15n0635_002:0496c05_22": "彼何謂為是限法乎？",
    "T15n0635_002:0496c06_23": "欲婬、恚、癡斯皆有限，菩薩於是不有所著，以此謂之為無限也。",
    "T15n0635_002:0496c07_24": "聲聞、緣覺其乘有限，菩薩住於普智心者，魔終不能得其限便。",
    "T15n0635_002:0496c08_25": "有念無念念想有限，菩薩以離眾念之應。",
    "T15n0635_002:0496c09_26": "如此菩薩，魔不能得其限便也。",
    "T15n0635_002:0496c10_27": "「如是，龍王！",
    "T15n0635_002:0496c10_28": "有二魔事，而是菩薩當深覺之，亦當遠離。",
    "T15n0635_002:0496c11_29": "何謂二事？",
    "T15n0635_002:0496c12_0": "於其師友無恪敬心，而自處大貢高蔑人，是謂為二。",
    "T15n0635_002:0496c13_1": "又二魔事：捨菩薩六度無極藏，心返喜樂親行聲聞及緣覺法。",
    "T15n0635_002:0496c14_2": "復有二事。",
    "T15n0635_002:0496c14_3": "何等為二？",
    "T15n0635_002:0496c15_4": "無其智慧而欲行權，與諸墮著望見眾生樂相狎習，復有二事：寡聞少智自以慧達，雖有通博於中自大。",
    "T15n0635_002:0496c17_5": "又復二事：於德甚少妄生尊貴，若修德行而樂小乘。",
    "T15n0635_002:0496c18_6": "復有二事：正法不護，不度眾生。",
    "T15n0635_002:0496c19_7": "復有二事：志不樂習於諸菩薩及眾通達明智者俱，專行誹謗清高菩薩，主為法師數興蔽礙；又障師訓而多諛諂。",
    "T15n0635_002:0496c22_8": "又二魔事：捨諸德本，心存不德。",
    "T15n0635_002:0496c22_9": "復有二事：雖在閑居懷想三毒志常憒閙，若遊國邑有貪利心。",
    "T15n0635_002:0496c24_10": "復有二事：為非其人說深要法，應當為說而反不說。",
    "T15n0635_002:0496c25_11": "復有二事：不覺魔事，遠離普智意數錯亂。",
    "T15n0635_002:0496c26_12": "如是，龍王！",
    "T15n0635_002:0496c26_13": "其諸魔事色像若斯，無欲菩薩而永無此。",
    "T15n0635_002:0496c27_14": "「又復龍王！",
    "T15n0635_002:0496c27_15": "若有菩薩修於清淨行應無欲，當致菩薩十六大力，以此諸力降調己志以化眾生。",
    "T15n0635_002:0496c29_16": "何謂菩薩十六力耶？",
    "T15n0635_002:0497a01_17": "曰：得志力、意力、行力、慚力、強力、持力、慧力、德力、辯力、色力、身力、財力、心力、神力、弘法之力、伏諸魔力。",
    "T15n0635_002:0497a03_18": "無欲菩薩得是菩薩十六大力。",
    "T15n0635_002:0497a04_19": "「何謂菩薩為志力耶？",
    "T15n0635_002:0497a04_20": "如是，龍王！",
    "T15n0635_002:0497a04_21": "菩薩志力能覽諸佛一切所說總而持之，是謂志力。",
    "T15n0635_002:0497a06_22": "斯菩薩意應諸佛行，於諸眾生而無斷礙，是謂意力。",
    "T15n0635_002:0497a07_23": "能達一切音聲所說解了諸義，是謂行力。",
    "T15n0635_002:0497a08_24": "離諸罪行與眾德法，是則慚力。",
    "T15n0635_002:0497a09_0": "一切諸難不為非行，斯則強力。",
    "T15n0635_002:0497a09_1": "億千魔兵不敢而當，是則智力。",
    "T15n0635_002:0497a10_2": "通達持法宣示等學而無遺忘，斯則持力。",
    "T15n0635_002:0497a11_3": "無著不忘於百千劫，其所可說無礙不斷隨解諸法，是則辯力。",
    "T15n0635_002:0497a12_4": "若諸釋、梵及四天王，往詣菩薩黯然無色，是端正力；以其寶首所可念願應意即至，是則財力。",
    "T15n0635_002:0497a15_5": "過諸外道在中獨尊，是則身力。",
    "T15n0635_002:0497a15_6": "眾生之心，能一其心知眾生心，順行化之，是則心力。",
    "T15n0635_002:0497a16_7": "眾生應以神足度者，為現神變使眾覩見，是神足力。",
    "T15n0635_002:0497a18_8": "若所說法使眾聞之而無中斷，彼受順行等除苦盡，是弘法力。",
    "T15n0635_002:0497a19_9": "若其禪定正受之時，得承佛旨賢聖行法，是降魔力。",
    "T15n0635_002:0497a20_10": "斯謂菩薩十六大力。",
    "T15n0635_002:0497a21_11": "「其有行者志慕願此十六之力，而欲得者當修無欲。",
    "T15n0635_002:0497a22_12": "譬如，龍王！",
    "T15n0635_002:0497a22_13": "一切河流歸於大海，道法諸行三十七品悉歸無欲。",
    "T15n0635_002:0497a23_14": "又若，龍王！",
    "T15n0635_002:0497a24_0": "諸藥草木依因於地，諸善行法皆由無欲。",
    "T15n0635_002:0497a24_1": "譬如龍王、轉輪聖王眾生所樂，若此其有無欲菩薩，乃為諸天龍、鬼、世間人之所愛樂也。」",
    "T15n0635_002:0497a26_2": "爾時世尊為阿耨達并諸太子而說頌曰：「欲為慧菩薩，　　志願佛道者；　彼當離穢法，　　常勤行無欲。",
    "T15n0635_002:0497b01_0": "　慧解因緣法，　　不猗於見際；　覩法以因緣，　　無緣不有法。",
    "T15n0635_002:0497b03_0": "　緣生彼無生，　　是不與自然；　善緣斯亦空，　　知空彼無欲。",
    "T15n0635_002:0497b05_0": "　著緣而無相，　　脫願寂復寂；　澹泊像大愚，　　其處魔不審。",
    "T15n0635_002:0497b07_0": "　見法無著緣，　　於其無吾我；　彼不有我、人，　　知是則無欲。",
    "T15n0635_002:0497b09_0": "　無主不守護，　　不獲亦弗捨；　本脫無取捨，　　離欲常了法。",
    "T15n0635_002:0497b11_0": "　觀義不為飾，　　慧行常脫識；　曉了順義經，　　依法不為人。",
    "T15n0635_002:0497b13_0": "　空義是佛法，　　及脫無相、願；　不猗造見念，　　是義其無欲。",
    "T15n0635_002:0497b15_0": "　於法不有二，　　音聲無可得；　處法難可動，　　不人義無欲。",
    "T15n0635_002:0497b17_0": "　法義無欲我，　　眼耳不色聽；　鼻口離香味，　　身心無更法。",
    "T15n0635_002:0497b19_0": "　不色生威儀，　　又不離痛、想；　亦無識住我，　　達是應法義。",
    "T15n0635_002:0497b21_0": "　不住三界義，　　亦無吾我義；　世尊無色身，　　無字法說義。",
    "T15n0635_002:0497b23_0": "　計數非法義，　　至要不以施；　非戒、忍、進、定、　　慧無我世尊。",
    "T15n0635_002:0497b25_0": "　諸法解無義，　　智謂是法要；　於義永非義，　　無欲則佛法。",
    "T15n0635_002:0497b27_0": "　無生曉苦慧，　　不起無有滅；　不生亦無終，　　如是應尊習。",
    "T15n0635_002:0497b29_0": "　五音解若幻，　　知其如法性；　曉內如空聚，　　了是為無欲。",
    "T15n0635_002:0497c02_0": "　知法至趣向，　　明達眾生情；　逝念以止意，　　無欲得是慧。",
    "T15n0635_002:0497c04_0": "　意斷無有二，　　神足心輕騰；　以力而無慢，　　諸根知止足。",
    "T15n0635_002:0497c06_0": "　覺定解以智，　　明了八直道；　慧觀於滅行，　　解法所至歸。",
    "T15n0635_002:0497c08_0": "　本法不有生，　　當來而未至；　現在無住法，　　不欲知如是！",
    "T15n0635_002:0497c10_0": "　身像無堅固，　　語空譬如響；　心幻若如風，　　無欲解如是！",
    "T15n0635_002:0497c12_0": "　知說順義經，　　了達於因緣；　本癡生死滅，　　無欲是慧義。",
    "T15n0635_002:0497c14_0": "　無我、人、命壽，　　解了法非法；　以脫於三門，　　所說空無著。",
    "T15n0635_002:0497c16_0": "　無生見滅道，　　習慧喻俗行；　不從心意生，　　無欲覺是行。",
    "T15n0635_002:0497c18_0": "　法性常如住，　　佛興及滅度；　無二覺不覺，　　無欲知是法。",
    "T15n0635_002:0497c20_0": "　其積如本際，　　彼積悉諸法；　空積及人際，　　無欲達是智。",
    "T15n0635_002:0497c22_0": "　法性常以住，　　覺起而滅度；　不識知其二，　　無欲法如是！",
    "T15n0635_002:0497c24_0": "　不殃善不善，　　知法無罪報；　佛法不從他，　　從行度無極。",
    "T15n0635_002:0497c26_0": "　以離因緣覺，　　音脫聲聞行；　惠施致大富，　　彼見戒生天。",
    "T15n0635_002:0497c28_0": "　博聞得智慧，　　守意化眾生；　至聖都守意，　　無欲法如是！",
    "T15n0635_002:0498a01_0": "　力常轉諸欲，　　智慧志存法；　等念是諸法，　　法性常無得。",
    "T15n0635_002:0498a03_0": "　識智因緣起，　　而致四德行；　知義及與法，　　順義知無欲。",
    "T15n0635_002:0498a05_0": "　觀緣彼見法，　　以法見世尊，　等於起滅法，　　無欲了尊法。",
    "T15n0635_002:0498a07_0": "　因緣跡無得，　　音聲法無字；　斯法得本無，　　是聖謂如來！",
    "T15n0635_002:0498a09_0": "　以慧見因緣，　　無見不見法；　明慧了因緣，　　是謂見世尊！",
    "T15n0635_002:0498a11_0": "　彼求無欲行，　　悅性諸賢聖；　法性毀不捨，　　而護聖賢種。",
    "T15n0635_002:0498a13_0": "　常護佛正法，　　無欲聞不忘；　戒根不捨離，　　於定達難動。",
    "T15n0635_002:0498a15_0": "　知身慧不動，　　常住於脫身；　及脫慧所見，　　無欲常安住。",
    "T15n0635_002:0498a17_0": "　解人諸佛法，　　無量眾聖道；　得佛神足具，　　辯達一切行。",
    "T15n0635_002:0498a19_0": "　知眾情意行，　　忽然遊諸土；　得見諸如來，　　受彼所說法。",
    "T15n0635_002:0498a21_0": "　聞守解達義，　　宣示無量人；　知彼億數行，　　志得向無數。",
    "T15n0635_002:0498a23_0": "　無數當自在，　　降心入功德；　伏意使無欲，　　終不遷是世。",
    "T15n0635_002:0498a25_0": "　諸陰心以脫，　　了知起滅處；　觀滅無所有，　　所習以而無。",
    "T15n0635_002:0498a27_0": "　聲性心所行，　　不諂常端直；　無佞調仁善，　　無欲德如斯！",
    "T15n0635_002:0498a29_0": "　以脫空、想、願，　　解苦知生死；　無我法常寂，　　無欲從心行。",
    "T15n0635_002:0498b02_0": "　普知心等慈，　　以悲濟眾生；　喜不厭生死，　　行護無有邊。",
    "T15n0635_002:0498b04_0": "　所施無望報，　　省己立諸行；　忍耐善不善，　　念脫彼眾生。",
    "T15n0635_002:0498b06_0": "　勤精強修德，　　不計有身命；　以次知諸定，　　亦不隨於定。",
    "T15n0635_002:0498b08_0": "　慧定大精進，　　於數不墮數；　以諦化聲聞，　　智不志滅度。",
    "T15n0635_002:0498b10_0": "　無欲值佛世，　　彼有此諸法；　魔不知其行，　　安住法了是。",
    "T15n0635_002:0498b12_0": "　無欲不有限，　　曉是貪茹根；　離欲彼無想，　　魔不知其處。",
    "T15n0635_002:0498b14_0": "　其想吾我應，　　彼自起魔事；　是悉度諸行，　　眾魔而不審。",
    "T15n0635_002:0498b16_0": "　無欲志不忘，　　所行常清淨；　無欲不意志，　　慚行而不毀。",
    "T15n0635_002:0498b18_0": "　以聞無欲者，　　悅慧敬如來！",
    "T15n0635_002:0498b19_0": "　其住如法住，　　彼應如世尊！",
    "T15n0635_002:0498b20_0": "　諸佛十力者，　　菩薩欲奉事；　聞斯無欲行，　　勤意當受持。",
    "T15n0635_002:0498b22_0": "　其聞此無欲，　　悅信廣奉行；　彼常致無欲，　　得佛是不久。",
    "T15n0635_002:0498b24_0": "　無欲聖所由，　　而致最清淨；　無欲得成佛，　　以化無有邊。",
    "T15n0635_002:0498b26_0": "　去來現在佛！",
    "T15n0635_002:0498b26_1": "　　諸得眾相好；　悉從斯無欲，　　及行是法故。」",
    "T15n0635_002:0498b28_0": "爾時世尊說是無欲法品之時，諸在會者四萬二千天、龍、鬼神、人與非人，皆發無上正真道意；萬二千人得不起忍，又八千人逮柔順忍；三萬二千天子、神、龍，得離塵垢悉生法眼；又八千人而離欲行，八千比丘漏盡無餘。",
    "T15n0635_002:0498c04_0": "當爾之時，三千大千世界六反震動，普遍十方熀然大明，於雪山下無熱池中，周匝現有所未見聞，光耀妙花皆至于膝，其池水中普生乃異，鮮飾蓮花大如車輪，中出美香，花色無數百千諸種，皆是佛之威神所致，亦為是法興其供養，以悅無熱龍王意故。",
    "T15n0635_002:0498c10_0": "佛說弘道廣顯三昧經卷第二"
}