{
    "T03n0186_007:0524c12_0": "普曜經卷第七",
    "T03n0186_007:0524c14_0": "西晉月氏三藏竺法護譯",
    "T03n0186_007:0524c15_0": "觀樹品第二十一",
    "T03n0186_007:0524c16_0": "佛告比丘：「以成正覺，諸天皆來，嗟歎佛已；如來正坐一心觀樹，目未曾瞬，禪悅為食、解慧為漿，永安無橫；宿夜七日觀道場樹以報其恩。",
    "T03n0186_007:0524c19_1": "過七日已，欲行天人各共齎持萬甕香水，色行天人俱亦如是，往詣佛所香水洗之，若干種香初沐浴佛。",
    "T03n0186_007:0524c21_2": "諸天、龍神、揵沓惒、阿須倫、迦留羅、真陀羅、摩休勒，所用香水如來浴身，香水溢流皆灑此等，蒙香之恩悉發無上正真道意；是時眾生皆蒙香熏香不離體，時諸天子還入宮殿不聞餘香。」",
    "T03n0186_007:0524c27_0": "佛告比丘：「有一天子，名曰普化，投佛足底，起坐叉手，前白佛言：『佛坐樹下七日之中，坐三昧定，其定何名？』",
    "T03n0186_007:0524c29_1": "世尊告曰：『定名悅食，如來以是悅食定意，晝夜七日觀樹不瞬。』",
    "T03n0186_007:0525a02_0": "時普化天子，以偈讚佛：「『常奉行諸行，　　悅寂句威力；　　使魔失徑路，　　自投稽首佛。",
    "T03n0186_007:0525a05_0": "　　歸命佛足下，　　以歡悅之心；　　於時諸天子，　　說是散諸意。",
    "T03n0186_007:0525a07_0": "　　寂定諸天人，　　若知是種姓；　　則盡婬怒癡，　　智慧無有底。",
    "T03n0186_007:0525a09_0": "　　消除天人疑，　　何故有十力？",
    "T03n0186_007:0525a10_0": "　　曉了解十方，　　諸法度無極。",
    "T03n0186_007:0525a11_0": "　　愍傷常七日，　　盡意如虛空；　　堅坐不動移，　　觀樹眼不瞬。",
    "T03n0186_007:0525a13_0": "　　其師子之尊，　　何故坐七日，　　而觀察此樹，　　所以寂然跡？",
    "T03n0186_007:0525a15_0": "　　本造所立願，　　師子為一切；　　本願之所致，　　坐樹不時起。",
    "T03n0186_007:0525a17_0": "　　施以世尊心，　　現在所住安；　　如是十力尊，　　奉行諸訓教。",
    "T03n0186_007:0525a19_0": "　　知天人本末，　　前世之所願；　　聞經典之教，　　常奉行訓誨。",
    "T03n0186_007:0525a21_0": "　　其十力如是，　　無畏願具足；　　是故坐七日，　　而不起于座。",
    "T03n0186_007:0525a23_0": "　　勇猛能觀之，　　悉降伏一切；　　平等坐道場，　　滅除眾塵勞。",
    "T03n0186_007:0525a25_0": "　　清淨而極遠，　　以是安眾生；　　由斯當出家，　　奉行正真法。",
    "T03n0186_007:0525a27_0": "　　得離諸瑕穢，　　永無所畏懼；　　是故成聖眾，　　不造非法行。",
    "T03n0186_007:0525a29_0": "　　能忍恩愛有，　　及諸無明行；　　斷眾結根本，　　察之如埃土。",
    "T03n0186_007:0525b02_0": "　　見於遠時節，　　以是計吾我；　　遍處在陰蓋，　　我知斷除盡。",
    "T03n0186_007:0525b04_0": "　　吾久積此行，　　迷惑之業律；　　究竟諸陰蓋，　　以慧除吾我。",
    "T03n0186_007:0525b06_0": "　　其斷欲恚恨，　　眾生處愚冥；　　如水中之月，　　吾伏令無餘。",
    "T03n0186_007:0525b08_0": "　　是行無所亂，　　意中自解耳；　　往古以降之，　　一切悉斷滅。",
    "T03n0186_007:0525b10_0": "　　是卿等現在，　　邪癡墮火獄；　　佛拔令無餘，　　不復更歷此。",
    "T03n0186_007:0525b12_0": "　　以去諸陰蓋，　　施與滅蓋本；　　消滅四顛倒，　　療除使無餘。",
    "T03n0186_007:0525b14_0": "　　此眾相念垢，　　其知經法本；　　師父令滅盡，　　迴轉使無餘。",
    "T03n0186_007:0525b16_0": "　　身苦六十五，　　過有三十垢；　　現在有四十，　　道場悉斷此。",
    "T03n0186_007:0525b18_0": "　　所生有十六，　　現處十八教；　　是則二十五，　　於道場斷此。",
    "T03n0186_007:0525b20_0": "　　賢聖財十二，　　人畏二十八；　　吾以越此業，　　精進力超度。",
    "T03n0186_007:0525b22_0": "　　以覺是不還，　　分別五百事；　　吾以悉暢達，　　往古百千法。",
    "T03n0186_007:0525b24_0": "　　是諸結永盡，　　九十八根源；　　諸可有處所，　　眾生所倚受。",
    "T03n0186_007:0525b26_0": "　　斷疑諸所習，　　愚冥邪見網；　　竭四塵勞河，　　令不得自在。』",
    "T03n0186_007:0525b28_0": "「世尊說法班宣言教，當棄諛諂吾我貪故。",
    "T03n0186_007:0525b29_1": "曠然其志愍傷塵勞，以律正教拔一切貪，是諸足下消除邪行。",
    "T03n0186_007:0525c01_2": "奉行真正除眾音響，精進滅度得其邊際；今無吾我，禪定功勳懷來定意，度四瀑流，憂結自大放逸之業，降伏此事皆使永盡。",
    "T03n0186_007:0525c04_3": "以真正故，懷來定意制眾塵勞，消諸妄想猶拔樹根。",
    "T03n0186_007:0525c05_4": "意越彼岸悉使無餘斷其處所，便師子吼其力甚大，三界自在而無有主；皆滅境界，以禪明智割除怨難，猶如天帝，使其羅網眾罪悉盡。",
    "T03n0186_007:0525c09_5": "用三十六精進之行，在於地中，智慧兵力斷絕無愛；是諸根源塵勞結著究苦毒本，以慧明力欲令永盡，以是智眼善治本淨。",
    "T03n0186_007:0525c12_6": "真正人等，明藥威力療其無明，癡樹廣遠令無根源，於斯界中行至誠矣。",
    "T03n0186_007:0525c14_0": "用心毀散瞋恚死蛇，心意這異則為怨賊，吾以枯竭十二諸海，以滅境界思想烟火顯耀三達。",
    "T03n0186_007:0525c16_1": "滅眾塵垢然熾之焰，樂於脫門消諸瑕疵，是故教訓也。",
    "T03n0186_007:0525c17_2": "慰勞一切去荊蕀想，空無音響，曉了精進求於清淨，猶如攢木出其火光，又如泉源其心寂然。",
    "T03n0186_007:0525c20_0": "以智兵力劫心塵垢，懷來定意是謂執幢，奉持訓誨自能曉了。",
    "T03n0186_007:0525c21_1": "降伏辯事懷來慈心，以是五欲而知豪富。",
    "T03n0186_007:0525c22_2": "住於眾行棄捐諛諂，從本起塵，是為眾結之所罣礙。",
    "T03n0186_007:0525c23_3": "其鬪不和，吾悉究暢致三昧定。",
    "T03n0186_007:0525c24_4": "悉知內事建立慚愧，有想無想，從是得致悉獲是行。",
    "T03n0186_007:0525c25_5": "究暢所有，捐諸思想一切縛結，如是行者棄捐無餘，以精進力而降伏之。",
    "T03n0186_007:0525c27_6": "三達脫門，以是之故，不以無緣想於下劣，苦樂無常但謂吾我，而造想求六衰之本。",
    "T03n0186_007:0525c29_7": "在佛樹下，悉斷除此一切無常是廣大荒穢濁之事。",
    "T03n0186_007:0526a01_8": "以聖明達消諸愛欲，過於日月其懷愛欲；在於虛空，解於三達，顏貌無量，以度生死濟斷大海，精進力故越婬怒癡。",
    "T03n0186_007:0526a04_9": "以微妙行斷於吾我，六度無極消億塵勞，生死俓苦愍之息意。",
    "T03n0186_007:0526a06_10": "於是慕斷前後而無二坎，等於平等所度無極，眾邪異學逮得甘露，而無有餘盡生死根。",
    "T03n0186_007:0526a08_11": "其無四大亦無諸入，求諸智寶得無央數，道寶之明致無所畏，是無量佛於內得安，少求如化分別根源。",
    "T03n0186_007:0526a10_12": "「前世所行是吾曉了，所以億載劫，審施珍寶無數甘露故暢斯學，樂柔軟行聞世億姟諸法言教，亦復剖判緣起悉起悉空。",
    "T03n0186_007:0526a13_13": "心發意頃了如野馬，此吾清淨其目明好，超越十方一切眾生，察如手掌如本所殖生樹果實，宿世所更得解了斯。",
    "T03n0186_007:0526a16_14": "諸度無極億載劫中，悉解念夢若干品覺，過去諸天所可諍念顛倒之業，有彼如是，此亦若茲。",
    "T03n0186_007:0526a18_15": "於時吾往無死藥業，所以十力行慈心者，愍念眾生故行慈力。",
    "T03n0186_007:0526a20_16": "今是我父處於甘露，所以十力行愍哀力降化一切，是以使吾處甘露間。",
    "T03n0186_007:0526a22_17": "常行護力降伏一切，由是化之入無死地。",
    "T03n0186_007:0526a23_18": "所以行喜普行悅故，以是喜力降伏一切，是故建立處甘露間。",
    "T03n0186_007:0526a24_19": "憶念十力邊恒沙劫，見過去佛而供養之，以是之故處甘露間。",
    "T03n0186_007:0526a26_20": "吾本所誓心口所說，不降伏魔，不化邪見，不從坐起，無有放逸，度於彼岸；壞癡羅網，從無數劫住智金剛，以逮十力得無所著，降伏諸漏令無有餘，不捨其力乃從坐起。",
    "T03n0186_007:0526b01_21": "具足洗浴濁垢使淨，於時世護十力自在而度無極三千世界，猶如金剛常修等行，億千姟天供養無量，及諸玉女不可稱載。",
    "T03n0186_007:0526b04_22": "佛子如是皆有因緣，處賢聖座受大自在，寶甕千枚若干香水洗於護世，三千世界由是自在。",
    "T03n0186_007:0526b06_23": "佛子如斯皆有因緣，所以宿夜七日不從座起，常觀察樹。",
    "T03n0186_007:0526b07_24": "彼七晝夜觀於佛樹，化七千億人令發道心，思惟寂然。",
    "T03n0186_007:0526b09_25": "地六反震動，時佛乃從師子座起，其心和安其身柔軟，所行知時在佛道場，觀其道樹猶如師子而無所畏，禪思脫門賢聖之行。",
    "T03n0186_007:0526b13_0": "普曜經商人奉麨品第二十二(有本云四天王上鉢品)「爾時提謂波利之等，與賈人俱五百為侶，於時樹木華實茂盛演佛之音，七日不動不搖。",
    "T03n0186_007:0526b16_1": "時有梵天厥名識乾，住于梵天，見佛新得道，快坐七日，未有獻食者。",
    "T03n0186_007:0526b17_2": "『我當求人令飯上佛。』",
    "T03n0186_007:0526b18_3": "即使五百賈人皆躓不行。",
    "T03n0186_007:0526b18_4": "識乾先世五百賈人之知識也，欲度之故，故使然矣。",
    "T03n0186_007:0526b20_5": "提謂波利怖還，與眾人共議。",
    "T03n0186_007:0526b20_6": "天即時而讚偈言：「『如來成佛道，　　所願已具足；　　汝等貢上食，　　因是轉法輪。』",
    "T03n0186_007:0526b24_0": "「時五百人詣樹神所，梵作樹現光光像分明，言：『今世有佛在拘留國界尼連禪水邊，未有致食者，汝曹幸先能有善意必獲大福。』",
    "T03n0186_007:0526b27_1": "賈人聞佛名皆大喜言：『佛必獨大尊，天神所敬，非凡品也。』",
    "T03n0186_007:0526b28_2": "即和麨蜜俱於樹下稽首上佛。",
    "T03n0186_007:0526b29_3": "佛念：『先古諸佛哀受人施，法皆持鉢，不宜如餘道人手受食也。』",
    "T03n0186_007:0526c01_4": "時四天王於頗那山上，得四枚青石之鉢，欲於中食。",
    "T03n0186_007:0526c02_5": "時有天子名曰照明，謂天王曰：『今者有佛，名釋迦文，應用斯鉢，非仁之器，今當受食，可往奉之。』",
    "T03n0186_007:0526c05_6": "於是四王則與天子，華香伎樂幡蓋并鉢，如屈伸臂頃俱下詣佛，四天王各取所持之鉢共貢上佛。",
    "T03n0186_007:0526c07_7": "佛念：『取一不快餘人，意當悉納之。』",
    "T03n0186_007:0526c08_8": "提頭賴王先以獻佛，佛即受之，而為說偈言：「『今授世尊器，　　當獲尊法器；　　自得寂然鉢，　　心意無忘失。』",
    "T03n0186_007:0526c12_0": "「時毘留勒王，次復奉鉢，佛尋受之，而說偈言：「『若授如來器，　　其心未曾妄；　　四天王安護，　　乃至清涼覺。』",
    "T03n0186_007:0526c16_0": "「時毘留羅叉王，次復奉鉢，佛尋受之，而說偈曰：「『其施清淨器，　　淨心授如來；　　身心常輕便，　　天龍神所歎。』",
    "T03n0186_007:0526c20_0": "「時毘沙門王，次復奉鉢，佛即受之，而說偈曰：「『佛戒無缺漏，　　授完牢之器；　　信施無亂心，　　使德無缺減。』",
    "T03n0186_007:0526c24_0": "「佛受鉢已，累左手中，以右手按上，即合成一令四際現，而復歎曰：「『吾前世施鉢，　　故有是果報；　　今獲斯四器，　　四王神足致。』",
    "T03n0186_007:0526c28_0": "「佛歎偈已，即以其鉢受賈麨蜜。",
    "T03n0186_007:0526c28_1": "呪願賈人言：『今所布施，欲令食者得充氣力，當令施家世世得願得壽、得色得力、得瞻得喜，安快無病，得辯才慧，終保年壽，眾邪惡鬼不得嬈近，以有善意，立德本故；諸善鬼神常當擁護，開示道地得利諧偶，不使迍蹇。",
    "T03n0186_007:0527a05_2": "無復難患，人有見正，以信喜敬，淨潔不悔。",
    "T03n0186_007:0527a06_3": "施道德者福德蓋天，所致轉勝吉無不利，日月五星二十八宿天神鬼王，常隨護助。",
    "T03n0186_007:0527a08_4": "四天大王賞別善人，東提頭賴、南維睒文、西維留勒叉、北拘鈎羅，當護汝等令不遭橫。",
    "T03n0186_007:0527a10_5": "能有慧意研精學問，敬佛法眾，棄捐眾惡不自放恣，終受吉祥。",
    "T03n0186_007:0527a12_6": "種福得福行道得道，已先見佛一心奉承，當為從是致第一福。",
    "T03n0186_007:0527a13_7": "現世獲祐快解見諦，常受富樂自致泥洹。』",
    "T03n0186_007:0527a15_0": "聞呪願已，皆發無上正真道意。",
    "T03n0186_007:0527a15_1": "「佛食畢竟擲鉢虛空，有天子名善梵，即接取之無罣礙鉢，齎上梵天，億千梵天皆共供養右繞奉事。",
    "T03n0186_007:0527a18_2": "於是世尊無等倫德歎其功勳，以是德本於將來世，諸賈客等當得作佛，名曰蜜成如來、至真、等正覺、明行成為、善逝、世間解、無上士、道法御、天人師，為佛、世尊。",
    "T03n0186_007:0527a21_3": "於時導師授無限決，然後化於無數菩薩，受其決者在於佛道而不退轉。",
    "T03n0186_007:0527a23_4": "聞佛授決欣然踊躍，時諸兄弟叉手自歸，共持身命奉上如來。」",
    "T03n0186_007:0527a25_5": "佛告比丘：「如來具足成正覺已，便以神足移坐石室；自念本願，欲度眾生，思惟生死本從十二因緣，緣從法起便有生死，法滅者生死乃盡，以自作是故自得是，若不作是是便休息。",
    "T03n0186_007:0527a29_6": "一切眾生意為精神，精神窈冥恍惚無形，自起識想隨行受身；身無常主，神無常形，神心變化燥濁難清，自生自滅未曾休息；一念去一念來，如流草木，若水中泡，一這滅尋一復興；至于三界欲色無色，九神所止皆係於識，不得免苦，昧昧暗冥然不自覺，故謂之癡，莫知要道。",
    "T03n0186_007:0527b07_7": "夫道至妙虛寂無念，不可以凡世間意知；世間道術九十六種，各信所事孰知其惑，皆樂生求安貪欲嗜味，好於聲色故不能樂佛道。",
    "T03n0186_007:0527b10_8": "佛道清淨無所有，計身萬物不可得常有，設當為說天地無常，世間皆苦身非我所，空無所有誰能信者？",
    "T03n0186_007:0527b13_9": "意欲默然，不為世間說法，便入定意。",
    "T03n0186_007:0527b14_10": "「佛眉間光上照天帝，天帝知佛不欲說經，悲念三界皆為長衰，以不得知度世之道，死即當墮三惡道中，何時當脫？",
    "T03n0186_007:0527b16_11": "天下久遠乃有佛耳，佛難得見若靈瑞華，今我當為天下人請命，求哀於佛令說經法。",
    "T03n0186_007:0527b19_0": "即將般遮識下到石室。",
    "T03n0186_007:0527b19_1": "佛這定意，教般遮識鼓琴，歌佛本願之德，以歎頌曰：「『聽我歌十力，　　棄蓋寂定禪；　　光徹照七天，　　德香喻栴檀。",
    "T03n0186_007:0527b23_0": "　　上帝神妙來，　　歎仰欲見尊；　　梵釋齎敬意，　　稽首欲受聞。",
    "T03n0186_007:0527b25_0": "　　佛所本行願，　　精進百劫懃；　　四等大布施，　　十方受弘恩。",
    "T03n0186_007:0527b27_0": "　　持戒淨無垢，　　慈軟護眾生；　　勇慧入禪智，　　大悲敷度經。",
    "T03n0186_007:0527b29_0": "　　苦行積無數，　　功勳成於今；　　戒忍定慧力，　　動地魔以降。",
    "T03n0186_007:0527c02_0": "　　德普蓋天地，　　神智過靈皇；　　相好特無比，　　八聲震十方。",
    "T03n0186_007:0527c04_0": "　　志高於須彌，　　清妙莫能倫；　　永離婬怒癡，　　無復老死患。",
    "T03n0186_007:0527c06_0": "　　惟哀從定覺，　　愍傷諸天人；　　為施法藏寶，　　敷慧甘露珍。",
    "T03n0186_007:0527c08_0": "　　令從憂畏解，　　危厄得以安；　　迷惑見正道，　　邪疑覩真言。",
    "T03n0186_007:0527c10_0": "　　一切皆願樂，　　欲聽受無厭；　　當開不死法，　　垂化於無窮。』",
    "T03n0186_007:0527c12_0": "「於是世尊隨世習俗，心自念言：『是法甚深所入無限，成最正覺，寂然微妙難逮難知，非心所思非言所暢，非是凡聖所能逮及；一切訓誨不可得習，存其本原至滅度矣。",
    "T03n0186_007:0527c16_1": "一切所遇最無所著，乃至清涼無生無極；不得處所悉無所有，越度六界；無想不願無獲無言，無有音響，無有教訓，無有無集，寂滅諸行，至於無斷無為之業。",
    "T03n0186_007:0527c20_0": "吾設為說斯義本末，萬物無常有身皆苦，身非為身，空無所有；眾人不解唐苦疲勞，所有親戚家屬悉非人所，正言似反誰肯信者？",
    "T03n0186_007:0527c23_1": "不如默然耶！』",
    "T03n0186_007:0527c23_2": "於時世尊。",
    "T03n0186_007:0527c23_3": "即說偈言：「『深奧恬怕，　　曜明無垢；　　吾已逮是，　　甘露無為。",
    "T03n0186_007:0527c26_0": "　　我今說之，　　眾人不解；　　如吾今日，　　不如默然。",
    "T03n0186_007:0527c28_0": "　　除去言辭，　　無思無得；　　如是自然，　　猶如虛空。",
    "T03n0186_007:0528a01_0": "　　心思法意，　　神識以脫；　　無念第一，　　能知他人。",
    "T03n0186_007:0528a03_0": "　　此不可以，　　文字說之；　　以入道義，　　不入專精。",
    "T03n0186_007:0528a05_0": "　　過去諸佛，　　皆為眾生，　　其斯知識，　　從其因緣，　　計於此業，　　悉無有法；　　彼亦無有，　　若有若無，　　皆從因緣，　　而興生老。",
    "T03n0186_007:0528a10_0": "　　彼亦不念，　　若有若無，　　億百千劫，　　不可稱限。",
    "T03n0186_007:0528a12_0": "　　吾前世時，　　自從諸佛，　　未曾逮獲，　　如是法忍；　　無我無人，　　亦無壽命。",
    "T03n0186_007:0528a15_0": "　　假使以逮，　　得是法忍；　　亦無有生，　　眾生無命。",
    "T03n0186_007:0528a17_0": "　　是謂本淨，　　無吾我法；　　時定光佛，　　授我此慧。",
    "T03n0186_007:0528a19_0": "　　吾時愍哀，　　無限眾生；　　不令眾生，　　來相勸請。",
    "T03n0186_007:0528a21_0": "　　今眾生故，　　感動梵天；　　使彼勸我，　　乃轉法輪。",
    "T03n0186_007:0528a23_0": "　　今我如是，　　清淨正法；　　梵天來下，　　以相勸助。",
    "T03n0186_007:0528a25_0": "　　轉於離垢，　　微妙正法；　　眾生因覺，　　乃解神識。』」",
    "T03n0186_007:0528a27_0": "梵天勸助說法品第二十三",
    "T03n0186_007:0528a28_0": "佛告比丘：「於時如來演眉間相光明威神，又彼光明名照生，百萬梵王使發其心，斯光普遍三千大千佛國。",
    "T03n0186_007:0528b01_1": "時識乾梵王，承其聖旨如佛心念，世尊默然不肯說法。",
    "T03n0186_007:0528b02_2": "梵天心念：『今我寧可往詣佛所，勸請如來轉正法輪。』",
    "T03n0186_007:0528b04_3": "于時識乾梵王與六萬八千梵天眷屬圍遶，來詣佛所稽首足下，退住一面，前白佛言：『唯然世尊！",
    "T03n0186_007:0528b06_4": "天地無祐今欲毀壞。",
    "T03n0186_007:0528b07_5": "所以者何？",
    "T03n0186_007:0528b07_6": "如來至真已逮無上正真道，為最正覺。",
    "T03n0186_007:0528b08_7": "寂然定意不肯說法，眾苦沈滯沒於三界，願轉法輪悉教眾生。』",
    "T03n0186_007:0528b09_8": "於是頌曰：「『願賢聖財，　　淨於眾生；　　誰當勸安，　　億載黎庶。",
    "T03n0186_007:0528b13_0": "　　布施以慧，　　聽覺蓮華；　　班宣正觀，　　除眾逆賊。",
    "T03n0186_007:0528b15_0": "　　隨時撾擊，　　無量法鼓；　　因其吹此，　　無極法珂。",
    "T03n0186_007:0528b17_0": "　　當建立斯，　　高顯法幢；　　誰當興發，　　大法光曜？",
    "T03n0186_007:0528b19_0": "　　必當興雲，　　降大法雨；　　願常流布，　　大聖眾坐。",
    "T03n0186_007:0528b21_0": "　　當療治是，　　大痛處所；　　惟滅塵勞，　　眾火之熱。",
    "T03n0186_007:0528b23_0": "　　為其示現，　　寂然之道；　　安豐無熱，　　無憂之業。",
    "T03n0186_007:0528b25_0": "　　無為之道，　　導化趣真；　　常興愍哀，　　和眾諍訟。",
    "T03n0186_007:0528b27_0": "　　必當開通，　　解脫之門；　　說至誠義，　　無恚恨本。",
    "T03n0186_007:0528b29_0": "　　為盲冥者，　　開目視瞻；　　療治令淨，　　得上法眼。",
    "T03n0186_007:0528c02_0": "　　非是天世，　　及梵天宮；　　非鬼揵沓，　　阿須倫民。",
    "T03n0186_007:0528c04_0": "　　無能治滅，　　眾熱之病；　　惟有聖尊，　　人中日月。",
    "T03n0186_007:0528c06_0": "　　是故吾今，　　勸請法王；　　今立造勝，　　一切諸天。",
    "T03n0186_007:0528c08_0": "　　以是功德，　　自勸如來；　　唯當轉講，　　無上法輪。』",
    "T03n0186_007:0528c10_0": "「時佛世尊默然可之。",
    "T03n0186_007:0528c10_1": "識乾梵天見佛默然，愍傷諸天、世間人民、阿須倫、龍、鬼神，欲使度脫。",
    "T03n0186_007:0528c12_2": "時梵天王見佛可之，以栴檀雜香而散佛上，忽不現。",
    "T03n0186_007:0528c13_3": "時佛樹神名曰法明，又名法樂，又名法意，又名法持，往到佛所前白佛言：『今佛世尊，當於何國而轉法輪？』",
    "T03n0186_007:0528c16_4": "時佛告曰：『在波羅奈仙人之處鹿苑之中。』",
    "T03n0186_007:0528c17_0": "樹神白佛：『波羅奈國仙人之處鹿苑之中，人民尠少不可說法。』",
    "T03n0186_007:0528c18_1": "佛告樹神：『勿說此言。",
    "T03n0186_007:0528c18_2": "所以者何？",
    "T03n0186_007:0528c19_3": "我宿命時在中建立法祠，六萬億載在中供養六萬億諸佛世尊，及若干種仙人，學遊居其中。",
    "T03n0186_007:0528c21_4": "波羅奈國諸天龍神所共嗟歎，無極大法稽首歸命，千億諸佛悉念本末，在此神仙樹木之間，應轉法輪。",
    "T03n0186_007:0528c23_5": "寂然惔怕，不覩無智暗冥之黨，以此之故，在此神仙樹木之間而轉法輪。』」",
    "T03n0186_007:0528c25_6": "佛告比丘：「於時世尊所作已辦無復餘患，斷眾罣礙淨眾塵勞，諸垢已盡，降伏魔怨成一切智；普見十方，獲十種力、四無所畏、十八不共諸佛之法，慧明聖達無所罣礙，以佛道眼普觀世間，今當為誰第一說法？",
    "T03n0186_007:0529a01_7": "何所有人易化受教？",
    "T03n0186_007:0529a01_8": "婬怒癡薄為先說法？",
    "T03n0186_007:0529a02_9": "佛即念知欝曇藍弗三垢尠，今為所在？",
    "T03n0186_007:0529a03_10": "佛念即知，物故已來已復七日；第二學仙今日壽終。",
    "T03n0186_007:0529a04_11": "時虛空中天神白佛：『唯然世尊，如大聖教皆悉壽終。』",
    "T03n0186_007:0529a05_12": "佛復念言：『昔者父王遣五人俱侍衛我，經歷勤苦有大功夫，我今寧可為是先說經法而開化之。』」",
    "T03n0186_007:0529a08_13": "佛告比丘：「於時世尊從樹下起，尋時舉聲告於三千大千世界，皆使知之。",
    "T03n0186_007:0529a09_14": "從次前行至波羅奈神仙鹿苑，詣五人所。",
    "T03n0186_007:0529a10_15": "於時五人遙見佛來，轉相謂言：『今者汝等寧復遙見沙門瞿曇來不？",
    "T03n0186_007:0529a12_16": "迷失無定，所志不獲奉行經戒，多所熏修違忘道業，假使來者慎莫為起亦勿迎逆。』",
    "T03n0186_007:0529a14_17": "彼時五人遙見佛到，觀察如來威神巍巍，不能堪任無上聖德，不安所座，各從座起，前行奉迎各口發言：『善來聖尊！』",
    "T03n0186_007:0529a17_18": "有執法衣，受鉢器者，前布座者，稽首作禮取水洗脚。",
    "T03n0186_007:0529a18_19": "佛時問彼五人曰：『卿曹持意何不堅固？",
    "T03n0186_007:0529a19_20": "為我之故，長夜不安遭勤苦患，今當報功；又卿五人咸當知之，吾成正覺逮一切智，覩見十方，獲清涼樂無復諸漏，遊得自在，於一切法無所罣礙，當為說法度生老病死。』",
    "T03n0186_007:0529a23_21": "於時五人稽首佛足悔過自責：『吾等愚冥不識正真，憍慢無伏。』",
    "T03n0186_007:0529a25_22": "恭敬自投甚自尅責。",
    "T03n0186_007:0529a25_23": "「於時世尊放身光焰，其明普照三千大千諸佛世界，靡不周遍。",
    "T03n0186_007:0529a27_24": "其光自然，暢此偈言：「『其兜術天身，　　來下降母胎；　　在林微尼樹，　　墮地行七步。",
    "T03n0186_007:0529b01_0": "　　即時師子吼，　　四天王帝接；　　其音超梵天，　　三世為最尊。",
    "T03n0186_007:0529b03_0": "　　消滅諸惡趣，　　出家行學道；　　造立勤苦行，　　往詣佛樹下。",
    "T03n0186_007:0529b05_0": "　　降伏魔力怨，　　逮無上正覺；　　今於仙人處，　　當轉正法輪。",
    "T03n0186_007:0529b07_0": "　　梵天哀勸請，　　宣無上法典；　　能仁然可之，　　愍傷一切故。",
    "T03n0186_007:0529b09_0": "　　建立誓堅固，　　波羅奈鹿苑；　　當轉大法輪，　　最上無能勝。",
    "T03n0186_007:0529b11_0": "　　欲聽聞法者，　　宿億載積德；　　速疾來至彼，　　以時聽經典。",
    "T03n0186_007:0529b13_0": "　　人身甚難得，　　佛世亦難遇；　　尊法不可值，　　捨八惡眾難。",
    "T03n0186_007:0529b15_0": "　　今日正是時，　　開信值佛興；　　皆棄諸患難，　　聽受尊法教。",
    "T03n0186_007:0529b17_0": "　　億載劫不聞，　　希可值遇法；　　今日當得聽，　　不當放懈怠。』」",
    "T03n0186_007:0529b19_0": "佛告比丘：「地神暢音，佛之聖旨，立大高座當轉法輪。",
    "T03n0186_007:0529b20_1": "其大聖佛以己口宣：『我最為尊十方第一，降伏魔兵盡眾苦源在佛樹下。",
    "T03n0186_007:0529b22_0": "時能仁尊道德寂然，裂壞勞怨所願具足無復餘結，百劫所行欲度眾生，所轉法輪無所慕樂，安住光明，勸化千億佛土無數百千諸佛真子威神足力，若干諸佛所可造化，現大柔軟如來音聲，至真功勳，勸助大哀愍念眾庶，覩其威耀察諸方便，於百千劫揚大雷吼，為諸眾生雨八味水，滅諸所受，根、力、覺意、禪思脫門，定意正受增益道性；從無數劫如所聞法，己身立行積累道法，分別諸藥曉眾生業，又斯病者當療治安，久遠塵勞皆令無想。",
    "T03n0186_007:0529c03_1": "佛為法醫度脫眾生，因轉法輪所度無極，其間神足從來歷載，道品之法普至微妙，一切德行積善法施，曉了醫藥充無限願，雖在貧匱無所貪樂隨顛倒財。",
    "T03n0186_007:0529c07_2": "諸佛導師常轉法輪，無有財利金銀思想；樂清淨乘，華香雜香擣香，宮內愛子躬身不好，不以歡樂，棄於天上天下之欲，志求佛道轉於法輪。",
    "T03n0186_007:0529c10_3": "布施救眾，戒無所犯，善將護禁而無缺漏；百劫之中常行忍辱；精進懃修，不懷怯弱無有增減；志存禪定觀于神通；智慧興隆具足所願，轉於法輪消于惱熱，乃應道法。』",
    "T03n0186_007:0529c14_4": "「於是有菩薩名發意，轉法輪歎說此法，超諸俗寶，一切眾寶道寶為上，甚好巍巍嚴飾清淨，其千光明悉照天下，自以要誓華香幢幡，俱共叉手，帳紫金色，香水滿瓶弘誓洗浴，清心眾垢造立吉祥。",
    "T03n0186_007:0529c20_0": "「爾時世尊，則轉法輪而勸助之，復叉手指供養世尊，而偈歎曰：「『其定光如來，　　授聖清淨決；　　當得佛道意，　　人中師子尊。",
    "T03n0186_007:0529c24_0": "　　在彼立所願，　　行法是色像；　　以得佛道時，　　因勸助道法。",
    "T03n0186_007:0529c26_0": "　　入若干品業，　　常以一切故；　　在眾生之類，　　濟十方來會。",
    "T03n0186_007:0529c28_0": "　　勸助諸種族，　　宣布道法輪；　　叉手自奉事，　　投身稽首禮。",
    "T03n0186_007:0530a01_0": "　　其在佛樹下，　　清淨諸天人；　　若行清白業，　　奉供最能仁。",
    "T03n0186_007:0530a03_0": "　　一切皆住立，　　請說大法輪；　　具一切人中，　　歎德不可盡。",
    "T03n0186_007:0530a05_0": "　　三千大千界，　　周遍虛空中；　　諸天阿須倫，　　天下皆稽首。",
    "T03n0186_007:0530a07_0": "　　諸天越音聲，　　須臾無信者；　　一切者歡悅，　　皆觀如來尊。",
    "T03n0186_007:0530a09_0": "　　梵天得自在，　　暢雷雨之音；　　百千巨億載，　　咸皆共來會，　　無數億劫中，　　善行正真業。",
    "T03n0186_007:0530a12_0": "　　時釋迦文佛，　　與拘倫談論，　　苦空非我有，　　說其眼非常，　　耳鼻不能久，　　自然為恍惚。",
    "T03n0186_007:0530a15_0": "　　頭首亦自然，　　諸根無常聚；　　以如是觀者，　　無我無壽命。",
    "T03n0186_007:0530a17_0": "　　是一切諸法，　　皆從因緣生；　　若離是諸見，　　覩之如虛空。",
    "T03n0186_007:0530a19_0": "　　無見無有作，　　亦無覩眾生；　　若淨不淨緣，　　亦不得捨離。",
    "T03n0186_007:0530a21_0": "　　五陰無所起，　　起者大苦患；　　興起恩愛淟，　　其行遂增減。",
    "T03n0186_007:0530a23_0": "　　以能等觀者，　　得正真道義；　　致究竟盡法，　　便能覺了盡。",
    "T03n0186_007:0530a25_0": "　　從發思想念，　　不慎行致之；　　常修明智行，　　遵行如是道。",
    "T03n0186_007:0530a27_0": "　　在於因緣行，　　而無所造立；　　雖處於神識，　　不與因緣合。』」",
    "T03n0186_007:0530a29_0": "拘隣等品第二十四",
    "T03n0186_007:0530b01_0": "佛告比丘：「爾時如來為頒宣諸法，說十二因緣根本所起，從無明有行，從行有識，從識有名色，從名色有六入，從六入有更，從更有痛，從痛有愛，從愛有受，從受有有，從有有生，從生致老病死大苦患合。",
    "T03n0186_007:0530b06_0": "無明以盡行便盡，行已盡識便盡，識已盡名色便盡，名色已盡六入便盡，六入已盡更便盡，更已盡痛便盡，痛已盡愛便盡，愛已盡受便盡，受已盡有便盡，有已盡生便盡，生已盡老病死皆盡，則無五陰大苦之患。",
    "T03n0186_007:0530b11_1": "從緣則有，無緣則無。",
    "T03n0186_007:0530b11_2": "如來解是六情因緣十二之本，是故自在達皆自然無有根本。",
    "T03n0186_007:0530b13_3": "其外異學不及知此空法自然，如是法者，過去諸佛所可解達，為諸眾生分別說之，曉了是法乃得寂然，是故敷演十二緣起而轉法輪。",
    "T03n0186_007:0530b16_4": "拘隣知之，拘隣者知本際也，以滅盡者則成三寶。",
    "T03n0186_007:0530b17_5": "佛、法、聖眾是三寶名，暢布天下音徹梵天，如來今日轉於清淨法輪，護世至真興顯三寶，世難可致。",
    "T03n0186_007:0530b20_0": "拘隣之等五人比丘，六十億天得法眼淨，復八十億色界天人得法眼淨無上正真，八萬世人來會觀者亦法眼淨，皆度眾苦。",
    "T03n0186_007:0530b22_1": "「時佛音響徹聞十方，虛空天神聞柔和音，是釋迦文十力世尊，仙人之處鹿苑之中，敷演法輪說十二緣，咸使知之。",
    "T03n0186_007:0530b25_2": "十方諸佛聞其音者皆悉默然，諸天、龍神、阿須倫，諸佛侍者各白其佛：『分別諸法普聞其音，善哉世尊！",
    "T03n0186_007:0530b28_3": "速決其意，何故默然？",
    "T03n0186_007:0530b28_4": "先世之時寂然精進，以其道力習於道法，越無央數百千菩薩，自致得佛。",
    "T03n0186_007:0530c01_5": "今此十力勤修得佛，轉其三合十二法輪，其三合十二法輪者，無去來今三世之心也，是故一切聞是音聲。』",
    "T03n0186_007:0530c03_6": "億百千人興發慧力建立大道，各自念言：『吾等當學彼佛精進威神勢力，使疾獲致三世之尊施世道目，皆使逮致無上正真之道。』",
    "T03n0186_007:0530c06_7": "「於是諸天子等悉來集會：一、名神妙，二、名天妙，三、名歡豫，四、名加歡，五、名栴檀，六、名大悅，七、名寂然，八、名寂律。",
    "T03n0186_007:0530c09_8": "如是等類八淨居天，從千天子悉來集會，聽受世尊所轉法輪。",
    "T03n0186_007:0530c11_9": "彼時大聖告大神妙天子：『今此經名曰《普曜大方等法》。",
    "T03n0186_007:0530c12_10": "諸菩薩所以娛樂，諸佛境界所入普照，其身精進自致得佛。",
    "T03n0186_007:0530c13_11": "如來所說，是故受持諷誦奉行，為眾人說。』」",
    "T03n0186_007:0530c14_12": "◎普曜經卷第七"
}