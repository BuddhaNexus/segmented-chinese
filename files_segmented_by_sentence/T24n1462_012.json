{
    "T24n1462_012:0755a20_0": "善見律毘婆沙卷第十二",
    "T24n1462_012:0755a22_0": "蕭齊外國三藏僧伽跋陀羅譯",
    "T24n1462_012:0755a23_0": "「有善比丘，或知修多羅藏，或解阿毘曇藏，或解毘尼藏，不希飲食趣得支命，持戒清淨，或為人說法，威儀具足，令人歡喜，從邑至邑，從國至國，為人敬重佛法興隆，如是比丘光揚佛法。",
    "T24n1462_012:0755a27_1": "有惡比丘，從善比丘聞受法已，為他講說，言辭柔和音聲清徹，人所樂聞眾共讚譽：『大德善說妙法，從誰稟受？』",
    "T24n1462_012:0755b01_2": "答言：『我自知之，不從他學。』",
    "T24n1462_012:0755b01_3": "如是自稱，如來積四阿僧祇劫百千劫，具足諸波羅蜜，勤苦如是得此妙法，而惡比丘因偷此法，求覓利養，是名第二大賊。",
    "T24n1462_012:0755b04_4": "「復有大賊，精進比丘持戒具足，或得須陀洹、斯陀含、阿那含乃至阿羅漢，或凡夫比丘持戒清淨，以波羅夷法謗之，憎嫉他行，自稱己是清淨人，如是謗諸賢聖，偷竊聖法，是名第三大賊。",
    "T24n1462_012:0755b09_0": "「重物者，如盜戒無異，乃至五摩沙迦盜取，是名重物。",
    "T24n1462_012:0755b10_1": "佛告諸比丘：『有五種重物，不應與人，僧亦不得與，眾亦不得與，一人亦不得與，若與者得偷蘭遮罪。",
    "T24n1462_012:0755b12_2": "何謂為五？",
    "T24n1462_012:0755b12_3": "一者園，二者地，三者鐵物，四者木物，五者土物，以此諸重物，不得妄與人。』",
    "T24n1462_012:0755b14_4": "佛告諸比丘：『五種不得分，僧眾一人園為初，若分得偷蘭遮罪。』」",
    "T24n1462_012:0755b16_5": "法師曰：「分不可分，於蹇陀迦當廣說，今此略說。",
    "T24n1462_012:0755b17_6": "以取者，以此重物而取白衣意，希望白衣不可與人，而偷取以餉致白衣，佞取其意，此是第四大賊也。",
    "T24n1462_012:0755b19_7": "以此重物餉致白衣者，名污他家，因污他家得突吉羅罪，應驅出眾。",
    "T24n1462_012:0755b21_8": "復有比丘，取僧物如己物無異，行用與人得偷蘭遮罪，若以偷心取者，隨宜多少結罪，此是名為第五大賊。",
    "T24n1462_012:0755b24_9": "賊無過此賊，聖利法者，此法極細微，若金銀珍寶亦可偷取，此法不可偷取，是故律本說，聖利法者，而自說有，於身中無聖利法，自言聖利法已在我身。」",
    "T24n1462_012:0755b27_10": "問曰：「此無離本處，云何名為賊？」",
    "T24n1462_012:0755b28_11": "答曰：「不能得名為賊。",
    "T24n1462_012:0755b29_12": "何以故？",
    "T24n1462_012:0755b29_13": "為因空誑妄語，而得大利養故，以方便取之。",
    "T24n1462_012:0755c01_14": "是故律本說，佛告諸比丘：『盜取人飲食者，此亦名大賊。』",
    "T24n1462_012:0755c02_15": "何以故？",
    "T24n1462_012:0755c02_16": "以無實故假名有實，言：『我是阿羅漢。』",
    "T24n1462_012:0755c03_17": "聖法在他，而假偷在己。",
    "T24n1462_012:0755c04_18": "譬如獵師欲殺群鹿，若以人形往者，鹿見必走，以方便故，以草木纏身，身非草木，而現示是草木形，諸群鹿見者謂之草木，而來就之，即殺取。",
    "T24n1462_012:0755c07_19": "比丘亦復如是，非阿羅漢，假示是阿羅漢，現阿羅漢相，信心檀越謂是真實，以餚饍飲食而供養之，亦如獵師假形謀鹿，如此比丘假形謀取諸檀越飲食，是故律本中偈讚：「『外袈裟繞頸，　　內行不淨法，　　已行惡法故，　　死即墮地獄。",
    "T24n1462_012:0755c14_0": "　　鐵丸熱光炎，　　寧可吞取死，　　若有破戒者，　　不應吞信施。』",
    "T24n1462_012:0755c16_0": "「外袈裟繞頸者，以袈裟纏置肩上，此是外取聖表式，內空無所有。",
    "T24n1462_012:0755c17_1": "譬如畫器內盛臭物，如此之虛假，定無一可取。",
    "T24n1462_012:0755c18_2": "惡比丘亦復如是。",
    "T24n1462_012:0755c19_3": "第二偈者，何以如來作如是說：『寧吞鐵火丸，而不吞檀越供養施食。』",
    "T24n1462_012:0755c20_4": "何以故？",
    "T24n1462_012:0755c20_5": "吞鐵火丸肝腸爛死，不以此因緣墮於地獄，是故作如是說。",
    "T24n1462_012:0755c22_6": "訶責婆裘比丘已，告諸比丘，說戒時作如是言：『若比丘空誑妄語為初。』",
    "T24n1462_012:0755c24_7": "佛結第四波羅夷堅已，復次隨結，除增上慢者。",
    "T24n1462_012:0755c25_8": "如是佛已為比丘說隨結已，於隨結中，不見謂為已見者，以慧眼不見阿羅漢想，而謂已見，如是未至謂至，未得謂得。",
    "T24n1462_012:0755c28_9": "未得句者，以道諦未得。",
    "T24n1462_012:0755c28_10": "作真實者，以慧眼覆見真實。",
    "T24n1462_012:0755c29_11": "增上慢者，作是言：『我已得聖利法。』",
    "T24n1462_012:0756a01_12": "於中生慢，或言過慢，或言增慢，自念言：『我於阿羅漢法，我已作之。』",
    "T24n1462_012:0756a02_13": "云何慢？",
    "T24n1462_012:0756a03_0": "以舍摩陀毘婆舍那力故，煩惱暫住，是名為慢，若後見慾境，煩惱便起，唯此人不犯。」",
    "T24n1462_012:0756a05_1": "問曰：「何人起慢？",
    "T24n1462_012:0756a05_2": "何人不起慢？」",
    "T24n1462_012:0756a05_3": "「聲聞羅漢不起慢，既得道果，一切諸煩惱滅故，以慧眼覆觀，無有未得謂得狐疑。」",
    "T24n1462_012:0756a07_4": "「云何狐疑？」",
    "T24n1462_012:0756a07_5": "「我得須陀洹、斯陀含、阿那含為初，如是於四道果慢不起，復不起慢於破戒人。",
    "T24n1462_012:0756a09_6": "云何不起？",
    "T24n1462_012:0756a10_7": "於聖利法無有分故。",
    "T24n1462_012:0756a10_8": "如禪人好眠為事，此人不起。",
    "T24n1462_012:0756a11_9": "起慢人者，先持戒具足而入禪定，得禪定已，未分別名色，始入毘婆舍那，三想具足心絕勇猛，或得舍摩陀，或二十年或三十年中不起，因勇猛行毘婆舍那力故，自念言：『我得須陀洹道、斯陀含、阿那含。』",
    "T24n1462_012:0756a15_10": "增上慢如是，若能善持舍摩陀，非但二十三十年，乃至八十年百年煩惱不起。",
    "T24n1462_012:0756a17_11": "是以生增上慢言：『我得阿羅漢。』",
    "T24n1462_012:0756a18_12": "是故如來除增上慢，不入空誑妄語聖利法。」",
    "T24n1462_012:0756a19_13": "答曰：「言禪定解脫三昧入空慧眼，如是禪定為初。",
    "T24n1462_012:0756a20_14": "一切諸法，是名為聖利法。",
    "T24n1462_012:0756a21_15": "惡比丘以此法為己有，或以己身現為法，有聖利滿足見者，世間過世間，用慧知諸法，如肉眼見無異。",
    "T24n1462_012:0756a23_16": "慧眼者，三知也。」",
    "T24n1462_012:0756a24_17": "問曰：「慧與眼為一為異？」",
    "T24n1462_012:0756a24_18": "答曰：「一也，慧即眼，眼即慧。」",
    "T24n1462_012:0756a25_19": "問曰：「若爾者，何不直言慧？",
    "T24n1462_012:0756a25_20": "何須言眼，亦不須言慧？」",
    "T24n1462_012:0756a26_21": "答曰：「不然，所以如眼不異，故名慧眼。",
    "T24n1462_012:0756a27_22": "過人法向男女說者，此是指示說處也，非天、梵、魔，亦非夜叉、餓鬼、畜生。",
    "T24n1462_012:0756a29_23": "我如是知、如是見者，此說其因緣，知如是見如是，禪定為初，如是見如是我知。",
    "T24n1462_012:0756b01_24": "若撿挍若不撿挍者，此令人知已得罪也，當時說已得波羅夷罪。",
    "T24n1462_012:0756b03_25": "已得竟，或有撿挍或不撿挍，自向他說。",
    "T24n1462_012:0756b04_26": "是故律本說，或撿挍或不撿挍。」",
    "T24n1462_012:0756b05_27": "「云何撿挍？」",
    "T24n1462_012:0756b05_28": "「問長老：『何時得禪定解脫三昧三道耶？』",
    "T24n1462_012:0756b06_29": "如是方便問已，或問長老：『得三想苦空無我，或以三昧得之？",
    "T24n1462_012:0756b07_30": "或非三昧或毘婆舍那得也？",
    "T24n1462_012:0756b08_31": "或以色或以無色？",
    "T24n1462_012:0756b08_32": "或以內色或以外色？",
    "T24n1462_012:0756b09_33": "何時得也？",
    "T24n1462_012:0756b09_34": "為朝得為中得為暮得？』",
    "T24n1462_012:0756b10_35": "復問處：『何處得也？",
    "T24n1462_012:0756b10_36": "為樹下、為阿蘭若、為空閑得耶？』",
    "T24n1462_012:0756b11_37": "問已復問：『若煩惱已滅，去幾餘有幾？",
    "T24n1462_012:0756b12_38": "以何道滅之？",
    "T24n1462_012:0756b12_39": "以須陀洹道，為斯陀含道？",
    "T24n1462_012:0756b13_40": "於一一道中，汝得何法？』",
    "T24n1462_012:0756b13_41": "若有比丘得過人法，而一一答言。",
    "T24n1462_012:0756b14_42": "若不得者，問已迷亂不能自答。",
    "T24n1462_012:0756b15_43": "若人得者，現法如在手掌無異，日時處所皆一一答之，或白日或夜。",
    "T24n1462_012:0756b17_44": "若答已復問：『四道果中汝已何道？",
    "T24n1462_012:0756b17_45": "殺幾煩惱？』",
    "T24n1462_012:0756b18_46": "答者一一悉著者，復問：『汝得何法？』",
    "T24n1462_012:0756b18_47": "為得須陀洹、斯陀含？",
    "T24n1462_012:0756b19_48": "若答悉著者，若有小小異者，即不信。",
    "T24n1462_012:0756b20_49": "何以故？",
    "T24n1462_012:0756b20_50": "若有智慧聰明比丘，從師稟受一一句義，不得謬亂。",
    "T24n1462_012:0756b21_51": "復作餘問：『初入云何？』",
    "T24n1462_012:0756b23_52": "若答不著，即聖利滿足，汝不得也而驅出，若答言：『入聖道著，久於戒定慧中，無有懈怠精勤不退，於四供養心無染著，譬如虛空。』",
    "T24n1462_012:0756b26_53": "若如此比丘說而同合，如大河水與鹽牟那水相合無異，是故佛為聲聞弟子說涅槃道，於一一說中無有謬錯，是故以種種問難怖之，若不怖者，是愛盡比丘，如霹靂著身，亦無恐怖，若有恐怖，則非阿羅漢；若不恐怖，一毛不竪，如師子王，此比丘若說聖利法善者，王及諸大臣有供養者，皆悉堪受。",
    "T24n1462_012:0756c04_54": "惡比丘者破戒也，比丘有戒者善比丘也。",
    "T24n1462_012:0756c05_55": "令人知我者，以惡心而假現聖利，無有實想，得波羅夷。",
    "T24n1462_012:0756c06_56": "已樂自令淨者，自念言：『我已得波羅夷罪，我今云何得淨也？』",
    "T24n1462_012:0756c08_57": "如來所以結戒，比丘犯波羅夷罪，於天禪定解脫智慧住樂道者，皆悉障礙不復得。",
    "T24n1462_012:0756c10_58": "如律本中說半偈：「『沙門不持戒，　　死必入地獄。』",
    "T24n1462_012:0756c12_0": "「若於比丘中戒不具足，還作白衣、優婆塞、沙彌戒、持五戒清信士，如此於涅槃道無有障礙，是故於白衣相淨。",
    "T24n1462_012:0756c14_1": "是故破戒比丘樂淨者，還作沙彌及白衣清信士。",
    "T24n1462_012:0756c15_2": "是故律本中說，樂欲得淨。",
    "T24n1462_012:0756c16_3": "我不知言知、不見言見，我空誑妄語，空誑妄語者，此無義語也，依止前三波羅夷，若人得此罪，名為波羅夷。」",
    "T24n1462_012:0756c18_4": "法師曰：「此句易可解耳。",
    "T24n1462_012:0756c19_5": "我樂靜者，此是略說現聖利法，以不廣說而增其罪。",
    "T24n1462_012:0756c20_6": "又有異義，以方便令人得知，入禪定者，入第一禪定、第二、第三、第四禪定，慈悲禪定、不淨觀禪定、阿那波那禪定、聖人禪、凡夫禪悉入。",
    "T24n1462_012:0756c23_7": "是故律本中說，入禪定為初，若如是說，得波羅夷，言我已離煩惱、離欲、斷、不復生，得罪如前所說。",
    "T24n1462_012:0756c26_8": "若言我入三昧得道，發語知者，已得波羅夷罪。",
    "T24n1462_012:0756c27_9": "或言我得智慧，或言得三達智，或言得三十七菩提黨法，得初力、得善作、得八聖道法，如是皆得波羅夷罪。",
    "T24n1462_012:0756c29_10": "我離欲如是為初，此是須陀洹道，以第三道離瞋恚欲，以第四道離愚癡，是故律本中說，我已離欲，若如是說，得波羅夷罪。",
    "T24n1462_012:0757a03_11": "「或言六通中我一一已得，亦得波羅夷罪。",
    "T24n1462_012:0757a04_12": "若言我前世已得六通，我今欲得，如此不得重罪。",
    "T24n1462_012:0757a05_13": "或言我得四辯犯重。",
    "T24n1462_012:0757a06_14": "或言我入滅盡三昧不犯重。",
    "T24n1462_012:0757a07_15": "何以故？",
    "T24n1462_012:0757a07_16": "滅盡三昧，非聖人定、非凡人定，若有人疑，是阿那含、阿羅漢，令人知我如是，令人知人即知。",
    "T24n1462_012:0757a09_17": "又言我已從迦葉佛時得須陀洹道，不犯重罪，何以故？",
    "T24n1462_012:0757a10_18": "如來以今世結戒，不為過去世。",
    "T24n1462_012:0757a11_19": "又言過去世入三昧亦如是。」",
    "T24n1462_012:0757a12_20": "法師曰：「空誑妄語罪相已結定，今至有三轉，取第一禪為初，乃至離五蓋一，此是第一轉。",
    "T24n1462_012:0757a14_21": "第二轉取第二定為初，第三轉取第三定為初，我如是入如是定，如是起如是作，已如是通達無礙，有如是說，悉得重罪。」",
    "T24n1462_012:0757a17_22": "法師曰：「妄語有三種。",
    "T24n1462_012:0757a17_23": "何謂為三？",
    "T24n1462_012:0757a18_0": "一者自念言：『我今欲妄語。』",
    "T24n1462_012:0757a18_1": "二者開口成妄語，三者妄語已自念言：『我已妄語。』",
    "T24n1462_012:0757a19_2": "是名三種妄語。",
    "T24n1462_012:0757a20_3": "復有妄語，初念言：『我今妄語。』",
    "T24n1462_012:0757a20_4": "臨發言而實語，不成妄語，如此不得重罪。",
    "T24n1462_012:0757a21_5": "復有妄語，我欲禪發言而禪，我欲入定，如此不犯重。",
    "T24n1462_012:0757a23_6": "復有妄語，初發思妄語，發口言妄語，語已妄語，如此三相具足，是妄語是為真實妄語。」",
    "T24n1462_012:0757a25_7": "法師曰：「若如此不成妄語。",
    "T24n1462_012:0757a25_8": "何以故？",
    "T24n1462_012:0757a25_9": "心心起滅如一剎那，前心非後心，後心非前心，是故一心不具足三相。」",
    "T24n1462_012:0757a27_10": "答曰：「不爾，所以如來結戒，心心相續如一無異，是故犯重。」",
    "T24n1462_012:0757a28_11": "問曰：「三相何者為正？」",
    "T24n1462_012:0757a29_12": "答曰：「初發為正。」",
    "T24n1462_012:0757a29_13": "法師曰：「我今斷說，何者得罪？",
    "T24n1462_012:0757b01_14": "言我今正得者，即得罪，若言曾得、欲得不犯重，此三轉品竟。",
    "T24n1462_012:0757b02_15": "欲說者，我欲說第一禪定，後發語我入第二禪定，此是語誤，第三、第四禪定亦如是誤，悉犯重罪。",
    "T24n1462_012:0757b05_16": "何以故？",
    "T24n1462_012:0757b05_17": "為其地故。",
    "T24n1462_012:0757b05_18": "如言我欲捨僧，而誤捨法，我欲捨法，誤言捨佛，戒亦即失，今空誑妄語小小有異。」",
    "T24n1462_012:0757b07_19": "問曰：「何謂為異？」",
    "T24n1462_012:0757b08_20": "答曰：「捨戒雖現身相，戒亦不去，要須發語而失。",
    "T24n1462_012:0757b09_21": "若向人說我得道人，未即解語，良久方解，不即知故不犯，不犯重得偷蘭遮罪。",
    "T24n1462_012:0757b11_22": "又有比丘向人說，此人亦不知禪想，亦未曾得禪，不解禪義，隨世間語禪定而已。",
    "T24n1462_012:0757b13_23": "若比丘說，此人聞已言：『此比丘已得禪定、已入禪定。』",
    "T24n1462_012:0757b14_24": "若如是知者，即犯重罪，欲說品竟。",
    "T24n1462_012:0757b15_25": "次方便轉者，隨律文句解說，而向白衣說者，言若人受檀越飲食衣服房舍湯藥者得阿羅漢，以方便不自說名字故，犯偷蘭遮罪，若檀越不解語犯突吉羅罪。」",
    "T24n1462_012:0757b19_0": "法師曰：「如是種種方便，欲令人解，罪相輕重，汝自當知。",
    "T24n1462_012:0757b20_1": "我今說無罪者，除增上慢者無罪，不欲向人說、誤說無罪，實得、向、同意說不犯，最初未制戒婆裘河比丘不犯，顛狂、心亂不犯，此因緣本起從身心口，此是性罪。",
    "T24n1462_012:0757b24_2": "受者，樂受。」",
    "T24n1462_012:0757b24_3": "法師曰：「此是律本所說，今次隨結。」",
    "T24n1462_012:0757b25_4": "法師曰：「次第至隨結，若有難解者，我今當解說。",
    "T24n1462_012:0757b26_5": "增上慢句者，前已說，次第二人令人疑句，我今阿練若處住，人當疑我得阿羅漢，或疑我得斯陀含乃至須陀洹，以此疑故，當大得利養，若初作如是心時，得突吉羅罪，從寺往阿練若處，步步得突吉羅罪，至阿練若處起作，皆得突吉羅罪。",
    "T24n1462_012:0757c02_6": "後有人疑、無人疑，得利養及不得利養，皆突吉羅罪。",
    "T24n1462_012:0757c04_7": "又有比丘受頭陀法：『我不宜在聚落，宜在阿練若處，此是清淨處，若清淨我當得一一道果，及阿練若處若入已，不得阿羅漢果我終不出。』",
    "T24n1462_012:0757c07_8": "又自念言：『如來讚歎阿練若住處，若我在阿練若處，諸同學見我，亦樂入阿練若處。』",
    "T24n1462_012:0757c09_9": "若如是住者便無罪。",
    "T24n1462_012:0757c10_0": "第三句者，我欲入聚落乞食，著衣持鉢現聖利想乃至食竟，悉突吉羅罪，若得利養若不得利養，悉突吉羅罪。",
    "T24n1462_012:0757c12_1": "又自念言：『我欲入聚落乞食學聖人法，為今世後世，諸同學見我持鉢乞食，讚歎言善，此是真如來法，若我等不行此法，實有慚愧。』",
    "T24n1462_012:0757c15_2": "若生如是心乞食無罪。",
    "T24n1462_012:0757c16_3": "第四句者，向檀越言：『若人住在檀越寺。』",
    "T24n1462_012:0757c17_4": "為不說名字故，不得波羅夷罪。",
    "T24n1462_012:0757c18_5": "令人疑者，此句易可解耳。",
    "T24n1462_012:0757c18_6": "言煩惱，若向白衣說煩惱盡，隨語得波羅夷罪。",
    "T24n1462_012:0757c20_7": "若空靜處說言：『我得阿羅漢。』",
    "T24n1462_012:0757c20_8": "得突吉羅罪。",
    "T24n1462_012:0757c21_9": "若檀越所供養比丘，此比丘是阿羅漢，此句易可解耳，不須廣說。",
    "T24n1462_012:0757c22_10": "「病句者，非人所能堪忍，唯我能忍此苦，此文句者無罪。",
    "T24n1462_012:0757c24_11": "若言非凡人所能堪忍，唯我一人能忍此苦，若作如是語者，得偷蘭遮罪。",
    "T24n1462_012:0757c25_12": "婆羅門句者，此婆羅門信心於法，是故言善來羅漢，如是飲食供養，一一皆喚為羅漢；為信心故，喚為羅漢，受如此供養供給，一一悉不犯。",
    "T24n1462_012:0757c29_13": "佛告比丘：『如此讚歎之言，應生慚愧心而受，受已當勤行道以求羅漢。』",
    "T24n1462_012:0758a01_14": "次還俗句者，如我等輩於俗法已斷，此非貢高語，是故無罪。",
    "T24n1462_012:0758a03_15": "障礙句者，於白衣法已障亦言已離，於律本罪想已說。",
    "T24n1462_012:0758a04_16": "從寺出者，若人先從此寺出，此比丘得阿羅漢。」",
    "T24n1462_012:0758a05_17": "法師曰：「此是略說耳，今當廣說。",
    "T24n1462_012:0758a06_18": "云何廣說？",
    "T24n1462_012:0758a06_19": "若言從寺出，或從房出，或從戒壇出，或言渡江，如是眾多僧已有制。",
    "T24n1462_012:0758a08_20": "若比丘前出者，此比丘是羅漢，若欲令人知前出犯波羅夷。",
    "T24n1462_012:0758a09_21": "若有因緣師僧遣去，及父母急難因緣出去不犯。",
    "T24n1462_012:0758a10_22": "若因此事出欲現羅漢想亦不犯。",
    "T24n1462_012:0758a11_23": "若乘車及以神力出不犯。",
    "T24n1462_012:0758a12_24": "律本中說，若步出犯，若立制已，即日出不犯。",
    "T24n1462_012:0758a13_25": "若阿練若比丘立制，若坐此樹下者得阿羅漢，若在此經行處，此比丘亦得阿羅漢，我等應以香華供養。",
    "T24n1462_012:0758a15_26": "若有惡比丘，樂欲得此供養，樹下坐者及往經行處，得波羅夷罪。",
    "T24n1462_012:0758a17_27": "若有白衣作寺，若比丘入我寺者，是阿羅漢，若有惡比丘入此寺者，犯波羅夷罪。",
    "T24n1462_012:0758a19_28": "若眾僧立制，於夏三月中，莫語莫眠、莫出莫受檀越供養，若如是非法制，不從不犯。",
    "T24n1462_012:0758a21_29": "長老勒佉[少/兔]者，身相具足，如梵王身故，名勒佉[少/兔]。」",
    "T24n1462_012:0758a22_30": "問曰：「此勒佉[少/兔]何時出家？」",
    "T24n1462_012:0758a23_31": "答曰：「與千梵志同善來出家，得具足戒。」",
    "T24n1462_012:0758a24_32": "又問曰：「此勒佉[少/兔]，因聞何法而得阿羅漢？」",
    "T24n1462_012:0758a25_33": "答曰：「因聞《光明經》即得阿羅漢，目連從出家，七日便即得道。",
    "T24n1462_012:0758a26_34": "發含笑者，是小笑也。",
    "T24n1462_012:0758a27_35": "因何而笑？",
    "T24n1462_012:0758a27_36": "已在律本，不須重說。",
    "T24n1462_012:0758a27_37": "骨骨相連者，此是餓鬼形也，非肉眼所見，唯聖眼能察。」",
    "T24n1462_012:0758a29_38": "問：「目連既見如此眾生，何不生慈悲心而發含笑？」",
    "T24n1462_012:0758b01_39": "答曰：「所以目連自思惟言：『以佛慧眼自念己身，如此細微眾生我今得見。』",
    "T24n1462_012:0758b03_40": "念已生歡喜心，故發含笑。",
    "T24n1462_012:0758b03_41": "復自念言：『如此餓鬼之苦，我今得脫，我得善利。』",
    "T24n1462_012:0758b04_42": "如修多羅中說，佛告諸比丘：『因緣果報不可思議，若思議者則成顛狂。』",
    "T24n1462_012:0758b06_43": "是故如此因緣不可思議，如律本中說，勒佉[少/兔]問目連：『以何因緣而發含笑？』",
    "T24n1462_012:0758b08_44": "目連答言：『若欲問者，於佛前而問。』",
    "T24n1462_012:0758b09_45": "骨骨相連者，其骨形長一由旬，無筋肉也。",
    "T24n1462_012:0758b10_46": "眾鳥飛逐者，為是真鳥、為化鳥？",
    "T24n1462_012:0758b10_47": "此是夜叉鬼，鬼口純鐵為嘴。",
    "T24n1462_012:0758b11_48": "發大叫聲者，此是號哭大苦惱聲也。",
    "T24n1462_012:0758b12_49": "此骨若有人來觸者，如新破癰瘡，苦痛如是。",
    "T24n1462_012:0758b13_50": "咄哉者，歎其苦也。」",
    "T24n1462_012:0758b13_51": "法師曰：「大句次易可解耳。",
    "T24n1462_012:0758b14_52": "比丘呵責者，諸比丘言：『目連空誑妄語。』",
    "T24n1462_012:0758b15_53": "是故呵責。",
    "T24n1462_012:0758b15_54": "佛言：『目連是慧眼也。』",
    "T24n1462_012:0758b16_55": "是故律本中說，目連已成天眼，得見如是。",
    "T24n1462_012:0758b17_56": "佛告諸比丘：『我已曾見如是眾生，我於菩提樹下得一切智，我見無量無邊不可思議世界眾生住處，猶如手掌中見阿摩勒果。』",
    "T24n1462_012:0758b20_57": "殺牛人者，殺牛為業，殺已剔肉賣，餘骨相連懸置鉤上，以此果報久在地獄，良久得出，餘業未盡，今受此形。",
    "T24n1462_012:0758b22_58": "肉段句者，此人屠牛殺已，割肉作脯懸置鉤上，餘骨棄擲，恒以此為業，因此果報死入地獄，受果報已從地獄出，受身形如脯段，眾鳥逐，如前句說無異。",
    "T24n1462_012:0758b26_59": "「第二句者，此是捕鳥人得鳥，先斬頭斬翅斬足剝皮，懸置鉤上，恒以此為業死入地獄，一一如前句說無異。",
    "T24n1462_012:0758b29_60": "無皮句者，此人恒殺羊，如斬鳥句一一無異。",
    "T24n1462_012:0758c01_61": "刀毛句者，此是屠猪人，恒用刀殺猪，恒以此為業，死入地獄，如前所說一一無異。",
    "T24n1462_012:0758c03_62": "槊毛句者，此人恒捕獵眾鹿，以槊刺殺，因此果報死入地獄，如前句所說一一無異。",
    "T24n1462_012:0758c05_63": "箭毛句者，此人先作國主，若人有眾罪，以種種治之，或刺或割鞭杖捶撻無道，如是為初，以此果報死入地獄，如前所說一一無異。",
    "T24n1462_012:0758c08_64": "錐毛句者，此人生時作軍士，恒以鐵錐刺馬，因此果報死入地獄，從地獄出今受此形，錐恒自刺身。",
    "T24n1462_012:0758c10_65": "針毛句者，此人生時兩舌惡口，死入地獄，從地獄出受此形，恒受針刺。",
    "T24n1462_012:0758c12_66": "陰囊缸句者，此人是村中官長，不善判事，以此果報死入地獄，從地獄出，受身陰大如缸。",
    "T24n1462_012:0758c14_67": "何以故？",
    "T24n1462_012:0758c15_68": "若人有罪，輒受人財貨，覆藏其咎，若無物者，開露其罪，故受此形。」",
    "T24n1462_012:0758c16_69": "法師曰：「若有智慧人作官長者，慎勿曲理，受罪果報如此。",
    "T24n1462_012:0758c18_70": "姦婬句者，此人生時好作姦婬，人所愛惜細滑，而輒與人私通，死入地獄，從地獄出受餓鬼形，恒入屎坑。",
    "T24n1462_012:0758c20_71": "要婆羅門句者，此易可解耳。",
    "T24n1462_012:0758c21_72": "無皮女句者，女人皮細滑非己有，是丈夫許，而偷與餘人，因此果報死入地獄，先觸樂後觸苦，今受如此果報。",
    "T24n1462_012:0758c23_73": "醜臭句者，律本已說。",
    "T24n1462_012:0758c24_74": "濃爛句者，此女人以火炭泥餘女人，以此果報，一一如前所說。",
    "T24n1462_012:0758c25_75": "殺賊句者，此易可解耳。",
    "T24n1462_012:0758c26_76": "比丘句者，此惡比丘受他信心供養，不護身口意業，以此果報，一佛中間在地獄，從地獄出受餓鬼形；惡比丘尼、式叉摩尼、沙彌尼，不護身口意業，受罪亦如是。",
    "T24n1462_012:0759a01_77": "河句者。」",
    "T24n1462_012:0759a01_78": "法師曰：「此河從何處來？」",
    "T24n1462_012:0759a02_0": "「從毘婆羅山出，去一由旬，龍王宮殿在此河下，縱廣一由旬，其城郭如忉利天宮無異。",
    "T24n1462_012:0759a04_1": "因龍王福德因緣故，所以清冷香美蓮華，大如車輪，水從此流出，經三地獄中間上過，所以熱沸，此是鑊湯地獄餘熱氣上烝，是故水沸。",
    "T24n1462_012:0759a07_2": "鬪句者，目連向諸比丘言：『長老檀越洴沙王，與離車子共鬪。",
    "T24n1462_012:0759a08_3": "長老檀越不如退走。』",
    "T24n1462_012:0759a09_4": "諸比丘心念，惜檀越故，語目連：『汝空誑妄語。』",
    "T24n1462_012:0759a10_5": "群象句者，葉毘尼江邊，葉毘尼者，江名也。",
    "T24n1462_012:0759a11_6": "安闍三昧者。」",
    "T24n1462_012:0759a11_7": "問曰：「身心不動，此是第四禪定，何以群象渡江而叫聲？」",
    "T24n1462_012:0759a12_8": "答曰：「有二種叫聲，一者小象欲泅渡江，見水深而畏故叫；二者大象得水而生歡喜，故大叫聲。",
    "T24n1462_012:0759a15_9": "未成就者，此禪未成，亦言垢濁不淨，是故得聞象聲。",
    "T24n1462_012:0759a16_10": "嚴好比丘憶過去五百劫者，此是一生相續憶識，不識化生也。」",
    "T24n1462_012:0759a17_11": "法師曰：「云何憶識五百劫生也？」",
    "T24n1462_012:0759a18_12": "「此是從外道第四禪定出定，壽終生無色界，壽盡從無色界下生人間，入佛法中得三達智，是故憶五百劫，於二中間不憶。",
    "T24n1462_012:0759a21_13": "如修多羅中說，佛告諸比丘：『我聲聞弟子憶過去事，嚴好比丘第一。』",
    "T24n1462_012:0759a24_14": "諸大德已說四波羅夷竟。」",
    "T24n1462_012:0759a24_15": "法師曰：「波羅夷有幾？」",
    "T24n1462_012:0759a25_16": "答曰：「我今總說一切二十四波羅夷，汝自當知。」",
    "T24n1462_012:0759a26_17": "問曰：「何謂為二十四波羅夷？」",
    "T24n1462_012:0759a27_0": "答曰：「比丘有四，比丘尼不同波羅夷有四，十一人不得。」",
    "T24n1462_012:0759a28_1": "「何謂十一人不得？」",
    "T24n1462_012:0759a28_2": "答曰：「一者黃門，二者畜生，三者二根人，此三者受生無緣故，名波羅夷。",
    "T24n1462_012:0759b01_3": "然此三人不障天道，於四道果中有障礙，是故名為波羅夷，此三人不聽出家。",
    "T24n1462_012:0759b03_4": "四者賊住，五者破內外道，六者殺母，七者殺父，八者殺阿羅漢，九者壞比丘尼，十者出佛身血，十一者破和合僧，此十一人，為所作故，不得道果故，名為波羅夷。",
    "T24n1462_012:0759b07_5": "賊住、破內外道、壞比丘尼，此三人不障天道，於四道果障礙。",
    "T24n1462_012:0759b08_6": "殺父、殺母、殺阿羅漢、出佛身血、破和合僧，此五重罪，此是五逆罪，天道、道果悉障。」",
    "T24n1462_012:0759b10_7": "法師曰：「波羅夷有八合十九，復有比丘尼樂著白衣衣服，計成合為二十，此比丘尼亦不破戒，復有弱脊長根，含他人根，坐他人根，此是四，都合成二十四，最後四是隨結。」",
    "T24n1462_012:0759b14_8": "法師曰：「何以含他人根名為婬法？",
    "T24n1462_012:0759b15_9": "此以欲意故名為婬。",
    "T24n1462_012:0759b16_0": "不得與比丘同住者，不得與布薩說戒自恣羯磨一切僧事，悉不得共。",
    "T24n1462_012:0759b17_1": "我今問長老，於一一波羅夷中誰清淨者？",
    "T24n1462_012:0759b18_2": "第二第三亦問如是，誰清淨者？」",
    "T24n1462_012:0759b19_3": "法師曰：「餘文句者，易可解耳。",
    "T24n1462_012:0759b20_4": "一切善見律毘婆沙四事竟。",
    "T24n1462_012:0759b21_0": "「波羅夷品竟，　　次至十三事，　今演十三義，　　汝等應當知。",
    "T24n1462_012:0759b23_0": "「爾時世尊遊舍衛城。",
    "T24n1462_012:0759b23_1": "爾時者，為聲聞弟子結戒時，非世間時也。",
    "T24n1462_012:0759b24_2": "遊者，有四，何謂為四？",
    "T24n1462_012:0759b25_3": "一者行，二者住，三者坐，四者臥，以此四法，是名遊。",
    "T24n1462_012:0759b26_4": "譬如世人言王出遊，若到戲處，或行住坐臥。",
    "T24n1462_012:0759b27_5": "佛遊舍衛亦復如是。",
    "T24n1462_012:0759b27_6": "舍衛者，是道士名也，昔有道士居住此地，往古有王見此地好，就道士乞為立國，以道士名號為舍衛。",
    "T24n1462_012:0759c01_7": "如王舍城。",
    "T24n1462_012:0759c01_8": "昔有轉輪王，更相代謝止住此城，以其名故，號為王舍城。",
    "T24n1462_012:0759c02_9": "舍衛亦復如是。",
    "T24n1462_012:0759c03_10": "舍衛又名多有，何謂多有？",
    "T24n1462_012:0759c03_11": "諸國珍寶及雜異物，皆來歸聚此國，故名多有。",
    "T24n1462_012:0759c06_0": "「舍衛甚微妙，　　觀者無厭足，　以十音樂聲，　　音中喚飲食。",
    "T24n1462_012:0759c08_0": "　豐饒多珍寶，　　猶如帝釋宮。」",
    "T24n1462_012:0759c09_0": "「迦留陀者，是比丘名也。",
    "T24n1462_012:0759c09_1": "欲意熾盛者，為欲火所燒故，顏色燋悴身體損瘦。」",
    "T24n1462_012:0759c10_2": "法師曰：「次第文句易可解耳，不須廣說，若有難處，我今當說。",
    "T24n1462_012:0759c12_3": "亂意睡眠者，以不定意以此睡眠也。",
    "T24n1462_012:0759c13_4": "若白日眠，先念某時某時當起，如修多羅中說，佛告諸比丘：『若汝洗浴竟欲眠，當作是念：「我髮未燥當起。」",
    "T24n1462_012:0759c15_5": "如是眠。",
    "T24n1462_012:0759c15_6": "若夜亦應知時，月至某處當起，若無月，星至某處當起。",
    "T24n1462_012:0759c17_7": "當念佛為初，於十善法中，一一法中隨心所念，然後眠。』",
    "T24n1462_012:0759c18_8": "此癡比丘不作是念而眠，色欲所纏，是故弄出不淨，除夢中者。」",
    "T24n1462_012:0759c20_9": "法師曰：「律本說，唯除夢中，弄與夢俱出不淨，何以除夢？」",
    "T24n1462_012:0759c21_10": "答曰：「佛結戒制身業，不制意業，是以夢中無罪。",
    "T24n1462_012:0759c22_11": "如律本中說，佛告諸比丘：『汝當作如是說戒，若比丘故弄出精，僧伽婆尸沙。』",
    "T24n1462_012:0759c24_12": "出精者，故出、知精出，以為適樂，無慚愧心。",
    "T24n1462_012:0759c25_13": "精者，律中七種，毘婆沙廣解有十。",
    "T24n1462_012:0759c26_14": "何謂為十？",
    "T24n1462_012:0759c26_15": "青黃赤白木皮色油色乳色酪色酥色，精離本處，本處以腰為處。",
    "T24n1462_012:0759c27_16": "又言不然，舉體有精，唯除髮爪及燥皮無精。",
    "T24n1462_012:0759c29_17": "若精離本處，至道不至道及出，乃至飽一蠅，得僧伽婆尸沙罪。",
    "T24n1462_012:0760a01_18": "若有熱作行來運動，及病疾自出不犯。",
    "T24n1462_012:0760a02_19": "夢有四種，一者四大不和，二者先見，三者天人，四者想夢。」",
    "T24n1462_012:0760a03_20": "問曰：「云何四大不和夢？」",
    "T24n1462_012:0760a04_21": "答曰：「四大不和夢者，眠時夢見山崩，或飛騰虛空，或見虎狼師子賊逐，此是四大不和夢，虛不實。",
    "T24n1462_012:0760a06_22": "先見而夢者，或晝日見或白或黑，或男或女，夜夢見，是名先見，此夢虛不實。",
    "T24n1462_012:0760a08_23": "天人夢者，有善知識天人，有惡知識天人，若善知識天人現善夢，令人得善。",
    "T24n1462_012:0760a10_24": "惡知識者，令人得惡想現惡夢，此夢真實。",
    "T24n1462_012:0760a11_25": "想夢者，此人前身，或有福德或有罪，若福德者現善夢，罪者現惡夢，如菩薩母夢菩薩，初欲入母胎時，夢見白象從忉利天下入其右脇，此是想夢也。",
    "T24n1462_012:0760a15_0": "若夢禮佛誦經持戒，或布施種種功德，此亦想夢。」",
    "T24n1462_012:0760a16_1": "法師曰：「此夢夢中能識，不為想也？」",
    "T24n1462_012:0760a17_0": "答曰：「亦不眠亦不覺，若言眠見夢者，於阿毘曇有違，若言覺見夢見欲事，與律有違。」",
    "T24n1462_012:0760a19_0": "問曰：「有何違？」",
    "T24n1462_012:0760a19_1": "答曰：「夢見欲事，無人得脫罪。",
    "T24n1462_012:0760a20_2": "又律中說，唯除夢中無罪。」",
    "T24n1462_012:0760a20_3": "「若如此者，夢即虛也？」",
    "T24n1462_012:0760a21_4": "答曰：「不虛。",
    "T24n1462_012:0760a21_5": "何以故？",
    "T24n1462_012:0760a21_6": "如獼猴眠。",
    "T24n1462_012:0760a21_7": "修多羅中說，佛告大王：『世間人夢，如獼猴眠，是故有夢。』」",
    "T24n1462_012:0760a23_8": "問曰：「夢善耶？",
    "T24n1462_012:0760a23_9": "為無記耶？」",
    "T24n1462_012:0760a23_10": "答曰：「亦有善、有不善者，亦有無記，若夢禮佛聽法說法，此是善功德；若夢殺生、偷盜、姦婬，此是不善；若夢見赤白青黃色，此是無記夢也。」",
    "T24n1462_012:0760a26_11": "問曰：「若爾者應受果報？」",
    "T24n1462_012:0760a27_12": "答曰：「不受果報。",
    "T24n1462_012:0760a27_13": "何以故？",
    "T24n1462_012:0760a28_14": "以心業羸弱故，不能感果報。",
    "T24n1462_012:0760a28_15": "是故律中說，唯除夢中。",
    "T24n1462_012:0760a29_16": "僧伽婆尸沙者，僧伽者，僧也，婆者，初也，尸沙者，殘也。」",
    "T24n1462_012:0760b01_17": "問曰：「云何僧為初？」",
    "T24n1462_012:0760b02_0": "答曰：「此比丘已得罪，樂欲清淨往到僧所，僧與波利婆沙，是名初。",
    "T24n1462_012:0760b03_1": "與波利婆沙竟，次與六夜行摩那埵，為中。",
    "T24n1462_012:0760b04_2": "殘者，與阿浮呵那，是名僧伽婆尸沙也。」",
    "T24n1462_012:0760b05_3": "法師曰：「但取義味，不須究其文字，此罪唯僧能治，非一二三人故，名僧伽婆尸沙。",
    "T24n1462_012:0760b07_4": "若得故出精罪，應知方便、時想。",
    "T24n1462_012:0760b08_5": "應知方便者，我今出內色，欲出外色，俱出內外，虛空中動，如是方便故，名方便也。",
    "T24n1462_012:0760b10_6": "起時有五種：一者欲時起，二者大便起，三者小便，四者風動，五者蟲觸，是名五種。",
    "T24n1462_012:0760b12_7": "若欲時起男根便強堪用，過此時不起，餘四亦如是。",
    "T24n1462_012:0760b13_8": "復有朝中晡夜，亦名為時。",
    "T24n1462_012:0760b14_9": "為除病者。",
    "T24n1462_012:0760b15_0": "「如是有十句，青色為初，亦有十故。",
    "T24n1462_012:0760b15_1": "於律本中說，戶孔為初，內色與外色觸，即成堪用，虛空中動，亦無內亦無外色，自動故得罪。",
    "T24n1462_012:0760b18_2": "蟲者，此蟲身有毛，若觸痒而起即成堪用，若作藥或布施，或祠祀或試，或以生天或作栽種，若作如是者，皆悉得罪，若故出精離本處，得僧伽婆尸沙罪，若故出精而不出不得罪，若自流出非故出者亦無罪。」",
    "T24n1462_012:0760b23_3": "法師曰：「次句易解，若比丘得罪，往至毘尼師所，毘尼師次第問：『先勅，勿覆藏語。",
    "T24n1462_012:0760b24_4": "先勅，我如醫師汝如病者，而實頭痛而假言脚痛，醫師設藥病亦不差。』",
    "T24n1462_012:0760b26_5": "即呵責言：『師無驗不解設藥，是故汝可一一向我說，若重結重，若輕結輕。』",
    "T24n1462_012:0760b28_6": "毘尼師先觀十一欲、十一方便。」",
    "T24n1462_012:0760b29_7": "問曰：「何謂為十一欲？」",
    "T24n1462_012:0760b29_8": "答曰：「一者樂出樂，二者正出樂，三者已出樂，四者欲樂，五者觸樂，六者痒樂，七者見樂，八者坐樂，九者語樂，十者樂家樂，十一者折林也。",
    "T24n1462_012:0760c03_9": "樂出樂者，若比丘欲時起心樂，欲樂故出精，精出故得僧伽婆尸沙。",
    "T24n1462_012:0760c05_10": "若故出樂，精不出，得偷蘭遮罪。",
    "T24n1462_012:0760c06_11": "若比丘心想而眠，先作方便以脚挾，或以手握根，作想而眠，方夢精出，得僧伽婆尸沙罪。",
    "T24n1462_012:0760c08_12": "若欲起觀不淨，以觀不淨而滅之，心淨無垢而眠，若夢精出無罪。",
    "T24n1462_012:0760c09_13": "是名樂出樂。",
    "T24n1462_012:0760c10_14": "正出樂者，若比丘眠而夢作欲事，正出而覺而不動根，精出無罪，若正出而動者得罪。",
    "T24n1462_012:0760c12_15": "若正出自念言：『勿污衣席，不樂出。』",
    "T24n1462_012:0760c13_16": "而以手捉塞，將出外洗無罪。",
    "T24n1462_012:0760c13_17": "若有樂心得罪，是名正樂，已復不觸無罪。",
    "T24n1462_012:0760c14_18": "若貪樂更弄出得罪，是名已出樂。",
    "T24n1462_012:0760c15_19": "欲樂者，比丘欲起而捉女人，精出無罪。",
    "T24n1462_012:0760c16_20": "何以故？",
    "T24n1462_012:0760c16_21": "為婬事故，得突吉羅罪，若至境界得波羅夷罪，若捉已貪細滑，不入波羅夷境界，精出得僧殘罪，是名欲樂。",
    "T24n1462_012:0760c19_22": "觸樂者，或內觸或外觸，內者，或以手試為強為軟，因觸故精出不犯，若有出心貪樂得罪，是名內觸。",
    "T24n1462_012:0760c21_23": "外觸者，比丘欲心觸女身，或抱或摩觸細滑精出不犯，以摩觸故，得僧殘罪，若樂觸樂、樂出精，俱得罪。",
    "T24n1462_012:0760c24_24": "痒樂者，或癬或疥蟲觸男根起痒，以手抓之精出者無罪，若根起因勢動出犯罪。",
    "T24n1462_012:0760c26_25": "見樂者，若比丘或見女根，根起而熟視精出，不犯僧殘罪，得突吉羅罪，若見已動根精出，得僧伽婆尸沙罪，是名見樂。",
    "T24n1462_012:0760c29_26": "坐樂者，比丘與女人於靜處坐，共語而精出無罪，因靜處坐得餘罪。",
    "T24n1462_012:0761a01_27": "若坐欲心起因動腰，得僧殘罪，是名坐樂。",
    "T24n1462_012:0761a02_28": "語樂者，與女人於靜處語：『女根云何？",
    "T24n1462_012:0761a03_29": "為黑為白為肥為瘦？』",
    "T24n1462_012:0761a04_30": "作如是語精出無罪，因麁惡語得僧殘罪。",
    "T24n1462_012:0761a05_31": "若語樂有出心動犯僧殘，是名語樂。",
    "T24n1462_012:0761a06_32": "樂家者，比丘還檀越家，以念故，或母或姊妹，以手摩挲或抱，精出不犯，因觸故得突吉羅罪，若摩挲故出精犯罪，是名樂家。",
    "T24n1462_012:0761a09_33": "折林者，男子與女結誓，或以香華檳榔，更相往還餉致言：『以此結親。』",
    "T24n1462_012:0761a10_34": "何以故？",
    "T24n1462_012:0761a11_0": "香華檳榔者，皆從林出，故名折林。",
    "T24n1462_012:0761a11_1": "若女人答：『餉善，大德餉極香美，我今答後餉，令此大德念我。』",
    "T24n1462_012:0761a13_2": "比丘聞此已，欲起精出不犯。",
    "T24n1462_012:0761a13_3": "若因便故出犯罪，又因不出得偷蘭遮罪。」",
    "T24n1462_012:0761a14_4": "法師曰：「是名為十一。",
    "T24n1462_012:0761a15_5": "毘尼師善觀已，有罪無罪、若輕若重，輕者言輕，重者說重，如律本所治者，若如是作善。",
    "T24n1462_012:0761a17_6": "譬如醫師，善觀諸病隨病投藥，病者得愈醫師得賞。",
    "T24n1462_012:0761a18_7": "故出不淨者，如是為初，心樂出而不弄不動，若精出不犯，若觸若痒無出心無罪，有出心有罪，除夢中者。",
    "T24n1462_012:0761a21_8": "若比丘夢與女人共作婬事，或夢共抱共眠，如是欲法次第汝自當知。",
    "T24n1462_012:0761a23_9": "若精出無罪，若正出而覺，因此樂出，或以手捉，或兩髀挾，犯罪。",
    "T24n1462_012:0761a24_10": "是故有智慧比丘，若眠夢慎莫動善，若精出恐污衣席，以手捉往至洗處不犯。",
    "T24n1462_012:0761a26_11": "若根有瘡病以油塗之，或種種藥磨不樂精出無罪。",
    "T24n1462_012:0761a27_12": "若癲狂人精出無罪，最初未制戒不犯。",
    "T24n1462_012:0761a28_13": "第一僧伽婆尸沙說竟。",
    "T24n1462_012:0761b01_0": "「爾時佛住舍衛國祇樹給孤獨園精舍。」",
    "T24n1462_012:0761b01_1": "法師曰：「此義前已解。",
    "T24n1462_012:0761b02_2": "此摩觸戒文句者，若有難解者我今解說。",
    "T24n1462_012:0761b03_3": "於阿蘭若處住者，非真阿蘭若處，所以非真阿蘭若處，所以作非真，在給孤獨園精舍後林中故，名阿蘭若。",
    "T24n1462_012:0761b05_4": "此比丘房四面周圍當中住處善莊嚴者，其中巧妙種種翫飾，治欲謀人不思善法。",
    "T24n1462_012:0761b07_5": "一窓開者，若開一窓餘處悉闇，若閉此窓開餘窓，此處復闇。",
    "T24n1462_012:0761b09_6": "如是語已婆羅門尼自念言：『此婆羅門意欲樂出家，應覆藏而發露者。』",
    "T24n1462_012:0761b10_7": "所以發露者，欲遮婆羅門出家心故。",
    "T24n1462_012:0761b11_8": "何處高德作如是惡事？",
    "T24n1462_012:0761b12_9": "高德者，姓貴德高，亦言大富貴姓。",
    "T24n1462_012:0761b13_10": "女者，有夫女人，或無夫女，或無子女。",
    "T24n1462_012:0761b14_0": "婬亂變心者，婬欲入身，如夜叉鬼入心無異，亦如老象溺泥不能自出，婬亂變心隨處而著，無有慚愧，或心變欲或欲變心。",
    "T24n1462_012:0761b16_1": "是故律本中說，婬亂變心，心即染著。",
    "T24n1462_012:0761b17_2": "亦言戀著，以身摩觸縛著也。",
    "T24n1462_012:0761b18_3": "始生者，是即時生也，其兒身猶濕未燥，若觸其身者，亦名犯僧殘，若過其境界波羅夷罪，若與俱在一靜處犯波夜提。",
    "T24n1462_012:0761b21_4": "如此始生亦如是，何況長大。",
    "T24n1462_012:0761b22_0": "捉手為初，摩觸細滑，此是惡行也。",
    "T24n1462_012:0761b22_1": "是故律本中說，若捉手。」",
    "T24n1462_012:0761b23_2": "法師曰：「今當廣說。",
    "T24n1462_012:0761b23_3": "手者，肘為初，乃至爪，是名手也。」",
    "T24n1462_012:0761b24_4": "又言：「從臂至爪，亦名為手。",
    "T24n1462_012:0761b25_5": "髮者，純髮無雜。",
    "T24n1462_012:0761b25_6": "結者，束髮也。",
    "T24n1462_012:0761b25_7": "雜絲者，是雜五色絲也。",
    "T24n1462_012:0761b26_8": "髮雜華者，瞻蔔華為初。",
    "T24n1462_012:0761b27_9": "雜金銀者，或金銀錢，或金華或銀華，及種種珍寶裝嚴，亦名雜金銀。",
    "T24n1462_012:0761b28_10": "若比丘捉如是髮者，皆得僧殘。",
    "T24n1462_012:0761b29_11": "若比丘言：『我捉雜髮。』",
    "T24n1462_012:0761b29_12": "罪無得脫。",
    "T24n1462_012:0761c01_13": "若比丘或捉一髮亦僧殘。",
    "T24n1462_012:0761c01_14": "除髮及手，餘處摩觸悉名細滑，若比丘捉一一身分悉僧殘，此摩滑戒。",
    "T24n1462_012:0761c03_15": "若捉手、若捉髮、若摩觸細滑，分別有十二種，我今當現。",
    "T24n1462_012:0761c04_16": "捉觸為初，律本中說，捉者，不摩觸者，不捉不摩，是名觸也。",
    "T24n1462_012:0761c06_17": "捉者，捻置一處，是名捉。",
    "T24n1462_012:0761c06_18": "餘句易可解耳。",
    "T24n1462_012:0761c07_19": "此諸文句今正廣說。",
    "T24n1462_012:0761c07_20": "若女作女想，比丘欲心以身相觸，律中已說，若捉能得僧殘。",
    "T24n1462_012:0761c09_21": "若捉置更捉，隨捉多少悉僧殘。",
    "T24n1462_012:0761c09_22": "若比丘以一手摩觸乃至一日僧殘。",
    "T24n1462_012:0761c10_23": "何以故？",
    "T24n1462_012:0761c10_24": "為不動手故，觸亦如是。",
    "T24n1462_012:0761c11_25": "下觸者，從頭至脚底，捉不置亦得一僧殘。",
    "T24n1462_012:0761c12_26": "若放已更捉，隨捉多少，一一僧殘。",
    "T24n1462_012:0761c13_27": "上觸者，從脚至頭亦如是。",
    "T24n1462_012:0761c14_28": "低觸者，先捉女髮低頭而嗅，隨其所作不置，得一僧殘。",
    "T24n1462_012:0761c15_29": "牽者，牽就其身。",
    "T24n1462_012:0761c15_30": "盪者，盪離其身。",
    "T24n1462_012:0761c16_31": "捉將者，捉女人去一由旬不動手，得一僧殘。",
    "T24n1462_012:0761c17_32": "若置更捉，隨一一捉得僧殘。",
    "T24n1462_012:0761c18_33": "若隔衣捉、若隔瓔珞捉，偷蘭遮。",
    "T24n1462_012:0761c18_34": "若衣穿著肉僧殘，人女作人女想僧殘，人女疑偷蘭遮，人女作黃門想偷蘭遮，人女作男子想偷蘭遮，人女作畜生想偷蘭遮，黃門作黃門想偷蘭遮，黃門疑突吉羅，男子畜生作黃門想突吉羅，男子作男子想突吉羅，男子疑突吉羅，男子作人女想、作畜生想突吉羅，畜生作畜生想突吉羅。",
    "T24n1462_012:0761c25_35": "二女者，如是為初，若捉二人，二僧殘。",
    "T24n1462_012:0761c26_36": "若捉眾多女，眾多僧殘。",
    "T24n1462_012:0761c27_37": "若眾多女聚在一處，若總捉，計女多少，一一僧殘，若中央女不著衣偷蘭遮。",
    "T24n1462_012:0761c29_38": "比丘以衣繞縛眾多女牽去偷蘭遮，中央女不著衣突吉羅，比丘以繩縛女人衣突吉羅。",
    "T24n1462_012:0762a02_39": "若女人次第坐膝膝相著，比丘捉著上頭第一女僧殘，餘女突吉羅。",
    "T24n1462_012:0762a03_40": "若合捉衣第一女偷蘭遮，第二女突吉羅，第三女以下無罪。",
    "T24n1462_012:0762a05_41": "若摩觸女人麁厚衣偷蘭遮，若女人細薄衣手出摩觸僧伽婆尸沙。",
    "T24n1462_012:0762a06_42": "若比丘與女人，髮髮相著，毛毛相著，爪爪相著，偷蘭遮。",
    "T24n1462_012:0762a08_43": "何以故？",
    "T24n1462_012:0762a08_44": "無覺觸故。」",
    "T24n1462_012:0762a08_45": "法師曰：「以髮相繫，為得一罪，為得眾多罪？",
    "T24n1462_012:0762a09_46": "如赤身坐臥眾僧床，隨毛著一一突吉羅，此女不然，一偷蘭遮，不得多罪。",
    "T24n1462_012:0762a11_47": "今說往昔羅漢偈：「『處想及觸欲，　　真實無狐疑，　　如律本中說，　　重罪汝當知。』",
    "T24n1462_012:0762a14_0": "「處者，女也。",
    "T24n1462_012:0762a14_1": "想者，是女想。",
    "T24n1462_012:0762a14_2": "欲者，摩觸細滑欲。",
    "T24n1462_012:0762a15_0": "觸者，知觸女人身。",
    "T24n1462_012:0762a15_1": "具如此事得僧殘，餘者偷蘭遮。",
    "T24n1462_012:0762a16_2": "若有欲心摩觸女身得僧殘，若無欲心觸突吉羅。",
    "T24n1462_012:0762a17_3": "有女人以青衣覆身而眠，比丘欲摩觸衣，誤得女人身僧殘。",
    "T24n1462_012:0762a19_0": "次至掩句者，無女想以手掩女人身，悉突吉羅。",
    "T24n1462_012:0762a20_1": "若女人共比丘一處坐，女人婬欲變心，來摩觸捉比丘，比丘有欲心動身僧殘。」",
    "T24n1462_012:0762a22_2": "法師曰：「如是次第黃門男子畜生，罪有輕重汝自當知。",
    "T24n1462_012:0762a23_3": "若女人掩比丘，比丘以欲心受樂不動突吉羅，若女人或打拍比丘，比丘以欲心喜受，悉突吉羅。",
    "T24n1462_012:0762a25_4": "若比丘以形相欲心，或攝目或動身動手動足，種種婬想形相變心，悉突吉羅，若女人摩觸比丘身，比丘有欲心，身不動無罪。",
    "T24n1462_012:0762a28_5": "求脫者，若比丘有梵行難，比丘推盪牽挽分解得脫一切不犯。",
    "T24n1462_012:0762b01_6": "若女人年少力壯，卒抱比丘，比丘力羸不得轉動，隨其所作，若臨行婬時，比丘覓方便求走得脫，無罪。",
    "T24n1462_012:0762b03_7": "不故者，是不故觸女身，或女人度鉢，或度種種飲食，相觸無罪。",
    "T24n1462_012:0762b05_8": "無想者，比丘於女人無想，比丘或緣餘事，行來相觸非故觸，如是無罪。",
    "T24n1462_012:0762b06_9": "不知者，若女人作男子裝束，比丘不知捉者無罪。",
    "T24n1462_012:0762b08_0": "不受者，若眾多女人共捉比丘，比丘不受樂無罪，最初未制戒、顛狂、心亂無罪。",
    "T24n1462_012:0762b09_1": "第二僧伽婆尸沙廣說竟。",
    "T24n1462_012:0762b11_0": "「今次隨結摩觸戒。",
    "T24n1462_012:0762b11_1": "從身心起二受，樂不苦樂，是名二受。",
    "T24n1462_012:0762b12_2": "念母者，以念故，觸母身突吉羅，女姊妹亦如是。",
    "T24n1462_012:0762b13_3": "何以故？",
    "T24n1462_012:0762b13_4": "女人是出家人怨家。",
    "T24n1462_012:0762b14_5": "若母沒溺水中，不得以手撈取，若有智慧比丘以船接取，若用竹木繩杖接取得，若無竹木繩杖，脫袈裟欝多羅僧接亦得。",
    "T24n1462_012:0762b17_0": "若母捉袈裟已，比丘以相牽袈裟而已，若至岸母怖畏未已，比丘向母言：『檀越莫畏，一切無常今已得活，何足追怖。』",
    "T24n1462_012:0762b19_1": "若母因此溺勢遂死，比丘得以手捉殯殮無罪，不得棄擲，若母於泥井中沒亦如是。",
    "T24n1462_012:0762b21_2": "女人所用衣服悉一切不得捉，若捉突吉羅，唯除布施得取。",
    "T24n1462_012:0762b23_3": "若泥木畫女像，一切不得捉，若捉突吉羅。",
    "T24n1462_012:0762b24_4": "若人布施隨處用，一切穀不得捉唯除米，若路遊穀田不犯。",
    "T24n1462_012:0762b25_5": "真珠摩尼車璩馬瑙珊瑚虎珀金銀琉璃珂貝，此十種寶悉不得捉。",
    "T24n1462_012:0762b27_6": "若真珠著肉未洗得捉。",
    "T24n1462_012:0762b27_7": "比丘，若一切病人施比丘作藥，若服塗瘡得取。",
    "T24n1462_012:0762b28_8": "若珊瑚珂貝未磨洗得捉，若金銀人合作藥得捉，若以金銀合和銅錫無金銀色得捉，若人以寶作堂，以琉璃為柱，以銀為角子，以金纏，如此悉是真寶作堂，比丘欲說法，得上坐住無罪。",
    "T24n1462_012:0762c04_9": "若一切器仗，比丘悉不得捉，朴未成者得捉。",
    "T24n1462_012:0762c05_10": "若人施器仗與眾僧，不得捉賣，唯得打壞隨處用。",
    "T24n1462_012:0762c06_11": "若比丘往戰鬪處，見此是糞掃器仗，先打壞然後拾取，若得楯破作板雜用，一切樂器不得捉，若未成器者猶是朴得捉。",
    "T24n1462_012:0762c09_12": "若人布施者，得隨意賣。",
    "T24n1462_012:0762c10_13": "夜叉尼句者，乃至他化自在天夫人亦不得捉，若捉偷蘭遮。」",
    "T24n1462_012:0762c11_14": "法師曰：「次第文句易可解耳。",
    "T24n1462_012:0762c13_0": "善見律毘婆沙卷第十二"
}