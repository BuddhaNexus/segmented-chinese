{
    "T07n0220_515:0630b11_0": "大般若波羅蜜多經卷第五百一",
    "T07n0220_515:0630b12_0": "十五",
    "T07n0220_515:0630b14_0": "三藏法師玄奘奉　詔譯",
    "T07n0220_515:0630b15_0": "第三分不退相品第二十之二",
    "T07n0220_515:0630b16_0": "「復次，善現！",
    "T07n0220_515:0630b16_1": "一切不退轉菩薩摩訶薩，設有惡魔來至其所，欲令厭背無上菩提，作如是言：『一切智智與虛空等，無性為性，自相本空，諸法亦爾，與虛空等，無性為性。",
    "T07n0220_515:0630b19_2": "自相空中，無有一法可名能證，無有一法可名所證，證處、證時及由此證亦不可得。",
    "T07n0220_515:0630b21_3": "既一切法與虛空等，無性為性、自相本空，汝等云何唐受勤苦求證無上正等菩提？",
    "T07n0220_515:0630b23_4": "汝先所聞諸菩薩眾應求無上正等菩提，皆是魔說非真佛語。",
    "T07n0220_515:0630b24_5": "汝等應捨求證無上正等覺心，勿於長夜徒為利樂一切有情自受勤苦，雖行種種難行苦行，欲求菩提終不能得。』",
    "T07n0220_515:0630b27_6": "是菩薩摩訶薩聞說如是呵諫語時，能審觀察：『此惡魔事，欲退敗我大菩提心，我今不應信受彼說。",
    "T07n0220_515:0630b29_7": "雖一切法與虛空等，無性為性，自相本空，而諸有情生死長夜不知不見，顛倒放逸，造作諸業受生死苦。",
    "T07n0220_515:0630c02_8": "我當被戴性相皆空如太虛空功德甲冑，速趣無上正等菩提，為諸有情如應說法，令其解脫生死眾苦得預流果、或一來果、或不還果、或阿羅漢果、或獨覺菩提、或證無上正等菩提，能盡未來利樂一切。』",
    "T07n0220_515:0630c07_9": "是菩薩摩訶薩從初發心已聞此法，其心堅固不動不轉，依斯堅固不動轉心，恒正修行六到彼岸，已入菩薩正性離生。",
    "T07n0220_515:0630c10_0": "復正修行六到彼岸，漸次圓滿伏諸纏結，由斯得入不退轉地。",
    "T07n0220_515:0630c11_1": "是故惡魔雖設種種退敗方便，而不能退菩薩所發大菩提心。",
    "T07n0220_515:0630c12_2": "若菩薩摩訶薩成就如是諸行、狀、相，知是不退轉菩薩摩訶薩。」",
    "T07n0220_515:0630c14_3": "具壽善現即白佛言：「是菩薩摩訶薩為不退轉故名不退轉，為退轉故名不退轉耶？」",
    "T07n0220_515:0630c16_4": "佛告善現：「是菩薩摩訶薩以不退轉故名不退轉，亦以退轉故名不退轉。」",
    "T07n0220_515:0630c17_5": "爾時，善現復白佛言：「是菩薩摩訶薩云何以不退轉故名不退轉？",
    "T07n0220_515:0630c19_6": "云何亦以退轉故名不退轉耶？」",
    "T07n0220_515:0630c19_7": "佛告善現：「是菩薩摩訶薩超過聲聞及獨覺地，不復退墮彼二地中，由斯故說不退轉故名不退轉。",
    "T07n0220_515:0630c22_8": "是菩薩摩訶薩遠離聲聞及獨覺地，於彼二地決定退捨，由斯故說以退轉故名不退轉。",
    "T07n0220_515:0630c24_9": "故此菩薩得二種名，非如餘位唯名退轉。",
    "T07n0220_515:0630c25_10": "若菩薩摩訶薩成就如是諸行、狀、相，定得無上正等菩提，諸惡魔軍不能退敗。",
    "T07n0220_515:0630c26_11": "「復次，善現！",
    "T07n0220_515:0630c27_12": "一切不退轉菩薩摩訶薩欲入初靜慮乃至第四靜慮即隨意能入，欲入慈無量乃至捨無量即隨意能入，欲入空無邊處定乃至非想非非想處定即隨意能入，欲入四念住乃至八聖道支即隨意能入，欲入初解脫乃至滅想受解脫即隨意能入，欲入初勝處乃至第八勝處即隨意能入，欲入初靜慮定乃至滅想受定即隨意能入，欲入初遍處乃至第十遍處即隨意能入，欲入空、無相、無願解脫門即隨意能入，欲引發五神通即隨意能引發。",
    "T07n0220_515:0631a08_13": "「善現當知！",
    "T07n0220_515:0631a08_14": "是菩薩摩訶薩雖入四靜慮乃至引發五神通，而不受彼果。",
    "T07n0220_515:0631a09_15": "由此因緣，不隨靜慮、無量、等至乃至滅定及餘功德勢力而生，亦不取預流果、或一來果、或不還果、或阿羅漢果、或獨覺菩提，為欲利樂諸有情故，隨欲攝受所應受身，即隨所願皆能攝受，作所作已即便捨之。",
    "T07n0220_515:0631a14_16": "若菩薩摩訶薩成就如是諸行、狀、相，知是不退轉菩薩摩訶薩。",
    "T07n0220_515:0631a15_17": "「復次，善現！",
    "T07n0220_515:0631a16_18": "一切不退轉菩薩摩訶薩成就無上菩提作意，恒不遠離大菩提心，不貴色蘊乃至識蘊，不貴眼處乃至意處，不貴色處乃至法處，不貴眼界乃至意界，不貴色界乃至法界，不貴眼識界乃至意識界，不貴眼觸乃至意觸，不貴眼觸為緣所生諸受乃至意觸為緣所生諸受，不貴地界乃至識界，不貴因緣乃至增上緣，不貴一切緣性緣起，不貴諸相，不貴隨好，不貴所依，不貴有色無色法，不貴有見無見法，不貴有對無對法，不貴有漏無漏法，不貴有為無為法，不貴世間、出世間法，不貴我，不貴有情，乃至不貴知者、見者，不貴徒眾，不貴眷屬，不貴祿位，不貴財寶，不貴布施波羅蜜多乃至般若波羅蜜多，不貴內空乃至無性自性空，不貴真如乃至不思議界，不貴苦、集、滅、道聖諦，不貴十善業道，不貴四靜慮、四無量、四無色定，不貴五神通，不貴四念住乃至八聖道支，不貴空、無相、無願解脫門，不貴八解脫乃至十遍處，不貴淨觀地乃至如來地，不貴極喜地乃至法雲地，不貴陀羅尼門、三摩地門，不貴五眼、六神通，不貴如來十力乃至十八佛不共法，不貴大慈、大悲、大喜、大捨，不貴無忘失法、恒住捨性，不貴一切智、道相智、一切相智，不貴預流果乃至獨覺菩提，不貴一切菩薩摩訶薩行，不貴諸佛無上正等菩提，不貴嚴淨佛土，不貴成熟有情，不貴多見諸佛，不貴種植善根。",
    "T07n0220_515:0631b13_19": "所以者何？",
    "T07n0220_515:0631b13_20": "是菩薩摩訶薩達一切法與虛空等，無性為性，自相皆空，不見有法可生貴重，能生、所生、生時、生處、由此而生皆不可得。",
    "T07n0220_515:0631b16_21": "所以者何？",
    "T07n0220_515:0631b16_22": "是一切法與虛空等，性相皆空，無生義故。",
    "T07n0220_515:0631b17_23": "是菩薩摩訶薩成就無上菩提作意，恒不遠離大菩提心，身四威儀往來入出，舉足下足心無散亂，行住坐臥進止威儀，所作事業皆住正念。",
    "T07n0220_515:0631b20_24": "若菩薩摩訶薩成就如是諸行、狀、相，知是不退轉菩薩摩訶薩。",
    "T07n0220_515:0631b22_25": "「復次，善現！",
    "T07n0220_515:0631b22_26": "一切不退轉菩薩摩訶薩為欲利樂諸有情故，現處居家，方便善巧，雖現攝受五欲樂具，而於其中不生染著，皆為濟給諸有情故，謂諸有情須食與食，須飲與飲，須衣與衣，須乘與乘，乃至一切所須之物皆濟給之，令其意滿。",
    "T07n0220_515:0631b27_27": "是菩薩摩訶薩自行布施乃至般若波羅蜜多，亦勸他行布施乃至般若波羅蜜多，恒正稱揚行布施乃至般若波羅蜜多法，歡喜讚歎行布施乃至般若波羅蜜多者。",
    "T07n0220_515:0631c02_28": "是菩薩摩訶薩現處居家，以神通力或大願力，攝受種種珍寶資具滿贍部洲乃至三千大千世界，持以供養佛、法、僧寶，及施貧乏諸有情類。",
    "T07n0220_515:0631c05_29": "是菩薩摩訶薩雖現處居家而常修梵行，終不受用諸妙欲境，雖現攝受種種珍財，而於其中不起染著，又於攝受諸欲樂具及珍財時，終不逼迫諸有情類令生憂苦。",
    "T07n0220_515:0631c09_30": "若菩薩摩訶薩成就如是諸行、狀、相，知是不退轉菩薩摩訶薩。",
    "T07n0220_515:0631c10_31": "「復次，善現！",
    "T07n0220_515:0631c11_0": "一切不退轉菩薩摩訶薩，有執金剛藥叉神王常隨左右密為守護，恒作是念：『此菩薩摩訶薩不久當證無上菩提，願我常隨密為守護，乃至無上正等菩提，五執金剛藥叉神族常隨守護時無暫捨，人非人等不能損害，諸天、魔、梵及餘世間亦無有能以法破壞所發無上正等覺心。』",
    "T07n0220_515:0631c17_1": "由此因緣，是諸菩薩乃至無上正等菩提，身意泰然常無擾惱。",
    "T07n0220_515:0631c18_2": "是菩薩摩訶薩世間五根常無缺減，所謂眼、耳、鼻、舌、身根，出世五根亦無缺減，謂信、精進、念、定、慧根。",
    "T07n0220_515:0631c21_0": "是菩薩摩訶薩身支圓滿相好莊嚴，心諸功德念念增進，乃至無上正等菩提。",
    "T07n0220_515:0631c22_1": "若菩薩摩訶薩成就如是諸行、狀、相，知是不退轉菩薩摩訶薩。",
    "T07n0220_515:0631c24_2": "「復次，善現！",
    "T07n0220_515:0631c24_3": "一切不退轉菩薩摩訶薩，常為上士，不為下士。」",
    "T07n0220_515:0631c25_4": "具壽善現即白佛言：「是菩薩摩訶薩云何當得常為上士，不為下士？」",
    "T07n0220_515:0631c27_0": "佛告善現：「是菩薩摩訶薩一切煩惱不復現前，剎那剎那善法增進，乃至無上正等菩提，於一切時心無散亂。",
    "T07n0220_515:0631c29_1": "是故我說此菩薩摩訶薩常為上士，不為下士。",
    "T07n0220_515:0632a01_2": "若菩薩摩訶薩成就如是諸行、狀、相，知是不退轉菩薩摩訶薩。",
    "T07n0220_515:0632a02_3": "「復次，善現！",
    "T07n0220_515:0632a03_4": "一切不退轉菩薩摩訶薩成就無上菩提作意，恒不遠離大菩提心，恒修淨命，不行呪術、醫藥、占卜諸邪命事，不為名利呪諸鬼神，令著男女問其凶吉，亦不呪禁男女、大小、傍生、鬼等現希有事，亦不占相壽量長短、財位、男女諸善惡事，亦不懸記寒熱、豐儉、吉凶、好惡惑亂有情，亦不呪禁合和湯藥、左道療疾、結好貴人，亦不為他通致使命，現親友相徇利求名，尚不染心觀視男女戲笑與語，況有餘事！",
    "T07n0220_515:0632a12_5": "亦不恭敬供養鬼神，是故我說常為上士、不為下士。",
    "T07n0220_515:0632a13_6": "所以者何？",
    "T07n0220_515:0632a13_7": "是菩薩摩訶薩知一切法性相皆空，性相空中不見有相，不見相故，遠離種種邪命、呪術、醫藥、占相，唯求無上正等菩提，與諸有情常作饒益。",
    "T07n0220_515:0632a16_8": "若菩薩摩訶薩成就如是諸行、狀、相，知是不退轉菩薩摩訶薩。",
    "T07n0220_515:0632a18_9": "「復次，善現！",
    "T07n0220_515:0632a18_10": "一切不退轉菩薩摩訶薩於諸世間文章、伎藝，雖得善巧而不愛著。",
    "T07n0220_515:0632a19_11": "所以者何？",
    "T07n0220_515:0632a20_12": "是菩薩摩訶薩達一切法皆畢竟空，畢竟空中世間所有文章、伎藝皆不可得，又諸世間文章、伎藝，皆雜穢語邪命所攝，是故菩薩知而不為。",
    "T07n0220_515:0632a23_13": "善現當知！",
    "T07n0220_515:0632a23_14": "是菩薩摩訶薩於諸世俗外道書論，雖亦善知而不樂著。",
    "T07n0220_515:0632a24_15": "所以者何？",
    "T07n0220_515:0632a25_0": "是菩薩摩訶薩達一切法性相皆空，性相空中一切書論皆不可得，又諸世俗外道書論，所說理事多有增減，於菩薩道非為隨順，皆是戲論雜穢語攝，故諸菩薩知而不樂。",
    "T07n0220_515:0632a28_1": "若菩薩摩訶薩成就如是諸行、狀、相，知是不退轉菩薩摩訶薩。",
    "T07n0220_515:0632b01_2": "「復次，善現！",
    "T07n0220_515:0632b01_3": "一切不退轉菩薩摩訶薩，復有所餘諸行、狀、相，知是不退轉菩薩摩訶薩。",
    "T07n0220_515:0632b03_4": "吾當為汝分別解說，汝應諦聽，極善思惟！」",
    "T07n0220_515:0632b04_5": "善現請言：「唯然！",
    "T07n0220_515:0632b04_6": "願說！",
    "T07n0220_515:0632b04_7": "我等今者專意樂聞。」",
    "T07n0220_515:0632b05_0": "佛告善現：「所有不退轉菩薩摩訶薩行深般若波羅蜜多，通達諸法皆無所有，恒不遠離大菩提心，不樂觀察論說諸蘊、諸處、諸界。",
    "T07n0220_515:0632b07_1": "所以者何？",
    "T07n0220_515:0632b08_2": "是菩薩摩訶薩於蘊、處、界性相空理，已善思惟、善通達故。",
    "T07n0220_515:0632b09_3": "「善現當知！",
    "T07n0220_515:0632b09_4": "是菩薩摩訶薩不樂觀察論說眾事。",
    "T07n0220_515:0632b10_5": "所以者何？",
    "T07n0220_515:0632b10_6": "是菩薩摩訶薩於一切眾性相空理，已善思惟、善通達故。",
    "T07n0220_515:0632b12_7": "「善現當知！",
    "T07n0220_515:0632b12_8": "是菩薩摩訶薩不樂觀察論說王事。",
    "T07n0220_515:0632b13_9": "所以者何？",
    "T07n0220_515:0632b13_10": "是菩薩摩訶薩住本性空，不見少法有勝有劣貴賤相故。",
    "T07n0220_515:0632b14_11": "「善現當知！",
    "T07n0220_515:0632b14_12": "是菩薩摩訶薩不樂觀察論說賊事。",
    "T07n0220_515:0632b15_13": "所以者何？",
    "T07n0220_515:0632b15_14": "是菩薩摩訶薩住自相空，不見少法有得有失與奪相故。",
    "T07n0220_515:0632b17_15": "「善現當知！",
    "T07n0220_515:0632b17_16": "是菩薩摩訶薩不樂觀察論說軍事。",
    "T07n0220_515:0632b18_17": "所以者何？",
    "T07n0220_515:0632b18_18": "是菩薩摩訶薩住本性空，不見諸法有多有少聚散相故。",
    "T07n0220_515:0632b19_19": "「善現當知！",
    "T07n0220_515:0632b20_20": "是菩薩摩訶薩不樂觀察論說鬪戰。",
    "T07n0220_515:0632b20_21": "所以者何？",
    "T07n0220_515:0632b21_22": "是菩薩摩訶薩善住諸法真如空理，不見少法有強有弱愛恚相故。",
    "T07n0220_515:0632b22_23": "「善現當知！",
    "T07n0220_515:0632b22_24": "是菩薩摩訶薩不樂觀察論說男女。",
    "T07n0220_515:0632b23_25": "所以者何？",
    "T07n0220_515:0632b23_26": "是菩薩摩訶薩住諸法空，不見少法有好有醜愛憎相故。",
    "T07n0220_515:0632b25_27": "「善現當知！",
    "T07n0220_515:0632b25_28": "是菩薩摩訶薩不樂觀察論說聚落。",
    "T07n0220_515:0632b26_29": "所以者何？",
    "T07n0220_515:0632b26_30": "是菩薩摩訶薩住諸法空，不見少法有增有減合離相故。",
    "T07n0220_515:0632b27_31": "「善現當知！",
    "T07n0220_515:0632b28_32": "是菩薩摩訶薩不樂觀察論說城邑。",
    "T07n0220_515:0632b28_33": "所以者何？",
    "T07n0220_515:0632b29_34": "是菩薩摩訶薩住諸法空，不見少法有攝不攝好惡相故。",
    "T07n0220_515:0632c01_35": "「善現當知！",
    "T07n0220_515:0632c01_36": "是菩薩摩訶薩不樂觀察論說國土。",
    "T07n0220_515:0632c02_37": "所以者何？",
    "T07n0220_515:0632c02_38": "是菩薩摩訶薩安住實際，不見諸法有屬不屬此彼相故。",
    "T07n0220_515:0632c04_0": "「善現當知！",
    "T07n0220_515:0632c04_1": "是菩薩摩訶薩不樂觀察論說相好。",
    "T07n0220_515:0632c05_2": "所以者何？",
    "T07n0220_515:0632c05_3": "是菩薩摩訶薩安住無相，不見諸法有好有醜差別相故。",
    "T07n0220_515:0632c06_4": "「善現當知！",
    "T07n0220_515:0632c06_5": "是菩薩摩訶薩不樂觀察論說是我、是有情，乃至是知者、是見者。",
    "T07n0220_515:0632c08_6": "所以者何？",
    "T07n0220_515:0632c08_7": "是菩薩摩訶薩住畢竟空，都不見我乃至見者若有若無差別相故。",
    "T07n0220_515:0632c10_0": "「善現當知！",
    "T07n0220_515:0632c10_1": "是菩薩摩訶薩不樂觀察論說世間如是等事，但樂觀察論說般若波羅蜜多。",
    "T07n0220_515:0632c12_0": "所以者何？",
    "T07n0220_515:0632c12_1": "甚深般若波羅蜜多遠離眾相，能證無上大菩提故。",
    "T07n0220_515:0632c13_2": "「善現當知！",
    "T07n0220_515:0632c13_3": "是菩薩摩訶薩常不遠離一切智智相應作意，修行布施波羅蜜多離慳貪事，修行淨戒波羅蜜多離犯戒事，修行安忍波羅蜜多離忿諍事，修行精進波羅蜜多離懈怠事，修行靜慮波羅蜜多離散亂事，修行般若波羅蜜多離惡慧事。",
    "T07n0220_515:0632c18_4": "「善現當知！",
    "T07n0220_515:0632c19_5": "是菩薩摩訶薩雖住一切法空，而愛樂正法、不樂非法；雖住不可得空，而常稱讚三寶功德。",
    "T07n0220_515:0632c21_6": "「善現當知！",
    "T07n0220_515:0632c21_7": "是菩薩摩訶薩雖行諸法真如法界一味之相，而樂稱揚真如法界種種功德。",
    "T07n0220_515:0632c23_8": "「善現當知！",
    "T07n0220_515:0632c23_9": "是菩薩摩訶薩雖知諸法皆畢竟空，而愛善友不樂惡友。",
    "T07n0220_515:0632c24_10": "言善友者，謂諸如來、應、正等覺及諸菩薩摩訶薩眾；若諸聲聞、獨覺乘等，善能教化安立有情，令趣無上正等菩提，亦名善友。",
    "T07n0220_515:0632c27_11": "「善現當知！",
    "T07n0220_515:0632c27_12": "是菩薩摩訶薩常樂親覲一切如來、應、正等覺聽聞正法。",
    "T07n0220_515:0632c29_13": "若聞如來、應、正等覺在餘世界現說正法，即以願力往生彼界，供養恭敬、尊重讚歎、聽受正法。",
    "T07n0220_515:0633a02_14": "「善現當知！",
    "T07n0220_515:0633a02_15": "是菩薩摩訶薩若晝若夜恒不遠離念佛作意，亦不遠離聞法作意，由此因緣，隨諸國土有佛世尊現說正法，即乘願力往彼受生，或乘神通往彼聽法。",
    "T07n0220_515:0633a05_16": "由是因緣，此諸菩薩生生之處常不離佛，恒聞正法無間無斷。",
    "T07n0220_515:0633a07_17": "「善現當知！",
    "T07n0220_515:0633a07_18": "是菩薩摩訶薩恒為利樂諸有情故，雖能現起靜慮、無色諸甚深定，而巧方便起欲界心，教諸有情十善業道，亦隨願力現生欲界有佛國土，供養恭敬、尊重讚歎諸佛世尊，聽聞正法修諸勝行。",
    "T07n0220_515:0633a11_19": "若菩薩摩訶薩成就如是諸行、狀、相，知是不退轉菩薩摩訶薩。",
    "T07n0220_515:0633a13_20": "「復次，善現！",
    "T07n0220_515:0633a13_21": "一切不退轉菩薩摩訶薩，常行布施波羅蜜多乃至般若波羅蜜多，常行內空乃至無性自性空，常行真如乃至不思議界，常行苦、集、滅、道聖諦，常行四念住乃至八聖道支，常行四靜慮、四無量、四無色定，常行空、無相、無願解脫門，常行八解脫乃至十遍處，常行殊勝諸菩薩地，常行一切陀羅尼門、三摩地門，常行五眼、六神通，常行如來十力乃至十八佛不共法，常行大慈、大悲、大喜、大捨，常行無忘失法、恒住捨性，常行一切智、道相智、一切相智，常行一切菩薩摩訶薩行，常求諸佛無上正等菩提。",
    "T07n0220_515:0633a24_22": "「善現當知！",
    "T07n0220_515:0633a24_23": "是菩薩摩訶薩恒於自地不起疑惑，不作是念：『我是不退轉、我非不退轉。』",
    "T07n0220_515:0633a26_24": "所以者何？",
    "T07n0220_515:0633a26_25": "是菩薩摩訶薩不見少法可於無上正等菩提說有退轉、說無退轉。",
    "T07n0220_515:0633a28_26": "「善現當知！",
    "T07n0220_515:0633a28_27": "是菩薩摩訶薩於自地法無惑無疑。",
    "T07n0220_515:0633a29_28": "所以者何？",
    "T07n0220_515:0633a29_29": "是菩薩摩訶薩於自地法，已善了知、善通達故。",
    "T07n0220_515:0633b01_30": "「善現當知！",
    "T07n0220_515:0633b01_31": "如預流者住預流果，於自果法無惑無疑，一來、不還、阿羅漢、獨覺及諸如來、應、正等覺，各住自果於自果法無惑無疑。",
    "T07n0220_515:0633b04_32": "是菩薩摩訶薩亦復如是，於自所住不退轉地所攝諸法，現知現見、無惑無疑。",
    "T07n0220_515:0633b06_33": "「善現當知！",
    "T07n0220_515:0633b06_34": "是菩薩摩訶薩住此地中成熟有情、嚴淨佛土、修諸功德，有魔事起即能覺知，不隨魔事勢力而轉，善能摧滅種種魔事，令不障礙所修功德。",
    "T07n0220_515:0633b09_35": "「善現當知！",
    "T07n0220_515:0633b09_36": "如有造作無間業者，彼無間心恒常隨逐，乃至命終亦不能捨。",
    "T07n0220_515:0633b11_37": "所以者何？",
    "T07n0220_515:0633b11_38": "彼能等起無間業纏增上勢力恒常隨轉，乃至命盡亦不能伏，設有餘心不能遮礙。",
    "T07n0220_515:0633b13_39": "此菩薩摩訶薩亦復如是，安住自地其心不動無所分別，世間天、人、阿素洛等皆不能轉。",
    "T07n0220_515:0633b15_40": "所以者何？",
    "T07n0220_515:0633b15_41": "是菩薩摩訶薩其心堅固超諸世間天、人、魔、梵、阿素洛等，已入菩薩正性離生住不退地，已得菩薩殊勝神通，成熟有情、嚴淨佛土，從一佛國趣一佛國供養恭敬、尊重讚歎諸佛世尊及佛弟子，聽聞正法，於諸佛所種諸善根，請問菩薩所學法義。",
    "T07n0220_515:0633b21_42": "「善現當知！",
    "T07n0220_515:0633b21_43": "是菩薩摩訶薩安住自地，有魔事起即能覺知，終不隨順魔事而轉，方便善巧集諸魔事，置實際中方便除滅，於自地法無惑無疑。",
    "T07n0220_515:0633b24_44": "所以者何？",
    "T07n0220_515:0633b24_45": "是菩薩摩訶薩知一切法皆入實際，通達實際非一非多，於實際中無所分別，以於實際無惑無疑，於自地法亦無猶豫。",
    "T07n0220_515:0633b27_46": "「善現當知！",
    "T07n0220_515:0633b27_47": "是菩薩摩訶薩設轉受生，亦於實際無復退轉，終不發起趣向聲聞、獨覺地意。",
    "T07n0220_515:0633b29_48": "所以者何？",
    "T07n0220_515:0633b29_49": "是菩薩摩訶薩知一切法自相皆空，於此空中不見有法若生若滅、若染若淨。",
    "T07n0220_515:0633c02_50": "「善現當知！",
    "T07n0220_515:0633c02_51": "是菩薩摩訶薩乃至轉身，亦不疑惑當得無上正等菩提為不當得。",
    "T07n0220_515:0633c04_52": "所以者何？",
    "T07n0220_515:0633c04_53": "是菩薩摩訶薩通達諸法自相皆空，即是無上正等菩提。",
    "T07n0220_515:0633c05_54": "「善現當知！",
    "T07n0220_515:0633c05_55": "是菩薩摩訶薩安住自地不隨他緣，於自地法無能壞者。",
    "T07n0220_515:0633c07_56": "所以者何？",
    "T07n0220_515:0633c07_57": "是菩薩摩訶薩成就無動無退轉智，一切惡緣不能傾動。",
    "T07n0220_515:0633c08_58": "若菩薩摩訶薩成就如是諸行、狀、相，知是不退轉菩薩摩訶薩。",
    "T07n0220_515:0633c10_0": "「復次，善現！",
    "T07n0220_515:0633c10_1": "一切不退轉菩薩摩訶薩，設有惡魔作佛形像，來到其所作如是言：『汝今應求阿羅漢果，永盡諸漏證般涅槃。",
    "T07n0220_515:0633c12_2": "汝未堪受大菩提記，亦未證得無生法忍，汝今未有不退轉地諸行、狀、相，如來不應授汝無上大菩提記，要有具足不退轉地諸行、狀、相，乃可蒙佛授與無上大菩提記。』",
    "T07n0220_515:0633c16_3": "是菩薩摩訶薩聞彼語已，心無變動，不退不沒、無驚無怖。",
    "T07n0220_515:0633c17_4": "是菩薩摩訶薩應自證知：『我於過去諸如來所，必已受得大菩提記。",
    "T07n0220_515:0633c19_5": "所以者何？",
    "T07n0220_515:0633c19_6": "菩薩成就如是勝法，定蒙諸佛授菩提記。",
    "T07n0220_515:0633c20_7": "我已成就如是勝法，云何世尊不授我記？",
    "T07n0220_515:0633c21_8": "故我過去於如來所，定已受得大菩提記。』",
    "T07n0220_515:0633c22_9": "若菩薩摩訶薩成就如是諸行、狀、相，知是不退轉菩薩摩訶薩。",
    "T07n0220_515:0633c24_0": "「復次，善現！",
    "T07n0220_515:0633c24_1": "一切不退轉菩薩摩訶薩，設有惡魔或魔使者作佛形像，來授菩薩聲聞地記，或授菩薩獨覺地記，告菩薩言：『咄！",
    "T07n0220_515:0633c26_2": "善男子！",
    "T07n0220_515:0633c26_3": "何用無上正等菩提，生死輪迴久受大苦？",
    "T07n0220_515:0633c27_4": "宜自速證無餘涅槃，永離生死畢竟安樂。』",
    "T07n0220_515:0633c28_5": "是菩薩摩訶薩聞彼語已，作是念言：『此定惡魔或魔使者詐現佛像擾亂我心，授我聲聞、獨覺地記，令退無上正等菩提。",
    "T07n0220_515:0634a02_6": "所以者何？",
    "T07n0220_515:0634a02_7": "定無諸佛教諸菩薩趣向聲聞或獨覺地，棄捨無上正等菩提。』",
    "T07n0220_515:0634a04_8": "若菩薩摩訶薩成就如是諸行、狀、相，知是不退轉菩薩摩訶薩。",
    "T07n0220_515:0634a05_9": "「復次，善現！",
    "T07n0220_515:0634a05_10": "一切不退轉菩薩摩訶薩，設有惡魔或魔使者，詐現佛像告菩薩言：『汝所受持大乘經典非佛所說，亦非如來弟子所說，是諸惡魔或諸外道為誑惑汝作如是說，汝今不應受持、讀誦。』",
    "T07n0220_515:0634a09_11": "是菩薩摩訶薩聞彼語已，作是念言：『此定惡魔或魔眷屬，令我厭捨無上菩提故，說大乘甚深經典非佛所說，亦非如來弟子所說。",
    "T07n0220_515:0634a12_12": "所以者何？",
    "T07n0220_515:0634a13_0": "離此經典能得無上正等菩提，必無是處。』",
    "T07n0220_515:0634a13_1": "「善現當知！",
    "T07n0220_515:0634a14_2": "是菩薩摩訶薩定已安住不退轉地，過去諸佛久已授彼大菩提記。",
    "T07n0220_515:0634a15_3": "所以者何？",
    "T07n0220_515:0634a15_4": "是菩薩摩訶薩具足成就不退轉地諸行、狀、相，若諸菩薩成就如是諸行、狀、相，當知已受大菩提記，必已安住不退轉地，故能覺知惡魔事業。",
    "T07n0220_515:0634a19_5": "若菩薩摩訶薩成就如是諸行、狀、相，知是不退轉菩薩摩訶薩。",
    "T07n0220_515:0634a20_6": "「復次，善現！",
    "T07n0220_515:0634a20_7": "一切不退轉菩薩摩訶薩行深般若波羅蜜多時，攝護正法，不惜身命，況餘珍財、朋友、眷屬！",
    "T07n0220_515:0634a22_8": "是菩薩摩訶薩恒作是念：『我寧棄捨親友、珍財及自身命，終不棄捨諸佛正法。",
    "T07n0220_515:0634a24_9": "所以者何？",
    "T07n0220_515:0634a24_10": "親友、珍財及自身命，生生常有甚為易得，諸佛正法百千俱胝那庾多劫乃得一遇，遇已長夜獲大利樂故，我定應精勤攝護，不顧身命、親友、珍財。』",
    "T07n0220_515:0634a28_11": "善現當知！",
    "T07n0220_515:0634a28_12": "是菩薩摩訶薩攝護法時，應作是念：『我今不為攝護一佛、二佛、三佛乃至百千諸佛正法，普為攝護十方三世諸佛正法令不虧損。』」",
    "T07n0220_515:0634b02_13": "具壽善現便白佛言：「何等名為諸佛正法？",
    "T07n0220_515:0634b03_14": "是菩薩摩訶薩云何攝護不惜珍財、親友、身命？」",
    "T07n0220_515:0634b04_15": "佛告善現：「一切如來、應、正等覺為諸菩薩說諸法空，如是名為諸佛正法。",
    "T07n0220_515:0634b05_16": "有愚癡類誹謗毀訾，言此非法、非毘奈耶、非天人師所說聖教，修學此法不得無上正等菩提，不證涅槃永寂安樂。",
    "T07n0220_515:0634b08_17": "是菩薩摩訶薩攝護此法，不惜珍財、親友、身命，常作是念：『如來所說一切法空是諸有情真歸依處，菩薩修學疾證無上正等菩提，拔諸有情生老病死，令得畢竟常樂涅槃，故我今應不惜身命、珍財、親友攝護此法。』",
    "T07n0220_515:0634b13_18": "又作是念：『我亦墮在未來佛數，佛已授我大菩提記。",
    "T07n0220_515:0634b14_19": "由此因緣，諸佛正法即是我法，我應攝護不惜身命、珍財、親友，我未來世得作佛時，亦為有情宣說如是諸法空故。』",
    "T07n0220_515:0634b17_20": "善現當知！",
    "T07n0220_515:0634b17_21": "是菩薩摩訶薩見斯義利，攝護如來所說正法，不惜身命、親友、珍財乃至菩提，常無懈惓。",
    "T07n0220_515:0634b19_22": "若菩薩摩訶薩成就如是諸行、狀、相，知是不退轉菩薩摩訶薩。",
    "T07n0220_515:0634b20_23": "「復次，善現！",
    "T07n0220_515:0634b20_24": "一切不退轉菩薩摩訶薩聞諸如來、應、正等覺所說正法無惑無疑，聞已受持能不忘失，乃至無上正等菩提。",
    "T07n0220_515:0634b23_25": "所以者何？",
    "T07n0220_515:0634b23_26": "是菩薩摩訶薩已得善巧陀羅尼故。」",
    "T07n0220_515:0634b24_27": "具壽善現便白佛言：「是菩薩摩訶薩已得何等陀羅尼故，聞諸如來、應、正等覺所說正法無惑無疑，聞已受持常不忘失？」",
    "T07n0220_515:0634b27_28": "佛告善現：「是菩薩摩訶薩已得聞持陀羅尼等方便善巧，聞諸如來、應、正等覺所說正法無惑無疑，聞已受持能不忘失，乃至無上正等菩提，常如現前聞佛所說。」",
    "T07n0220_515:0634c01_29": "爾時，善現復白佛言：「是菩薩摩訶薩但聞如來、應、正等覺所說正法無惑無疑，聞已受持常不忘失，為聞菩薩、獨覺、聲聞、天、龍、藥叉、人非人等所說正法，亦能於彼無惑無疑，聞已受持常不忘失？」",
    "T07n0220_515:0634c06_30": "佛告善現：「是菩薩摩訶薩普聞一切有情言音文字義理，皆能通達無惑無疑，窮未來際常不忘失。",
    "T07n0220_515:0634c08_31": "所以者何？",
    "T07n0220_515:0634c08_32": "是菩薩摩訶薩已得聞持陀羅尼等方便善巧，任持所說令不失故。",
    "T07n0220_515:0634c10_33": "若菩薩摩訶薩成就如是諸行、狀、相，知是不退轉菩薩摩訶薩。」",
    "T07n0220_515:0634c12_0": "第三分空相品第二十一之一",
    "T07n0220_515:0634c13_0": "爾時，具壽善現復白佛言：「世尊！",
    "T07n0220_515:0634c13_1": "如是不退轉菩薩摩訶薩，成就廣大無量無邊不可思議希有功德。」",
    "T07n0220_515:0634c15_2": "佛告善現：「如是！",
    "T07n0220_515:0634c15_3": "如是！",
    "T07n0220_515:0634c15_4": "如汝所說。",
    "T07n0220_515:0634c16_0": "所以者何？",
    "T07n0220_515:0634c16_1": "是菩薩摩訶薩已得殊勝無量無邊不共聲聞及獨覺智，住此智中引發殊勝四無礙解。",
    "T07n0220_515:0634c18_2": "由此殊勝四無礙解，世間天、人、阿素洛等無能問難，令此菩薩智慧辯才至窮盡者。」",
    "T07n0220_515:0634c20_3": "具壽善現復白佛言：「世尊能如殑伽沙劫宣說不退轉菩薩摩訶薩諸行、狀、相，由佛所說諸行、狀、相，顯示不退轉菩薩摩訶薩成就無量殊勝功德。",
    "T07n0220_515:0634c23_4": "唯願如來、應、正等覺復為宣說甚深義處，令諸菩薩安住其中，能行布施波羅蜜多乃至般若波羅蜜多令速圓滿，能行內空乃至無性自性空令速圓滿，能行真如乃至不思議界令速圓滿，能行苦、集、滅、道聖諦令速圓滿，能行四念住乃至八聖道支令速圓滿，能行四靜慮、四無量、四無色定令速圓滿，能行八解脫乃至十遍處令速圓滿，能行空、無相、無願解脫門令速圓滿，能行菩薩摩訶薩地令速圓滿，能行一切陀羅尼門、三摩地門令速圓滿，能行五眼、六神通令速圓滿，能行如來十力乃至十八佛不共法令速圓滿，能行大慈、大悲、大喜、大捨令速圓滿，能行三十二相、八十隨好令速圓滿，能行無忘失法、恒住捨性令速圓滿，能行一切智、道相智、一切相智令速圓滿。」",
    "T07n0220_515:0635a09_5": "佛告善現：「善哉！",
    "T07n0220_515:0635a09_6": "善哉！",
    "T07n0220_515:0635a10_7": "汝今乃能為諸菩薩摩訶薩眾請問如來、應、正等覺甚深義處，令諸菩薩安住其中，行諸功德令速圓滿。",
    "T07n0220_515:0635a12_8": "善現當知！",
    "T07n0220_515:0635a12_9": "甚深義處，謂空、無相、無願、無作、無生、無滅、離染、涅槃、真如、法界、法性、實際，如是等名甚深義處。",
    "T07n0220_515:0635a14_10": "善現當知！",
    "T07n0220_515:0635a14_11": "如是所說甚深義處種種增語，皆顯涅槃為甚深義。」",
    "T07n0220_515:0635a16_12": "具壽善現復白佛言：「為但涅槃名甚深義，為諸餘法亦名甚深？」",
    "T07n0220_515:0635a17_13": "佛告善現：「餘一切法亦名甚深，所謂色蘊乃至識蘊亦名甚深，眼處乃至意處亦名甚深，色處乃至法處亦名甚深，眼界乃至意界亦名甚深，色界乃至法界亦名甚深，眼識界乃至意識界亦名甚深，眼觸乃至意觸亦名甚深，眼觸為緣所生諸受乃至意觸為緣所生諸受亦名甚深，地界乃至識界亦名甚深，因緣乃至增上緣亦名甚深，無明乃至老死亦名甚深，布施波羅蜜多乃至般若波羅蜜多亦名甚深，內空乃至無性自性空亦名甚深，真如乃至不思議界亦名甚深，苦、集、滅、道聖諦亦名甚深，四念住乃至八聖道支亦名甚深，四靜慮、四無量、四無色定亦名甚深，八解脫乃至十遍處亦名甚深，空、無相、無願解脫門亦名甚深，淨觀地乃至如來地亦名甚深，極喜地乃至法雲地亦名甚深，陀羅尼門、三摩地門亦名甚深，五眼、六神通亦名甚深，如來十力乃至十八佛不共法亦名甚深，大慈、大悲、大喜、大捨亦名甚深，三十二相、八十隨好亦名甚深，無忘失法、恒住捨性亦名甚深，一切智、道相智、一切相智亦名甚深，預流果乃至獨覺菩提亦名甚深，一切菩薩摩訶薩行、諸佛無上正等菩提亦名甚深。」",
    "T07n0220_515:0635b11_14": "爾時，善現復白佛言：「云何色蘊亦名甚深？",
    "T07n0220_515:0635b12_15": "云何受、想、行、識蘊亦名甚深？",
    "T07n0220_515:0635b12_16": "廣說乃至云何一切菩薩摩訶薩行亦名甚深？",
    "T07n0220_515:0635b13_17": "云何諸佛無上正等菩提亦名甚深？」",
    "T07n0220_515:0635b14_18": "佛告善現：「色蘊真如甚深故，色蘊亦名甚深；受、想、行、識蘊真如甚深故，受、想、行、識蘊亦名甚深。",
    "T07n0220_515:0635b16_19": "廣說乃至一切菩薩摩訶薩行真如甚深故，一切菩薩摩訶薩行亦名甚深；諸佛無上正等菩提真如甚深故，諸佛無上正等菩提亦名甚深。」",
    "T07n0220_515:0635b20_0": "具壽善現復白佛言：「云何色蘊真如甚深？",
    "T07n0220_515:0635b20_1": "云何受、想、行、識蘊真如甚深？",
    "T07n0220_515:0635b21_2": "廣說乃至云何一切菩薩摩訶薩行真如甚深？",
    "T07n0220_515:0635b22_3": "云何諸佛無上正等菩提真如甚深？」",
    "T07n0220_515:0635b23_4": "佛告善現：「色蘊真如，非即色蘊，非離色蘊，是故甚深；受、想、行、識蘊真如，非即受、想、行、識蘊，非離受、想、行、識蘊，是故甚深。",
    "T07n0220_515:0635b26_5": "廣說乃至一切菩薩摩訶薩行真如，非即一切菩薩摩訶薩行，非離一切菩薩摩訶薩行，是故甚深；諸佛無上正等菩提真如，非即諸佛無上正等菩提，非離諸佛無上正等菩提，是故甚深。」",
    "T07n0220_515:0635c01_6": "爾時，善現復白佛言：「世尊甚奇微妙方便，為不退轉地菩薩摩訶薩遮遣色蘊顯示涅槃，遮遣受、想、行、識蘊顯示涅槃，廣說乃至遮遣一切菩薩摩訶薩行顯示涅槃，遮遣諸佛無上正等菩提顯示涅槃。",
    "T07n0220_515:0635c05_7": "世尊甚奇微妙方便，為不退轉地菩薩摩訶薩，遮遣一切若世間法若出世間法、若共法若不共法、若有漏法若無漏法、若有諍法若無諍法、若有罪法若無罪法、若有為法若無為法，顯示涅槃。」",
    "T07n0220_515:0635c10_8": "佛告善現：「如是！",
    "T07n0220_515:0635c10_9": "如是！",
    "T07n0220_515:0635c10_10": "如汝所說。",
    "T07n0220_515:0635c10_11": "世尊甚奇微妙方便，為不退轉地菩薩摩訶薩遮遣色蘊顯示涅槃，遮遣受、想、行、識蘊顯示涅槃，廣說乃至遮遣一切菩薩摩訶薩行顯示涅槃，遮遣諸佛無上正等菩提顯示涅槃。",
    "T07n0220_515:0635c14_12": "世尊甚奇微妙方便，為不退轉地菩薩摩訶薩遮遣一切若世間法若出世間法、若共法若不共法、若有漏法若無漏法、若有諍法若無諍法、若有罪法若無罪法、若有為法若無為法，顯示涅槃。",
    "T07n0220_515:0635c19_13": "「復次，善現！",
    "T07n0220_515:0635c19_14": "諸菩薩摩訶薩應於如是甚深義處，依深般若波羅蜜多相應理趣，審諦思惟籌量觀察，應作是念：『我今應如甚深般若波羅蜜多所教而住，我今應如甚深般若波羅蜜多所說而學。』",
    "T07n0220_515:0635c23_15": "「善現當知！",
    "T07n0220_515:0635c23_16": "若菩薩摩訶薩能於如是甚深義處，依深般若波羅蜜多相應理趣，審諦思惟籌量觀察，如深般若波羅蜜多所教而住，如深般若波羅蜜多所說而學。",
    "T07n0220_515:0635c27_17": "是菩薩摩訶薩由能如是精勤修學，依深般若波羅蜜多起一念心，尚能攝受無量無數無邊善根，超無量劫生死流轉，速證無上正等菩提，況能無間常修般若波羅蜜多，恒住菩提相應作意！",
    "T07n0220_515:0636a02_18": "「如耽欲人與端正女，更相愛染共為期契，彼女限礙不獲赴期，此人欲心熾盛流注。",
    "T07n0220_515:0636a04_19": "善現！",
    "T07n0220_515:0636a04_20": "於意云何？",
    "T07n0220_515:0636a04_21": "其人欲心於何處轉？」",
    "T07n0220_515:0636a05_22": "「世尊！",
    "T07n0220_515:0636a05_23": "此人欲心於女處轉，謂作是念：『彼何當來共會於此歡娛戲樂？』」",
    "T07n0220_515:0636a06_24": "「善現！",
    "T07n0220_515:0636a06_25": "於意云何？",
    "T07n0220_515:0636a07_26": "其人晝夜幾欲念生？」",
    "T07n0220_515:0636a07_27": "「世尊！",
    "T07n0220_515:0636a07_28": "此人晝夜欲念甚多。」",
    "T07n0220_515:0636a08_29": "佛告善現：「若菩薩摩訶薩依深般若波羅蜜多起一念心，如深般若波羅蜜多所說而學，所超生死流轉劫數，與耽欲人經一晝夜所起欲念其數量等。",
    "T07n0220_515:0636a11_30": "善現當知！",
    "T07n0220_515:0636a11_31": "是菩薩摩訶薩隨依般若波羅蜜多甚深義趣思惟修學，隨能解脫能礙無上正等菩提所有過失，是故菩薩依深般若波羅蜜多精勤修學，速證無上正等菩提。",
    "T07n0220_515:0636a15_32": "善現當知！",
    "T07n0220_515:0636a15_33": "若菩薩摩訶薩如深般若波羅蜜多所說而住，經一晝夜所獲功德，若此功德有形礙者，殑伽沙等三千大千諸佛世界不能容受。",
    "T07n0220_515:0636a18_34": "假使充滿如殑伽沙三千大千佛之世界諸餘功德比此功德，百分不及一，千分不及一，乃至鄔波尼殺曇分亦不及一。",
    "T07n0220_515:0636a22_0": "大般若波羅蜜多經卷第五百一十五"
}