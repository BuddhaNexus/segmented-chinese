{
    "T15n0618_002:0314b14_0": "達摩多羅禪經卷下",
    "T15n0618_002:0314b16_0": "東晉三藏佛陀跋陀羅譯",
    "T15n0618_002:0314b17_0": "◎修行方便道不淨觀退分第九",
    "T15n0618_002:0314b18_0": "　如我力所能，　　已說安般念，　修行不淨觀，　　次第應分別。",
    "T15n0618_002:0314b20_0": "　不淨方便觀，　　思惟念退減，　明智所知相，　　是今我當說。",
    "T15n0618_002:0314b22_0": "　修行初方便，　　自於身少分，　背淨開皮色，　　觀其所起相。",
    "T15n0618_002:0314b24_0": "　雖暫壞皮色，　　不力勤方便；　淨想還復生，　　說名修行退。",
    "T15n0618_002:0314b26_0": "　不能起所應，　　重令皮色壞；　淨想仍不除，　　亦名修行退。",
    "T15n0618_002:0314b28_0": "　修行愛欲增，　　應往至冡間，　取彼不淨相，　　還來本處坐。",
    "T15n0618_002:0314c01_0": "　所見諸死屍，　　我身亦復然；　一心內觀察，　　如彼冡間相。",
    "T15n0618_002:0314c03_0": "　彼為我作證，　　由是得真實，　已得真實相，　　不復起邪想。",
    "T15n0618_002:0314c05_0": "　如是方便修，　　慧眼猶不淨；　當知是顛倒，　　無智癡冥聚。",
    "T15n0618_002:0314c07_0": "　若於足指緣，　　闇亂心不住，　當於上繫念，　　觀察求升進。",
    "T15n0618_002:0314c09_0": "　於上壞色處，　　其心復馳亂；　當力勤精進，　　方便離退過。",
    "T15n0618_002:0314c11_0": "　勿為煩惱染，　　令不至解脫，　自勉勤方便，　　疾得到涅槃。",
    "T15n0618_002:0314c13_0": "　自於身壞相，　　繫念無分散，　日夜勤修習，　　莫令煩惱起。",
    "T15n0618_002:0314c15_0": "　修行微妙想，　　世尊之所說，　常能守護想，　　是終不退減。",
    "T15n0618_002:0314c17_0": "　具足觀內身，　　其念已堅固；　次應觀外緣，　　漸習令增廣。",
    "T15n0618_002:0314c19_0": "　於外已周滿，　　堅固三摩提，　當知是不久，　　次第盡諸漏。",
    "T15n0618_002:0314c21_0": "　如王無器甲，　　安足不堅固，　而欲禦怨敵，　　必為彼所害。",
    "T15n0618_002:0314c23_0": "　修行於自身，　　愚癡未決定，　而欲觀外緣，　　是必於行退。",
    "T15n0618_002:0314c25_0": "　我已說比丘，　　無黠故修退，　更有餘退過，　　今當說善聽。",
    "T15n0618_002:0314c27_0": "　當知修行退，　　沒在癡冥故，　或為盛煩惱，　　業行所障蔽。",
    "T15n0618_002:0314c29_0": "　有人因色欲，　　而起煩惱退，　於彼美艶色，　　癡愛覆正念。",
    "T15n0618_002:0315a02_0": "　種種上衣服，　　文彩發光澤，　瓔珞莊嚴具，　　金銀眾妙寶，　於先俗所樂，　　修行還顧戀，　因此動欲想，　　當知是必退。",
    "T15n0618_002:0315a06_0": "　形相計端嚴，　　處處著姿好；　一切身肢節，　　妄想起貪欲；　身體諸肢節，　　細滑柔軟觸；　憶此本所更，　　欲火還復熾。",
    "T15n0618_002:0315a10_0": "　或泣或言笑，　　歌舞相顧盻；　綵服貫珠環，　　文繡莊嚴具；　來去若容止，　　流轉行者心；　顧念是威儀，　　欲起令退轉。",
    "T15n0618_002:0315a14_0": "　有人情欲深，　　不專在四種，　愚癡增煩惱，　　遇形起婬亂，　是則極惡欲，　　疾令修行退。",
    "T15n0618_002:0315a17_0": "　由是諸愛欲，　　迷亂失正念；　相與想明了，　　是終不退轉。",
    "T15n0618_002:0315a19_0": "　諦自見內身，　　次外善觀察，　境界廣增滿，　　周匝見嶮岸，　不識究竟處，　　修行疾退沒。",
    "T15n0618_002:0315a22_0": "　於身染愛著，　　怖畏不能進；　修行生疑怖，　　是必疾退減。",
    "T15n0618_002:0315a24_0": "　若欲離疑怖，　　於身修厭患，　厭患想已生，　　其心猶馳亂；　當知修行者，　　是必復還退。",
    "T15n0618_002:0315a27_0": "　已說諸修行，　　不淨方便退；　若於勝道中，　　退亦如前說。",
    "T15n0618_002:0315a28_1": "◎方便不淨退分竟。",
    "T15n0618_002:0315b02_0": "◎修行方便不淨觀住分第十",
    "T15n0618_002:0315b03_0": "　我已略分別，　　不淨退減分，　如其住過相，　　今當次第說。",
    "T15n0618_002:0315b05_0": "　修行煩惱業，　　增長內充滿，　不曉知度法，　　愚癡縛令住。",
    "T15n0618_002:0315b07_0": "　自於身少分，　　背淨壞皮色，　不知升進法，　　煩惱增故住。",
    "T15n0618_002:0315b09_0": "　或有漸升進，　　遍身見壞相，　不能求外緣，　　樂觀內身住。",
    "T15n0618_002:0315b11_0": "　若於外境界，　　修行心樂進，　欲去應隨去，　　方便勿令住。",
    "T15n0618_002:0315b13_0": "　未見究竟處，　　而便中路止，　癡冥住所縛，　　猶如象繫樹。",
    "T15n0618_002:0315b15_0": "　骨想有堅相，　　其體密無間，　不次行眾想，　　亦不求升進。",
    "T15n0618_002:0315b17_0": "　又無厭離心，　　亦不能決定，　修行雖成就，　　不淨奇特道。",
    "T15n0618_002:0315b19_0": "　不能起勝想，　　令其身柔軟；　若不柔軟身，　　流覺則不生；　不能生流覺，　　是說修行住。",
    "T15n0618_002:0315b22_0": "不淨觀方便道住分竟。",
    "T15n0618_002:0315b23_0": "修行方便道不淨觀升進分第十一",
    "T15n0618_002:0315b24_0": "　已說不淨觀，　　方便道住過；　若於勝道中，　　住應如前說；　今當次第說，　　不淨升進法。",
    "T15n0618_002:0315b27_0": "　先總相思惟，　　繫念不淨緣；　次住身少分，　　正觀察自相。",
    "T15n0618_002:0315b29_0": "　自在及外緣，　　二種說無量。",
    "T15n0618_002:0315c01_0": "　行者於內身，　　自在三摩提，　勤習正方便，　　周滿究竟處。",
    "T15n0618_002:0315c03_0": "　外緣無量者，　　境界普周遍，　而於彼正受，　　不能數自在。",
    "T15n0618_002:0315c05_0": "　又自觀內身，　　是亦說無量。",
    "T15n0618_002:0315c06_0": "　謂於自身處，　　種種眾多色，　筋連與肉段，　　其數各五百；　提賴與揵大，　　是皆有六種。",
    "T15n0618_002:0315c09_0": "提賴似果，揵大似癰，盡在腹內。",
    "T15n0618_002:0315c10_0": "　三十六種物，　　三百二十骨；　節解九百分，　　九十千種脈；　宣氣通諸味，　　三萬六千道；　身中諸毛孔，　　九十九萬數；　身內侵食蟲，　　戶有八十千；　內血外精氣，　　是二共和合。",
    "T15n0618_002:0315c16_0": "　先得迦羅邏，　　身根與命根，　是身不淨起，　　出自迦羅邏。",
    "T15n0618_002:0315c18_0": "　結業之所起，　　愚惑生樂著；　二種重煩惱，　　愛恚癡冥心。",
    "T15n0618_002:0315c20_0": "　謂初受生時，　　興二顛倒想：　於內生愛欲，　　於外起瞋恚。",
    "T15n0618_002:0315c22_0": "　男有如是想，　　女則上相違。",
    "T15n0618_002:0315c23_0": "　不淨迦羅邏，　　迦羅邏起泡，　從泡生肉段，　　漸厚成支節，　出胎名嬰兒，　　轉次為童子，　如是漸增長，　　盛壯謂中年，　年逝形枯悴，　　朽耄日衰老，　識滅壽命終，　　身壞白骨現，　青毀節節離，　　消碎盡磨滅，　如是十五種，　　修行觀自相。",
    "T15n0618_002:0316a02_0": "　始從迦羅邏，　　次第衰老死；　七日漸毀變，　　乃至灰滅盡。",
    "T15n0618_002:0316a04_0": "　宿世曾修行，　　先從迦羅邏；　出生至老死，　　次第諦觀察。",
    "T15n0618_002:0316a06_0": "　白骨青赤相，　　肢節皆離散，　骨瑣及羸朽，　　腐壞盡磨滅。",
    "T15n0618_002:0316a08_0": "　彼諸修行者，　　思惟不淨念，　有從因觀察，　　或果方便學；　成就深妙慧，　　能了是相義。",
    "T15n0618_002:0316a11_0": "　觀察迦羅邏，　　乃至一切分，　四大和合淨，　　造色五情根。",
    "T15n0618_002:0316a13_0": "　無量極微種，　　一切從彼起；　當復更觀察，　　死後次第相。",
    "T15n0618_002:0316a15_0": "　日日漸變異，　　乃至於七日，　無復有來去，　　視瞻笑語言，　容止悉已滅，　　捨離威儀姿。",
    "T15n0618_002:0316a18_0": "　死屍漸漸異，　　其色日毀變；　青等諸不淨，　　如是次第現。",
    "T15n0618_002:0316a20_0": "　膖脹膿爛潰，　　流漫極臭處，　種種諸蟲出，　　見已離色欲。",
    "T15n0618_002:0316a22_0": "　觀察本所著，　　已壞食不盡；　離散在處處，　　能滅全具欲。",
    "T15n0618_002:0316a24_0": "上言端正非其本，亦應言全具。",
    "T15n0618_002:0316a25_0": "　自見枯朽骨，　　無復滋潤相，　久故極麁澁，　　能離細滑欲；　腐碎若塵塺，　　磨滅無所有。",
    "T15n0618_002:0316a28_0": "　成就如是相，　　遠離有形欲(有形不必患是眾生)；　五欲亦五壞，　　隨病而對治，　相對真實相，　　修行正觀察。",
    "T15n0618_002:0316b02_0": "　色變若離散，　　威儀容止滅，　羸朽及磨碎，　　是名五種壞。",
    "T15n0618_002:0316b04_0": "　此則自身中，　　無量諸境界；　修行正憶念，　　悉能得自在。",
    "T15n0618_002:0316b06_0": "　已說二無量，　　自在及境界；　修行不自在，　　亦已分別說。",
    "T15n0618_002:0316b08_0": "　於是不淨念，　　聞思與修慧，　正觀開慧眼，　　是說有三種。",
    "T15n0618_002:0316b10_0": "　作想有二種，　　時復不想住；　俱開解思惟，　　或時非開解(解即開也)。",
    "T15n0618_002:0316b12_0": "　第三性無垢，　　離垢清淨住；　不想不開解，　　是慧修禪起。",
    "T15n0618_002:0316b14_0": "　起身寂止樂，　　餘二則不能；　心亦寂靜樂，　　是名為修慧。",
    "T15n0618_002:0316b16_0": "　滋潤身柔軟，　　此則寂靜相；　二俱不柔軟，　　當知非寂靜。",
    "T15n0618_002:0316b18_0": "　彼二不寂靜，　　一則安隱住；　是說色有中，　　修禪所起慧。",
    "T15n0618_002:0316b20_0": "　不淨觀一智，　　依止十地起；　根本及未至，　　亦說欲中間。",
    "T15n0618_002:0316b22_0": "　依住一界身，　　境界於欲色；　化生既命終，　　即滅無不淨。",
    "T15n0618_002:0316b24_0": "　身淨無餘穢，　　不能起厭患，　唯觀彼生滅，　　變易無常相。",
    "T15n0618_002:0316b26_0": "　胞胎所生身，　　則有死屍形；　於身起淨想，　　不淨觀對治。",
    "T15n0618_002:0316b28_0": "　不求止貪欲，　　思惟習厭患；　更有淨對治，　　不作厭患想。",
    "T15n0618_002:0316c01_0": "　方便淨解脫，　　智者開慧眼，　謂於不淨緣，　　白骨流光出。",
    "T15n0618_002:0316c03_0": "　從是次第起，　　青色妙寶樹，　黃赤若鮮白，　　枝葉花亦然。",
    "T15n0618_002:0316c05_0": "　上服珠瓔珞，　　種種微妙色，　是則名修行，　　淨解方便相。",
    "T15n0618_002:0316c07_0": "　於彼不淨身，　　處處莊嚴現，　階級次第上，　　三昧然慧燈。",
    "T15n0618_002:0316c09_0": "　從彼一身出，　　高廣普周遍，　一切餘身起，　　莊嚴亦如是。",
    "T15n0618_002:0316c11_0": "　此則淨解脫，　　方便不淨觀，　若能須臾頃，　　修習此勝觀，　是則順佛教，　　堪受一切施，　世尊所稱歎，　　三界良福田。",
    "T15n0618_002:0316c15_0": "　說餘一切相，　　功德亦復然，　白骨青瘀想，　　成就心厭離；　因是不淨念，　　方便度諸地。",
    "T15n0618_002:0316c18_0": "　所謂身念止，　　受心法念處，　煖來及頂忍，　　世間第一法，　見道及修道，　　乃至漏盡智，　因是方便度，　　一切功德地。",
    "T15n0618_002:0316c22_0": "　從初身念觀，　　乃至究竟處，　佛說不淨念，　　一切諸種子。",
    "T15n0618_002:0316c24_0": "　世尊說貪欲，　　利入深無底，　正受對治藥，　　當修厭離想，　一切餘煩惱，　　悉能須臾治。",
    "T15n0618_002:0316c27_0": "　我已說不淨，　　方便升進法，　餘有勝道進，　　相行如前說。",
    "T15n0618_002:0316c29_0": "不淨念升進分第十一竟。",
    "T15n0618_002:0317a01_0": "修行方便道不淨決定分第十二",
    "T15n0618_002:0317a02_0": "　不淨升進分，　　相義我已說，　今當說修行，　　不淨決定分。",
    "T15n0618_002:0317a04_0": "　不為惡戒縛，　　亦非業煩惱，　心不背解脫，　　歡喜常志樂。",
    "T15n0618_002:0317a06_0": "　如是隨順生，　　麁澁四大滅。",
    "T15n0618_002:0317a07_0": "　柔軟寂止樂，　　三昧於中起，　從定生智慧，　　修行能厭患。",
    "T15n0618_002:0317a09_0": "　厭想已修起，　　則能離有愛；　思惟離有愛，　　解脫實智生。",
    "T15n0618_002:0317a11_0": "　已生解脫智，　　於縛得解脫，　從是得無為，　　究竟離三有，　是說名修行，　　成就決定分。",
    "T15n0618_002:0317a14_0": "　天王五威相，　　觀相壞煩惱，　漏過漸衰薄，　　由是究竟滅。",
    "T15n0618_002:0317a16_0": "　人王有五相，　　獸王相亦然；　諸地相明了，　　說名為決定。",
    "T15n0618_002:0317a18_0": "　動身四顧視，　　奮威暢大音，　自在獨遊步，　　師子王威相。",
    "T15n0618_002:0317a20_0": "　於此十五相，　　修行生決定，　能令彼地中，　　一切諸垢滅。",
    "T15n0618_002:0317a22_0": "　繫念三摩提，　　出諸煩惱縛；　惡露不淨想，　　能生厭離心。",
    "T15n0618_002:0317a24_0": "　青瘀等諸想，　　修行善決了；　更有餘三想，　　明想及觀想，　第三說空想，　　修習寂滅慧。",
    "T15n0618_002:0317a27_0": "　淨色及自身，　　所起諸煩惱，　貪欲瞋恚癡，　　從是正觀滅。",
    "T15n0618_002:0317a29_0": "　此一一諸想，　　各三想眷屬，　能除貪欲等，　　結縛使惱纏。",
    "T15n0618_002:0317b02_0": "　是諸一切想，　　明審善觀察；　是名修行者，　　決定不淨想。",
    "T15n0618_002:0317b04_0": "　久故朽白骨，　　踈瘠羸相現，　破碎若塵塺(音昧)，　　一切悉磨滅。",
    "T15n0618_002:0317b06_0": "　從下次第起，　　方便壞所依，　淨慧之所說，　　修行決定相。",
    "T15n0618_002:0317b08_0": "　無量深妙種，　　一切普周遍，　彼決定真實，　　生如金翅鳥，　次起清淨地，　　平坦極莊嚴。",
    "T15n0618_002:0317b11_0": "　勇猛寶師子，　　牛王若龍象，　此諸未曾類，　　處處決定相。",
    "T15n0618_002:0317b13_0": "　始因不淨生，　　亦從不淨長；　初起迦羅邏，　　住於不淨中。",
    "T15n0618_002:0317b15_0": "　觀彼七日住，　　念頃不暫停，　修行善明了，　　是則說決定。",
    "T15n0618_002:0317b17_0": "　如是一切分，　　悉能知相義，　明見彼真實，　　念念有生滅。",
    "T15n0618_002:0317b19_0": "　因習諸骨想，　　修行覺意生；　能起覺支想，　　說名為決定。",
    "T15n0618_002:0317b21_0": "　彼諸修行者，　　分別三種想：　或有始習行，　　或已少習行，　或有久修習，　　是悉近決定。",
    "T15n0618_002:0317b24_0": "　隨彼智慧力，　　趣向有差別。",
    "T15n0618_002:0317b25_0": "　初業者始起，　　少習心已住，　久學能趣緣，　　是說三種修。",
    "T15n0618_002:0317b27_0": "　初業名始種，　　第二為長養，　最後能捨離，　　說名為決定。",
    "T15n0618_002:0317b29_0": "　不淨有二種，　　或共或非共，　如前三眷屬，　　是離共不淨。",
    "T15n0618_002:0317c02_0": "　聞思與修慧，　　三種不淨念，　於此一切種，　　修行諦明了；　善分別離欲，　　是說名決定。",
    "T15n0618_002:0317c05_0": "不淨決定分第十二竟。",
    "T15n0618_002:0317c06_0": "修行觀界第十三",
    "T15n0618_002:0317c07_0": "　安般不淨念，　　退住與升進，　決定真實相，　　悉已分別說；　修行界方便，　　廣略差別相，　甚深微妙義，　　今當次第說。",
    "T15n0618_002:0317c11_0": "　有因先修習，　　安般不淨念，　然後觀諸界，　　安樂速究竟；　自以方便度，　　此苦難成就。",
    "T15n0618_002:0317c14_0": "　頂上兩眉間，　　繫念令不亂；　寂止潤澤生，　　三摩提增長。",
    "T15n0618_002:0317c16_0": "　所依已柔軟，　　三昧安不動；　擾亂不淨心，　　智者悉調伏。",
    "T15n0618_002:0317c18_0": "　已隨調伏心，　　安住修行處；　是處起明想，　　一切身分現。",
    "T15n0618_002:0317c20_0": "　初從一髮始，　　如其相憶念；　於一見自相，　　然後總眾髮。",
    "T15n0618_002:0317c22_0": "　次第三十六，　　自相總亦然；　佛說三十六，　　各各有住處。",
    "T15n0618_002:0317c24_0": "　或時彼諸界，　　合聚內觀察；　猶如明眼人，　　開倉見五穀。",
    "T15n0618_002:0317c26_0": "　時復有逆順，　　超越次第觀。",
    "T15n0618_002:0317c27_0": "　一界藉其下，　　餘種悉處上，　次第相連持，　　一一知其相，　雜色不雜色，　　周滿悉觀察。",
    "T15n0618_002:0318a01_0": "　止心在一處，　　境界遍十方；　處處安置已，　　依是勤修習。",
    "T15n0618_002:0318a03_0": "　一髮為百分，　　思惟正憶念；　復於一分中，　　分別五種界。",
    "T15n0618_002:0318a05_0": "　次於空界上，　　識相別觀察。",
    "T15n0618_002:0318a06_0": "　修行見無垢，　　清淨妙相生，　譬如水上泡，　　明淨無障翳。",
    "T15n0618_002:0318a08_0": "　是處觀諸界，　　各各見自相，　水濕地堅強，　　風動火燒熱；　虛空無障礙，　　別知是識相。",
    "T15n0618_002:0318a11_0": "　青黃赤白綠，　　及與頗梨色，　於此眾雜色，　　修行具足觀。",
    "T15n0618_002:0318a13_0": "　虛空堅固相，　　彌廣周遍住，　難沮喻金剛，　　金剛慧能壞；　於上曼荼羅，　　則有熟相現。",
    "T15n0618_002:0318a16_0": "　譬如火熾然，　　能破彼堅固。",
    "T15n0618_002:0318a17_0": "　或見生疑怪，　　其心大恐怖；　明者能決定，　　增益諸功德。",
    "T15n0618_002:0318a19_0": "　已壞虛空界，　　能起升進相，　融壞若流注，　　復碎如塵塺；　修行見真實，　　則生解脫相。",
    "T15n0618_002:0318a22_0": "　空界既已壞，　　上諸界亦然；　是則壞相上，　　有餘壞相起。",
    "T15n0618_002:0318a24_0": "　若復餘一種，　　於上觀諸界，　次第普周遍，　　俱壞如前說。",
    "T15n0618_002:0318a26_0": "　觀察六六種，　　六三及四二；　如是六十二，　　世尊略說界。",
    "T15n0618_002:0318a28_0": "　色壞有三種，　　剎那世極微；　無色唯二種，　　無為無壞相。",
    "T15n0618_002:0318b01_0": "　修界不淨念，　　則能捨貪欲；　順界方便觀，　　是治我慢藥。",
    "T15n0618_002:0318b03_0": "　觀界四無量，　　除滅瞋恚毒(一無常頃名剎那)。",
    "T15n0618_002:0318b04_0": "　阿難說是言：　　當修五念處。",
    "T15n0618_002:0318b05_0": "　世尊告之曰：　　更有第六念。",
    "T15n0618_002:0318b06_0": "　髮毛爪齒骨、　　筋肉厚薄皮、　肪[月*冊]髓腦膜、　　脾腎心肝肺、　胞胃大小腸、　　屎尿膿涕唾、　垢污諸血淚、　　黃白及痰癊，　三十六不淨。",
    "T15n0618_002:0318b10_1": "　　觀察三種界，　是中濕相水，　　火熱地堅強，　諸有形色處，　　內外飄動相。",
    "T15n0618_002:0318b13_0": "　出入息語言，　　通利等迴轉；　一切總說五，　　是相名風界。",
    "T15n0618_002:0318b15_0": "　眼耳鼻舌身，　　毛孔咽喉空，　山巖室宅中，　　內外無障礙；　如是一切種，　　悉名為空界。",
    "T15n0618_002:0318b18_0": "　於彼六情根，　　所生諸識種；　如是多無量，　　總說名識界。",
    "T15n0618_002:0318b20_0": "　佛言應當知，　　六界非有我。",
    "T15n0618_002:0318b21_0": "　不觀陰界相，　　計我及我所，　一切內外界，　　是處意迴轉。",
    "T15n0618_002:0318b23_0": "　從是意行處，　　三受十八種，　六觸及四處，　　世尊之所說。",
    "T15n0618_002:0318b25_0": "　愛慢諸煩惱，　　悉於是中起；　是身眾微合，　　虛妄空無主；　非我非眾生，　　迷惑計真實。",
    "T15n0618_002:0318b28_0": "　佛告羅睺羅，　　觀界悉無常；　如是六種界，　　說從六處起。",
    "T15n0618_002:0318c01_0": "　修習六巧便，　　六時各觀一；　色處悉具足，　　無色唯識界。",
    "T15n0618_002:0318c03_0": "　彼種所依處，　　相行地境界；　對治與所治，　　如實知分數。",
    "T15n0618_002:0318c05_0": "　身中諸界種，　　還自生苦惱；　譬如養毒蛇，　　終為彼所害。",
    "T15n0618_002:0318c07_0": "　四大生造色，　　即共造色住；　和合相間錯，　　還為四大壞。",
    "T15n0618_002:0318c09_0": "　不淨方便觀，　　先於造色起；　安般方便念，　　要從四大始。",
    "T15n0618_002:0318c11_0": "　若彼修行者，　　增廣二方便，　四大及造色，　　和合等觀察。",
    "T15n0618_002:0318c13_0": "　始入根本處，　　彼先壞造色；　入已然後觀，　　所因四大壞。",
    "T15n0618_002:0318c15_0": "　定慧漸增廣，　　念處具成就；　和合總觀察，　　一切悉寂滅。",
    "T15n0618_002:0318c17_0": "　彼三十六物，　　臭穢壞磨滅；　此三與十想，　　修行增厭離。",
    "T15n0618_002:0318c19_0": "　佛說是根本，　　能及一切惡。",
    "T15n0618_002:0318c20_0": "　四十九種法，　　三昧於中起，　修行諦觀察，　　自身及欲界，　無量不淨種，　　穢惡悉充滿。",
    "T15n0618_002:0318c23_0": "　眾苦所逼迫，　　盛火極熾然；　無常變壞相，　　見已生厭離。",
    "T15n0618_002:0318c25_0": "　色界相似種，　　微妙相顯現；　深樂求出離，　　增進厭患想。",
    "T15n0618_002:0318c27_0": "　有覺亦有觀，　　離欲生喜樂；　寂然入初禪，　　內外悉清淨。",
    "T15n0618_002:0318c29_0": "　所依及境界，　　如練真金像；　自身處梵世，　　於中極娛樂。",
    "T15n0618_002:0319a02_0": "　又見五支相，　　身及境界現；　第二滅覺觀，　　內淨心一處。",
    "T15n0618_002:0319a04_0": "　從定生喜樂，　　四支身內現；　所依及境界，　　譬如真珊瑚。",
    "T15n0618_002:0319a06_0": "　第三處離喜，　　行捨念慧除；　身受樂三昧，　　五支相明了。",
    "T15n0618_002:0319a08_0": "　所依青琉璃，　　清淨甚微妙；　緣少身無量，　　諸相次第起。",
    "T15n0618_002:0319a10_0": "　第四斷苦樂，　　憂喜先已滅；　不苦不樂捨，　　念淨三摩提。",
    "T15n0618_002:0319a12_0": "　如是四支相，　　現身及境界；　出息入息滅，　　所依極淳白。",
    "T15n0618_002:0319a14_0": "　過色滅有對，　　是說入空處；　過空相識定，　　過識無所有。",
    "T15n0618_002:0319a16_0": "　過是無所有，　　非想非非想；　善知諸界相，　　不味亦不縛。",
    "T15n0618_002:0319a18_0": "　清淨四梵行，　　高廣無有量；　慈悲普周遍，　　喜捨亦復然。",
    "T15n0618_002:0319a20_0": "　根本四禪中，　　修起五神通；　三昧現在前，　　繫心觀自身。",
    "T15n0618_002:0319a22_0": "　作輕及軟想，　　漸舉不令動；　境界現在前，　　離地如胡麻；　稍進如大麥，　　轉次高四指。",
    "T15n0618_002:0319a25_0": "　此床至彼床，　　漸漸能隨意；　飛行及變化，　　自在無障礙；　是名修行者，　　微妙神通力。",
    "T15n0618_002:0319a28_0": "　繫心於自身，　　禪定現在前；　諦取外音聲，　　如其實皆聞。",
    "T15n0618_002:0319b01_0": "　繫心於自身，　　禪定現在前；　觀他心所念，　　一切皆悉知。",
    "T15n0618_002:0319b03_0": "　繫心於自身，　　禪定現在前；　自憶念此生，　　從胎及中陰；　漸見前身事，　　乃至百千劫；　一切諸所更，　　如實憶念知。",
    "T15n0618_002:0319b07_0": "　繫心於自身，　　禪定現在前；　觀察眾生類，　　生死及形色，　隨其業果報，　　中陰五道生。",
    "T15n0618_002:0319b10_0": "　修行天眼淨，　　一切如實見；　根本諸地中，　　無量餘功德；　修行心自在，　　一切悉具足。",
    "T15n0618_002:0319b13_0": "　所謂八背捨，　　勝處一切入，　背捨相有五，　　不淨與淨相、　色相、煩惱、識，　　略說是五相。",
    "T15n0618_002:0319b16_0": "　勝處先自身，　　內色外少色；　若好若醜一，　　外多二亦然。",
    "T15n0618_002:0319b18_0": "　內無有色想，　　外觀少多色；　二俱若好醜，　　是前四勝處。",
    "T15n0618_002:0319b20_0": "　後四內無色，　　外青黃赤白，　一切入四大。",
    "T15n0618_002:0319b21_1": "　　四色與空識，　觀外及內身，　　一相無差別。",
    "T15n0618_002:0319b23_0": "　諸辯妙願智，　　無諍三摩提；　逆順與超越，　　無量三昧門。",
    "T15n0618_002:0319b25_0": "　明智決定觀，　　具足五種滿。",
    "T15n0618_002:0319b26_0": "　一身二境界，　　定相普周遍；　第三憶念滿，　　修行喜厭捨；　第四諸地滿，　　十處相明了；　三乘根具足，　　是說第五滿。",
    "T15n0618_002:0319c01_0": "　界方便成就，　　久遠癡冥滅，　能令意清淨，　　無垢如虛空。",
    "T15n0618_002:0319c03_0": "　如是諸功德，　　一切悉究竟。",
    "T15n0618_002:0319c04_0": "觀界第十三竟。",
    "T15n0618_002:0319c05_0": "修行四無量三昧第十四",
    "T15n0618_002:0319c06_0": "修行者若欲廣修慈心，先當繫心所緣，漸習令無量。",
    "T15n0618_002:0319c07_1": "滅除過惡心，不諍競，亦無怨結，無恚清淨。",
    "T15n0618_002:0319c08_2": "謂於親、中、怨三種，九品眾生，無量無數，安處十方，盡三分際，淳一樂行。",
    "T15n0618_002:0319c09_3": "唯除國土世界，於眾生世界周普總緣，成就遊行者，修慈方便，先等心思惟，總緣一切眾生，令心堅固，滅除瞋恚而起慈心，是名總觀慈無量三昧。",
    "T15n0618_002:0319c13_4": "如是總觀，猶為瞋恚所縛者，當於上親修別相慈，次於中親、下親、中人、怨家，次第修習九品慈心，漸離瞋恚，心生愛念，與種種樂具。",
    "T15n0618_002:0319c16_0": "與是樂已，然後於一切眾生起法饒益心，修三種慈：廣大慈、極遠慈、無量慈。",
    "T15n0618_002:0319c17_1": "捨除瞋礙，住仁愛心，隨其所應功德善根，一切佛法皆悉與之，謂與種種法樂，修種種慈，先與出家樂，次與禪定正受樂，次與菩提樂，次與寂滅樂。",
    "T15n0618_002:0319c21_0": "彼修行者本曾所更及所未更，種種樂具，自得、他得，清淨善根，乃至無上寂滅，究竟無為，隨其修行，意所想念，無量法樂等，與眾生相現在前。",
    "T15n0618_002:0319c24_1": "樂想起已，一一觀察，以相自證，便得決定。",
    "T15n0618_002:0319c25_2": "猶如明鏡，因物像現；慈三昧鏡，亦因樂事，種種樂相，悉現在前。",
    "T15n0618_002:0319c26_3": "或時修行為瞋恚所亂，作是思惟：「我從本來，由是瞋恚，多所殺害，興諸罪逆，入於惡道，於大地獄，還受苦毒；或作蜂蠆、蜈蚣、毒蛇、惡龍、害鬼、羅剎，如是種種毒害之類，今不除滅，復見燒迫。」",
    "T15n0618_002:0320a01_4": "以是方便，能止瞋恚。",
    "T15n0618_002:0320a02_5": "又復思惟：「罵者、受者，彼我無常，須臾不住，二俱過去。",
    "T15n0618_002:0320a03_6": "惡聲已滅，後起二人無故共諍。",
    "T15n0618_002:0320a04_7": "又今二人念念即滅，虛妄無實，誰罵誰受？",
    "T15n0618_002:0320a05_0": "何為顛倒與空共鬪？",
    "T15n0618_002:0320a05_1": "計我耳根，從虛妄顛倒煩惱業起，彼人舌根，亦復如是，因緣生滅，誰罵誰聞？」",
    "T15n0618_002:0320a07_2": "修行如是思惟時，瞋恚縛解，能修慈心，離垢清淨。",
    "T15n0618_002:0320a08_3": "如佛說：「修慈者於四念處能得決定，修習增廣，成就無量法門，勝妙道果，不復退還。」",
    "T15n0618_002:0320a10_4": "是則三種方便大慈。",
    "T15n0618_002:0320a10_5": "若已離欲，更修淨妙離欲慈心，深心饒益，增廣無量，得真實果。",
    "T15n0618_002:0320a12_6": "因此功德具足，所願究竟涅槃。",
    "T15n0618_002:0320a12_7": "所以者何？",
    "T15n0618_002:0320a13_0": "一切諸佛說慈為無畏，慈為一切功德之母，慈為一切功德鑽燧，慈能消滅凶暴諸惡，是故修行當勤方便，修離欲大慈。",
    "T15n0618_002:0320a15_1": "悲無量者，如慈境界怨親中人，悲亦如是，次第修習。",
    "T15n0618_002:0320a16_2": "如佛言曰：「饒益眾生，說名慈心；除不饒益，說名悲心。」",
    "T15n0618_002:0320a18_3": "若先於眾生起饒益心，以種種樂，具悉施與之，然後觀眾生，唯見受樂，是名慈心；若先觀眾生受無量苦，起除不饒益心，然後見眾生除不饒益；除不饒益已，受種種樂，非與樂也，是名悲心。",
    "T15n0618_002:0320a22_4": "見淨相是慈，見虛空相是悲；樂行是慈，苦行是悲，是則差別。",
    "T15n0618_002:0320a23_5": "謂修行者見諸眾生兇暴諍怒、殘賊殺害，共相逼迫，無有覆護。",
    "T15n0618_002:0320a25_6": "如是見已，而起悲心，為作覆護。",
    "T15n0618_002:0320a25_7": "又見眾生，斬截身、首、耳、鼻，肢體苦痛無量，無能救者，修行見已，而起悲心。",
    "T15n0618_002:0320a27_8": "又修行住悲心時，見五趣眾生苦痛熾然，無量燒迫，深起悲心，興救護想。",
    "T15n0618_002:0320a29_9": "如是修行悲無量善根生時，無量功德相現。",
    "T15n0618_002:0320b01_10": "若見此眾生受無量苦而不起悲，是則極惡無善根人。",
    "T15n0618_002:0320b02_11": "如是大悲，一切諸佛，本所修習，由是究竟一切智海；行者若能具足修習，當知不久，必到是處。",
    "T15n0618_002:0320b05_0": "喜無量者，謂修行於慈境界，以六思念等諸善功德，無量佛法，及自身成就戒定智慧，一切功德，饒益眾生，自樂他樂，盡皆與之。",
    "T15n0618_002:0320b07_1": "見一切眾生得法樂已，其心歡喜；其心歡喜，則憂慼滅；憂慼滅已，一向欣悅，踊躍歡喜，念言快哉，永使安樂。",
    "T15n0618_002:0320b10_2": "於一切眾生歡喜時，見有樂相，輕微明淨，成就此相，名為喜無量三昧。",
    "T15n0618_002:0320b11_3": "如佛說：「修集喜等，乃至識處。」",
    "T15n0618_002:0320b12_4": "捨無量者，捨怨親已，等緣中品，此唯是眾生，無有差別。",
    "T15n0618_002:0320b13_5": "離慈悲喜，唯作眾生行近、境界近相，是故世尊說捨。",
    "T15n0618_002:0320b14_6": "種種捨各自有相，捨無量不與彼同，謂平等清淨，離苦樂相。",
    "T15n0618_002:0320b16_7": "捨相似相現，是名捨無量三昧。",
    "T15n0618_002:0320b17_0": "世尊說修捨無量，乃至無所有處。",
    "T15n0618_002:0320b17_1": "已略說四無量相，餘種種甚深相，行者應次第修習。",
    "T15n0618_002:0320b19_0": "修行觀陰第十五",
    "T15n0618_002:0320b20_0": "若修行者，久積功德，曾習禪定，少聞開示，發其本緣，即能思惟，觀察五陰，了達深法，滅除生死；猶如大風飄散重雲，亦斷一切魔所樂法。",
    "T15n0618_002:0320b23_1": "觀五陰義，今當說。",
    "T15n0618_002:0320b23_2": "修行者，內自思惟，欲渡煩惱海，起離欲，生潤澤，自身快樂，麁澁四大滅。",
    "T15n0618_002:0320b25_3": "隨順四大生，攝諸亂意，能趣究竟，成就智慧。",
    "T15n0618_002:0320b26_4": "若根本觀處，堅固明淨，能起三昧，離諸亂想，滅除煩惱，諸微妙相，於是悉現。",
    "T15n0618_002:0320b27_5": "如淨妙瑠璃，如水淨泡。",
    "T15n0618_002:0320b28_6": "行者見此明淨無垢相起，善念守持，心不放逸；既不放逸，則熟相起；熟相起已，壞相現；壞相現已，唯起法想，一切寂滅。",
    "T15n0618_002:0320c02_7": "如是修行法相，具足成就，得增上厭離意；堅固精進，不可動轉，得甚深三昧、堅固三昧、不動三昧。",
    "T15n0618_002:0320c04_8": "修行住是三昧，能起五種明淨三昧，遍照五道：月光三昧、日光三昧、淨瑠璃三昧、練金光三昧、無垢頗梨三昧。",
    "T15n0618_002:0320c06_9": "因此五種明淨三昧，復生光耀三昧、遍光耀三昧、無量光耀三昧。",
    "T15n0618_002:0320c09_0": "復次，修行者因五種壞相能壞諸緣：一曰穿、二曰剝、三曰裂、四曰壞、五曰滅。",
    "T15n0618_002:0320c10_1": "以是五壞相，壞一切法。",
    "T15n0618_002:0320c11_2": "修行五種三昧壞境界，悉清淨已，次復生五種三昧相：師子王三昧、龍王三昧、金翅鳥王三昧、牛王三昧、象王三昧。",
    "T15n0618_002:0320c13_3": "心無放逸故，起此雄相。",
    "T15n0618_002:0320c14_4": "修行住此獸王三昧，各隨其類，一切悉攝。",
    "T15n0618_002:0320c15_5": "又三昧力、男女十相起，隨類相攝，一切眾生，於是悉現。",
    "T15n0618_002:0320c16_6": "若能分別此諸三昧相而不恐怖，是則名曰於一切諸法自在功德。",
    "T15n0618_002:0320c19_0": "復次，修行者於明淨境界觀察陰流從一處出，分為二分。",
    "T15n0618_002:0320c20_1": "如是觀已，還合為一。",
    "T15n0618_002:0320c20_2": "一一流中，復見五相；相各別異，布列境界；布列境界已，還合為一。",
    "T15n0618_002:0320c22_3": "色如聚沫，受如水泡，觀想如炎，行如芭蕉，觀識如幻，是五虛妄，欺誑之相。",
    "T15n0618_002:0320c23_4": "修行如是觀已，其身安隱，柔軟快樂。",
    "T15n0618_002:0320c24_5": "復觀流所起處，無垢相現，如水淨泡，漸漸增長，充滿其身。",
    "T15n0618_002:0320c26_6": "修行心不放逸，專念受持；持已，淨相增廣，周遍覆身，如明淨泡，離諸過惡。",
    "T15n0618_002:0320c27_7": "更勝妙智生，乃壞是相；是相既壞，彼流流下，遠注無量，如淨頗梨，極知境界；極知境界已，從彼攝還，成曼荼羅。",
    "T15n0618_002:0321a01_8": "更有異相，充滿本處，然後流至十方無量世界，至十方已，各住自相。",
    "T15n0618_002:0321a02_9": "爾時修行明見無量色種，猶如山水漂積聚沫；一切受相，如大雨渧泡；種種諸想，如春時焰；行如芭蕉，無有堅實；觀六識種，猶如幻化。",
    "T15n0618_002:0321a05_10": "如是種種虛妄，但欺誑愚夫，是名修行觀陰自相。",
    "T15n0618_002:0321a07_11": "觀陰自相已，復以智慧，自照其身，專念觀察。",
    "T15n0618_002:0321a08_12": "觀察時，見周匝熾然，相起身處，其內有種種雜華、淨妙、珍寶，周匝遶身；又自見身種種雜寶、諸功德相，微妙莊嚴。",
    "T15n0618_002:0321a10_13": "修行見是諸相已，慧眼開廣，自顧其身，周遍觀察；觀察已，復外觀陰相，盛火熾然，即生厭心，勇猛精進，欲度生死無邊苦海。",
    "T15n0618_002:0321a13_14": "修行於五陰熾然相厭離已，離欲相、解脫相、涅槃相、一切功德相，次第起現。",
    "T15n0618_002:0321a15_15": "復次，修行者具七處觀，觀五陰、苦、集、滅、道。",
    "T15n0618_002:0321a16_16": "復觀因愛生五陰，厭患出離，如是於真諦中，方便種子慧生。",
    "T15n0618_002:0321a17_17": "於是七處，善修三種觀義，自相觀成；成就決定堅固已，然後得無垢息止修慧；是慧起已，境界平正，淳一無雜。",
    "T15n0618_002:0321a19_18": "復次，得勝妙無垢思慧決定觀，五陰興衰，念念磨滅，見真實相。",
    "T15n0618_002:0321a21_19": "譬如毒飯，食者必死；修行觀五陰三相，所雜亦復如是。",
    "T15n0618_002:0321a22_20": "一念生，一念苦，即一念時，亦生、亦住、亦滅。",
    "T15n0618_002:0321a23_21": "彼念生時，即與苦俱生。",
    "T15n0618_002:0321a24_0": "是故一念，一念即壞。",
    "T15n0618_002:0321a24_1": "修行觀五陰如是，生滅破壞，虛偽無常過惡，即起無常行、苦行、空寂行、無我行、穿漏法、不實法、速朽法、破壞法。",
    "T15n0618_002:0321a26_2": "如是無常義，如修多羅廣說，乃至百句。",
    "T15n0618_002:0321a27_3": "修行盡行如是諸相，知諸法真實，便得解脫。",
    "T15n0618_002:0321a28_4": "以賢聖地三昧想行，觀此非常相，便起深憂厭，見有為過患，不樂三有。",
    "T15n0618_002:0321b01_5": "復次，修行者若觀生則非滅，若觀滅則非生，如是則不生聖行；要一心一相，正向解脫，然後智生，是決定聖行。",
    "T15n0618_002:0321b03_6": "聖行既起，一切法相寂滅無餘，癡愛煩惱及諸罪垢，能轉苦陰者，皆悉除滅。",
    "T15n0618_002:0321b05_7": "滅已，其心調伏，是見五陰無我亦無我所。",
    "T15n0618_002:0321b06_8": "以無常諸行觀察苦陰，觀察苦陰有八苦逼迫，於八苦相成就八行。",
    "T15n0618_002:0321b08_9": "所謂如病、如癰、如刺、如殺、無常、苦、空、無我，四是聖行，四非聖行，於苦陰決定，觀其真實。",
    "T15n0618_002:0321b10_0": "如是四諦十六聖行，是則修行煖法初相，於真諦地，得真實慧。",
    "T15n0618_002:0321b11_1": "觀察苦陰如燒鐵丸，亦無堅固，向涅槃，背生死；不貴有，不樂生。",
    "T15n0618_002:0321b12_2": "譬如群獸，獵師圍逼，以怖急力故，超勇奔出。",
    "T15n0618_002:0321b13_3": "修行如是，見生死熾然，大苦圍迫，以厭智力，超出無礙。",
    "T15n0618_002:0321b15_4": "復次，修行者思慧生時，煖法種起；息止修慧生時，煖種增長，到煖自地，煖相滿足。",
    "T15n0618_002:0321b16_5": "息止修慧生時，頂法種起；煖法生時，頂種增長；到頂自地，頂相滿足。",
    "T15n0618_002:0321b18_6": "煖法生時，忍法種起；頂法生時，忍種增長；到忍自地，忍相滿足。",
    "T15n0618_002:0321b19_7": "復次，於五陰悅可，名為煖法。",
    "T15n0618_002:0321b20_8": "煖法觀五陰，於三寶悅可，名為頂法。",
    "T15n0618_002:0321b21_9": "頂法觀十八界，於四諦悅可，名為忍法。",
    "T15n0618_002:0321b22_10": "忍法觀十二入，俱觀三種，隨彼善根，一增上故，說有差別。",
    "T15n0618_002:0321b23_11": "是一切盡觀真諦，但忍於真實觀增，煖法想增，頂法信觀喜增，忍法智慧增。",
    "T15n0618_002:0321b25_12": "復次，修行有三種緣，謂上、下、諸方。",
    "T15n0618_002:0321b26_13": "三種善根，依此三緣，各一增上，故說(悅可本云出設)。",
    "T15n0618_002:0321b27_0": "復次，三種修煖依厭離頂，依觀喜忍，依平等捨，亦隨彼善根一增上，故說當知一種修盡，成就三法。",
    "T15n0618_002:0321c01_0": "復次，修行當知！",
    "T15n0618_002:0321c01_1": "譬如有人有五怨賊，拔刀隨逐，常欲加害；前後五陰轉相煎逼，亦復如是。",
    "T15n0618_002:0321c03_0": "佛言：「欲求阿鼻三磨耶(此是見道名也)，當作達磨摩那斯伽邏。」",
    "T15n0618_002:0321c04_1": "常觀真實義，以聖行刀斷除陰賊，莫如劣夫，不能執杖，為彼所害。",
    "T15n0618_002:0321c05_2": "乃至一切賢聖，皆應勤修如是正觀，為現法樂故，為後世作大明故，斷一切苦本故，饒益眾生故。",
    "T15n0618_002:0321c07_3": "況於凡夫，空無所得，而自放逸，不勤修習。",
    "T15n0618_002:0321c09_0": "觀五陰竟。",
    "T15n0618_002:0321c09_1": "達磨摩那斯伽邏：達磨，法，謂世間第一法也。",
    "T15n0618_002:0321c10_2": "摩那斯伽邏，謂一經心，譯者義言思惟。",
    "T15n0618_002:0321c12_0": "修行觀入第十六",
    "T15n0618_002:0321c13_0": "六入各於境界縛無智眾生，貪欲心故，常起淨想。",
    "T15n0618_002:0321c14_1": "修行當知，於諸根境界，防制非法，攝心所緣，繫令不動，正觀六入。",
    "T15n0618_002:0321c15_2": "譬如空村，離我我所不定義，是入處義、牽下義，是入處義能將眾生入惡道。",
    "T15n0618_002:0321c17_3": "又內入相，如燒鐵鏘，如極利劍，亦如利刀。",
    "T15n0618_002:0321c18_4": "佛言：「若觀此相，則能捨離。」",
    "T15n0618_002:0321c18_5": "復次，觀外入惡賊劫善珍寶。",
    "T15n0618_002:0321c19_6": "若修行捨正念，開諸入門，馳縱六境；六境惡賊劫奪淨戒，失諸功德。",
    "T15n0618_002:0321c21_7": "如鳥無兩翼而欲飛空，人無兩足而欲遠遊。",
    "T15n0618_002:0321c22_8": "修行如是，毀淨戒功德故，止、觀兩翅永不復生，欲出生死是終不能。",
    "T15n0618_002:0321c23_9": "如破瓶盛水，須臾不住，破戒比丘，亦復如是，三昧法水，念頃不住。",
    "T15n0618_002:0321c25_10": "如天德瓶守護不壞，常出珍寶，隨意無盡；修行如是，不毀淨戒，則常出生聖功德寶。",
    "T15n0618_002:0321c26_11": "輕壞德瓶，珍寶即滅；若破戒瓶，則永失法寶。",
    "T15n0618_002:0321c27_12": "譬人截鼻，照鏡不自喜樂，破戒比丘，亦復如是，內省其身，心不自悅。",
    "T15n0618_002:0321c29_13": "百穀藥木，依地而生，諸善功德，悉依淨戒。",
    "T15n0618_002:0322a01_14": "如栴檀塗身，能除熱惱；淨戒清涼，能止欲火。",
    "T15n0618_002:0322a02_15": "如如意寶珠，隨所著處，熱時清涼；淨戒如是，於煩惱火中，能息熾然。",
    "T15n0618_002:0322a03_16": "犯戒比丘自惟罪深，身逝命終，必入惡道，心常憂悔，死時恐怖；淨戒之人，心常歡喜，生無憂悔，死時安樂。",
    "T15n0618_002:0322a06_17": "淨戒為梯，能升慧堂。",
    "T15n0618_002:0322a06_18": "戒為莊嚴具，亦為善戍衛；戒能將人至於涅槃；戒為良地，生十善種子。",
    "T15n0618_002:0322a08_19": "教誡師水，隨時溉灌，信根則生，無漏陰為幹，四如意為芽，慈心為枝條，少欲知足為柯葉，七覺意為華，解脫智為果，寂滅法為甘露。",
    "T15n0618_002:0322a11_20": "戒香流出，一切普熏。",
    "T15n0618_002:0322a11_21": "賢聖鳥王，棲宿其間；悲為重陰，清涼廣覆；辯才法師為蜜蜂王，和聲相顧，甞採精味。",
    "T15n0618_002:0322a13_22": "其樹修直，堅固貞實，無有虛偽、諂曲、腐病，是則名曰功德大樹。",
    "T15n0618_002:0322a15_23": "諸修行者欲趣涅槃，背三世苦，向解脫城，漸次發行諸善功德，息彼樹下，飲法甘露，止三渴患，其身安隱，能至涅槃。",
    "T15n0618_002:0322a18_0": "復次，戒有眾多數，或一、二、三、四，或七，或十二，或二十一。",
    "T15n0618_002:0322a19_1": "若念念須臾頃，則有無量戒種。",
    "T15n0618_002:0322a19_2": "道共、定共、俱生戒，正語、正業、正命，與心迴轉。",
    "T15n0618_002:0322a20_3": "觀此諸戒，其相各別，或淳淨無垢，或輕薄明淨；如是無垢戒相，現於境界。",
    "T15n0618_002:0322a22_4": "修行於依緣念三處觀察戒相，若塗香柔軟，離垢悅樂，明淨潔白，是所依中相；若其地平廣，妙華寶器，嚴飾之具，眾寶滑澤，是名修行境界中相。",
    "T15n0618_002:0322a25_5": "譬如犛牛護尾，一毛著樹，守樹而死，不令毛斷。",
    "T15n0618_002:0322a26_6": "比丘護戒，亦復如是，一微之戒，守死不犯；妙相嚴身，眾好具足，猶如秋月，停照虛空。",
    "T15n0618_002:0322a28_7": "修行三昧，觀此淨相已，乃至命終，無復憂悔，亦無熱惱，不復恐怖，安悅歡喜，踊躍增長，生寂止樂，麁澁四大滅，如是等名修行憶念中相。",
    "T15n0618_002:0322b02_8": "復次，三種中更有雜相，嬈亂障礙，失念意不住。",
    "T15n0618_002:0322b03_9": "請求悔過，不善惡業，守死不為，夢中無犯，增益持戒。",
    "T15n0618_002:0322b05_10": "佛說：「戒為花鬘塗香，莊嚴眾具；香風一方來是世界香，諸方來是戒德香。」",
    "T15n0618_002:0322b06_11": "或身無手、足、眼、耳、鼻、舌，一切肢節，悉不皃具；或身沒塵埃；或觀察自身，離諸塵垢，澡浴塗身，名衣上服，是名修行。",
    "T15n0618_002:0322b09_12": "於依緣憶念觀察，尸羅種種，雜相威儀。",
    "T15n0618_002:0322b10_13": "定共、道共三種戒，悉已於中說此三種戒，更有無量諸深妙相，明智者當廣演說。",
    "T15n0618_002:0322b12_14": "修行已觀淨戒，欲破諸入山者，當修二法，所謂止、觀。",
    "T15n0618_002:0322b13_15": "先當觀離惡悅樂，充滿其身，麁澁四大滅，柔順四大生，趣寂止樂，一心不亂。",
    "T15n0618_002:0322b15_16": "自於內身繫心於入相，當善守護入相所起處。",
    "T15n0618_002:0322b16_17": "觀察時，白淨相起，比丘見此相，當善守護，如佛所說。",
    "T15n0618_002:0322b17_18": "譬如伏雞善護其子，必得成就；比丘修行，亦復如是，專精守護，乃得成就；十二修果，相現分明。",
    "T15n0618_002:0322b19_19": "修行善守護時，離諸放逸；修果成就，境界淨妙，離諸垢污。",
    "T15n0618_002:0322b20_20": "明如寶珠，亦如懸水，境界廣滿，身處少分，周遍遠流，然後來還。",
    "T15n0618_002:0322b22_21": "還已，一相現，復分為二分，還合為一，成曼荼邏境界。",
    "T15n0618_002:0322b23_22": "安住平正，普現眾相，猶如眾星光耀布列，然後乃壞。",
    "T15n0618_002:0322b24_23": "壞已，各各流出，還合為一；復周遍遠流，充滿諸方；充滿諸方已，復還安隱堅住；住已，熟相現；熟相現已，有種種眾相，周遍彌廣，微妙器服，諸奇特相悉現。",
    "T15n0618_002:0322b28_24": "境界內入空聚，外色、聲、香、味、觸及三世三種法，善、不善、無記，一切悉現，觀其真實。",
    "T15n0618_002:0322b29_25": "復次，外六入如賊，內六入如空聚，亦說內外入為此彼岸。",
    "T15n0618_002:0322c02_26": "此十二入諸勝妙相，增廣無量，佛說修多羅中廣說。",
    "T15n0618_002:0322c03_27": "復次，修行者，於此境界熟相起，起已復壞，間間有斷離相，斷離相流注極遠，停住一處。",
    "T15n0618_002:0322c05_28": "如寶瓶盛水，然後還開，漸見寂滅；寂滅已，復有諸餘一切功德相生。",
    "T15n0618_002:0322c06_29": "諸入門中常雜相流出，各各出已，復於一處，成曼荼邏。",
    "T15n0618_002:0322c08_30": "曼荼邏上，復有自相起；起已復熟，熟已不久寂滅。",
    "T15n0618_002:0322c09_31": "然後修行復加專精，更現清淨微妙禪相，現已如前，次第寂滅。",
    "T15n0618_002:0322c11_0": "復次，修行於諸入中更有種種妙相，於繫心處決定相起，名髻中明珠喻三昧。",
    "T15n0618_002:0322c12_1": "修行自觀身作二分，眾寶藏上有寶蓮花；修行自見身在蓮花上，眾寶妙花，莊嚴圍遶。",
    "T15n0618_002:0322c14_2": "復次，如世尊修多羅說六眾生喻，行者於此具足觀察。",
    "T15n0618_002:0322c16_3": "所謂眼為狗，走逐五色村；耳為鳥，隨空聲起；鼻為毒蛇；隨逐香穴；舌為野干，貪五味死屍；身為輸收磨羅，常樂入觸海；意為猨猴，常樂遊縱三世法林。",
    "T15n0618_002:0322c19_4": "若六種眾生，繫著一處，不能自在，各遊所樂。",
    "T15n0618_002:0322c20_5": "修行如是，以三昧正念，繫縛六根，不令自在馳散所緣，然後以清淨智觀法真實。",
    "T15n0618_002:0322c22_6": "癡冥凡夫六境中，貪著悕望無量惡法，如是正觀，悉能除滅一切眾生樂著境界，自起障礙，不至涅槃。",
    "T15n0618_002:0322c24_7": "是故修行欲壞生死、趣涅槃者，當降伏諸根，遠離境界。",
    "T15n0618_002:0322c26_0": "修行觀十二因緣第十七",
    "T15n0618_002:0322c27_0": "已說諸對治及所治，愚癡對治，是應分別。",
    "T15n0618_002:0322c27_1": "一切諸佛所說緣起，滅除癡冥，生如實智。",
    "T15n0618_002:0322c28_2": "有甚深微妙隨順功德，今當略說，令諸修行功德增益，滅除愚癡。",
    "T15n0618_002:0323a01_3": "觀察緣起，遠離斷、常二邊諸想，知因緣和合，有為法生；亦能降伏迷醉外道，牽令隨順，第一空法，慧眼明淨，無明悉滅。",
    "T15n0618_002:0323a04_0": "修行觀緣起有四種：一名連縛、二名流注、三名分段、四名剎那。",
    "T15n0618_002:0323a05_1": "連縛有六種：一曰生、二曰分、三曰趣、四曰生門、五曰剎那、六曰成壞。",
    "T15n0618_002:0323a07_0": "生者從死陰，次起中陰；中陰次起生陰。",
    "T15n0618_002:0323a07_1": "中陰眾生，無明昏亂，愚癡所盲，造作有業。",
    "T15n0618_002:0323a08_2": "中陰眾生，見男女和合，無明增故，生顛倒想，或生害想，或生愛想；欲與女俱者，於男生害心，然後自見與彼和合。",
    "T15n0618_002:0323a11_3": "爾時欲心迷醉，是名愛起身；見和合不淨，謂為己有，是名慢起身；因母飲食而得增長，令身敷起，是名食起身；四大與迦羅邏俱生得報身，是名四大起身。",
    "T15n0618_002:0323a14_4": "結業為方便，二支既過，次第識種生，是名種子識。",
    "T15n0618_002:0323a16_0": "始處迦羅邏時，其心沈沒，少所識知，識不明利，是名為生得迦羅邏。",
    "T15n0618_002:0323a17_1": "已識明利故，是名為識，是名生連縛也。",
    "T15n0618_002:0323a18_2": "分段者，從迦羅邏，次起皰、肉段、堅厚、肢節、嬰兒、童子、盛、壯、衰分、老分次第生，是名分連縛也。",
    "T15n0618_002:0323a20_3": "趣者，謂遍至諸趣，修行觀諸趣相，是名趣連縛也。",
    "T15n0618_002:0323a21_4": "生門者，謂四生相續，輪迴不絕，是名生門連縛也。",
    "T15n0618_002:0323a22_5": "剎那者，觀五陰，念念相續，生滅不斷，是名剎那連縛也。",
    "T15n0618_002:0323a24_6": "成壞者，一切境界起滅，劫數始終，修行觀此成壞相續，名為成壞連縛也。",
    "T15n0618_002:0323a25_7": "是則修行觀緣起連縛也。",
    "T15n0618_002:0323a26_8": "流注者，謂修行觀剎那流至怛剎那，乃至羅婆摩睺路妬，是名流注迦羅邏分。",
    "T15n0618_002:0323a28_9": "流注七日，皰、肉段、堅厚，乃至衰老分，是名流注。",
    "T15n0618_002:0323a29_10": "起分、住分、起緣分、入分、出分、方便分，一切正受，巧便流注，次第起盡，名流注。",
    "T15n0618_002:0323b01_11": "諸趣迴轉，如旋火輪，是名流注。",
    "T15n0618_002:0323b02_12": "如是一切無量流注，是則修行觀緣起。",
    "T15n0618_002:0323b03_13": "流注分段者，修行觀察，從分至分，故說分段能如是知，則於緣起成就。",
    "T15n0618_002:0323b05_14": "謂無明增上，猶如盲人無有見相，如大黑冥，遠離光明；或於前無見，或於後無見，是則偏盲；若前後無見，是二俱盲；若離二盲，則捨癡冥，得明淨慧眼。",
    "T15n0618_002:0323b08_15": "如是苦集滅道，佛法僧寶無知，是名十種癡；十種癡滅，名為十種慧。",
    "T15n0618_002:0323b10_16": "佛說無明為初因，種三種業。",
    "T15n0618_002:0323b10_17": "若修行不知無明過患，則種三種業。",
    "T15n0618_002:0323b11_18": "業起已，從是生識，諸識如幻，種種悉現；從識相續，起名色，於彼一身，而有二相。",
    "T15n0618_002:0323b13_19": "譬如虛軟沮爛之物，內有諸蟲，令外動搖；亦如野蠶，初作繭膜；名色二相，亦復如是。",
    "T15n0618_002:0323b15_20": "乃至諸根未成，說為名色二相；諸根既開，名為六入。",
    "T15n0618_002:0323b16_21": "諸根始開，未有所作，於觸愚癡，不知適與不適。",
    "T15n0618_002:0323b17_22": "如雨渧注水，水則泡起；情塵生觸，亦復如是，外刺刺身，觸從中起。",
    "T15n0618_002:0323b19_0": "亦如然燈油炷所成，是名修行觀爾炎觸相。",
    "T15n0618_002:0323b20_0": "觸相起已，次第生受。",
    "T15n0618_002:0323b20_1": "譬如水泡，三種相現，若分別諸根，則有五受。",
    "T15n0618_002:0323b21_2": "受起已，次生渴愛。",
    "T15n0618_002:0323b21_3": "譬如舌舐蜜塗刀刃，愛增諸煩惱名為取。",
    "T15n0618_002:0323b22_4": "取次生有，有三種業，業起當來果，故名為有。",
    "T15n0618_002:0323b23_5": "已種生而未受，名為未來生，生已熟，謂為老死。",
    "T15n0618_002:0323b24_6": "二支說未來生時，生相增上。",
    "T15n0618_002:0323b25_7": "佛說識分、未來識生時，名為生；名色、六入、觸、受，名為老死。",
    "T15n0618_002:0323b26_8": "前生愛、取、有能集今有故，於此生為過去。",
    "T15n0618_002:0323b27_9": "愛取是煩惱分，故說為無明；有則是行。",
    "T15n0618_002:0323b28_10": "現在三支能種來生、過去二枝，轉生死輪。",
    "T15n0618_002:0323b29_11": "彼眾生輪轉，以無明覆故。",
    "T15n0618_002:0323c01_12": "八現在，二過去，二未來世差別故，如是分別，當知轉時，一切皆十二。",
    "T15n0618_002:0323c03_0": "復次，更有餘分因緣，今當說。",
    "T15n0618_002:0323c03_1": "從迦羅邏、皰、肉段、堅厚、肢節、嬰兒、童子、壯年、衰分、老死分，於是十種分觀察緣起。",
    "T15n0618_002:0323c05_2": "復次，於起住起緣入出方便分，乃至餘一切分，悉觀緣起。",
    "T15n0618_002:0323c06_3": "復次，是事起故是事起，謂彼眼色能起眼識，三事和合，觸生受、想、思，是名修行異種觀緣起。",
    "T15n0618_002:0323c08_4": "復次，修行方便，觀諸入緣起，以明淨境界，自向觀諸入門；如是見已，各觀自相處，破諸入山，無量積聚；熟相現已，流注十方。",
    "T15n0618_002:0323c11_5": "極智境界，到彼觀察，明智升進者，修住巧便。",
    "T15n0618_002:0323c12_6": "爾時聞、思、修慧，熟相、壞相，次第而起，諸餘升進，義如前入處說。",
    "T15n0618_002:0323c13_7": "復次，是事有故是事有；是事起故是事起。",
    "T15n0618_002:0323c14_8": "謂修行者，先壞內身，次觀外色；猶如照鏡，因物像現。",
    "T15n0618_002:0323c16_9": "如是所依相起，外相亦起也。",
    "T15n0618_002:0323c17_0": "復次，修行於諸不淨觀其緣起，先於方便處，繫念令堅固，然後於肢節分解，觀其緣起。",
    "T15n0618_002:0323c18_1": "起明相已，無明相壞。",
    "T15n0618_002:0323c19_2": "依脚骨、有[蹲酋+(十/田/ㄙ)]骨、髀骨、跨骨、肩骨、頸骨、頭骨，充滿十方，有漏業相普現，於下諸雜不淨相，階級次第起。",
    "T15n0618_002:0323c21_3": "復次，修行觀四因能生眾苦：展轉因、隣近因、周普因、不共因。",
    "T15n0618_002:0323c23_0": "復次，修行觀果從生因、生從有因、有從取因，如是乃至行從無明因。",
    "T15n0618_002:0323c24_1": "行是果，亦是因；從因推果，還至老死亦如是。",
    "T15n0618_002:0323c25_2": "若於無明求因，必大恐怖，而起斷見。",
    "T15n0618_002:0323c26_3": "無智闇冥，餘明甚微，猶如螢火。",
    "T15n0618_002:0323c27_4": "如是猶復求因不已，自見唯與大黑闇俱。",
    "T15n0618_002:0323c28_5": "世尊說言：「由不正思惟，眾生若與是俱，則輪轉生死。」",
    "T15n0618_002:0323c29_6": "無明縛故，有輪常轉。",
    "T15n0618_002:0323c29_7": "無明為本，餘支所作，各有相現。",
    "T15n0618_002:0324a01_8": "一切有支輪，無明最自在。",
    "T15n0618_002:0324a02_9": "自在力所轉，如奴屬其主，是無故是不作，是滅故是不轉，當知餘枝皆如是說。",
    "T15n0618_002:0324a03_10": "死有四種：漸漸死、頓死、行盡死、剎那死。",
    "T15n0618_002:0324a04_11": "又說三種無常：一、剎那無常，二、分段無常，三、種類無常。",
    "T15n0618_002:0324a05_12": "修行了此無常，則遠離四魔，破壞無明，明相顯現。",
    "T15n0618_002:0324a07_13": "如明淨燈，能消眾冥，乃至老死滅，諸明相起，亦復如是。",
    "T15n0618_002:0324a08_14": "破壞無明，諸積聚已，成就一相，淨妙境界。",
    "T15n0618_002:0324a09_15": "行者身體柔軟光澤，光澤已，身極明淨，如明鏡像；如是相現明淨，觀己身內眾物，各各自相，一切顯現。",
    "T15n0618_002:0324a11_16": "如是觀成就，名曰於界得度。",
    "T15n0618_002:0324a12_17": "何以故？",
    "T15n0618_002:0324a12_18": "有五種癡，五種對治相。",
    "T15n0618_002:0324a12_19": "一、界，二、入，三、陰，四、卑賤，五、垢污，是名五種癡。",
    "T15n0618_002:0324a13_20": "或觀界得度，或復觀陰、觀入、觀彼增功德、觀第一義而得度者，是名五種對治也。",
    "T15n0618_002:0324a16_0": "復次，修行者入快淨琉璃三昧，於明淨境界觀緣起支。",
    "T15n0618_002:0324a17_1": "觀緣起枝時，便生易見想如說。",
    "T15n0618_002:0324a18_0": "阿難白佛言：「緣起易見？」",
    "T15n0618_002:0324a18_1": "佛告阿難：「十二緣起甚深無底，難見難知。",
    "T15n0618_002:0324a19_2": "汝欲毀壞我三阿僧祇劫甚深微妙難得之果，云何欣悅而說是言是深妙觀？",
    "T15n0618_002:0324a21_3": "我今當度，汝當隨我觀佛境界。",
    "T15n0618_002:0324a22_0": "佛境界海浮漂，外道無智闇冥，二邊愚癡，離爾炎境界所不能入。",
    "T15n0618_002:0324a23_1": "聲聞、辟支佛雖能少入，不得其底。」",
    "T15n0618_002:0324a24_2": "爾時世尊說是語已，即入甚深微妙爾炎住三昧自在正受。",
    "T15n0618_002:0324a25_3": "正受境界有三師子王，師子王上各有七寶池，七寶池中各有七寶蓮華，七寶蓮花上皆有坐佛，放大光明，極聲聞境界，然後乃住。",
    "T15n0618_002:0324a28_4": "是諸聲聞從初發心至最後身，所種善根及諸緣起一切悉現。",
    "T15n0618_002:0324b01_0": "從是復起三師子王，師子王上各有七寶池，七寶池中各有七寶蓮花，七寶蓮花上皆有坐佛，放大光明，極辟支佛境界，然後乃住。",
    "T15n0618_002:0324b03_1": "諸辟支佛從初發心乃至究竟，所種善根及諸緣起一切悉現。",
    "T15n0618_002:0324b05_2": "從是復起無量師子王，師子王上各有七寶池，七寶池中各有七寶蓮花，一一花上皆有坐佛，普放光明，極菩薩境界，然後乃住。",
    "T15n0618_002:0324b08_3": "是諸菩薩從初發心至金剛座，所修善根、一切功德、若業、若果及諸緣起，一切悉現。",
    "T15n0618_002:0324b10_4": "從是復起無量師子王，師子王上各有七寶池，七寶池中各有七寶蓮花，一一花上皆有坐佛，放大光明，普照佛法，甚深緣起，一切悉現。",
    "T15n0618_002:0324b13_5": "爾時佛以神力示阿難佛之境界已，語阿難言：「爾炎中更有無量無邊諸佛境界，佛智所行，如是甚深微妙境界，云何欣悅而言易見？",
    "T15n0618_002:0324b16_6": "汝智淺不及，謂為易見耳。",
    "T15n0618_002:0324b16_7": "如上爾炎境界無量諸法現在前已，然後乃壞，一切皆空，清淨寂滅；寂滅已，復觀勝妙。",
    "T15n0618_002:0324b18_8": "爾炎起佛法身，漸漸廣大，周滿十方；無量法寶，充滿法身。",
    "T15n0618_002:0324b19_9": "法身光明，無有邊際，不共智慧，所行境界。",
    "T15n0618_002:0324b20_10": "一切佛法甚深緣起，悉現在前，然後乃壞，一切皆空，清淨寂滅，無有處所；猶如虛空，無所依止。",
    "T15n0618_002:0324b23_0": "如寶入手，名為得寶；修果如是，名決定相。",
    "T15n0618_002:0324b23_1": "阿難！",
    "T15n0618_002:0324b24_2": "如來境界不可思議，我今為汝示少少耳。」",
    "T15n0618_002:0324b25_0": "阿難見佛境界，歡喜踊躍，白佛言：「甚深。",
    "T15n0618_002:0324b25_1": "世尊！",
    "T15n0618_002:0324b26_0": "世尊爾炎境界，難得其底。",
    "T15n0618_002:0324b26_1": "若我先知如來境界如是深妙者，寧使我身碎如胡麻，要當究竟佛法彼岸。」",
    "T15n0618_002:0324b28_2": "如是一切名修行觀緣起。",
    "T15n0618_002:0324b28_3": "分叚剎那者，三世一剎那，一剎那三世。",
    "T15n0618_002:0324b29_4": "法未起名未來，起時名現在，已起名過去。",
    "T15n0618_002:0324c01_5": "一剎那生即一剎那，苦與無常俱故。",
    "T15n0618_002:0324c02_6": "當知眾行，剎那頃不住，亦無所從來去，亦無所至，雖轉亦無所去，去亦無積聚。",
    "T15n0618_002:0324c04_7": "一剎那起，一剎那滅；剎那如一念，一念如剎那。",
    "T15n0618_002:0324c05_8": "前剎那聚已滅，滅時與後起。",
    "T15n0618_002:0324c06_0": "隨順四緣具足；後剎那起，修行境界。",
    "T15n0618_002:0324c06_1": "觀一剎那間，有無量微塵；無量微塵，一一剎那，次第相續，猶如連珠。",
    "T15n0618_002:0324c08_2": "譬如四善射人，俱放四箭。",
    "T15n0618_002:0324c08_3": "有一人健行，箭未至地，能就空中接取四箭，不令落地。",
    "T15n0618_002:0324c10_4": "地神迅疾復過於是，虛空神疾過於地神，日月天疾過虛空天，如是健行天疾倍過日月。",
    "T15n0618_002:0324c12_5": "當知諸行無常，迅過於是，不可譬喻。",
    "T15n0618_002:0324c13_0": "如修行觀迦羅邏七日住分有無量剎那，當知餘一切分亦如是。",
    "T15n0618_002:0324c14_1": "如是觀已，離諸愚癡，增益明慧，如是無量，名修行觀緣起剎那。",
    "T15n0618_002:0324c16_0": "復次，修行初入正受，名為連縛境界，增長名為流注方便境界，安住名為分段境界，漸滅名為剎那。",
    "T15n0618_002:0324c19_0": "復次，已說四種別相觀緣起，佛說總緣起，今當說二支種、二支熟、二支起、二支牽、所種二支、生長二支、成就二支、受二支、作人二支、田二支、寄者二支、所寄二支。",
    "T15n0618_002:0324c22_1": "受寄者是說名有支。",
    "T15n0618_002:0324c23_2": "修行觀緣起，或五陰，或四陰。",
    "T15n0618_002:0324c23_3": "五陰欲色界，四陰無色界。",
    "T15n0618_002:0324c24_4": "無常、空等諸行，於陰決定真實。",
    "T15n0618_002:0324c25_5": "決定真實已，決定相現在前。",
    "T15n0618_002:0324c25_6": "是事有故是事有，是事起故是事起，是事無故是事無，是滅故是不作。",
    "T15n0618_002:0324c27_7": "譬如有鑽有燧，有人方便煙火，乃出因薪熾然。",
    "T15n0618_002:0324c28_8": "亦如因樹有蔭，因日有光，因燈有焰，皆從緣起。",
    "T15n0618_002:0324c29_9": "無明不言，我能生行；行亦不言，我從無明生。",
    "T15n0618_002:0325a01_10": "當知一切有支皆如是，是空法、寂滅法、無所有法，作者不可得。",
    "T15n0618_002:0325a02_11": "但有無明諸行和合，有漏法生。",
    "T15n0618_002:0325a03_12": "受為軸，轉有支輪，生諸結縛。",
    "T15n0618_002:0325a04_13": "諸結中愛支增，諸縛中取支增，諸使中識支增，諸纏中無明增。",
    "T15n0618_002:0325a05_14": "向生結增，受生縛增，諸識漂利使增，於境界愚癡煩惱增。",
    "T15n0618_002:0325a06_15": "如是煩惱業縛能轉生果，有輪常轉漂。",
    "T15n0618_002:0325a07_16": "無智眾生隨義增故，說有差別，當知諸分皆有結縛使纏。",
    "T15n0618_002:0325a09_0": "復次，修行六種觀十二緣起，於十二支隨順義說。",
    "T15n0618_002:0325a10_1": "謂安般念觀業支、有支，以出息、入息是身行，覺觀是口行，想思是意行，是故安般念是彼對治。",
    "T15n0618_002:0325a12_2": "界方便觀，觀識支、生支，識增上故處胎，識於諸界增上說七識界，是故界方便觀是彼對治。",
    "T15n0618_002:0325a14_3": "陰方便觀，觀名色支、老死支，是故陰方便觀是彼對治。",
    "T15n0618_002:0325a15_4": "破諸入出方便觀，觀六入支、觸支，是故入方便觀是彼對治。",
    "T15n0618_002:0325a16_5": "緣起方便觀，觀無明支、受支，是故緣起方便觀是彼對治。",
    "T15n0618_002:0325a18_6": "何以故？",
    "T15n0618_002:0325a18_7": "受及無明是諸煩惱根本，是故智慧是彼對治；愛、取二支染著淨故，不淨是對治。",
    "T15n0618_002:0325a21_0": "復次，修行觀十二緣，或時從因度，或時從果度，或從無明行乃至老死，或觀識乃至老死，或三事和合生觸、觸生受、受生愛、愛生取乃至老死，或從愛、取、有、生、老死，或從老死乃至無明，或觀老死乃至識，如《佛城喻經》說。",
    "T15n0618_002:0325a26_0": "復次，修行於四念處觀十二支各增上：身念處觀六入支，受念處觀受支，心念處觀識名色支，法念處總觀餘支。",
    "T15n0618_002:0325a28_1": "說此義已，而說讚偈曰：　方便治地行，　　乃至究竟處，　無上法施主，　　說是傳至今。",
    "T15n0618_002:0325b03_0": "　我從彼勝聞，　　撰說深妙義，　章句莊嚴集，　　欲令法久住。",
    "T15n0618_002:0325b05_0": "　佛法深無底，　　修行亦無邊，　以我少智力，　　宣揚無量法。",
    "T15n0618_002:0325b07_0": "　是深非所測，　　如蚊嘗大海；　唯彼已度者，　　然後乃究竟。",
    "T15n0618_002:0325b09_0": "六十二界：六種、六情、六塵、六識、六界、六覺，謂貪、恚、癡三不淨覺；反是，三淨覺也，苦、樂、不苦不樂、憂、喜、捨六。",
    "T15n0618_002:0325b12_0": "三：欲、色、無色界，又色、無色、滅界三世法，軟、中、上法，善、不善、無記法，學、無學、非學、非無學四。",
    "T15n0618_002:0325b14_1": "二者：食非食、漏無漏，依欲、依出要，有為、無為。",
    "T15n0618_002:0325b15_2": "三十六不淨次第：髮、毛、爪、齒、薄皮、厚皮、筋、肉、骨、髓、脾、腎、心、肝、肺、小腸、大腸、胃、胞、屎、尿、垢污、淚、涕、唾、膿、血、黃白痰、癊、肪、[月*冊]腦、膜。",
    "T15n0618_002:0325b18_0": "剎那數：百二十剎那名一怛剎那，六十怛剎那名一羅婆，三十羅婆名一摩睺路妬，三十摩睺路妬名一日一夜。",
    "T15n0618_002:0325b20_1": "一歲中唯二時二日，三十摩睺路妬晝夜等。",
    "T15n0618_002:0325b21_2": "謂羯提月白分，八日八月名羯提，後半月名為白分。",
    "T15n0618_002:0325b22_3": "陛舍佉月白分，八日二月名陛舍佉，後半月名白分。",
    "T15n0618_002:0325b23_4": "此二時二日，晝夜各十五摩睺路妬；從是後，羅婆流，或晝減夜增，或夜減晝增，名為流晝夜等，各三十摩睺路妬。",
    "T15n0618_002:0325b27_0": "(謂羯提月白分八日，陛舍佉月白分八日。",
    "T15n0618_002:0325b27_1": "羯提月者，謂七月十六日，至八月十五日，是八月名後半月，名白分；陛舍佉月者，正月十六日，至二月十五日，是二月名後半月，名白分。",
    "T15n0618_002:0325c01_2": "此二時二日，晝夜各三十摩睺路妬；從是後，羅婆流，或晝減夜增，或夜減晝增，名為流。",
    "T15n0618_002:0325c02_3": ")達摩多羅禪經卷下"
}