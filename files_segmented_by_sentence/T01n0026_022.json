{
    "T01n0026_022:0566a07_0": "中阿含經卷第二十二",
    "T01n0026_022:0566a09_0": "東晉罽賓三藏瞿曇僧伽提婆譯",
    "T01n0026_022:0566a10_0": "穢品第三(有十經)(第二小土城誦)　穢、求、比丘請　　智、周那問見　華喻、水淨梵　　黑、住、無在後（八七）中阿含穢品經第一我聞如是：一時，佛遊婆奇瘦，在鼉山怖林鹿野園中。",
    "T01n0026_022:0566a15_1": "爾時，尊者舍梨子告諸比丘：「諸賢！",
    "T01n0026_022:0566a16_0": "世有四種人。",
    "T01n0026_022:0566a16_1": "云何為四？",
    "T01n0026_022:0566a16_2": "或有一人內實有穢不自知，內有穢不知如真；或有一人內實有穢自知，內有穢知如真；或有一人內實無穢不自知，內無穢不知如真；或有一人內實無穢自知，內無穢知如真。",
    "T01n0026_022:0566a20_3": "「諸賢！",
    "T01n0026_022:0566a21_0": "若有一人內實有穢不自知，內有穢不知如真者，此人於諸人中為最下賤。",
    "T01n0026_022:0566a22_1": "若有一人內實有穢自知，內有穢知如真者，此人於諸人中為最勝也。",
    "T01n0026_022:0566a24_2": "若有一人內實無穢不自知，內無穢不知如真者，此人於諸人中為最下賤。",
    "T01n0026_022:0566a26_3": "若有一人內實無穢自知，內無穢知如真者，此人於諸人中為最勝也。」",
    "T01n0026_022:0566a28_4": "於是，有一比丘即從坐起，偏袒著衣，叉手向尊者舍梨子，白曰：「尊者舍梨子！",
    "T01n0026_022:0566a29_5": "何因、何緣說前二人俱有穢，穢污心，一者下賤，一者最勝？",
    "T01n0026_022:0566b02_6": "復何因緣說後二人俱無穢，不穢污心，一者下賤，一者最勝？」",
    "T01n0026_022:0566b03_7": "於是，尊者舍梨子答彼比丘曰：「賢者！",
    "T01n0026_022:0566b04_8": "若有一人內實有穢不自知，內有穢不知如真者，當知彼人不欲斷穢，不求方便，不精勤學，彼便有穢，穢污心命終；彼因有穢，穢污心命終故，便不賢死，生不善處。",
    "T01n0026_022:0566b08_9": "所以者何？",
    "T01n0026_022:0566b08_10": "彼因有穢，穢污心命終故。",
    "T01n0026_022:0566b09_11": "賢者！",
    "T01n0026_022:0566b09_12": "猶如有人或從市肆，或從銅作家，買銅槃來，塵垢所污，彼持來已，不數洗塵，不數揩拭，亦不日炙，又著饒塵處，如是銅槃增受塵垢。",
    "T01n0026_022:0566b12_13": "賢者！",
    "T01n0026_022:0566b12_14": "如是若有一人內實有穢不自知，內有穢不知如真者，當知彼人不欲斷穢，不求方便，不精勤學，彼便有穢，穢污心命終；彼因有穢，穢污心命終故，便不賢死，生不善處。",
    "T01n0026_022:0566b16_15": "所以者何？",
    "T01n0026_022:0566b17_16": "彼因有穢，穢污心命終故。",
    "T01n0026_022:0566b17_17": "「賢者！",
    "T01n0026_022:0566b17_18": "若有一人我內有穢，我內實有此穢知如真者，當知彼人欲斷此穢，求方便，精勤學，彼便無穢，不穢污心命終；彼因無穢，不穢污心命終故，便賢死，生善處。",
    "T01n0026_022:0566b21_19": "所以者何？",
    "T01n0026_022:0566b21_20": "彼因無穢，不穢污心命終故。",
    "T01n0026_022:0566b22_21": "賢者！",
    "T01n0026_022:0566b22_22": "猶如有人或從市肆，或從銅作家，買銅槃來，塵垢所污，彼持來已，數數洗塵，數數揩拭，數數日炙，不著饒塵處，如是銅槃便極淨潔。",
    "T01n0026_022:0566b25_23": "賢者！",
    "T01n0026_022:0566b25_24": "如是若有一人我內有穢，我內實有此穢知如真者，當知彼人欲斷此穢，求方便，精勤學，彼便無穢，不穢污心命終；彼因無穢，不穢污心命終故，便賢死，生善處。",
    "T01n0026_022:0566b29_25": "所以者何？",
    "T01n0026_022:0566b29_26": "彼因無穢，不穢污心命終故。",
    "T01n0026_022:0566c01_27": "「賢者！",
    "T01n0026_022:0566c01_28": "若有一人我內無穢，我內實無此穢不知如真者，當知彼人不護由眼耳所知法，彼因不護由眼耳所知法故，則為欲心纏，彼便有欲有穢，穢污心命終；彼因有欲有穢，穢污心命終故，便不賢死，生不善處。",
    "T01n0026_022:0566c06_29": "所以者何？",
    "T01n0026_022:0566c06_30": "彼因有欲有穢，穢污心命終故。",
    "T01n0026_022:0566c07_31": "賢者！",
    "T01n0026_022:0566c07_32": "猶如有人或從市肆，或從銅作家，買銅槃來，無垢淨潔，彼持來已，不數洗塵，不數揩拭，不數日炙，著饒塵處，如是銅槃必受塵垢。",
    "T01n0026_022:0566c10_33": "賢者！",
    "T01n0026_022:0566c10_34": "如是若有一人我內無穢，我內實無此穢不知如真者，當知彼人不護由眼耳所知法，彼因不護由眼耳所知法故，則為欲心纏，彼便有欲有穢，穢污心命終；彼因有欲有穢，穢污心命終故，便不賢死，生不善處。",
    "T01n0026_022:0566c15_35": "所以者何？",
    "T01n0026_022:0566c16_36": "彼因有欲有穢，穢污心命終故。",
    "T01n0026_022:0566c16_37": "「賢者！",
    "T01n0026_022:0566c17_0": "若有一人我內無穢，我內實無此穢知如真者，當知彼人護由眼耳所知法，彼因護由眼耳所知法故，則不為欲心纏，彼便無欲無穢，不穢污心命終；彼因無欲無穢，不穢污心命終故，便賢死，生善處。",
    "T01n0026_022:0566c21_1": "所以者何？",
    "T01n0026_022:0566c21_2": "彼因無欲無穢，不穢污心命終故。",
    "T01n0026_022:0566c22_3": "賢者！",
    "T01n0026_022:0566c22_4": "猶如有人或從市肆，或從銅作家，買銅槃來，無垢淨潔，彼持來已，數數洗磨，數數揩拭，數數日炙，不著饒塵處，如是銅槃便極淨潔。",
    "T01n0026_022:0566c25_5": "賢者！",
    "T01n0026_022:0566c26_6": "如是若有一人我內無穢，我內實無此穢知如真者，當知彼人護由眼耳所知法，彼因護由眼耳所知法故，則不為欲心纏，彼便無欲無穢，不穢污心命終；彼因無欲無穢，不穢污心命終故，便賢死，生善處。",
    "T01n0026_022:0567a01_7": "所以者何？",
    "T01n0026_022:0567a02_8": "彼因無欲無穢，不穢污心命終故。",
    "T01n0026_022:0567a02_9": "「賢者！",
    "T01n0026_022:0567a03_10": "因是緣是，說前二人俱有穢，穢污心，一者下賤，一者最勝。",
    "T01n0026_022:0567a04_11": "因是緣是，說後二人俱無穢穢污心，一者下賤，一者最勝。」",
    "T01n0026_022:0567a05_12": "於是，復有比丘即從坐起，偏袒著衣，叉手向尊者舍梨子，白曰：「尊者舍梨子！",
    "T01n0026_022:0567a07_13": "所說穢者，何等為穢？」",
    "T01n0026_022:0567a08_14": "尊者舍梨子答比丘曰：「賢者！",
    "T01n0026_022:0567a08_15": "無量惡不善法從欲生，謂之穢。",
    "T01n0026_022:0567a09_16": "所以者何？",
    "T01n0026_022:0567a09_17": "或有一人心生如是欲：『我所犯戒，莫令他人知我犯戒。』",
    "T01n0026_022:0567a11_18": "賢者！",
    "T01n0026_022:0567a11_19": "或有他人知彼犯戒，彼因他人知犯戒故，心便生惡，若彼心生惡及心生欲者，俱是不善。",
    "T01n0026_022:0567a13_20": "賢者！",
    "T01n0026_022:0567a13_21": "或有一人心生如是欲：『我所犯戒，當令他人於屏處訶，莫令在眾訶我犯戒。』",
    "T01n0026_022:0567a15_22": "賢者！",
    "T01n0026_022:0567a15_23": "或有他人於眾中訶，不在屏處，彼因他人在眾中訶，不在屏處故，心便生惡，若彼心生惡及心生欲者，俱是不善。",
    "T01n0026_022:0567a18_24": "賢者！",
    "T01n0026_022:0567a18_25": "或有一人心生如是欲：『我所犯戒，令勝人訶，莫令不如人訶我犯戒。』",
    "T01n0026_022:0567a20_26": "賢者！",
    "T01n0026_022:0567a20_27": "或有不如人訶彼犯戒，非是勝人，彼因不如人訶，非勝人故，心便生惡，若彼心生惡及心生欲者，俱是不善。",
    "T01n0026_022:0567a22_28": "「賢者！",
    "T01n0026_022:0567a23_0": "或有一人心生如是欲：『令我在佛前坐，問世尊法，為諸比丘說，莫令餘比丘在佛前坐，問世尊法，為諸比丘說。』",
    "T01n0026_022:0567a25_1": "賢者！",
    "T01n0026_022:0567a25_2": "或有餘比丘在佛前坐，問世尊法，為諸比丘說，彼因餘比丘在佛前坐，問世尊法，為諸比丘說故，心便生惡，若彼心生惡及心生欲者，俱是不善。",
    "T01n0026_022:0567a29_3": "賢者！",
    "T01n0026_022:0567a29_4": "或有一人心生如是欲：『諸比丘入內時，令我最在其前，諸比丘侍從我將入內，莫令餘比丘諸比丘入內時，最在其前，諸比丘侍從彼將入內。』",
    "T01n0026_022:0567b04_0": "賢者！",
    "T01n0026_022:0567b04_1": "或有餘比丘諸比丘入內時，最在其前，諸比丘侍從彼將入內，彼因餘比丘諸比丘入內時，最在其前，諸比丘侍從彼將入內故，心便生惡，若彼心生惡及心生欲者，俱是不善。",
    "T01n0026_022:0567b08_2": "「賢者！",
    "T01n0026_022:0567b08_3": "或有一人心生如是欲：『諸比丘已入內時，令我最在上坐，得第一座，第一澡水，得第一食，莫令餘比丘諸比丘已入內時，最在上坐，得第一座，第一澡水，得第一食。』",
    "T01n0026_022:0567b12_4": "賢者！",
    "T01n0026_022:0567b12_5": "或有餘比丘諸比丘已入內時，最在上坐，得第一座，第一澡水，得第一食；彼因餘比丘諸比丘已入內時，最在上坐，得第一座，第一澡水，得第一食故，心便生惡，若彼心生惡及心生欲者，俱是不善。",
    "T01n0026_022:0567b17_0": "「賢者！",
    "T01n0026_022:0567b17_1": "或有一人心生如是欲：『諸比丘食竟，收攝食器，行澡水已，令我為諸居士說法，勸發渴仰，成就歡喜；莫令餘比丘諸比丘食竟，收攝食器，行澡水已，為諸居士說法，勸發渴仰，成就歡喜。』",
    "T01n0026_022:0567b21_2": "賢者！",
    "T01n0026_022:0567b21_3": "或有餘比丘諸比丘食竟，收攝食器，行澡水已，為諸居士說法，勸發渴仰，成就歡喜；彼因餘比丘諸比丘食竟，收攝食器，行澡水已，為諸居士說法，勸發渴仰，成就歡喜故，心便生惡，若彼心生惡及心生欲者，俱是不善。",
    "T01n0026_022:0567b26_4": "「賢者！",
    "T01n0026_022:0567b26_5": "或有一人心生如是欲：『諸居士往詣眾園時，令我與共會共集，共坐共論，莫令餘比丘諸居士往詣眾園時，與共會共集，共坐共論。』",
    "T01n0026_022:0567c01_0": "賢者！",
    "T01n0026_022:0567c01_1": "或有餘比丘諸居士往詣眾園時，與共會共集，共坐共論，彼因餘比丘諸居士往詣眾園時，與共會共集，共坐共論故，心便生惡，若彼心生惡及心生欲者，俱是不善。",
    "T01n0026_022:0567c05_0": "「賢者！",
    "T01n0026_022:0567c05_1": "或有一人心生如是欲：『令我為王者所識，及王大臣、梵志、居士、國中人民所知重，莫令餘比丘為王者所識，及王大臣、梵志、居士、國中人民所知重。』",
    "T01n0026_022:0567c08_2": "賢者！",
    "T01n0026_022:0567c08_3": "或有餘比丘為王者所識，及王大臣、梵志、居士、國中人民所知重，彼因餘比丘為王者所識，及王大臣、梵志、居士、國中人民所知重故，心便生惡，若彼心生惡及心生欲者，俱是不善。",
    "T01n0026_022:0567c12_4": "「賢者！",
    "T01n0026_022:0567c13_5": "或有一人心生如是欲：『令我為四眾比丘、比丘尼、優婆塞、優婆私所敬重，莫令餘比丘為四眾比丘、比丘尼、優婆塞、優婆私所敬重。』",
    "T01n0026_022:0567c16_6": "賢者！",
    "T01n0026_022:0567c16_7": "或有餘比丘為四眾比丘、比丘尼、優婆塞、優婆私所敬重，彼因餘比丘為四眾比丘、比丘尼、優婆塞、優婆私所敬重故，心便生惡，若彼心生惡及心生欲者，俱是不善。",
    "T01n0026_022:0567c20_8": "「賢者！",
    "T01n0026_022:0567c20_9": "或有一人心生如是欲：『令我得衣被、飲食、床褥、湯藥、諸生活具，莫令餘比丘得衣被、飲食、床褥、湯藥、諸生活具。』",
    "T01n0026_022:0567c22_10": "賢者！",
    "T01n0026_022:0567c22_11": "或有餘比丘得衣被、飲食、床褥、湯藥、諸生活具，彼因餘比丘得衣被、飲食、床褥、湯藥、諸生活具故，心便生惡，若彼心生惡及心生欲者，俱是不善。",
    "T01n0026_022:0567c26_12": "「賢者！",
    "T01n0026_022:0567c26_13": "如是彼人若有諸智梵行者，不知彼生如是無量惡不善心欲者，如是彼非沙門沙門想，非智沙門智沙門想，非正智正智想，非正念正念想，非清淨清淨想。",
    "T01n0026_022:0568a01_14": "賢者！",
    "T01n0026_022:0568a01_15": "如是彼人若有諸智梵行者，知彼生如是無量惡不善心欲者，如是彼非沙門非沙門想，非智沙門非智沙門想，非正智非正智想，非正念非正念想，非清淨非清淨想。",
    "T01n0026_022:0568a05_16": "「賢者！",
    "T01n0026_022:0568a05_17": "猶如有人或從市肆，或從銅作家，買銅合槃來，盛滿中糞，蓋覆其上便持而去，經過店肆，近眾人行，彼眾見已，皆欲得食，意甚愛樂，而不憎惡，則生淨想；彼持去已，住在一處便開示之，眾人見已，皆不欲食，無愛樂意，甚憎惡之，生不淨想。",
    "T01n0026_022:0568a11_18": "若欲食者則不復用，況其本自不欲食耶？",
    "T01n0026_022:0568a12_19": "「賢者！",
    "T01n0026_022:0568a12_20": "如是彼人若有諸智梵行者，不知彼生如是無量惡不善心欲者，如是彼非沙門沙門想，非智沙門智沙門想，非正智正智想，非正念正念想，非清淨清淨想。",
    "T01n0026_022:0568a16_21": "賢者！",
    "T01n0026_022:0568a16_22": "如是彼人若有諸智梵行者，知彼生如是無量惡不善心欲者，如是彼非沙門非沙門想，非智沙門非智沙門想，非正智非正智想，非正念非正念想，非清淨非清淨想。",
    "T01n0026_022:0568a20_23": "賢者！",
    "T01n0026_022:0568a20_24": "當知如是人莫得親近，莫恭敬禮事。",
    "T01n0026_022:0568a21_25": "若比丘不應親近便親近，不應恭敬禮事便恭敬禮事者，如是彼便長夜得無利無義，則不饒益，不安隱快樂，生苦憂慼。",
    "T01n0026_022:0568a24_26": "「賢者！",
    "T01n0026_022:0568a24_27": "或有一人心不生如是欲：『我所犯戒，莫令他人知我犯戒。』",
    "T01n0026_022:0568a25_28": "賢者！",
    "T01n0026_022:0568a26_29": "或有他人知彼犯戒，彼因他人知犯戒故，心不生惡；若彼心無惡，心不生欲者，是二俱善。",
    "T01n0026_022:0568a28_30": "賢者！",
    "T01n0026_022:0568a28_31": "或有一人心不生如是欲：『我所犯戒，當令他人於屏處訶，莫令在眾訶我犯戒。』",
    "T01n0026_022:0568b01_32": "賢者！",
    "T01n0026_022:0568b01_33": "或有他人於眾中訶，不在屏處，彼因在眾中訶，不在屏處故，心不生惡；若彼心無惡，心不生欲者，是二俱善。",
    "T01n0026_022:0568b04_34": "賢者！",
    "T01n0026_022:0568b04_35": "或有一人心不生如是欲：『我所犯戒，令勝人訶，莫令不如人訶我犯戒。』",
    "T01n0026_022:0568b06_0": "賢者！",
    "T01n0026_022:0568b06_1": "或有不如人訶彼犯戒，非是勝人，彼因不如人訶，非勝人故，心不生惡；若彼心無惡，心不生欲者，是二俱善。",
    "T01n0026_022:0568b08_2": "「賢者！",
    "T01n0026_022:0568b08_3": "或有一人心不生如是欲：『令我在佛前坐，問世尊法，為諸比丘說，莫令餘比丘在佛前坐，問世尊法，為諸比丘說。』",
    "T01n0026_022:0568b11_4": "賢者！",
    "T01n0026_022:0568b11_5": "或有餘比丘在佛前坐，問世尊法，為諸比丘說，彼因餘比丘在佛前坐，問世尊法，為諸比丘說故，心不生惡；若彼心無惡，心不生欲者，是二俱善。",
    "T01n0026_022:0568b15_6": "「賢者！",
    "T01n0026_022:0568b15_7": "或有一人心不生如是欲：『諸比丘入內時，令我最在其前，諸比丘侍從我將入內，莫令餘比丘諸比丘入內時，最在其前，諸比丘侍從彼將入內。』",
    "T01n0026_022:0568b19_0": "賢者！",
    "T01n0026_022:0568b19_1": "或有餘比丘諸比丘入內時，最在其前，諸比丘侍從彼將入內，彼因餘比丘諸比丘入內時，最在其前，諸比丘侍從彼將入內故，心不生惡；若彼心無惡，心不生欲者，是二俱善。",
    "T01n0026_022:0568b23_2": "「賢者！",
    "T01n0026_022:0568b23_3": "或有一人心不生如是欲：『諸比丘已入內時，令我最在上坐，得第一座，第一澡水，得第一食，莫令餘比丘諸比丘已入內時，最在上坐，得第一座，第一澡水，得第一食。』",
    "T01n0026_022:0568b27_4": "賢者！",
    "T01n0026_022:0568b27_5": "或有餘比丘諸比丘已入內時，最在上坐，得第一座，第一澡水，得第一食，彼因餘比丘諸比丘已入內時，最在上坐，得第一座，第一澡水，得第一食故，心不生惡；若彼心無惡，心不生欲者，是二俱善。",
    "T01n0026_022:0568c03_6": "「賢者！",
    "T01n0026_022:0568c03_7": "或有一人心不生如是欲：『諸比丘食竟，收攝食器，行澡水已，我為諸居士說法，勸發渴仰，成就歡喜，莫令餘比丘諸比丘食竟，收攝食器，行澡水已，為諸居士說法，勸發渴仰，成就歡喜。』",
    "T01n0026_022:0568c07_8": "賢者！",
    "T01n0026_022:0568c08_0": "或有餘比丘諸比丘食竟，收攝食器，行澡水已，為諸居士說法，勸發渴仰，成就歡喜，彼因餘比丘諸比丘食竟，收攝食器，行澡水已，為諸居士說法，勸發渴仰，成就歡喜故，心不生惡；若彼心無惡，心不生欲者，是二俱善。",
    "T01n0026_022:0568c13_1": "「賢者！",
    "T01n0026_022:0568c13_2": "或有一人心不生如是欲：『諸居士往詣眾園時，令我與共會共集，共坐共論，莫令餘比丘諸居士往詣眾園時，與共會共集，共坐共論。』",
    "T01n0026_022:0568c16_3": "賢者！",
    "T01n0026_022:0568c16_4": "或有餘比丘諸居士往詣眾園時，與共會共集，共坐共論，彼因餘比丘諸居士往詣眾園時，與共會共集，共坐共論故，心不生惡；若彼心無惡，心不生欲者，是二俱善。",
    "T01n0026_022:0568c20_5": "「賢者！",
    "T01n0026_022:0568c20_6": "或有一人心不生如是欲：『令我為王者所識，及王大臣、梵志、居士、國中人民所知重，莫令餘比丘為王者所識，及王大臣、梵志、居士、國中人民所知重。』",
    "T01n0026_022:0568c24_7": "賢者！",
    "T01n0026_022:0568c24_8": "或有餘比丘為王者所識，及王大臣、梵志、居士、國中人民所知重，彼因餘比丘為王者所識，及王大臣、梵志、居士、國中人民所知重故，心不生惡；若彼心無惡，心不生欲者，是二俱善。",
    "T01n0026_022:0568c28_9": "「賢者！",
    "T01n0026_022:0568c28_10": "或有一人心不生如是欲：『令我為四眾比丘、比丘尼、優婆塞、優婆私所敬重，莫令餘比丘為四眾比丘、比丘尼、優婆塞、優婆私所敬重。』",
    "T01n0026_022:0569a02_11": "賢者！",
    "T01n0026_022:0569a03_12": "或有餘比丘為四眾比丘、比丘尼、優婆塞、優婆私所敬重，彼因餘比丘為四眾比丘、比丘尼、優婆塞、優婆私所敬重故，心不生惡；若彼心無惡，心不生欲者，是二俱善。",
    "T01n0026_022:0569a06_13": "「賢者！",
    "T01n0026_022:0569a07_0": "或有一人心不生如是欲：『令我得衣被、飲食、床褥、湯藥、諸生活具，莫令餘比丘得衣被、飲食、床褥、湯藥、諸生活具。』",
    "T01n0026_022:0569a09_1": "賢者！",
    "T01n0026_022:0569a09_2": "或餘比丘得衣被、飲食、床褥、湯藥、諸生活具，彼因餘比丘得衣被、飲食、床褥、湯藥、諸生活具故，心不生惡；若彼心無惡，心不生欲者，是二俱善。",
    "T01n0026_022:0569a13_0": "「賢者！",
    "T01n0026_022:0569a13_1": "如是彼人若有諸智梵行者，不知彼生如是無量善心欲者，如是彼沙門非沙門想，智沙門非智沙門想，正智非正智想，正念非正念想，清淨非清淨想。",
    "T01n0026_022:0569a16_2": "賢者！",
    "T01n0026_022:0569a16_3": "如是彼人若有諸智梵行者，知彼生如是無量善心欲者，如是彼沙門沙門想，智沙門智沙門想，正智正智想，正念正念想，清淨清淨想。",
    "T01n0026_022:0569a20_4": "「賢者！",
    "T01n0026_022:0569a20_5": "猶如有人或從市肆，或從銅作家，買銅合槃來，盛滿種種淨美飲食，蓋覆其上便持而去，經過店肆，近眾人行，彼眾見已，皆不欲食，無愛樂意，甚憎惡之，生不淨想，便作是說：『即彼糞去，即彼糞去。』",
    "T01n0026_022:0569a24_6": "彼持去已，住在一處便開示之，眾人見已，則皆欲食，意甚愛樂而不憎惡，則生淨想。",
    "T01n0026_022:0569a26_7": "彼若本不用食者，見已欲食，況復其本欲得食耶？",
    "T01n0026_022:0569a28_8": "「賢者！",
    "T01n0026_022:0569a28_9": "如是彼人若有諸智梵行者，不知彼生如是無量善心欲者，如是彼沙門非沙門想，智沙門非智沙門想，正智非正智想，正念非正念想，清淨非清淨想。",
    "T01n0026_022:0569b02_10": "賢者！",
    "T01n0026_022:0569b03_0": "如是彼人若有諸智梵行者，知彼生如是無量善心欲者，如是彼沙門沙門想，智沙門智沙門想，正智正智想，正念正念想，清淨清淨想。",
    "T01n0026_022:0569b06_1": "賢者！",
    "T01n0026_022:0569b06_2": "當知如是人應親近之，恭敬禮事；若比丘應親近者便親近，應恭敬禮事者便恭敬禮事。",
    "T01n0026_022:0569b08_3": "如是彼便長夜得利得義，則得饒益安隱快樂，亦得無苦，無憂愁慼。」",
    "T01n0026_022:0569b10_4": "爾時，尊者大目揵連在彼眾中。",
    "T01n0026_022:0569b10_5": "於是，尊者大目揵連白曰：「尊者舍梨子！",
    "T01n0026_022:0569b11_6": "我今欲為此事說喻，聽我說耶？」",
    "T01n0026_022:0569b12_7": "尊者舍梨子告曰：「賢者大目揵連！",
    "T01n0026_022:0569b13_8": "欲說喻者便可說之。」",
    "T01n0026_022:0569b14_0": "尊者大目揵連則便白曰：「尊者舍梨子！",
    "T01n0026_022:0569b14_1": "我憶一時遊王舍城，在巖山中，我於爾時過夜平旦，著衣持鉢，入王舍城而行乞食，詣舊車師無衣滿子家。",
    "T01n0026_022:0569b17_2": "時，彼比舍更有車師斫治車軸，是時，舊車師無衣滿子往至彼家。",
    "T01n0026_022:0569b19_0": "於是，舊車師無衣滿子見彼治軸，心生是念：『若彼車師執斧治軸，斫彼彼惡處者，如是彼軸便當極好。』",
    "T01n0026_022:0569b21_1": "時，彼車師即如舊車師無衣滿子心中所念，便持斧斫彼彼惡處。",
    "T01n0026_022:0569b22_2": "於是，舊車師無衣滿子極大歡喜，而作是說：『車師子！",
    "T01n0026_022:0569b24_3": "汝心如是，則知我心。",
    "T01n0026_022:0569b24_4": "所以者何？",
    "T01n0026_022:0569b24_5": "以汝持斧斫治車軸彼彼惡處，如我意故。』",
    "T01n0026_022:0569b25_6": "如是，尊者舍梨子！",
    "T01n0026_022:0569b26_7": "若有諛諂、欺誑、嫉妬、無信、懈怠，無正念正智，無定無慧，其心狂惑，不護諸根，不修沙門，無所分別。",
    "T01n0026_022:0569b28_8": "尊者舍梨子！",
    "T01n0026_022:0569b29_9": "心為知彼心故，而說此法。",
    "T01n0026_022:0569b29_10": "尊者舍梨子！",
    "T01n0026_022:0569c01_0": "若有人不諛諂，不欺誑，無嫉妬，有信，精進而無懈怠，有正念正智，修定修慧，心不狂惑，守護諸根，廣修沙門而善分別。",
    "T01n0026_022:0569c03_1": "彼聞尊者舍梨子所說法者，猶飢欲得食，渴欲得飲，口及意也。",
    "T01n0026_022:0569c05_2": "「尊者舍梨子！",
    "T01n0026_022:0569c05_3": "猶剎利女，梵志、居士、工師女，端正姝好，極淨沐浴，以香塗身，著明淨衣，種種瓔珞嚴飾其容；或復有人為念彼女，求利及饒益，求安隱快樂，以青蓮華鬘，或薝蔔華鬘；或修摩那華鬘，或婆師華鬘；或阿提牟哆華鬘，持與彼女。",
    "T01n0026_022:0569c11_0": "彼女歡喜，兩手受之，以嚴其頭。",
    "T01n0026_022:0569c11_1": "尊者舍梨子！",
    "T01n0026_022:0569c12_0": "如是，若有人不諛諂，不欺誑，無嫉妬，有信，精進而無懈怠，有正念正智，修定修慧，心不狂惑，守護諸根，廣修沙門而善分別，彼聞尊者舍梨子所說法者，猶飢欲食，渴欲得飲，口及意也。",
    "T01n0026_022:0569c16_1": "尊者舍梨子甚奇！",
    "T01n0026_022:0569c17_2": "甚特！",
    "T01n0026_022:0569c17_3": "尊者舍梨子常拔濟諸梵行者，令離不善，安立善處。」",
    "T01n0026_022:0569c18_4": "如是二尊更相稱說，從座起去。",
    "T01n0026_022:0569c19_5": "尊者舍梨子所說如是。",
    "T01n0026_022:0569c19_6": "尊者大目揵連及諸比丘，聞尊者舍梨子所說，歡喜奉行。",
    "T01n0026_022:0569c22_0": "穢經第一竟(五千一百九十六字)",
    "T01n0026_022:0569c23_0": "（八八）中阿含穢品求法經第二(第二小土城誦)",
    "T01n0026_022:0569c24_0": "我聞如是：一時，佛遊拘娑羅國，與大比丘眾俱，往詣五娑羅村北尸攝惒林中，及諸名德、上尊長老、大弟子等，謂尊者舍梨子、尊者大目揵連、尊者大迦葉、尊者大迦旃延、尊者阿那律陀、尊者麗越、尊者阿難，如是比餘名德、上尊長老、大弟子等，亦在五娑羅村並皆近佛葉屋邊住。",
    "T01n0026_022:0570a01_1": "爾時，世尊告諸比丘：「汝等當行求法，莫行求飲食。",
    "T01n0026_022:0570a02_2": "所以者何？",
    "T01n0026_022:0570a03_3": "我慈愍弟子故，欲令行求法，不行求飲食。",
    "T01n0026_022:0570a04_4": "若汝等行求飲食，不行求法者，汝等既自惡，我亦無名稱。",
    "T01n0026_022:0570a05_5": "若汝等行求法，不行求飲食者，汝等既自好，我亦有名稱。",
    "T01n0026_022:0570a06_6": "「云何諸弟子為求飲食故而依佛行，非為求法？",
    "T01n0026_022:0570a08_7": "我飽食訖，食事已辦，猶有殘食，於後有二比丘來，飢渴力羸，我語彼曰：『我飽食訖，食事已辦，猶有殘食，汝等欲食者便取食之。",
    "T01n0026_022:0570a11_8": "若汝不取者，我便取以瀉著淨地，或復瀉著無蟲水中。』",
    "T01n0026_022:0570a12_9": "彼二比丘，第一比丘便作是念：『世尊食訖，食事已辦，猶有殘食，若我不取者，世尊必取瀉著淨地，或復瀉著無蟲水中，我今寧可取而食之。』",
    "T01n0026_022:0570a15_10": "即便取食。",
    "T01n0026_022:0570a15_11": "「彼比丘取此食已，雖一日一夜樂而得安隱，但彼比丘因取此食故，不可佛意。",
    "T01n0026_022:0570a17_12": "所以者何？",
    "T01n0026_022:0570a18_0": "彼比丘因取此食故，不得少欲，不知厭足，不得易養，不得易滿，不得知時，不知節限，不得精進，不得宴坐，不得淨行，不得遠離，不得一心，不得精勤，亦不得涅槃。",
    "T01n0026_022:0570a22_1": "是以彼比丘因取此食故，不可佛意。",
    "T01n0026_022:0570a22_2": "是謂諸弟子為行求飲食故而依佛行，非為求法。",
    "T01n0026_022:0570a24_3": "「云何諸弟子行求法，不行求飲食？",
    "T01n0026_022:0570a24_4": "彼二比丘，第二比丘便作是念：『世尊食訖，食事已辦，猶有殘食，若我不取者，世尊必取瀉著淨地，或復瀉著無蟲水中；又世尊說食中之下極者，謂殘餘食也，我今寧可不取此食。』",
    "T01n0026_022:0570a29_5": "作是念已，即便不取。",
    "T01n0026_022:0570a29_6": "「彼比丘不取此食已，雖一日一夜苦而不安隱，但彼比丘因不取此食故，得可佛意。",
    "T01n0026_022:0570b02_7": "所以者何？",
    "T01n0026_022:0570b02_8": "彼比丘因不取此食故，得少欲，得知足，得易養，得易滿，得知時，得節限，得精進，得宴坐，得淨行，得遠離，得一心，得精勤，亦得涅槃。",
    "T01n0026_022:0570b06_9": "是以彼比丘因不取此食故，得可佛意。",
    "T01n0026_022:0570b07_10": "是謂諸弟子為行求法故而依佛行，非為求飲食。」",
    "T01n0026_022:0570b08_11": "於是，世尊告諸弟子：「若有法、律尊師樂住遠離，上弟子不樂住遠離者，彼法、律不饒益多人，多人不得樂，非為愍傷世間，亦非為天為人求義及饒益，求安隱快樂。",
    "T01n0026_022:0570b12_12": "若有法、律尊師樂住遠離，中、下弟子不樂住遠離者，彼法、律不饒益多人，多人不得樂，非為愍傷世間，亦非為天為人求義及饒益，求安隱快樂。",
    "T01n0026_022:0570b15_13": "若有法、律尊師樂住遠離，上弟子亦樂住遠離者，彼法、律饒益多人，多人得樂，為愍傷世間，亦為天為人求義及饒益，求安隱快樂。",
    "T01n0026_022:0570b18_14": "若有法、律尊師樂住遠離，中、下弟子亦樂住遠離者，彼法、律饒益多人，多人得樂，為愍傷世間，亦為天為人求義及饒益，求安隱快樂。」",
    "T01n0026_022:0570b21_15": "是時，尊者舍梨子亦在眾中。",
    "T01n0026_022:0570b22_16": "彼時，世尊告曰：「舍梨子！",
    "T01n0026_022:0570b23_17": "汝為諸比丘說法如法，我患背痛，今欲小息。」",
    "T01n0026_022:0570b24_18": "尊者舍梨子即受佛教：「唯然。",
    "T01n0026_022:0570b24_19": "世尊！」",
    "T01n0026_022:0570b24_20": "於是，世尊四疊優多羅僧以敷床上，卷僧伽梨作枕，右脇而臥，足足相累，作光明想，正念正智，常念欲起。",
    "T01n0026_022:0570b27_21": "是時，尊者舍梨子告諸比丘：「諸賢！",
    "T01n0026_022:0570b28_22": "當知世尊向略說法。",
    "T01n0026_022:0570b28_23": "若有法、律尊師樂住遠離，上弟子不樂住遠離者，彼法、律不饒益多人，多人不得樂，不為愍傷世間，亦非為天為人求義及饒益，求安隱快樂。",
    "T01n0026_022:0570c03_24": "若有法、律尊師樂住遠離，中、下弟子不樂住遠離者，彼法、律不饒益多人，多人不得樂，不為愍傷世間，亦非為天為人求義及饒益，求安隱快樂。",
    "T01n0026_022:0570c06_25": "若有法、律尊師樂住遠離，上弟子亦樂住遠離者，彼法、律饒益多人，多人得樂，為愍傷世間，亦為天為人求義及饒益，求安隱快樂。",
    "T01n0026_022:0570c09_26": "若有法、律尊師樂住遠離，中、下弟子亦樂住遠離者，彼法、律饒益多人，多人得樂，為愍傷世間，亦為天為人求義及饒益，求安隱快樂。",
    "T01n0026_022:0570c12_27": "然世尊說此法極略，汝等云何解義？",
    "T01n0026_022:0570c13_28": "云何廣分別？」",
    "T01n0026_022:0570c14_29": "彼時，眾中或有比丘作如是說：「尊者舍梨子！",
    "T01n0026_022:0570c15_30": "若諸長老上尊自說：『我得究竟智，我生已盡，梵行已立，所作已辦，不更受有，知如真。』",
    "T01n0026_022:0570c17_31": "諸梵行者聞彼比丘自說我得究竟智，便得歡喜。」",
    "T01n0026_022:0570c18_32": "復有比丘作如是說：「尊者舍梨子！",
    "T01n0026_022:0570c19_33": "若中、下弟子求願無上涅槃，諸梵行者見彼行已，便得歡喜。",
    "T01n0026_022:0570c20_34": "如是彼比丘而說此義，不可尊者舍梨子意。」",
    "T01n0026_022:0570c21_35": "尊者舍梨子告彼比丘：「諸賢等！",
    "T01n0026_022:0570c22_36": "聽我為汝說。",
    "T01n0026_022:0570c22_37": "諸賢！",
    "T01n0026_022:0570c22_38": "若有法、律尊師樂住遠離，上弟子不樂住遠離者，上弟子有三事可毀。",
    "T01n0026_022:0570c24_39": "云何為三？",
    "T01n0026_022:0570c24_40": "尊師樂住遠離，上弟子不學捨離，上弟子以此可毀。",
    "T01n0026_022:0570c25_41": "尊師若說可斷法，上弟子不斷彼法，上弟子以此可毀。",
    "T01n0026_022:0570c27_42": "所可受證，上弟子而捨方便，上弟子以此可毀。",
    "T01n0026_022:0570c28_43": "若有法、律尊師樂住遠離，上弟子不樂住遠離者，上弟子有此三事可毀。",
    "T01n0026_022:0571a01_44": "諸賢！",
    "T01n0026_022:0571a01_45": "若有法、律尊師樂住遠離，中、下弟子不樂住遠離者，中、下弟子有三事可毀。",
    "T01n0026_022:0571a03_0": "云何為三？",
    "T01n0026_022:0571a03_1": "尊師樂住遠離，中、下弟子不學捨離，中、下弟子以此可毀。",
    "T01n0026_022:0571a04_2": "尊師若說可斷法，中、下弟子不斷彼法，中、下弟子以此可毀。",
    "T01n0026_022:0571a06_3": "所可受證，中、下弟子而捨方便，中、下弟子以此可毀。",
    "T01n0026_022:0571a07_4": "若有法、律尊師樂住遠離，中、下弟子不樂住遠離者，中、下弟子有此三事可毀。",
    "T01n0026_022:0571a09_5": "「諸賢！",
    "T01n0026_022:0571a09_6": "若有法、律尊師樂住遠離，上弟子亦樂住遠離者，上弟子有三事可稱。",
    "T01n0026_022:0571a10_7": "云何為三？",
    "T01n0026_022:0571a11_8": "尊師樂住遠離，上弟子亦學捨離，上弟子以此可稱。",
    "T01n0026_022:0571a12_9": "尊師若說可斷法，上弟子便斷彼法，上弟子以此可稱。",
    "T01n0026_022:0571a13_10": "所可受證，上弟子精進勤學，不捨方便，上弟子以此可稱。",
    "T01n0026_022:0571a15_11": "諸賢！",
    "T01n0026_022:0571a15_12": "若有法、律尊師樂住遠離，上弟子亦樂住遠離者，上弟子有此三事可稱。",
    "T01n0026_022:0571a17_0": "諸賢！",
    "T01n0026_022:0571a17_1": "若有法、律尊師樂住遠離，中、下弟子亦樂住遠離者，中、下弟子有三事可稱。",
    "T01n0026_022:0571a18_2": "云何為三？",
    "T01n0026_022:0571a19_3": "尊師樂住遠離，中、下弟子亦學捨離，中、下弟子以此可稱。",
    "T01n0026_022:0571a20_4": "尊師若說可斷法，中、下弟子便斷彼法，中、下弟子以此可稱。",
    "T01n0026_022:0571a21_5": "所可受證，中、下弟子精進勤學，不捨方便，中、下弟子以此可稱。",
    "T01n0026_022:0571a23_6": "諸賢！",
    "T01n0026_022:0571a23_7": "若有法、律尊師樂住遠離，中、下弟子亦樂住遠離者，中、下弟子有此三事可稱。」",
    "T01n0026_022:0571a25_8": "尊者舍梨子復告諸比丘：「諸賢！",
    "T01n0026_022:0571a26_9": "有中道能得心住，得定得樂，順法次法，得通得覺，亦得涅槃。",
    "T01n0026_022:0571a27_10": "諸賢！",
    "T01n0026_022:0571a27_11": "云何有中道能得心住，得定得樂，順法次法，得通得覺，亦得涅槃？",
    "T01n0026_022:0571a29_12": "諸賢！",
    "T01n0026_022:0571a29_13": "念欲惡，惡念欲亦惡，彼斷念欲，亦斷惡念欲；如是恚、怨結、慳嫉、欺誑、諛諂、無慙、無愧、慢、最上慢、貢高、放逸、豪貴、憎諍。",
    "T01n0026_022:0571b03_14": "諸賢！",
    "T01n0026_022:0571b03_15": "貪亦惡，著亦惡，彼斷貪，亦斷著。",
    "T01n0026_022:0571b04_16": "諸賢！",
    "T01n0026_022:0571b04_17": "是謂中道能得心住，得定得樂，順法次法，得通得覺，亦得涅槃。",
    "T01n0026_022:0571b05_18": "「諸賢！",
    "T01n0026_022:0571b05_19": "復有中道能得心住，得定得樂，順法次法，得通得覺，亦得涅槃。",
    "T01n0026_022:0571b07_20": "諸賢！",
    "T01n0026_022:0571b07_21": "云何復有中道能得心住，得定得樂，順法次法，得通得覺，亦得涅槃？",
    "T01n0026_022:0571b09_22": "謂八支聖道，正見乃至正定，是為八。",
    "T01n0026_022:0571b10_23": "諸賢！",
    "T01n0026_022:0571b10_24": "是謂復有中道能得心住，得定得樂，順法次法，得通得覺，亦得涅槃。」",
    "T01n0026_022:0571b11_25": "於是，世尊所患即除而得安隱，從臥寤起，結跏趺坐，嘆尊者舍梨子：「善哉！",
    "T01n0026_022:0571b13_26": "善哉！",
    "T01n0026_022:0571b13_27": "舍梨子為諸比丘說法如法。",
    "T01n0026_022:0571b14_28": "舍梨子！",
    "T01n0026_022:0571b14_29": "汝當復為諸比丘說法如法。",
    "T01n0026_022:0571b15_30": "舍梨子！",
    "T01n0026_022:0571b15_31": "汝當數數為諸比丘說法如法。」",
    "T01n0026_022:0571b16_32": "爾時，世尊告諸比丘：「汝等當共受法如法，誦習執持。",
    "T01n0026_022:0571b17_33": "所以者何？",
    "T01n0026_022:0571b17_34": "此法如法，有法有義，為梵行本，得通得覺，亦得涅槃。",
    "T01n0026_022:0571b18_35": "諸族姓子剃除鬚髮，著袈裟衣，至信、捨家、無家、學道者，此法如法，當善受持。」",
    "T01n0026_022:0571b20_36": "佛說如是。",
    "T01n0026_022:0571b21_0": "尊者舍梨子及諸比丘，聞佛所說，歡喜奉行。",
    "T01n0026_022:0571b22_0": "求法經第二竟(二千二百八十六字)中阿含經卷第二十二(七千四百八十二字)(第二小土城誦)"
}