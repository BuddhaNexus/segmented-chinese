{
    "T16n0665_001:0403a03_0": "金光明最勝王經卷第一",
    "T16n0665_001:0403a05_0": "大唐三藏沙門義淨奉　制譯",
    "T16n0665_001:0403a06_0": "序品第一",
    "T16n0665_001:0403a07_0": "如是我聞：一時薄伽梵，在王舍城鷲峯山頂，於最清淨甚深法界，諸佛之境如來所居，與大苾芻眾九萬八千人，皆是阿羅漢——能善調伏如大象王，諸漏已除，無復煩惱，心善解脫，慧善解脫，所作已畢，捨諸重擔，逮得己利，盡諸有結，得大自在，住清淨戒，善巧方便，智慧莊嚴，證八解脫，已到彼岸——其名曰：具壽阿若憍陳如，具壽阿說侍多，具壽婆濕波，具壽摩訶那摩，具壽婆帝利迦，大迦攝波，優樓頻螺迦攝，伽耶迦攝，那提迦攝，舍利子，大目乾連；惟阿難陀住於學地。",
    "T16n0665_001:0403a18_1": "如是等諸大聲聞，各於晡時從定而起，往詣佛所，頂禮佛足，右遶三匝，退坐一面。",
    "T16n0665_001:0403a21_0": "復有菩薩摩訶薩，百千萬億人俱——有大威德，如大龍王，名稱普聞，眾所知識，施戒清淨，常樂奉持，忍行精勤，經無量劫，超諸靜慮，繫念現前，開闡慧門，善修方便，自在遊戲，微妙神通，逮得總持，辯才無盡，斷諸煩惱，累染皆亡，不久當成一切種智，降魔軍眾而擊法鼓，制諸外道，令起淨心，轉妙法輪，度人天眾，十方佛土悉已莊嚴，六趣有情無不蒙益，成就大智，具足大忍，住大慈悲心，有大堅固力，歷事諸佛，不般涅槃，發弘誓心，盡未來際，廣於佛所深種淨因，於三世法悟無生忍，逾於二乘所行境界，以大善巧化導世間，於大師教悉能敷演，祕密之法，甚深空性，皆已了知，無復疑惑——其名曰：無障礙轉法輪菩薩，常發心轉法輪菩薩，常精進菩薩，不休息菩薩，慈氏菩薩，妙吉祥菩薩，觀自在菩薩，總持自在王菩薩，大辯莊嚴王菩薩，妙高山王菩薩，大海深王菩薩，寶幢菩薩，大寶幢菩薩，地藏菩薩，虛空藏菩薩，寶手自在菩薩，金剛手菩薩，歡喜力菩薩，大法力菩薩，大莊嚴光菩薩，大金光莊嚴菩薩，淨戒菩薩，常定菩薩，極清淨慧菩薩，堅固精進菩薩，心如虛空菩薩，不斷大願菩薩，施藥菩薩，療諸煩惱病菩薩，醫王菩薩，歡喜高王菩薩，得上授記菩薩，大雲淨光菩薩，大雲持法菩薩，大雲名稱喜樂菩薩，大雲現無邊稱菩薩，大雲師子吼菩薩，大雲牛王吼菩薩，大雲吉祥菩薩，大雲寶德菩薩，大雲日藏菩薩，大雲月藏菩薩，大雲星光菩薩，大雲火光菩薩，大雲電光菩薩，大雲雷音菩薩，大雲慧雨充遍菩薩，大雲清淨雨王菩薩，大雲花樹王菩薩，大雲青蓮花香菩薩，大雲寶栴檀香清涼身菩薩，大雲除闇菩薩，大雲破瞖菩薩。",
    "T16n0665_001:0403b26_0": "如是等無量大菩薩眾，各於晡時，從定而起，往詣佛所，頂禮佛足，右遶三匝，退坐一面。",
    "T16n0665_001:0403b28_1": "復有梨車毘童子五億八千，其名曰：師子光童子，師子慧童子，法授童子，因陀羅授童子，大光童子，大猛童子，佛護童子，法護童子，僧護童子，金剛護童子，虛空護童子，虛空吼童子，寶藏童子，吉祥妙藏童子，如是等人而為上首，悉皆安住無上菩提，於大乘中，深信歡喜。",
    "T16n0665_001:0403c05_2": "各於晡時，往詣佛所，頂禮佛足，右遶三匝，退坐一面。",
    "T16n0665_001:0403c07_0": "復有四萬二千天子，其名曰：喜見天子，喜悅天子，日光天子，月髻天子，明慧天子，虛空淨慧天子，除煩惱天子，吉祥天子，如是等天子而為上首，皆發弘願，護持大乘，紹隆正法，能使不絕。",
    "T16n0665_001:0403c11_1": "各於晡時，往詣佛所，頂禮佛足，右遶三匝，退坐一面。",
    "T16n0665_001:0403c13_0": "復有二萬八千龍王：蓮華龍王，[醫酉+言]羅葉龍王，大力龍王，大吼龍王，小波龍王，持駃水龍王，金面龍王，如意龍王，如是等龍王而為上首，於大乘法，常樂受持，發深信心，稱揚擁護。",
    "T16n0665_001:0403c17_1": "各於晡時，往詣佛所，頂禮佛足，右遶三匝，退坐一面。",
    "T16n0665_001:0403c19_0": "復有三萬六千諸藥叉眾，毘沙門天王而為上首。",
    "T16n0665_001:0403c20_1": "其名曰：菴婆藥叉，持菴婆藥叉，蓮花光藏藥叉，蓮花面藥叉，顰眉藥叉，現大怖藥叉，動地藥叉，吞食藥叉，是等藥叉悉皆愛樂如來正法，深心護持，不生疲懈。",
    "T16n0665_001:0403c23_2": "各於晡時，往詣佛所，頂禮佛足，右遶三匝，退坐一面。",
    "T16n0665_001:0403c26_0": "復有四萬九千揭路茶王，香象勢力王而為上首，及餘健闥婆，阿蘇羅，緊那羅，莫呼洛伽等，山林河海一切神仙，并諸大國所有王眾，中宮后妃，淨信男女，人天大眾悉皆雲集，咸願擁護無上大乘，讀誦受持，書寫流布。",
    "T16n0665_001:0404a02_1": "各於晡時，往詣佛所，頂禮佛足，右遶三匝，退坐一面。",
    "T16n0665_001:0404a03_2": "如是等聲聞、菩薩、人天大眾、龍神八部，既雲集已，各各至心合掌恭敬，瞻仰尊容，目未曾捨，願樂欲聞殊勝妙法。",
    "T16n0665_001:0404a05_3": "爾時，薄伽梵於日晡時，從定而起，觀察大眾，而說頌曰：「金光明妙法，　　最勝諸經王；　甚深難得聞，　　諸佛之境界。",
    "T16n0665_001:0404a10_0": "　我當為大眾，　　宣說如是經；　并四方四佛，　　威神共加護：　東方阿閦尊，　　南方寶相佛，　西方無量壽，　　北方天鼓音。",
    "T16n0665_001:0404a14_0": "　我復演妙法，　　吉祥懺中勝，　能滅一切罪，　　淨除諸惡業。",
    "T16n0665_001:0404a16_0": "　及消眾苦患，　　常與無量樂，　一切智根本，　　諸功德莊嚴。",
    "T16n0665_001:0404a18_0": "　眾生身不具，　　壽命將損減，　諸惡相現前，　　天神皆捨離。",
    "T16n0665_001:0404a20_0": "　親友懷瞋恨，　　眷屬悉分離，　彼此共乖違，　　珍財皆散失。",
    "T16n0665_001:0404a22_0": "　惡星為變怪，　　或被邪蠱侵，　若復多憂愁，　　眾苦之所逼，　睡眠見惡夢，　　因此生煩惱。",
    "T16n0665_001:0404a25_0": "　是人當澡浴，　　應著鮮潔衣，　於此妙經王，　　甚深佛所讚，　專注心無亂，　　讀誦聽受持。",
    "T16n0665_001:0404a28_0": "　由此經威力，　　能離諸災橫，　及餘眾苦難，　　無不皆除滅。",
    "T16n0665_001:0404b01_0": "　護世四王眾，　　及大臣眷屬，　無量諸藥叉，　　一心皆擁衛。",
    "T16n0665_001:0404b03_0": "　大辯才天女，　　尼連河水神，　訶利底母神，　　堅牢地神眾，　梵王帝釋主，　　龍王緊那羅，　及金翅鳥王，　　阿蘇羅天眾，　如是天神等，　　并將其眷屬，　皆來護是人，　　晝夜常不離。",
    "T16n0665_001:0404b09_0": "　我當說是經，　　甚深佛行處；　諸佛祕密教，　　千萬劫難逢。",
    "T16n0665_001:0404b11_0": "　若有聞是經，　　能為他演說，　若心生隨喜，　　或設於供養；　如是諸人等，　　當於無量劫，　常為諸天人，　　龍神所恭敬。",
    "T16n0665_001:0404b15_0": "　此福聚無量，　　數過於恒沙，　讀誦是經者，　　當獲斯功德。",
    "T16n0665_001:0404b17_0": "　亦為十方尊，　　深行諸菩薩，　擁護持經者，　　令離諸苦難。",
    "T16n0665_001:0404b19_0": "　供養是經者，　　如前澡浴身，　飲食及香花，　　恒起慈悲意。",
    "T16n0665_001:0404b21_0": "　若欲聽是經，　　令心淨無垢；　常生歡喜念，　　能長諸功德。",
    "T16n0665_001:0404b23_0": "　若以尊重心，　　聽聞是經者；　善生於人趣，　　遠離諸苦難。",
    "T16n0665_001:0404b25_0": "　彼人善根熟，　　諸佛之所讚；　方得聞是經，　　及以懺悔法。」",
    "T16n0665_001:0404b27_0": "金光明最勝王經如來壽量品第二",
    "T16n0665_001:0404b28_0": "爾時，王舍大城有一菩薩摩訶薩，名曰妙幢，已於過去無量俱胝那庾多百千佛所，承事供養，殖諸善根。",
    "T16n0665_001:0404c01_1": "是時妙幢菩薩獨於靜處，作是思惟：「以何因緣，釋迦牟尼如來壽命短促，唯八十年？」",
    "T16n0665_001:0404c03_2": "復作是念：「如佛所說，有二因緣，得壽命長。",
    "T16n0665_001:0404c04_3": "云何為二？",
    "T16n0665_001:0404c04_4": "一者、不害生命，二者、施他飲食。",
    "T16n0665_001:0404c05_5": "然釋迦牟尼如來曾於無量百千萬億無數大劫，不害生命，行十善道，常以飲食惠施一切飢餓眾生，乃至己身血肉骨髓，亦持施與，令得飽滿，況餘飲食。」",
    "T16n0665_001:0404c09_6": "時彼菩薩於世尊所，作是念時，以佛威力，其室忽然廣博嚴淨，帝青琉璃種種眾寶，雜彩間飾，如佛淨土，有妙香氣過諸天香，芬馥充滿。",
    "T16n0665_001:0404c12_7": "於其四面各有上妙師子之座，四寶所成，以天寶衣而敷其上。",
    "T16n0665_001:0404c13_8": "復於此座有妙蓮花，種種珍寶以為嚴飾，量等如來自然顯現。",
    "T16n0665_001:0404c15_9": "於蓮花上有四如來，東方不動，南方寶相，西方無量壽，北方天鼓音。",
    "T16n0665_001:0404c17_0": "是四如來各於其座加趺而坐，放大光明，周遍照耀王舍大城，及此三千大千世界，乃至十方恒河沙等諸佛國土，雨諸天花，奏諸天樂。",
    "T16n0665_001:0404c20_1": "爾時，於此贍部洲中及三千大千世界，所有眾生，以佛威力，受勝妙樂，無有乏少。",
    "T16n0665_001:0404c22_2": "若身不具，皆蒙具足，盲者能視，聾者得聞，瘂者能言，愚者得智，若心亂者得本心，若無衣者得衣服，被惡賤者人所敬，有垢穢者身清潔，於此世間所有利益，未曾有事，悉皆顯現。",
    "T16n0665_001:0404c27_0": "爾時，妙幢菩薩見四如來及希有事，歡喜踊躍，合掌一心，瞻仰諸佛殊勝之相，亦復思惟釋迦牟尼如來無量功德，惟於壽命生疑惑心：「云何如來功德無量，壽命短促唯八十年？」",
    "T16n0665_001:0405a02_1": "爾時，四佛告妙幢菩薩言：「善男子！",
    "T16n0665_001:0405a02_2": "汝今不應思忖如來壽命長短。",
    "T16n0665_001:0405a03_3": "何以故？",
    "T16n0665_001:0405a03_4": "善男子！",
    "T16n0665_001:0405a04_0": "我等不見諸天世間梵、魔、沙門、婆羅門等，人及非人，有能算知佛之壽量，知其齊限；惟除無上正遍知者。」",
    "T16n0665_001:0405a06_1": "時四如來欲說釋迦牟尼佛所有壽量，以佛威力，欲色界天諸龍、鬼神、健闥婆、阿蘇羅、揭路茶、緊那羅、莫呼洛伽，及無量百千億那庾多菩薩摩訶薩，悉來集會，入妙幢菩薩淨妙室中。",
    "T16n0665_001:0405a10_2": "爾時，四佛於大眾中，欲顯釋迦牟尼如來所有壽量，而說頌曰：「一切諸海水，　　可知其渧數；　無有能數知，　　釋迦之壽量。",
    "T16n0665_001:0405a15_0": "　析諸妙高山，　　如芥可知數；　無有能數知，　　釋迦之壽量。",
    "T16n0665_001:0405a17_0": "　一切大地土，　　可知其塵數；　無有能數知，　　釋迦之壽量。",
    "T16n0665_001:0405a19_0": "　假使量虛空，　　可得盡邊際；　無有能度知，　　釋迦之壽量。",
    "T16n0665_001:0405a21_0": "　若人住億劫，　　盡力常算數；　亦復不能知，　　世尊之壽量。",
    "T16n0665_001:0405a23_0": "　不害眾生命，　　及施於飲食；　由斯二種因，　　得壽命長遠。",
    "T16n0665_001:0405a25_0": "　是故大覺尊，　　壽命難知數；　如劫無邊際，　　壽量亦如是。",
    "T16n0665_001:0405a27_0": "　妙幢汝當知，　　不應起疑惑；　最勝壽無量，　　莫能知數者。」",
    "T16n0665_001:0405a29_0": "爾時，妙幢菩薩聞四如來說釋迦牟尼佛壽量無限，白言：「世尊！",
    "T16n0665_001:0405b01_1": "云何如來示現如是短促壽量？」",
    "T16n0665_001:0405b02_2": "時四世尊告妙幢菩薩言：「善男子！",
    "T16n0665_001:0405b03_0": "彼釋迦牟尼佛於五濁世出現之時，人壽百年，稟性下劣，善根微薄，復無信解。",
    "T16n0665_001:0405b04_1": "此諸眾生多有我見、人見、眾生、壽者、養育邪見、我我所見、斷常見等，為欲利益此諸異生及眾外道如是等類，令生正解，速得成就無上菩提，是故釋迦牟尼如來示現如是短促壽命。",
    "T16n0665_001:0405b09_2": "善男子！",
    "T16n0665_001:0405b09_3": "然彼如來欲令眾生見涅槃已，生難遭想、憂苦等想，於佛世尊所說經教，速當受持，讀誦通利，為人解說，不生謗毀，是故如來現斯短壽。",
    "T16n0665_001:0405b12_4": "何以故？",
    "T16n0665_001:0405b12_5": "彼諸眾生若見如來不般涅槃，不生恭敬難遭之想，如來所說甚深經典，亦不受持讀誦通利、為人宣說。",
    "T16n0665_001:0405b15_6": "所以者何？",
    "T16n0665_001:0405b15_7": "以常見佛，不尊重故。",
    "T16n0665_001:0405b16_0": "善男子！",
    "T16n0665_001:0405b16_1": "譬如有人見其父母多有財產，珍寶豐盈，便於財物不生希有難遭之想。",
    "T16n0665_001:0405b17_2": "所以者何？",
    "T16n0665_001:0405b18_3": "於父財物生常想故。",
    "T16n0665_001:0405b18_4": "善男子！",
    "T16n0665_001:0405b18_5": "彼諸眾生亦復如是，若見如來不入涅槃，不生希有難遭之想。",
    "T16n0665_001:0405b20_6": "所以者何？",
    "T16n0665_001:0405b20_7": "由常見故。",
    "T16n0665_001:0405b20_8": "善男子！",
    "T16n0665_001:0405b21_9": "譬如有人父母貧窮，資財乏少，然彼貧人或詣王家、或大臣舍，見其倉庫種種珍寶悉皆盈滿，生希有心，難遭之想。",
    "T16n0665_001:0405b23_10": "時彼貧人為欲求財，廣設方便，策勤無怠。",
    "T16n0665_001:0405b24_11": "所以者何？",
    "T16n0665_001:0405b25_0": "為捨貧窮，受安樂故。",
    "T16n0665_001:0405b25_1": "善男子！",
    "T16n0665_001:0405b25_2": "彼諸眾生亦復如是，若見如來入於涅槃，生難遭想乃至憂苦等想，復作是念：『於無量劫諸佛如來出現於世，如烏曇跋花，時乃一現。』",
    "T16n0665_001:0405b28_3": "彼諸眾生發希有心，起難遭想。",
    "T16n0665_001:0405b29_4": "若遇如來，心生敬信，聞說正法，生實語想，所有經典悉皆受持，不生毀謗。",
    "T16n0665_001:0405c02_5": "善男子！",
    "T16n0665_001:0405c02_6": "以是因緣，彼佛世尊，不久住世，速入涅槃。",
    "T16n0665_001:0405c03_7": "善男子！",
    "T16n0665_001:0405c03_8": "是諸如來，以如是等善巧方便成就眾生。」",
    "T16n0665_001:0405c04_9": "爾時，四佛說是語已，忽然不現。",
    "T16n0665_001:0405c06_0": "爾時，妙幢菩薩摩訶薩與無量百千菩薩，及無量億那庾多百千眾生，俱共往詣鷲峯山中釋迦牟尼如來正遍知所，頂禮佛足，在一面立。",
    "T16n0665_001:0405c09_1": "時妙幢菩薩以如上事具白世尊。",
    "T16n0665_001:0405c09_2": "時四如來亦詣鷲峯，至釋迦牟尼佛所，各隨本方就座而坐，告侍者菩薩言：「善男子！",
    "T16n0665_001:0405c11_3": "汝今可詣釋迦牟尼佛所，為我致問：『少病少惱，起居輕利，安樂行不？』",
    "T16n0665_001:0405c13_4": "復作是言：『善哉！",
    "T16n0665_001:0405c13_5": "善哉！",
    "T16n0665_001:0405c14_6": "釋迦牟尼如來！",
    "T16n0665_001:0405c14_7": "今可演說《金光明經》甚深法要，為欲饒益一切眾生，除去飢饉，令得安樂，我當隨喜。』」",
    "T16n0665_001:0405c16_8": "時彼侍者各詣釋迦牟尼佛所，頂禮雙足，却住一面，俱白佛言：「彼天人師致問無量：『少病少惱，起居輕利，安樂行不？』",
    "T16n0665_001:0405c19_9": "復作是言：『善哉！",
    "T16n0665_001:0405c19_10": "善哉！",
    "T16n0665_001:0405c19_11": "釋迦牟尼如來！",
    "T16n0665_001:0405c19_12": "今可演說《金光明經》甚深法要，為欲利益一切眾生，除去飢饉，令得安樂。』」",
    "T16n0665_001:0405c21_13": "爾時，釋迦牟尼如來、應、正等覺告彼侍者諸菩薩言：「善哉！",
    "T16n0665_001:0405c23_14": "善哉！",
    "T16n0665_001:0405c23_15": "彼四如來乃能為諸眾生饒益安樂，勸請於我宣揚正法。」",
    "T16n0665_001:0405c24_16": "爾時世尊，而說頌曰：「我常在鷲山，　　宣說此經寶；　成就眾生故，　　示現般涅槃。",
    "T16n0665_001:0405c28_0": "　凡夫起邪見，　　不信我所說；　為成就彼故，　　示現般涅槃。」",
    "T16n0665_001:0406a01_0": "時大會中有婆羅門，姓憍陳如，名曰法師授記，與無量百千婆羅門眾，供養佛已，聞世尊說入般涅槃，涕淚交流，前禮佛足，白言：「世尊！",
    "T16n0665_001:0406a04_1": "若實如來於諸眾生有大慈悲，憐愍利益，令得安樂，猶如父母，餘無等者，能與世間作歸依處，如淨滿月，以大智慧能為照明，如日初出，普觀眾生，愛無偏黨，如羅怙羅，惟願世尊施我一願！」",
    "T16n0665_001:0406a08_2": "爾時世尊默然而止。",
    "T16n0665_001:0406a09_3": "佛威力故，於此眾中，有梨車毘童子，名一切眾生憙見，語婆羅門憍陳如言：「大婆羅門！",
    "T16n0665_001:0406a11_4": "汝今從佛欲乞何願？",
    "T16n0665_001:0406a11_5": "我能與汝。」",
    "T16n0665_001:0406a12_0": "婆羅門言：「童子！",
    "T16n0665_001:0406a12_1": "我欲供養無上世尊，今從如來求請舍利如芥子許。",
    "T16n0665_001:0406a13_2": "何以故？",
    "T16n0665_001:0406a13_3": "我曾聞說：『若善男子、善女人得佛舍利如芥子許，恭敬供養，是人當生三十三天而為帝釋。』」",
    "T16n0665_001:0406a16_0": "是時童子語婆羅門曰：「若欲願生三十三天受勝報者，應當至心聽是《金光明最勝王經》。",
    "T16n0665_001:0406a18_1": "於諸經中最為殊勝，難解難入，聲聞、獨覺所不能知；此經能生無量無邊福德果報，乃至成辦無上菩提。",
    "T16n0665_001:0406a20_2": "我今為汝略說其事。」",
    "T16n0665_001:0406a21_3": "婆羅門言：「善哉！",
    "T16n0665_001:0406a21_4": "童子！",
    "T16n0665_001:0406a21_5": "此《金光明》甚深最上，難解難入，聲聞、獨覺尚不能知，何況我等邊鄙之人，智慧微淺而能解了。",
    "T16n0665_001:0406a23_6": "是故我今求佛舍利如芥子許，持還本處，置寶函中，恭敬供養，命終之後得為帝釋，常受安樂。",
    "T16n0665_001:0406a26_7": "云何汝今不能為我從明行足求斯一願？」",
    "T16n0665_001:0406a27_8": "作是語已。",
    "T16n0665_001:0406a27_9": "爾時童子即為婆羅門，而說頌曰：「恒河駃流水，　　可生白蓮花；　黃鳥作白形，　　黑鳥變為赤。",
    "T16n0665_001:0406b02_0": "　假使贍部樹，　　可生多羅果；　朅樹羅枝中，　　能出菴羅葉。",
    "T16n0665_001:0406b04_0": "　斯等希有物，　　或容可轉變；　世尊之舍利，　　畢竟不可得。",
    "T16n0665_001:0406b06_0": "　假使用龜毛，　　織成上妙服，　寒時可被著，　　方求佛舍利。",
    "T16n0665_001:0406b08_0": "　假使蚊蚋足，　　可使成樓觀，　堅固不搖動，　　方求佛舍利。",
    "T16n0665_001:0406b10_0": "　假使水蛭蟲，　　口中生白齒，　長大利如鋒，　　方求佛舍利。",
    "T16n0665_001:0406b12_0": "　假使持兔角，　　用成於梯蹬，　可昇上天宮，　　方求佛舍利。",
    "T16n0665_001:0406b14_0": "　鼠緣此梯上，　　除去阿蘇羅，　能障空中月，　　方求佛舍利。",
    "T16n0665_001:0406b16_0": "　若蠅飲酒醉，　　周行村邑中，　廣造於舍宅，　　方求佛舍利。",
    "T16n0665_001:0406b18_0": "　若使驢脣色，　　赤如頻婆果，　善作於歌舞，　　方求佛舍利。",
    "T16n0665_001:0406b20_0": "　烏與鵂鶹鳥，　　同共一處遊，　彼此相順從，　　方求佛舍利。",
    "T16n0665_001:0406b22_0": "　假使波羅葉，　　可成於傘蓋，　能遮於大雨，　　方求佛舍利。",
    "T16n0665_001:0406b24_0": "　假令大船舶，　　盛滿諸財寶，　能令陸地行，　　方求佛舍利。",
    "T16n0665_001:0406b26_0": "　假使鷦鷯鳥，　　以嘴銜香山，　隨處任遊行，　　方求佛舍利。」",
    "T16n0665_001:0406b28_0": "爾時，法師授記婆羅門聞此頌已，亦以伽他答一切眾生憙見童子曰：「善哉大童子，　　此眾中吉祥；　善巧方便心，　　得佛無上記。",
    "T16n0665_001:0406c03_0": "　如來大威德，　　能救護世間；　仁可至心聽，　　我今次第說。",
    "T16n0665_001:0406c05_0": "　諸佛境難思，　　世間無與等；　法身性常住，　　修行無差別。",
    "T16n0665_001:0406c07_0": "　諸佛體皆同，　　所說法亦爾；　諸佛無作者，　　亦復本無生。",
    "T16n0665_001:0406c09_0": "　世尊金剛體，　　權現於化身；　是故佛舍利，　　無如芥子許。",
    "T16n0665_001:0406c11_0": "　佛非血肉身，　　云何有舍利？",
    "T16n0665_001:0406c12_0": "　方便留身骨，　　為益諸眾生。",
    "T16n0665_001:0406c13_0": "　法身是正覺，　　法界即如來；　此是佛真身，　　亦說如是法。」",
    "T16n0665_001:0406c15_0": "爾時，會中三萬二千天子，聞說如來壽命長遠，皆發阿耨多羅三藐三菩提心，歡喜踊躍，得未曾有。",
    "T16n0665_001:0406c17_1": "異口同音，而說頌曰：「佛不般涅槃，　　正法亦不滅；　為利眾生故，　　示現有滅盡。",
    "T16n0665_001:0406c20_0": "　世尊不思議，　　妙體無異相；　為利眾生故，　　現種種莊嚴。」",
    "T16n0665_001:0406c22_0": "爾時，妙幢菩薩親於佛前，及四如來并二大士諸天子所，聞說釋迦牟尼如來壽量事已，復從座起，合掌恭敬白佛言：「世尊！",
    "T16n0665_001:0406c24_1": "若實如是，諸佛如來不般涅槃，無舍利者，云何經中說有涅槃及佛舍利，令諸人天恭敬供養？",
    "T16n0665_001:0406c27_2": "過去諸佛現有身骨流布於世，人天供養得福無邊？",
    "T16n0665_001:0406c28_3": "今復言無，致生疑惑。",
    "T16n0665_001:0406c29_0": "惟願世尊哀愍我等，廣為分別！」",
    "T16n0665_001:0407a01_0": "爾時，佛告妙幢菩薩及諸大眾：「汝等當知！",
    "T16n0665_001:0407a02_0": "云般涅槃有舍利者，是密意說，如是之義，當一心聽。",
    "T16n0665_001:0407a03_1": "善男子！",
    "T16n0665_001:0407a03_2": "菩薩摩訶薩如是應知，有其十法能解如來、應、正等覺真實理趣，說有究竟大般涅槃。",
    "T16n0665_001:0407a05_3": "云何為十？",
    "T16n0665_001:0407a05_4": "一者、諸佛如來究竟斷盡諸煩惱障、所知障故，名為涅槃。",
    "T16n0665_001:0407a07_5": "二者、諸佛如來善能解了有情無性及法無性故，名為涅槃。",
    "T16n0665_001:0407a08_6": "三者、能轉身依及法依故，名為涅槃。",
    "T16n0665_001:0407a09_7": "四者、於諸有情任運休息化因緣故，名為涅槃。",
    "T16n0665_001:0407a10_8": "五者、證得真實無差別相平等法身故，名為涅槃。",
    "T16n0665_001:0407a11_9": "六者、了知生死及以涅槃無二性故，名為涅槃。",
    "T16n0665_001:0407a12_10": "七者、於一切法了其根本，證清淨故，名為涅槃。",
    "T16n0665_001:0407a13_11": "八者、於一切法無生無滅善修行故，名為涅槃。",
    "T16n0665_001:0407a15_12": "九者、真如法界實際平等，得正智故，名為涅槃。",
    "T16n0665_001:0407a16_13": "十者、於諸法性及涅槃性，得無差別故，名為涅槃。",
    "T16n0665_001:0407a17_14": "是謂十法說有涅槃。",
    "T16n0665_001:0407a18_0": "「復次，善男子！",
    "T16n0665_001:0407a18_1": "菩薩摩訶薩如是應知，復有十法，能解如來、應、正等覺真實理趣，說有究竟大般涅槃。",
    "T16n0665_001:0407a20_2": "云何為十？",
    "T16n0665_001:0407a20_3": "一者、一切煩惱以樂欲為本，從樂欲生；諸佛世尊斷樂欲故，名為涅槃。",
    "T16n0665_001:0407a22_4": "二者、以諸如來斷諸樂欲，不取一法，以不取故，無去無來，無所取故，名為涅槃。",
    "T16n0665_001:0407a24_5": "三者、以無去來及無所取，是則法身不生不滅，無生滅故，名為涅槃。",
    "T16n0665_001:0407a26_0": "四者、此無生滅非言所宣，言語斷故，名為涅槃。",
    "T16n0665_001:0407a27_1": "五者、無有我人，惟法生滅，得轉依故，名為涅槃。",
    "T16n0665_001:0407a28_2": "六者、煩惱隨惑，皆是客塵，法性是主，無來無去，佛了知故，名為涅槃。",
    "T16n0665_001:0407a29_3": "七者、真如是實，餘皆虛妄，實性體者即是真如，真如性者即是如來，名為涅槃。",
    "T16n0665_001:0407b02_4": "八者、實際之性無有戲論，惟獨如來證實際法，戲論永斷，名為涅槃。",
    "T16n0665_001:0407b04_5": "九者、無生是實，生是虛妄，愚癡之人漂溺生死，如來體實，無有虛妄，名為涅槃。",
    "T16n0665_001:0407b06_6": "十者、不實之法是從緣生，真實之法不從緣起，如來法身，體是真實，名為涅槃。",
    "T16n0665_001:0407b08_7": "善男子！",
    "T16n0665_001:0407b08_8": "是謂十法說有涅槃。",
    "T16n0665_001:0407b10_0": "「復次，善男子！",
    "T16n0665_001:0407b10_1": "菩薩摩訶薩如是應知，復有十法，能解如來、應、正等覺真實理趣，說有究竟大般涅槃。",
    "T16n0665_001:0407b12_2": "云何為十？",
    "T16n0665_001:0407b12_3": "一者、如來善知施及施果，無我我所，此施及果不正分別，永除滅故，名為涅槃。",
    "T16n0665_001:0407b14_4": "二者、如來善知戒及戒果，無我我所，此戒及果不正分別，永除滅故，名為涅槃。",
    "T16n0665_001:0407b16_5": "三者、如來善知忍及忍果，無我我所，此忍及果不正分別，永除滅故，名為涅槃。",
    "T16n0665_001:0407b18_0": "四者、如來善知勤及勤果，無我我所，此勤及果不正分別，永除滅故，名為涅槃。",
    "T16n0665_001:0407b19_1": "五者、如來善知定及定果，無我我所，此定及果不正分別，永除滅故，名為涅槃。",
    "T16n0665_001:0407b21_2": "六者、如來善知慧及慧果，無我我所，此慧及果不正分別，永除滅故，名為涅槃。",
    "T16n0665_001:0407b23_3": "七者、諸佛如來善能了知一切有情非有情，一切諸法皆無性，不正分別，永除滅故，名為涅槃。",
    "T16n0665_001:0407b25_4": "八者、若自愛者便起追求，由追求故，受眾苦惱；諸佛如來除自愛故，永絕追求，無追求故，名為涅槃。",
    "T16n0665_001:0407b28_5": "九者、有為之法皆有數量，無為法者數量皆除，佛離有為，證無為法，無數量故，名為涅槃。",
    "T16n0665_001:0407c01_6": "十者、如來了知有情及法，體性皆空，離空非有，空性即是真法身故，名為涅槃。",
    "T16n0665_001:0407c03_7": "善男子！",
    "T16n0665_001:0407c03_8": "是謂十法說有涅槃。",
    "T16n0665_001:0407c05_0": "「復次，善男子！",
    "T16n0665_001:0407c05_1": "豈惟如來不般涅槃是為希有？",
    "T16n0665_001:0407c06_2": "復有十種希有之法，是如來行。",
    "T16n0665_001:0407c06_3": "云何為十？",
    "T16n0665_001:0407c07_4": "一者、生死過失，涅槃寂靜，由於生死及以涅槃證平等故，不處流轉，不住涅槃，於諸有情不生厭背，是如來行。",
    "T16n0665_001:0407c09_5": "二者、佛於眾生不作是念：『此諸愚夫行顛倒見，為諸煩惱之所纏迫；我今開悟，令其解脫。』",
    "T16n0665_001:0407c11_6": "然由往昔慈善根力，於彼有情隨其根性意樂勝解，不起分別，任運濟度，示教利喜，盡未來際無有窮盡，是如來行。",
    "T16n0665_001:0407c14_7": "三者、佛無是念：『我今演說十二分教，利益有情。』",
    "T16n0665_001:0407c15_8": "然由往昔慈善根力，為彼有情廣說，乃至盡未來際無有窮盡，是如來行。",
    "T16n0665_001:0407c17_9": "四者、佛無是念：『我今往彼城邑聚落，王及大臣、婆羅門、剎帝利、薜舍、戍達羅等舍，從其乞食。』",
    "T16n0665_001:0407c19_10": "然由往昔身語意行慣習力故，任運詣彼，為利益事而行乞食，是如來行。",
    "T16n0665_001:0407c21_11": "五者、如來之身無有饑渴，亦無便利羸憊之相，雖行乞取而無所食，亦無分別，然為任運利益有情，示有食相，是如來行。",
    "T16n0665_001:0407c24_12": "六者、佛無是念：『此諸眾生，有上、中、下，隨彼機性而為說法。』",
    "T16n0665_001:0407c25_13": "然佛世尊無有分別，隨其器量善應機緣，為彼說法，是如來行。",
    "T16n0665_001:0407c27_14": "七者、佛無是念：『此類有情不恭敬我，常於我所出呵罵言，不能與彼共為言論；彼類有情恭敬於我，常於我所共相讚歎，我當與彼共為言說。』",
    "T16n0665_001:0408a01_15": "然而如來起慈悲心，平等無二，是如來行。",
    "T16n0665_001:0408a02_16": "八者、諸佛如來無有愛憎、憍慢、貪惜及諸煩惱，然而如來常樂寂靜，讚歎少欲，離諸諠閙，是如來行。",
    "T16n0665_001:0408a05_17": "九者、如來無有一法不知、不善通達，於一切處鏡智現前無有分別。",
    "T16n0665_001:0408a06_18": "然而如來，見彼有情所作事業，隨彼意轉方便，誘引令得出離，是如來行。",
    "T16n0665_001:0408a08_19": "十者、如來若見一分有情得富盛時，不生歡喜；見其衰損，不起憂慼。",
    "T16n0665_001:0408a10_20": "然而如來見彼有情修習正行，無礙大慈自然救攝；若見有情修習邪行，無礙大悲自然救攝。",
    "T16n0665_001:0408a12_21": "是如來行。",
    "T16n0665_001:0408a12_22": "善男子！",
    "T16n0665_001:0408a12_23": "如是當知如來、應、正等覺，說有如是無邊正行。",
    "T16n0665_001:0408a14_24": "汝等當知，是謂涅槃真實之相。",
    "T16n0665_001:0408a14_25": "或時見有般涅槃者，是權方便，及留舍利令諸有情恭敬供養，皆是如來慈善根力。",
    "T16n0665_001:0408a16_26": "若供養者，於未來世，遠離八難，逢值諸佛，遇善知識，不失善心，福報無邊，速當出離，不為生死之所纏縛，如是妙行，汝等勤修，勿為放逸。」",
    "T16n0665_001:0408a21_0": "爾時，妙幢菩薩聞佛親說不般涅槃及甚深行，合掌恭敬白言：「我今始知如來大師不般涅槃，及留舍利普益眾生，身心踊悅，歎未曾有。」",
    "T16n0665_001:0408a24_1": "說是如來壽量品時，無量無數無邊眾生，皆發無等等阿耨多羅三藐三菩提心。",
    "T16n0665_001:0408a26_0": "時四如來忽然不現，妙幢菩薩，禮佛足已，從座而起還其本處。",
    "T16n0665_001:0408a28_0": "金光明最勝王經卷第一"
}