{
    "T09n0267_003:0240a15_0": "不退轉法輪經卷第三",
    "T09n0267_003:0240a17_0": "僧祐錄云安公涼土異經",
    "T09n0267_003:0240a18_0": "在北涼錄第二譯",
    "T09n0267_003:0240a19_0": "◎重釋二乘相品第四",
    "T09n0267_003:0240a20_0": "「阿難！",
    "T09n0267_003:0240a20_1": "如是菩薩摩訶薩現知明無明，知行無行，知識知識相，知名色知名色相，知六入知六入相，知觸知觸相，知受知受相，知愛知愛相，知取知取相，知有知有相，知生知生相，知老死知老死相，修集現見名辟支佛。」",
    "T09n0267_003:0240a24_2": "爾時世尊而說偈言：「現見無明，　　而無所知；　　亦無成就，　如水中影。",
    "T09n0267_003:0240a27_3": "　　明亦不動，　　不著於法；　若不著法，　　是名明相。",
    "T09n0267_003:0240a28_4": "　　無明如空，　一切法相；　　到於現見，　　是名緣覺。",
    "T09n0267_003:0240b01_0": "　若說諸行，　　非內非外；　　亦非從佛，　而起於行。",
    "T09n0267_003:0240b02_1": "　　是行假名，　　決定非有；　無生無滅，　　猶如虛空。",
    "T09n0267_003:0240b03_2": "　　到此現見，　菩薩無畏；　　是名正覺，　　緣覺難思。",
    "T09n0267_003:0240b05_0": "　知一切法，　　皆如幻化；　　明如幻已，　是名現見。",
    "T09n0267_003:0240b06_1": "　　不如實知，　　是識行處；　是想分別，　　知識法空。",
    "T09n0267_003:0240b07_2": "　　識智非智，　一切不著；　　若知於法，　　識如幻想。",
    "T09n0267_003:0240b09_0": "　名色因緣，　　皆有為相；　　無決定體，　亦無成就。",
    "T09n0267_003:0240b10_1": "　　離於六入，　　說六入相；　言說音聲，　　體性皆空。",
    "T09n0267_003:0240b11_2": "　　觸無因緣，　從六入生；　　分別是觸，　　如幻皆空。",
    "T09n0267_003:0240b13_0": "　是觸無體，　　從妄想生；　　觸無真實，　亦無住處。",
    "T09n0267_003:0240b14_1": "　　現見於觸，　　知無觸相；　成就厭離，　　名辟支佛。",
    "T09n0267_003:0240b15_2": "　　若證於受，　不堅如泡；　　性相皆空，　　究竟無實。",
    "T09n0267_003:0240b17_0": "　斷於愛結，　　得無愛法；　　得盡諸欲，　是名緣覺。",
    "T09n0267_003:0240b18_1": "　　分別於取，　　空無所有；　如熱時炎，　　無有成就。",
    "T09n0267_003:0240b19_2": "　　無有作想，　生想亦爾；　　知生體性，　　空寂無有。",
    "T09n0267_003:0240b21_0": "　得離於老，　　亦不畏死；　　無所成就，　不受後有。",
    "T09n0267_003:0240b22_1": "　　現見此法，　　無所依止；　以緣覺聲，　　實修菩薩。",
    "T09n0267_003:0240b24_0": "「阿難！",
    "T09n0267_003:0240b24_1": "汝今當知，是如來等正覺為諸菩薩摩訶薩方便說辟支佛。」",
    "T09n0267_003:0240b25_2": "爾時阿難即從坐起，整其衣服，合掌向佛而說偈言：「涅槃非涅槃，　　救度於世間；　猶如空中結，　　以空而自解。",
    "T09n0267_003:0240b29_0": "　若能如是說，　　亦名有所說；　世尊善方便，　　而說無著法。」",
    "T09n0267_003:0240c02_0": "爾時，阿難說是偈已白佛言：「世尊！",
    "T09n0267_003:0240c02_1": "一切世間愚癡所蔽而自欺誑，不解如來作假名說。",
    "T09n0267_003:0240c03_2": "信行、法行、八輩等法，須陀洹、斯陀含、阿那含、阿羅漢、聲聞、緣覺。」",
    "T09n0267_003:0240c05_3": "爾時佛告阿難：「汝於過去佛不忘假名殖諸善根，以善解假名故，不為愚闇之所劫奪。",
    "T09n0267_003:0240c07_4": "何以故？",
    "T09n0267_003:0240c07_5": "假名諸法，如幻、如水中影、如熱時炎、如呼聲響。",
    "T09n0267_003:0240c08_6": "如是假名，阿難！",
    "T09n0267_003:0240c08_7": "汝今當知，不為諸惡之所侵害，具足莊嚴而自莊嚴，能知諸法假名因緣，無所忘失成就精進，而亦不取精進之相，無有忘失，得最勝智亦不取智相。」",
    "T09n0267_003:0240c12_8": "爾時世尊即說偈言：「愚癡諸眾生，　　懈怠少智者；　則不知假名，　　應當勤精進。",
    "T09n0267_003:0240c15_0": "　能解於假名，　　如實知諸陰；　救度於世間，　　令得真實智。",
    "T09n0267_003:0240c17_0": "　知假名空已，　　便即菩提覺；　亦不得菩提，　　是名說菩提。",
    "T09n0267_003:0240c19_0": "　假名即空相，　　空不能知空；　空但有音聲，　　離一切諍論。",
    "T09n0267_003:0240c21_0": "　顯示如是義，　　於空無所取；　亦無可證處，　　云何有得者？",
    "T09n0267_003:0240c23_0": "　是名為空空。",
    "T09n0267_003:0240c24_0": "「如是阿難！",
    "T09n0267_003:0240c24_1": "當知空法甚深無量，不生放逸亦無所失，是名說辟支佛具足行地。」",
    "T09n0267_003:0240c25_2": "爾時眾中有五百億比丘皆得信行，從座而起，在世尊前俱說偈言：「離疑得正智，　　救世無上主；　世尊說假名，　　信行住菩提。」",
    "T09n0267_003:0241a01_0": "爾時眾中復有五百億法行比丘，聞說偈已，從座而起，整其衣服，俱說偈言：「我等除疑惑，　　菩提之照明；　如來說假法，　　法行住菩提。」",
    "T09n0267_003:0241a05_0": "爾時眾中復有十億八輩比丘，聞說偈已，從座而起，住於佛前，俱說偈言：「我先離疑悔，　　久修於八輩；　如來說假名，　　八輩住菩提。」",
    "T09n0267_003:0241a09_0": "爾時眾中復有十億須陀洹，聞說偈已，從座而起，住於佛前，俱說偈言：「我今蒙照明，　　救世之聖主；　知佛所說法，　　開示於假名。」",
    "T09n0267_003:0241a13_0": "爾時眾中復有二百五萬斯陀含比丘，聞說偈已，從座而起，住於佛前，俱說偈言：「我先有取著，　　而得斯陀含；　今離諸妄想，　　寂靜無戲論。」",
    "T09n0267_003:0241a17_0": "爾時眾中復有十億阿那含，聞說偈已，從座而起，住於佛前，俱說偈言：「救世無上尊，　　令我離戲論；　拔離果想已，　　照明菩提道。」",
    "T09n0267_003:0241a21_0": "爾時眾中復有三十五億比丘，皆住四禪得阿羅漢，聞說偈已，從座而起，住於佛前，俱說偈言：「我今得離垢，　　自證於無餘；　諸乘入一乘，　　如幻無決定。」",
    "T09n0267_003:0241a26_0": "爾時眾中復有二萬比丘，聞說偈已，從座而起，住於佛前，俱說偈言：「我本著妄說，　　世尊說假名；　自謂為聲聞，　　住於假名法。」",
    "T09n0267_003:0241b01_0": "爾時眾中復有五千比丘，住辟支佛乘，聞是偈已，從座而起，住於佛前，俱說偈言：「我今得現見，　　為緣覺菩提；　如來說假名，　　緣覺不思議。」",
    "T09n0267_003:0241b05_0": "爾時眾中復有百萬比丘尼，取須陀洹、斯陀含、阿那含、阿羅漢果想，聞說偈已，從座而起，住於佛前，俱說偈言：「願於女身相，　　皆入平等法；　世尊無異說，　　照明為最上。」",
    "T09n0267_003:0241b10_0": "爾時眾中復有八百萬優婆塞、優婆夷，皆作須陀洹、斯陀含、阿那含、阿羅漢果想，聞說偈已，從座而起，住於佛前，而說偈言：「我今心無垢，　　淨如毘琉璃；　今始名出家，　　得住於佛法。」",
    "T09n0267_003:0241b15_0": "爾時虛空中有六十億那由他諸天，以天曼陀羅華而散佛上，於如來前，俱說偈言：「我先取乘想，　　貪著於諸果；　我今悉捨離，　　始覺菩提道。」",
    "T09n0267_003:0241b18_1": "◎◎不退轉法輪經除想品第五爾時眾中復有無量百千阿羅漢，舍利弗、大目揵連、須菩提、阿那律、阿[少/兔]樓馱、劫賓那、憍梵波提而為上首，從座而起，整其衣服，住世尊前，曲躬恭敬，白佛言：「世尊！",
    "T09n0267_003:0241b23_2": "我今發真實願，離於妄想摧伏眾魔，具足五逆，具足五欲，具足邪見，離於正見，斷於無量眾生命者，我今當令悉成菩提入無餘涅槃。」",
    "T09n0267_003:0241b26_3": "爾時世尊默然而住。",
    "T09n0267_003:0241b27_4": "無量百千在會大眾皆生疑惑：「何故爾耶？",
    "T09n0267_003:0241b28_5": "而今我等盡皆盲冥無所覺知，諸阿羅漢尚作是說，何況凡夫？」",
    "T09n0267_003:0241b29_6": "各坐一處而不動搖，一切坐者不能得起，若有立者亦不能坐，皆言：「何故作如是說？」",
    "T09n0267_003:0241c02_7": "爾時阿難即為大眾百千萬億眾生故，以佛神力令自知心亦知他心，問文殊師利言：「如是大眾百千億等，聞諸羅漢作是說已，皆生疑惑，唯願文殊為我分別說其因緣。」",
    "T09n0267_003:0241c06_8": "爾時如來默然而住。",
    "T09n0267_003:0241c06_9": "文殊師利告阿難言：「是不退轉地菩薩，見諸大德因緣故作如是說。」",
    "T09n0267_003:0241c08_10": "阿難言：「文殊師利！",
    "T09n0267_003:0241c08_11": "不退轉地是菩提耶？」",
    "T09n0267_003:0241c09_12": "文殊師利答言：「如是，如是！",
    "T09n0267_003:0241c09_13": "不退轉地是諸大德菩提。」",
    "T09n0267_003:0241c10_14": "阿難問言：「諸尊者何故作如是說？」",
    "T09n0267_003:0241c11_15": "爾時文殊師利語阿難言：「無明為母，從行生愛，究竟滅盡悉除怨害；倒想為父，離於顛倒除滅欲愛，作阿羅漢堅固不壞；盡凡夫想及以僧想，壞是想故能修一切無壞法想，乃至不取如來之想，習學無生究竟永離。",
    "T09n0267_003:0241c15_16": "尊者阿難！",
    "T09n0267_003:0241c16_17": "諸大德作如是說：『我今云何具足五逆？』",
    "T09n0267_003:0241c17_0": "何以故？",
    "T09n0267_003:0241c17_1": "無來去想，是故名為具足五逆。",
    "T09n0267_003:0241c17_2": "又阿難言：『何者為五欲？』",
    "T09n0267_003:0241c18_3": "是諸比丘，知於五欲，如夢、如幻、如水上泡、如呼聲響，如是智慧具足。",
    "T09n0267_003:0241c19_4": "云何具足智慧不增不減？",
    "T09n0267_003:0241c20_5": "云何五欲亦不增不減？",
    "T09n0267_003:0241c21_6": "何以故？",
    "T09n0267_003:0241c21_7": "如是五欲究竟無體無相，如實知已，即五欲相得證智慧，是故名為具足五欲。",
    "T09n0267_003:0241c23_0": "以是義故，諸大德作如是說：『我今具足五欲。』",
    "T09n0267_003:0241c24_0": "阿難！",
    "T09n0267_003:0241c24_1": "何者是具足邪見離於正見？",
    "T09n0267_003:0241c24_2": "於一切法而皆取著，是名邪見；邪見者是虛妄想，一切諸法非依非無依，猶如虛空無歸無依。",
    "T09n0267_003:0241c26_3": "何以故？",
    "T09n0267_003:0241c27_4": "一切法無實可得，應如是知。",
    "T09n0267_003:0241c27_5": "一切法皆悉平等，除其等想，是名正見。",
    "T09n0267_003:0241c28_6": "何以故？",
    "T09n0267_003:0241c28_7": "如是等想，即是惡想。",
    "T09n0267_003:0241c29_8": "以是義故，諸大德比丘，不見等想，亦不見惡想。",
    "T09n0267_003:0242a01_9": "何以故？",
    "T09n0267_003:0242a01_10": "盡一切想，名佛菩提。",
    "T09n0267_003:0242a02_11": "逮菩提已，而亦不見少法可得。",
    "T09n0267_003:0242a02_12": "阿難！",
    "T09n0267_003:0242a02_13": "以是因緣，大德比丘作如是說：『離於正見具足邪見。』",
    "T09n0267_003:0242a04_14": "阿難！",
    "T09n0267_003:0242a04_15": "何以故是諸比丘言：『我今實斷百千眾生命。』",
    "T09n0267_003:0242a05_16": "諸大德出是語時，百千萬億諸天，聞如是說，皆即得解諸法如夢、如幻、如水中影、如呼聲響，得如是解已，便斷眾生、丈夫、壽命及人等想，亦即得解脫無有種，於菩提善根一切諸法，皆無起、無作、無所修習，聞說假名深信無疑，及優婆塞、優婆夷等，皆悉除斷眾生、丈夫、壽命及人等想。",
    "T09n0267_003:0242a11_17": "除是想已，便得不復數數受生。",
    "T09n0267_003:0242a12_18": "何以故？",
    "T09n0267_003:0242a12_19": "斷除眾生、丈夫、壽命人及餓鬼想，有是想故數受生死，離是想已，即得究竟自證無生。",
    "T09n0267_003:0242a14_20": "以是因緣，諸大德！",
    "T09n0267_003:0242a14_21": "如是方便善說假名，言斷無量眾生之命，是故說言具足得佛菩提。",
    "T09n0267_003:0242a16_22": "我今於無餘涅槃而般涅槃，得佛相好，以是教化無量百千萬億眾生，滅諸結使如佛所證。",
    "T09n0267_003:0242a18_23": "何以故？",
    "T09n0267_003:0242a18_24": "令諸眾生皆發阿耨多羅三藐三菩提心，得無生忍已令得菩提，亦不捨煩惱，不近佛法，從意生煩惱盡滅無餘。",
    "T09n0267_003:0242a21_25": "以是因緣，諸大德皆言：『我今得到菩提。』",
    "T09n0267_003:0242a21_26": "阿難！",
    "T09n0267_003:0242a22_27": "是故今者名為無生。",
    "T09n0267_003:0242a22_28": "何以故？",
    "T09n0267_003:0242a22_29": "如是善男子、善女人，發阿耨多羅三藐三菩提心，照明諸法，發菩提心已，亦無所得，離菩提相及一切法相，於無餘涅槃入般涅槃。",
    "T09n0267_003:0242a25_30": "阿難！",
    "T09n0267_003:0242a25_31": "如是族姓男女乘菩薩乘，不以見日而生晝想，凡夫愚人若見日時便作日想，則非智者。",
    "T09n0267_003:0242a27_32": "何以故？",
    "T09n0267_003:0242a27_33": "阿難！",
    "T09n0267_003:0242a28_34": "若日有體非虛妄者，則可積聚，以虛妄故，亦無過去、未來，夜亦如是。",
    "T09n0267_003:0242a29_35": "若日作日想，夜作夜想，則是凡愚妄想所見。",
    "T09n0267_003:0242b01_36": "阿難！",
    "T09n0267_003:0242b01_37": "是菩薩乘，修行阿耨多羅三藐三菩提，有善知識，不應晝生晝想，夜生夜想。",
    "T09n0267_003:0242b03_38": "何以故？",
    "T09n0267_003:0242b03_39": "離一切想，能住菩提如來之道。」",
    "T09n0267_003:0242b04_40": "爾時文殊師利而說偈言：「無明以為母，　　從行之所生；　若斷其根本，　　是名為除害。",
    "T09n0267_003:0242b07_0": "　喜愛諸倒想，　　是說名為父；　若能如實知，　　究竟無所有。",
    "T09n0267_003:0242b09_0": "　知彼悉虛妄，　　則斷諸根本；　無緣亦無住，　　是說名除害。",
    "T09n0267_003:0242b11_0": "　若說諸羅漢，　　凡夫不思議；　如實不壞相，　　是滅名究竟。",
    "T09n0267_003:0242b13_0": "　我本著僧想，　　如實知是已；　諸法皆無壞，　　亦令一切聞。",
    "T09n0267_003:0242b15_0": "　先取於如來，　　是名為虛妄；　知彼無異想，　　平等同一空。",
    "T09n0267_003:0242b17_0": "　拔斷其根本，　　是名無生智；　若能如是說，　　顯現禪定力。",
    "T09n0267_003:0242b19_0": "　若說具諸欲，　　如是五名字；　能離如是想，　　猶如於幻夢。",
    "T09n0267_003:0242b21_0": "　不增亦不減，　　是名具五欲；　在於救世前，　　彼作如是說。",
    "T09n0267_003:0242b23_0": "　知欲本性空，　　猶如夢化相；　畢竟無有生，　　具足如實智。",
    "T09n0267_003:0242b25_0": "　知諸邪見過，　　虛妄生分別；　以此究竟智，　　一切皆具足。",
    "T09n0267_003:0242b27_0": "　虛妄無取著，　　離於和合相；　如是善知已，　　無相無所有。",
    "T09n0267_003:0242b29_0": "　同智一切過，　　邪見正見等；　逮得真實法，　　邪正相俱滅。",
    "T09n0267_003:0242c02_0": "　眾生生死想，　　愚癡妄分別；　若不得眾生，　　則無有生死。",
    "T09n0267_003:0242c04_0": "　眾生多方便，　　捨離於命想；　遠離是想已，　　知命想最惡。",
    "T09n0267_003:0242c06_0": "　若離眾生想，　　分別壽命等；　斷多眾生命，　　是彼之所說。",
    "T09n0267_003:0242c08_0": "　捨離於死想，　　愚癡所分別；　究竟得無生，　　是名為實法。",
    "T09n0267_003:0242c10_0": "　滅除諸結使，　　得證於無相；　菩提無有色，　　無滅亦無果。",
    "T09n0267_003:0242c12_0": "　魔怨不能障，　　自覺於菩提；　諸法無諍論，　　無生性寂滅。」",
    "T09n0267_003:0242c14_0": "爾時文殊師利說是偈已，如是無量百千眾生除諸疑悔，離疑悔已心生歡喜得法照明，各脫上服供養文殊師利，作如是言：「能令我等皆得此法悉作是說，亦令眾生心證諸法，皆得如彼文殊師利所解實相。」",
    "T09n0267_003:0242c18_1": "爾時阿難白佛言：「世尊！",
    "T09n0267_003:0242c19_2": "云何如是百千萬億眾生皆生疑悔，何故如來不自為說令斷疑悔？」",
    "T09n0267_003:0242c20_3": "於是佛告阿難言：「如是百千萬億眾生，皆從文殊師利發菩提心，於文殊師利而得調伏。」",
    "T09n0267_003:0242c22_4": "阿難復言：「皆得阿耨多羅三藐三菩提耶？」",
    "T09n0267_003:0242c23_5": "佛言：「如是！",
    "T09n0267_003:0242c23_6": "阿難！",
    "T09n0267_003:0242c24_7": "一切眾生皆不退轉於阿耨多羅三藐三菩提。",
    "T09n0267_003:0242c25_8": "何以故？",
    "T09n0267_003:0242c25_9": "皆由文殊師利善知識故。」",
    "T09n0267_003:0242c25_10": "阿難言：「如是等諸比丘，信行、法行、須陀洹、斯陀含、阿那含、阿羅漢、聲聞、辟支佛想盡，不退轉於阿耨多羅三藐三菩提耶？」",
    "T09n0267_003:0242c28_11": "佛言：「有難信者，少智下劣者，懈怠、懶惰、少精進者，貪嗜飲食近於五欲，樂處憒閙心不遠離，忘失正念無智慧者，心無正定常驚亂者，增上慢者，取著增上慢者，貪著己身樂於壽命不觀無常，多諸貪嫉愚癡無智，毀破禁戒心生惱害，於佛法中起於疑惑，見無智者，近惡知識遠離善知識，亦不恭敬善知識，不學般若波羅蜜，不修陀羅尼諸經之王，常起妄見，著妄見已得於惡師貪樂衣鉢，於和上阿闍梨無恭敬心，亦不樂親近，於初、中、後夜心生懈怠，兩舌難信好喜妄語，惡口貪嫉親近邪見，習邪見已常修邪觀不好學戒，心無慚愧無所顧畏，親近愚癡樂行外道，不信空、無相、無願、無生、無滅，於一切法不生信心。",
    "T09n0267_003:0243a13_12": "阿難！",
    "T09n0267_003:0243a13_13": "如是人等難可解悟。」",
    "T09n0267_003:0243a15_0": "爾時世尊默然而住。",
    "T09n0267_003:0243a15_1": "是時阿難承佛神力，問文殊師利言：「如來何故默然而住？」",
    "T09n0267_003:0243a16_2": "文殊師利答言：「於末法中，後未來世多有眾生，在於彼世成就如是心，不信法不能解了，是故如來默然而住。」",
    "T09n0267_003:0243a19_3": "阿難言：「復有眾生能信如是法不？」",
    "T09n0267_003:0243a20_0": "文殊師利答言：「亦有眾生少能信者。",
    "T09n0267_003:0243a20_1": "阿難！",
    "T09n0267_003:0243a20_2": "少有眾生能識於寶，多有眾生不識是寶。",
    "T09n0267_003:0243a21_3": "阿難！",
    "T09n0267_003:0243a22_0": "少有眾生能生信解。",
    "T09n0267_003:0243a22_1": "如是說法城邑聚落，多有眾生棄捨不信。",
    "T09n0267_003:0243a23_2": "何以故？",
    "T09n0267_003:0243a23_3": "是彼眾生宿世因緣，本作謗法罪業障故。」",
    "T09n0267_003:0243a24_4": "阿難言：「唯願文殊，當令是諸眾生信解所說。」",
    "T09n0267_003:0243a25_5": "文殊師利言：「汝當問佛，佛自為汝分別解說。」",
    "T09n0267_003:0243a26_6": "爾時阿難白佛言：「惟願世尊，時為我說，族姓男女少信解者，彼得聞已生大歡喜。」",
    "T09n0267_003:0243a28_7": "爾時世尊遍觀四方，面門出舌，普覆三千大千世界，從其舌根出大光明，遍照東方恒河沙等諸佛世界，如是南、西、北方、四維、上、下，各於十方恒河沙世界。",
    "T09n0267_003:0243b02_8": "爾時四眾，以佛神力亦見東方恒河沙世界諸佛同說此法，亦皆遙聞不增不減，如是次第十方世界亦復如是。",
    "T09n0267_003:0243b05_9": "於是世界諸佛說法如此，大眾皆悉見聞，得見聞已，亦皆一心勸請：「世尊！",
    "T09n0267_003:0243b07_10": "惟願哀愍，重為我等分別演說，使見無量無邊不可稱數諸佛所說，不增不減不可思議諸佛正法。",
    "T09n0267_003:0243b09_11": "唯願世尊，時為說之，還攝舌相。」",
    "T09n0267_003:0243b10_12": "佛告阿難：「頗有作妄語人能得如是舌相不耶？」",
    "T09n0267_003:0243b11_13": "阿難言：「不也。",
    "T09n0267_003:0243b11_14": "世尊！",
    "T09n0267_003:0243b11_15": "若有實語、柔軟語諸有智者，善能調順利益語，慈、悲、喜、捨如是等，乃至一切智人，得是舌相。",
    "T09n0267_003:0243b13_16": "惟願世尊，為族姓男女有少信者分別解說，亦為憐愍不解者說，當使此輩心生悔恨。」",
    "T09n0267_003:0243b15_17": "爾時佛告阿難：「四眾已集正身端坐，天、龍、夜叉、乾闥婆、阿脩羅、緊那羅、迦樓羅、摩睺羅伽、人非人等，諸來在坐能聽法者，皆不退轉於阿耨多羅三藐三菩提心，各於此地而說正法，不增不減如今所說。」",
    "T09n0267_003:0243b20_18": "爾時四眾，及天、龍、夜叉、乾闥婆、阿脩羅、迦樓羅、緊那羅、摩睺羅伽、人非人等，心生歡喜，皆脫上服以奉於佛；或散華香，或散華鬘，或以金鬘，或以銀鬘，或以琉璃鬘，或以頗梨鬘，或以馬瑙鬘，或以毘盧旃鬘；或以曼陀羅華，摩訶曼陀羅華，曼殊沙華，摩訶曼殊沙華，或以所作之華而散佛上；或以天優鉢羅華，拘物頭華，芬陀利華，以散佛上；於虛空中，天樂自鳴，龍雨真珠；諸婦女等，以身瓔珞，各脫上服以供養佛；整其衣服右膝著地，合掌向佛皆共同音，白佛言：「世尊！",
    "T09n0267_003:0243c01_19": "如來無二。」",
    "T09n0267_003:0243c02_0": "爾時佛告阿難：「如是！",
    "T09n0267_003:0243c02_1": "如是！",
    "T09n0267_003:0243c02_2": "如彼所說，如來無二，永盡愚癡；如來世尊無有悋惜，無一切過；已離過故，離於諸欲，一切塵垢清淨無染，憍慢、貪嫉悉斷無餘；智慧具足覺悟正法，到於彼岸，猶如大梵得大自在，威儀具足究竟諸行，得四具足；天、龍、夜叉、乾闥婆、阿脩羅、迦樓羅、緊那羅、摩睺羅伽、人非人等，而不取著有為無為，不染生死，從佛世尊得正解脫，得具足見、無闕失見，具足親近。」",
    "T09n0267_003:0243c10_3": "阿難言：「云何如來，得具足見、無闕失見，具足聞佛、具足見佛、具足親近。」",
    "T09n0267_003:0243c12_4": "佛告阿難：「汝不知耶？」",
    "T09n0267_003:0243c12_5": "阿難言：「我實不知。」",
    "T09n0267_003:0243c13_6": "佛言：「汝今諦聽！",
    "T09n0267_003:0243c13_7": "當為汝說。」",
    "T09n0267_003:0243c13_8": "阿難言：「唯然世尊！",
    "T09n0267_003:0243c14_9": "願為解說。」",
    "T09n0267_003:0243c14_10": "「阿難！",
    "T09n0267_003:0243c14_11": "汝今聞我釋迦牟尼佛，已聞、當聞，如是等，皆得不退於阿耨多羅三藐三菩提。",
    "T09n0267_003:0243c16_12": "何以故？",
    "T09n0267_003:0243c16_13": "一切法身若有所說，其見聞者皆悉利益。",
    "T09n0267_003:0243c17_14": "阿難！",
    "T09n0267_003:0243c17_15": "若以一華供養如來，及般涅槃後，為佛舍利起塔供養，亦得不退於阿耨多羅三藐三菩提。」",
    "T09n0267_003:0243c19_16": "阿難：「乃至畜生，得聞佛名，亦得阿耨多羅三藐三菩提耶？」",
    "T09n0267_003:0243c20_17": "佛言：「阿難！",
    "T09n0267_003:0243c21_18": "復有人聞釋迦牟尼佛音聲，稱其名號，皆是阿耨多羅三藐三菩提種子。",
    "T09n0267_003:0243c22_19": "若善男子、善女人聞釋迦牟尼佛名號，如其所說皆實不虛。",
    "T09n0267_003:0243c24_20": "阿難！",
    "T09n0267_003:0243c24_21": "譬如尼拘陀樹，若一、若二、若三、若四，乃至五、十、百、千無量等眾，止息其下皆蒙覆蔭。",
    "T09n0267_003:0243c26_22": "阿難！",
    "T09n0267_003:0243c26_23": "於汝意云何？",
    "T09n0267_003:0243c26_24": "尼拘陀子為大小耶？」",
    "T09n0267_003:0243c27_25": "阿難言：「尼拘樹子最為甚小。」",
    "T09n0267_003:0243c27_26": "佛告阿難：「如是尼拘陀樹，以水雨、糞土、人功因緣，積其日月漸漸長大。」",
    "T09n0267_003:0243c29_27": "阿難言：「如是世尊！」",
    "T09n0267_003:0243c29_28": "佛告阿難：「以尼拘樹子本甚微小，以水土日月因緣故，漸漸長大。",
    "T09n0267_003:0244a02_29": "如是阿難！",
    "T09n0267_003:0244a02_30": "得聞釋迦牟尼佛名，善根種子終不敗壞，不退於阿耨多羅三藐三菩提，亦復如是。",
    "T09n0267_003:0244a04_31": "何以故？",
    "T09n0267_003:0244a04_32": "無相種子於一切不住，是故不壞；以不壞故，如是種子不可毀壞，亦不取相，是故於一切法不壞。」",
    "T09n0267_003:0244a06_33": "阿難白佛言：「世尊！",
    "T09n0267_003:0244a07_34": "為是如來本願之力，為是諸佛法應爾耶？」",
    "T09n0267_003:0244a08_0": "佛即答言：「以本願力故，若有眾生聞我名者，皆得不退於阿耨多羅三藐三菩提；一切諸佛法亦如是。",
    "T09n0267_003:0244a10_1": "何以故？",
    "T09n0267_003:0244a10_2": "一切佛法皆平等故。」",
    "T09n0267_003:0244a10_3": "阿難言：「一切佛法平等有何利益？」",
    "T09n0267_003:0244a11_4": "佛言：「能令眾生雖不聞法，以發願力故亦使得同聞法利益。」",
    "T09n0267_003:0244a13_5": "爾時阿難白佛言：「世尊！",
    "T09n0267_003:0244a13_6": "如來成就未曾有法故，能大利益諸菩薩摩訶薩等。」",
    "T09n0267_003:0244a14_7": "佛言：「如是，如是！",
    "T09n0267_003:0244a15_8": "阿難！",
    "T09n0267_003:0244a15_9": "我今雖為眾生作大利益，若聞法者，無不得住利益福田；我於過去供養諸佛，不惜身命，一切皆捨，離諸貪嫉，勤修精進，諸根清淨，於一切法，不取不著，無所依止。",
    "T09n0267_003:0244a18_10": "是故阿難！",
    "T09n0267_003:0244a19_11": "我成菩提能大利益一切眾生。」",
    "T09n0267_003:0244a20_0": "不退轉法輪經降魔品第六",
    "T09n0267_003:0244a21_0": "爾時阿難白佛言：「世尊！",
    "T09n0267_003:0244a21_1": "說是《不退轉法輪》，能令惡魔使不擾亂。",
    "T09n0267_003:0244a22_2": "何以故？」",
    "T09n0267_003:0244a22_3": "佛言：「是文殊師利神通之力，能使波旬不令得聞。",
    "T09n0267_003:0244a23_4": "文殊師利發真實誓，能令惡魔聞空中聲：『釋迦牟尼佛轉不退法輪。』」",
    "T09n0267_003:0244a25_5": "爾時波旬，身毛皆竪心生驚怖，作如是言：「見此世界皆非世界。」",
    "T09n0267_003:0244a26_6": "憂愁涕泣身變朽老，如百歲人髮白面皺。",
    "T09n0267_003:0244a27_7": "是時魔王，形體膚髮亦皆俱老。",
    "T09n0267_003:0244a28_8": "爾時魔王，將四種兵魔及魔天，皆詣佛所；亦如如來初成道時，嚴治器杖而來向佛；各見己身皆悉朽老，如百歲人形體攣曲，持杖而行到於佛前。",
    "T09n0267_003:0244b02_9": "時四種兵及虛空諸天，皆聞釋迦牟尼佛轉不退法輪；而此四兵皆不能進，即住一面心生驚疑，悉不能得隨魔王意。",
    "T09n0267_003:0244b05_10": "爾時魔王，獨至佛所無有伴黨，而白佛言：「世尊！",
    "T09n0267_003:0244b06_11": "我今衰老，願賜手力，本所有國皆非我有，如來大悲憐愍一切，寧不與我一人以為手力？」",
    "T09n0267_003:0244b08_12": "於是佛告波旬：「我觀眾生界分甚多，譬如恒沙無有量數，日日成佛得般涅槃，若一劫若過一劫，不能令彼眾生界減。」",
    "T09n0267_003:0244b10_13": "爾時魔王白佛言：「世尊！",
    "T09n0267_003:0244b11_14": "眾生界分雖多無量，我無一人可為手力，或當傾危誰見扶侍？",
    "T09n0267_003:0244b12_15": "惟願如來慈哀慰喻，令得還宮并諸眷屬。」",
    "T09n0267_003:0244b13_16": "於是佛告波旬：「顛倒眾生諸不信者皆屬於汝，是汝手力，是卿等侶。」",
    "T09n0267_003:0244b15_17": "爾時波旬甚大喜悅作如是言：「我今當令一切眾生不起信心皆生疑惑，墮疑惑者悉是我力。」",
    "T09n0267_003:0244b17_18": "爾時波旬白佛言：「唯願世尊，重見慰喻令我歡喜。",
    "T09n0267_003:0244b18_19": "如佛言曰：『若得聞佛稱其名號，皆得不退於阿耨多羅三藐三菩提。』",
    "T09n0267_003:0244b20_20": "唯願如來，默然莫作是說：『若有聞者是諸眾生，當勤精進修於菩提。』",
    "T09n0267_003:0244b21_21": "唯願世尊，如是慰喻。」",
    "T09n0267_003:0244b22_22": "爾時佛告波旬：「勿生愁惱，歡喜而去，我今當令無一眾生發菩提心；亦無眾生而能動於眾生界者；乃至無一眾生於色動，及受、想、行、識動；乃至無一眾生於身見、疑、戒取等動；亦無眾生於過去、未來、現在想動；無有眾生於殺、盜、婬、妄語、兩舌、惡口、綺語、貪欲、瞋恚、邪見等動；乃至不見眾生於諸邪有而能動者；我亦不見眾生修行布施、持戒、忍辱、精進、禪定、智慧；不見眾生於眾生想，壽命想，父母想，兄弟想，妻子男女想，晝夜想，一月想，半月想，歲數想，劫想，施想，戒想，忍辱想，精進想，禪定想，智慧想，力無畏想，五根想，七覺意想，八正道想，佛想，法想，僧想，菩提想，無礙想，一切法不動想，無有眾生於此諸想而能動者；波旬勿生憂惱，歡喜而去。」",
    "T09n0267_003:0244c07_23": "爾時波旬聞是語已，離諸憂惱，便大歡喜，即於此處還復壯年，并以天華而散佛上，遶佛三匝，於世尊前，而說偈言：「我今心歡喜，　　救世三佛陀；　佛所說無異，　　真實不虛妄。」",
    "T09n0267_003:0244c13_0": "爾時波旬說是偈已，歡喜而去，還於本宮五欲自娛，更不復起擾亂之心。",
    "T09n0267_003:0244c14_1": "魔去不久，爾時大地六種震動。",
    "T09n0267_003:0244c15_2": "阿難白佛言：「世尊！",
    "T09n0267_003:0244c15_3": "今此大地，以何因緣六種震動，非魔力耶？」",
    "T09n0267_003:0244c16_4": "佛言：「是我神力為遣魔故，令此大地六種震動。",
    "T09n0267_003:0244c17_5": "爾時有六十四百千眾生，得無生法忍，是故大地六種震動。」",
    "T09n0267_003:0244c19_6": "阿難白佛言：「世尊！",
    "T09n0267_003:0244c19_7": "頗有眾生起疑惑不？」",
    "T09n0267_003:0244c20_0": "佛言：「復有十億眾生，心生疑惑：『我等今者，無謬聞乎？』",
    "T09n0267_003:0244c21_1": "各皆迷亂，不識四方，從何而來？",
    "T09n0267_003:0244c21_2": "以癡冥故，悉不相見。」",
    "T09n0267_003:0244c22_3": "爾時阿難白佛言：「唯願世尊，當疾哀愍為彼眾生作大照明令離疑惑。",
    "T09n0267_003:0244c23_4": "如來所說假名法相，若不可知悉墮地獄。」",
    "T09n0267_003:0244c24_5": "阿難白佛言：「世尊！",
    "T09n0267_003:0244c25_6": "如來何故令此魔王心得少惱歡喜而去？",
    "T09n0267_003:0244c26_7": "『都無一人住於菩提，亦無眾生能動眾生界，於色、受、想、行、識亦無能動，乃至身見一切取相六十二見，過去、未來、現在種種相動者，亦無眾生於殺、盜、婬、妄語、惡口、兩舌、綺語、貪、瞋、恚、邪見等動者。』",
    "T09n0267_003:0245a01_8": "何故如來作如是慰喻魔王波旬言？",
    "T09n0267_003:0245a02_9": "『無眾生修行布施、持戒、忍辱、精進、禪、智，乃至無眾生、壽命、父母、兄弟、妻子、男女、晝夜等想，亦無一月、半月、歲數、時節、諸劫之想。』",
    "T09n0267_003:0245a05_10": "如來何故作如是說，慰喻波旬少惱而去？",
    "T09n0267_003:0245a06_11": "『亦無眾生於菩提心想動，於根、力、無畏想動，根、覺、意、道想動，無佛想、法想、僧想、菩提想、無礙想動，菩薩想動。』",
    "T09n0267_003:0245a08_12": "如來何故慰喻波旬少惱而去？",
    "T09n0267_003:0245a09_13": "復言：『當使無一眾生同於法想。』",
    "T09n0267_003:0245a10_0": "世尊何故作如是說？",
    "T09n0267_003:0245a10_1": "唯願如來，為此等眾作大照明，當使未來一切眾生得蒙照明，得照明已，當令此法次第相續使不斷壞。",
    "T09n0267_003:0245a12_2": "若有眾生，深心信解受持是法者，當為是人演其因緣。",
    "T09n0267_003:0245a14_3": "如來何故作如是說？」",
    "T09n0267_003:0245a14_4": "爾時世尊即為無數百千眾生除諸疑惑，重說偈言：「菩提無住處，　　亦無能住者；　以是因緣故，　　說無住菩提。",
    "T09n0267_003:0245a18_0": "　菩提及眾生，　　非一亦非異；　以是因緣故，　　說無住菩提。",
    "T09n0267_003:0245a20_0": "　眾生本不動，　　其界亦復然；　是法無成就，　　究竟無所得。",
    "T09n0267_003:0245a22_0": "　眾生體相空，　　其界難思議；　無有能動者，　　惟一切智知。",
    "T09n0267_003:0245a24_0": "　如所說諸陰，　　眾生無動相；　陰即是眾生，　　無二無住相。",
    "T09n0267_003:0245a26_0": "　陰以空為體，　　性相即不動；　若無相可取，　　云何有動者？",
    "T09n0267_003:0245a28_0": "　是故知諸陰，　　亦無有動相；　言說永寂滅，　　無相亦無體。",
    "T09n0267_003:0245b01_0": "　身即是陰相，　　陰即名行處；　非行處而行，　　說陰名為空。",
    "T09n0267_003:0245b03_0": "　所說空界者，　　不生亦不起；　如是同於陰，　　是名不可動。",
    "T09n0267_003:0245b05_0": "　身見相無體，　　亦無法可得；　不得故無動，　　我今如是說。",
    "T09n0267_003:0245b07_0": "　不取眾生相，　　究竟無所住；　亦無有心相，　　形處不可得。",
    "T09n0267_003:0245b09_0": "　若說於諸見，　　現示六十二；　如是眾生等，　　亦如水中像。",
    "T09n0267_003:0245b11_0": "　諸見同水像，　　六十二亦然；　無我無所有，　　其性不可動。",
    "T09n0267_003:0245b13_0": "　過去及未來，　　現在亦復爾；　無相無所有，　　皆如炎水像。",
    "T09n0267_003:0245b15_0": "　是名為無我，　　不得眾生想；　眾生不可動，　　亦無能動者。",
    "T09n0267_003:0245b17_0": "　譬如殺生者，　　處生死曠野；　亦住於寂滅，　　是名為不動。",
    "T09n0267_003:0245b19_0": "　欲令眾生動，　　眾生不可得；　實無有眾生，　　是名說不動。",
    "T09n0267_003:0245b21_0": "　菩提無有斷，　　亦無有能度；　是故當勤修，　　不得於動者。",
    "T09n0267_003:0245b23_0": "　法施不思議，　　度過去眾生；　應當勤修習，　　是名不可動。",
    "T09n0267_003:0245b25_0": "　度脫於邪欲，　　亦不得邪想；　應當勤修習，　　是名不可動。",
    "T09n0267_003:0245b27_0": "　妄語諸眾生，　　為令得解脫；　當發大精進，　　如彼不動相。",
    "T09n0267_003:0245b29_0": "　惡口及兩舌，　　綺語亦復然；　如是平等相，　　如炎無所有。",
    "T09n0267_003:0245c02_0": "　諸法皆如是，　　亦無依止處；　猶如呼聲響，　　善知寂滅相。",
    "T09n0267_003:0245c04_0": "　過去諸無明，　　著我故生憂；　若證於無我，　　是名為不動。",
    "T09n0267_003:0245c06_0": "　能知煩惱害，　　體性本無相；　無相即菩提，　　是名為不動。",
    "T09n0267_003:0245c08_0": "　深證諸邪見，　　得修於正智；　離邪見叢林，　　是名為不動。",
    "T09n0267_003:0245c10_0": "　若心得無欲，　　現受寶女抱；　乃至諸童女，　　智者所遠離。",
    "T09n0267_003:0245c12_0": "　以邪相持戒，　　而不捨正法；　智者無心意，　　惟求於聖道。",
    "T09n0267_003:0245c14_0": "　是名修法忍，　　顯示於外道；　無心而行忍，　　亦不近涅槃。",
    "T09n0267_003:0245c16_0": "　外道自顯異，　　五熱為精進；　非智所修學，　　苦行非菩提。",
    "T09n0267_003:0245c18_0": "　外道所說定，　　取相為行處；　非佛所讚歎，　　亦不令他學。",
    "T09n0267_003:0245c20_0": "　菩薩無所畏，　　能攝諸眾生；　以是因緣說，　　取相所不動。",
    "T09n0267_003:0245c22_0": "　非取著所攝，　　能生菩提心；　菩提不取相，　　是故不能動。",
    "T09n0267_003:0245c24_0": "　父母兄弟等，　　姊妹及妻子；　譬如於幻化，　　是故不能動。",
    "T09n0267_003:0245c26_0": "　一切取相法，　　皆悉無所有；　若住無所有，　　是故不能動。",
    "T09n0267_003:0245c28_0": "　若有晝夜想，　　一月及半月；　如是一切想，　　如炎水中像。",
    "T09n0267_003:0246a01_0": "　布施及持戒，　　修忍辱精進；　皆起於取著，　　是相則為動。",
    "T09n0267_003:0246a03_0": "　菩薩大勢力，　　禪定修智慧；　若有無畏想，　　一切想非想。",
    "T09n0267_003:0246a05_0": "　覺意及正道，　　本有菩提想；　愚癡之所起，　　智者則遠離。",
    "T09n0267_003:0246a07_0": "　佛及眾法想，　　乃至有僧想；　如是種種想，　　皆說為動想。",
    "T09n0267_003:0246a09_0": "　菩提名無想，　　種智即菩提；　遠離如是想，　　菩提難思議。",
    "T09n0267_003:0246a11_0": "　是故作是說，　　來者如水像；　若動彼想已，　　則不遠菩提。",
    "T09n0267_003:0246a13_0": "　菩提與眾生，　　一切法如如；　故我如是說，　　不知惡魔心。」",
    "T09n0267_003:0246a15_0": "佛次第說遣魔偈已，十億眾生斷除疑惑得法照明，於一切法得無生忍。",
    "T09n0267_003:0246a16_1": "得是忍已，十億眾生，住於佛前，而說偈言：「佛道難思議，　　最勝之第一；　故號為世尊，　　除疑蒙安慰。",
    "T09n0267_003:0246a20_0": "　一切皆照明，　　安住於佛道；　神光遍十方，　　見無數億佛。",
    "T09n0267_003:0246a22_0": "　見佛得聞法，　　色相莊嚴身；　除穢得淨智，　　救世能度者。",
    "T09n0267_003:0246a24_0": "　於億福田中，　　佛福田最勝；　隨佛所住處，　　無上救世尊。」",
    "T09n0267_003:0246a26_0": "爾時十億眾生，聞說偈已，皆以盛服，供養於佛及供養法，作如是言：「當令一切眾生，悉聞是法，皆共來集。」",
    "T09n0267_003:0246a28_1": "爾時阿難白佛言：「世尊！",
    "T09n0267_003:0246a28_2": "轉是遣魔法輪，諸族姓男女得聞是已，皆悉解脫信受無疑得幾所福？」",
    "T09n0267_003:0246b01_3": "佛言：「阿難！",
    "T09n0267_003:0246b01_4": "若族姓男女，日初出時，親近供養恭敬尊重讚歎百佛，於中時親近供養百佛，乃至晡時供養百佛，於初夜時供養百佛，於中夜時供養百佛，於後夜時供養百佛；以眾妙樂具最上衣服，於二萬歲供養於佛；日常六時尊重讚歎，行、住、坐、臥修行供養，初不暫息。",
    "T09n0267_003:0246b07_5": "阿難！",
    "T09n0267_003:0246b07_6": "於汝意云何？",
    "T09n0267_003:0246b07_7": "得福多不？」",
    "T09n0267_003:0246b08_8": "阿難言：「得福甚多，不可以譬喻知其限數。」",
    "T09n0267_003:0246b09_9": "佛言：「阿難！",
    "T09n0267_003:0246b09_10": "若族姓男女，得聞如是遣魔章句，其義次第聞已，復能信解不生疑惑，是人功德倍多於彼。」",
    "T09n0267_003:0246b11_11": "◎不退轉法輪經卷第三癸卯歲高麗國大藏都監奉勅彫造"
}