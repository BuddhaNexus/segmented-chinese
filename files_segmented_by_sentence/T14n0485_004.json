{
    "T14n0485_004:0691b06_0": "無所有菩薩經卷第四",
    "T14n0485_004:0691b08_0": "隋天竺三藏闍那崛多等譯",
    "T14n0485_004:0691b09_0": "爾時王舍城中，頻婆娑羅王而有一女，欲出遊時，頻婆娑羅王勅諸侍女其數一千：「汝等已為我女眷屬，共相圍遶於彼之處。",
    "T14n0485_004:0691b11_1": "王所飲食，汝等常食，汝等常飲。」",
    "T14n0485_004:0691b12_2": "彼王舍城，多有婦女其數一千，聞此語已，種種瓔珞莊嚴自身。",
    "T14n0485_004:0691b13_3": "彼諸婦女，見是希有可喜諸花，身心喜悅不能自勝，欲取彼華遂不能取不能遠離，申手欲取，去華一尺而不能及，見彼諸華皆悉向於毘福羅山去而不住。",
    "T14n0485_004:0691b18_0": "爾時，眾人及千婦女，及與頻婆羅王女，從王舍城次第而出。",
    "T14n0485_004:0691b19_1": "彼諸華等在眾人前微行而進，眾亦不知行與不行，彼諸人眾作如是念：「此華近手而不能取。」",
    "T14n0485_004:0691b21_2": "時彼諸華一切皆上毘福羅山，彼諸男女亦上彼山。",
    "T14n0485_004:0691b22_3": "既上山已，見於如來、阿羅訶、三藐三佛陀，無量百千大眾圍遶而為說法。",
    "T14n0485_004:0691b25_0": "爾時，二十八女姊妹，合掌佛前勸請世尊。",
    "T14n0485_004:0691b25_1": "時頻婆娑羅王女，及見彼等一切諸女，亦見彼等諸女姊妹勸請世尊。",
    "T14n0485_004:0691b27_2": "作如是言：「此諸婦女，何故合掌在世尊前？",
    "T14n0485_004:0691b28_3": "何所求請？",
    "T14n0485_004:0691b28_4": "欲求何願？」",
    "T14n0485_004:0691b28_5": "即聞空聲，而語之曰：「此等欲見無所有菩薩身，唯除佛身於三界中無能勝者。」",
    "T14n0485_004:0691c01_6": "彼等同聲咸作是言：「我等願見彼菩薩身。」",
    "T14n0485_004:0691c02_7": "說是語已，彼諸華等，即便在彼眾人手中，即以此華散如來上，作如是言：「唯願，世尊！",
    "T14n0485_004:0691c04_8": "示於我等無所有菩薩身。」",
    "T14n0485_004:0691c05_9": "爾時，世尊告無所有菩薩言：「善男子！",
    "T14n0485_004:0691c06_0": "汝可示現圓滿自身，令多眾生見汝身已種菩提因，亦當如汝於多百千諸如來所當種善根。」",
    "T14n0485_004:0691c09_0": "爾時，無所有菩薩即現其身。",
    "T14n0485_004:0691c09_1": "爾時，大地皆悉震動，安隱潤澤，無有眾生恐怖毛豎，一切音樂不鼓自鳴，於虛空中雨眾天華，於一切處天香人香皆自然燒。",
    "T14n0485_004:0691c12_2": "爾時，無所有菩薩示現如是具足色身。",
    "T14n0485_004:0691c13_3": "彼現身時，諸女人眾皆生愛樂，一一婦人皆作是念：「是無所有菩薩！",
    "T14n0485_004:0691c14_4": "唯與於我共相娛樂。」",
    "T14n0485_004:0691c15_5": "各現於前，亦復不知彼神通化，各稱其願，於毘福羅山叢林樹下。",
    "T14n0485_004:0691c16_6": "「我於此處歡喜受樂，我等未曾得聞如是諸妙音聲諸色香等，我等今者荷世尊恩。」",
    "T14n0485_004:0691c18_7": "彼諸女等各一樹下，七寶輦輿一切果報，皆悉具足歡喜受樂，一切所須悉皆備足，不復更念歸還之想，彼等如是受歡喜樂七日七夜。",
    "T14n0485_004:0691c22_0": "爾時，世尊為諸眾生更說法要：「若有不見彼菩薩身，皆由善根未得成熟，雖望欲見終不可得，莫知何事。」",
    "T14n0485_004:0691c24_1": "彼等見者過七日已，見彼菩薩身漸毀壞無有精光，受用果報皆沒不現唯見一樹，彼等菩薩漸漸不現亦無住處。",
    "T14n0485_004:0691c26_2": "彼即聞於空中聲言：「諸善男子！",
    "T14n0485_004:0691c27_3": "此是諸行真實體性，汝等不應起常有想，汝等可捨女人身想，應當願求丈夫之身、無等等身、諸佛之身。",
    "T14n0485_004:0692a01_0": "汝等可發阿耨多羅三藐三菩提心受丈夫身。」",
    "T14n0485_004:0692a02_1": "彼諸女人聞是聲已，於剎那時心住寂靜，見如來像具三十二大人之相。",
    "T14n0485_004:0692a03_2": "彼等見已，皆作是言：「願我當得如是妙身，無有染著無染著處，如此佛身寂靜無惱。」",
    "T14n0485_004:0692a05_3": "彼諸女人說是語時，彼諸女人悉轉女身得丈夫身，唯除往昔發願供養是無所有菩薩等者，乃至道場，然後我當轉於女身，以如是故不轉女身。",
    "T14n0485_004:0692a08_4": "所有轉身得男身者端正可憙，世間天人皆悉愛敬。",
    "T14n0485_004:0692a11_0": "爾時，佛像忽然不現，唯見世尊釋迦牟尼。",
    "T14n0485_004:0692a11_1": "爾時，諸女得男身者而白佛言：「希有世尊！",
    "T14n0485_004:0692a12_2": "甚奇！",
    "T14n0485_004:0692a13_0": "甚特！",
    "T14n0485_004:0692a13_1": "乃有如是幻化戲者，昔未曾聞。",
    "T14n0485_004:0692a13_2": "諸凡夫等心意迷惑，未曾安定如壓油輪，彼不能住近善知識。",
    "T14n0485_004:0692a15_3": "世尊！",
    "T14n0485_004:0692a15_4": "若有親近於善知識供養承事，以善知識威神力故，我於今者轉離女身得五神通。",
    "T14n0485_004:0692a17_5": "「世尊！",
    "T14n0485_004:0692a17_6": "我今憶念往昔多千佛所，與善知識同種善根自捨身命，為令我等生諸善根，復示彼等諸佛世尊，為說在家諸過患事，方便讚歎出家功德，諸勝妙事。",
    "T14n0485_004:0692a20_7": "我等已經爾許多時近善知識，從爾已來未曾復生諸惡趣中，我於過去未逢教師教示我故，恒常流轉人天馳逐受諸苦惱。",
    "T14n0485_004:0692a23_8": "「世尊！",
    "T14n0485_004:0692a23_9": "我今假使能以恒河沙等諸世界中用滿七寶，或已自身具足滿已施善知識。",
    "T14n0485_004:0692a25_10": "雖作是事猶不能報善知識恩。",
    "T14n0485_004:0692a26_11": "所以者何？",
    "T14n0485_004:0692a26_12": "由是神力而令我等，當於世間而得作佛，開現成就我等佛剎，皆因此等善知識故，教示我等詣諸佛所種諸善根，教行種種疾利方便，教我等入深法行中。",
    "T14n0485_004:0692b01_0": "或出愛語，或示訶責，或言清涼，或說熱惱，或有逼迫，如是教示，一切樂具一切利養皆悉捨已，彼等眾生難得值遇，彼等眾生未有所辯。",
    "T14n0485_004:0692b04_1": "若不得是善知識者，唯除如來，我等無有別善知識，如無所有菩薩摩訶薩者。」",
    "T14n0485_004:0692b06_0": "爾時，無所有菩薩摩訶薩告諸女人轉男身者：「善男子等！",
    "T14n0485_004:0692b07_1": "我今非但獨為汝等作善知識，我亦為於一切眾生作善知識。",
    "T14n0485_004:0692b08_2": "善男子等！",
    "T14n0485_004:0692b08_3": "若有眾生能知無所有菩薩，為眾生作利益成就，彼等眾生更不承事諸餘師友，彼等眾生即忘飲食，不生疑退無有愛欲，而於我所晝夜親近。",
    "T14n0485_004:0692b12_4": "所以者何？",
    "T14n0485_004:0692b12_5": "我今教於一切眾生和合善根，令住一切世間出世具足事中，令入無量波羅蜜中，令入一切諸功德中，令住無濁無障淨處無顛倒處，不現一切諸有相中住無行處，樂修一切身心薰習具足法中。",
    "T14n0485_004:0692b16_6": "我已曾令無量眾生，住如是法善巧智中，我今實語無有異言，佛自證知，諸天世人而作證明。」",
    "T14n0485_004:0692b19_0": "佛言：「善男子！",
    "T14n0485_004:0692b19_1": "如是如是，如汝所言。」",
    "T14n0485_004:0692b19_2": "爾時大眾，佛神力故即見東方，南西北方，有千諸佛。",
    "T14n0485_004:0692b21_0": "爾時，世尊告諸大眾作如是言：「諸善男子！",
    "T14n0485_004:0692b21_1": "汝今見此諸佛已不？」",
    "T14n0485_004:0692b22_2": "彼言：「世尊！",
    "T14n0485_004:0692b22_3": "我等皆見。」",
    "T14n0485_004:0692b22_4": "佛復告言：「此等已令此善男子，成熟如是阿耨多羅三藐三菩提。」",
    "T14n0485_004:0692b24_5": "彼等更復歡喜踊躍，作如是言：「世尊！",
    "T14n0485_004:0692b25_6": "我等今世現轉女身已得男身。",
    "T14n0485_004:0692b26_7": "世尊！",
    "T14n0485_004:0692b26_8": "是故我今深信此事，解知此事念持此事無有疑惑。",
    "T14n0485_004:0692b27_9": "世尊！",
    "T14n0485_004:0692b27_10": "我今已得入於佛大神通，漸次少分，皆由於是無所有菩薩神通力故。",
    "T14n0485_004:0692b29_11": "願我當得諸佛神通皆悉開現，願當共此於諸佛所種諸善根，當得一切功德具足。」",
    "T14n0485_004:0692c02_0": "爾時，彼諸菩薩摩訶薩，心作是念：「所有身者，五陰聚合不可得，以名字所說而有可聞。",
    "T14n0485_004:0692c03_1": "我等云何而能共彼種於善根？」",
    "T14n0485_004:0692c05_0": "爾時，世尊知彼菩薩心之所念，告無所有菩薩摩訶薩言：「善男子！",
    "T14n0485_004:0692c06_1": "汝今應為此諸菩薩摩訶薩等說五陰聚和合身事，汝今應為此等菩薩顯示五陰和合之身，此等聞已當壞我見，更復當近於佛菩提。」",
    "T14n0485_004:0692c10_0": "爾時，眾中有一菩薩名曰愛語，而白佛言：「世尊！",
    "T14n0485_004:0692c11_1": "今者見何事故，如來阿羅訶三藐三佛陀，自不解釋，而當勸彼無所有菩薩解釋？」",
    "T14n0485_004:0692c12_2": "佛言：「善男子！",
    "T14n0485_004:0692c13_3": "此眾如是於無所有，長夜隨順流注歸向，是故我今勸此菩薩摩訶薩說。」",
    "T14n0485_004:0692c15_0": "爾時，無所有菩薩白佛言：「世尊！",
    "T14n0485_004:0692c15_1": "我今欲說，如我所見，如佛色空，我色亦爾；如佛色，一切眾生色亦爾；如眾生色，一切樹林藥草色亦爾；如一切樹林藥草色，彼一切界和合聚色亦爾。",
    "T14n0485_004:0692c19_2": "所有空色及我色、如來色、一切眾生色、一切樹林藥草等色、一切界和合聚色，無有二相。",
    "T14n0485_004:0692c21_3": "無知無動無生，無等無有等等，無行無說，非法非非法，非法界非不法界所攝，非空非非空。",
    "T14n0485_004:0692c23_4": "眾生愚癡不知不覺，虛妄貪著慳悋嫉妬，不能拔出虛妄毒箭，於慳妬中忘失恩義，無明網覆遠善知識多有疑惑。",
    "T14n0485_004:0692c25_5": "於如此法不能聽受當作障礙，不能受持讀誦修行而有觸證。",
    "T14n0485_004:0692c27_6": "「有諸菩薩智慧善巧，猶如虛空無所著者，於諸世間所有法中不得法想，況復餘想？",
    "T14n0485_004:0692c29_0": "彼等能入於此法行。",
    "T14n0485_004:0692c29_1": "諸少智者於無色中或作是想，悕望欲入此法行中，於無色中妄起行想，略說乃至受想行識中，如是作如色所作，如虛空識，我識亦爾；如彼識，如來識亦爾；如如來識，彼識一切眾生識亦爾；如一切眾生識，彼識一切樹林藥草識亦爾；如一切樹林藥草識，一切界和合識亦爾。",
    "T14n0485_004:0693a06_2": "其虛空識及以我識、如來識、一切眾生識、一切樹林藥草識、一切界和合識，無二相。",
    "T14n0485_004:0693a08_3": "不可知，不可分別，不生，無等等，無行，不可作名字，非法非非法，非法界非非法界所攝，非虛空非非虛空。",
    "T14n0485_004:0693a11_4": "眾生愚癡不覺不知，無智少智少聞，嫉妬慳貪或著，妬嫉結縛無明網覆，為惡知識之所攝者各自迷惑，欲聞是法而作障礙，不能受持讀誦修行而有解證。",
    "T14n0485_004:0693a14_5": "「有諸菩薩善巧智慧無所住著，於一切法不得法想，何況餘想？",
    "T14n0485_004:0693a16_6": "彼等能於此行中行。",
    "T14n0485_004:0693a16_7": "諸小智等，於此法行所不能知。」",
    "T14n0485_004:0693a17_8": "說此五種色等平等出離諸行無有壞散無別法時，大地震動虛空雨華。",
    "T14n0485_004:0693a19_0": "爾時，難調菩薩摩訶薩白佛言：「世尊！",
    "T14n0485_004:0693a19_1": "何因何緣大地震動虛空雨華？」",
    "T14n0485_004:0693a20_2": "佛告難調菩薩摩訶薩言：「善男子！",
    "T14n0485_004:0693a21_3": "此是由彼說五陰空，無二無別，無有所住，無可言說，無有藏積，無有散壞，無有邊量，不樂顛倒。」",
    "T14n0485_004:0693a23_4": "說是諸佛自在處時，有百千億那由他數諸天，皆得無生法忍。",
    "T14n0485_004:0693a24_5": "於此眾中，諸比丘、比丘尼、優婆塞、優婆夷五千人等，皆亦得於無生法忍，於未來世當得作佛，號曰不可說陰聚所生如來、應供、正遍知，當出於世，劫名無住，以此因緣大地震動而雨眾華。",
    "T14n0485_004:0693b01_0": "爾時，女人得男身者皆共同聲，而說偈言：「虛妄非虛妄，　　虛妄虛妄愛，　如實知此等，　　是故皆授記。",
    "T14n0485_004:0693b04_0": "　我等知如是，　　一切皆虛妄，　今得丈夫身，　　我等皆具足。",
    "T14n0485_004:0693b06_0": "　我聞虛妄已，　　知解不生疑，　如是還虛妄，　　實無有知說。",
    "T14n0485_004:0693b08_0": "　無實無實中，　　誘誑諸眾生，　不知無實故，　　無所有教說。",
    "T14n0485_004:0693b10_0": "　於中無所減，　　亦無有增益，　於中無示現，　　但以假名說。",
    "T14n0485_004:0693b12_0": "　平等無危險，　　說無有散處，　既無有等等，　　何況有勝者？",
    "T14n0485_004:0693b14_0": "　其色似色形，　　其色色色故，　若知色虛妄，　　無有可實者。",
    "T14n0485_004:0693b16_0": "　受似於觸形，　　以受故為受，　知受虛妄已，　　彼無有可實。",
    "T14n0485_004:0693b18_0": "　想為欲想者，　　其識以想現，　知想虛妄已，　　彼無真實處。",
    "T14n0485_004:0693b20_0": "　諸行無自在，　　假名示現行，　知諸行虛妄，　　彼無有真實。",
    "T14n0485_004:0693b22_0": "　識以了知義，　　是故示現識，　若知識虛妄，　　恒常如虛空。",
    "T14n0485_004:0693b24_0": "　如是皆虛妄，　　所有世憂愁，　彼愚輩不知，　　以住我見故。",
    "T14n0485_004:0693b26_0": "　彼等無所安，　　彼等無所遣，　彼無有住處，　　愚輩而不知。",
    "T14n0485_004:0693b28_0": "　此法不易知，　　寂滅句難解，　住懈怠我想，　　為惡作所覆，　不見無所有，　　不聞彼所說，　無所可說處，　　於中無所置。」",
    "T14n0485_004:0693c03_0": "爾時，諸女轉男身者說此偈已，供養佛故五體投地，頂禮佛足。",
    "T14n0485_004:0693c04_1": "而說偈言：「南無最大力，　　一切世無上，　世尊有大恩，　　其等無所著。」",
    "T14n0485_004:0693c07_0": "說是偈已，禮敬世尊合掌而住。",
    "T14n0485_004:0693c07_1": "爾時，世尊告長老阿難：「汝受持此無所有所問，我今說法，廣為人說光顯此法。",
    "T14n0485_004:0693c09_2": "阿難！",
    "T14n0485_004:0693c09_3": "汝為何等眾生當令聞此法本之者，彼等聞已能廣解義文句莊嚴，彼等皆當決定阿耨多羅三藐三菩提。",
    "T14n0485_004:0693c12_0": "若雖得聞而不解義，於後漸次亦當如是，解其義趣修行觸證，於多百千那由他數諸如來所種諸善根。",
    "T14n0485_004:0693c14_1": "所以者何？",
    "T14n0485_004:0693c14_2": "其無所有菩薩有如是願。」",
    "T14n0485_004:0693c16_0": "爾時，眾中有諸女等住於大乘，而白佛言：「世尊！",
    "T14n0485_004:0693c17_1": "何用勸請阿難受持此法？",
    "T14n0485_004:0693c17_2": "所以者何？",
    "T14n0485_004:0693c17_3": "我今已受如此法本，習誦通利。",
    "T14n0485_004:0693c18_4": "世尊！",
    "T14n0485_004:0693c18_5": "我今聞此法本，於未來世當為他說，於阿僧祇百千那由他劫中光顯此法。」",
    "T14n0485_004:0693c21_0": "爾時，眾中有百比丘、六百比丘尼，二百優婆塞、優婆夷，復有那由他數諸天子等，以諸雜華散世尊已，作如是言：「世尊！",
    "T14n0485_004:0693c23_1": "此修多羅而能照明一切諸法如實顯示。",
    "T14n0485_004:0693c24_2": "世尊！",
    "T14n0485_004:0693c24_3": "我今得聞此法本已，即能受持讀誦通利，猶如明鏡見其面像。",
    "T14n0485_004:0693c26_4": "如是，如是，我等受持此法本已。",
    "T14n0485_004:0693c26_5": "是故，世尊！",
    "T14n0485_004:0693c27_6": "我等於今及未來世，如此法本，於阿僧祇那由他劫，廣為人說光顯是行。",
    "T14n0485_004:0693c28_7": "當令證覺為諸眾生，令知我等如是利益。",
    "T14n0485_004:0693c29_8": "我住菩提，云何當作？",
    "T14n0485_004:0694a01_9": "為諸眾生一切利益具佛法故。",
    "T14n0485_004:0694a01_10": "世尊！",
    "T14n0485_004:0694a01_11": "我等不貪利養及名聞等，而受此法為眾生說，亦復不為己自身命，但為一切諸眾生等，欲與眾生諸樂具故，欲令近於諸佛法故，為於無量諸眾生等，除滅愛著諸煩惱故。」",
    "T14n0485_004:0694a05_12": "佛言：「善哉！",
    "T14n0485_004:0694a06_13": "善哉！",
    "T14n0485_004:0694a06_14": "善男子等！",
    "T14n0485_004:0694a06_15": "汝今一切善說此法。」",
    "T14n0485_004:0694a06_16": "爾時，海姊妹白佛言：「世尊！",
    "T14n0485_004:0694a07_17": "此無所有菩薩，不起亦不說如此等。",
    "T14n0485_004:0694a08_18": "善男子、善女人等！",
    "T14n0485_004:0694a08_19": "說此法本當光顯故。",
    "T14n0485_004:0694a09_20": "世尊！",
    "T14n0485_004:0694a09_21": "彼當受持正法，亦為一切過去未來現在諸佛所有法行，彼亦受持讀誦通利，亦教他人讀誦通利，若教令知。」",
    "T14n0485_004:0694a12_0": "爾時，無所有菩薩摩訶薩，告海姊妹言：「過阿僧祇百千劫中，彼時有劫，名曰法寶開敷，於彼劫中滿足五百諸佛出世。",
    "T14n0485_004:0694a14_1": "時有一佛最初出世，名難降幢如來、應供、正遍知、明行足、善逝、世間解、無上士、調御丈夫、天人師、佛、世尊。",
    "T14n0485_004:0694a17_0": "於彼時中亦復多有眾生，住於煩惱濁中業障所覆，煩惱增上，貪欲恚癡諸惱增上，含毒所惱。",
    "T14n0485_004:0694a19_1": "善女人！",
    "T14n0485_004:0694a20_0": "「爾時，彼難降幢佛如來、應供、正遍知，我於爾時亦如是問，彼佛如來亦如是解釋，如今世尊釋迦牟尼如來、應、正遍知之所解釋。",
    "T14n0485_004:0694a22_1": "善女人！",
    "T14n0485_004:0694a23_2": "如是次第五千諸佛，亦如是問如此法本，彼諸世尊亦復為我如是解說，如今世尊釋迦牟尼諸釋中王為我解說。",
    "T14n0485_004:0694a25_3": "善姊！",
    "T14n0485_004:0694a25_4": "汝今安意。",
    "T14n0485_004:0694a26_0": "善姊！",
    "T14n0485_004:0694a26_1": "我從今已於未來世，當於無量阿僧祇數諸佛世尊，亦當如是問此法本。",
    "T14n0485_004:0694a27_2": "所有如是諸佛剎中，亦有諸濁煩惱眾生，或有少者，或復倍多有煩惱者。」",
    "T14n0485_004:0694b01_0": "爾時，無所有菩薩摩訶薩說此語時，於剎那頃，彼摩伽陀主頻婆娑羅王，有大勢力四兵圍遶次第漸行，尋彼諸女所行之處來詣佛所。",
    "T14n0485_004:0694b04_1": "到佛所已，頂禮佛足，却住一面。",
    "T14n0485_004:0694b04_2": "佛慰勞已，隨所敷具而就其坐，彼諸大眾亦皆而坐。",
    "T14n0485_004:0694b05_3": "時，頻婆娑羅王白佛言：「世尊！",
    "T14n0485_004:0694b06_4": "我有少女與眾侍女，出遊園林久乃不還，後於園中求覓不得。",
    "T14n0485_004:0694b08_0": "又聞有說向世尊所，今於此眾我復不見。」",
    "T14n0485_004:0694b08_1": "佛告大王：「今會當見。」",
    "T14n0485_004:0694b09_2": "王言：「世尊！",
    "T14n0485_004:0694b09_3": "我今未見。」",
    "T14n0485_004:0694b09_4": "佛言：「大王！",
    "T14n0485_004:0694b10_5": "汝今可問無所有菩薩，當示王處。」",
    "T14n0485_004:0694b10_6": "王言：「世尊！",
    "T14n0485_004:0694b11_7": "其無所有菩薩。",
    "T14n0485_004:0694b11_8": "何者是也？」",
    "T14n0485_004:0694b11_9": "於時，世尊告無所有菩薩言：「汝無所有！",
    "T14n0485_004:0694b12_10": "汝今應報頻婆娑羅王所問諸女行來之處，令此眾知。」",
    "T14n0485_004:0694b14_0": "爾時，無所有菩薩以不現身，告頻婆娑羅王及大眾言：「大王當知，彼諸女等在此眾中。」",
    "T14n0485_004:0694b15_1": "王言：「大士！",
    "T14n0485_004:0694b16_2": "我但聞聲不見汝形。」",
    "T14n0485_004:0694b16_3": "菩薩告言：「大王！",
    "T14n0485_004:0694b17_4": "今者所有諸女聞我名已，一一婦女至於樹下，皆取我身隨意娛樂，取我身已皆捨女身受丈夫身。",
    "T14n0485_004:0694b19_5": "彼等諸女既取我身，成丈夫身，我則無身。」",
    "T14n0485_004:0694b20_6": "然，無所有菩薩告彼諸女丈夫身者言：「汝善男子！",
    "T14n0485_004:0694b21_7": "各各示現自身之德。」",
    "T14n0485_004:0694b21_8": "爾時，諸女得男身者共集一處，具丈夫相端正可憙，作如是言：「我等今者捨於女身，已成如是丈夫之身。」",
    "T14n0485_004:0694b24_9": "爾時，頻婆娑羅王及諸大眾生疑不信。",
    "T14n0485_004:0694b26_0": "爾時，無所有菩薩復作是言：「大王！",
    "T14n0485_004:0694b26_1": "何故及諸人眾猶懷疑惑？",
    "T14n0485_004:0694b27_2": "王今於佛豈不可信？",
    "T14n0485_004:0694b27_3": "若可信者如來現前，王今宜問：『此善男子！",
    "T14n0485_004:0694b28_4": "如是所說有異不耶？』」",
    "T14n0485_004:0694c01_0": "爾時，頻婆娑羅王白佛言：「世尊！",
    "T14n0485_004:0694c01_1": "如是，如是。",
    "T14n0485_004:0694c01_2": "如虛空聲所說以不？",
    "T14n0485_004:0694c02_3": "而不見身。」",
    "T14n0485_004:0694c02_4": "爾時，佛告頻婆娑羅王言：「如是，如是。",
    "T14n0485_004:0694c03_5": "大王！",
    "T14n0485_004:0694c03_6": "皆悉如此菩薩所說。",
    "T14n0485_004:0694c04_7": "大王！",
    "T14n0485_004:0694c04_8": "今者宜信此語莫生疑惑。」",
    "T14n0485_004:0694c04_9": "王聞是語，即起合掌三稱：「善哉！」",
    "T14n0485_004:0694c05_10": "白言：「世尊！",
    "T14n0485_004:0694c05_11": "是誰神力？",
    "T14n0485_004:0694c05_12": "為是菩薩無所有力？",
    "T14n0485_004:0694c06_13": "為當是佛威神之力？」",
    "T14n0485_004:0694c06_14": "佛告王言：「大王！",
    "T14n0485_004:0694c07_15": "當知此是諸女往昔願力。",
    "T14n0485_004:0694c07_16": "彼於往昔於多千佛，教此諸女種諸善根發菩提心，諸佛法中而得成就，故今我所得滿其願。",
    "T14n0485_004:0694c09_17": "大王！",
    "T14n0485_004:0694c10_18": "有諸女人於未來世，亦更教化無量諸女得轉女身。」",
    "T14n0485_004:0694c12_0": "爾時，佛告無所有菩薩言：「善男子！",
    "T14n0485_004:0694c12_1": "汝今可為於此眾人，令此諸女各復本身？」",
    "T14n0485_004:0694c13_2": "爾時，無所有菩薩作如是言：「如我實說，我於無量無邊婦女，令轉女身得丈夫身，皆是實故。",
    "T14n0485_004:0694c15_3": "此等眾生還復女身！」",
    "T14n0485_004:0694c16_4": "說是語時，多有婦女於彼丈夫前有如是形，有如是色如是行住，還復如先所向來者，彼等各各相共言說如前無異。",
    "T14n0485_004:0694c18_5": "彼時，諸女及頻婆娑羅王等生希有心：「云何諸女已轉女身，今已還復女人身耶？",
    "T14n0485_004:0694c20_6": "此諸女人為是實身為當化起？」",
    "T14n0485_004:0694c21_7": "佛言：「大王！",
    "T14n0485_004:0694c21_8": "此等婦女非實非化。",
    "T14n0485_004:0694c22_9": "所以者何？",
    "T14n0485_004:0694c22_10": "大王！",
    "T14n0485_004:0694c22_11": "此善男子於往昔時有如是願。",
    "T14n0485_004:0694c23_12": "若諸婦人見我身者，彼見我身即發是願求轉女身，彼諸婦人所有夫主，更取餘婦還復如是，不增不減如前婦身，可愛端正不相離別。」",
    "T14n0485_004:0694c27_0": "爾時，頻婆娑羅王而白佛言：「希有世尊！",
    "T14n0485_004:0694c27_1": "諸菩薩摩訶薩等，能有如是神通善根。",
    "T14n0485_004:0694c28_2": "世尊！",
    "T14n0485_004:0694c28_3": "一切諸法不可思議，眾生果報不可思議，得禪定者定之境界不可思議。」",
    "T14n0485_004:0695a01_4": "佛言：「如是，如是。",
    "T14n0485_004:0695a01_5": "大王！",
    "T14n0485_004:0695a02_0": "如是，如是。",
    "T14n0485_004:0695a02_1": "大王！",
    "T14n0485_004:0695a02_2": "此有三種不可思議。",
    "T14n0485_004:0695a02_3": "何者為三？",
    "T14n0485_004:0695a03_4": "業幻量幻(梵本少一句)。",
    "T14n0485_004:0695a03_5": "此善男子已覺諸幻已證已觸。",
    "T14n0485_004:0695a04_6": "此善男子即是幻師，是故此等不可取量。」",
    "T14n0485_004:0695a06_0": "爾時，世尊令彼大眾以無所有和合法義，教化言說令得歡喜，令得威神增長教化，令歡喜已，勸言：「汝等！",
    "T14n0485_004:0695a08_1": "各自知時還其所至。」",
    "T14n0485_004:0695a08_2": "時諸人眾各還本處。",
    "T14n0485_004:0695a09_3": "其去未久，有一菩薩名曰生疑，而白佛言：「世尊！",
    "T14n0485_004:0695a10_4": "其無所有菩薩，能為此等眾生，以神通化還令如舊，而不令彼諸眾生等有愛別離。",
    "T14n0485_004:0695a12_5": "世尊！",
    "T14n0485_004:0695a12_6": "此等當作何等利益？」",
    "T14n0485_004:0695a12_7": "佛告生疑菩薩言：「善男子！",
    "T14n0485_004:0695a13_8": "此諸人等所在之處，共此諸女曾轉根者，語言飲食共相娛樂遊行戲樂，種種諸事種種方便，於彼時處令此眾人，於菩提中令得發心近佛法中。",
    "T14n0485_004:0695a16_9": "何以故？",
    "T14n0485_004:0695a16_10": "善男子！",
    "T14n0485_004:0695a17_11": "此無所有菩薩，已於往昔諸如來所，以一切樂具供養尊重，種諸善根皆已具足，發如是願，是故滿願滿分別意。",
    "T14n0485_004:0695a19_12": "此善男子如是教化成熟眾生，教令入於義文字中，所有法體無生之處，無成就處令入令覺，如是教中不令有失，令得成就於佛法故。",
    "T14n0485_004:0695a22_13": "「善男子！",
    "T14n0485_004:0695a22_14": "此無所有菩薩教化眾生，於彼中者無一眾生當向惡趣，無一眾生於所教師過去佛土而不中生。",
    "T14n0485_004:0695a25_15": "善男子！",
    "T14n0485_004:0695a25_16": "彼諸眾生還當如是成就菩提，亦如今者無所有菩薩所成就者。」",
    "T14n0485_004:0695a27_0": "爾時，生疑菩薩從佛世尊聞善說已，除諸疑惑，而說偈言：「眾生聞以得，　　於中方便學，　如是健修習，　　名無所有者。",
    "T14n0485_004:0695b02_0": "　純直心柔和，　　軟意無嫉妬，　亦無有怯弱，　　名無所有者。",
    "T14n0485_004:0695b04_0": "　多文字和合，　　復說如是義，　所有無可見，　　亦當無所觸。",
    "T14n0485_004:0695b06_0": "　無二不可取，　　無餘不可見，　不可說而說，　　法教無有比。」",
    "T14n0485_004:0695b08_0": "爾時，闍那那修多女告生疑菩薩言：「善男子！",
    "T14n0485_004:0695b09_0": "汝承誰力能說此偈？」",
    "T14n0485_004:0695b09_1": "彼即答言：「我身如是，知無所有菩薩身中從出是聲。",
    "T14n0485_004:0695b10_2": "善姊當知，今此偈聲非我身出。」",
    "T14n0485_004:0695b11_3": "爾時，闍那那修多女而白佛言：「希有世尊！",
    "T14n0485_004:0695b12_4": "是無所有菩薩，乃至能得不思議法，皆已具足，能以種種方便開示，彼無所有之處說法。」",
    "T14n0485_004:0695b14_5": "佛告彼言：「如是，如是。",
    "T14n0485_004:0695b14_6": "善女人！",
    "T14n0485_004:0695b14_7": "如汝所說。」",
    "T14n0485_004:0695b16_0": "爾時，兩時無有出生菩薩而白佛言：「世尊！",
    "T14n0485_004:0695b16_1": "我能辯說無所有所問修多羅。」",
    "T14n0485_004:0695b17_2": "佛言：「兩時無有出生菩薩！",
    "T14n0485_004:0695b18_3": "汝今為辯說諸菩薩摩訶薩境界廣境界，無礙無可得，無邊無畔際，發起多聞與利益故。",
    "T14n0485_004:0695b20_4": "以善巧智，如諸菩薩摩訶薩，為自境界增長，無著無可得處，無邊無畔際處。",
    "T14n0485_004:0695b21_5": "諸多聞利益，欲於善巧方便法中，教令建立開現處故，當速成就菩提道故。」",
    "T14n0485_004:0695b24_0": "爾時，兩時無有出生菩薩摩訶薩，而說偈言：「善說此經已，　　正念入禪定，　當覺一切法，　　顯示此經典。",
    "T14n0485_004:0695b27_0": "　令覺一切義，　　及如文字等，　所有修多羅，　　諸佛之所說。",
    "T14n0485_004:0695b29_0": "　顯現一切義，　　彼此皆相見，　無量不思議。",
    "T14n0485_004:0695c01_1": "　　皆經善說處。",
    "T14n0485_004:0695c02_0": "　此經法知已，　　莊嚴義文字，　諸法無缺少，　　一切不思議。",
    "T14n0485_004:0695c04_0": "　陰界諸入等，　　當得方便智，　隨順十二緣，　　一切聲一聲，　一聲一切聲，　　諸聲等和合。",
    "T14n0485_004:0695c07_0": "　於此經覺悟，　　所有諸心者，　眾生所思覺，　　計我所思者，　一切心所因，　　一切皆能知，　是等諸思覺，　　彼無有思處。",
    "T14n0485_004:0695c11_0": "　於此經覺悟，　　亦無有思者，　於自及與他，　　一切悉能知。",
    "T14n0485_004:0695c13_0": "　如心所轉行，　　照諸法如鏡，　說此修多羅，　　於彼此等見。",
    "T14n0485_004:0695c15_0": "　彼等還覺此，　　一切非為一，　不見別多說，　　一切文句離。",
    "T14n0485_004:0695c17_0": "　若見於此經，　　彼為眾生說，　眾生非此彼，　　令彼眾生脫，　住著不動處，　　知一切虛妄。",
    "T14n0485_004:0695c20_0": "　以虛妄為說，　　既知虛妄已，　不著虛妄中，　　無有所生道。",
    "T14n0485_004:0695c22_0": "　諸佛見一切，　　於此無不覺。",
    "T14n0485_004:0695c23_0": "　能覺此經者，　　一切功業處，　呪術醫方智，　　及時智所生，　皆此經覺悟。",
    "T14n0485_004:0695c25_1": "　　一切一切智，　所有不可數，　　彼一切次第，　於此經悉知。",
    "T14n0485_004:0695c27_2": "　　一切見捨已，　眾生所迷惑，　　若知於此經，　不著彼名字。",
    "T14n0485_004:0695c29_3": "　　眾生著令脫，　彼相所覆者，　　此經威力故，　於中得實證。",
    "T14n0485_004:0696a02_4": "　　若學此經者，　彼得一切報，　　天上及人中，　一切功德具。",
    "T14n0485_004:0696a04_5": "　　此是教師法，　此即是父母，　　和上阿闍梨，　亦是善知識。",
    "T14n0485_004:0696a06_6": "　　此知足少欲，　具足諸頭陀，　　此所修資財，　皆為彼當作。",
    "T14n0485_004:0696a08_7": "　　若有大眾生，　欲說多種法，　　應當學此經，　學一切法處。",
    "T14n0485_004:0696a10_8": "　　若有大眾生，　欲說多種法，　　彼應學此經。",
    "T14n0485_004:0696a12_0": "　一切法持處，　　生處皆當得，　少病長壽命，　　常得諸禪定。",
    "T14n0485_004:0696a14_0": "　隨順此經已，　　身常受安樂，　心亦得常樂。",
    "T14n0485_004:0696a15_1": "　　若能證此經，　口業悉具足，　　如是差別法，　彼當得隨順。",
    "T14n0485_004:0696a17_2": "　　若能證此經，　即總持諸經，　　若能如是證，　如此經中說。",
    "T14n0485_004:0696a19_3": "　　彼等皆知經，　諸佛有所說，　　所有諸文字，　所說諸法者。",
    "T14n0485_004:0696a21_4": "　　若聞於此經，　則離於文字，　　諸法離文字，　以文字說法，　　文字非是法，　文字非非法。",
    "T14n0485_004:0696a24_5": "　　彼等於此經，　住於菩提中，　　彼等於此求，　世間最名聞。」",
    "T14n0485_004:0696a27_0": "爾時，兩時無有出生菩薩說此偈已，頂禮世尊右遶三匝，即於佛前沒而不現。",
    "T14n0485_004:0696a29_0": "爾時，眾中有一菩薩名無所續，而白佛言：「世尊！",
    "T14n0485_004:0696b01_1": "此兩時無有出生菩薩，從何而來？」",
    "T14n0485_004:0696b01_2": "佛言：「從如所來，還如是去。」",
    "T14n0485_004:0696b02_3": "彼菩薩言：「世尊！",
    "T14n0485_004:0696b02_4": "彼云何來？",
    "T14n0485_004:0696b03_0": "復云何去？」",
    "T14n0485_004:0696b03_1": "佛言：「如影幻夢焰響虛空，及與空無相無願無作，離欲寂滅無實無像，如是等聚分別遣來。",
    "T14n0485_004:0696b05_2": "汝今語我生於一切，一切眾生，一切菩薩，一切諸佛，亦如影幻夢陽焰響虛空，及空無相無願無作，離欲寂滅涅槃無實。",
    "T14n0485_004:0696b08_0": "彼等所有一切果報，及彼名字，彼等皆是我等所為，彼等及我，一切非一非二，非多非少，亦非有物，不可聞，不共具足，無有能見者，無能知者，無能聞者。",
    "T14n0485_004:0696b11_1": "是故，汝等！",
    "T14n0485_004:0696b11_2": "從我等聽，信解思惟歡喜稱善，彼等無量阿僧祇數，行無實已皆不可得，汝等亦不可得，汝等莫以虛妄誹謗我等，莫毀呰我。",
    "T14n0485_004:0696b14_3": "我等既無，有物無相，無有處所，為他何假須說寧不說勝。",
    "T14n0485_004:0696b15_4": "若有說者，彼還是如彼，此還是如此，如是遣如遣，如是說已如是來。」",
    "T14n0485_004:0696b17_5": "爾時，大眾得聞如是句義已，無色心，無出入息，無物染著，彼等於世尊所，一切樂具皆悉遍滿。",
    "T14n0485_004:0696b19_6": "彼等得本念已，作如是言：「此是本性體真實，無所有，無可證，無所識，如是知已，無知故。",
    "T14n0485_004:0696b21_7": "如是，如是！",
    "T14n0485_004:0696b21_8": "彼從何處有？",
    "T14n0485_004:0696b22_9": "不可作名字。」",
    "T14n0485_004:0696b23_0": "爾時，於上虛空，有無價寶遍滿其間，有菩薩名滅及無出生菩薩，白佛言：「世尊！",
    "T14n0485_004:0696b24_1": "是何瑞相，此無價寶遍滿虛空？」",
    "T14n0485_004:0696b25_2": "佛言：「善男子等！",
    "T14n0485_004:0696b25_3": "有若干菩薩等，聞此無所可證法門得出離已，皆悉已得無生法忍，故現此相。」",
    "T14n0485_004:0696b28_0": "爾時，彼諸一切大眾皆白佛言：「希有世尊！",
    "T14n0485_004:0696b28_1": "善巧能學巧方便智，為欲解脫諸眾生故。",
    "T14n0485_004:0696b29_2": "世尊！",
    "T14n0485_004:0696c01_0": "乃能知此一切無動空無所有，無有眾生本性寂靜。",
    "T14n0485_004:0696c02_1": "然今如來為諸眾生，辯說諸法一切如影，而能勤勞教化眾生。」",
    "T14n0485_004:0696c03_2": "佛言：「如是，如是。",
    "T14n0485_004:0696c03_3": "諸善男子！",
    "T14n0485_004:0696c04_4": "如汝所說。",
    "T14n0485_004:0696c04_5": "諸善男子！",
    "T14n0485_004:0696c04_6": "若無辯說，云何能知影像、幻夢、陽焰、響聲及與虛空無相、無願無作離欲涅槃之法？",
    "T14n0485_004:0696c06_7": "而為虛妄影像等法？」",
    "T14n0485_004:0696c07_0": "爾時，以佛威神力故，於上虛空聞如是聲：「世尊！",
    "T14n0485_004:0696c08_1": "何者是彼影形為影？",
    "T14n0485_004:0696c08_2": "世尊！",
    "T14n0485_004:0696c08_3": "何者是彼乃至虛妄而為影形？",
    "T14n0485_004:0696c09_4": "世尊！",
    "T14n0485_004:0696c09_5": "此一切莊嚴已具足，法本不假莊嚴。",
    "T14n0485_004:0696c10_6": "世尊！",
    "T14n0485_004:0696c10_7": "譬如畫師若畫弟子，善學伎能畫如來像，具足眾相無所缺少。",
    "T14n0485_004:0696c11_8": "更有金巧師，取最勝金作其金鬘而著頂上，然彼形像倍更端正，為一切眾瞻之無厭。",
    "T14n0485_004:0696c13_9": "世尊！",
    "T14n0485_004:0696c13_10": "如是，如是。",
    "T14n0485_004:0696c14_11": "如此法本，具足諸相瞻之無厭。",
    "T14n0485_004:0696c14_12": "世尊今者更倍莊嚴。」",
    "T14n0485_004:0696c15_13": "說是語已，時佛告彼虛空聲言：「譬如巧學幻化之師若幻弟子，善於幻化，幻作男女端正可喜，諸根具足皆共和合，而生子息為作名字。",
    "T14n0485_004:0696c18_14": "影像幻夢陽焰響聲，太虛空等不自在也。",
    "T14n0485_004:0696c19_15": "無相無願無作離欲寂滅涅槃，彼虛妄等增長成就。",
    "T14n0485_004:0696c20_16": "所有作事入深山谷，多有人眾各發大聲，呼諸影像乃至虛空。",
    "T14n0485_004:0696c22_0": "彼出聲已沒而不現，於彼空谷無所染著，彼時眾人求是聲處了不可得。",
    "T14n0485_004:0696c23_1": "如是一切諸煩惱等，如實求之亦不可得，如彼陽焰動搖似水而不可飲，如是響聲陽焰無形像。」",
    "T14n0485_004:0696c26_0": "爾時眾中未證法者，聞此說已皆得證法。",
    "T14n0485_004:0696c26_1": "有二十億那由他等諸天及人，皆悉得於一切法中無所染著。",
    "T14n0485_004:0696c29_0": "爾時，虛空還復出聲，諸天人眾皆悉見聞：「此唯名字所謂影等，乃至虛妄影像等也。",
    "T14n0485_004:0697a01_1": "影像幻化其有所問，如來解釋於先作證。」",
    "T14n0485_004:0697a02_2": "有二十億諸天人等，聞此法已，皆得決定住於阿耨多羅三藐三菩提中，當為成熟諸眾生故而為之友。",
    "T14n0485_004:0697a06_0": "爾時，聞持菩薩白佛言：「世尊！",
    "T14n0485_004:0697a06_1": "當何名此法本？",
    "T14n0485_004:0697a07_0": "我等云何受持？」",
    "T14n0485_004:0697a07_1": "佛言：「此法本名『諸罪無相無捨』，如是受持；『如來自在』，如是名持；『無所有菩薩所問』，如是名持；『說佛大神通』，如是名持；『惡心難調怨讐悔過』，如是名持；『無所有法可示現者』，如是名持；『非不見一切諸法』，如是名持。」",
    "T14n0485_004:0697a12_0": "佛說此經時，其無所有菩薩，及難調怨讐、聞持菩薩，及彼大眾、天、人、阿修羅、乾闥婆等，聞佛所說，歡喜奉行。",
    "T14n0485_004:0697a15_0": "無所有菩薩經卷第四"
}