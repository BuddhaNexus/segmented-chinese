{
    "T16n0658_001:0209a03_0": "寶雲經卷第一",
    "T16n0658_001:0209a05_0": "梁扶南三藏曼陀羅仙譯",
    "T16n0658_001:0209a06_0": "如是我聞：一時佛在伽耶山頂，與大比丘僧七萬人俱——所作已辦，捨諸重擔，其心自在；盡諸有結，正見解脫，皆如大龍善解法界；是法王子能捨利養，善具出家、善受具戒；意所欲者悉得滿足，住涅槃道——唯除阿難在於學地。",
    "T16n0658_001:0209a11_1": "諸大菩薩八萬四千人俱，皆是一生補處，向一切智無有退轉，志求佛地近於彼岸；得阿僧祇諸陀羅尼、逮得諸禪首楞嚴三昧，遊戲神通，大慈大悲遍滿十方乃至無量無邊佛土；行空境界，除諸蓋障、盡三毒根；善遊無相室宅，恒欲救濟一切眾生，善知諸佛世界、得無礙智；心如虛空深廣如海，猶如須彌八風不動、心如蓮華不著塵水、意如真寶內外明徹、如淨真金中無瑕穢。",
    "T16n0658_001:0209a19_2": "其名曰：寶光菩薩、寶掌菩薩、寶印手菩薩、寶天冠菩薩、寶鬘菩薩、寶積菩薩、寶藏菩薩、寶山頂菩薩、寶幢菩薩、金剛胎菩薩、金胎菩薩、寶胎菩薩、功德胎菩薩、淨無垢胎菩薩、如來胎菩薩、智胎菩薩、日胎菩薩、三昧胎菩薩、蓮華胎菩薩、解脫月菩薩、普月菩薩、觀世音菩薩、普賢菩薩、普眼菩薩、蓮花眼菩薩、大眼菩薩、普威儀菩薩、普端嚴菩薩、普行菩薩、知定意菩薩、法意菩薩、勝意菩薩、增長意菩薩、金剛意菩薩、師子神通菩薩、大音聲王菩薩、師子吼意菩薩、深音聲菩薩、無染污菩薩、離一切垢菩薩、月光菩薩、日光菩薩、智光菩薩、智功德菩薩、月功德菩薩、蓮花功德菩薩、寶功德菩薩、文殊師利菩薩，跋陀婆羅等十六賢士，賢劫千菩薩摩訶薩等，彌勒最為上首。",
    "T16n0658_001:0209b05_3": "四天王諸天等，四天王最為上首；忉利諸天等，帝釋最為上首；焰摩天，焰摩天王最為上首；兜率陀天，兜率陀天王最為上首；化樂諸天，化樂天王最為上首；他化自在諸天，他化自在天王最為上首。",
    "T16n0658_001:0209b10_4": "善黨諸天，薩陀最為上首；一切諸梵天王，大梵最為上首；首陀會諸天，摩醯首羅最為上首。",
    "T16n0658_001:0209b12_5": "毘摩質多羅阿修羅王、婆稚阿修羅王、羅睺阿修羅王等無量百千億阿修羅王；阿那婆達多龍王、摩那斯龍王、娑伽羅龍王、難陀龍王、和修吉龍王、德叉迦龍王，如是等百千億諸龍及諸龍子、諸龍綵女。",
    "T16n0658_001:0209b16_6": "如是等百千萬億眾——天、龍、夜叉、乾闥婆、阿修羅、迦樓羅、緊那羅、摩睺羅伽、人非人等百千億眾——皆來集會。",
    "T16n0658_001:0209b19_7": "爾時，伽耶山頂方四由旬，微塵針鋒，虛空及地大眾充滿；悉敷師子座，莊嚴光顯，高一由旬，嚴飾第一；廣半由旬，八千天衣遍布其上。",
    "T16n0658_001:0209b22_8": "地悉平正變為金剛，懸諸繒幡，香汁灑地，無量天花遍滿在中。",
    "T16n0658_001:0209b23_9": "其座左右生諸蓮花大如車輪，百千萬葉，真金為莖，皆以紺琉璃為臺、因陀尼為鬘，香潔適意，觸時快樂，如是妙花以供養佛。",
    "T16n0658_001:0209b26_10": "彼師子座於其四角各生寶樹，高十五里，其樹蔭蓋及半由旬。",
    "T16n0658_001:0209b27_11": "如是莊嚴師子之座，佛坐其上，心意清淨，善轉法輪，降伏魔怨，不為八法之所污染，得無所畏，智辯無滯，心無怯弱猶如師子、意行清淨如明淵池、深廣如海能出眾寶、猶如須彌處於大海、如日盛明照於一切、如月盛滿悉令清淨、雨大法雨如彼龍王、處眾高顯如大梵天。",
    "T16n0658_001:0209c04_12": "無量弟子悉皆調順，無量釋、梵、四天王等瞻仰觀佛，心無高下，能令大眾溫光如日，眾寶莊嚴。",
    "T16n0658_001:0209c07_0": "爾時，世尊身色熙怡，如日溫照一切大眾、如寶莊嚴，頂上放光名曰周遍，普照百千世界，無量諸光以為眷屬，俱照十方，遶佛三匝，光從口入而口無異相。",
    "T16n0658_001:0209c10_1": "譬如淨月明照虛空，然於虛空亦無異相；光從口入亦復如是。",
    "T16n0658_001:0209c11_2": "譬如沙聚，蘇油注中不見增損；佛光入口亦復如是。",
    "T16n0658_001:0209c14_0": "爾時，東方過無量恒河沙世界，有國名蓮華自在，彼世界有佛名蓮華眼如來、應供、正遍知、明行足、善逝、世間解、無上士、調御丈夫、天人師、佛、世尊，為諸菩薩說一乘法。",
    "T16n0658_001:0209c17_1": "彼國無有聲聞、辟支佛名。",
    "T16n0658_001:0209c18_2": "時諸眾生皆得阿鞞跋致，趣向阿耨多羅三藐三菩提。",
    "T16n0658_001:0209c19_3": "此諸眾生無有揣食，唯有法喜、禪悅等食。",
    "T16n0658_001:0209c20_4": "彼國雖有日、月、星辰，不以為明，唯有佛光照於彼土；無有山林、株杌、荊棘，地平如掌。",
    "T16n0658_001:0209c22_5": "彼有菩薩摩訶薩名除一切蓋障，聞其名者一切罪障皆悉除滅。",
    "T16n0658_001:0209c23_6": "時除蓋障菩薩摩訶薩蒙光觸身，即詣蓮華眼佛所，頭面著地為佛作禮，却住一面坐蓮華上。",
    "T16n0658_001:0209c25_7": "復有無量菩薩亦蒙光明往詣佛所，頭面著地頂禮佛足，却坐一面。",
    "T16n0658_001:0209c27_8": "除蓋障菩薩從坐而起，整其衣服，偏袒右肩，右膝著地，合掌向佛而白佛言：「世尊！",
    "T16n0658_001:0209c29_9": "以何因緣有斯光明？",
    "T16n0658_001:0209c29_10": "遇斯光者心意快樂，如是之光從何而來？」",
    "T16n0658_001:0210a01_11": "蓮華眼佛答言：「善男子！",
    "T16n0658_001:0210a02_12": "西方有世界名娑婆，佛號曰釋迦牟尼如來、應供、正遍知、明行足、善逝、世間解、無上士、調御丈夫、天人師、佛、世尊，聞彼佛名皆得阿鞞跋致，如是之光彼佛所放。」",
    "T16n0658_001:0210a05_13": "除蓋障菩薩復白佛言：「世尊！",
    "T16n0658_001:0210a06_14": "以何因緣聞彼佛名皆得阿鞞跋致、趣阿耨多羅三藐三菩提？」",
    "T16n0658_001:0210a07_15": "蓮華眼佛復告除蓋障菩薩言：「彼佛行菩薩道時發大誓願：『若我成佛，聞其名者皆發阿耨多羅三藐三菩提心、得阿鞞跋致。』」",
    "T16n0658_001:0210a10_16": "除蓋障菩薩復白佛言：「世尊！",
    "T16n0658_001:0210a11_17": "若聞彼佛名皆發阿耨多羅三藐三菩提、得阿鞞跋致者，彼國眾生皆已得不？」",
    "T16n0658_001:0210a13_18": "蓮華眼佛答言：「善男子！",
    "T16n0658_001:0210a13_19": "有得、不得。」",
    "T16n0658_001:0210a13_20": "除蓋障菩薩復白佛言：「世尊！",
    "T16n0658_001:0210a14_21": "彼國眾生可不聞耶？」",
    "T16n0658_001:0210a15_0": "蓮華眼佛答言：「善男子！",
    "T16n0658_001:0210a15_1": "亦得聞名。」",
    "T16n0658_001:0210a15_2": "除蓋障菩薩白佛言：「世尊！",
    "T16n0658_001:0210a16_3": "如其聞者，云何有得、不得？」",
    "T16n0658_001:0210a17_0": "蓮華眼佛答言：「善男子！",
    "T16n0658_001:0210a17_1": "彼國眾生悉是阿鞞跋致、亦非阿鞞跋致。」",
    "T16n0658_001:0210a18_2": "除蓋障菩薩白佛言：「世尊！",
    "T16n0658_001:0210a19_3": "云何悉是阿鞞跋致、亦非阿鞞跋致？」",
    "T16n0658_001:0210a19_4": "蓮華眼佛答言：「善男子！",
    "T16n0658_001:0210a20_5": "聞彼佛名者，雖得阿鞞跋致種子因緣，不具行、未滿足，不得受記。",
    "T16n0658_001:0210a21_6": "善男子！",
    "T16n0658_001:0210a22_7": "我今為汝說喻。",
    "T16n0658_001:0210a22_8": "譬如種樹，有其種子離於腐敗、具足生牙因緣，當言為生、為不生耶？」",
    "T16n0658_001:0210a23_9": "除蓋障菩薩白佛言：「世尊！",
    "T16n0658_001:0210a24_10": "是名為生。」",
    "T16n0658_001:0210a24_11": "蓮華眼佛答言：「善男子！",
    "T16n0658_001:0210a25_12": "聞佛名者得其種子，具足因緣便得受記。」",
    "T16n0658_001:0210a26_13": "除蓋障菩薩摩訶薩白佛言：「世尊！",
    "T16n0658_001:0210a27_14": "我欲往娑婆世界禮拜恭敬釋迦牟尼佛。」",
    "T16n0658_001:0210a28_0": "蓮華眼佛即便答言：「善男子！",
    "T16n0658_001:0210a28_1": "今正是時，可往禮拜。」",
    "T16n0658_001:0210a29_2": "彼諸菩薩白佛言：「世尊！",
    "T16n0658_001:0210a29_3": "我等亦當隨從除蓋障菩薩往詣娑婆世界禮拜、恭敬、尊重、讚歎。」",
    "T16n0658_001:0210b02_4": "蓮華眼佛告諸菩薩言：「今正是時，可往詣彼。",
    "T16n0658_001:0210b03_5": "莫生下劣放逸之心。",
    "T16n0658_001:0210b03_6": "何以故？",
    "T16n0658_001:0210b03_7": "彼界眾生多諸貪欲、瞋恚、愚癡，不肯恭敬沙門、婆羅門，好作非法、心意麁弊、惡口罵詈、佷悷難調、慳貪嫉妬、懈怠懶墮、放逸破戒，無量煩惱之所縛纏；於惡生中而為說法。」",
    "T16n0658_001:0210b07_8": "爾時，彼諸菩薩白佛言：「世尊！",
    "T16n0658_001:0210b08_9": "釋迦牟尼佛甚為希有，能於彼惡世界眾生中而為說法。」",
    "T16n0658_001:0210b09_10": "蓮華眼佛答言：「善男子！",
    "T16n0658_001:0210b10_11": "彼佛世尊實為希有。",
    "T16n0658_001:0210b10_12": "如汝所言，常處惡眾生中而為演法。",
    "T16n0658_001:0210b11_13": "彼惡世界能起一念善心者此亦難有。",
    "T16n0658_001:0210b12_14": "何以故？",
    "T16n0658_001:0210b12_15": "清淨世界眾生守信、修善不難；惡世界中，於彈指頃發生信心歸依佛法僧、於彈指頃能修持戒、於彈指頃生離欲心、於彈指頃生於慈悲發阿耨多羅三藐三菩提心，此則甚難。」",
    "T16n0658_001:0210b16_16": "諸菩薩白佛言：「希有。",
    "T16n0658_001:0210b17_17": "世尊！",
    "T16n0658_001:0210b17_18": "希有。",
    "T16n0658_001:0210b17_19": "善逝！」",
    "T16n0658_001:0210b17_20": "爾時，諸菩薩，除蓋障菩薩摩訶薩最為上首。",
    "T16n0658_001:0210b18_21": "爾時，除蓋障菩薩摩訶薩并諸菩薩。",
    "T16n0658_001:0210b19_22": "受佛教已歡喜踊躍，頂禮佛足，各還本坐。",
    "T16n0658_001:0210b20_23": "此諸菩薩有齎寶樹，華果具足——有齎琉璃樹者、有齎頗梨樹者、有齎金樹者、有齎眾寶樹者、有齎華樹者、有齎果樹者、有齎衣雲者、有齎環玔瓔珞者、有齎香雲者、有齎華鬘雲者、有齎寶蓋雲者、有齎寶幢幡雲者、有齎音樂雲者——悉皆來集除蓋障菩薩摩訶薩所，共詣娑婆世界。",
    "T16n0658_001:0210b26_24": "除蓋障菩薩摩訶薩告眾菩薩言：「彼娑婆世界眾生多受苦惱，汝等各各現神通力，令彼眾生使得快樂。」",
    "T16n0658_001:0210b28_25": "時諸菩薩皆言：「唯然。」",
    "T16n0658_001:0210b29_26": "爾時，除蓋障菩薩摩訶薩以神通力身出光明，清淨無垢，遍照娑婆三千大千世界。",
    "T16n0658_001:0210c02_27": "此光能照地獄、餓鬼、畜生、閻羅王趣，諸苦惱者蒙光觸身身受快樂，貪欲、瞋恚悉令除滅，慈心相向猶如父母。",
    "T16n0658_001:0210c04_28": "三千大千世界諸闇冥處，日、月、諸光所不及處，以菩薩光故皆得相見；三千大千世界鐵圍山、大鐵圍山、目真隣陀山、摩訶目真隣陀山及諸餘山幽冥之處，悉蒙光照；上及梵天、下至阿鼻地獄，如是中間光明普照。",
    "T16n0658_001:0210c09_29": "又，諸菩薩皆放身光，蒙其光者，餓者得食、渴者得飲、裸者得衣、貧者得財、盲者能視、聾者能聽、瘂者能言、躄者能行、狂者得正、苦者得樂、諸懷孕者令安隱產，當爾之時，眾苦悉除。",
    "T16n0658_001:0210c13_30": "共諸菩薩俱時而到伽耶山頂，寶網彌覆三千大千世界。",
    "T16n0658_001:0210c15_0": "於虛空中，蓮華雲雨蓮華、妙果雲雨妙果、華鬘雲雨華鬘、香雲雨香、白疊雲雨白疊、末香雲雨末香、衣服雲雨衣服、寶蓋雲雨寶蓋、寶幢雲雨寶幢、寶幡雲雨寶幡，如是眾雲隨種而雨，雨觸身時柔軟快樂。",
    "T16n0658_001:0210c19_1": "爾時，伽耶山坑坎、堆阜自然平坦，諸山、樹木變為寶林，亦作栴檀、沈水及諸香樹，周遍嚴飾。",
    "T16n0658_001:0210c21_2": "百千天樂於虛空中不鼓自鳴，諸樂音中俱出偈頌：「生於林毘羅，　　不由結業有，　挺特無有比，　　我今禮於彼；　心平如虛空，　　至於伽耶山，　我今歸最妙，　　無上勝菩提。",
    "T16n0658_001:0210c27_0": "　坐於道樹下，　　始悟於正覺，　指地以為證，　　魔怨皆退散，　我今到伽耶，　　稽首無垢尊。",
    "T16n0658_001:0211a01_0": "　世間皆幻化，　　亦如沫泡炎，　虛誑如水月；　　法相亦如是，　我今來至此，　　敬禮正智樹。",
    "T16n0658_001:0211a04_0": "　譬如伎藝人，　　能現諸權變，　諸法若干種，　　譬如天馬紅，　稽首禮不動，　　功德之伏藏，　我今從彼來，　　敬禮無上尊。",
    "T16n0658_001:0211a08_0": "　深起大悲心，　　無量百千劫，　修於戒、定、慧，　　積集諸善業，　我今從彼來，　　禮於淨月面。",
    "T16n0658_001:0211a11_0": "　百千億菩薩、　　無量諸天眾，　皆從彼而來，　　為禮除闇尊；　獲得法伏藏，　　慈悲為眾演，　能作利益者，　　最是無等尊；　我今從彼來，　　稽首於正覺。",
    "T16n0658_001:0211a16_0": "　慈悲濟眾生，　　寂靜而憺怕，　蓮華不著水、　　煩惱不染心，　我今來歸命，　　禮此最勝德。",
    "T16n0658_001:0211a19_0": "　清淨身無垢，　　眾相開花敷，　八十好為果，　　世間得依怙，　我今從彼來，　　稽首於寶樹，　具無量枝條，　　我等悉供養。」",
    "T16n0658_001:0211a23_0": "爾時，尊者目連從坐而起，長跪合掌，偏袒右肩白佛言：「世尊！",
    "T16n0658_001:0211a24_1": "我今不見其形而聞眾妙偈頌。」",
    "T16n0658_001:0211a25_2": "佛告目連：「東方過此無量恒河沙佛土蓮華世界，有佛名為蓮華淨眼，今現在彼為大眾說法。",
    "T16n0658_001:0211a27_3": "彼有菩薩摩訶薩名除蓋障，復有無量百千億菩薩，皆來至此娑婆世界，為欲禮拜恭敬於我、至心聽法故，彼諸菩薩造此偈頌。」",
    "T16n0658_001:0211b01_4": "佛語以訖，彼諸菩薩即到佛前，除蓋障菩薩摩訶薩最為上首，皆共頭面頂禮佛足，却住一面，合掌向佛以偈讚曰：「歸命大名稱，　　具足智慧者；　歸命大精進，　　最勝牟尼尊。",
    "T16n0658_001:0211b06_0": "　能拔於三有，　　越渡煩惱岸，　神光照世間，　　歸命無等尊。",
    "T16n0658_001:0211b08_0": "　四方蒙光照，　　周遍悉解脫，　歸命無等稱，　　不動如山王。",
    "T16n0658_001:0211b10_0": "　深廣如大海，　　智慧無有量，　一切諸外道，　　無能擾亂者，　我今稽首禮，　　歸命於法王。",
    "T16n0658_001:0211b13_0": "　第一寂滅道，　　無生亦無滅，　體相如涅槃，　　歸依說法王。",
    "T16n0658_001:0211b15_0": "　能轉法輪者，　　顯現於正道，　安住於真諦，　　開演於涅槃，　而授菩提記，　　善知於法相，　及以煩惱性，　　如說而修行。",
    "T16n0658_001:0211b19_0": "　觀察於律儀，　　貪欲、諸瞋恚、　無量心垢穢、　　一切諸塵障，　於菩提樹下，　　智火悉燒盡，　濟度於眾生，　　自度亦度彼。",
    "T16n0658_001:0211b23_0": "　生死曠野中，　　勉濟諸眾生，　長寢於重昏，　　三有之獄縛。",
    "T16n0658_001:0211b25_0": "　勸令早覺悟，　　趣向歸依處，　當為作親友，　　究竟不放逸。",
    "T16n0658_001:0211b27_0": "　隨從而來者，　　皆住於菩提，　為欲聽正法，　　願時而解說。」",
    "T16n0658_001:0211b29_0": "爾時，除蓋障菩薩摩訶薩偈讚佛已，佛告諸菩薩：「各還本坐。」",
    "T16n0658_001:0211c01_1": "除蓋障菩薩摩訶薩及諸菩薩皆坐蓮華臺上。",
    "T16n0658_001:0211c02_2": "除蓋障菩薩摩訶薩從坐而起，整其衣服，偏袒右肩，右膝著地，合掌向佛而白佛言：「世尊！",
    "T16n0658_001:0211c04_3": "欲有所問，唯願聽許。」",
    "T16n0658_001:0211c04_4": "佛即答言：「若有疑者，隨汝所問，我當為汝分別解說。」",
    "T16n0658_001:0211c06_5": "除蓋障菩薩白佛言：「世尊！",
    "T16n0658_001:0211c06_6": "云何菩薩具足於施、具足於戒、具足於忍、具足精進、具足禪定、具足智慧、具足方便、具足於願、具足於力、具足於智？",
    "T16n0658_001:0211c09_7": "云何菩薩與地等？",
    "T16n0658_001:0211c09_8": "云何菩薩與水等？",
    "T16n0658_001:0211c10_9": "云何菩薩與火等？",
    "T16n0658_001:0211c10_10": "云何菩薩與虛空等？",
    "T16n0658_001:0211c11_0": "云何菩薩如月？",
    "T16n0658_001:0211c11_1": "云何菩薩如日？",
    "T16n0658_001:0211c11_2": "云何菩薩如師子？",
    "T16n0658_001:0211c12_3": "云何菩薩為善調？",
    "T16n0658_001:0211c12_4": "云何菩薩為善御？",
    "T16n0658_001:0211c12_5": "云何菩薩如蓮華？",
    "T16n0658_001:0211c13_6": "云何菩薩得大意？",
    "T16n0658_001:0211c13_7": "云何菩薩得淨意？",
    "T16n0658_001:0211c14_8": "云何菩薩得無疑網心？",
    "T16n0658_001:0211c14_9": "云何菩薩甚深如大海？",
    "T16n0658_001:0211c15_10": "云何菩薩得微細智？",
    "T16n0658_001:0211c15_11": "云何菩薩得隨順辯？",
    "T16n0658_001:0211c16_12": "云何菩薩得無盡辯？",
    "T16n0658_001:0211c16_13": "云何菩薩得淨辯？",
    "T16n0658_001:0211c17_14": "云何菩薩能令眾生得少欲知足？",
    "T16n0658_001:0211c17_15": "云何菩薩得隨應辯？",
    "T16n0658_001:0211c18_16": "云何菩薩作法師？",
    "T16n0658_001:0211c18_17": "云何菩薩得隨順法？",
    "T16n0658_001:0211c19_18": "云何菩薩得善解法界？",
    "T16n0658_001:0211c19_19": "云何菩薩行空境界？",
    "T16n0658_001:0211c20_20": "云何菩薩行無相境界？",
    "T16n0658_001:0211c20_21": "云何菩薩行無願境界？",
    "T16n0658_001:0211c21_22": "云何菩薩行慈？",
    "T16n0658_001:0211c21_23": "云何菩薩行悲？",
    "T16n0658_001:0211c21_24": "云何菩薩行喜？",
    "T16n0658_001:0211c22_25": "云何菩薩行捨？",
    "T16n0658_001:0211c22_26": "云何菩薩得遊戲神通？",
    "T16n0658_001:0211c23_27": "云何菩薩得離八難處？",
    "T16n0658_001:0211c23_28": "云何菩薩得不忘菩提心？",
    "T16n0658_001:0211c24_29": "云何菩薩得宿命智？",
    "T16n0658_001:0211c24_30": "云何菩薩得不離善知識？",
    "T16n0658_001:0211c25_31": "云何菩薩得離惡知識？",
    "T16n0658_001:0211c25_32": "云何菩薩得佛清淨身？",
    "T16n0658_001:0211c26_33": "云何菩薩得金剛身？",
    "T16n0658_001:0211c26_34": "云何菩薩得大商主？",
    "T16n0658_001:0211c27_35": "云何菩薩得善知諸道？",
    "T16n0658_001:0211c27_36": "云何菩薩得示不顛倒道？",
    "T16n0658_001:0211c28_37": "云何菩薩常得定心？",
    "T16n0658_001:0211c29_0": "云何菩薩得糞掃衣？",
    "T16n0658_001:0211c29_1": "云何菩薩得三衣？",
    "T16n0658_001:0211c29_2": "云何菩薩得旃衣？",
    "T16n0658_001:0212a01_3": "云何菩薩得乞食法？",
    "T16n0658_001:0212a01_4": "云何菩薩得一坐食法？",
    "T16n0658_001:0212a02_5": "云何菩薩得一受食法？",
    "T16n0658_001:0212a02_6": "云何菩薩得非食後食？",
    "T16n0658_001:0212a03_7": "云何菩薩得阿練若行？",
    "T16n0658_001:0212a03_8": "云何菩薩得樹下坐？",
    "T16n0658_001:0212a04_9": "云何菩薩得露地坐？",
    "T16n0658_001:0212a04_10": "云何菩薩在塚間行？",
    "T16n0658_001:0212a05_11": "云何菩薩常坐不臥？",
    "T16n0658_001:0212a05_12": "云何菩薩能隨敷坐？",
    "T16n0658_001:0212a06_13": "云何菩薩善知教授禪法？",
    "T16n0658_001:0212a06_14": "云何菩薩能持修多羅？",
    "T16n0658_001:0212a07_15": "云何菩薩能持律藏？",
    "T16n0658_001:0212a07_16": "云何菩薩能持威儀？",
    "T16n0658_001:0212a08_17": "云何菩薩善知可行處？",
    "T16n0658_001:0212a08_18": "云何菩薩善知修行法？",
    "T16n0658_001:0212a09_19": "云何菩薩除於貪嫉？",
    "T16n0658_001:0212a09_20": "云何菩薩於一切眾生能起等心？",
    "T16n0658_001:0212a10_21": "云何菩薩善知供養如來？",
    "T16n0658_001:0212a11_22": "云何菩薩除於憍慢？",
    "T16n0658_001:0212a11_23": "云何菩薩善得信敬心？",
    "T16n0658_001:0212a12_24": "云何菩薩善解第一義諦？",
    "T16n0658_001:0212a12_25": "云何菩薩善知十二因緣？",
    "T16n0658_001:0212a13_26": "云何菩薩善知己體相？",
    "T16n0658_001:0212a13_27": "云何菩薩善知世間相？",
    "T16n0658_001:0212a14_28": "云何菩薩生淨佛國土？",
    "T16n0658_001:0212a14_29": "云何菩薩處胎不污？",
    "T16n0658_001:0212a15_30": "云何菩薩捨家出家？",
    "T16n0658_001:0212a15_31": "云何菩薩得清淨命？",
    "T16n0658_001:0212a16_32": "云何菩薩心不愁惱？",
    "T16n0658_001:0212a16_33": "云何菩薩善隨佛教？",
    "T16n0658_001:0212a17_34": "云何菩薩常和顏語、捨離顰蹙？",
    "T16n0658_001:0212a18_0": "云何菩薩具足多聞？",
    "T16n0658_001:0212a18_1": "云何菩薩善持正法？",
    "T16n0658_001:0212a18_2": "云何菩薩作法王子？",
    "T16n0658_001:0212a19_3": "云何菩薩為四天王、帝釋、梵天之所供養？",
    "T16n0658_001:0212a20_4": "云何菩薩知他體相？",
    "T16n0658_001:0212a20_5": "云何菩薩善知成熟眾生？",
    "T16n0658_001:0212a21_6": "云何菩薩善修柔和行？",
    "T16n0658_001:0212a21_7": "云何菩薩共住安樂？",
    "T16n0658_001:0212a22_8": "云何菩薩善修四攝法？",
    "T16n0658_001:0212a22_9": "云何菩薩得威儀端正？",
    "T16n0658_001:0212a23_10": "云何菩薩善為眾生作依憑處？",
    "T16n0658_001:0212a24_11": "云何菩薩喻如藥樹？",
    "T16n0658_001:0212a24_12": "云何菩薩常修諸善？",
    "T16n0658_001:0212a25_13": "云何菩薩善作變化？",
    "T16n0658_001:0212a25_14": "云何菩薩摩訶薩速成阿耨多羅三藐三菩提？」",
    "T16n0658_001:0212a27_0": "佛告除蓋障菩薩摩訶薩：「善哉，善哉。",
    "T16n0658_001:0212a27_1": "善男子！",
    "T16n0658_001:0212a28_0": "汝欲利益天人、拔濟一切眾生故發是問，我今當為汝說。」",
    "T16n0658_001:0212a29_1": "除蓋障菩薩摩訶薩白佛言：「善哉，世尊！",
    "T16n0658_001:0212b01_2": "願時演說。」",
    "T16n0658_001:0212b01_3": "佛即告言：「善男子！",
    "T16n0658_001:0212b01_4": "我今當說，汝等諦聽。",
    "T16n0658_001:0212b02_5": "「菩薩成就十法能具足檀。",
    "T16n0658_001:0212b03_0": "何等為十？",
    "T16n0658_001:0212b03_1": "法施具足、無畏施具足、財施具足、不望報施具足、憐愍施具足、不輕心施具足、尊重施具足、恭敬承事施具足、不求有施具足、清淨施具足。",
    "T16n0658_001:0212b06_2": "「善男子！",
    "T16n0658_001:0212b06_3": "云何名菩薩法施具足？",
    "T16n0658_001:0212b07_4": "無悕望心，自受持法為人演說，不求利養、不為名譽，為除一切眾生過惡，不為於利。",
    "T16n0658_001:0212b09_5": "心無高下，平等說法，若為王、若王等、旃陀羅等說法，等無差別。",
    "T16n0658_001:0212b10_6": "不以此施貢高、憍慢。",
    "T16n0658_001:0212b10_7": "若能如是，是名菩薩法施具足。",
    "T16n0658_001:0212b11_8": "「云何名菩薩無畏施具足？",
    "T16n0658_001:0212b12_9": "菩薩自離刀杖，亦教人離刀杖。",
    "T16n0658_001:0212b12_10": "於一切眾生生父母想、男女想、親友想。",
    "T16n0658_001:0212b13_11": "何以故？",
    "T16n0658_001:0212b14_0": "佛說一切眾生從無始劫來無非父母、男女。",
    "T16n0658_001:0212b15_0": "菩薩常於微細中捨身而與，況復餘大眾生？",
    "T16n0658_001:0212b16_0": "是名菩薩無畏施具足。",
    "T16n0658_001:0212b16_1": "「云何名菩薩財施具足？",
    "T16n0658_001:0212b17_2": "菩薩見眾生多作諸惡，便積聚財寶而施與之，令離惡業、安置善處。",
    "T16n0658_001:0212b18_3": "又，聞佛世尊作如是說檀，是菩薩能除慳貪、嫉妬之垢，如佛所說習行於施，不以施故而心自高。",
    "T16n0658_001:0212b20_4": "是名菩薩財施滿足。",
    "T16n0658_001:0212b21_5": "「云何名菩薩不望報施具足？",
    "T16n0658_001:0212b21_6": "不為得眷屬故施、不為得親友故施、不為欲故施，菩薩作是念施：『菩薩淨戒是常行法。』",
    "T16n0658_001:0212b23_7": "以是因緣故，是名菩薩不望報施具足。",
    "T16n0658_001:0212b24_8": "「云何名菩薩成就憐愍施具足？",
    "T16n0658_001:0212b25_9": "菩薩見眾生飢渴受苦、裸形弊衣、無所依怙、無歸、無趣、無居住處、離於福業，便生殷重憐愍之心：『我今為苦眾生故發阿耨多羅三藐三菩提心，但以眾生輪轉受苦、裸形弊衣、無怙、無歸、無趣、飢寒困苦，我當何時為是眾生作衣服、飲食乃至歸依舍宅？』",
    "T16n0658_001:0212c02_10": "現有財物悉施與之，雖作是施而不生念存有我、人、財物等想。",
    "T16n0658_001:0212c03_11": "如是施者，是名菩薩憐愍施具足。",
    "T16n0658_001:0212c04_12": "「云何名菩薩不輕心施具足？",
    "T16n0658_001:0212c04_13": "不分別施、等大悲施、不輕心施、心不悋惜施、不瞋忿施、不憍逸施、不為得名稱施、不為我能多聞故施，如是之施名為專心施、尊重施、恭敬施、自手施。",
    "T16n0658_001:0212c08_14": "如此等施是名菩薩不輕心施具足。",
    "T16n0658_001:0212c09_15": "「云何名菩薩承事施具足？",
    "T16n0658_001:0212c09_16": "若同梵行可尊事者——若和上、阿闍梨等——如是之人深生殷重，起迎合掌，瞻仰恭敬，若有所作躬代營佐。",
    "T16n0658_001:0212c12_0": "如是施者，是名菩薩承事施具足。",
    "T16n0658_001:0212c12_1": "「云何名菩薩恭敬施具足？",
    "T16n0658_001:0212c13_2": "供養佛、供養法、供養僧。",
    "T16n0658_001:0212c13_3": "香華、伎樂遶如來塔，塗掃佛地；若諸塔廟朽故崩落，修治嚴飾；如是名為恭敬佛。",
    "T16n0658_001:0212c15_4": "恭敬法者，聽法、讀誦、受持、書寫、解說、思惟其義、如法修行、不顛倒取義，是名恭敬法。",
    "T16n0658_001:0212c17_5": "恭敬僧者，衣服、飲食、臥具、湯藥、種種雜物，供給所須奉施於僧，乃至貧下無所有時，當用淨水敬心持施；如此施者名恭敬僧施。",
    "T16n0658_001:0212c20_6": "若能如是供養三寶，是名菩薩恭敬施具足。",
    "T16n0658_001:0212c21_7": "「云何名菩薩不求有施具足？",
    "T16n0658_001:0212c22_8": "菩薩施時不生是念：『我當生天。』",
    "T16n0658_001:0212c22_9": "亦不生念：『我當為王及諸輔相、大臣、官屬。』",
    "T16n0658_001:0212c23_10": "是名菩薩不求有施具足。",
    "T16n0658_001:0212c24_11": "「云何名菩薩清淨施具足？",
    "T16n0658_001:0212c25_0": "菩薩諦觀此施無垢、無穢、無雜，如是施者是名菩薩清淨施具足。",
    "T16n0658_001:0212c26_1": "「善男子！",
    "T16n0658_001:0212c26_2": "具此十事是名菩薩具足於檀。",
    "T16n0658_001:0212c27_3": "「善男子！",
    "T16n0658_001:0212c27_4": "菩薩復有十法名成就淨戒。",
    "T16n0658_001:0212c28_5": "何等為十？",
    "T16n0658_001:0212c28_6": "善學波羅提木叉戒、善持菩薩緻密戒、滅諸煩惱、除不善覺、怖畏惡業、於小罪中尚生驚怖、心常恐畏、受持頭陀法堅固不闕、持戒不為求有造業、淨三業戒。",
    "T16n0658_001:0213a02_7": "「云何名菩薩善學波羅提木叉戒？",
    "T16n0658_001:0213a03_8": "菩薩於戒律諸經——是佛所制——皆專心受持，不為種族故持戒、不為我見故持戒、不為攝徒眾故持戒、不見他瑕缺而輕毀戒；是名菩薩善持波羅提木叉戒。",
    "T16n0658_001:0213a07_9": "「云何名菩薩善持緻密戒？",
    "T16n0658_001:0213a07_10": "菩薩作是念：『非但波羅提木叉戒能使我成阿耨多羅三藐三菩提，諸餘菩薩威儀戒行我亦當學，如法修行。』",
    "T16n0658_001:0213a10_11": "云何是菩薩戒？",
    "T16n0658_001:0213a10_12": "菩薩不應行處終不往來，非時不語，善知時節、善知方俗，順適人心，不令眾生起於譏嫌，善護眾生令至菩提，亦自具足菩提威儀，言辭柔軟，少於言說，不好親近大臣、群官，恒修阿練若行，和顏悅色。",
    "T16n0658_001:0213a15_13": "能具如是菩薩威儀戒，及餘經中諸菩薩戒悉具修行，是名菩薩緻密戒。",
    "T16n0658_001:0213a16_14": "「云何名菩薩滅一切結使皆悉燋然？",
    "T16n0658_001:0213a17_15": "貪欲、瞋恚、愚癡及餘纏障一切眾具亦皆燋然。",
    "T16n0658_001:0213a18_16": "於貪欲處生對治法，能起欲處皆悉除斷。",
    "T16n0658_001:0213a19_17": "云何是貪欲處？",
    "T16n0658_001:0213a19_18": "於美色邊能起欲因緣。",
    "T16n0658_001:0213a20_19": "云何名不淨想？",
    "T16n0658_001:0213a20_20": "如觀己身髮、毛、爪、齒、皮膚、血、肉、筋、脈、骨、髓、汗、淚、涕、唾、肪、膏、腦、膜、咽、喉、心、膽、肝、肺、脾、腎、腸、胃、百[月*葉]、生藏、熟藏、屎、尿、膿汁，菩薩常觀三十六物，若能如是不生貪心。",
    "T16n0658_001:0213a24_21": "若愚癡、嬰兒、顛狂心亂，見是三十六物猶不起欲想，況復智者諸菩薩等常觀是不淨，云何當復起於欲想？",
    "T16n0658_001:0213a26_22": "菩薩摩訶薩見所愛色適意之時便生染心，初見色時即自念言：『如佛所說，色如夢響，無有實事。",
    "T16n0658_001:0213a29_0": "云何智者妄於夢中而生欲想？』",
    "T16n0658_001:0213a29_1": "是故，菩薩能生欲處悉皆遠離。",
    "T16n0658_001:0213b01_2": "云何菩薩於可瞋中生對治法而能離瞋及瞋因緣？",
    "T16n0658_001:0213b02_3": "菩薩於諸眾生常生慈心，以是因緣便得除瞋。",
    "T16n0658_001:0213b03_4": "若有惱害因緣瞋恚起時，當深繫念對治之法，是名菩薩除瞋方便。",
    "T16n0658_001:0213b05_5": "云何菩薩除癡方便？",
    "T16n0658_001:0213b05_6": "當念：『癡心不識善惡，常守愚闇後受苦果。",
    "T16n0658_001:0213b06_7": "無智自蔽，惱他緣少，不如貪瞋多有怨害。』",
    "T16n0658_001:0213b07_8": "如是觀時則滅癡心，是名菩薩燋然煩惱。",
    "T16n0658_001:0213b08_9": "「云何名菩薩除不善覺？",
    "T16n0658_001:0213b09_0": "住於空靜阿練若處作如是念：『我今遠離於憒閙處，在閑靜地履行佛教；諸餘沙門、婆羅門親近憒閙，多有擾亂，遠離佛教。』",
    "T16n0658_001:0213b11_1": "是名菩薩除不善覺。",
    "T16n0658_001:0213b12_2": "「云何名菩薩怖畏惡業？",
    "T16n0658_001:0213b12_3": "觀察、選擇、曾聞佛說，專心修福，堅持淨戒，善學智慧。",
    "T16n0658_001:0213b13_4": "以何因故最得勝報？",
    "T16n0658_001:0213b14_5": "具福德業，遠離諸惡。",
    "T16n0658_001:0213b14_6": "是名菩薩怖畏惡業。",
    "T16n0658_001:0213b15_7": "「云何名菩薩畏於微惡？",
    "T16n0658_001:0213b15_8": "於小罪邊常生大畏心，終不輕微小之惡。",
    "T16n0658_001:0213b16_9": "以何因緣？",
    "T16n0658_001:0213b17_10": "曾聞佛說：『少毒殺人，況復多毒？",
    "T16n0658_001:0213b17_11": "微細惡中尚能將人至三惡道，況復多惡而心不畏？』",
    "T16n0658_001:0213b19_0": "是名菩薩畏微小惡。",
    "T16n0658_001:0213b19_1": "「云何名菩薩心常恐畏？",
    "T16n0658_001:0213b20_0": "為人體信，婆羅門、剎利居士等以體信故，即寄金、銀、種種珍寶，信心用付，不立時證，菩薩終不生於隱匿之心。",
    "T16n0658_001:0213b22_1": "若佛物、法物、僧祇物、四方僧物，菩薩寧當自食己肉終不侵他，若飲、若食，供身之具不敢輒毀，是名菩薩心常恐畏。",
    "T16n0658_001:0213b25_0": "「云何名菩薩受持頭陀法堅固不闕？",
    "T16n0658_001:0213b25_1": "若魔眷屬及諸天等，以妙財色欲來擾逼菩薩，菩薩即時志固不動而心不毀，是名菩薩受持頭陀法堅固不闕。",
    "T16n0658_001:0213b28_2": "「云何名菩薩持戒不為求有造業？",
    "T16n0658_001:0213b29_3": "菩薩持戒不求世間果報，但為滿足一切善法得無上道，是名菩薩持戒不為求有造業。",
    "T16n0658_001:0213c02_4": "「云何名菩薩淨於三業？",
    "T16n0658_001:0213c02_5": "云何淨身業？",
    "T16n0658_001:0213c03_0": "離殺、盜、婬，以是義故名為淨身業。",
    "T16n0658_001:0213c03_1": "云何淨於口業？",
    "T16n0658_001:0213c04_2": "離惡口、妄言、兩舌、綺語，是故名為淨於口業。",
    "T16n0658_001:0213c05_3": "云何淨於意業？",
    "T16n0658_001:0213c05_4": "除貪、瞋、癡邪見，是名淨於意業。",
    "T16n0658_001:0213c06_5": "是名為菩薩淨於三業。",
    "T16n0658_001:0213c06_6": "「善男子！",
    "T16n0658_001:0213c06_7": "具此十事是名菩薩成就淨戒。",
    "T16n0658_001:0213c07_8": "◎「◎善男子！",
    "T16n0658_001:0213c08_9": "菩薩摩訶薩復有十法能淨於忍。",
    "T16n0658_001:0213c09_0": "何等為十？",
    "T16n0658_001:0213c09_1": "內忍、外忍、法忍、隨佛教忍、無方所忍、修處處忍、非所為忍、不逼惱忍、悲心忍、誓願忍。",
    "T16n0658_001:0213c11_2": "「云何名菩薩內忍？",
    "T16n0658_001:0213c11_3": "菩薩飢渴、寒熱、憂悲、疼痛、身心楚切，能自忍受不為苦惱，是名菩薩內忍。",
    "T16n0658_001:0213c13_4": "「云何名菩薩外忍？",
    "T16n0658_001:0213c13_5": "菩薩從他聞惡言、罵詈、毀辱、誹謗，或毀辱父母、兄弟、姊妹、眷屬、和上、阿闍梨、師徒、同學，或聞毀佛、法、僧，有如是種種毀訾，菩薩忍辱不生瞋恚，是名菩薩外忍。",
    "T16n0658_001:0213c17_6": "「云何名菩薩法忍？",
    "T16n0658_001:0213c17_7": "佛於諸經說微妙義：『諸法寂靜、諸法寂滅，如涅槃相。』",
    "T16n0658_001:0213c18_8": "不驚、不怖，菩薩作是念言：『我若不解是經、不知是法，終不得阿耨多羅三藐三菩提。』",
    "T16n0658_001:0213c20_9": "是故，菩薩勤求諮問、讀誦，是名菩薩法忍。",
    "T16n0658_001:0213c21_10": "「云何名菩薩隨佛教忍？",
    "T16n0658_001:0213c22_11": "菩薩瞋惱毒心起時，作是思惟：『此身從何而生？",
    "T16n0658_001:0213c23_12": "從何而滅？",
    "T16n0658_001:0213c23_13": "從我生者，何者是我？",
    "T16n0658_001:0213c24_0": "從彼生者，何者是彼？",
    "T16n0658_001:0213c24_1": "法相如是，從何因緣起？』",
    "T16n0658_001:0213c25_0": "菩薩作是思惟時，不見所從生、亦不見所緣起、亦不見從我生、亦不見從彼起、亦不見從因緣生。",
    "T16n0658_001:0213c27_1": "作是思惟，亦不瞋、亦不惱、亦不毒，瞋怒之心即便減少，是名菩薩隨佛教忍。",
    "T16n0658_001:0213c28_2": "「云何名菩薩無方所忍？",
    "T16n0658_001:0213c29_3": "或有夜忍晝不忍、或晝忍夜不忍，或彼方忍此方不忍、或此方忍彼方不忍，或知識邊忍不知識邊不忍、或不知識邊忍知識邊不忍。",
    "T16n0658_001:0214a03_4": "菩薩不爾，於一切時、一切方常生忍心，是名菩薩無方所忍。",
    "T16n0658_001:0214a04_5": "「云何名菩薩修處處忍？",
    "T16n0658_001:0214a05_6": "有人於父母、師長、夫妻、男女、大小、內外如是中生忍，餘則不忍。",
    "T16n0658_001:0214a06_7": "菩薩忍者則不如是，如父母邊生忍、旃陀羅邊生忍亦爾，是名菩薩修處處忍。",
    "T16n0658_001:0214a08_8": "「云何名菩薩非所為忍？",
    "T16n0658_001:0214a09_9": "不以事故生忍、不以利故生忍、不以畏故生忍、不以受他恩故生忍、不以相親友故生忍、不以愧赧故生忍，菩薩常修於忍，是名菩薩非所為忍。",
    "T16n0658_001:0214a12_10": "「善男子！",
    "T16n0658_001:0214a12_11": "云何名菩薩不逼惱忍？",
    "T16n0658_001:0214a13_0": "若瞋因緣、煩惱未起，不名為忍；若遇瞋因緣時——拳打、刀杖、手脚蹴蹋、惡口罵詈——於如是中心不動者則名為忍。",
    "T16n0658_001:0214a15_1": "菩薩若有人來起發瞋恚亦忍、不起發瞋恚亦忍，是名菩薩不逼惱忍。",
    "T16n0658_001:0214a17_2": "「云何名菩薩悲心忍？",
    "T16n0658_001:0214a17_3": "爾時，菩薩若作王、若王等，有大功業，為苦眾生而作其主。",
    "T16n0658_001:0214a18_4": "是苦眾生若來罵辱、觸惱之時，菩薩不以我是主故而生瞋恚：『如是眾生我當拔濟、常為擁護，云何而得生於瞋惱？",
    "T16n0658_001:0214a21_5": "是故，我今悲心憐愍，不生忿恚。』",
    "T16n0658_001:0214a22_6": "是名菩薩悲心忍。",
    "T16n0658_001:0214a22_7": "「云何名菩薩誓願忍？",
    "T16n0658_001:0214a23_0": "菩薩作是念：『我先於諸佛前曾作師子吼，發誓願言：「我當成佛，於一切生死淤泥中為拔諸苦眾生。」",
    "T16n0658_001:0214a25_1": "我今欲拔，不應瞋恚而惱於彼。",
    "T16n0658_001:0214a25_2": "若我不忍，尚不自度，況利眾生？』",
    "T16n0658_001:0214a26_3": "善男子！",
    "T16n0658_001:0214a26_4": "譬如良醫善知治眼，見諸眾生多有患目，或患眼翳、或患眼膜，種種患眼不可稱計。",
    "T16n0658_001:0214a28_5": "是醫若言：『我欲療治眾生眼患。』",
    "T16n0658_001:0214a29_6": "彼時醫師後自盲冥。」",
    "T16n0658_001:0214b01_7": "佛言：「如此醫師能治他眼不？」",
    "T16n0658_001:0214b01_8": "除蓋障菩薩摩訶薩白佛言：「不也。",
    "T16n0658_001:0214b02_9": "世尊！」",
    "T16n0658_001:0214b02_10": "佛告除蓋障菩薩摩訶薩：「欲除一切眾生無明冥者，應先自除闇障，後及於人。",
    "T16n0658_001:0214b04_11": "若內無智慧能治他疾，是義不然。",
    "T16n0658_001:0214b05_12": "以是因緣，當修於忍，不應生瞋，是名菩薩大誓願忍。",
    "T16n0658_001:0214b06_13": "「善男子！",
    "T16n0658_001:0214b06_14": "具此十事是名菩薩能淨於忍。",
    "T16n0658_001:0214b07_15": "「善男子！",
    "T16n0658_001:0214b07_16": "菩薩復有十法名為精進滿足。",
    "T16n0658_001:0214b08_17": "何等為十？",
    "T16n0658_001:0214b08_18": "如金剛精進、無等精進、處中精進、顯勝精進、熾盛精進、常恒精進、清淨精進、不共二乘精進、不輕賤精進、不退轉精進。",
    "T16n0658_001:0214b11_0": "「云何菩薩如金剛精進？",
    "T16n0658_001:0214b11_1": "未解者令解、未涅槃者令得涅槃、未安者令安、未度者令度、未得阿耨多羅三藐三菩提者當令得阿耨多羅三藐三菩提。",
    "T16n0658_001:0214b14_2": "若作如是修行精進時，天魔波旬來謂菩薩言：『汝今何故作如是精進？",
    "T16n0658_001:0214b15_3": "徒自勤苦，終無所獲。",
    "T16n0658_001:0214b16_4": "何以故？",
    "T16n0658_001:0214b16_5": "我亦曾作如是精進，未解者令解、未涅槃者令得涅槃、未安者令安、未度者令度、未得阿耨多羅三藐三菩提者當令悉得。",
    "T16n0658_001:0214b19_6": "如是等事皆是妄語，但誑凡愚，無有真實，我未曾見如是精進而得阿耨多羅三藐三菩提者。",
    "T16n0658_001:0214b21_7": "善男子！",
    "T16n0658_001:0214b21_8": "我曾見無量眾生，如是精進有得阿羅漢涅槃、如是精進有得辟支佛涅槃。』",
    "T16n0658_001:0214b23_9": "魔王復言：『善男子！",
    "T16n0658_001:0214b23_10": "雖行精進，未有得阿耨多羅三藐三菩提。",
    "T16n0658_001:0214b24_11": "汝今思惟，疾捨是心，空無所獲，徒自勞苦。",
    "T16n0658_001:0214b25_12": "汝今速求二乘，可得早離生死。』",
    "T16n0658_001:0214b26_13": "菩薩即作是念：『此是魔說，欲壞我心。』",
    "T16n0658_001:0214b27_14": "『汝但少事而自憂己，莫為多事反憂我耶。",
    "T16n0658_001:0214b28_15": "隨所造業各得受報，依止於業，業為親友；汝亦有此隨業受報，依止於業，業為親屬。",
    "T16n0658_001:0214c01_16": "惡魔波旬！",
    "T16n0658_001:0214c01_17": "汝今速疾復道還去。",
    "T16n0658_001:0214c01_18": "汝惱我故，當長夜受苦。』",
    "T16n0658_001:0214c02_19": "魔即慚愧隱形而去，是名菩薩如金剛精進，魔不能壞。",
    "T16n0658_001:0214c03_20": "「云何名菩薩無等精進？",
    "T16n0658_001:0214c04_21": "爾時，菩薩所行精進超諸菩薩百千萬億，算數譬喻所不能及，況餘聲聞二乘學者而能及乎？",
    "T16n0658_001:0214c06_22": "一切諸佛善法以精進力故悉能攝取，一切惡法無不捨離，是則名為無等精進。",
    "T16n0658_001:0214c08_0": "「云何名菩薩處中精進？",
    "T16n0658_001:0214c08_1": "勤不過分亦不懈退，如是精進名為處中精進。",
    "T16n0658_001:0214c09_2": "「云何名菩薩高勝精進？",
    "T16n0658_001:0214c10_3": "菩薩發大精進願，使現身如佛色相：『若我得佛，無見頂相圓光一尋。",
    "T16n0658_001:0214c11_4": "佛之相好、無礙智慧、大自在者，願我悉得。』",
    "T16n0658_001:0214c12_5": "是名高勝精進。",
    "T16n0658_001:0214c12_6": "「云何名菩薩熾盛精進？",
    "T16n0658_001:0214c13_7": "譬如真金、摩尼珠寶無有垢穢，光明熾盛，端嚴殊顯。",
    "T16n0658_001:0214c14_8": "真金精曜無量焰熾、摩尼寶珠煥然炳徹。",
    "T16n0658_001:0214c15_9": "菩薩精進亦復如是，無諸垢穢。",
    "T16n0658_001:0214c16_10": "何者是精進垢？",
    "T16n0658_001:0214c16_11": "何者是精進翳？",
    "T16n0658_001:0214c17_12": "懈怠是精進垢，懶墮是精進翳；食不知足是精進垢，貪嗜睡眠是精進翳；好樂親近是精進垢，不見無我是精進障。",
    "T16n0658_001:0214c19_13": "如是，名為精進垢、精進障；除如是垢障，是名菩薩熾盛精進。",
    "T16n0658_001:0214c21_0": "「善男子！",
    "T16n0658_001:0214c21_1": "云何名菩薩常恒精進？",
    "T16n0658_001:0214c21_2": "舉動、威儀不離精進，行、住、坐、臥不曾休廢，身心不懈，是名菩薩常恒精進。",
    "T16n0658_001:0214c23_3": "「云何名菩薩清淨精進？",
    "T16n0658_001:0214c23_4": "如上常恒精進，有所起惡不善之業，能障道法、能作衰損，皆悉除斷；一切善法，於涅槃因不作障礙、能助道法、安止道處，皆悉修廣、增長熾盛。",
    "T16n0658_001:0214c27_0": "乃至微細一念之惡不令得起，況復大惡？",
    "T16n0658_001:0214c27_1": "是名菩薩清淨精進。",
    "T16n0658_001:0214c28_2": "「云何名菩薩不共二乘精進？",
    "T16n0658_001:0214c29_3": "菩薩摩訶薩，周遍十方如恒河沙數世界，滿中阿鼻地獄猛火熾盛，如此世界外有極苦眾生無依、無救，乃至若一眾生如是苦惱，菩薩能忍大火過無量恒河沙世界，拔濟成熟一眾生苦。",
    "T16n0658_001:0215a04_4": "為一尚爾，況多眾生而不救濟？",
    "T16n0658_001:0215a05_0": "一切外道、二乘學人所不能及，是名菩薩不共二乘精進。",
    "T16n0658_001:0215a06_1": "「云何名菩薩不自輕賤精進？",
    "T16n0658_001:0215a06_2": "菩薩作是思惟：『三世諸佛皆從微少精進修無量德，乃能久積苦行成等正覺，是故我今因少精進漸殖德本，不久亦應得佛不疑。』",
    "T16n0658_001:0215a09_3": "是名菩薩不自輕賤精進。",
    "T16n0658_001:0215a10_4": "「云何名菩薩不退轉精進？",
    "T16n0658_001:0215a11_5": "菩薩不以己身精進微薄、不以貧窮又少財寶而生捨心，常修精進向阿耨多羅三藐三菩提：『過去、未來、現在三世諸佛，皆以積善微細精進悉得菩提，我今不以微賤而自輕毀。』",
    "T16n0658_001:0215a15_6": "以微精進故，為一切眾生積集眾善，成阿耨多羅三藐三菩提，不為己樂而入涅槃，寧為眾生久處地獄，是名菩薩不退轉精進。",
    "T16n0658_001:0215a17_7": "「善男子！",
    "T16n0658_001:0215a18_8": "具此十事，是名菩薩滿足精進。",
    "T16n0658_001:0215a18_9": "◎寶雲經卷第一"
}