{
    "T15n0627_002:0413b20_0": "文殊師利普超三昧經卷中",
    "T15n0627_002:0413b22_0": "西晉月氏三藏竺法護譯",
    "T15n0627_002:0413b23_0": "幼童品第四",
    "T15n0627_002:0413b24_0": "爾時世尊告舍利弗：「假使有人為族姓子、若族姓女欲疾滅度，當發無上正真道意。",
    "T15n0627_002:0413b25_1": "所以者何？",
    "T15n0627_002:0413b26_2": "今吾覩見懼終始難，而不肯發無上正真道意，志願聲聞疾欲滅度，續在生死而有所慕。",
    "T15n0627_002:0413b28_3": "然諸菩薩通達精進，等住於法逮諸通慧為一切智。",
    "T15n0627_002:0413b29_4": "所以者何？",
    "T15n0627_002:0413b29_5": "乃往久遠過去世時，不可計會、不可思議無央數劫，時有如來號一切達，興出于世，如來、至真、等正覺、明行成為、善逝、世間解、無上士、道法御、天人師，為佛、眾祐！」",
    "T15n0627_002:0413c04_6": "佛告舍利弗：「其一切達如來正覺，聲聞集會有百億眾，其佛壽命住百千歲。",
    "T15n0627_002:0413c05_7": "佛有聲聞上首弟子，智慧巍巍，名曰超殊；神足飄捷，次名大達。",
    "T15n0627_002:0413c07_8": "於時如來興五濁世，明旦正服著衣持鉢，與諸聖眾眷屬圍遶，有大國號名聞物，入於斯城而行分衛。",
    "T15n0627_002:0413c09_9": "其大聲聞智慧最尊侍佛之右，神足最上侍佛之左，智慧博聞最殊勝者隨從佛後，八千菩薩而在前導，或化現身若如帝釋、或如梵天、如四天王、或天子形，嚴治道路。」",
    "T15n0627_002:0413c13_10": "佛告舍利弗：「彼時如來向欲入城，見三幼童眾寶莊挍瓔珞其身，逍遙中路而共遊戲。",
    "T15n0627_002:0413c15_11": "時一幼童遙見如來晃然顯赫威神巍巍，端正無倫諸相寂定，志性澹泊獲上調順，第一靜寞降伏諸根，如仁賢龍象、如大淵渟清澄無垢，有三十二大人相、八十種好遍布其體，如日出時光燿奕奕，與大眾俱如星中月。",
    "T15n0627_002:0413c20_12": "時一幼童謂二童曰：『汝等豈見如來乎？",
    "T15n0627_002:0413c21_13": "是者則為一切之尊無上眾祐！",
    "T15n0627_002:0413c21_14": "為世福田，光明灼灼煒曄難當，吾等僉然宜供養之，其進施者利慶弘大。』",
    "T15n0627_002:0413c23_15": "以頌讚曰：「『斯者眾生尊！",
    "T15n0627_002:0413c24_16": "　　福田無有上；　　當供俱供養，　　施此祚無量。』",
    "T15n0627_002:0413c26_0": "「第二幼童曰：「『今我無異花，　　亦無雜澤香；　　斯聖無等倫，　　當何以供養？』",
    "T15n0627_002:0413c29_0": "「於是一童即脫頸著珠瓔價直百千，以頌讚曰：「『當以此供養，　　無上之福田；　　何所明智者，　　見斯有所悋？』",
    "T15n0627_002:0414a04_0": "「於時二童効彼童子，各各解脫頸著珠瓔，以手執持，而歌頌曰：「『具供養正覺，　　度汎湍江波；　　脫無量志意，　　住于平等法。』",
    "T15n0627_002:0414a08_0": "「爾時一童謂二童曰：『汝等以斯德本何所志求？』",
    "T15n0627_002:0414a09_1": "一童子曰：「『其在世尊傍，　　右面大聲聞；　　智慧尊第一，　　吾誓願如斯！』",
    "T15n0627_002:0414a12_0": "「二童子曰：「『猶如世尊傍，　　左面大聲聞；　　神足超最尊，　　吾誓願如斯！』",
    "T15n0627_002:0414a15_0": "「於時二童謂一童曰：『族姓子！",
    "T15n0627_002:0414a15_1": "以斯德本欲誓何願？』",
    "T15n0627_002:0414a16_2": "一童報曰：「『如今者如來、　　至真等正覺！",
    "T15n0627_002:0414a18_0": "　　普見一切達！",
    "T15n0627_002:0414a18_1": "　　猶若師子步。",
    "T15n0627_002:0414a19_0": "　　炤燿大眾會，　　吾身誓若斯！",
    "T15n0627_002:0414a20_0": "　　三界尊第一，　　度脫諸十方。』",
    "T15n0627_002:0414a21_0": "「時一幼童，這說此已，尋虛空中八千天子俱讚歎曰：『善哉善哉！",
    "T15n0627_002:0414a22_1": "快說此言，今仁發意，天上世間悉蒙救護。』」",
    "T15n0627_002:0414a23_2": "佛告舍利弗：「時一切達如來正覺邊，有侍者名曰海意，博聞最尊，而告之曰：『寧見三童各執珠瓔而遊來乎？』",
    "T15n0627_002:0414a25_3": "對曰：『已見。",
    "T15n0627_002:0414a26_4": "天中之天！』",
    "T15n0627_002:0414a26_5": "世尊告曰：『比丘！",
    "T15n0627_002:0414a26_6": "欲知中央幼童，建其志性巍巍難量；一一步中超越百劫終始之患。",
    "T15n0627_002:0414a28_7": "其一舉足功德之本，當更百臨轉輪聖王，受帝釋位亦復如斯！",
    "T15n0627_002:0414a29_8": "昇生梵天為梵天王亦當如是！",
    "T15n0627_002:0414b01_9": "一一舉足功德之本更見百佛。』",
    "T15n0627_002:0414b02_0": "時三幼童往詣一切達如來所，稽首足下，以寶珠瓔散世尊上。",
    "T15n0627_002:0414b03_1": "其發小意為聲聞者，所散珠瓔住兩肩上；其一童發諸通慧心，所散珠瓔在於佛上虛空之中，變為交露重閣、棚帳，四峙周障莊嚴平等，化於其中而為床座，如來處之。",
    "T15n0627_002:0414b07_2": "「於是一切達如來尋而欣笑。",
    "T15n0627_002:0414b07_3": "侍者啟問：『唯然，世尊！",
    "T15n0627_002:0414b08_4": "以何故笑，笑會有意？』",
    "T15n0627_002:0414b08_5": "如來告曰：『海意！",
    "T15n0627_002:0414b09_6": "汝覩於斯二童發聲聞意，手執珠瓔散如來乎？』",
    "T15n0627_002:0414b10_7": "對曰：『已見。",
    "T15n0627_002:0414b10_8": "大聖！』",
    "T15n0627_002:0414b10_9": "又告比丘：『欲知二童懼生死難，發怯弱意意求救護，猶是不發無上正真道意，欲得聲聞為尊弟子，然後來世皆當得證，一者智慧最尊，二者神足無雙。』」",
    "T15n0627_002:0414b14_10": "佛告舍利弗：「卿意疑乎？",
    "T15n0627_002:0414b14_11": "時中央童發諸通慧者，則吾身是！",
    "T15n0627_002:0414b15_12": "願右面童者，舍利弗是；願左面童者，大目揵連是。",
    "T15n0627_002:0414b16_13": "舍利弗！",
    "T15n0627_002:0414b16_14": "觀卿等本時懼生死難，雖殖德本不能發無上正真道意，心志怯弱欲疾滅度不能超速，甫因吾法而得無為，今寧覩吾諸通慧耶？",
    "T15n0627_002:0414b19_15": "汝等之友為佛弟子乃得解脫，以是之故當作斯觀。",
    "T15n0627_002:0414b20_16": "假使有人欲成滅度，當發無上正真道意。",
    "T15n0627_002:0414b21_17": "所以者何？",
    "T15n0627_002:0414b22_18": "所言超速，謂諸通慧莫能過者，諦而無欺其乘第一，普安一切群生之類，則諸通慧也。",
    "T15n0627_002:0414b24_19": "為最微妙特尊無上；為無等倫無有疇匹；為無雙比無能出來，無罣礙乘，一切聲聞、緣覺之乘所不能及，是則名曰諸通慧乘。」",
    "T15n0627_002:0414b27_0": "佛時說斯大乘法典，則一萬眾人發無上正真道意。",
    "T15n0627_002:0414b28_1": "應時彼諸大聲聞、賢者舍利弗、大目揵連、大迦葉、離越、阿難、律惒利、分耨文陀尼子、尊者須菩提等，自投于地稽首佛足，俱白世尊：「唯然，大聖！",
    "T15n0627_002:0414c02_2": "若族姓子、族姓女發大意者，當供養之，微妙解脫處至真行。",
    "T15n0627_002:0414c03_3": "所以者何？",
    "T15n0627_002:0414c04_4": "正使百千諸佛世尊為吾等說諸通慧行，不能堪任無有勢力，發通慧心一切慧者無所罣礙殊勝難及，寧令吾等犯五逆罪，在於無間而不中止，不捨於無上正真道意而為聲聞。",
    "T15n0627_002:0414c08_5": "所以者何？",
    "T15n0627_002:0414c08_6": "設犯逆罪墜于地獄受諸苦毒，其痛會畢從地獄出而不違遠。",
    "T15n0627_002:0414c09_7": "無所罣礙諸通慧心，計如今者當何所施無所堪諧，焚燒正真敗壞根原，於茲佛慧無罣礙智非是佛器。",
    "T15n0627_002:0414c12_8": "譬如終沒之士無益親屬；吾等如是，以聲聞乘而志解脫，捨於一切、無益眾生。",
    "T15n0627_002:0414c14_0": "譬如此地多所饒潤一切群萌，二足、四足、若多足者。",
    "T15n0627_002:0414c15_1": "如是世尊！",
    "T15n0627_002:0414c15_2": "其發無上正真道意，天上天下蒙恩獲度。」",
    "T15n0627_002:0414c17_0": "無吾我品第五",
    "T15n0627_002:0414c18_0": "爾時世尊說斯本末向欲竟已，王阿闍世乘駟馬將四部兵象車步騎，往詣佛所稽首佛足，右遶三匝退坐一面，白世尊曰：「唯，天中天！",
    "T15n0627_002:0414c21_0": "眾生所住，何所依因？",
    "T15n0627_002:0414c21_1": "何緣而興？",
    "T15n0627_002:0414c21_2": "何由得罪？」",
    "T15n0627_002:0414c21_3": "佛告王曰：「已住吾我、人、壽、命者，眾生由此而造罪釁，依猗貪身興緣顛倒，群萌因斯而起災患。」",
    "T15n0627_002:0414c24_4": "又問：「其貪身者根原所在？」",
    "T15n0627_002:0414c24_5": "世尊答曰：「其貪身者無慧為本。」",
    "T15n0627_002:0414c25_6": "又問：「其無慧者何所為本？」",
    "T15n0627_002:0414c26_0": "答曰：「所念邪支則是其本。」",
    "T15n0627_002:0414c26_1": "又問：「所念邪支何所是根？」",
    "T15n0627_002:0414c27_2": "答曰：「虛偽是根。」",
    "T15n0627_002:0414c27_3": "又問：「虛偽何所是根？」",
    "T15n0627_002:0414c28_4": "答曰：「無實諸想是則為根。」",
    "T15n0627_002:0414c28_5": "又問：「無實諸想何所是根？」",
    "T15n0627_002:0414c29_6": "答曰：「謂無所有無覺是根。」",
    "T15n0627_002:0414c29_7": "又問：「何謂無有無覺？」",
    "T15n0627_002:0415a01_8": "答曰：「謂無生無有是謂無覺。」",
    "T15n0627_002:0415a02_9": "又問：「不生不有當何計之？",
    "T15n0627_002:0415a02_10": "數在何所？」",
    "T15n0627_002:0415a02_11": "答曰：「其不生不有，彼無有計。」",
    "T15n0627_002:0415a03_12": "又問：「狐疑之事何因緣起？」",
    "T15n0627_002:0415a04_13": "答曰：「其狐疑者從猶豫起。」",
    "T15n0627_002:0415a04_14": "又問：「猶豫為何所是？」",
    "T15n0627_002:0415a05_15": "答曰：「賢聖所說誠諦之語，聞則懷疑，斯謂猶豫。」",
    "T15n0627_002:0415a06_16": "又問：「何所賢聖何言審諦？」",
    "T15n0627_002:0415a06_17": "世尊答曰：「其賢聖者，謂除一切愛欲諸見；其審諦者，知一切法悉無所有。」",
    "T15n0627_002:0415a08_18": "王阿闍世白世尊曰：「所謂賢聖無所有者，實為虛偽，世尊安住從已勞塵，而造立之猗著于世間，諸賢聖所講說者，而心猶豫，獲不可計殃釁之罪。",
    "T15n0627_002:0415a11_19": "我乎，世尊！",
    "T15n0627_002:0415a12_20": "父無愆咎，無所羈綴而危其命。",
    "T15n0627_002:0415a12_21": "貪國土故或於財寶，迷于榮貴荒於產業，耽利宰民而圖逆害，持疑怵惕不能自寧，若在歡會戲樂無娛；若在中宮婇女嬉遊；若坐、若臥有所決正；若在獨處聽省國事處群僚上，晝夜憂悸不能捨却沈吟之結；不歆飲食，雖有美饌不以為甘；其目昧昧所覩瞢瞢，顏貌憔悴心恒戰灼所處不安，畏壽終後墜于地獄。",
    "T15n0627_002:0415a19_22": "仰惟如來！",
    "T15n0627_002:0415a20_23": "其恐怖者能使無懼；其盲冥者惠授眼目；其沈沒者而拯拔之；遭苦惱者使獲大安；無所歸者而受其歸；其無護者而為救濟；其貧窮者給施財業；其有病者消息療治；其墮邪徑示以正路；其在正路為興大哀；其心忍勞不以為患，等恤群黎其慈堅固究竟本末，不以苦樂而有動轉。",
    "T15n0627_002:0415a26_24": "「如來所興救度眾生，無所遺漏不捨一人。",
    "T15n0627_002:0415a27_25": "私怙世尊！",
    "T15n0627_002:0415a27_26": "垂恩安慰除其惶懅，孤無有救惟為作救，令飢渴者而得飽滿，今已虛乏而欲躄地惟蒙扶接；今無所歸願受其歸；今已沈沒願加拯拔，我身得無墮大地獄至于無擇。",
    "T15n0627_002:0415b02_27": "唯然，大聖！",
    "T15n0627_002:0415b02_28": "如應說法決我狐疑，解散愁結令無猶豫，使其重罪而得微輕。」",
    "T15n0627_002:0415b04_29": "於時世尊而心念曰：「王阿闍世所說聰達而甚微妙，所入之法甚為優奧，其餘人者莫能堪任為決狐疑令無餘結，其惟濡首能雪滯礙。」",
    "T15n0627_002:0415b07_30": "時舍利弗承佛聖旨，謂王阿闍世：「欲辨疑惑，當饌餚饍請濡首童真，則當決王虛偽、塵勞、狐疑之結，鎮安國土及與中宮，受王床榻眾諸供饍，中宮婇女及諸侍從獲無量福，羅閱祇城摩竭大國，無數眾生皆亨利議。」",
    "T15n0627_002:0415b12_31": "阿闍世王即前啟白濡首童真：「惟加愍哀，與其營從受小飡食。」",
    "T15n0627_002:0415b13_32": "濡首答曰：「大王且止！",
    "T15n0627_002:0415b14_33": "已具足供。",
    "T15n0627_002:0415b14_34": "於正法律未有是記，受于衣服若食饍具悕望加哀。」",
    "T15n0627_002:0415b15_35": "王則又曰：「當何陳露呈現丹赤？」",
    "T15n0627_002:0415b16_36": "濡首答曰：「假使，大王！",
    "T15n0627_002:0415b16_37": "聞深妙業殊特真議，不恐不怖、不以畏懅、不以震慴、不難不懼，乃為加哀。",
    "T15n0627_002:0415b18_38": "正使，大王！",
    "T15n0627_002:0415b18_39": "不想念法，亦非無想，無想不想，如是行者乃為加哀。",
    "T15n0627_002:0415b19_40": "縱使，大王！",
    "T15n0627_002:0415b20_41": "不想去心亦無不想，不念來心亦無不想，於現在心亦無所受，乃為加哀。",
    "T15n0627_002:0415b21_42": "設使，大王！",
    "T15n0627_002:0415b22_0": "不墮邪見亦不滅除；亦無所見亦無不見，乃為加哀。」",
    "T15n0627_002:0415b23_1": "王阿闍世又白濡首曰：「今之所說悉法所載，惟見愍傷當受其請？」",
    "T15n0627_002:0415b24_2": "濡首答曰：「王當知之！",
    "T15n0627_002:0415b25_3": "法律所載，不以恩施供養分衛衣食之饍。",
    "T15n0627_002:0415b26_4": "若使，大王！",
    "T15n0627_002:0415b26_5": "不計有我、不計有人、不計有壽、不計有命，乃為加哀，為受供施。",
    "T15n0627_002:0415b27_6": "設使，大王！",
    "T15n0627_002:0415b28_0": "不自愛身、不愛他人，悉無所取，乃為加哀。",
    "T15n0627_002:0415b28_1": "假使，大王！",
    "T15n0627_002:0415b29_2": "不攝斂心、不計因緣、不在陰種諸入之事，無有內法無有外法，不受三界不度三界，無善不善無德不德，不處於世亦不度世，無罪無福，亦無有漏亦無不漏，亦不有為亦不無為，不捨生死不受滅度，是為加哀。」",
    "T15n0627_002:0415c05_3": "王答曰：「唯然、濡首！",
    "T15n0627_002:0415c05_4": "吾當啟受如斯法議，以是之故當就余請，哀垂愍傷下劣徒類？」",
    "T15n0627_002:0415c06_5": "濡首答曰：「王當了之！",
    "T15n0627_002:0415c07_6": "設使諸法，有所猗者、有所受者、有所得者、有所救護，則不蒙哀，不得至安。",
    "T15n0627_002:0415c09_7": "如使於法，有所著者而為想念，有所立處而為放逸，皆為依著想念有處放逸之護。",
    "T15n0627_002:0415c11_8": "設使，大王！",
    "T15n0627_002:0415c11_9": "究竟望畢，極至永安乃無有患，如令大王復有所作，則不荷哀不至安隱。」",
    "T15n0627_002:0415c12_10": "王阿闍世又問濡首曰：「受何所法而無有患至無所有？」",
    "T15n0627_002:0415c14_11": "濡首答曰：「若了空者，而無所作，亦無所不作；無想無願，亦無有作，亦無不作。",
    "T15n0627_002:0415c15_12": "若使，大王！",
    "T15n0627_002:0415c16_13": "有所造立而為行者，身口意行則是所作。",
    "T15n0627_002:0415c17_14": "假使不有所作，亦無所行，以身口意而無所造，則無所作。",
    "T15n0627_002:0415c18_15": "是故，大王！",
    "T15n0627_002:0415c18_16": "一切諸法悉無有相，其無所行無所有者，則是其相。」",
    "T15n0627_002:0415c19_17": "又問濡首：「何謂所行而無所行，不有所造亦無不造，不增不減？」",
    "T15n0627_002:0415c21_18": "濡首答曰：「假能不念過去已盡，不念當來未至，不念現在而無所起，不想有常無常，是為無行亦無不行，其能等色於諸因緣，而為眾緣不增不減。」",
    "T15n0627_002:0415c24_19": "又問濡首：「塵勞之欲為是道乎？",
    "T15n0627_002:0415c25_20": "云何與合？」",
    "T15n0627_002:0415c25_21": "濡首答曰：「王意云何？",
    "T15n0627_002:0415c26_22": "其曰明者與冥合耶？」",
    "T15n0627_002:0415c26_23": "答曰：「不也。",
    "T15n0627_002:0415c26_24": "日明這出眾冥[梳-木+日]滅。」",
    "T15n0627_002:0415c27_25": "「王寧別知冥所去處乎？",
    "T15n0627_002:0415c27_26": "在於何方積聚何所？」",
    "T15n0627_002:0415c28_27": "答曰：「不及。」",
    "T15n0627_002:0415c28_28": "濡首曰：「如是，大王！",
    "T15n0627_002:0415c28_29": "興道慧者塵勞則消，不知塵勞之所湊處，亦無有處、無有方面，以是之故當了知之，道與塵勞而不俱合，又等塵勞則名曰道。",
    "T15n0627_002:0416a02_30": "等於道者塵勞亦等，塵勞與道等無差特，一切諸法亦復平等。",
    "T15n0627_002:0416a04_31": "假使分別如斯議者，塵勞則道。",
    "T15n0627_002:0416a04_32": "所以者何？",
    "T15n0627_002:0416a05_33": "以塵勞故現有道耳！",
    "T15n0627_002:0416a05_34": "塵勞無形亦無所有，其求塵勞者則為道也。」",
    "T15n0627_002:0416a06_35": "王又問曰：「云何求於塵勞而為道乎？」",
    "T15n0627_002:0416a07_36": "濡首曰：「設有所求不越人心，亦不念言是者塵勞，是為道也。",
    "T15n0627_002:0416a08_37": "以是之故塵勞為道，其塵勞者亦入於道。」",
    "T15n0627_002:0416a09_38": "王又問曰：「云何塵勞而入於道？",
    "T15n0627_002:0416a10_39": "云何為行？」",
    "T15n0627_002:0416a10_40": "濡首曰：「於一切法而無所行，乃為道行；於一切法亦無不行，是為道行。」",
    "T15n0627_002:0416a12_41": "王又問曰：「行道如斯為何歸趣？」",
    "T15n0627_002:0416a13_0": "濡首曰：「如是行者為無所趣。」",
    "T15n0627_002:0416a13_1": "王又問曰：「道豈不至泥洹乎？」",
    "T15n0627_002:0416a14_2": "濡首問曰：「寧有諸法至滅度乎？」",
    "T15n0627_002:0416a15_0": "答曰：「不也。」",
    "T15n0627_002:0416a15_1": "濡首曰：「是故，大王！",
    "T15n0627_002:0416a15_2": "至無所至為賢聖道。」",
    "T15n0627_002:0416a16_3": "又問曰：「其賢聖者為何所處？」",
    "T15n0627_002:0416a16_4": "濡首曰：「其賢聖道則無所住。」",
    "T15n0627_002:0416a17_5": "又問曰：「其賢聖道，不處禁戒博聞定慧乎？」",
    "T15n0627_002:0416a18_6": "濡首曰：「賢聖戒者，無有行相、無放逸相為聖定意；無所著相為聖定意；無所念相為聖智慧。",
    "T15n0627_002:0416a20_7": "王意云何？",
    "T15n0627_002:0416a20_8": "其無所行無有放逸，有所處乎？」",
    "T15n0627_002:0416a21_9": "答曰：「不也。」",
    "T15n0627_002:0416a21_10": "濡首曰：「以是之故，王當知之，無所住者則賢聖道。」",
    "T15n0627_002:0416a22_11": "王又問曰：「族姓子、族姓女云何向道？」",
    "T15n0627_002:0416a23_12": "濡首曰：「假使所求不覩諸法有常無常，亦無所得，不計諸法有淨無淨、有空無空、若我無我、若苦若樂；於諸法者亦無所得，不見諸法在於終始若滅度者，如是行者為向於道。」",
    "T15n0627_002:0416a27_13": "王阿闍世白濡首曰：「以是之故惟當受請，因斯使余離諸顛倒，令得解脫分別淨行，與諸眷屬而就宮食。」",
    "T15n0627_002:0416b01_14": "濡首曰：「向者說之，悉無所有、無有生者，無有善哉與不善哉！",
    "T15n0627_002:0416b02_15": "其無所有、無有解脫，其解脫者則無所有，亦無解脫亦無脫者。",
    "T15n0627_002:0416b03_16": "所以者何？",
    "T15n0627_002:0416b04_17": "一切諸法皆自然淨。」",
    "T15n0627_002:0416b04_18": "爾時世尊告濡首曰：「受阿闍世王請，以此之緣令無數人逮得利誼至安隱度。」",
    "T15n0627_002:0416b06_19": "濡首童真見世尊勸，則言：「唯諾、當受其請，不敢違失如來教故。」",
    "T15n0627_002:0416b07_20": "阿闍世王歡喜踊躍，已見受請善心生焉，稽首佛足及濡首童真、一切聖眾，便退還出請舍利弗：「濡首眷屬為有幾人？」",
    "T15n0627_002:0416b10_21": "舍利弗答曰：「五百人俱而當往就。」",
    "T15n0627_002:0416b11_22": "王入于城還於宮中，即夜興設若干食饍百種之味，施五百榻，無量坐具而敷其上，莊嚴宮殿懸繒幡蓋，燒名雜香而散眾花，及四衢路普城內外，皆悉掃除灑以香汁，令國人民男女大小，莊挍嚴飾齎持香花，咸俱奉[這-言+印]濡首童真！",
    "T15n0627_002:0416b17_0": "總持品第六",
    "T15n0627_002:0416b18_0": "於是濡首於初夜中，從其室出而自思念：「吾身不宜與少少人眷屬而俱就於王請。",
    "T15n0627_002:0416b19_1": "今吾且當詣異佛土請諸菩薩，皆令普聞講說經法斷諸狐疑，就阿闍世王宮而食。」",
    "T15n0627_002:0416b21_2": "濡首童真如勇猛士屈伸臂頃忽然不現，斯須超越八萬佛國，至于東方常名聞界，其佛號離聞首如來、至真、等正覺，今現在說法，為諸菩薩說清淨典。",
    "T15n0627_002:0416b25_3": "其佛世界，如來一時等轉六度無極，自然通達，具足廣宣不退轉法。",
    "T15n0627_002:0416b26_4": "其佛國土，一切諸樹若干種花，菓實茂盛，每從其樹常自然出佛聲、法聲、不退轉輪菩薩眾聲，是故世界號常名聞。",
    "T15n0627_002:0416b29_5": "斯道寶聲常不斷絕，故曰常名聞。",
    "T15n0627_002:0416c01_6": "濡首童真詣離聞首佛所，稽首足下白其如來：「唯然，世尊！",
    "T15n0627_002:0416c02_7": "遣諸菩薩與余俱往至于忍界，詣阿闍世宮而就其請。」",
    "T15n0627_002:0416c03_8": "離聞首如來告諸菩薩曰：「諸族姓子！",
    "T15n0627_002:0416c04_9": "與濡首俱詣忍世界，從意所樂。」",
    "T15n0627_002:0416c05_10": "於是會中二萬二千菩薩大士同時發聲應：「唯，世尊！",
    "T15n0627_002:0416c06_11": "我等願與濡首俱詣忍界。」",
    "T15n0627_002:0416c07_0": "於是濡首與二萬二千菩薩，從常名聞國忽然不現，至於忍界自處其室。",
    "T15n0627_002:0416c08_1": "濡首會諸菩薩大士，而於初夜說總持法。",
    "T15n0627_002:0416c09_2": "「何謂總持？",
    "T15n0627_002:0416c09_3": "所以總持統御諸法(一)。",
    "T15n0627_002:0416c10_4": "心未嘗忘(二)。",
    "T15n0627_002:0416c10_5": "所至無亂(三)。",
    "T15n0627_002:0416c10_6": "其心未嘗有捨廢時(四)。",
    "T15n0627_002:0416c11_7": "學智慧業(五)。",
    "T15n0627_002:0416c11_8": "精覈諸法審諦之義(六)。",
    "T15n0627_002:0416c12_9": "分別正慧(七)。",
    "T15n0627_002:0416c12_10": "得果證者但文字耳(八)。",
    "T15n0627_002:0416c13_11": "度至寂然(九)。",
    "T15n0627_002:0416c13_12": "條列一切諸法章句(十)。",
    "T15n0627_002:0416c13_13": "攬賢聖要(一)。",
    "T15n0627_002:0416c14_14": "不斷佛教(二)。",
    "T15n0627_002:0416c14_15": "不違法令(三)。",
    "T15n0627_002:0416c14_16": "攝取一切賢聖之眾(四)。",
    "T15n0627_002:0416c15_17": "於諸經法部分典籍(五)。",
    "T15n0627_002:0416c15_18": "入於一切殊絕智慧(六)。",
    "T15n0627_002:0416c16_19": "不著眾會亦不怯弱(七)。",
    "T15n0627_002:0416c16_20": "遊步眾會宣揚經典無所畏憚(八)。",
    "T15n0627_002:0416c17_21": "出諸天音料簡明智(九)。",
    "T15n0627_002:0416c18_22": "於天、龍、神、阿須倫、迦留羅、真陀羅、摩休勒，探暢其音而為說法(二十)。",
    "T15n0627_002:0416c19_23": "出釋梵音(一)。",
    "T15n0627_002:0416c19_24": "覺了平正知諸根原(二)。",
    "T15n0627_002:0416c20_25": "識練邪見諸所立處(三)。",
    "T15n0627_002:0416c20_26": "總持觀察一切眾生根原所趣(四)。",
    "T15n0627_002:0416c21_27": "所住等心(五)。",
    "T15n0627_002:0416c22_0": "於世八法而不動轉(六)。",
    "T15n0627_002:0416c22_1": "具足一切真正之法(七)。",
    "T15n0627_002:0416c23_0": "隨其罪福報應果證而為說法(八)。",
    "T15n0627_002:0416c23_1": "興發眾生所造志業(九)。",
    "T15n0627_002:0416c24_2": "立諸群黎處于禁戒(三十)。",
    "T15n0627_002:0416c24_3": "其慧普入(一)。",
    "T15n0627_002:0416c25_4": "為諸眾庶代負重擔(二)。",
    "T15n0627_002:0416c25_5": "不以勤勞而有患厭(三)。",
    "T15n0627_002:0416c26_6": "解脫諸法本性清淨(四)。",
    "T15n0627_002:0416c26_7": "以斯本淨而為人演(五)。",
    "T15n0627_002:0416c27_8": "以本淨慧解說道誼(六)。",
    "T15n0627_002:0416c27_9": "慧無罣礙(七)。",
    "T15n0627_002:0416c28_0": "習設法施(八)。",
    "T15n0627_002:0416c28_1": "其心堅固未嘗懈惓(九)。",
    "T15n0627_002:0416c28_2": "有所說者無有疑結(四十)。",
    "T15n0627_002:0416c29_3": "不貪一切供養利入(一)。",
    "T15n0627_002:0416c29_4": "而不忘捨諸通慧心(二)。",
    "T15n0627_002:0417a01_5": "力勵集累眾行基靖(三)。",
    "T15n0627_002:0417a01_6": "布施無厭而每勸助於諸通慧(四)。",
    "T15n0627_002:0417a02_7": "禁戒無厭以斯勸化一切眾生(五)。",
    "T15n0627_002:0417a03_8": "忍辱無厭求佛色像(六)。",
    "T15n0627_002:0417a03_9": "精進無厭積眾德本(七)。",
    "T15n0627_002:0417a04_10": "一心無厭修行專精使無眾冥(八)。",
    "T15n0627_002:0417a05_11": "智慧無厭入一切行(九)。",
    "T15n0627_002:0417a05_12": "以道法業於此一切而無所生(五十)。",
    "T15n0627_002:0417a06_13": "「諸族姓子！",
    "T15n0627_002:0417a06_14": "所謂總持，攝取一切不可思議諸法要誼，持諸法無所行無行，故曰總持。",
    "T15n0627_002:0417a08_15": "「又族姓子！",
    "T15n0627_002:0417a08_16": "其總持者攝持諸法。",
    "T15n0627_002:0417a08_17": "何謂總持諸法？",
    "T15n0627_002:0417a09_18": "攬執諸法一切皆空、攬執諸法一切無想、攬執諸法一切無願；離諸所行寂寞無形；悉無所有亦無所覺；亦無所行無有處所；亦無所生亦無所起；亦無所趣亦不滅盡；無來無往亦無所壞；亦無所度亦無所敗；亦無所淨亦無不淨；亦無所嚴亦無不嚴；亦無所著亦無所有；亦無所見亦無所聞；亦無所忘亦無所教；亦無有漏亦無想念；亦不離想無應不應、亦無顛倒亦無滿足；無我無人無壽無命；亦無放逸亦無所受、亦無所取亦無殊特，猶如虛空無有名聞、亦無所獲無所破壞、亦無有二。",
    "T15n0627_002:0417a20_19": "審住本際，一切法界、一切諸法，住於無本。",
    "T15n0627_002:0417a21_20": "是謂總持。",
    "T15n0627_002:0417a21_21": "「又族姓子！",
    "T15n0627_002:0417a21_22": "一切諸法，譬若如幻而悉自然。",
    "T15n0627_002:0417a22_23": "總持諸法，自然如夢、自然如野馬、自然如影、自然如響、自然如化、自然如沫、自然如泡、自然如空。",
    "T15n0627_002:0417a24_24": "分別諸法而如此者，是謂總持。」",
    "T15n0627_002:0417a26_0": "濡首曰：「譬如，族姓子！",
    "T15n0627_002:0417a26_1": "地之所載，無所不統，不增不減，亦無所置，不以為厭。",
    "T15n0627_002:0417a27_2": "假使菩薩得總持者，則能利益一切眾生，恩施救濟無央數劫，眾德之本至諸通慧，心而總統持，亦無所置，不以為厭。",
    "T15n0627_002:0417b02_0": "「譬如，族姓子！",
    "T15n0627_002:0417b02_1": "於斯地上，一切眾生而仰得活，兩足四足靡不應之。",
    "T15n0627_002:0417b03_2": "菩薩大士得總持者亦復如是，於群生類多所饒益。",
    "T15n0627_002:0417b05_0": "「譬如，族姓子！",
    "T15n0627_002:0417b05_1": "藥草、樹木、百穀、眾果皆因地生。",
    "T15n0627_002:0417b06_0": "假令菩薩逮得總持亦復如是，便能興闡一切德本諸佛之法。",
    "T15n0627_002:0417b08_0": "「譬如，族姓子！",
    "T15n0627_002:0417b08_1": "地之所載亦無所置，亦不憂慼，不動不搖，不以增減。",
    "T15n0627_002:0417b09_2": "菩薩如是亦無所置，不以憂慼，不增不減，亦不動搖。",
    "T15n0627_002:0417b11_0": "「譬如，族姓子！",
    "T15n0627_002:0417b11_1": "於斯地上悉受天雨不以為厭。",
    "T15n0627_002:0417b12_0": "菩薩如是逮總持者，悉受一切諸佛典誥，及諸菩薩一切緣覺、聲聞之法，餘正見士、平等行者、沙門、梵志、一切眾生，天上世間聞其說法不以為厭，聽所說經不以為惓。",
    "T15n0627_002:0417b16_0": "「譬如，族姓子！",
    "T15n0627_002:0417b16_1": "地之所種皆以時生不失其節，亦不違錯應時滋長。",
    "T15n0627_002:0417b17_2": "菩薩如是逮得總持，統攝一切諸功德法，不侵欺人，亦不失時，具足所行坐於佛樹，處在道場至諸通慧。",
    "T15n0627_002:0417b20_0": "「譬如，族姓子！",
    "T15n0627_002:0417b20_1": "勇猛高士在於邦域而入戰鬪，降伏怨敵無不歸依。",
    "T15n0627_002:0417b21_2": "菩薩如是得總持者，處於道場坐於佛樹，降伏眾魔。",
    "T15n0627_002:0417b23_0": "「譬如，族姓子！",
    "T15n0627_002:0417b23_1": "撿一切法有常無常，若微妙者安隱非我，及計無常、及諸瑕穢、及苦非我。",
    "T15n0627_002:0417b24_2": "所以者何？",
    "T15n0627_002:0417b25_3": "惟族姓子！",
    "T15n0627_002:0417b25_4": "已離二故，則謂總持。",
    "T15n0627_002:0417b26_0": "「譬如，族姓子！",
    "T15n0627_002:0417b26_1": "虛空無不受持，亦非總持亦無不持。",
    "T15n0627_002:0417b27_2": "菩薩如是得總持者，攬攝一切諸法之要。",
    "T15n0627_002:0417b29_0": "「譬如，族姓子！",
    "T15n0627_002:0417b29_1": "一切諸法及諸邪見，皆悉為空悉總持之。",
    "T15n0627_002:0417c01_2": "菩薩如是得總持者，無所不攬。",
    "T15n0627_002:0417c01_3": "總持如是，救攝一切諸法之誼，是為，族姓子！",
    "T15n0627_002:0417c02_4": "計總持者無有盡時。",
    "T15n0627_002:0417c03_5": "已無有盡則無放逸；已無放逸則處中間；已等處者即無有身，則虛空界已如虛空，虛空及地則無有二。」",
    "T15n0627_002:0417c05_6": "濡首童真說此言時，五百菩薩得斯總持。",
    "T15n0627_002:0417c07_0": "三藏品第七",
    "T15n0627_002:0417c08_0": "時濡首童真於中夜為菩薩大士講三篋藏菩薩祕典。",
    "T15n0627_002:0417c09_1": "「何謂菩薩篋藏祕要？",
    "T15n0627_002:0417c09_2": "都諸經法無不歸入於此篋藏。",
    "T15n0627_002:0417c10_3": "若世俗法度世法、有為法無為法；若善法不善法、有罪無罪法、有漏無漏法，悉來歸趣入菩薩藏。",
    "T15n0627_002:0417c12_4": "所以者何？",
    "T15n0627_002:0417c12_5": "菩薩篋藏經典要者，曉了一切諸法之誼。",
    "T15n0627_002:0417c13_6": "譬，族姓子！",
    "T15n0627_002:0417c14_7": "此三千大千世界，百億四天下大地、百億日月、百億須彌山王、百億大海，悉卷合入三千大千世界為一佛土。",
    "T15n0627_002:0417c16_8": "如是，族姓子！",
    "T15n0627_002:0417c16_9": "若凡夫法及餘學法；若聲聞法緣覺法；若菩薩法及與佛法，悉來入歸菩薩篋藏。",
    "T15n0627_002:0417c18_10": "所以者何？",
    "T15n0627_002:0417c18_11": "菩薩篋藏一切攝護，聲聞、緣覺將養大乘。",
    "T15n0627_002:0417c19_12": "譬，族姓子！",
    "T15n0627_002:0417c20_13": "其樹根株堅固盛者，枝葉華實則為滋茂。",
    "T15n0627_002:0417c21_14": "「又族姓子！",
    "T15n0627_002:0417c21_15": "設有攝取菩薩篋藏菩薩大士，則為攝取一切諸乘，將養一切眾德之法。",
    "T15n0627_002:0417c22_16": "菩薩藏者名無量器，所以名曰無量器者，譬如大海受無量水，為包含器不可計實。",
    "T15n0627_002:0417c24_17": "諸龍、鬼、神、揵沓惒、阿須倫、迦留羅、真陀羅、摩睺勒及眾生類、在禽獸者，含受此等為無限器。",
    "T15n0627_002:0417c26_18": "菩薩藏者經典祕要亦復如是，為無限施、聞、戒、定、慧、度知見器，以故名曰菩薩篋藏。",
    "T15n0627_002:0417c28_19": "譬如含血之類生大海者，以生於彼不飲餘水惟服海水。",
    "T15n0627_002:0418a01_20": "菩薩如是行菩薩藏，不於餘法有所造行，惟常修行諸通慧誼，以故名曰菩薩篋藏。",
    "T15n0627_002:0418a03_21": "「又族姓子！",
    "T15n0627_002:0418a03_22": "菩薩有斯三篋要藏。",
    "T15n0627_002:0418a03_23": "何謂三？",
    "T15n0627_002:0418a04_0": "一曰聲聞，二曰緣覺，三曰菩薩藏。",
    "T15n0627_002:0418a04_1": "聲聞藏者，承他音響而得解脫。",
    "T15n0627_002:0418a05_2": "緣覺藏者，曉了緣起十二所因，分別報應因起所盡。",
    "T15n0627_002:0418a06_3": "菩薩藏者，綜理無量諸法正誼自分別覺。",
    "T15n0627_002:0418a07_4": "「又族姓子！",
    "T15n0627_002:0418a08_0": "其聲聞乘無有三藏，其緣覺者亦無斯藏，諸所說法菩薩究練三藏祕要，因菩薩法而生三藏——聲聞、緣覺、無上正真道，故曰三藏。",
    "T15n0627_002:0418a10_1": "菩薩說法勸化眾生，令處三乘——聲聞、緣覺、無上正覺，是故菩薩，名曰三藏。",
    "T15n0627_002:0418a12_2": "有斯三藏無餘藏學。",
    "T15n0627_002:0418a13_3": "何謂為三？",
    "T15n0627_002:0418a13_4": "聲聞學、緣覺學、菩薩學。",
    "T15n0627_002:0418a13_5": "何謂聲聞學？",
    "T15n0627_002:0418a14_6": "但能炤己身行之相；緣覺學者是謂中學；行大悲者謂菩薩學，至無量慧攝取大哀。",
    "T15n0627_002:0418a16_7": "其聲聞者，不學緣覺之所學者，亦不曉了；其緣覺者，不學菩薩所學，亦不曉了。",
    "T15n0627_002:0418a17_8": "又菩薩者，悉學聲聞所遵學者，皆曉了之不願樂彼，亦不勸助修其所行；學於緣覺所遵學者，悉曉了之不願樂彼，亦不勸化使修其乘。",
    "T15n0627_002:0418a20_9": "又菩薩者，學於菩薩當所學者，悉曉了之，願樂勸修其乘所行，勸所行已則說聲聞所行解脫，亦講緣覺所行解脫，分別菩薩所遵解脫。",
    "T15n0627_002:0418a23_10": "如是，族姓子！",
    "T15n0627_002:0418a24_11": "其有曉了此所學者，是則名曰菩薩篋藏，如琉璃器有所盛者，應時一切示自然性如琉璃色。",
    "T15n0627_002:0418a26_12": "「如是，族姓子！",
    "T15n0627_002:0418a26_13": "菩薩假使入菩薩藏，所可遊居於諸法者，見一切法悉為佛法。",
    "T15n0627_002:0418a28_14": "菩薩假使入菩薩藏，不覩諸法而有處所，設有覺了諸佛乘者，不見諸法之所像類，其不學於菩薩學者，則見諸法而有處所。",
    "T15n0627_002:0418b01_15": "設學菩薩之所學者，不見諸法而有處所；設學菩薩之所學者，不見諸法有所住處，其不修行，計斯一切皆為自然。",
    "T15n0627_002:0418b04_16": "如是，族姓子！",
    "T15n0627_002:0418b04_17": "假使菩薩入菩薩藏，在在所行所遊諸法，一切悉見諸佛之法。",
    "T15n0627_002:0418b06_18": "假使菩薩入菩薩藏，不見諸法有所像類，設使曉了諸佛法者，則亦不覩諸法之處。",
    "T15n0627_002:0418b08_19": "學菩薩學，不見諸法之所歸趣，其不修觀，彼則覩見一切諸法，而有逆順。",
    "T15n0627_002:0418b10_0": "一切眾生覩不順者，菩薩皆見諸法順正。",
    "T15n0627_002:0418b10_1": "覩於諸法，無有一法非佛法者，是故名曰菩薩篋藏。",
    "T15n0627_002:0418b12_2": "「又族姓子！",
    "T15n0627_002:0418b12_3": "菩薩藏者說無崖底，文字所演順而應時不可計量，所立之處不可思議，垂顯光明靡不通達，無有邊際莫不炤曜，多所利益悉令歸趣，於諸通慧而令群萌悉樂無本。",
    "T15n0627_002:0418b16_4": "假使有學，於彼學者、甫當學者，一切悉當入此菩薩篋藏，則至大乘。",
    "T15n0627_002:0418b17_5": "已欲學者、方當獲者、其不至者，悉使得至而令普入。」",
    "T15n0627_002:0418b18_6": "如是濡首為諸菩薩眾會者，在於中夜說菩薩藏經典祕要，廣分別演誼歸所趣。",
    "T15n0627_002:0418b21_0": "不退轉輪品第八",
    "T15n0627_002:0418b22_0": "濡首童真復於後夜，為諸菩薩大士，廣宣講說不退轉輪金剛句跡。",
    "T15n0627_002:0418b23_1": "「何謂不退轉輪？",
    "T15n0627_002:0418b23_2": "又族姓子！",
    "T15n0627_002:0418b24_3": "所以名曰不退輪者，如今菩薩說經法時，若來聽者悉獲誼歸不復迴還，便而講說不退轉輪令其信樂。",
    "T15n0627_002:0418b26_4": "不退轉輪菩薩行者，不為眾生造若干行；不為諸法修若干行；不於諸國土興若干行；不於諸佛尊若干行；不於諸乘行若干行。",
    "T15n0627_002:0418b29_5": "一切所至而悉普見，轉於法輪不壞法界，是謂乃為轉於法輪，是故名曰不退轉輪。",
    "T15n0627_002:0418c02_6": "彼所轉輪而無斷絕；其輪修理無有二輪；其輪如是如悲哀輪；其輪所趣自然之誼在己所至；其輪所趣法界場輪。",
    "T15n0627_002:0418c05_7": "「又族姓子！",
    "T15n0627_002:0418c05_8": "假使菩薩信樂於斯不退轉輪，則得解脫己身之患，則為信樂一切所信、一切所想，如來所興悉亦信之，以信得脫。",
    "T15n0627_002:0418c08_9": "於如來者，無有二脫亦不說二，如其如來相好解脫，諸法之相一切法想，信如來脫則無有想，已離脫相則至自然濟于己身，如是之行莫能勝者，亦莫能踰於斯慧者，是故名曰不退轉輪。",
    "T15n0627_002:0418c12_10": "「又族姓子！",
    "T15n0627_002:0418c12_11": "不退轉輪不退于色，色自然故；痛、想、行、識亦復如是，識不退轉，識自然故。",
    "T15n0627_002:0418c14_12": "所以者何？",
    "T15n0627_002:0418c14_13": "則不退轉一切諸法，猶如無本則為法輪，是故名曰不退轉輪。",
    "T15n0627_002:0418c15_14": "其法輪者無有邊限，無維無隅無有斷絕，無常輪故；其法輪者亦無有門，無有二故，則法輪門；其法輪者無能轉者，無所轉故；其法輪者亦無所說，法輪無言故；其法輪者亦無名稱無所顯曜，輪無獲故；又復計此不退轉輪入於空，無所遊相故；澹泊門者，無來相故；普有所至，為空相故；一切等御本淨無相，是故名曰不退轉輪。",
    "T15n0627_002:0418c23_15": "「又族姓子！",
    "T15n0627_002:0418c23_16": "不退轉輪有所遊行而有所至，是故名曰不退轉輪。",
    "T15n0627_002:0418c24_17": "有所放捨徑有所至，是故名曰不退轉輪。」",
    "T15n0627_002:0418c26_0": "如是濡首謂諸菩薩：「又族姓子！",
    "T15n0627_002:0418c26_1": "所以名曰金剛句跡，一切諸法皆悉滅寂。",
    "T15n0627_002:0418c27_2": "何謂滅寂一切諸法？",
    "T15n0627_002:0418c28_3": "又族姓子！",
    "T15n0627_002:0418c28_4": "已了空者金剛句跡也，消諸邪疑六十二故；其無想者金剛句跡也，斷絕一切諸想念故；其無願者金剛句跡也，皆度一切五趣有為令滅寂故；其法界者金剛句跡也，超越若干諸疆界故；其無本者金剛句跡也，致無我滅寂故；離色欲者金剛句跡也，蠲除貪欲諸所有故；緣起行者金剛句跡也，不壞本性故；察無為者金剛句跡也，見諸法自然故。」",
    "T15n0627_002:0419a07_5": "濡首童真為諸菩薩竟於三夜普分別法，彼諸菩薩皆得親近光明華三昧，菩薩設逮於此定者，一一毛孔放百千光；一一光明化現百千諸佛儀容。",
    "T15n0627_002:0419a10_6": "又斯諸佛天中之天所在佛土，現作佛事開導眾生，群萌疇類迎逆接納聽受法教。",
    "T15n0627_002:0419a12_7": "◎◎變動品第九爾時王阿闍世明旦早起，詣濡首所，而稽首曰：「供具已辦，時至可行。」",
    "T15n0627_002:0419a15_8": "賢者大迦葉晨朝夙興，著衣持鉢與諸比丘五百人俱，欲入舍衛大城分衛，於中路念：「吾行分衛，時如大早，寧可造見濡首童真！」",
    "T15n0627_002:0419a18_9": "這設斯念尋便往至，則與濡首言談敘闊演說堅要。",
    "T15n0627_002:0419a19_10": "濡首而謂之曰：「唯，大迦葉！",
    "T15n0627_002:0419a20_11": "晨何所湊？」",
    "T15n0627_002:0419a20_12": "答曰：「欲行分衛故來諮受。」",
    "T15n0627_002:0419a21_0": "濡首曰：「今當就吾食所設饍與眷屬俱，吾當與仁分衛之具。」",
    "T15n0627_002:0419a22_1": "迦葉答曰：「供具已達，吾以法故而來至斯，不以食饍。」",
    "T15n0627_002:0419a23_2": "又曰：「迦葉！",
    "T15n0627_002:0419a23_3": "惟當受請。",
    "T15n0627_002:0419a24_4": "供受二事，大法供養，飲食之饍，言不釋法亦不失食。」",
    "T15n0627_002:0419a25_5": "迦葉答曰：「鄙等之舉以用法故絕饍不食，盡其形壽志在於法。",
    "T15n0627_002:0419a26_6": "所以者何？",
    "T15n0627_002:0419a27_0": "不從他人乃能得致。",
    "T15n0627_002:0419a27_1": "如斯法門如從仁者所說正誼。」",
    "T15n0627_002:0419a28_2": "又問：「今者濡首及諸菩薩為於何食？」",
    "T15n0627_002:0419a28_3": "濡首報曰：「吾等所食及施與者，亦不長益亦不耗減；不動生死不近泥洹；亦不超度凡夫之地，亦不證明賢聖之法；不越聲聞不捨緣覺。",
    "T15n0627_002:0419b03_0": "吾等當說彼之所請，其布施者，亦不淨除慧與所識，不損而益不至解脫，於諸經法亦無所興，亦不得法亦無所釋。」",
    "T15n0627_002:0419b05_1": "迦葉答曰：「是為大施無極廣施，已入無本之所致也。」",
    "T15n0627_002:0419b06_2": "爾時濡首心自念言：「今日入城，寧可如佛感動變化。」",
    "T15n0627_002:0419b07_3": "應時以眾神足變動三昧而為正受。",
    "T15n0627_002:0419b08_4": "這以是定為正受時，尋即一切於是三千大千世界普悉等住平若手掌，普此佛國其大光明靡不周遍，其在地獄遭苦患者即時休息，畜生、餓鬼諸不安者尋獲安隱，眾生之類心悉開解。",
    "T15n0627_002:0419b12_5": "無婬、怒、癡，無慳嫉者，亦無諛諂，無有瞋恚、憍慢之結，無所興起亦無熱惱。",
    "T15n0627_002:0419b14_6": "爾時眾生展轉相瞻如父如母。",
    "T15n0627_002:0419b15_7": "覩此三千大千世界六反震動，欲行天子、色行天子悉來集會供奉溥首！",
    "T15n0627_002:0419b16_8": "鼓樂絃歌倡伎百千，雨於天花嚴治途路。",
    "T15n0627_002:0419b17_9": "濡首童真這興斯定，從其室宇至于城門，自然莊嚴途路平整既廣且長，皆以七寶無央數珍，若干挍飾自然出現，不可計寶化為寶塹，中生蓮花、芙蓉、蘅花充滿煒曄，塹上化造珠交露帳，而起幢幡、繒綵、花蓋，其塹周匝遍有欄楯，欄楯左右皆有寶樹而甚高大，以諸寶繩展轉連綿繫諸寶樹；一一寶樹邊有寶架，皆置香爐燒諸名香；一一香爐燒諸香者聞四十里；諸樹中間化寶浴池，有八味水盈滿，池中底悉金沙，以寶欄楯周匝繞池，琉璃為崖，悉生青蓮、芙蓉、蘅華。",
    "T15n0627_002:0419b28_10": "諸寶樹下以寶為地，一切寶地列寶香瓶而燒名香；一一寶樹五百玉女儼然羅住，各各建立布施之德。",
    "T15n0627_002:0419c02_11": "濡首這以斯定，三昧正受應時即有，為彼異學外道之師示現變化，巍巍無量靡不亘然。",
    "T15n0627_002:0419c04_12": "濡首童真則從坐起，著衣持鉢而欲發行，謂迦葉曰：「唯，大迦葉！",
    "T15n0627_002:0419c05_13": "便可在前吾今尋後。",
    "T15n0627_002:0419c06_0": "所以者何？",
    "T15n0627_002:0419c06_1": "尊大迦葉年即耆宿，素修梵行久為沙門，未見如來而出家學，計於世間所有羅漢皆從仁後有所啟受，以是之故宜當在前，吾今在後。」",
    "T15n0627_002:0419c09_2": "迦葉答曰：「計於法律不以年歲而為尊長，法律所載智慧為尊，神智聖達乃可為尊；博聞才辯乃曰為尊；諸根明徹乃曰為尊，法律所記以斯為尊。",
    "T15n0627_002:0419c12_3": "由是計之，濡首童真智慧巍巍博聞普達辯才無礙，曉了一切眾生根本，以是之故最長弘遠，仁為大尊宜當在前，余應在後，今欲假喻分別此誼。」",
    "T15n0627_002:0419c16_0": "迦葉又曰：「譬師子之子這生未久，雖為幼少氣力未成，其師子子有所遊步，其氣所流，野鹿諸獸聞其猛氣皆悉奔走。",
    "T15n0627_002:0419c18_1": "若有大象而有六牙，其歲六十又身高大，若以革繩繫之三重，聞師子子威猛之氣，恐怖畏懅跳騰盡力，斷三重繫馳走奔突，入于山谷、谿澗、林藪、巖樹之間，若入大水而自沈沒。",
    "T15n0627_002:0419c22_2": "樹禽樔翳走獸藏竄，水居魚鼈潛逃于淵，又諸飛鳥翔翱虛空。",
    "T15n0627_002:0419c24_3": "發意菩薩亦復如是，假使發意智慧道力未孚成就，心猶憍仰習師子步，過諸聲聞、緣覺之路，一切眾魔自在宮殿，志懷恐懼不能自安。",
    "T15n0627_002:0419c27_4": "設師子子見餘師子威力猛勢，若師子吼，聞其音聲不恐不怖，亦不懷懅無所畏難，益以踊躍衣毛悅澤，乘其力勢亦當鳴吼。",
    "T15n0627_002:0420a01_5": "如是濡首大士聞佛師子吼時，不恐不怖亦不懷懅無所畏難，歡喜踊躍安心生焉，吾亦當習猶如今佛師子之吼。",
    "T15n0627_002:0420a03_6": "假使有說平等正真、聲聞、緣覺，如來為尊，發意菩薩則是為本，斯言至誠平等無邪。",
    "T15n0627_002:0420a05_7": "所以者何？",
    "T15n0627_002:0420a05_8": "由是出生一切諸法而普顯現，以故明知濡首為尊，其年幼少則是聖長，宜當在前，吾當從後。」",
    "T15n0627_002:0420a07_9": "濡首童真尋在前行，菩薩次之，諸聲聞眾乃繼其蹤。",
    "T15n0627_002:0420a09_10": "濡首這向嚴莊寶路則雨天花，無數伎樂不鼓自鳴，應時其地六反震動，其大光明靡不灼徹。",
    "T15n0627_002:0420a11_11": "於時濡首所現變化威神感動，放大光明雨花香熏，諸音樂聲相和而鳴入王舍城。",
    "T15n0627_002:0420a13_12": "王阿闍世籌慮：「濡首與二萬三千眾菩薩俱，及諸聲聞眷屬圍遶，而來進路即懷恐懼，今吾整設五百人供，來者猥多，安能周遍當焉所坐？",
    "T15n0627_002:0420a16_13": "以何飼之？」",
    "T15n0627_002:0420a16_14": "心又念言：「濡首童真果相疑誤則發此心？」",
    "T15n0627_002:0420a17_15": "應時濡首威神聖德之所建立，息意天王即自化身金仳鬼神，變微妙體，則謂王阿闍世曰：「大王且止，勿以為慮、無用勞悒。",
    "T15n0627_002:0420a20_16": "濡首童真善權方便智慧無極，現大功德威靈赫奕，恢闡神力光祚堂堂昇路來臻，一人之食能以周遍三千大千世界，眾生疇類悉令充滿，何況於斯二萬三千眷屬來者？",
    "T15n0627_002:0420a24_17": "以是之故不足勞慮。",
    "T15n0627_002:0420a24_18": "大王且安，勿復加供，一切來者悉當豐足。",
    "T15n0627_002:0420a25_19": "所以者何？",
    "T15n0627_002:0420a25_20": "濡首大賚，求得無盡眾祐難量。」",
    "T15n0627_002:0420a26_21": "王阿闍世應時踊躍不能自勝，則以弘意念於濡首如佛世尊！",
    "T15n0627_002:0420a27_22": "王阿闍世與諸群臣中宮官屬，齎持花香雜搗澤香，衣服之具幢幡繒蓋，伎樂琴瑟、箜篌，奉迎濡首，稽首禮畢，侍從濡首入城歸宮。",
    "T15n0627_002:0420b01_23": "濡首與諸眷屬初入城時，城內蒸民各齎所有以來供養。",
    "T15n0627_002:0420b03_24": "時於會中，有一菩薩名曰普觀。",
    "T15n0627_002:0420b03_25": "濡首告曰：「卿，族姓子！",
    "T15n0627_002:0420b04_26": "使其殿舍包容會者。」",
    "T15n0627_002:0420b04_27": "尋即受教察其左右，而普周觀阿闍世殿，自然寬大懸繒花蓋跱立幢幡，其地平博散眾花香。",
    "T15n0627_002:0420b06_28": "復有菩薩名曰法超。",
    "T15n0627_002:0420b07_29": "濡首告曰：「卿，族姓子！",
    "T15n0627_002:0420b07_30": "嚴辦眾座。」",
    "T15n0627_002:0420b08_31": "應時受教舉手彈指，於彼殿館二萬三千床座自然具足，若干種飾微妙莊嚴，無數座具而敷其上，濡首童真諸菩薩眾悉俱就座，聲聞次之。",
    "T15n0627_002:0420b11_32": "王見濡首與諸菩薩聲聞坐畢，前自啟白：「且待斯須增辦供具？」",
    "T15n0627_002:0420b12_33": "濡首答曰：「大王自安，自當備足勿以為勞。」",
    "T15n0627_002:0420b13_34": "時四天王與其眷屬，悉來供侍濡首童真，又天帝釋、良善夫人及餘玉女無央數千，齎持天上栴檀雜香、蜜香、搗香，以用供散一切菩薩及諸聲聞。",
    "T15n0627_002:0420b17_35": "時諸菩薩見諸花香及諸玉女，無玉女想、無花香想。",
    "T15n0627_002:0420b18_36": "梵忍跡天化作梵志摩納之形，手執拂扇住侍濡首左面，以扇扇之；諸梵天子各執拂扇，侍諸菩薩立而扇焉；無棼龍王不現其身，在於虛空垂貫真珠，從其貫珠出八味水，清涼且美供給所當；其諸菩薩一切聲聞，其前各各有垂貫珠，而出美水亦給所用。",
    "T15n0627_002:0420b24_37": "王阿闍世心自念言：「是諸菩薩而不齎鉢。",
    "T15n0627_002:0420b25_38": "當於何食？」",
    "T15n0627_002:0420b25_39": "濡首知王心念，而告之曰：「斯諸正士有所遊至不齎鉢行，所可遊行諸佛國土，這坐欲食鉢自然至。",
    "T15n0627_002:0420b27_40": "斯諸菩薩本所建立，又彼如來昔所造願，鉢從虛空來在于掌。」",
    "T15n0627_002:0420b29_0": "王阿闍世問濡首曰：「是諸菩薩從何佛國來？",
    "T15n0627_002:0420c01_0": "世界名何？",
    "T15n0627_002:0420c01_1": "如來正覺號曰何等？」",
    "T15n0627_002:0420c01_2": "濡首答曰：「世界名常名聞，如來號離聞首，今現在說法。",
    "T15n0627_002:0420c03_0": "是諸菩薩從彼而來就於仁食，欲得聽省王之狐疑所懷虛妄。」",
    "T15n0627_002:0420c04_1": "時諸菩薩志所建立，如來本願，鉢於空中自然飛來，投於無棼八味浴池洗滌清淨。",
    "T15n0627_002:0420c06_2": "諸族姓子、二萬三千諸龍、采女，各齎香著諸菩薩掌中。",
    "T15n0627_002:0420c07_3": "時王見茲倍用踊躍，則前稽首濡首童真！",
    "T15n0627_002:0420c08_4": "濡首童真而告王曰：「可設供饍，宜知是時。」",
    "T15n0627_002:0420c09_5": "王即受教則便陳列，若干種食琦妙珍膳，供具悉遍食不消滅。",
    "T15n0627_002:0420c10_6": "如是阿闍世本所供施五百人饍，悉令二萬三千皆得飽足，飲食如故。",
    "T15n0627_002:0420c12_7": "阿闍世王白濡首曰：「今饍如故而不消賜？」",
    "T15n0627_002:0420c13_8": "濡首答曰：「如今仁者狐疑未盡，疑不盡故猶斯食饍用不消索。」",
    "T15n0627_002:0420c15_0": "時諸菩薩飯食畢竟，尋以其鉢跳擲空中，鉢處虛無，無所依據而不墮落。",
    "T15n0627_002:0420c16_1": "王阿闍世問濡首曰：「今斯諸鉢為何所止？」",
    "T15n0627_002:0420c17_2": "濡首答曰：「猶如大王狐疑所存，今此諸鉢亦處於彼。」",
    "T15n0627_002:0420c18_3": "時王答曰：「鉢無所立？」",
    "T15n0627_002:0420c19_4": "濡首答曰：「猶如大王所有狐疑亦無所立，今此諸鉢無所依據而不墮落，諸法如是，悉無所有亦無所住，以是諸法亦無墮落。」",
    "T15n0627_002:0420c22_5": "◎文殊師利普超三昧經卷中"
}