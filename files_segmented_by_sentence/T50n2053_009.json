{
    "T50n2053_009:0267c16_0": "大唐大慈恩寺三藏法師傳卷",
    "T50n2053_009:0267c17_0": "第九",
    "T50n2053_009:0267c19_0": "沙門慧立本　釋彥悰箋",
    "T50n2053_009:0267c20_0": "起顯慶元年三月謝慈恩寺碑成終",
    "T50n2053_009:0267c21_0": "三年正月隨車駕還西京",
    "T50n2053_009:0267c22_0": "顯慶元年春三月癸亥，　御製大慈恩寺碑文訖。",
    "T50n2053_009:0267c23_1": "時禮部尚書許敬宗遣使送碑文與法師，鴻臚寺又有符下寺。",
    "T50n2053_009:0267c24_2": "甲子，法師率寺眾詣闕陳謝曰：「沙門玄奘言。",
    "T50n2053_009:0267c25_3": "被鴻臚寺符，伏奉　勅旨，親紆　聖筆。",
    "T50n2053_009:0267c26_4": "為大慈恩寺所製碑文已成，叡澤傍臨，　宸詞曲照。",
    "T50n2053_009:0268a01_5": "玄門益峻，梵侶增榮，跼厚地而懷慚，負層穹而寡力。",
    "T50n2053_009:0268a03_6": "玄奘聞。",
    "T50n2053_009:0268a03_7": "造化之功既播物而成教，聖人之道亦因辭以見情。",
    "T50n2053_009:0268a04_8": "然則畫卦垂文，空談於形器；設爻分象，未踰於寰域。",
    "T50n2053_009:0268a05_9": "羲皇之德尚見稱於前古，姬后之風亦獨高於後代。",
    "T50n2053_009:0268a07_10": "豈若開物成務，闡八正以摛章；詮道立言，證三明而導俗。",
    "T50n2053_009:0268a08_11": "理窮天地之表，情該日月之外，較其優劣，斯為盛矣。",
    "T50n2053_009:0268a09_12": "伏惟　皇帝陛下金輪在運，玉曆乘時，化溢四洲，仁覃九有。",
    "T50n2053_009:0268a11_13": "道包將聖，功茂迺神，縱多能於生知，資率由於天至。",
    "T50n2053_009:0268a12_14": "始悲奩鏡，即創招提，俄樹勝幢，更敷文律。",
    "T50n2053_009:0268a13_15": "若乃天華穎發，叡藻波騰，吞筆海而孕龍宮，掩詞林而包鶴樹。",
    "T50n2053_009:0268a15_16": "內該八藏，外覈六經，奧而能典，宏而且密。",
    "T50n2053_009:0268a16_17": "固使給園遺迹，託寶思而彌高，奈苑餘芬，假瓊章而不昧。",
    "T50n2053_009:0268a18_0": "豈直抑揚夢境，照晣迷塗，諒以鎔範四天，牢籠三界者矣。",
    "T50n2053_009:0268a19_1": "玄奘言行無取，猥預緇徒，亟叨恩顧，每謂多幸。",
    "T50n2053_009:0268a20_2": "重忝曲城之造，欣逢像法之盛，且慚且躍，實用交懷。",
    "T50n2053_009:0268a21_3": "無任竦戴之誠，謹詣朝堂。",
    "T50n2053_009:0268a22_4": "奉表陳謝。」",
    "T50n2053_009:0268a22_5": "乙丑，法師又惟　主上文明天縱，聖而多能，非直文麗魏君，亦乃書邁漢主。",
    "T50n2053_009:0268a24_6": "法師以見碑是聖文，其書亦望神筆，因詣闕請　皇帝自書。",
    "T50n2053_009:0268a25_7": "表曰：「沙門玄奘等言。",
    "T50n2053_009:0268a26_8": "竊以應物垂象，神用溥該；隨時設教，　聖功畢盡。",
    "T50n2053_009:0268a27_9": "是知日月雙朗，始極經天之運，卉木俱秀，方窮麗地之德。",
    "T50n2053_009:0268a28_10": "伏惟　皇帝陛下，智周萬物，仁霑三界，既隆景化，復闡玄風。",
    "T50n2053_009:0268b01_11": "鄙姬穆之好道，空賞瑤池之詠，蔑漢明之崇法，徒開白馬之祠。",
    "T50n2053_009:0268b02_12": "遂乃俯降天文，遠揚幽旨，用彫豐琬，長垂茂則。",
    "T50n2053_009:0268b04_0": "同六英之發音，若五緯之摛曜，敷至懷而感俗，弘大誓以匡時。",
    "T50n2053_009:0268b05_1": "豈獨幽贊真如，顯揚玄賾者也。",
    "T50n2053_009:0268b06_2": "雖玉藻斯暢，翠版將刊，而銀鉤未書，丹字猶韞。",
    "T50n2053_009:0268b07_3": "然則夔樂已簨，匪里曲之堪預，龍鄉既晝，何爝火之能明。",
    "T50n2053_009:0268b08_4": "非夫牙、曠撫律，羲和總馭，焉得揚法鼓之大音，裨慧日之沖彩。",
    "T50n2053_009:0268b10_5": "敢緣斯義，冐用干祈，伏乞成茲具美，勒以　神筆，庶淩雲之妙，邁跡前王，垂露之奇，騰芬後聖。",
    "T50n2053_009:0268b12_6": "金聲玉振，即悟群迷；鳳翥龍蟠，將開眾瞽。",
    "T50n2053_009:0268b13_7": "豈止克隆像教，懷生霑莫大之恩；實亦聿贊明時，宗社享無彊之福。",
    "T50n2053_009:0268b15_8": "玄奘稟識愚淺，謬齒緇林，本慚窺涉，多虧律行，猥辱宸詞，過蒙褒美。",
    "T50n2053_009:0268b17_9": "雖驚惕之甚，措顏無地，而慊懇之勤，翹誠有日。",
    "T50n2053_009:0268b18_10": "重敢塵黷，更懷氷火。」",
    "T50n2053_009:0268b18_11": "表奏不納。",
    "T50n2053_009:0268b19_12": "景寅，法師又請曰：「昨一日蒙齎天藻，喜戴不勝，未允神翰，翹丹尚擁。",
    "T50n2053_009:0268b20_13": "竊以攀榮奇樹，必含笑而芬芳，跪寶玉岑，亦舒渥而貽彩。",
    "T50n2053_009:0268b22_14": "伏惟陛下提衡執粹，垂拱大寧，叡思綺毫，俯凝多藝。",
    "T50n2053_009:0268b24_15": "鴻範光於涌洛，草聖茂於臨池。",
    "T50n2053_009:0268b24_16": "玄奘肅荷前恩，奉若華於金鏡；冐希後澤，佇桂影於銀鉤。",
    "T50n2053_009:0268b26_17": "豈直合璧相循，聯輝是仰，亦恐非天翰。",
    "T50n2053_009:0268b28_18": "無以懸日月之文，唯　麗則可以攄希微之軌。",
    "T50n2053_009:0268b29_19": "馳魂俛首，非所敢望，不勝積慊，昧死陳請。」",
    "T50n2053_009:0268c01_20": "表奏，　帝方運神筆。",
    "T50n2053_009:0268c01_21": "法師既蒙　帝許，不勝喜慶。",
    "T50n2053_009:0268c02_22": "表謝曰：「沙門玄奘言。",
    "T50n2053_009:0268c03_23": "伏奉勅旨，許降　宸筆。",
    "T50n2053_009:0268c04_24": "自勒　御製大慈恩寺碑文。",
    "T50n2053_009:0268c05_25": "璽誥爰臻，綸慈猥集，祇荷慚惕，罔知攸措。",
    "T50n2053_009:0268c06_26": "玄奘聞強弩在彀，鼯鼠不足動其機；鴻鍾匿音，纖莛無以發其響。",
    "T50n2053_009:0268c07_27": "不謂日臨月照，遂迴景於空門；雨潤雲蒸，乃照感於玄寺。",
    "T50n2053_009:0268c09_28": "是所願也，豈所圖焉。",
    "T50n2053_009:0268c09_29": "伏惟陛下履翼乘樞，握符纘運，追軒邁頊，孕夏吞殷，演眾妙以陶時，總多能而景俗。",
    "T50n2053_009:0268c12_0": "九域之內既沐仁風，四天之表亦霑玄化。",
    "T50n2053_009:0268c13_0": "然則津梁之法非至聖無足闡其源，幽贊之工非至人何以敷其迹。",
    "T50n2053_009:0268c14_1": "雖追遠所極，自動天情，而冥祐可祈，即迴　宸睠，英詞曲被，已超希代之珍，祕迹行開，將踰絕價之寶。",
    "T50n2053_009:0268c17_2": "凡在群品，靡弗欣戴。",
    "T50n2053_009:0268c17_3": "然彼梵徒倍增慶躍，夢鈞天之廣樂，匹此非奇，得輪王之髻珠，儔茲豈貴。",
    "T50n2053_009:0268c19_4": "庶當刊以貞石，用樹福庭，蠢彼迷生，方開耳目。",
    "T50n2053_009:0268c20_5": "盛乎法炬，傳諸未來，使夫瞻寶字而仰銀鉤，發菩提於此日；諷遒文而探至賾，悟般若於斯地。",
    "T50n2053_009:0268c22_6": "劫城窮芥，昭昭之美恒存；遷海還桑，藹藹之風無朽。",
    "T50n2053_009:0268c24_7": "玄奘出自凡品，夙慚行業，既蒙落飾，思闡玄猷。",
    "T50n2053_009:0268c25_8": "往涉迦維，本憑皇化，迨茲翻譯，復承　朝獎。",
    "T50n2053_009:0268c26_9": "而貞觀之際，濫沐洪慈，永徽以來，更叨殊遇。",
    "T50n2053_009:0268c27_10": "二主神筆，猥賜褒揚，兩朝聖藻，極垂榮飾。",
    "T50n2053_009:0268c29_11": "顧循愚劣，實懷兢懼。",
    "T50n2053_009:0268c29_12": "輸報之誠，不忘昏曉。",
    "T50n2053_009:0269a01_13": "但以恩深巨壑，豈滴水之能酬；施厚崧丘，匪纖塵之可謝。",
    "T50n2053_009:0269a02_14": "唯當憑諸慧力，運以無方，資景祚於園寢，助隆基於七百。",
    "T50n2053_009:0269a04_15": "不任竦戴之至。",
    "T50n2053_009:0269a04_16": "謹附內給事臣王君德奉表陳謝以聞。",
    "T50n2053_009:0269a05_17": "輕犯威嚴，伏深戰慄。」",
    "T50n2053_009:0269a06_18": "夏四月八日，　大帝書碑并匠鐫訖，將欲送寺，法師慚荷　聖慈，不敢空然待送，乃率慈恩徒眾及京城僧尼，各營幢蓋、寶帳、幡花，共至芳林門迎。",
    "T50n2053_009:0269a10_0": "勅又遣大常九部樂，長安、萬年二縣音聲共送。",
    "T50n2053_009:0269a11_1": "幢最卑者上出雲霓，幡極短者猶摩霄漢，凡三百餘事，音聲車百餘乘。",
    "T50n2053_009:0269a12_2": "至七日冥集城西安福門街。",
    "T50n2053_009:0269a13_3": "其夜雨。",
    "T50n2053_009:0269a13_4": "八日，路不堪行，　勅遣且停，仍迎法師入內。",
    "T50n2053_009:0269a14_5": "至十日，天景晴麗，　勅遣依前陳設。",
    "T50n2053_009:0269a15_6": "十四日旦，方乃引發，幢幡等次第陳列，從芳林門至慈恩寺，三十里間爛然盈滿。",
    "T50n2053_009:0269a18_0": "帝登安福門樓望之甚悅，京都士女觀者百餘萬人。",
    "T50n2053_009:0269a19_1": "至十五日，度僧七人，設二千僧齋，陳九部樂等於佛殿前，日晚方散。",
    "T50n2053_009:0269a20_2": "至十六日，法師又與徒眾詣朝堂陳謝碑至寺。",
    "T50n2053_009:0269a22_0": "表曰：「沙門玄奘等言。",
    "T50n2053_009:0269a22_1": "今月十四日，伏奉勅旨，送御書大慈恩寺碑，并設九部樂供養。",
    "T50n2053_009:0269a24_2": "堯日分照，先增慧炬之輝，舜海通波，更足法流之廣。",
    "T50n2053_009:0269a25_3": "豐碣巖[立*寺]，天文景燭，狀綵霞之映靈山，疑縟宿之臨仙嶠。",
    "T50n2053_009:0269a26_4": "凡在緇素，電激雲奔，瞻奉驚躍，得未曾有。",
    "T50n2053_009:0269a27_5": "竊以八卦垂文，六爻發繫，觀鳥制法，泣麟敷典，　聖人能事，畢見於茲，將以軌物垂範，隨時立訓，陶鑄生靈，抑揚風烈。",
    "T50n2053_009:0269b01_6": "然則秦皇刻石，獨昭美於封禪；魏后刊碑，徒紀功於大饗。",
    "T50n2053_009:0269b03_7": "猶稱題目，高視百王，豈若親紆叡藻，俯開仙翰。",
    "T50n2053_009:0269b04_8": "金奏發韻，銀鉤絢迹，探龍宮而架三玄，軼鳳篆而窮八體，揚春波而騁思，滴秋露以標奇。",
    "T50n2053_009:0269b06_9": "弘一乘之妙理，贊六度之幽賾，化總三千之域，聲騰百億之外。",
    "T50n2053_009:0269b08_10": "奈苑微言，假　天詞而更顯；竹林開士，託神筆而彌尊。",
    "T50n2053_009:0269b09_11": "因使梵志歸心，截疑網而祗訓，波旬革慮，偃邪山而徇道。",
    "T50n2053_009:0269b10_12": "豈止塵門之士始悟迷方，滯夢之賓行超苦際。",
    "T50n2053_009:0269b11_13": "像教東漸，年垂六百，弘闡之盛，未若於茲。",
    "T50n2053_009:0269b12_14": "至如漢明通感，尚咨謀於傅毅，吳主歸宗，猶考疑於闞澤。",
    "T50n2053_009:0269b14_15": "自斯已降，無足稱者，隨緣化物，獨推昭運，為善必應，克峻昌基，若金輪之王神功不測，同寶冠之帝休祚方永。",
    "T50n2053_009:0269b17_16": "玄奘等謬忝朝恩，幸登玄肆，屬慈雲重布，法鼓再揚，三明之化既隆，八正之門長闢，而顧非貞懇，虛蒙獎導，仰層旻而荷澤，俯浚谷以懷慚。",
    "T50n2053_009:0269b22_0": "無任竦戴之誠，謹詣闕陳謝以聞。」",
    "T50n2053_009:0269b23_1": "碑至，有司於佛殿前東北角別造碑屋安之。",
    "T50n2053_009:0269b24_2": "其舍複拱重櫨，雲楣綺棟，金花下照，寶鐸上暉，仙掌露盤，一同靈塔。",
    "T50n2053_009:0269b26_0": "大帝善楷、隷、草、行，尤精飛白。",
    "T50n2053_009:0269b26_1": "其碑作行書，又用飛白勢作「顯慶元年」四字，並窮神妙。",
    "T50n2053_009:0269b28_2": "觀者日數千人。",
    "T50n2053_009:0269b28_3": "文武三品已上表乞模打，許之。",
    "T50n2053_009:0269b29_4": "自結繩息用，文字代興，二篆形殊，楷、草勢異，懸針垂露，雲氣偃波，銘石章程，八分行隷，古人互有短長，不能兼美。",
    "T50n2053_009:0269c03_0": "至如漢元稱善史書，魏武工於草、行，鍾繇閑於三體，王仲妙於八分，劉邵、張弘發譽於飛白，伯英、子玉流名於草聖。",
    "T50n2053_009:0269c05_1": "唯中郎、右軍稍兼眾美，亦不能盡也。",
    "T50n2053_009:0269c06_2": "故韋文休見二王書曰：「二王自可稱能，未是知書也。」",
    "T50n2053_009:0269c07_3": "若其天鋒秀拔，頵欝遒健，該古賢之眾體，盡先哲之多能，為毫翰之陽春、文字之寡和者，信歸之於我皇矣。",
    "T50n2053_009:0269c10_4": "法師少因聽習，及往西方，涉凌山、雪嶺，遂得冷病，發即封心，屢經困苦。",
    "T50n2053_009:0269c12_5": "數年已來，憑藥防禦得定。",
    "T50n2053_009:0269c12_6": "今夏五月，因熱追涼，遂動舊疾，幾將不濟。",
    "T50n2053_009:0269c13_7": "道俗憂懼，中書聞奏，勅遣供奉上醫尚藥奉御蔣孝璋、針醫上官琮專看，所須藥皆令內送。",
    "T50n2053_009:0269c16_8": "北門使者日有數般，遣伺氣候，遞報消息。",
    "T50n2053_009:0269c17_9": "乃至眠寢處所，皆遣內局上手安置。",
    "T50n2053_009:0269c18_10": "其珍惜如是，雖慈父之於一子，所不過也。",
    "T50n2053_009:0269c19_11": "孝璋等給侍醫藥，晝夜不離，經五日方損，內外情安。",
    "T50n2053_009:0269c20_12": "法師既荷聖恩，翌日進表謝曰：「沙門玄奘言。",
    "T50n2053_009:0269c21_13": "玄奘拙自營衛，冷疹增動，幾至綿篤，殆辭昭運。",
    "T50n2053_009:0269c22_14": "天恩矜憫，降以良醫，針藥纔加，即蒙瘳愈。",
    "T50n2053_009:0269c23_15": "駐頹齡於欲盡，反營魄於將消，重覩昌時，復遵明導，豈止膏肓永絕，腠理恒調而已。",
    "T50n2053_009:0269c25_16": "顧循庸菲，屢荷殊澤，施厚命輕，罔知輸報。",
    "T50n2053_009:0269c27_0": "唯憑慧力，庶詶冥祉。",
    "T50n2053_009:0269c27_1": "玄奘猶自虛惙，未堪詣闕陳謝，無任悚戴之至。",
    "T50n2053_009:0269c28_2": "謹遣弟子大乘光奉表以聞。」",
    "T50n2053_009:0270a01_0": "帝覽表，遣給事王君德慰問法師曰：「既新服藥後，氣力固當虛劣，請法師善自攝衛，未宜即用心力。」",
    "T50n2053_009:0270a03_1": "法師又蒙聖問，不勝喜懼之至，又表謝曰：「沙門玄奘言。",
    "T50n2053_009:0270a04_2": "玄奘業累所嬰，致招疾苦，呼吸之頃，幾隔明時。",
    "T50n2053_009:0270a05_3": "忽蒙皇帝、皇后降慈悲之念，垂性命之憂，天使頻臨，有逾十慰，神藥俯救，若遇一丸。",
    "T50n2053_009:0270a07_4": "飲沐聖慈，已祛沈痛，蒙荷醫療，遂得痊除。",
    "T50n2053_009:0270a08_5": "豈期已逝之魂見招於上帝，將夭之壽重稟於洪鑪。",
    "T50n2053_009:0270a10_6": "退省庸微，何以當此，撫膺愧越，言不足宣。",
    "T50n2053_009:0270a11_7": "荷殊澤而詎勝，粉微軀而靡謝。",
    "T50n2053_009:0270a12_0": "方冀勗茲禮誦，罄此身心，以答不次之恩，少塞無窮之責。",
    "T50n2053_009:0270a13_1": "無任感戴之極，謹附表謝聞。",
    "T50n2053_009:0270a14_2": "喜懼兼并，罔知攸措，塵黷聽覽，伏增惶悚。」",
    "T50n2053_009:0270a15_3": "往貞觀十一年中，有　勅曰：「老子是朕祖宗，名位稱號宜在佛先。」",
    "T50n2053_009:0270a16_4": "時普光寺大德法常、總持寺大德普應等數百人於朝堂陳諍，未蒙改正。",
    "T50n2053_009:0270a18_5": "法師還國來已頻內奏，許有商量，未果而文帝昇遐。",
    "T50n2053_009:0270a20_6": "永徽六年，有勅：「道士、僧等犯罪，情難知者，可同俗法推勘。」",
    "T50n2053_009:0270a22_7": "邊遠官人不閑勅意，事無大小動行枷杖，虧辱為甚。",
    "T50n2053_009:0270a23_8": "法師每憂之，因疾委頓，慮更不見　天顏，乃附人陳前二事於國非便：「玄奘命垂旦夕，恐不獲後言，謹附啟聞，伏枕惶懼。」",
    "T50n2053_009:0270a27_0": "勅遣報云：「所陳之事聞之。",
    "T50n2053_009:0270a27_1": "但佛道名位，先朝處分，事須平章。",
    "T50n2053_009:0270a28_2": "其同俗　勅，即遣停廢。",
    "T50n2053_009:0270b01_0": "師宜安意，強進湯藥。」",
    "T50n2053_009:0270b01_1": "至二十三日，降　勅曰：「道教清虛，釋典微妙，庶物藉其津梁，三界之所遵仰。",
    "T50n2053_009:0270b03_2": "比為法末人澆，多違制律，權依俗法，以申懲誡，冀在止惡勸善，非是以人輕法。",
    "T50n2053_009:0270b05_3": "但出家人等具有制條，更別推科，恐為勞擾。",
    "T50n2053_009:0270b06_4": "前令道士、女道士、僧、尼有犯依俗法者，宜停。",
    "T50n2053_009:0270b07_5": "必有違犯，宜依條制。」",
    "T50n2053_009:0270b08_0": "法師既荷茲聖澤，奉表詣闕陳謝曰：「沙門玄奘言。",
    "T50n2053_009:0270b09_1": "伏見　勅旨，僧、尼等有過，停依俗法之條，還依舊格。",
    "T50n2053_009:0270b10_2": "非分之澤忽委緇徒，不訾之恩復霑玄肆，晞陽沐道，實用光華，跼地循躬，唯增震惕。",
    "T50n2053_009:0270b12_3": "竊以法王既沒，像化空傳，崇紹之規，寄諸明后。",
    "T50n2053_009:0270b13_4": "伏惟皇帝陛下寶圖御極，金輪乘正，睠茲釋教，載懷宣闡，以為落飾玄門，外異流俗，雖情牽五濁，律行多虧，而體被三衣，福田斯在。",
    "T50n2053_009:0270b17_5": "削玉條之密網，布以寬仁；信金口之直詞，允茲迴向。",
    "T50n2053_009:0270b18_6": "斯固天祇載悅，應之以休徵，豈止梵侶懷恩，加之以貞確。",
    "T50n2053_009:0270b19_7": "若有背茲寬貸，自貽伊咎，則違大師之嚴旨，虧　聖主之深慈，凡在明靈，自宜譴謫，豈待平章之律，方科姦妄之罪。",
    "T50n2053_009:0270b22_8": "玄奘庸昧，猥廁法流，每忝鴻恩，以懷慚惕，重祗殊獎，彌復兢惶。",
    "T50n2053_009:0270b24_9": "但以近嬰疾疹，不獲隨例詣闕。",
    "T50n2053_009:0270b25_10": "無任悚戴之至，謹遣弟子大乘光奉表陳謝以聞。」",
    "T50n2053_009:0270b26_11": "自是僧徒得安禪誦矣。",
    "T50n2053_009:0270b27_12": "法師悲喜交集，不覺淚霑衿袖，不勝抃躍之至。",
    "T50n2053_009:0270b28_13": "又重進表謝曰：「　沙門玄奘言。",
    "T50n2053_009:0270b29_14": "伏奉　恩勅，除僧等依俗法推勘條章。",
    "T50n2053_009:0270c01_15": "喜戴之心，莫知准譬。",
    "T50n2053_009:0270c01_16": "竊尋正法隆替，隨君上所抑揚，彛倫厚薄，儷玄風以興缺。",
    "T50n2053_009:0270c03_17": "自聖運在璿，明皇執粹，甄崇道藝，區別玄儒，開不二之鍵，廣唯一之轍，寫龍宮於蓬閣，接鷲壤於神皐，俾夫鍾梵之聲洋溢區宇，福善之業濯沐黎萌，寔法門之嘉會，率土之幸甚。",
    "T50n2053_009:0270c08_18": "頃為僧徒不整，誨馭乖方，致使內虧佛教，外犯王法，一人獲罪，舉眾蒙塵，遂觸天威，令依俗法。",
    "T50n2053_009:0270c10_19": "所期清肅，志在懲誡。",
    "T50n2053_009:0270c10_20": "僧等震懼，夙夜慚惶。",
    "T50n2053_009:0270c11_21": "而聖鑒天臨，仁澤昭被，篤深期於玄妙，掩纖垢於含弘，爰降殊恩，釋茲嚴罰，非其人之足惜，顧斯法之可尊。",
    "T50n2053_009:0270c14_0": "遂令入網之魚復游江漢，觸籠之鳥還颺杳冥，法水混而更清，福田鹵而還沃。",
    "T50n2053_009:0270c15_1": "僧等各深荷戴，人知自勉，庶當勵情去惡，以副天心；專精禮念，用答鴻造。",
    "T50n2053_009:0270c17_2": "伏惟皇帝、皇后以紹隆之功，永凝百福，乘慈悲之業，端拱萬春。",
    "T50n2053_009:0270c19_3": "震域締祥，維城具美。",
    "T50n2053_009:0270c19_4": "不勝舞躍感荷之至。",
    "T50n2053_009:0270c20_5": "謹重附表陳謝以聞。",
    "T50n2053_009:0270c20_6": "輕黷冕旒，伏增惶恐。」",
    "T50n2053_009:0270c21_7": "帝覽表，知法師病愈，遣使迎法師入，安置於凝陰殿院之西閣供養。",
    "T50n2053_009:0270c22_8": "仍彼翻譯，或經二旬、三旬方乃一出。",
    "T50n2053_009:0270c23_9": "冬十月，中宮在難，歸依三寶，請垂加祐。",
    "T50n2053_009:0270c24_10": "法師啟曰：「聖體必安和無苦，然所懷者是男，平安之後願聽出家。",
    "T50n2053_009:0270c26_11": "當蒙勅許。」",
    "T50n2053_009:0270c26_12": "至十一月五日，皇后施法師納袈裟一，并雜物等數十件。",
    "T50n2053_009:0270c27_13": "法師啟謝曰：「沙門玄奘啟。",
    "T50n2053_009:0270c28_14": "垂齎納并雜物等，捧對驚慚，不知比喻。",
    "T50n2053_009:0270c29_15": "且金縷上服，傳自先賢，或無價衣，聞諸聖典，未有窮神盡妙，目擊當如今之賜者也。",
    "T50n2053_009:0271a02_16": "觀其均綵濃淡，敬君不能逾其巧；裁縫婉密，離婁無以窺其際。",
    "T50n2053_009:0271a04_17": "便覺烟霞入室，蘭囿在身，旋俯自瞻，頓增榮價。",
    "T50n2053_009:0271a05_18": "昔道安言珍秦代，未遇此恩；支遁稱禮晉朝，罕聞斯澤。",
    "T50n2053_009:0271a06_19": "唯玄奘庸薄，獨竊洪私，顧寵循躬，彌深戰汗。",
    "T50n2053_009:0271a07_20": "伏願皇帝、皇后富眾多之子孫，享無疆之福祚，長臨玉鏡，永御寶圖，覆育群生，與天無極。",
    "T50n2053_009:0271a09_21": "不任慚佩之至。",
    "T50n2053_009:0271a10_22": "謹啟謝聞。",
    "T50n2053_009:0271a10_23": "施重詞輕，不能宣盡。」",
    "T50n2053_009:0271a11_0": "五日申後，忽有一赤雀飛來止於御帳，玄奘不勝喜慶，陳表賀曰：「沙門玄奘言。",
    "T50n2053_009:0271a12_1": "玄奘聞白鳩彰瑞，表殷帝之興，赤雀呈符，示周王之慶。",
    "T50n2053_009:0271a14_2": "是知穹昊降祥以明人事，其來久矣。",
    "T50n2053_009:0271a15_3": "玄奘今日申後酉前，於顯慶殿庭帷內見有一雀，背羽俱丹，腹足咸赤，從南飛來，入帳止於御座，徘徊踊躍，貌甚從容。",
    "T50n2053_009:0271a18_0": "見是異禽，乃謂之曰：『皇后在孕未遂分誕，玄奘深懷憂懼，願乞平安，若如所祈，為陳喜相。』",
    "T50n2053_009:0271a20_1": "雀乃迴旋蹀足，示平安之儀，了然解人意。",
    "T50n2053_009:0271a21_2": "玄奘深心歡喜，舉手喚之，又徐徐相向，乃至逼之不懼，撫之不驚，左右之人咸悉共見。",
    "T50n2053_009:0271a23_3": "玄奘因為受三歸，報其雅意。",
    "T50n2053_009:0271a23_4": "未及執捉，從其徘徊，遂復飛去。",
    "T50n2053_009:0271a24_5": "伏惟皇帝、皇后德通神明，恩加兆庶，禮和樂洽，仁深義遠，故使羽族呈祥，神禽効質，顯子孫之茂，彰八百之隆，既為曩代之休符，亦是當今之靈貺。",
    "T50n2053_009:0271a28_6": "玄奘輕生有幸，肇屬嘉祥，喜抃之深，不敢緘默，略疏梗概，謹以奏聞。",
    "T50n2053_009:0271a29_7": "若其羽翼之威儀，陽精之淳偉，歷代之稽古，出見之方表，所不知也。",
    "T50n2053_009:0271b02_8": "謹言。」",
    "T50n2053_009:0271b02_9": "表進已，頃間有　勅令使報法師：「皇后分難已訖，果生男，端正奇特，神光滿院，自庭燭天。",
    "T50n2053_009:0271b04_10": "朕歡喜無已，內外舞，躍必不違所許。",
    "T50n2053_009:0271b05_11": "願　法師護念，號為佛光王。」",
    "T50n2053_009:0271b06_12": "法師進賀曰：「沙門玄奘言。",
    "T50n2053_009:0271b06_13": "竊聞至道攸敷，啟天人於載弄；深期所感，誕玄聖於克岐。",
    "T50n2053_009:0271b08_14": "伏惟皇帝、皇后，情鏡三空，化孚九有，故能闢垂旒於二諦，却走馬於一乘。",
    "T50n2053_009:0271b10_15": "蘭殿初歆，爰發俱胝之願；琁柯在孕，便結踰城之徵。",
    "T50n2053_009:0271b11_16": "俾夫十號降靈，弘茲攝受，百神翼善，肅此宮闈。",
    "T50n2053_009:0271b13_17": "所以災厲克清，安和載誕。",
    "T50n2053_009:0271b13_18": "七花儼以承步，九龍低而濯質。",
    "T50n2053_009:0271b14_19": "玄門佇迹，道樹虛陰，雖昔之履帝呈祥，捫天表異，寧足以方斯感貺，匹此英猷。",
    "T50n2053_009:0271b16_20": "率土詠歌，喜　皇陛之納祐；緇林勇銳，欣紺馬之來遊。",
    "T50n2053_009:0271b17_21": "伏願無替前思，特令法服，靡局常戀，逈構良因。",
    "T50n2053_009:0271b18_22": "且帝子之崇，出處斯在，法王之任，高尚彌隆。",
    "T50n2053_009:0271b19_23": "加以功德無邊，津梁載遠，儻聖澤無舛，弘誓不移。",
    "T50n2053_009:0271b21_24": "竊謂殫四海之資，不足比斯檀行；傾十地之業，無以譬此福基。",
    "T50n2053_009:0271b22_25": "當願　皇帝、皇后百福凝華，齊輝北極，萬春表壽，等固南山。",
    "T50n2053_009:0271b24_26": "罄娛樂於延齡，踐薩云於遐劫。",
    "T50n2053_009:0271b24_27": "儲君允茂，綏紹　帝猷。",
    "T50n2053_009:0271b25_28": "寵蕃惟宜，翊亮王室。",
    "T50n2053_009:0271b26_29": "襁褓英胤，休祉日繁，摽峻節於本枝，嗣芳塵於草座。",
    "T50n2053_009:0271b27_30": "玄奘濫偶丕運，局影禁門，貴匪德昇，寵緣恩積。",
    "T50n2053_009:0271b29_31": "幸屬國慶惟始，淨業開基，踊躍之懷，塵粉無恨。",
    "T50n2053_009:0271c01_32": "不勝喜賀之至。",
    "T50n2053_009:0271c01_33": "謹奉表以　聞。",
    "T50n2053_009:0271c02_0": "輕觸威嚴，伏增戰越。」",
    "T50n2053_009:0271c02_1": "佛光王生滿三日，法師又進表曰：「沙門玄奘言。",
    "T50n2053_009:0271c03_2": "奘聞《易》嘉日新之義，《詩》美無疆子孫，所以周祚過期，漢曆遐緬者，應斯道也。",
    "T50n2053_009:0271c05_3": "又聞龍門洄激，資源長而流遠；桂樹叢生，藉根深而芳藹。",
    "T50n2053_009:0271c06_4": "伏惟皇運累聖相承，重規疊矩，積植仁義，浸潤黎元，其來久也。",
    "T50n2053_009:0271c08_5": "由是二后光膺大寶，為子孫基，可謂根深源長矣。",
    "T50n2053_009:0271c10_6": "逮　陛下受圖，功業逾盛。",
    "T50n2053_009:0271c10_7": "還淳反素，邁三五之蹤；製禮作樂，逸殷、周之軌。",
    "T50n2053_009:0271c11_8": "不恃黃屋為貴，以濟兆庶為心。",
    "T50n2053_009:0271c12_9": "未明求衣，日昃忘食，一人端拱，萬里廓清。",
    "T50n2053_009:0271c13_10": "雖成、康之隆，未至於此。",
    "T50n2053_009:0271c14_11": "是故卿雲紛郁，江海無波，日域遵風，龍鄉沐化。",
    "T50n2053_009:0271c15_12": "蕩蕩乎，巍巍乎，難得而備言矣。",
    "T50n2053_009:0271c16_13": "既而道格穹蒼，明神降福，令月嘉晨，皇子載誕。",
    "T50n2053_009:0271c17_14": "天枝廣茂，瓊蕚增敷，率土懷生，莫不慶賴。",
    "T50n2053_009:0271c18_15": "在於玄奘特百恒情，豈直喜聖后之平安。",
    "T50n2053_009:0271c19_16": "實亦欣如來之有嗣。",
    "T50n2053_009:0271c19_17": "伏願不違前勅，即聽出家。",
    "T50n2053_009:0271c21_18": "移人王之胤，為法王之子，披著法服，制立法名，授以三歸，列於僧數。",
    "T50n2053_009:0271c22_19": "紹隆像化，闡播玄風，再秀禪林，重暉覺苑。",
    "T50n2053_009:0271c23_20": "追淨眼之茂跡，踐月蓋之高蹤。",
    "T50n2053_009:0271c24_21": "斷二種纏，成無等覺。",
    "T50n2053_009:0271c25_22": "色身微妙，譬彼山王；焰網莊嚴，過於日月。",
    "T50n2053_009:0271c26_23": "然後蔭慈雲於大千之境，揚慧炬於百億之洲，振法鼓而挫天魔，麾勝幡而摧外道，接沈流於倒海，撲燎火於邪山，竭煩惱之深河，碎無明之巨[穀-禾+卵]，為天人師，作調御士。",
    "T50n2053_009:0272a01_24": "唯願先廟先靈藉孫祉而升彼岸，皇帝、皇后因子福而享萬春。",
    "T50n2053_009:0272a02_25": "永握靈圖，常臨九域。",
    "T50n2053_009:0272a03_26": "子能如此，方名大孝，始曰榮親。",
    "T50n2053_009:0272a03_27": "所以釋迦棄國而務菩提，蓋為此也。",
    "T50n2053_009:0272a04_28": "豈得以東平瑣瑣之善，陳思庸庸之才，並日而論優劣，同年而議深淺矣。",
    "T50n2053_009:0272a06_29": "謹即嚴衣捧鉢，以望善來之賓；拂座清塗，用竚逾城之駕。",
    "T50n2053_009:0272a07_30": "不勝慶慰翹顒之至。",
    "T50n2053_009:0272a08_31": "謹奉表以聞。",
    "T50n2053_009:0272a08_32": "輕觸宸威，追深戰越。」",
    "T50n2053_009:0272a09_33": "當即受三歸、服袈裟，雖保養育，所居常近於法師。",
    "T50n2053_009:0272a10_34": "十二月五日，滿月，勅為佛光王度七人，仍請法師為王剃髮。",
    "T50n2053_009:0272a12_35": "法師進表謝曰：「沙門玄奘言。",
    "T50n2053_009:0272a12_36": "昨奉恩旨，令玄奘為佛光王剃髮，并勅度七人。",
    "T50n2053_009:0272a13_37": "所剃之髮則王之煩惱落也。",
    "T50n2053_009:0272a14_38": "所度之僧則王之侍衛具也。",
    "T50n2053_009:0272a15_39": "是用震動波旬之殿，踊躍淨居之懷，弘願既宣，景福彌盛。",
    "T50n2053_009:0272a16_40": "豈謂庸賤之手得効伎於天膚，凡庶之人蒙入道於嘉會，上下欣抃，悲喜交集。",
    "T50n2053_009:0272a18_41": "竊尋覆護之重在褓所先，解脫之因落飾為始。",
    "T50n2053_009:0272a19_42": "伏惟皇帝、皇后道凝象外，福洽區中，所以光啟妙門，聿修德本。",
    "T50n2053_009:0272a21_0": "所願皇階納祐，玉扆延和，臨百億天下，畢千萬歲期。",
    "T50n2053_009:0272a22_1": "佛光奇子，乳哺惟宜，善神衛質，諸佛摩頂，增華睿哲之姿，允穆紹隆之寄。",
    "T50n2053_009:0272a24_0": "新度之僧荷澤既深，亦當翹勤道業，專精戒行，允副絲綸，佇當取草。",
    "T50n2053_009:0272a25_1": "不勝感荷之至。",
    "T50n2053_009:0272a26_2": "謹奉表以聞。」",
    "T50n2053_009:0272a26_3": "其日，法師又重慶佛光王滿月，并進法服等。",
    "T50n2053_009:0272a27_4": "奏曰：「沙門玄奘言。",
    "T50n2053_009:0272a27_5": "竊聞搏風迅羽，累日而沖空；瀉月明璣，逾旬而就滿。",
    "T50n2053_009:0272a29_6": "是知稟靈物表，亮釆天中者，固以後發其姝，惟新厥美者矣。",
    "T50n2053_009:0272b01_7": "惟佛光王資上善以締祥，闡中和而育德。",
    "T50n2053_009:0272b02_8": "自微園降誕，天祠動瞻，睿氣清衿，寢興納祐，玉顏秀表，晨夕增華。",
    "T50n2053_009:0272b04_9": "自非皇帝、皇后慧日在躬，法流濯想，寄紹隆於磐石，啟落飾於天人，其孰能福此褓衣，安茲乳哺，無災無害，克岐克嶷者哉！",
    "T50n2053_009:0272b07_10": "今魄照初環，滿月之姿盛矣；蓂枝再長，如蓮之目蒨兮。",
    "T50n2053_009:0272b08_11": "所以紫殿慰懷，黔首胥悅，七眾歸怙，四門佇鑒。",
    "T50n2053_009:0272b09_12": "豈唯日索後言，鶴驂待馭而已。",
    "T50n2053_009:0272b10_13": "玄奘幸蒙恩寵，許垂蔭庇。",
    "T50n2053_009:0272b11_14": "師弟之望，非所庶幾，同梵之情，實切懷抱。",
    "T50n2053_009:0272b12_15": "輒敢進金字《般若心經》一卷并函，《報恩經變》一部，袈裟法服一具，香爐、寶字香案、藻缾、經架、數珠、錫杖、藻豆合各一，以充道具，以表私歡。",
    "T50n2053_009:0272b15_16": "所冀簉載弄於半璋，代辟邪於蓬矢。",
    "T50n2053_009:0272b16_17": "俾夫善神見而踊躍，弘誓因以堅固，輕用干奉，寔深悚惕。",
    "T50n2053_009:0272b17_18": "伏願皇帝、皇后尊邁拱辰，明兼合耀，結歡心於兆庶，享延齡於萬春。",
    "T50n2053_009:0272b19_19": "少海澄輝，掩丕釗而取俊，寵蕃振美，轥間平以載馳。",
    "T50n2053_009:0272b20_20": "所願佛光王千佛摩頂，百福凝軀，德音日茂，曾規丕相。",
    "T50n2053_009:0272b21_21": "不勝感荷，奉表以聞。」",
    "T50n2053_009:0272b22_22": "二年春二月，駕幸洛陽宮，法師亦陪從，并翻經僧五人、弟子各一人，事事公給。",
    "T50n2053_009:0272b24_23": "佛光王駕前而發，法師與王子同去，餘僧居後。",
    "T50n2053_009:0272b25_24": "既到，安置積翠宮。",
    "T50n2053_009:0272b25_25": "夏四月，車駕避暑於明德宮，法師又亦陪從，安置飛花殿。",
    "T50n2053_009:0272b27_26": "其宮南接皂澗，北跨洛濱，則隋之顯仁宮也。",
    "T50n2053_009:0272b28_27": "五月，勅法師還於積翠宮翻譯。",
    "T50n2053_009:0272b28_28": "法師既奉帝旨，進表辭曰：「沙門玄奘言。",
    "T50n2053_009:0272b29_29": "伏蒙恩旨許令積翠宮翻經。",
    "T50n2053_009:0272c01_30": "仰佩優渥，情深喜戴。",
    "T50n2053_009:0272c02_31": "伏念違離，旋增憫然。",
    "T50n2053_009:0272c02_32": "玄奘功微勳府，道謝德科，而久紊榮章，鎮荷曾覆，循涯知懼，臨谷匪危。",
    "T50n2053_009:0272c04_33": "伏惟皇帝、皇后，聖哲含弘，仁慈亭育，故使萬類取足，一物獲安。",
    "T50n2053_009:0272c05_34": "既而近隔蘭除，聽揚鑾而悲結，甫瞻茨嶺，想多豫而欣然。",
    "T50n2053_009:0272c07_35": "伏願玉宇延和，仙桃薦壽，邁甘泉之清暑，等瑤水之佳遊。",
    "T50n2053_009:0272c08_36": "所冀溫樹迎秋，涼飈造夏，候歸軒於砥陌，儼幽錫於喬林，稱慶萬春，甘從九逝。",
    "T50n2053_009:0272c10_37": "不勝感戀之極。",
    "T50n2053_009:0272c11_38": "謹附表奉辭以聞。",
    "T50n2053_009:0272c11_39": "荒越在顏，氷火交慮。」",
    "T50n2053_009:0272c12_40": "法師在京之日，先翻《發智論》三十卷。",
    "T50n2053_009:0272c12_41": "及《大毘婆沙》未了，至是有勅報法師曰：「其所欲翻經、論，無者先翻，有者在後。」",
    "T50n2053_009:0272c14_42": "法師進表曰：「竊聞冕旒庸俗，咸競前修，述作窮神，必歸　睿后。",
    "T50n2053_009:0272c16_43": "皇帝造物，玄猷遠暢，掩王城於侯甸，光貝葉於羽陵。",
    "T50n2053_009:0272c17_44": "傍啟譯寮，降緝鴻序，騰照千古，流輝萬葉。",
    "T50n2053_009:0272c19_0": "陛下纂承丕業，光敷遠韻，神用日新，賞鑒無怠。",
    "T50n2053_009:0272c20_1": "玄奘濫沐天造，肅承明　詔，每撫庸躬，恒深悚息。",
    "T50n2053_009:0272c21_2": "去月日奉　勅，所翻經論，在此無者宜先翻，舊有者在後翻。",
    "T50n2053_009:0272c22_3": "但《發智毘婆沙論》有二百卷，此土先唯有半，但有百餘卷，而文多舛雜，今更整頓翻之。",
    "T50n2053_009:0272c24_4": "去秋以來已翻得七十餘卷，尚有百三十卷未翻。",
    "T50n2053_009:0273a01_0": "此《論》於學者甚要，望聽翻了。",
    "T50n2053_009:0273a01_1": "餘經論有詳略不同及尤舛誤者，亦望隨翻，以副聖述。」",
    "T50n2053_009:0273a03_2": "帝許焉。",
    "T50n2053_009:0273a03_3": "法師少離京洛，因茲扈從，暫得還鄉，遊覽舊廛，問訪親故，淪喪將盡。",
    "T50n2053_009:0273a04_4": "唯有姊一人，適瀛州張氏，遣迎相見悲喜。",
    "T50n2053_009:0273a05_5": "問姊父母墳隴所在，躬自掃謁。",
    "T50n2053_009:0273a06_6": "為歲久荒頹，乃更詳勝地，欲具棺槨而改葬。",
    "T50n2053_009:0273a07_7": "雖有此心，未敢專志，法師乃進表請曰：「沙門玄奘言。",
    "T50n2053_009:0273a09_8": "玄奘不天，夙鍾荼蓼。",
    "T50n2053_009:0273a09_9": "兼復時逢隋亂，殯掩倉卒。",
    "T50n2053_009:0273a10_10": "日月不居，已經四十餘載，墳壟頹毀，殆將滅夷。",
    "T50n2053_009:0273a11_11": "追惟平昔，情不自寧。",
    "T50n2053_009:0273a11_12": "謹與老姊二人，收捧遺柩，去彼狹陋，改葬西原，用答昊天，微申罔極。",
    "T50n2053_009:0273a13_13": "昨日蒙　勅放玄奘出三兩日撿挍。",
    "T50n2053_009:0273a14_14": "但玄奘更無兄弟，唯老姊二人。",
    "T50n2053_009:0273a15_15": "卜遠有期，用此月二十一日安厝。",
    "T50n2053_009:0273a16_0": "今觀葬事尚寥落未辦，所賜三兩日恐不周匝。",
    "T50n2053_009:0273a17_1": "望乞　天恩，聽玄奘葬事了還。",
    "T50n2053_009:0273a17_2": "又婆羅門上客今相隨逐，過為率略，恐將嗤笑。",
    "T50n2053_009:0273a18_3": "不任纏迫憂慴之至。",
    "T50n2053_009:0273a19_4": "謹附表以聞。",
    "T50n2053_009:0273a19_5": "伏乞　天覆雲迴，曲憐孤請。」",
    "T50n2053_009:0273a21_0": "帝覽表，允其所請。",
    "T50n2053_009:0273a21_1": "仍　勅所司，其法師營葬所須，並宜公給。",
    "T50n2053_009:0273a22_2": "法師既荷殊澤，又進啟謝曰：「沙門玄奘啟。",
    "T50n2053_009:0273a23_3": "玄奘殃深釁積，降罰明靈，不能殞亡，偷存今日。",
    "T50n2053_009:0273a24_4": "但灰律驟改，盈缺匪居，墳壟淪頹，草棘荒蔓，思易宅兆，彌歷歲年，直為遠隔關山，不能果遂。",
    "T50n2053_009:0273a26_5": "幸因陪從鑾駕，得届故鄉，允會宿心，遂茲改厝。",
    "T50n2053_009:0273a27_6": "陳設所須，復蒙皇帝、皇后曲降天慈，賜遣營佐。",
    "T50n2053_009:0273a29_7": "不謂日月之光在瓦礫而猶照，雲雨之澤雖蓬艾而必霑。",
    "T50n2053_009:0273b02_8": "感戴屏營，喜鯁兼集，不任存亡銜佩之至。",
    "T50n2053_009:0273b03_9": "謹附啟謝聞。",
    "T50n2053_009:0273b03_10": "事重人微，不能宣盡。」",
    "T50n2053_009:0273b03_11": "法師既蒙勅許，遂改葬焉。",
    "T50n2053_009:0273b05_12": "其營送威儀，並公家資給。",
    "T50n2053_009:0273b06_0": "時洛下道俗赴者萬餘人。",
    "T50n2053_009:0273b06_1": "後魏孝文皇帝自岱徙都洛陽，於少室山北造少林伽藍，因地勢之高卑，有上方、下方之稱，都一十二院。",
    "T50n2053_009:0273b09_2": "東據嵩岳，南面少峯，北依高嶺，兼帶三川。",
    "T50n2053_009:0273b10_3": "聳石巉巖，飛泉縈映，松蘿共篔簹交葛，桂栢與杞梓蕭森，壯婉清虛，實域中之佳所。",
    "T50n2053_009:0273b12_4": "其西臺最為秀麗，即菩提流支譯經處，又是跋陀禪師宴坐之所，見有遺身之塔。",
    "T50n2053_009:0273b14_5": "大業之末，群賊以火焚之，不然，遠近珍異。",
    "T50n2053_009:0273b15_6": "寺西北嶺下緱氏縣之東南鳳凰谷陳村亦名陳堡，即法師之生地也。",
    "T50n2053_009:0273b16_7": "秋九月二十日，法師請入少林寺翻譯。",
    "T50n2053_009:0273b18_0": "表曰：「沙門玄奘言。",
    "T50n2053_009:0273b18_1": "玄奘聞菩提路遠，趣之者必假資糧；生死河深，渡之者須憑船筏。",
    "T50n2053_009:0273b20_0": "資糧者，三學三智之妙行，非宿舂之類也；船筏者，八忍八觀之淨業，非方舟之徒也。",
    "T50n2053_009:0273b22_0": "是以諸佛具而升彼岸，凡夫闕而沈生死。",
    "T50n2053_009:0273b22_1": "由是茫茫三界，俱漂七漏之河；浩浩四生，咸溺十纏之浪。",
    "T50n2053_009:0273b24_2": "莫不波轉煙迴，心迷意醉，窮劫石而靡殆，盡芥城而彌固。",
    "T50n2053_009:0273b25_3": "曾不知駕三車而出火宅，乘八正而適寶坊，實可悲哉！",
    "T50n2053_009:0273b27_4": "豈直秋之為氣，良增嘆矣，寧惟孔父之情，所以未甞不臨食輟飡，當寐而驚者也。",
    "T50n2053_009:0273b29_5": "玄奘每惟此身眾緣假合，念念無常，雖岸樹井虅不足以儔危脆，乾城水沫無以譬其不堅，所以朝夕是期，無望長久。",
    "T50n2053_009:0273c02_6": "而歲月如流，六十之年颯焉已至。",
    "T50n2053_009:0273c03_7": "念茲遄速，則生涯可知。",
    "T50n2053_009:0273c04_8": "加復少因求法尋訪師友，自他邦國，無處不經，塗路遐遙，身力疲竭。",
    "T50n2053_009:0273c05_9": "頃年已來，更增衰弱。",
    "T50n2053_009:0273c06_10": "顧陰視景，能復幾何。",
    "T50n2053_009:0273c06_11": "既資糧未充，前塗漸促，無日不以此傷嗟，筆墨陳之不能盡也。",
    "T50n2053_009:0273c08_12": "然輕生多幸，屬逢明聖，蒙先朝不次之澤，荷陛下非分之恩，沐浴隆慈，歲月久矣。",
    "T50n2053_009:0273c10_13": "至於增名益價，發譽騰聲，無翼而飛，坐淩霄漢，受四事之供，超倫輩之華，求之古人，所未有也。",
    "T50n2053_009:0273c12_14": "玄奘何德何功，以至於此。",
    "T50n2053_009:0273c13_15": "皆是天波廣潤，日月曲臨，遂使燕石為珍，駑駘取貴，撫躬內省，唯深慚恧。",
    "T50n2053_009:0273c14_16": "且害盈惡滿，寔前哲之雅旨；少欲知足，亦諸佛之誠言。",
    "T50n2053_009:0273c16_17": "玄奘自揆藝業空虛，名行無取，天慈聖澤，無宜久冒。",
    "T50n2053_009:0273c17_18": "望乞骸骨，畢命山林，禮誦經行，以答提獎。",
    "T50n2053_009:0273c18_19": "又蒙　陛下以輪王之尊，布法王之化，西域所得經本並令翻譯。",
    "T50n2053_009:0273c20_0": "玄奘猥承人乏，濫當斯任。",
    "T50n2053_009:0273c20_1": "既奉天旨，夙夜匪寧。",
    "T50n2053_009:0273c21_2": "今已翻出六百餘卷，皆三藏、四含之宗要，大、小二乘之樞軸。",
    "T50n2053_009:0273c22_3": "凡聖行位之林藪，八萬法門之海澤，西域稱詠以為鎮國鎮方之典。",
    "T50n2053_009:0273c24_4": "所須文義，無披不得，譬猶擇木鄧林，隨求小大，收珍海浦，任取方圓，學者之宗，斯為髣髴。",
    "T50n2053_009:0273c26_5": "玄奘用此奉報國恩，誠不能盡，雖然，亦冀萬分之一也。",
    "T50n2053_009:0273c27_6": "但斷伏煩惱，必定慧相資，如車二輪，闕一不可。",
    "T50n2053_009:0273c29_7": "至如研味經論，慧學也；依林宴坐，定學也。",
    "T50n2053_009:0274a01_8": "玄奘少來頗得專精教義，唯於四禪九定未暇安心。",
    "T50n2053_009:0274a02_9": "今願託慮禪門，澄心定水，制情猨之逸躁，縶意象之奔馳，若不斂迹山中，不可成就。",
    "T50n2053_009:0274a04_10": "竊承此州嵩高少室，嶺嶂重疊，峯澗多奇，含孕風雲，包蘊仁智，果藥豐茂，蘿薜清虛，實海內之名山，域中之神岳。",
    "T50n2053_009:0274a07_11": "其間復有少林伽藍、閑居寺等，皆跨枕巖壑，縈帶林泉，佛事尊嚴，房宇閑邃。",
    "T50n2053_009:0274a08_12": "即後魏三藏菩提留支譯經之處也，實可依歸，以修禪觀。",
    "T50n2053_009:0274a10_13": "又兩疎朝士尚解歸海辭榮，巢許俗人猶知栖真蘊素，況玄奘出家為法，翻滯闤中，清風激人，念之增愧者也。",
    "T50n2053_009:0274a12_14": "伏惟陛下明踰七曜，照極九幽。",
    "T50n2053_009:0274a13_15": "伏乞亮此愚誠，特垂聽許，使得絕囂塵於眾俗，卷影迹於人間，陪麋鹿之群，隨鳧鶴之侶，栖身片石之上，庇影一樹之陰，守察心猨，觀法實相，令四魔九結之賊無所穿窬，五忍十行之心相從引發，作菩提之由漸，為彼岸之良因，外不累於皇風，內有增於行業，以此送終，天之恩也。",
    "T50n2053_009:0274a20_16": "儻蒙矜許，則廬山慧遠雅操庶追，剡岫道林清徽望續。",
    "T50n2053_009:0274a21_17": "仍冀禪觀之餘，時間翻譯，無任樂願之至。",
    "T50n2053_009:0274a22_18": "謹詣闕奉表以聞。",
    "T50n2053_009:0274a23_19": "輕觸宸威，追深戰越。」",
    "T50n2053_009:0274a23_20": "帝覽表不許。",
    "T50n2053_009:0274a23_21": "其月二十一日，神筆自報書曰：「省表知欲晦跡巖泉，追林、遠而架往，託慮禪寂，軌澄、什以標今，仰挹風徽，寔所欽尚。",
    "T50n2053_009:0274a26_22": "朕業空學寡，靡究高深。",
    "T50n2053_009:0274a27_23": "然以淺識薄聞，未見其可。",
    "T50n2053_009:0274a27_24": "法師津梁三界，汲引四生，智皎心燈，定凝意水。",
    "T50n2053_009:0274a29_25": "非情塵之所翳，豈識浪之能驚。",
    "T50n2053_009:0274a29_26": "道德可居，何必太華疊嶺；空寂可舍，豈獨少室重巒。",
    "T50n2053_009:0274b02_27": "幸戢來言，勿復陳請。",
    "T50n2053_009:0274b02_28": "則市朝大隱，不獨貴於昔賢；見聞弘益，更可珍於即代。」",
    "T50n2053_009:0274b04_0": "勅既令斷表，不敢復言。",
    "T50n2053_009:0274b04_1": "法師既奉勅書，進啟謝曰：「沙門玄奘言。",
    "T50n2053_009:0274b05_2": "使人李君信至，垂賜　手詔。",
    "T50n2053_009:0274b06_3": "銀鉤麗於丹字，叡藻蔚彼河圖，磊落帶峯岳之形，郁潤挹風雲之氣。",
    "T50n2053_009:0274b08_4": "不謂白藏之暮更覩春葩之文，身居伊、洛之間忽矚崑、荊之寶。",
    "T50n2053_009:0274b09_5": "捧對歡欣，手舞足蹈。",
    "T50n2053_009:0274b10_6": "昔季重蒙魏君之札，唯敘睽離；慧遠辱晉帝之書，纔令給米。",
    "T50n2053_009:0274b11_7": "未覩詞兼空寂可舍之旨，誨示大隱朝市之情。",
    "T50n2053_009:0274b12_8": "固知聖主之懷，窮真罄俗，綜有該無。",
    "T50n2053_009:0274b13_9": "超羲、軒而更高，駕曹、馬而逾遠者矣。",
    "T50n2053_009:0274b14_10": "但玄奘素絲之質，尤畏朱藍，葛虆之身，寔希松杞。",
    "T50n2053_009:0274b15_11": "思願嫓烟霞於少室，偶泉石於嵩阿，允避溺之情，終防火之志。",
    "T50n2053_009:0274b17_12": "所以敢竭愚瞽，昧死陳　聞，庶陶甄之慈無遺鳧鷃，雲雨之澤不棄鼄蝥。",
    "T50n2053_009:0274b19_13": "而明詔霈臨，不垂亮許。",
    "T50n2053_009:0274b19_14": "仍降恩獎，曲存輝賁。",
    "T50n2053_009:0274b20_15": "五情戰懼，不知所守。",
    "T50n2053_009:0274b20_16": "既戢來言，不敢更請。",
    "T50n2053_009:0274b21_17": "謹附表謝聞，唯增悚越。」",
    "T50n2053_009:0274b21_18": "冬十一月五日，佛光王晬日，法師又進法衣一具上佛光王。",
    "T50n2053_009:0274b23_19": "表曰：「沙門玄奘言。",
    "T50n2053_009:0274b23_20": "玄奘聞蘭榮紫畹，過之者必歡，桂茂青溪，逢之者斯悅。",
    "T50n2053_009:0274b25_21": "卉木猶爾，況人倫乎，況　聖胤乎！",
    "T50n2053_009:0274b25_22": "伏惟皇帝、皇后，挹神叡之姿，懷天地之德，撫寧區夏，子育群生。",
    "T50n2053_009:0274b28_23": "兼復大建伽藍，廣興福聚。",
    "T50n2053_009:0274b29_0": "益寶圖常恒不變之業，助鼎命金剛堅固之因。",
    "T50n2053_009:0274c01_1": "既妙善熏修，故使　皇大子機神日茂，潞王懿傑逾明。",
    "T50n2053_009:0274c02_2": "佛光王岐嶷增朗，可謂超周越商，與黃比崇，子子孫孫，萬年之慶者也。",
    "T50n2053_009:0274c04_3": "玄奘猥以庸微，時得參見王等，私心踊悅，誠歡誠喜。",
    "T50n2053_009:0274c05_4": "今是佛光王誕晬之日，禮有獻賀，輒率愚誠，謹上法服一具。",
    "T50n2053_009:0274c06_5": "伏願王子萬神擁衛，百福扶持，寤寐安和，乳哺調適。",
    "T50n2053_009:0274c08_6": "紹隆三寶，摧伏四魔，行菩薩行，繼如來事。",
    "T50n2053_009:0274c09_7": "不勝瓊蕚天枝，英華美茂，歡喜之至。",
    "T50n2053_009:0274c09_8": "謹附表并衣以　聞。",
    "T50n2053_009:0274c10_9": "輕觸宸嚴，追深戰越。」",
    "T50n2053_009:0274c11_10": "法師時在積翠宮翻譯，無時暫輟，積氣成疾。",
    "T50n2053_009:0274c12_11": "奏帝，帝聞之不悅，即遣供奉內醫呂弘哲宣　勅慰問法師。",
    "T50n2053_009:0274c14_12": "法師悲喜不已，進表謝曰：「沙門玄奘言。",
    "T50n2053_009:0274c15_13": "使人呂弘哲等至，宣　勅慰問玄奘所患，并許出外將息。",
    "T50n2053_009:0274c17_14": "慈旨忽臨，尫骸用起，若對旒冕，如寘氷泉。",
    "T50n2053_009:0274c18_15": "玄奘攝慎乖方，疹瘵仍集。",
    "T50n2053_009:0274c19_16": "自違離　鑾躅，倍覺嬰纏，心痛背悶，骨酸肉楚，食眠頓絕，氣息漸微，慮有不圖，點穢宮宇。",
    "T50n2053_009:0274c21_17": "思欲出外自屏溝壑，仍恐驚動聖聽，不敢即事奏聞。",
    "T50n2053_009:0274c23_18": "遂依問藉出至寺所，病既因勞轉篤，心亦分隔明時。",
    "T50n2053_009:0274c24_19": "乃有尚藥司醫張德志為其針療，因漸瘳降，得存首領。",
    "T50n2053_009:0274c26_20": "還顧專輒之罪，自期粉墨之誅。",
    "T50n2053_009:0274c26_21": "伏惟日月之明久諒愚拙，江海之澤每肆含容，豈可移幸於至微，屈法於常典。",
    "T50n2053_009:0274c28_22": "望申公道，以穆憲司，枉獄為輕伏鈇是俟。",
    "T50n2053_009:0274c29_23": "而殘魂朽質，仍被恩光，撫臆言懷，用銘肌骨。",
    "T50n2053_009:0275a01_24": "自惟偃頓，非復尋常，縱微下里之憂。",
    "T50n2053_009:0275a02_25": "亦盡生涯之冀，但恨隆恩未答，末命先虧。",
    "T50n2053_009:0275a03_26": "仰惟帝勤，親勞蔣狩，期於閱武，情在訓戎。",
    "T50n2053_009:0275a04_27": "既昭仁於放麟，又策勳於獻鳳，遐邇慶集，上下歡并，風后清塵山祇護野，敬惟動止固極休禎。",
    "T50n2053_009:0275a07_28": "申炯誡於十旬，浹辰而返；鄙宣遊於八駿，密邇而旋。",
    "T50n2053_009:0275a08_29": "王駕可佇，永懷以慰，撫事恛惶，終期隕越。",
    "T50n2053_009:0275a09_30": "不勝荷懼之至。",
    "T50n2053_009:0275a10_0": "謹奉表待罪以聞。",
    "T50n2053_009:0275a10_1": "荒惴失圖，伏聽　勅旨。」",
    "T50n2053_009:0275a11_0": "帝覽表甚歡。",
    "T50n2053_009:0275a11_1": "經三日後，遣使迎法師入，四事供養，留連累日，　勅送法師還積翠宮，仍舊宣譯焉。",
    "T50n2053_009:0275a13_2": "冬十二月，改洛陽宮為東都。",
    "T50n2053_009:0275a14_0": "嫌封畿之褊隘，乃東分鄭州之氾水、懷州之河陽，西廢穀州，取宜陽、永寧、新安、澠池等縣皆隷屬焉。",
    "T50n2053_009:0275a16_1": "法師以鄉邑增貴，修表賀曰：「沙門玄奘言。",
    "T50n2053_009:0275a17_2": "竊聞鶉首錫秦，上帝兆金城之據；龜圖薦夏，中畿啟玉泉之窺。",
    "T50n2053_009:0275a18_3": "是知靈貺所基，皇猷顯屬。",
    "T50n2053_009:0275a19_4": "昌誦由其卜遠，高光所以闡期。",
    "T50n2053_009:0275a20_5": "允迪厥猷，率遵斯在。",
    "T50n2053_009:0275a20_6": "伏惟皇帝、皇后揆物裁務，懸衡撫俗。",
    "T50n2053_009:0275a21_7": "即土中之重隩，匝虞巡而駐蹕；因舊制之瑰偉，儀鎬京而建郛。",
    "T50n2053_009:0275a23_8": "仍以卑宮載懷，改作勞於曩役；馭奔在念，軫居逸於晨興。",
    "T50n2053_009:0275a24_9": "自非折中華夷，均一徭輸，豈能留連聖眷，煥汗綸言。",
    "T50n2053_009:0275a26_10": "是以令下之初，山川欝其改觀；柘制爰始，烟雲霏而動色。",
    "T50n2053_009:0275a27_11": "飛甍日麗，馳道風清，神期肹嚮，彝倫郁穆。",
    "T50n2053_009:0275a28_12": "若賦武昌之魚，樂遷王里；爭企云亭之鶴，願奉屬車。",
    "T50n2053_009:0275b01_0": "既小晉、鄭之依，更褊劉、張之策。",
    "T50n2053_009:0275b01_1": "前王齷齪，豐、洛遞開，我后牢籠，伊、咸並建。",
    "T50n2053_009:0275b02_2": "麟宗克茂，鼎祚惟遠，自可東宴平樂，西臨建章。",
    "T50n2053_009:0275b03_3": "佇吹笙而駐壽，康在藻而流詠。",
    "T50n2053_009:0275b04_4": "蕩蕩至公，巍巍罕述。",
    "T50n2053_009:0275b05_5": "奘散材莫効，貽懼增深。",
    "T50n2053_009:0275b05_6": "但三川之郊，猥霑故里；千載之幸，欝為新邑。",
    "T50n2053_009:0275b06_7": "蓽門雖翳，芻命猶存；喜編轂下，匪慚關外。",
    "T50n2053_009:0275b07_8": "況光宅之慶，遐邇所同歡；聖上允安，庸微所特荷。",
    "T50n2053_009:0275b08_9": "不勝喜抃之極。",
    "T50n2053_009:0275b09_10": "謹奉表陳謝以聞。」",
    "T50n2053_009:0275b10_11": "三年春正月　駕還西京。",
    "T50n2053_009:0275b10_12": "法師亦隨歸。",
    "T50n2053_009:0275b11_0": "大唐大慈恩寺三藏法師傳卷第九"
}