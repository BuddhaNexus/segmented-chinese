{
    "T17n0843_002:0925b07_0": "佛說大乘不思議神通境界經卷",
    "T17n0843_002:0925b08_0": "中",
    "T17n0843_002:0925b10_0": "西天譯經三藏朝奉大夫",
    "T17n0843_002:0925b11_0": "試光祿卿傳法大師賜紫",
    "T17n0843_002:0925b12_0": "臣施護奉　詔譯",
    "T17n0843_002:0925b13_0": "◎爾時普華幢天子復白佛言：「世尊！",
    "T17n0843_002:0925b13_1": "今此妙吉祥菩薩摩訶薩發菩提心為久近耶？」",
    "T17n0843_002:0925b14_2": "佛言：「天子！",
    "T17n0843_002:0925b15_3": "此妙吉祥菩薩過於無量無邊殑伽沙數劫已發菩提心。",
    "T17n0843_002:0925b16_4": "天子！",
    "T17n0843_002:0925b16_5": "我今為汝及諸大眾，略說其一。」",
    "T17n0843_002:0925b17_6": "是時普華幢天子白佛言：「世尊！",
    "T17n0843_002:0925b17_7": "願為我等一切眾會，如理宣說。」",
    "T17n0843_002:0925b18_8": "佛言：「天子！",
    "T17n0843_002:0925b18_9": "過去度如微塵數劫，爾時此娑婆世界有佛，名普觀清淨音王如來、應供、正等正覺，出現於世。",
    "T17n0843_002:0925b21_10": "彼佛法中有一苾芻名清淨音，於彼法中出家修道得五神通。",
    "T17n0843_002:0925b22_11": "時彼苾芻於四萬二千歲中，以種種香、華、燈、塗及眾妙具，供養彼佛，種是善根，發於阿耨多羅三藐三菩提心。",
    "T17n0843_002:0925b25_0": "天子！",
    "T17n0843_002:0925b25_1": "於汝意云何，彼時清淨音苾芻豈異人乎？",
    "T17n0843_002:0925b26_2": "即今妙吉祥菩薩摩訶薩是。",
    "T17n0843_002:0925b26_3": "汝等當知，此妙吉祥菩薩已於無量無邊殑伽沙數佛世尊所發菩提心，已度殑伽沙數眾生，令住須陀洹、斯陀含、阿那含、阿羅漢果；已度殑伽沙數眾生，令住緣覺果；已度殑伽沙數眾生，令住初地，乃至已度殑伽沙數眾生，令住十地。",
    "T17n0843_002:0925c02_4": "妙吉祥菩薩如是廣大種諸善根成就善法。",
    "T17n0843_002:0925c04_0": "「復次天子！",
    "T17n0843_002:0925c04_1": "假使有人滿三千大千世界七寶布施如來，是人所獲功德其數甚多；若復有人聞此妙吉祥菩薩名字，恭敬受持乃至隨喜稱念者，當知是人福多於彼。",
    "T17n0843_002:0925c07_2": "又復天子！",
    "T17n0843_002:0925c07_3": "若三千大千世界所有眾生，一一皆得須陀洹乃至阿羅漢果，是人得福甚多；若復有人聞此妙吉祥菩薩名字能受持者，福多於彼；又若三千大千世界所有眾生，一一皆悉得緣覺果，是人得福甚多；若復有人聞此妙吉祥菩薩名字能受持者，福多於彼。",
    "T17n0843_002:0925c13_4": "何以故？",
    "T17n0843_002:0925c13_5": "若有人稱讚受持諸佛名字，若復有人稱讚受持妙吉祥菩薩名字，如是二人所獲功德等無有異。」",
    "T17n0843_002:0925c17_0": "爾時普華幢天子聞佛世尊作是說已，即與四萬天子，合掌恭敬作如是言：「善哉妙吉祥菩薩！",
    "T17n0843_002:0925c19_1": "甚善甚善！",
    "T17n0843_002:0925c19_2": "我等志誠歸命頂禮。」",
    "T17n0843_002:0925c19_3": "彼諸天子發是言時，其聲普遍三千大千世界皆悉遙聞。",
    "T17n0843_002:0925c22_0": "爾時尊者大目乾連聞是聲已，來詣佛所前白佛言：「世尊！",
    "T17n0843_002:0925c23_1": "今此三千大千世界，皆得普聞讚歎音聲。",
    "T17n0843_002:0925c24_2": "是何神力現此希有不思議事？」",
    "T17n0843_002:0925c25_0": "佛告大目乾連言：「汝今當知，是妙吉祥菩薩摩訶薩——已住不退轉，被大鎧甲最勝大士——在此會中，諸天子等稱讚彼名，是故音聲普聞三千大千世界。",
    "T17n0843_002:0925c28_1": "大目乾連！",
    "T17n0843_002:0925c28_2": "若有人隨其方處，稱讚受持此妙吉祥菩薩名字者，即時三千大千世界普皆震動。」",
    "T17n0843_002:0926a02_0": "是時尊者大目乾連復白佛言：「希有世尊！",
    "T17n0843_002:0926a02_1": "此菩薩摩訶薩成就如是不思議事，被大鎧甲勇猛精進，成熟有情具諸佛法。",
    "T17n0843_002:0926a04_2": "世尊！",
    "T17n0843_002:0926a04_3": "若人以少善根，不能如是圓滿具足大菩薩法。」",
    "T17n0843_002:0926a06_0": "爾時世尊為大目乾連說是法時，忽然出現大寶蓮華，遍滿娑婆世界，一一蓮華大如車輪，其華各有種種色香，諸妙寶網以為莊嚴，於其華中有一蓮華而最出現，高顯妙好，一切眾會皆悉覩見。",
    "T17n0843_002:0926a11_0": "爾時尊者阿難見其蓮華殊妙莊嚴忽然出現，即白佛言：「世尊！",
    "T17n0843_002:0926a12_1": "云何此會先有是相？」",
    "T17n0843_002:0926a12_2": "佛言：「阿難！",
    "T17n0843_002:0926a13_3": "汝今當觀，不久即有六萬菩薩摩訶薩眾，從普遍光明世界吉祥德王佛剎中而來此會，各各處其寶蓮華上結加趺坐。",
    "T17n0843_002:0926a15_4": "彼一蓮華最高顯者，當有菩薩名遍照藏，處其華上加趺而坐。",
    "T17n0843_002:0926a17_5": "是諸菩薩欲現空中故，先示此寶蓮華相。」",
    "T17n0843_002:0926a19_0": "爾時會中諸菩薩等一切大眾，咸共稱讚得未曾有，各各合掌向空頂禮。",
    "T17n0843_002:0926a20_1": "是時於虛空中有梵王、帝釋，執寶蓮華，圍遶遍照藏菩薩摩訶薩。",
    "T17n0843_002:0926a22_2": "而此菩薩與諸大士，即時各各踊身虛空高七多羅樹，一切眾會皆悉覩見。",
    "T17n0843_002:0926a23_3": "時諸菩薩於其空中雨眾寶華，種種色香殊妙第一，以供養佛。",
    "T17n0843_002:0926a25_4": "華供養已，於虛空中出如是聲：「世尊！",
    "T17n0843_002:0926a26_5": "吉祥德王如來、應供、正等正覺，問訊世尊釋迦牟尼如來！",
    "T17n0843_002:0926a27_6": "少病少惱、輕利調適得大快樂、氣力安不？",
    "T17n0843_002:0926a28_7": "吉祥德王如來如是置問：『今遍照藏菩薩摩訶薩等六萬菩薩同來至此，禮近世尊！",
    "T17n0843_002:0926b01_8": "隨喜聽受不思議境界正法。』」",
    "T17n0843_002:0926b01_9": "爾時空中出是聲已，遍照藏菩薩摩訶薩及諸菩薩，即時各各從空而下，頭面著地禮佛足已，住立佛前。",
    "T17n0843_002:0926b05_0": "爾時世尊知是事已，故復問言：「遍照藏菩薩摩訶薩等諸善男子！",
    "T17n0843_002:0926b06_1": "汝等今者何故至此？」",
    "T17n0843_002:0926b06_2": "遍照藏菩薩白佛言：「世尊！",
    "T17n0843_002:0926b07_3": "我等於普遍光明世界吉祥德王佛剎中，聞此娑婆世界世尊釋迦牟尼如來與諸菩薩大士而共集會，宣說不思議境界正法。",
    "T17n0843_002:0926b10_4": "我等欲見世尊及聞正法，以是因緣故來至此。」",
    "T17n0843_002:0926b12_0": "爾時尊者大迦葉在大會中前白佛言：「世尊！",
    "T17n0843_002:0926b13_0": "普遍光明世界吉祥德王佛剎，去此佛剎而不遠耶？",
    "T17n0843_002:0926b14_1": "何故此諸大士於少時間速能至此？」",
    "T17n0843_002:0926b15_0": "遍照藏菩薩謂大迦葉言：「尊者！",
    "T17n0843_002:0926b15_1": "汝若以自神通定力往彼世界，至壽量盡亦未能到。",
    "T17n0843_002:0926b16_2": "是故當知，彼佛世界如是遠近。」",
    "T17n0843_002:0926b18_0": "爾時佛告大迦葉言：「去此世界，度如六十殑伽沙數佛剎，即到普遍光明世界，此諸菩薩以其最勝大神通力，速能至此。」",
    "T17n0843_002:0926b20_1": "是時尊者大迦葉白佛言：「世尊！",
    "T17n0843_002:0926b21_2": "我今樂欲往彼世界。」",
    "T17n0843_002:0926b21_3": "遍照藏菩薩即問尊者大迦葉言：「尊者云何於來去想有所動轉？",
    "T17n0843_002:0926b23_4": "迦葉！",
    "T17n0843_002:0926b23_5": "汝於何法見有來去？",
    "T17n0843_002:0926b23_6": "汝謂色法有來去耶？",
    "T17n0843_002:0926b24_7": "受、想、行、識有來去耶？」",
    "T17n0843_002:0926b24_8": "大迦葉答言：「善男子！",
    "T17n0843_002:0926b25_9": "色無來去，受、想、行、識亦無來去。",
    "T17n0843_002:0926b26_10": "於定心中示來去相，若住定心即諸色不見，色無見故即不能得彼來去相。",
    "T17n0843_002:0926b27_11": "善男子！",
    "T17n0843_002:0926b27_12": "若住定心即得勝義法門。",
    "T17n0843_002:0926b29_0": "「復次善男子！",
    "T17n0843_002:0926b29_1": "汝諸菩薩來此久耶？」",
    "T17n0843_002:0926b29_2": "遍照藏答言：「我來久近，如汝尊者所得漏盡證心解脫。」",
    "T17n0843_002:0926c02_0": "大迦葉言：「希有大士！",
    "T17n0843_002:0926c02_1": "得大神通。」",
    "T17n0843_002:0926c02_2": "遍照藏言：「即汝尊者得心解脫亦云何久？」",
    "T17n0843_002:0926c03_3": "大迦葉言：「解脫已久。」",
    "T17n0843_002:0926c04_4": "遍照藏言：「如汝尊者得心解脫，當以何義說名為心？」",
    "T17n0843_002:0926c05_5": "大迦葉言：「汝善男子！",
    "T17n0843_002:0926c05_6": "亦云何說？」",
    "T17n0843_002:0926c06_7": "遍照藏言：「心有所縛，何名解脫？」",
    "T17n0843_002:0926c06_8": "大迦葉言：「若如是者，汝善男子！",
    "T17n0843_002:0926c07_9": "有縛於心不名解脫，亦復不名解脫知見。」",
    "T17n0843_002:0926c08_10": "遍照藏言：「尊者大迦葉！",
    "T17n0843_002:0926c08_11": "心本無縛，其何解脫？」",
    "T17n0843_002:0926c09_12": "大迦葉言：「若於無縛如實了知，是即解脫。」",
    "T17n0843_002:0926c10_13": "遍照藏言：「尊者大迦葉！",
    "T17n0843_002:0926c10_14": "為用何心而了知耶？",
    "T17n0843_002:0926c11_15": "過去耶、未來耶、現在耶？",
    "T17n0843_002:0926c11_16": "若過去心，彼已滅盡；若未來心，當亦未至；若現在心，今即無住。",
    "T17n0843_002:0926c13_17": "離此三世，復以何心而了知耶？」",
    "T17n0843_002:0926c14_18": "大迦葉言：「善男子！",
    "T17n0843_002:0926c14_19": "心法滅處非彼心分。」",
    "T17n0843_002:0926c14_20": "遍照藏言：「尊者大迦葉！",
    "T17n0843_002:0926c15_21": "即此心滅處而可了知耶？」",
    "T17n0843_002:0926c16_22": "大迦葉言：「若心滅處即不能知。」",
    "T17n0843_002:0926c16_23": "遍照藏言：「彼一切法皆如心滅，是故不能有所了知。」",
    "T17n0843_002:0926c17_24": "大迦葉言：「汝善男子！",
    "T17n0843_002:0926c18_25": "得大辯才隨問能答。",
    "T17n0843_002:0926c18_26": "我今不能有是辯才。」",
    "T17n0843_002:0926c19_27": "遍照藏言：「尊者大迦葉！",
    "T17n0843_002:0926c19_28": "於汝意云何？",
    "T17n0843_002:0926c20_29": "所有辯才，若見若聞，為有得耶？」",
    "T17n0843_002:0926c20_30": "大迦葉言：「無得無聞。",
    "T17n0843_002:0926c21_31": "何以故？",
    "T17n0843_002:0926c21_32": "緣生性故。」",
    "T17n0843_002:0926c21_33": "遍照藏言：「豈非一切法皆同如是耶？」",
    "T17n0843_002:0926c22_34": "大迦葉言：「善男子！",
    "T17n0843_002:0926c23_35": "諸法亦如是！」",
    "T17n0843_002:0926c23_36": "遍照藏言：「尊者大迦葉！",
    "T17n0843_002:0926c23_37": "於汝意云何？",
    "T17n0843_002:0926c24_38": "若見若聞，於其辯才能無斷耶？」",
    "T17n0843_002:0926c24_39": "大迦葉言：「不壞亦不斷。」",
    "T17n0843_002:0926c25_40": "遍照藏言：「尊者大迦葉！",
    "T17n0843_002:0926c25_41": "如是如是！",
    "T17n0843_002:0926c26_42": "菩薩辯才隨有所問而不斷壞。",
    "T17n0843_002:0926c26_43": "迦葉當知，諸菩薩摩訶薩縱經劫數隨問能答，所有辯才亦不斷壞。」",
    "T17n0843_002:0926c29_0": "爾時遍照藏菩薩及尊者大迦葉說是法時，五十萬眾生皆發阿耨多羅三藐三菩提心，二百菩薩得無生法忍。",
    "T17n0843_002:0927a03_0": "爾時尊者大迦葉白佛言：「世尊！",
    "T17n0843_002:0927a03_1": "勸請世尊為妙吉祥菩薩及大會眾如應說法，使其長夜得大利樂，而能決定證諸法性！」",
    "T17n0843_002:0927a06_0": "爾時有菩薩名曰辯積，在大會中，從座而起白妙吉祥菩薩言：「妙吉祥！",
    "T17n0843_002:0927a07_1": "云何尊者大迦葉於法精進能善宣說？」",
    "T17n0843_002:0927a08_2": "妙吉祥言：「此大迦葉！",
    "T17n0843_002:0927a08_3": "於聲聞法中已得無畏。」",
    "T17n0843_002:0927a09_4": "辯積菩薩言：「此大迦葉！",
    "T17n0843_002:0927a10_0": "云何不住大乘法中？」",
    "T17n0843_002:0927a10_1": "妙吉祥言：「善男子！",
    "T17n0843_002:0927a10_2": "此大迦葉！",
    "T17n0843_002:0927a11_3": "亦非不能住大乘法，為於聲聞法中得解脫故。」",
    "T17n0843_002:0927a12_4": "辯積菩薩言：「妙吉祥！",
    "T17n0843_002:0927a12_5": "云何名為聲聞法？」",
    "T17n0843_002:0927a13_6": "妙吉祥言：「世尊釋迦牟尼如來！",
    "T17n0843_002:0927a13_7": "於此娑婆世界為諸眾生說三乘法。",
    "T17n0843_002:0927a14_8": "何等為三？",
    "T17n0843_002:0927a14_9": "所謂聲聞乘、緣覺乘、大乘，是名三乘。",
    "T17n0843_002:0927a15_10": "何以故？",
    "T17n0843_002:0927a15_11": "有諸眾生，起劣精進而求解脫故，佛方便開示三乘。」",
    "T17n0843_002:0927a17_12": "辯積菩薩言：「妙吉祥！",
    "T17n0843_002:0927a17_13": "云何如來廣說無量空解脫門、無相解脫門、無願解脫門？」",
    "T17n0843_002:0927a18_14": "妙吉祥言：「善男子！",
    "T17n0843_002:0927a19_15": "如來以善方便，宣說無量空、無相、無願解脫法門，令諸眾生如理修行。」",
    "T17n0843_002:0927a21_0": "爾時妙吉祥菩薩為辯積菩薩說是法時，會中所有天、龍、夜叉、乾闥婆等，即時各各合掌恭敬，異口同音說伽陀曰：「所有一切供養具，　　寶衣寶器眾莊嚴；　妙吉祥尊所嚴身，　　我今稱讚功德聚。」",
    "T17n0843_002:0927a25_1": "◎◎爾時普華幢天子復白佛言：「世尊！",
    "T17n0843_002:0927a26_2": "此妙吉祥菩薩摩訶薩，最初於何佛世尊所發菩提心？」",
    "T17n0843_002:0927a28_3": "佛告普華幢天子言：「汝今當知，過去度如殑伽沙數劫前，彼時有世界名金焰光明，有佛出世，號無垢日焰光明如來、應供、正等正覺、明行足、善逝、世間解、無上士、調御丈夫、天人師、佛、世尊，十號具足。",
    "T17n0843_002:0927b03_4": "天子！",
    "T17n0843_002:0927b03_5": "彼佛壽量九百九十萬俱胝那庾多數，為諸眾生說三乘法，所謂：聲聞乘、緣覺乘、菩薩乘。",
    "T17n0843_002:0927b05_6": "時彼如來初會說法，有八百四十萬俱胝那庾多眾生，住聲聞乘得阿羅漢，諸漏已盡捨諸重擔得大善利，諸有結縛皆悉已盡，正智無礙心善解脫；第二會說法時，有七十萬俱胝那庾多苾芻得阿羅漢；第三會說法時，有六百五十萬俱胝那庾多苾芻得阿羅漢。",
    "T17n0843_002:0927b11_7": "彼佛法中，二分苾芻、苾芻尼、優婆塞、優婆夷眾；二分菩薩摩訶薩眾。",
    "T17n0843_002:0927b13_8": "彼諸菩薩一切皆是不退轉者，皆悉證得無生法忍，普入無邊三摩地門，圓滿善法，復得無邊陀羅尼門，如來為說不退轉法輪，況復彼諸初發大乘心者，其數無量，是中亦有無量眾生住緣覺者。",
    "T17n0843_002:0927b17_9": "「天子！",
    "T17n0843_002:0927b17_10": "彼無垢日焰光明如來，以其無量無數相應行法，普攝眾生。",
    "T17n0843_002:0927b19_11": "時彼金焰光明世界，多以黃金而用莊嚴，諸有樓閣殿堂眾寶為柱，一切樹林皆寶嚴飾，於其樹間出妙音聲，稱讚甚深不思議法。",
    "T17n0843_002:0927b22_0": "所謂：空聲、無相聲、無願聲；無性聲、無著聲；無生聲、無起聲，出如是等讚諸法聲。",
    "T17n0843_002:0927b23_1": "其所出聲，一切眾生聞者愛樂。",
    "T17n0843_002:0927b24_2": "彼佛滅後，正法住世滿一千歲。",
    "T17n0843_002:0927b25_3": "「天子！",
    "T17n0843_002:0927b25_4": "時彼金焰光明世界中，有轉輪王名最勝辯才，為四洲主。",
    "T17n0843_002:0927b26_5": "是時彼王於無垢日焰光明佛剎中，以其飲食、衣服、臥具、幢幡、寶蓋諸妙供具，供養彼佛及其佛剎所有一切聲聞、緣覺、大菩薩眾。",
    "T17n0843_002:0927b29_6": "如是供養滿一俱胝歲，於彼佛所深種善根。",
    "T17n0843_002:0927c01_7": "彼轉輪王種是善根時，即有八萬四千眾生，及王宮中有三百二十萬后妃眷屬，同發阿耨多羅三藐三菩提心。",
    "T17n0843_002:0927c04_8": "「天子！",
    "T17n0843_002:0927c04_9": "彼最勝辯才轉輪聖王有其千子，先於聲聞法中發生信解，後復發於阿耨多羅三藐三菩提心，證得無生法忍。",
    "T17n0843_002:0927c06_10": "爾時彼王有女名曰大慧，具大辯才甚深信解。",
    "T17n0843_002:0927c07_11": "是時大慧與七千二百宮女眷屬恭敬圍繞，詣彼無垢日焰光明佛所。",
    "T17n0843_002:0927c09_12": "到佛所已，與諸眷屬頭面著地，禮彼佛足。",
    "T17n0843_002:0927c10_13": "時大慧女以善根故，即發阿耨多羅三藐三菩提心。",
    "T17n0843_002:0927c11_14": "既發心已前白佛言：『世尊！",
    "T17n0843_002:0927c12_15": "我欲趣求阿耨多羅三藐三菩提果，然我今者不能以此女人色相而取證彼阿耨多羅三藐三菩提。",
    "T17n0843_002:0927c14_16": "唯願世尊為我開示，有何法門如理修行，令我當得轉女人身成男子相，速能取證阿耨多羅三藐三菩提果？』",
    "T17n0843_002:0927c17_0": "「爾時無垢日焰光明如來即告大慧女言：『汝善女人！",
    "T17n0843_002:0927c18_1": "當有一法，能具足者，即得轉女人身成男子相。",
    "T17n0843_002:0927c19_2": "何等為一？",
    "T17n0843_002:0927c19_3": "所謂發起大菩提心、無等等心、一切三界最勝上心，乃至一切聲聞緣覺起隨順心。",
    "T17n0843_002:0927c21_4": "復有一法，若具足者，即得轉女人身成男子相。",
    "T17n0843_002:0927c22_5": "何等為一？",
    "T17n0843_002:0927c22_6": "所謂於諸如來，常所作意而不遠離，聽受正法無所厭倦。",
    "T17n0843_002:0927c23_7": "大慧！",
    "T17n0843_002:0927c24_8": "復有十法，若具足者，即得轉女人身成男子相。",
    "T17n0843_002:0927c25_9": "何等為十？",
    "T17n0843_002:0927c25_10": "所謂十善業道應當圓滿，即得慈行成就；又復長時受學無懈、聽法無懈、親近法師亦復無懈，若能圓滿如是等法，即得轉女人身成男子相。』",
    "T17n0843_002:0927c29_0": "「爾時彼佛說是法時，其大慧女即於同來諸眷屬前轉彼女身得成男子。",
    "T17n0843_002:0928a01_1": "即時大慧童子合掌恭敬前白佛言：『世尊！",
    "T17n0843_002:0928a02_2": "我今已轉女身，於佛法中樂欲出家，持苾芻戒，願佛攝受。』",
    "T17n0843_002:0928a03_3": "爾時彼佛即告大慧童子言：『善來苾芻！』",
    "T17n0843_002:0928a04_4": "是時大慧於剎那間鬚髮自落、袈裟被身，成苾芻相，威儀庠序如百臘者，即於會中證得無生法忍。",
    "T17n0843_002:0928a07_0": "是時彼王所有諸子知是事已，生希有心，來入佛會皆求出家。",
    "T17n0843_002:0928a08_1": "佛即攝受，各各如應為說法要。",
    "T17n0843_002:0928a09_2": "「爾時大慧苾芻告諸王子言：『我於今者得最上利，永不復起聲聞之見，決定趣求阿耨多羅三藐三菩提果，修大悲行利益眾生。",
    "T17n0843_002:0928a12_0": "汝等有發聲聞心者，亦應如我發趣最上大菩提心，當於正中正道起修行想。』",
    "T17n0843_002:0928a13_1": "時大慧苾芻為諸王子如應說法，皆得不退轉於阿耨多羅三藐三菩提。」",
    "T17n0843_002:0928a16_0": "爾時世尊釋迦牟尼佛告普華幢天子言：「彼無垢日焰光明佛剎中，最勝辯才轉輪聖王大慧童女者，豈異人乎？",
    "T17n0843_002:0928a18_1": "即今妙吉祥菩薩摩訶薩是！",
    "T17n0843_002:0928a19_2": "彼王所有千童子眾，今已成就阿耨多羅三藐三菩提果，現住說法教化眾生，即千佛是。",
    "T17n0843_002:0928a21_3": "所謂：「東方：超過行如來、無邊光明如來、普光如來、吉祥主如來、實相如來、寶上如來、寶明如來、寶幢如來、寶照明如來。",
    "T17n0843_002:0928a25_0": "「南方：最極高如來、大光明如來、無量壽如來、無量聲如來、大名稱如來、無邊名稱如來、寶光如來、清淨無邊壽如來、月相如來、月光如來。",
    "T17n0843_002:0928a29_0": "「西方：無垢明如來、清淨光如來、日明如來、無邊寶最上如來、梵高如來、金色光明如來、梵自在王如來、龍自在王如來、一切寶華自在王如來、娑羅樹王如來。",
    "T17n0843_002:0928b04_0": "「北方：堅固勇猛如來、離塵如來、吉祥藏光如來、無量香光如來、師子音王如來、大勢力精進出生如來、妙高步如來、大寶聚如來、不退轉輪如來、寶句義吉祥如來、普遍大日如來、勝得如來。",
    "T17n0843_002:0928b08_1": "「如是等諸佛如來，種種名字，現在十方世界說法教化眾生。」",
    "T17n0843_002:0928b10_0": "佛告普華幢天子言：「如汝所問，此妙吉祥菩薩摩訶薩於彼金焰光明世界無垢日焰光明佛所，最初發於阿耨多羅三藐三菩提心。」",
    "T17n0843_002:0928b13_1": "◎佛說大乘不思議神通境界經卷中"
}