{
    "T13n0408_002:0672b23_0": "虛空孕菩薩經卷下",
    "T13n0408_002:0672b25_0": "隋天竺三藏闍那崛多譯",
    "T13n0408_002:0672b26_0": "「善男子！",
    "T13n0408_002:0672b26_1": "是名菩薩最初犯於第一大罪。",
    "T13n0408_002:0672b26_2": "是善男子犯是罪已，失於一切往昔所造諸善根等，違本誓願被煩惱降不得上生，亦復不能得涅槃樂，徒自虛行於菩薩行，忘菩提心後墮惡道。",
    "T13n0408_002:0672c01_3": "善男子！",
    "T13n0408_002:0672c01_4": "是故菩薩欲化眾生、先須知心、應知其行，如其彼行次為說法。",
    "T13n0408_002:0672c02_5": "譬如有人欲入大海，應先知彼水之深淺然後當入。",
    "T13n0408_002:0672c03_6": "乃至略說，此虛空孕菩薩摩訶薩，為於彼等諸眾生輩現生彼國示現身相，善能知彼若干眾生犯於重罪畏墮惡道。",
    "T13n0408_002:0672c07_0": "「若復有人怖畏罪故，或聞他說稱彼虛空孕菩薩名者，或復欲樂見彼菩薩。",
    "T13n0408_002:0672c08_1": "而彼菩薩為欲懺悔深重罪故，於後夜時，香湯澡浴著淨衣裳，燒沈水香多伽羅香，右膝著地合掌向東，當至心稱彼虛空孕菩薩名號。",
    "T13n0408_002:0672c12_0": "「時虛空孕菩薩，知彼初發菩提道心人行罪福輕重，隨其根性而為現身，或復作於婆羅門身乃至童男童女之身，在現前住。",
    "T13n0408_002:0672c14_1": "現前住已，為欲憐愍初發心故，觀彼菩薩本起重業罪過因緣，教令懺悔，為彼示現甚深善巧微妙方便，說於最上大乘法要，教令建立三昧忍門諸陀羅尼說地等法，令其解脫一切惡道重罪因緣，住不轉地，向於阿耨多羅三藐三菩提；又得大力猶如金剛，成牢固心於六波羅蜜中；又得成就阿耨多羅三藐三菩提。",
    "T13n0408_002:0672c22_0": "是虛空孕菩薩，或眾生前示現己身，現自身已而為說法。",
    "T13n0408_002:0672c23_1": "若虛空孕菩薩未為現於身時，時彼初行菩薩大士，更於後夜香湯澡浴著淨衣裳，燒沈水香，求彼東方黃白大士名阿樓那，而口唱言：『仁阿樓那！",
    "T13n0408_002:0672c26_2": "汝大慈悲欲出現照此閻浮提，憐愍我故，起慈悲心覆護於我。",
    "T13n0408_002:0672c28_3": "為我諮白虛空孕菩薩，令虛空孕菩薩示我方便，我今欲懺所有重罪，令我於聖大乘之中得大智眼。』",
    "T13n0408_002:0673a01_4": "作是勸請禮拜已訖，還歸本處安隱睡眠。",
    "T13n0408_002:0673a03_0": "「爾時東方黃白大士阿樓那出時，虛空孕菩薩即來現身於睡眠夢中，在彼犯重菩薩之前示現己身，教彼重罪初行菩薩大智方便悔所犯罪；或復示現大方便智，令彼初發道心菩薩得彼三昧，名無忘失菩提之心，安止住於大乘法中，速滿成就六波羅蜜。",
    "T13n0408_002:0673a09_0": "「復次善男子！",
    "T13n0408_002:0673a09_1": "或有初行菩薩見行菩薩行者，至其人所而告彼言：『汝不能行菩薩六波羅蜜，亦不能成就阿耨多羅三藐三菩提。",
    "T13n0408_002:0673a11_2": "汝當發聲聞辟支佛心，汝於煩惱即得解脫。』",
    "T13n0408_002:0673a12_3": "乃至如前說。",
    "T13n0408_002:0673a13_4": "善男子！",
    "T13n0408_002:0673a13_5": "是名第二菩薩犯於重罪。",
    "T13n0408_002:0673a14_0": "「復次善男子！",
    "T13n0408_002:0673a14_1": "或有初行菩薩見他眾生，作如是言：『人者勿行波羅提木叉毘尼戒律，於是法中勿為精進。",
    "T13n0408_002:0673a16_2": "汝速發阿耨多羅三藐三菩提心，汝速讀誦大乘經典，汝所作三種諸煩惱行謂身口意，因此惡業諸煩惱故即得清淨。』",
    "T13n0408_002:0673a19_3": "乃至如前所說。",
    "T13n0408_002:0673a19_4": "善男子！",
    "T13n0408_002:0673a19_5": "是名初行菩薩第三犯於重罪。",
    "T13n0408_002:0673a21_0": "「復次善男子！",
    "T13n0408_002:0673a21_1": "或有菩薩見於他人，作如是說：『汝諸人輩捨聲聞乘莫聽讀誦，莫為他說、覆藏勿示。",
    "T13n0408_002:0673a23_2": "汝等善男子莫示聲聞乘，汝若行此聲聞乘者不得大果，不能斷除諸煩惱結。",
    "T13n0408_002:0673a24_3": "汝但說清淨大乘經典，聽誦受持為他顯說，以此因緣汝得度脫一切惡道，得滅一切諸惡等業，當速成就阿耨多羅三藐三菩提。』",
    "T13n0408_002:0673a27_4": "彼人若聞初行菩薩如是言者，隨順此行，彼等二人皆犯重罪。",
    "T13n0408_002:0673a29_5": "善男子！",
    "T13n0408_002:0673a29_6": "是名第四犯於重罪。",
    "T13n0408_002:0673b01_0": "「復次善男子！",
    "T13n0408_002:0673b01_1": "初行菩薩常行兩舌以心口相違，凡所讀誦大乘經典，求名聞故、為利養故、為得尊重求供養故，作如是心讀誦經典，為他解說受持宣通。",
    "T13n0408_002:0673b04_2": "若為他說方便隨宜，於他邊聞復向他說：『我今身是大乘之人，自餘非也。』",
    "T13n0408_002:0673b06_3": "發如是等嫉妬之心，以利養故。",
    "T13n0408_002:0673b06_4": "或見其餘大乘行者，從他人邊所得財寶四事供養，以是因緣彼等即便生瞋恨心，為彼菩薩處處流布鄙惡名聞，毀辱罵詈誹謗輕賤、稱譽自己。",
    "T13n0408_002:0673b10_5": "以如是等嫉妬心故，向於他人說上人法：『我得上人。",
    "T13n0408_002:0673b11_6": "如是上法，我得我知。』",
    "T13n0408_002:0673b11_7": "以是因緣，是人違於本誓願故，被煩惱降背大乘法。",
    "T13n0408_002:0673b13_0": "彼等眾生於大乘中犯大重罪，乃至捨身墮於惡道。",
    "T13n0408_002:0673b14_1": "譬如有人欲採珍寶，詣寶洲邊而不入海，雖復入海在於中路自破船舶，而彼癡人於海水內便取命終。",
    "T13n0408_002:0673b16_2": "善男子！",
    "T13n0408_002:0673b16_3": "如是如是。",
    "T13n0408_002:0673b16_4": "其初行菩薩等發心欲入大乘之海，而彼癡人因嫉妬故毀謗妄語。",
    "T13n0408_002:0673b18_5": "以是因緣，彼等癡人破信行船，破信行已滅智命根。",
    "T13n0408_002:0673b19_6": "善男子！",
    "T13n0408_002:0673b19_7": "其初行菩薩如是愚癡無智少聞，以嫉妬因緣，妄語毀他遂犯大罪。",
    "T13n0408_002:0673b21_8": "善男子！",
    "T13n0408_002:0673b21_9": "是名初發心菩薩第五犯大重罪。",
    "T13n0408_002:0673b23_0": "「復次善男子！",
    "T13n0408_002:0673b23_1": "有當來世初行菩薩或復俗人出家人等，所有甚深空相法門微妙經典，以諸陀羅尼諸地諸忍，以種種行等而莊嚴之。",
    "T13n0408_002:0673b26_0": "為諸大智諸菩薩等作於勤求苦行境界。",
    "T13n0408_002:0673b26_1": "於大乘經，或讀或誦、或解說宣揚、為他敷演分別廣宣，而語他言：『我自然解如是經典、自然證知、自然明了，唯我一人為汝等故慈悲演說。",
    "T13n0408_002:0673c01_2": "汝從我聞已，如是思惟、如是讀誦、如是甚深法中自然曉了。",
    "T13n0408_002:0673c02_3": "汝以是因緣當得知見如我今者。』",
    "T13n0408_002:0673c03_4": "而不肯言：『我讀我誦如是甚深微妙經典，為汝說也。』",
    "T13n0408_002:0673c04_5": "如是之人，從其四輩求利養故自賣其身。",
    "T13n0408_002:0673c05_6": "以是因緣，一切三世多陀阿伽度、阿羅訶、三藐三佛陀，及大菩薩摩訶薩、一切諸聖富伽羅所，彼諸癡人得波羅夷罪，犯彼大重，虛妄誑惑一切天人。",
    "T13n0408_002:0673c08_7": "如是癡人亦復無有大乘之分，況入大乘耶、況得勝處、況復當得成就阿耨多羅三藐三菩提耶？",
    "T13n0408_002:0673c10_8": "譬如有人欲行遠路，至於曠野以飢渴所逼，忽值果林便入彼處，求食因緣欲活命故。",
    "T13n0408_002:0673c12_9": "而彼之人忽遇大樹，花果充足香美成就，遇已得味。",
    "T13n0408_002:0673c14_0": "得是味已更上毒樹而服毒果，服已命終。",
    "T13n0408_002:0673c14_1": "善男子！",
    "T13n0408_002:0673c15_2": "如是如是愚癡人輩，今已獲得人身、值善知識，依倚知識入於大乘。",
    "T13n0408_002:0673c16_3": "彼等眾生求利養故，好自稱譽毀謗他人，得如是等犯大重罪。",
    "T13n0408_002:0673c18_4": "犯重罪已，為諸智人之所輕慢，當墮惡道。",
    "T13n0408_002:0673c19_0": "以是因緣，一切剎利、婆羅門、毘舍、首陀不得親近。",
    "T13n0408_002:0673c20_1": "若有諸人親近彼者，如是人輩即違一切大智聖人，成大過罪。",
    "T13n0408_002:0673c21_2": "善男子！",
    "T13n0408_002:0673c21_3": "是名初行菩薩犯於第六大重罪耶。",
    "T13n0408_002:0673c23_0": "「復次善男子！",
    "T13n0408_002:0673c23_1": "當來之世或有剎利諸國王等，為諸惡行婆羅門國師、惡行大臣、惡行醫師等，實是愚癡謂己大智有大才能，多受封祿。",
    "T13n0408_002:0673c26_2": "而彼人等修諸施行造眾福業。",
    "T13n0408_002:0673c26_3": "彼諸人輩因少布施修行義故，憍慢放逸謂己有道，勸剎利王共我弟子諸沙門等互相諍競更相破壞，或勸沙門共剎利王更相鬪諍。",
    "T13n0408_002:0673c29_4": "彼惡人輩依剎利王，與比丘罪或稅財物。",
    "T13n0408_002:0674a01_5": "彼諸比丘以剎利王、諸大臣等逼迫因緣故，或輸己物、或輸僧物、或輸招提僧物，以是諸物輸稅供官與彼惡人，而彼惡人從諸比丘取是諸物奉剎利王。",
    "T13n0408_002:0674a05_6": "彼等二人悉皆犯於大重罪耶。",
    "T13n0408_002:0674a05_7": "彼諸剎利及惡人等，共諸比丘互相鬪諍。",
    "T13n0408_002:0674a06_8": "以是因緣，捨彼正法建立非法，取彼非法遠離正法，捨依大乘所說經典、毘尼戒律、憂波提舍、摩訶憂波提舍，遠離慈悲、般若波羅蜜、善巧方便及餘經典戒律之行，如來所說莫不棄捨。",
    "T13n0408_002:0674a11_9": "為欲擾亂諸比丘故，虛心橫遘違佛戒律自造法制，造法制已擾亂比丘，令諸比丘皆悉遠離奢摩他觀正行正念，乃至使於禪定之者皆生忿恚擾亂之心常恒鬪諍。",
    "T13n0408_002:0674a14_10": "以是因緣，令諸比丘生諸煩惱不得寂定。",
    "T13n0408_002:0674a16_0": "「爾時彼等諸比丘輩失正信法、失善比丘威儀法式，令墮諸見。",
    "T13n0408_002:0674a17_1": "以是因緣，令諸比丘皆悉懈怠多事世念不能持戒，破戒捨戒不復能依沙門法則，口言：『我是沙門比丘。』",
    "T13n0408_002:0674a19_2": "雖復唱言：『我是梵行。』",
    "T13n0408_002:0674a20_3": "舉動聲氣猶如貝聲，不依正法而說於法。",
    "T13n0408_002:0674a21_4": "如是之等諸比丘輩及諸眷屬，於剎利王所并諸臣民，以輸物故增倍供養。",
    "T13n0408_002:0674a22_5": "如是等輩諸惡比丘，於俗人前說諸有德阿蘭若等空閑比丘不善之事，令彼剎利諸惡臣等并諸眷屬遂於精進持戒比丘生不善心誹謗之心，於精進比丘所有資財皆悉奪取，奪已轉施誦經比丘。",
    "T13n0408_002:0674a27_6": "彼等二人悉犯重罪。",
    "T13n0408_002:0674a27_7": "何以故？",
    "T13n0408_002:0674a28_8": "其禪定比丘真實福田。",
    "T13n0408_002:0674a28_9": "如是觀已應令修業，不令彼等知彼僧務。",
    "T13n0408_002:0674a29_10": "而禪定比丘，當得三昧諸陀羅尼諸忍地等、當作法器，真是福田、真實福器，為世間眼，為彼世間作大光明顯示善路，為建業地於煩惱田，教彼眾生皆令得度，度已建立涅槃之道。",
    "T13n0408_002:0674b04_11": "善男子！",
    "T13n0408_002:0674b04_12": "是名初行菩薩有八種重罪而不用功捨離二處。",
    "T13n0408_002:0674b06_0": "彼初行菩薩犯大重罪因緣力故，所有往昔作諸善根皆悉忘失，忘失已後墮於惡道。",
    "T13n0408_002:0674b07_1": "違於本誓，被煩惱降失天人樂，虛妄迷惑失菩提心。",
    "T13n0408_002:0674b09_2": "善男子！",
    "T13n0408_002:0674b09_3": "為如是等諸善男子故，此虛空孕菩薩生彼國中，為彼眾生示現身相、或作比丘身威儀庠序、或作婆羅門身顯現威儀具足成就，乃至應以畜生而得化者即現畜生威儀之相，略說乃至如首楞嚴三昧所說。",
    "T13n0408_002:0674b14_4": "當知是處亦復如是，巧知根機種種心器隨應現身，於彼眾生隨順說法，教彼種種未曾有法，於一切智之所宣說微妙經典諸陀羅尼諸忍地等普為顯現，令彼諸惡犯重罪者初行菩薩教生慚愧，令其怖懼悔沒之心懺彼重罪，遠離棄捨永不敢作。",
    "T13n0408_002:0674b20_0": "「善男子！",
    "T13n0408_002:0674b20_1": "彼等眾生以犯重罪恐怖因緣，聞是虛空孕菩薩名號，欲自見身者，畏墮惡道悔彼罪故，是諸眾生應當頂禮虛空孕菩薩摩訶薩足，復應至心稱其名號。",
    "T13n0408_002:0674b23_2": "時彼虛空孕菩薩摩訶薩，隨其根業以菩薩身相即在現前，應以比丘身得度者，即現比丘身相；應以婆羅門身度者，即現婆羅門身相；應以童男童女身度者，即現童男童女身相。",
    "T13n0408_002:0674b27_3": "觀彼初行菩薩如所犯重即現如是。",
    "T13n0408_002:0674b28_4": "如是方便教令懺悔，於甚深法無上乘中顯示善巧方便之行，若正地若非正地、若諸三昧、若諸陀羅尼、若諸忍中示現教行，乃至次第教令建立八正道處。",
    "T13n0408_002:0674c03_5": "以虛空孕菩薩力故，彼等眾生得脫一切諸惡道苦，脫惡道已建立置於不退轉地，後得建立，必得阿耨多羅三藐三菩提。",
    "T13n0408_002:0674c05_6": "善男子！",
    "T13n0408_002:0674c06_0": "如是如是。",
    "T13n0408_002:0674c06_1": "彼菩薩等於六波羅蜜行中大力精勤猶如電光，速得成就阿耨多羅三藐三菩提道。",
    "T13n0408_002:0674c09_0": "「善男子！",
    "T13n0408_002:0674c09_1": "若虛空孕菩薩摩訶薩，於犯重罪菩薩前不現身相者，其犯重罪初行菩薩知自罪失故，欲請虛空孕菩薩，於後夜時以香湯洗浴，著淨衣裳，胡跪合掌，向於東面燒沈水香，至心勸請東方黃白阿樓那天子。",
    "T13n0408_002:0674c13_2": "應作是言：『阿樓那！",
    "T13n0408_002:0674c14_3": "阿樓那！",
    "T13n0408_002:0674c14_4": "汝有大慈悲、有大功德。",
    "T13n0408_002:0674c15_5": "汝初出東方普照閻浮提，以慈悲故願覆護我，為我速疾勸請虛空孕菩薩具大悲者，令彼菩薩特為我故於睡眠中顯示巧便。",
    "T13n0408_002:0674c17_6": "以巧方便故，教我懺悔所犯重罪，於大聖大乘中速得智眼。』",
    "T13n0408_002:0674c19_7": "作是語已，彼重罪初行菩薩還入室中寢臥睡息。",
    "T13n0408_002:0674c21_0": "「爾時東方黃白阿樓那閻浮提顯現之時，彼虛空孕菩薩即隨後來作菩薩身，在彼初行菩薩目前，於睡夢中現巧方便，教犯罪者懺悔惡業，於初行菩薩前作如是等方便知見。",
    "T13n0408_002:0674c25_1": "作是方便已，其初行菩薩即時得一三昧，名不忘失菩提，於大乘中得決定住不可退動，速得成就六波羅蜜，不久當證阿耨多羅三藐三菩提。",
    "T13n0408_002:0674c29_0": "「善男子！",
    "T13n0408_002:0674c29_1": "此虛空孕菩薩，最大勤勞辦最勝事，成就勝妙如意摩尼微妙寶珠，貫在其頂奇特顯現。",
    "T13n0408_002:0675a02_2": "善男子！",
    "T13n0408_002:0675a02_3": "此虛空孕菩薩，有如是等無量無邊不可思議功德之聚。",
    "T13n0408_002:0675a04_0": "「復次善男子！",
    "T13n0408_002:0675a04_1": "若有眾生聞是虛空孕菩薩名者，或作形像以種種供具供是菩薩，尊重恭敬禮拜讚歎，以種種香花花鬘塗香末香燒香、以種種幡蓋寶幢供養於彼。",
    "T13n0408_002:0675a07_2": "供養是已，復更供養尊重恭敬，將自身命付彼菩薩。",
    "T13n0408_002:0675a08_3": "彼等眾生以是菩薩威神力故，火不能燒、水不能、溺杖不能傷、一切國土所不能害，於一切處人與非人畢竟不能奪其精氣，唯除命盡。",
    "T13n0408_002:0675a12_0": "設有重病不得久停，不為飢逼而取命終，不為縣官橫所觸嬈，不犯重罪。",
    "T13n0408_002:0675a13_1": "乃至命盡之時，眼不覩色、耳不聞聲、鼻不聞香、舌不得味、身不得觸，唯有微細氣息身中暖氣及微細識猶在未離。",
    "T13n0408_002:0675a16_2": "當是時間，虛空孕菩薩為彼眾生示現己身。",
    "T13n0408_002:0675a17_3": "若有眾生在世之時信婆羅門者，是善男子於最後識欲離身時，作婆羅門身於前顯現令生歡欣。",
    "T13n0408_002:0675a19_4": "若有眾生先事魔王者，後命盡時，是虛空孕菩薩現魔王身。",
    "T13n0408_002:0675a20_5": "乃至在世事那羅延天者、若大自在天、若帝釋天、若轉輪聖王、若日月天、若提頭賴吒天、若毘樓勒叉天、毘樓博叉天、若毘沙門天，乃至世間種種山神樹神河神泉井之神，如是眾生隨其所有歸依之者，是虛空孕菩薩還作如是如是身相，臨命終時在彼眾前顯現身相，隨彼眾生所有心願皆現與之，於前現身。",
    "T13n0408_002:0675a27_6": "現彼身已作如是言：「『若人以智慧，　　能見四諦者，　　是人煩惱中，　　即能度彼岸。』",
    "T13n0408_002:0675b02_0": "「彼諸眾生以意識知見此法已，得生善處。",
    "T13n0408_002:0675b02_1": "若有眾生應以佛身化者，即現佛身，在眾生前說如是言：「『若於佛智底，　　能度煩惱海，　　即速證智慧，　　諸苦得解脫。』",
    "T13n0408_002:0675b07_0": "「爾時彼諸眾生以念佛故、以聞佛音故，心生歡欣。",
    "T13n0408_002:0675b08_1": "命終已後，捨五濁世即生淨土，值遇諸佛聽受正法。",
    "T13n0408_002:0675b09_2": "乃至略說法、僧亦爾。",
    "T13n0408_002:0675b09_3": "善男子！",
    "T13n0408_002:0675b09_4": "此虛空孕菩薩，得如是等不可思議功德之法。",
    "T13n0408_002:0675b11_0": "善男子！",
    "T13n0408_002:0675b11_1": "若復有人於自心中欲取種種三昧得大自在，彼等眾生於後夜時應從臥起，以香湯澡浴燒沈水香，隨力隨分以種種供具供養虛空孕菩薩，頂禮足下。",
    "T13n0408_002:0675b14_2": "供養禮拜已，於一切眾生邊當生慈心作如是言：『虛空孕菩薩得大慈悲門、已得智慧，速念我。",
    "T13n0408_002:0675b16_3": "速念我。",
    "T13n0408_002:0675b16_4": "願常與我正念三昧方便。』",
    "T13n0408_002:0675b17_5": "即誦呪曰：「『多地他(一)嚧慕(二)囉那棄(三)博叉尼隸(四)薩慕達囉多隸(五)多那耶那耶(六)摩訶迦流尼迦(七)阿奴波闍婆三勿利帝(八)阿迦羅闍婆三勿利帝(九)拔折囉閻婆三勿利帝(十)胡盧舍三勿利帝(十一)阿那摩三勿利帝(十二)蒱多俱致三勿利帝(十三)莎呵(十四)』「誦此呪已，彼菩薩威神力故，即得正念入諸三昧門。",
    "T13n0408_002:0675b25_6": "若復有人欲誦種種經論，或諸佛所說、或聲聞所說。",
    "T13n0408_002:0675b26_7": "彼人於後夜時，於東方處黃白現時，以香湯澡浴著淨衣裳，東面胡跪燒沈水香，隨力所辦供養頂禮虛空孕菩薩。",
    "T13n0408_002:0675b29_0": "於一切眾生所生慈悲心，作如是言：『虛空孕菩薩！",
    "T13n0408_002:0675c01_1": "善男子！",
    "T13n0408_002:0675c01_2": "已得一切眾生邊不思議慈悲之心，以大智慧念我念我。",
    "T13n0408_002:0675c02_3": "汝是菩薩最勝富伽羅，與我正念諸勝三昧方便巧妙深大智慧。』",
    "T13n0408_002:0675c04_4": "即誦呪曰：「『多地他(一)尼羅涉鞞(二)鉗蒱沙涉鞞(三)耶婆那涉鞞(四)博察薩迷(五)波吒羅闍駛(六)薩他那蘇嚧鞞(七)戶摩戶摩(八)摩呵迦流尼迦(九)莎呵(十)』「善男子！",
    "T13n0408_002:0675c09_5": "乃至若有眾生，欲入大海採諸珍寶、或復心欲入於地下阿修羅宮、或復欲得服定年藥、或復被禁牢獄繫閇、或恩愛別離、或有怨憎交會而不能離，若在火難、若在水難、若刀杖難、若蠱毒難，若被呪咀言說、若被師子虎狼之難、若被蟒蛇蝮蝎之難、若被盜賊、或被幻惑之難、或被一切恐怖之難。",
    "T13n0408_002:0675c15_6": "若有眾生，杻械枷鏁禁繫之難、若被縣官所錄、若被刑流將斷命根、或有長病困篤著床疫病所逼恐怖畏死、若乏衣食臥具湯藥資財之物。",
    "T13n0408_002:0675c19_7": "彼等眾生，於後夜間黃白出時，香湯澡浴著淨衣裳，頂禮虛空孕菩薩，胡跪合掌以面向東，隨力隨分所辦供具供彼菩薩，為諸眾生發慈悲心，口唱是言：『虛空孕具大慈悲，為諸眾生常作利益。",
    "T13n0408_002:0675c23_8": "念我念我。",
    "T13n0408_002:0675c23_9": "以慈悲心願觀我心，願解脫我如前所說之難。』",
    "T13n0408_002:0675c24_10": "應說偈言：「『我之無福相，　　願與我功德；　　我今貧賤苦，　　今應與我願。",
    "T13n0408_002:0675c27_0": "　　虛空孕菩薩，　　是我歸依處，　　如於此世中，　　未來與我樂。』",
    "T13n0408_002:0675c29_0": "「爾時虛空孕菩薩摩訶薩，聞彼眾生音聲之辭，或復現本菩薩之身，乃至或現童男童女身，在於彼前慰喻彼言：『護諸怖難，所有恐怖皆悉除滅。』",
    "T13n0408_002:0676a03_1": "乃至略說，有諸貧窮孤露眾生，或無資財活命之者，觀彼心意令滿彼願，乃至所須一切施與。",
    "T13n0408_002:0676a05_2": "善男子！",
    "T13n0408_002:0676a05_3": "若有王子欲得灌頂之位、欲得稱職。",
    "T13n0408_002:0676a06_4": "彼諸王子應當供養彼大菩薩，稱其名號，隨力隨分供養彼虛空孕菩薩。",
    "T13n0408_002:0676a08_0": "乃至如是等欲得婆羅門位、欲得大富長者位、欲得大居士位、欲學諸伎術、欲證內法、欲得呪術、欲學工巧、欲聞一頌、欲望解脫，彼諸眾生聞是虛空孕名字，於後夜間黃白現時，以香湯洗浴，著淨衣裳，以面向東胡跪合掌，頂禮虛空孕菩薩。",
    "T13n0408_002:0676a13_1": "歸依彼已，合掌勸請，作如是言：『虛空孕具大慈悲，我既薄福，與我福相，滿我心願。』",
    "T13n0408_002:0676a15_2": "應當說於如是偈言：「『我心所求者，　　勿令乏少耳，　　願發憐愍心，　　慈悲稱我願。』",
    "T13n0408_002:0676a18_0": "「爾時虛空孕菩薩，以淨天耳過於人耳，聞彼眾生此音聲已，為彼眾生或現自身在眾生前，觀察眾生心心所行，隨堪可與。",
    "T13n0408_002:0676a20_1": "如是如是，為彼眾生示現方便。",
    "T13n0408_002:0676a21_2": "善男子！",
    "T13n0408_002:0676a21_3": "是虛空孕菩薩，得如是方便功能具足入大智海。",
    "T13n0408_002:0676a22_4": "此虛空孕菩薩摩訶薩，有如是等不思議事。",
    "T13n0408_002:0676a23_5": "善男子！",
    "T13n0408_002:0676a24_0": "若復有人，於四大海水滴滴數之能知多少；此虛空孕菩薩摩訶薩善巧勝智方便教化諸眾生等現作方便不可數知。",
    "T13n0408_002:0676a26_1": "善男子！",
    "T13n0408_002:0676a26_2": "假使有人，十方虛空可現不可現處可知邊際多少；此虛空孕菩薩摩訶薩善巧方便教化眾生不可得知邊際之數。",
    "T13n0408_002:0676a29_3": "為諸眾生作巧方便，變化自身而為顯現，或作佛身而化眾生、或作婆羅門身教化眾生，乃至隨所應現種種身相得受化者，即現彼身而不分別。",
    "T13n0408_002:0676b03_4": "應以畜生身而受化者，即現畜生。",
    "T13n0408_002:0676b04_5": "應以地獄身而受化者，即現地獄身。",
    "T13n0408_002:0676b05_6": "有諸眾生在於現前化身顯現；有諸眾生應以睡夢現身益者，於睡夢中即為現身；有諸眾生臨至命終唯有細識，欲滅眾罪令斷惡道欲將善道，為彼眾生化種種身。",
    "T13n0408_002:0676b09_7": "是諸眾生生存之日歸依何天，應見彼天即得安樂者，乃至應將善處，即現彼天令其歡欣。",
    "T13n0408_002:0676b11_8": "善男子！",
    "T13n0408_002:0676b11_9": "是故此虛空孕菩薩，無人能知教化身數邊際之量。",
    "T13n0408_002:0676b13_0": "「善男子！",
    "T13n0408_002:0676b13_1": "是虛空孕菩薩，得如是等不可思議方便勝智功能具足殊妙之法。",
    "T13n0408_002:0676b14_2": "此虛空孕菩薩摩訶薩，已入諸佛功德之海。",
    "T13n0408_002:0676b15_3": "善男子！",
    "T13n0408_002:0676b15_4": "是故虛空孕菩薩摩訶薩，頭戴顯現摩尼應寶。」",
    "T13n0408_002:0676b16_5": "爾時一切大眾在會中者，從佛所聞讚歎虛空孕菩薩已，於虛空孕菩薩即生希有殊特之心，生極尊重恭敬之心，皆悉合掌瞻仰而住，持種種香花、末香塗香、幡蓋寶幢、雜色衣服、雜寶瓔珞、歌誦讚歎種種音樂，供養虛空孕菩薩。",
    "T13n0408_002:0676b22_6": "時虛空孕菩薩摩訶薩，持前供具供奉世尊。",
    "T13n0408_002:0676b23_7": "奉世尊已，在世尊前長跪合掌，而白佛言：「世尊！",
    "T13n0408_002:0676b24_8": "云何於五濁之世，被大黑闇無明所覆諸眾生內能作佛事？」",
    "T13n0408_002:0676b26_0": "佛言：「善男子！",
    "T13n0408_002:0676b26_1": "譬如虛空，不縛不解無見無迷，而虛空體本性清淨。",
    "T13n0408_002:0676b27_2": "而虛空內因風動現塵霧烟雲，故名虛空為不淨耳。",
    "T13n0408_002:0676b28_3": "因水雨故離彼塵等諸障礙法，即得顯現日月星宿，便知刻漏、羅婆時節、晝夜長短、半月滿月、年歲度數。",
    "T13n0408_002:0676c02_0": "如是如是。",
    "T13n0408_002:0676c02_1": "善男子！",
    "T13n0408_002:0676c02_2": "如來一切諸法真如隨於虛空，心之本相本性清淨，但諸眾生以客塵煩惱心意成濁。",
    "T13n0408_002:0676c04_3": "為彼等故，如來以慈悲等法門雨慈悲雨，被煩惱所濁諸眾生輩，即得清淨無有諸垢。",
    "T13n0408_002:0676c06_4": "而彼眾生心得清淨，即見佛日出現於世。",
    "T13n0408_002:0676c07_5": "得智光明潤已，於不思議諸佛功德之內自得曉了，建立彼於勝四念處及聖道中，乃至建立十八不共法大慈大悲真實法中，是故有諸阿羅漢、辟支佛等、諸菩薩輩出現於世。",
    "T13n0408_002:0676c12_0": "「善男子！",
    "T13n0408_002:0676c12_1": "於汝意云何？",
    "T13n0408_002:0676c12_2": "虛空之性能住於眼不？」",
    "T13n0408_002:0676c13_0": "答言：「不也。",
    "T13n0408_002:0676c13_1": "世尊！」",
    "T13n0408_002:0676c13_2": "佛言：「眼能住於識不？」",
    "T13n0408_002:0676c13_3": "答言：「不也。",
    "T13n0408_002:0676c14_4": "世尊！」",
    "T13n0408_002:0676c14_5": "佛言：「眼住觸不？」",
    "T13n0408_002:0676c14_6": "答言：「不也。",
    "T13n0408_002:0676c14_7": "世尊！」",
    "T13n0408_002:0676c15_0": "佛言：「眼內因觸所生三種之受，於是之中虛空住不？」",
    "T13n0408_002:0676c16_1": "答言：「不也。",
    "T13n0408_002:0676c16_2": "世尊！」",
    "T13n0408_002:0676c16_3": "佛言：「略說乃至耳鼻舌身，亦復應當作如是觀。",
    "T13n0408_002:0676c18_0": "「善男子！",
    "T13n0408_002:0676c18_1": "於汝意云何？",
    "T13n0408_002:0676c18_2": "意住空界不？」",
    "T13n0408_002:0676c18_3": "答言：「不也。",
    "T13n0408_002:0676c19_4": "世尊！」",
    "T13n0408_002:0676c19_5": "「乃至意中虛空住不？",
    "T13n0408_002:0676c19_6": "因是法中諸佛如來、應、正遍知出現於世不？」",
    "T13n0408_002:0676c20_7": "答言：「不也。",
    "T13n0408_002:0676c20_8": "世尊！」",
    "T13n0408_002:0676c21_0": "佛言：「善男子！",
    "T13n0408_002:0676c21_1": "諸眾生等依住虛空不？」",
    "T13n0408_002:0676c21_2": "答言：「不也。",
    "T13n0408_002:0676c22_3": "世尊！」",
    "T13n0408_002:0676c22_4": "佛言：「善男子！",
    "T13n0408_002:0676c22_5": "於意云何？",
    "T13n0408_002:0676c22_6": "虛空之性依眾生住不？」",
    "T13n0408_002:0676c23_7": "佛作是語已，虛空孕菩薩摩訶薩白佛言：「世尊！",
    "T13n0408_002:0676c24_8": "各各不相倚住，於自境界各不相侵。",
    "T13n0408_002:0676c25_9": "世尊！",
    "T13n0408_002:0676c25_10": "一切諸法無有境界，空故無染，一如實際，一如如如，應作是知。",
    "T13n0408_002:0676c26_11": "世尊！",
    "T13n0408_002:0676c26_12": "譬如虛空，不可破壞、不可分別、不作分別、不動無礙、無牙無子無果、無名無字、無思無念。",
    "T13n0408_002:0676c28_13": "如是如是。",
    "T13n0408_002:0676c29_14": "世尊！",
    "T13n0408_002:0676c29_15": "一切法相如是知已，菩薩摩訶薩於一切法中得無生忍。」",
    "T13n0408_002:0677a01_16": "爾時世尊而說呪曰：「多地他(一)縛婆何囉闍(二)末奴叉夜(三)祇那闍耶(四)闍那膩莫(五)牟尼呵囉(六)阿那也(七)破羅漂頗(八)伽羅婆膩莫(九)阿儞捺也(十)阿婆舍舍婆(十一)舍那舍莫(十二)那舍哆多(十三)迦羅莫舍莫(十四)吉唎摩妬毘沙莫(十五)支多那也(十六)雞梨奢都(十七)三舒沙膩(十八)莎呵(十九)」佛言：「善哉善哉！",
    "T13n0408_002:0677a09_17": "善男子！",
    "T13n0408_002:0677a09_18": "汝能於如是眼降伏勝師子安庠步水頻申吼陀羅尼，為諸眾生命終之時，最後出息命欲過時，能滅煩惱障業障法障，滅是障已令生清淨剎中。",
    "T13n0408_002:0677a12_19": "善男子！",
    "T13n0408_002:0677a13_20": "汝能行無量無邊諸佛世界，為諸眾生起慈悲心，至於村落城邑府省縣官宮殿及諸國土，至是處已，現種種形種種威儀，說大乘經典教化眾生，於剎利惡行乃至沙門惡行所，斷於種種不善之法，安置一切諸善法中。」",
    "T13n0408_002:0677a18_0": "爾時世尊說是法時，於大眾中無量無邊諸天世人得種種三昧陀羅尼諸忍，或復有得十地法中真實智慧。",
    "T13n0408_002:0677a20_1": "十千人等於無生法中得無生忍。",
    "T13n0408_002:0677a21_2": "若有眾生執著虛空是有為者，得此燈光明已，有為施根皆悉斷滅，無為施行速現成就。",
    "T13n0408_002:0677a23_3": "佛說經已，於大眾中，諸比丘等及天、龍、夜叉、乾闥婆、阿修羅、迦婁羅、緊陀羅、摩睺羅伽、梵釋護世四大天王，聞佛所說此妙經典，一切皆悉歡欣奉行。",
    "T13n0408_002:0677a27_0": "虛空孕菩薩經卷下"
}