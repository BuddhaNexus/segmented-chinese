{
    "T01n0026_009:0477b20_0": "中阿含經卷第九",
    "T01n0026_009:0477b22_0": "東晉罽賓三藏瞿曇僧伽提婆譯",
    "T01n0026_009:0477b23_0": "（三六）未曾有法品地動經第五(初一日誦)",
    "T01n0026_009:0477b24_0": "我聞如是：一時，佛遊金剛國，城名曰地。",
    "T01n0026_009:0477b24_1": "爾時，彼地大動，地大動時，四面大風起，四方彗星出，屋舍牆壁皆崩壞盡。",
    "T01n0026_009:0477b26_2": "於是，尊者阿難見地大動，地大動時，四面大風起，四方彗星出，屋舍牆壁皆崩壞盡。",
    "T01n0026_009:0477b28_3": "尊者阿難見已恐怖，舉身毛竪，往詣佛所，稽首禮足，却住一面，白曰：「世尊！",
    "T01n0026_009:0477c01_4": "今地大動，地大動時，四面大風起，四方彗星出，屋舍牆壁皆崩壞盡。」",
    "T01n0026_009:0477c02_5": "於是，世尊語尊者阿難曰：「如是，阿難！",
    "T01n0026_009:0477c03_6": "今地大動。",
    "T01n0026_009:0477c03_7": "如是，阿難！",
    "T01n0026_009:0477c04_8": "地大動時，四面大風起，四方彗星出，屋舍牆壁皆崩壞盡。」",
    "T01n0026_009:0477c05_9": "尊者阿難白曰：「世尊！",
    "T01n0026_009:0477c05_10": "有幾因緣令地大動，地大動時，四面大風起，四方彗星出，屋舍牆壁皆崩壞盡？」",
    "T01n0026_009:0477c07_11": "世尊答曰：「阿難！",
    "T01n0026_009:0477c08_0": "有三因緣令地大動，地大動時，四面大風起，四方彗星出，屋舍牆壁皆崩壞盡。",
    "T01n0026_009:0477c09_1": "云何為三？",
    "T01n0026_009:0477c10_2": "阿難！",
    "T01n0026_009:0477c10_3": "此地止水上，水止風上，風依於空。",
    "T01n0026_009:0477c11_0": "阿難！",
    "T01n0026_009:0477c11_1": "有時空中大風起，風起則水擾，水擾則地動，是謂第一因緣令地大動，地大動時，四面大風起，四方彗星出，屋舍牆壁皆崩壞盡。",
    "T01n0026_009:0477c14_0": "「復次，阿難！",
    "T01n0026_009:0477c14_1": "比丘有大如意足，有大威德，有大福祐，有大威神，心自在如意足。",
    "T01n0026_009:0477c15_2": "彼於地作小想，於水作無量想，彼因是故，此地隨所欲、隨其意，擾復擾，震復震。",
    "T01n0026_009:0477c17_3": "護比丘天亦復如是，有大如意足，有大威德，有大福祐，有大威神，心自在如意足。",
    "T01n0026_009:0477c19_4": "彼於地作小想，於水作無量想，彼因是故，此地隨所欲、隨其意，擾復擾，震復震，是謂第二因緣令地大動，地大動時，四面大風起，四方彗星出，屋舍牆壁皆崩壞盡。",
    "T01n0026_009:0477c23_5": "「復次，阿難！",
    "T01n0026_009:0477c23_6": "若如來不久過三月已當般涅槃，由是之故，令地大動，地大動時，四面大風起，四方彗星出，屋舍牆壁皆崩壞盡，是謂第三因緣令地大動，地大動時，四面大風起，四方彗星出，屋舍牆壁皆崩壞盡。」",
    "T01n0026_009:0477c28_7": "於是，尊者阿難聞是語已，悲泣涕零，叉手向佛，白曰：「世尊！",
    "T01n0026_009:0477c29_8": "甚奇！",
    "T01n0026_009:0477c29_9": "甚特！",
    "T01n0026_009:0477c29_10": "如來、無所著、等正覺成就功德，得未曾有法。",
    "T01n0026_009:0478a01_11": "所以者何？",
    "T01n0026_009:0478a02_0": "謂如來不久過三月已當般涅槃，是時令地大動，地大動時，四面大風起，四方彗星出，屋舍牆壁皆崩壞盡。」",
    "T01n0026_009:0478a04_1": "世尊語尊者阿難曰：「如是，阿難！",
    "T01n0026_009:0478a05_2": "如是，阿難！",
    "T01n0026_009:0478a05_3": "甚奇！",
    "T01n0026_009:0478a05_4": "甚特！",
    "T01n0026_009:0478a05_5": "如來、無所著、等正覺成就功德，得未曾有法。",
    "T01n0026_009:0478a06_6": "所以者何？",
    "T01n0026_009:0478a07_0": "謂如來不久過三月已當般涅槃，是時令地大動，地大動時，四面大風起，四方彗星出，屋舍牆壁皆崩壞盡。",
    "T01n0026_009:0478a09_1": "「復次，阿難！",
    "T01n0026_009:0478a09_2": "我往詣無量百千剎利眾，共坐談論，令可彼意，共坐定已，如彼色像，我色像亦然；如彼音聲，我音聲亦然；如彼威儀禮節，我威儀禮節亦然；若彼問義，我答彼義。",
    "T01n0026_009:0478a13_3": "復次，我為彼說法，勸發渴仰，成就歡喜，無量方便為彼說法，勸發渴仰，成就歡喜已，即彼處沒，我既沒已，彼不知誰，為人，為非人？",
    "T01n0026_009:0478a16_4": "阿難！",
    "T01n0026_009:0478a16_5": "如是甚奇！",
    "T01n0026_009:0478a16_6": "甚特！",
    "T01n0026_009:0478a16_7": "如來、無所著、等正覺成就功德，得未曾有法。",
    "T01n0026_009:0478a17_8": "如是梵志眾、居士眾、沙門眾。",
    "T01n0026_009:0478a18_9": "「阿難！",
    "T01n0026_009:0478a18_10": "我往詣無量百千四王天眾，共坐談論，令可彼意，共坐定已，如彼色像，我色像亦然；如彼音聲，我音聲亦然；如彼威儀禮節，我威儀禮節亦然；若彼問義，我答彼義。",
    "T01n0026_009:0478a22_11": "復次，我為彼說法，勸發渴仰，成就歡喜，無量方便為彼說法，勸發渴仰，成就歡喜已，即彼處沒，我既沒已，彼不知誰，為天，為異天？",
    "T01n0026_009:0478a25_12": "阿難！",
    "T01n0026_009:0478a25_13": "如是甚奇！",
    "T01n0026_009:0478a25_14": "甚特！",
    "T01n0026_009:0478a25_15": "如來、無所著、等正覺成就功德，得未曾有法。",
    "T01n0026_009:0478a26_16": "如是三十三天、[火*僉]摩天、兜率哆天、化樂天、他化樂天、梵身天、梵富樓天、少光天、無量光天、晃昱天、少淨天、無量淨天、遍淨天、無罣礙天、受福天、果實天、無煩天、無熱天、善見天、善現天。",
    "T01n0026_009:0478b01_17": "「阿難！",
    "T01n0026_009:0478b02_18": "我往詣無量百千色究竟天眾，共坐談論，令可彼意，共坐定已，如彼色像，我色像亦然；如彼音聲，我音聲亦然；如彼威儀禮節，我威儀禮節亦然；若彼問義，我答彼義。",
    "T01n0026_009:0478b05_19": "復次，我為彼說法，勸發渴仰，成就歡喜，無量方便為彼說法，勸發渴仰，成就歡喜已，即彼處沒，我既沒已，彼不知誰，為天，為異天？",
    "T01n0026_009:0478b08_20": "阿難！",
    "T01n0026_009:0478b09_0": "如是甚奇！",
    "T01n0026_009:0478b09_1": "甚特！",
    "T01n0026_009:0478b09_2": "如來、無所著、等正覺成就功德，得未曾有法。」",
    "T01n0026_009:0478b10_3": "佛說如是。",
    "T01n0026_009:0478b10_4": "尊者阿難及諸比丘，聞佛所說，歡喜奉行。",
    "T01n0026_009:0478b12_0": "地動經第五竟(一千二百三十三字)（三七）中阿含未曾有法品瞻波經第六(初一日誦)我聞如是：一時，佛遊瞻波，在恒伽池邊。",
    "T01n0026_009:0478b15_1": "爾時，世尊月十五日說從解脫時，於比丘眾前敷座而坐。",
    "T01n0026_009:0478b17_2": "世尊坐已，即便入定，以他心智觀察眾心，觀眾心已，至初夜竟，默然而坐。",
    "T01n0026_009:0478b19_3": "於是，有一比丘即從坐起，偏袒著衣，叉手向佛，白曰：「世尊！",
    "T01n0026_009:0478b20_4": "初夜已訖，佛及比丘眾集坐來久，唯願世尊說從解脫。」",
    "T01n0026_009:0478b21_5": "爾時，世尊默然不答。",
    "T01n0026_009:0478b22_6": "於是，世尊復至中夜默然而坐。",
    "T01n0026_009:0478b22_7": "彼一比丘再從坐起，偏袒著衣，叉手向佛，白曰：「世尊！",
    "T01n0026_009:0478b24_8": "初夜已過，中夜將訖，佛及比丘眾集坐來久，唯願世尊說從解脫。」",
    "T01n0026_009:0478b25_9": "世尊亦再默然不答。",
    "T01n0026_009:0478b26_10": "於是，世尊復至後夜默然而坐。",
    "T01n0026_009:0478b26_11": "彼一比丘三從坐起，偏袒著衣，叉手向佛，白曰：「世尊！",
    "T01n0026_009:0478b28_12": "初夜既過，中夜復訖，後夜垂盡，將向欲明，明出不久，佛及比丘眾集坐極久，唯願世尊說從解脫。」",
    "T01n0026_009:0478c01_13": "爾時，世尊告彼比丘：「於此眾中，有一比丘已為不淨。」",
    "T01n0026_009:0478c02_14": "彼時尊者大目乾連亦在眾中，於是，尊者大目乾連便作是念：「世尊為何比丘而說此眾中有一比丘已為不淨？",
    "T01n0026_009:0478c05_15": "我寧可入如其像定，以如其像定他心之智，觀察眾心。」",
    "T01n0026_009:0478c06_16": "尊者大目乾連即入如其像定，以如其像定他心之智，觀察眾心，尊者大目乾連便知世尊所為比丘說，此眾中有一比丘已為不淨。",
    "T01n0026_009:0478c09_17": "於是，尊者大目乾連即從定起，至彼比丘前，牽臂將出，開門置外：「癡人遠去，莫於此住，不復得與比丘眾會，從今已去，非是比丘。」",
    "T01n0026_009:0478c12_18": "閉門下鑰，還詣佛所，稽首佛足，却坐一面，白曰：「世尊所為比丘說，此眾中有一比丘已為不淨，我已逐出。",
    "T01n0026_009:0478c15_19": "世尊！",
    "T01n0026_009:0478c15_20": "初夜既過，中夜復訖，後夜垂盡，將向欲明，明出不久，佛及比丘眾集坐極久，唯願世尊說從解脫。」",
    "T01n0026_009:0478c17_21": "世尊告曰：「大目乾連！",
    "T01n0026_009:0478c18_22": "彼愚癡人當得大罪，觸嬈世尊及比丘眾。",
    "T01n0026_009:0478c19_23": "大目乾連，若使如來在不淨眾說從解脫者，彼人則便頭破七分。",
    "T01n0026_009:0478c20_24": "是故大目乾連！",
    "T01n0026_009:0478c21_0": "汝等從今已後說從解脫，如來不復說從解脫。",
    "T01n0026_009:0478c22_1": "所以者何？",
    "T01n0026_009:0478c22_2": "大目乾連！",
    "T01n0026_009:0478c22_3": "如彼大海，從下至上，周迴漸廣，均調轉上，以成於岸，其水常滿，未曾流出。",
    "T01n0026_009:0478c24_4": "大目乾連！",
    "T01n0026_009:0478c24_5": "我正法、律亦復如是，漸作漸學，漸盡漸教。",
    "T01n0026_009:0478c25_6": "大目乾連！",
    "T01n0026_009:0478c25_7": "若我正法、律漸作漸學，漸盡漸教者，是謂我正法、律中未曾有法。",
    "T01n0026_009:0478c27_8": "「復次，大目乾連！",
    "T01n0026_009:0478c27_9": "如大海潮，未曾失時。",
    "T01n0026_009:0478c28_10": "大目乾連！",
    "T01n0026_009:0478c28_11": "我正法、律亦復如是，為比丘、比丘尼、優婆塞、優婆私施設禁戒，諸族姓子乃至命盡，終不犯戒。",
    "T01n0026_009:0479a01_12": "大目乾連！",
    "T01n0026_009:0479a01_13": "若我正法、律為比丘、比丘尼、優婆塞、優婆私施設禁戒，諸族姓子乃至命盡，終不犯戒者，是謂我正法、律中未曾有法。",
    "T01n0026_009:0479a04_14": "「復次，大目乾連！",
    "T01n0026_009:0479a04_15": "如大海水，甚深無底，極廣無邊。",
    "T01n0026_009:0479a05_16": "大目乾連！",
    "T01n0026_009:0479a05_17": "我正法、律亦復如是，諸法甚深，甚深無底，極廣無邊。",
    "T01n0026_009:0479a07_0": "大目乾連！",
    "T01n0026_009:0479a07_1": "若我正法、律諸法甚深，甚深無底，極廣無邊者，是謂我正法、律中未曾有法。",
    "T01n0026_009:0479a08_2": "「復次，大目乾連！",
    "T01n0026_009:0479a09_3": "如海水鹹，皆同一味。",
    "T01n0026_009:0479a09_4": "大目乾連！",
    "T01n0026_009:0479a10_0": "我正法、律亦復如是，無欲為味，覺味、息味及道味。",
    "T01n0026_009:0479a11_1": "大目乾連！",
    "T01n0026_009:0479a11_2": "若我正法、律無欲為味，覺味、息味及道味者，是謂我正法、律中未曾有法。",
    "T01n0026_009:0479a13_3": "「復次，大目乾連！",
    "T01n0026_009:0479a13_4": "如大海中多有珍寶，無量璝異，種種珍奇，充滿其中，珍寶名者，謂金、銀、水精、琉璃、摩尼、真珠、碧玉、白珂、車璩、珊瑚、虎珀、馬瑙、瑇瑁、赤石、琁珠。",
    "T01n0026_009:0479a16_5": "大目乾連！",
    "T01n0026_009:0479a16_6": "我正法、律亦復如是，多有珍寶，無量璝異，種種珍琦，充滿其中。",
    "T01n0026_009:0479a18_7": "珍寶名者，謂四念處、四正勤、四如意足、五根、五力、七覺支、八支聖道。",
    "T01n0026_009:0479a19_8": "大目乾連！",
    "T01n0026_009:0479a20_9": "若我正法、律多有珍寶，無量璝異，種種珍奇，充滿其中，珍寶名者，謂四念處、四正勤、四如意足、五根、五力、七覺支、八支聖道者，是謂我正法、律中未曾有法。",
    "T01n0026_009:0479a23_10": "「復次，大目乾連！",
    "T01n0026_009:0479a24_0": "如大海中，大神所居，大神名者，謂阿修羅、乾沓惒、羅剎、魚摩竭、龜、鼉、婆留泥、帝麑、帝麑伽羅、提帝麑伽羅。",
    "T01n0026_009:0479a26_1": "復次，大海中甚奇甚特，眾生身體有百由延，有二百由延，有三百由延，有至七百由延，身皆居海中。",
    "T01n0026_009:0479a28_2": "大目乾連！",
    "T01n0026_009:0479a29_3": "我正法、律亦復如是，聖眾大神皆居其中。",
    "T01n0026_009:0479b01_4": "大神名者，謂阿羅訶、向阿羅訶、阿那含、向阿那含、斯陀含、向斯陀含、須陀洹、向須陀洹。",
    "T01n0026_009:0479b03_5": "大目乾連！",
    "T01n0026_009:0479b03_6": "若我正法、律聖眾大神皆居其中，大神名者，謂阿羅訶、向阿羅訶、阿那含、向阿那含，斯陀含、向斯陀含、須陀洹、向須陀洹者，是謂我正法、律中未曾有法。",
    "T01n0026_009:0479b06_7": "「復次，大目乾連！",
    "T01n0026_009:0479b07_8": "如大海清淨，不受死屍。",
    "T01n0026_009:0479b07_9": "若有命終者，過夜風便吹著岸上。",
    "T01n0026_009:0479b08_10": "大目乾連！",
    "T01n0026_009:0479b08_11": "我正法、律亦復如是，聖眾清淨，不受死屍。",
    "T01n0026_009:0479b09_12": "若有不精進人惡生，非梵行稱梵行，非沙門稱沙門，彼雖隨在聖眾之中，然去聖眾遠，聖眾亦復去離彼遠。",
    "T01n0026_009:0479b12_13": "大目乾連！",
    "T01n0026_009:0479b12_14": "若我正法、律聖眾清淨，不受死屍。",
    "T01n0026_009:0479b13_15": "若有不精進人惡生，非梵行稱梵行，非沙門稱沙門，彼雖隨在聖眾之中，然去聖眾遠，聖眾亦復去離彼遠者，是謂我正法、律中未曾有法。",
    "T01n0026_009:0479b16_16": "「復次，大目乾連！",
    "T01n0026_009:0479b17_17": "如彼大海閻浮洲中有五大河，一曰恒伽，二曰搖尤那，三曰舍牢浮，四曰阿夷羅婆提，五曰摩企，皆入大海，及大海中龍水從空雨墮，渧如車釧，是一切水不能令大海有增減也。",
    "T01n0026_009:0479b21_18": "大目乾連！",
    "T01n0026_009:0479b21_19": "我正法、律亦復如是，剎利種族姓子剃除鬚髮，著袈裟衣，至信、捨家、無家、學道，不移動心解脫，自作證成就遊。",
    "T01n0026_009:0479b24_20": "大目乾連！",
    "T01n0026_009:0479b24_21": "不移動心解脫，於我正法、律中無增無減，如是梵志種、居士種、工師種族姓子剃除鬚髮，著袈裟衣，至信、捨家、無家、學道，不移動心解脫，自作證成就遊。",
    "T01n0026_009:0479b28_22": "大目乾連！",
    "T01n0026_009:0479b28_23": "不移動心解脫，於我正法、律中無增無減。",
    "T01n0026_009:0479b29_24": "大目乾連！",
    "T01n0026_009:0479b29_25": "若我正法、律剎利種族姓子剃除鬚髮，著袈裟衣，至信、捨家、無家、學道，不移動心解脫，自作證成就遊。",
    "T01n0026_009:0479c02_26": "大目乾連！",
    "T01n0026_009:0479c03_27": "不移動心解脫，於我正法、律中無增無減，如是梵志種、居士種、工師種族姓子剃除鬚髮，著袈裟衣，至信、捨家、無家、學道，不移動心解脫，自作證成就遊。",
    "T01n0026_009:0479c06_28": "大目乾連！",
    "T01n0026_009:0479c07_0": "不移動心解脫，於我正法、律中無增無減者，是謂我正法、律中未曾有法。」",
    "T01n0026_009:0479c08_1": "佛說如是。",
    "T01n0026_009:0479c08_2": "尊者大目乾連及諸比丘聞佛所說，歡喜奉行。",
    "T01n0026_009:0479c10_0": "瞻波經第六竟(一千八百一十四字)（三八）中阿含未曾有法品郁伽長者經第七(初一日誦)我聞如是：一時，佛遊鞞舍離，住大林中。",
    "T01n0026_009:0479c14_0": "爾時，郁伽長者唯婦女侍從，在諸女前從鞞舍離出，於鞞舍離大林中間唯作女妓，娛樂如王。",
    "T01n0026_009:0479c16_1": "於是郁伽長者飲酒大醉，捨諸婦女，至大林中，郁伽長者飲酒大醉，遙見世尊在林樹間，端正姝好，猶星中月，光耀暐曄，晃若金山，相好具足，威神巍巍，諸根寂定，無有蔽礙，成就調御，息心靜默。",
    "T01n0026_009:0479c20_2": "彼見佛已，即時醉醒，郁伽長者醉既醒已，便往詣佛，稽首禮足，却坐一面。",
    "T01n0026_009:0479c22_3": "爾時，世尊為彼說法，勸發渴仰，成就歡喜，無量方便為彼說法，勸發渴仰，成就歡喜已。",
    "T01n0026_009:0479c24_4": "如諸佛法先說端正法，聞者歡悅，謂說施、說戒、說生天法，毀呰欲為災患，生死為穢，稱歎無欲為妙，道品白淨。",
    "T01n0026_009:0479c26_5": "世尊為彼說如是法已，佛知彼有歡喜心、具足心、柔軟心、堪耐心、勝上心、一向心、無疑心、無蓋心，有能、有力堪受正法，謂如諸佛說正法要。",
    "T01n0026_009:0480a01_6": "世尊即為彼說苦、習、滅、道，彼時郁伽長者即於坐中見四聖諦苦、習、滅、道，猶如白素，易染為色，郁伽長者亦復如是，即於坐中見四聖諦苦、習、滅、道。",
    "T01n0026_009:0480a04_7": "於是，郁伽長者已見法得法，覺白淨法，斷疑度惑，更無餘尊，不復從他，無有猶豫，已住果證，於世尊法得無所畏，即從坐起，為佛作禮，白曰：「世尊！",
    "T01n0026_009:0480a08_8": "我今自歸於佛、法及比丘眾，唯願世尊受我為優婆塞，從今日始，終身自歸，乃至命盡。",
    "T01n0026_009:0480a10_9": "世尊！",
    "T01n0026_009:0480a10_10": "我從今日，從世尊自盡形壽，梵行為首，受持五戒。」",
    "T01n0026_009:0480a11_11": "郁伽長者從世尊自盡形壽，梵行為首，受持五戒已，稽首佛足，繞三匝而去。",
    "T01n0026_009:0480a13_12": "還歸其家，即集諸婦人，集已，語曰：「汝等知不？",
    "T01n0026_009:0480a14_13": "我從世尊自盡形壽，梵行為首，受持五戒，汝等欲得住於此者，便可住此，行施作福，若不欲住者，各自還歸，若汝欲得嫁者，我當嫁汝。」",
    "T01n0026_009:0480a17_14": "於是，最大夫人白郁伽長者：「若尊從佛自盡形壽，梵行為首，受持五戒者，便可以我與彼某甲。」",
    "T01n0026_009:0480a19_15": "郁伽長者即為呼彼人，以左手執大夫人臂，右手執金澡罐，語彼人曰：「我今以大夫人與汝作婦。」",
    "T01n0026_009:0480a22_16": "彼人聞已，便大恐怖，身毛皆竪，白郁伽長者：「長者！",
    "T01n0026_009:0480a23_17": "欲殺我耶？",
    "T01n0026_009:0480a23_18": "欲殺我耶？」",
    "T01n0026_009:0480a23_19": "長者答曰：「我不殺汝，然我從佛自盡形壽，梵行為首，受持五戒。",
    "T01n0026_009:0480a25_20": "是故我以最大夫人與汝作婦耳。」",
    "T01n0026_009:0480a26_21": "郁伽長者已與大夫人，當與、與時都無悔心。",
    "T01n0026_009:0480a27_22": "是時，世尊無量百千大眾圍繞，於中咨嗟稱歎郁伽長者，郁伽長者有八未曾有法。",
    "T01n0026_009:0480a29_23": "於是，有一比丘過夜平旦，著衣持鉢，往詣郁伽長者家，郁伽長者遙見比丘來，即從坐起，偏袒著衣，叉手向比丘白曰：「尊者善來！",
    "T01n0026_009:0480b03_24": "尊者久不來此，願坐此床。」",
    "T01n0026_009:0480b03_25": "彼時，比丘即坐其床，郁伽長者禮比丘足，却坐一面。",
    "T01n0026_009:0480b05_0": "比丘告曰：「長者！",
    "T01n0026_009:0480b05_1": "汝有善利，有大功德。",
    "T01n0026_009:0480b05_2": "所以者何？",
    "T01n0026_009:0480b06_3": "謂世尊為汝無量百千大眾圍繞，於中咨嗟稱歎，郁伽長者有八未曾有法。",
    "T01n0026_009:0480b07_4": "長者！",
    "T01n0026_009:0480b08_5": "汝有何法？」",
    "T01n0026_009:0480b08_6": "郁伽長者答比丘曰：「尊者！",
    "T01n0026_009:0480b08_7": "世尊初不說異，然我不知世尊為何因說？",
    "T01n0026_009:0480b09_8": "但尊者聽，謂我有法。",
    "T01n0026_009:0480b10_9": "一時，世尊遊鞞舍離，住大林中。",
    "T01n0026_009:0480b11_10": "尊者！",
    "T01n0026_009:0480b11_11": "我於爾時唯婦女侍從，我最在前出鞞舍離，於鞞舍離大林中間唯作女妓，娛樂如王。",
    "T01n0026_009:0480b13_12": "尊者！",
    "T01n0026_009:0480b13_13": "我於爾時飲酒大醉，捨諸婦女，至大林中。",
    "T01n0026_009:0480b14_14": "尊者！",
    "T01n0026_009:0480b14_15": "我時大醉，遙見世尊在林樹間，端正姝好，猶星中月，光耀暐曄，晃若金山，相好具足，威神巍巍，諸根寂定，無有蔽礙，成就調御，息心靜默，我見佛已，即時醉醒。",
    "T01n0026_009:0480b18_16": "尊者！",
    "T01n0026_009:0480b18_17": "我有是法。」",
    "T01n0026_009:0480b18_18": "比丘歎曰：「長者！",
    "T01n0026_009:0480b19_0": "若有是法，甚奇！",
    "T01n0026_009:0480b19_1": "甚特！」",
    "T01n0026_009:0480b19_2": "「尊者！",
    "T01n0026_009:0480b19_3": "我不但有是法，復次，尊者！",
    "T01n0026_009:0480b20_4": "我醉醒已，便往詣佛，稽首禮足，却坐一面。",
    "T01n0026_009:0480b21_5": "世尊為我說法，勸發渴仰，成就歡喜，無量方便為我說法，勸發渴仰，成就歡喜已。",
    "T01n0026_009:0480b23_0": "如諸佛法先說端正法，聞者歡悅，謂說施、說戒、說生天法，毀呰欲為災患，生死為穢，稱歎無欲為妙，道品白淨。",
    "T01n0026_009:0480b25_1": "世尊為我說如是法已，佛知我有歡喜心、具足心、柔軟心、堪耐心、勝上心、一向心、無疑心、無蓋心，有能、有力堪受正法。",
    "T01n0026_009:0480b28_2": "謂如諸佛說正法要，世尊即為我說苦、習、滅、道。",
    "T01n0026_009:0480b29_3": "我爾時即於坐中見四聖諦苦、習、滅、道，猶如白素，易染為色，尊者！",
    "T01n0026_009:0480c02_0": "我亦如是，即於坐中見四聖諦苦、習、滅、道，尊者！",
    "T01n0026_009:0480c03_1": "我有是法。」",
    "T01n0026_009:0480c03_2": "比丘歎曰：「長者！",
    "T01n0026_009:0480c03_3": "若有是法，甚奇！",
    "T01n0026_009:0480c04_4": "甚特！」",
    "T01n0026_009:0480c04_5": "「尊者！",
    "T01n0026_009:0480c04_6": "我不但有是法。",
    "T01n0026_009:0480c04_7": "復次，尊者！",
    "T01n0026_009:0480c05_0": "我見法得法，覺白淨法，斷疑度惑，更無餘尊，不復從他，無有猶豫，已住果證，於世尊法得無所畏。",
    "T01n0026_009:0480c07_1": "尊者！",
    "T01n0026_009:0480c07_2": "我爾時即從坐起，稽首佛足：『世尊！",
    "T01n0026_009:0480c08_3": "我今自歸於佛、法及比丘眾，唯願世尊受我為優婆塞，從今日始，終身自歸，乃至命盡。",
    "T01n0026_009:0480c10_4": "世尊！",
    "T01n0026_009:0480c10_5": "我從今日，從世尊自盡形壽，梵行為首，受持五戒。』",
    "T01n0026_009:0480c11_6": "尊者！",
    "T01n0026_009:0480c11_7": "若我從世尊自盡形壽，梵行為首，受持五戒，未曾知己犯戒。",
    "T01n0026_009:0480c13_8": "尊者！",
    "T01n0026_009:0480c13_9": "我有是法。」",
    "T01n0026_009:0480c13_10": "比丘歎曰：「長者！",
    "T01n0026_009:0480c13_11": "若有是法，甚奇！",
    "T01n0026_009:0480c14_12": "甚特！」",
    "T01n0026_009:0480c14_13": "「尊者！",
    "T01n0026_009:0480c14_14": "我不但有是法。",
    "T01n0026_009:0480c14_15": "復次，尊者！",
    "T01n0026_009:0480c15_16": "我爾時從世尊自盡形壽，梵行為首，受持五戒已，稽首佛足，繞三匝而去，還歸其家，集諸婦女，集已，語曰：『汝等知不？",
    "T01n0026_009:0480c17_17": "我從世尊自盡形壽，梵行為首，受持五戒，汝等欲得住於此者，便可住此，行施作福，若不欲住者，各自還歸，若汝欲得嫁者，我當嫁汝。』",
    "T01n0026_009:0480c21_18": "於是，最大夫人來白我曰：『若尊從佛自盡形壽，梵行為首，受持五戒者，便可以我與彼某甲。』",
    "T01n0026_009:0480c23_19": "尊者！",
    "T01n0026_009:0480c23_20": "我爾時即為呼彼人，以左手執大夫人臂，右手執金澡罐，語彼人曰：『我今以大夫人與汝作婦。』",
    "T01n0026_009:0480c25_21": "彼人聞已，便大恐怖，身毛皆竪，而白我曰：『長者欲殺我耶？",
    "T01n0026_009:0480c27_22": "長者欲殺我耶？』",
    "T01n0026_009:0480c27_23": "尊者！",
    "T01n0026_009:0480c27_24": "我語彼曰：『不欲殺汝，然我從佛自盡形壽，梵行為首，受持五戒。",
    "T01n0026_009:0480c29_25": "是故我以最大夫人與汝作婦耳。』",
    "T01n0026_009:0480c29_26": "尊者！",
    "T01n0026_009:0481a01_27": "我已與大夫人，當與、與時都無悔心。",
    "T01n0026_009:0481a01_28": "尊者！",
    "T01n0026_009:0481a02_29": "我有是法。」",
    "T01n0026_009:0481a02_30": "比丘歎曰：「長者！",
    "T01n0026_009:0481a02_31": "若有是法，甚奇！",
    "T01n0026_009:0481a03_32": "甚特！」",
    "T01n0026_009:0481a03_33": "「尊者！",
    "T01n0026_009:0481a03_34": "我不但有是法。",
    "T01n0026_009:0481a03_35": "復次，尊者！",
    "T01n0026_009:0481a03_36": "我詣眾園時，若初見一比丘，便為作禮，若彼比丘經行者，我亦隨經行，若彼坐者，我亦於一面坐，坐已聽法。",
    "T01n0026_009:0481a06_37": "彼尊為我說法，我亦為彼尊說法，彼尊問我事，我亦問彼尊事，彼尊答我事，我亦答彼尊事。",
    "T01n0026_009:0481a08_38": "尊者！",
    "T01n0026_009:0481a08_39": "我未曾憶輕慢上中下長老上尊比丘。",
    "T01n0026_009:0481a09_40": "尊者！",
    "T01n0026_009:0481a09_41": "我有是法。」",
    "T01n0026_009:0481a10_42": "比丘歎曰：「長者！",
    "T01n0026_009:0481a10_43": "若有是法，甚奇！",
    "T01n0026_009:0481a10_44": "甚特！」",
    "T01n0026_009:0481a10_45": "「尊者！",
    "T01n0026_009:0481a11_46": "我不但有是法。",
    "T01n0026_009:0481a11_47": "復次，尊者！",
    "T01n0026_009:0481a11_48": "我在比丘眾行布施時，天住虛空而告我曰：『長者！",
    "T01n0026_009:0481a12_49": "此是阿羅訶，此是向阿羅訶，此是阿那含，此是向阿那含，此是斯陀含，此是向斯陀含，此是須陀洹，此是向須陀洹，此精進，此不精進。』",
    "T01n0026_009:0481a15_50": "尊者！",
    "T01n0026_009:0481a16_0": "我施比丘眾時，未曾憶有分別意。",
    "T01n0026_009:0481a16_1": "尊者！",
    "T01n0026_009:0481a16_2": "我有是法。」",
    "T01n0026_009:0481a17_3": "比丘歎曰：「長者！",
    "T01n0026_009:0481a17_4": "若有是法，甚奇！",
    "T01n0026_009:0481a17_5": "甚特！」",
    "T01n0026_009:0481a18_6": "「尊者！",
    "T01n0026_009:0481a18_7": "我不但有是法。",
    "T01n0026_009:0481a18_8": "復次，尊者！",
    "T01n0026_009:0481a18_9": "我在比丘眾行布施時，有天住虛空中而告我曰：『長者！",
    "T01n0026_009:0481a20_10": "有如來、無所著、等正覺、世尊善說法，如來聖眾善趣向。』",
    "T01n0026_009:0481a21_11": "尊者！",
    "T01n0026_009:0481a21_12": "我不從彼天信，不從彼欲樂，不從彼所聞，但我自有淨智，知有如來、無所著、等正覺、世尊善說法，如來聖眾善趣向。",
    "T01n0026_009:0481a24_13": "尊者！",
    "T01n0026_009:0481a24_14": "我有是法。」",
    "T01n0026_009:0481a24_15": "比丘歎曰：「長者！",
    "T01n0026_009:0481a25_0": "若有是法，甚奇！",
    "T01n0026_009:0481a25_1": "甚特！」",
    "T01n0026_009:0481a25_2": "「尊者！",
    "T01n0026_009:0481a25_3": "我不但有是法。",
    "T01n0026_009:0481a26_0": "復次，尊者！",
    "T01n0026_009:0481a26_1": "謂佛所說五下分結，貪欲、瞋恚、身見、戒取、疑、我見此五，無一不盡令縛我還此世間，入於胎中。",
    "T01n0026_009:0481a28_2": "尊者！",
    "T01n0026_009:0481a28_3": "我有是法。」",
    "T01n0026_009:0481a28_4": "比丘歎曰：「長者！",
    "T01n0026_009:0481a29_5": "若有是法，甚奇！",
    "T01n0026_009:0481a29_6": "甚特！」",
    "T01n0026_009:0481a29_7": "郁伽長者白比丘曰：「願尊在此食。」",
    "T01n0026_009:0481b01_8": "比丘為郁伽長者故，默然受請。",
    "T01n0026_009:0481b02_9": "郁伽長者知彼比丘默然受已，即從坐起，自行澡水，以極淨美種種豐饒食噉含消，自手斟酌，令得飽滿，食訖收器，行澡水竟，持一小床，別坐聽法。",
    "T01n0026_009:0481b05_10": "比丘為長者說法，勸發渴仰，成就歡喜，無量方便為彼說法，勸發渴仰，成就歡喜已，從坐起去，往詣佛所，稽首禮足，却坐一面，謂與郁伽長者本所共論，盡向佛廣說。",
    "T01n0026_009:0481b09_11": "於是，世尊告諸比丘：「我以是故，咨嗟稱歎郁伽長者有八未曾有法。」",
    "T01n0026_009:0481b11_12": "佛說如是。",
    "T01n0026_009:0481b11_13": "彼諸比丘聞佛所說，歡喜奉行。",
    "T01n0026_009:0481b12_14": "郁伽長者經第七竟(二千三百二十九字)（三九）中阿含未曾有法品郁伽長者經第八(初一日誦)我聞如是：一時，佛般涅槃後不久，眾多上尊長老比丘遊鞞舍離，在獼猴水邊高樓臺觀。",
    "T01n0026_009:0481b17_15": "爾時，郁伽長者施設如是大施，謂與遠來客食，與行人、病人、瞻病者食，常設粥食，常設飯食，供給守僧園人，常請二十眾食，五日都請比丘眾食，施設如是大施；復於海中有一舶船，載滿貨還，價直百千，一時沒失。",
    "T01n0026_009:0481b22_16": "眾多上尊長老比丘聞郁伽長者施設如是大施，謂與遠來客食，與行人、病人、瞻病者食，常設粥食，常設飯食，供給守僧園人，常請二十眾食，五日都請比丘眾食，聞已共作是議：「諸賢！",
    "T01n0026_009:0481b26_17": "誰能往語郁伽長者：『長者可止！",
    "T01n0026_009:0481b27_18": "勿復布施。",
    "T01n0026_009:0481b27_19": "長者後自當知。』",
    "T01n0026_009:0481b27_20": "彼作是念：『尊者阿難是佛侍者，受世尊教，佛所稱譽及諸智梵行人，尊者阿難欲往語郁伽長者：「長者可止！",
    "T01n0026_009:0481c01_21": "勿復布施，長者後自當知。」』",
    "T01n0026_009:0481c02_0": "諸賢！",
    "T01n0026_009:0481c02_1": "我等共往詣尊者阿難所，說如此事。」",
    "T01n0026_009:0481c03_0": "於是，眾多上尊長老比丘往詣尊者阿難所，共相問訊，却坐一面，語曰：「賢者阿難知不？",
    "T01n0026_009:0481c04_1": "郁伽長者施設如是大施，謂與遠來客食，與行人、病人、瞻病者食，常設粥食，常設飯食，供給守僧園人，常請二十眾食，五日都請比丘眾食，施設如是大施；復於海中有一舶船，載滿貨還，價直百千，一時沒失。",
    "T01n0026_009:0481c09_2": "我等共作是議，誰能往語郁伽長者而作是語：『長者可止！",
    "T01n0026_009:0481c11_3": "勿復布施，長者後自當知。』",
    "T01n0026_009:0481c11_4": "復作是念：『尊者阿難是佛侍者，受世尊教，佛所稱譽及諸智梵行人，尊者阿難能往語郁伽長者：「長者可止！",
    "T01n0026_009:0481c14_5": "勿復布施，長者後自當知。」』",
    "T01n0026_009:0481c14_6": "賢者阿難可往詣郁伽長者而語彼曰：『長者可止！",
    "T01n0026_009:0481c16_7": "勿復布施，長者後自當知。』」",
    "T01n0026_009:0481c16_8": "尊者阿難白諸長老上尊比丘曰：「諸尊！",
    "T01n0026_009:0481c17_9": "郁伽長者其性嚴整，若我自為語者，儻能致大不喜。",
    "T01n0026_009:0481c18_10": "諸尊！",
    "T01n0026_009:0481c19_0": "我為誰語？」",
    "T01n0026_009:0481c19_1": "諸長老上尊比丘答曰：「賢者！",
    "T01n0026_009:0481c19_2": "稱比丘眾語，稱比丘眾語已，彼無所言。」",
    "T01n0026_009:0481c20_3": "尊者阿難便默然受諸長老上尊比丘命。",
    "T01n0026_009:0481c21_4": "於是，諸長老上尊比丘知尊者阿難默然許已，即從坐起，繞尊者阿難，各自還去。",
    "T01n0026_009:0481c23_5": "尊者阿難過夜平旦，著衣持鉢，往詣郁伽長者家。",
    "T01n0026_009:0481c24_6": "郁伽長者遙見尊者阿難來，即從坐起，偏袒著衣，叉手向尊者阿難，白曰：「善來！",
    "T01n0026_009:0481c26_7": "尊者阿難！",
    "T01n0026_009:0481c27_0": "尊者阿難久不來此，願坐此床。」",
    "T01n0026_009:0481c27_1": "尊者阿難即坐其床，郁伽長者禮尊者阿難足，却坐一面。",
    "T01n0026_009:0481c29_2": "尊者阿難告曰：「長者知不？",
    "T01n0026_009:0481c29_3": "長者施設如是大施，與遠來客食，與行人、病人、瞻病者食，常設粥食，常設飯食，供給守僧園人，常請二十眾食，五日都請比丘眾食，施設如是大施；復於海中有一舶船，載滿貨還，價直百千，一時沒失。",
    "T01n0026_009:0482a05_4": "長者可止！",
    "T01n0026_009:0482a05_5": "勿復布施，長者後自當知。」",
    "T01n0026_009:0482a06_6": "長者白曰：「尊者阿難！",
    "T01n0026_009:0482a06_7": "為是誰語？」",
    "T01n0026_009:0482a07_0": "尊者阿難答曰：「長者！",
    "T01n0026_009:0482a07_1": "我宣比丘眾語。」",
    "T01n0026_009:0482a07_2": "長者白曰：「若尊者阿難宣比丘眾語者，無所復論，若自語者，或能致大不喜。",
    "T01n0026_009:0482a09_3": "尊者阿難！",
    "T01n0026_009:0482a09_4": "若我如是捨與，如是惠施，一切財物皆悉竭盡，但使我願滿，如轉輪王願。」",
    "T01n0026_009:0482a11_5": "尊者阿難問曰：「長者云何轉輪王願？」",
    "T01n0026_009:0482a12_6": "長者答曰：「尊者阿難！",
    "T01n0026_009:0482a12_7": "村中貧人作是念：『令我於村中最富！』",
    "T01n0026_009:0482a13_8": "即是彼願。",
    "T01n0026_009:0482a13_9": "村中富人作是念：『令我於邑中最富！』",
    "T01n0026_009:0482a14_10": "即是彼願。",
    "T01n0026_009:0482a15_0": "邑中富人作是念：『令我於城中最富！』",
    "T01n0026_009:0482a15_1": "即是彼願。",
    "T01n0026_009:0482a16_2": "城中富人作是念：『令我於城中作宗正！』",
    "T01n0026_009:0482a17_3": "即是彼願。",
    "T01n0026_009:0482a17_4": "城中宗正作是念：『令我作國相！』",
    "T01n0026_009:0482a18_5": "即是彼願。",
    "T01n0026_009:0482a18_6": "國相作是念：『令我作小王！』",
    "T01n0026_009:0482a18_7": "即是彼願。",
    "T01n0026_009:0482a19_8": "小王作是念：『令我作轉輪王！』",
    "T01n0026_009:0482a19_9": "即是彼願。",
    "T01n0026_009:0482a20_10": "轉輪王作是念：『令我如族姓子所為，剃除鬚髮，著袈裟衣，至信、捨家、無家、學道者，謂無上梵行訖，令我於現法中自知自覺，自作證成就遊，生已盡，梵行已立，所作已辦，不更受有，知如真。』",
    "T01n0026_009:0482a24_11": "即是彼願。",
    "T01n0026_009:0482a24_12": "尊者阿難！",
    "T01n0026_009:0482a24_13": "若我如是捨與，如是惠施，一切財物皆悉竭盡，但使我願滿，如轉輪王願。",
    "T01n0026_009:0482a26_14": "尊者阿難！",
    "T01n0026_009:0482a26_15": "我有是法。」",
    "T01n0026_009:0482a27_16": "尊者阿難歎曰：「長者！",
    "T01n0026_009:0482a27_17": "若有是法，甚奇！",
    "T01n0026_009:0482a27_18": "甚持！」",
    "T01n0026_009:0482a28_19": "「復次，尊者阿難！",
    "T01n0026_009:0482a28_20": "我不但有是法。",
    "T01n0026_009:0482a28_21": "尊者阿難！",
    "T01n0026_009:0482a29_22": "我詣僧園時，若初見一比丘，便為作禮，若彼比丘經行者，我亦隨經行，若彼坐者，我亦於一面坐，坐已聽法，彼尊為我說法，我亦為彼尊說法，彼尊問我事，我亦問彼尊事，彼尊答我事，我亦答彼尊事。",
    "T01n0026_009:0482b04_23": "尊者阿難！",
    "T01n0026_009:0482b04_24": "我未曾憶輕慢上中下長老上尊比丘。",
    "T01n0026_009:0482b05_25": "尊者阿難！",
    "T01n0026_009:0482b06_26": "我有是法。」",
    "T01n0026_009:0482b06_27": "尊者阿難歎曰：「長者！",
    "T01n0026_009:0482b06_28": "若有是法，甚奇，甚持。」",
    "T01n0026_009:0482b07_29": "「復次，尊者阿難！",
    "T01n0026_009:0482b07_30": "我不但有是法。",
    "T01n0026_009:0482b08_31": "尊者阿難！",
    "T01n0026_009:0482b08_32": "我在比丘眾行布施時，天住虛空而告我曰：『長者！",
    "T01n0026_009:0482b09_33": "此是阿羅訶，此是向阿羅訶，此是阿那含，此是向阿那含，此是斯陀含，此是向斯陀含，此是須陀洹，此是向須陀洹，此是精進，此不精進。』",
    "T01n0026_009:0482b12_34": "尊者阿難！",
    "T01n0026_009:0482b12_35": "我施比丘眾時未曾憶有分別意。",
    "T01n0026_009:0482b13_36": "尊者阿難！",
    "T01n0026_009:0482b13_37": "我有是法。」",
    "T01n0026_009:0482b14_38": "尊者阿難歎曰：「長者！",
    "T01n0026_009:0482b14_39": "若有是法，甚奇！",
    "T01n0026_009:0482b15_0": "甚特！」",
    "T01n0026_009:0482b15_1": "「復次，尊者阿難！",
    "T01n0026_009:0482b15_2": "我不但有是法。",
    "T01n0026_009:0482b15_3": "尊者阿難！",
    "T01n0026_009:0482b16_4": "我在比丘眾行布施時，天住虛空而告我曰：『長者！",
    "T01n0026_009:0482b17_5": "有如來、無所著、等正覺、世尊善說法，如來聖眾善趣向。』",
    "T01n0026_009:0482b18_6": "我不從彼天信，不從彼欲樂，不從彼所聞，但我自有淨智，知有如來、無所著、等正覺、世尊善說法，如來聖眾善趣向。",
    "T01n0026_009:0482b21_7": "尊者阿難！",
    "T01n0026_009:0482b21_8": "我有是法。」",
    "T01n0026_009:0482b21_9": "尊者阿難歎曰：「長者！",
    "T01n0026_009:0482b22_10": "若有是法，甚奇！",
    "T01n0026_009:0482b22_11": "甚特！」",
    "T01n0026_009:0482b22_12": "「復次，尊者阿難！",
    "T01n0026_009:0482b23_13": "我不但有是法，尊者阿難！",
    "T01n0026_009:0482b23_14": "我離欲、離惡不善之法，至得第四禪成就遊。",
    "T01n0026_009:0482b24_15": "尊者阿難！",
    "T01n0026_009:0482b25_16": "我有是法。」",
    "T01n0026_009:0482b25_17": "尊者阿難歎曰：「長者！",
    "T01n0026_009:0482b25_18": "若有是法，甚奇！",
    "T01n0026_009:0482b26_19": "甚特！」",
    "T01n0026_009:0482b26_20": "於是，郁伽長者白曰：「尊者阿難！",
    "T01n0026_009:0482b27_21": "願在此食。」",
    "T01n0026_009:0482b27_22": "尊者阿難為郁伽長者故，默然受請。",
    "T01n0026_009:0482b28_23": "郁伽長者知尊者阿難默然受已，即從坐起，自行澡水，以極淨美種種豐饒食噉含消，自手斟酌，令得飽滿，食訖收器，行澡水已，取一小床，別坐聽法。",
    "T01n0026_009:0482c02_24": "尊者阿難為彼說法，勸發渴仰，成就歡喜，無量方便為彼說法，勸發渴仰，成就歡喜已，從坐起去。",
    "T01n0026_009:0482c04_25": "尊者阿難所說如是。",
    "T01n0026_009:0482c05_26": "郁伽長者聞尊者阿難所說，歡喜奉行。",
    "T01n0026_009:0482c06_27": "郁伽長者經第八竟(一千七百四十八字)（四〇）中阿含未曾有法品手長者經第九(初一日誦)我聞如是：一時，佛遊阿邏鞞伽邏，在惒林中。",
    "T01n0026_009:0482c10_28": "爾時，手長者與五百大長者俱，往詣佛所，稽首禮足，却坐一面，五百長者亦禮佛足，却坐一面。",
    "T01n0026_009:0482c12_29": "世尊告曰：「手長者！",
    "T01n0026_009:0482c12_30": "汝今有此極大眾，長者！",
    "T01n0026_009:0482c13_31": "汝以何法攝此大眾？」",
    "T01n0026_009:0482c13_32": "彼時手長者白曰：「世尊！",
    "T01n0026_009:0482c14_33": "謂有四事攝，如世尊說，一者惠施，二者愛言，三者以利，四者等利。",
    "T01n0026_009:0482c15_34": "世尊！",
    "T01n0026_009:0482c16_35": "我以此攝於大眾，或以惠施，或以愛言，或以利，或以等利。」",
    "T01n0026_009:0482c17_36": "世尊歎曰：「善哉！",
    "T01n0026_009:0482c17_37": "善哉！",
    "T01n0026_009:0482c18_0": "手長者！",
    "T01n0026_009:0482c18_1": "汝能以如法攝於大眾，又以如門攝於大眾，以如因緣攝於大眾。",
    "T01n0026_009:0482c19_2": "手長者！",
    "T01n0026_009:0482c19_3": "若過去有沙門、梵志以如法攝大眾者，彼一切即此四事攝於中或有餘。",
    "T01n0026_009:0482c21_4": "手長者！",
    "T01n0026_009:0482c21_5": "若有未來沙門、梵志以如法攝大眾者，彼一切即此四事攝，於中或有餘。",
    "T01n0026_009:0482c23_6": "手長者！",
    "T01n0026_009:0482c23_7": "若有現在沙門、梵志以如法攝大眾者，彼一切即此四事攝於中或有餘。」",
    "T01n0026_009:0482c25_8": "於是，世尊為手長者說法，勸發渴仰，成就歡喜，無量方便為彼說法，勸發渴仰，成就歡喜已，默然而住。",
    "T01n0026_009:0482c28_0": "於是，手長者佛為說法，勸發渴仰，成就歡喜已，即從坐起，為佛作禮，繞三匝而去，還歸其家。",
    "T01n0026_009:0483a01_1": "到外門已，若有人者，盡為說法，勸發渴仰，成就歡喜；中門、內門及入在內，若有人者盡為說法，勸發渴仰，成就歡喜已，昇堂敷床，結跏趺坐，心與慈俱，遍滿一方成就遊。",
    "T01n0026_009:0483a04_2": "如是二三四方、四維上下，普周一切，心與慈俱，無結無怨，無恚無諍，極廣甚大，無量善修，遍滿一切世間成就遊。",
    "T01n0026_009:0483a07_3": "如是悲、喜心與捨俱，無結無怨，無恚無諍，極廣甚大，無量善修，遍滿一切世間成就遊。",
    "T01n0026_009:0483a09_4": "爾時，三十三天集在法堂，咨嗟稱歎手長者：「諸賢！",
    "T01n0026_009:0483a10_5": "手長者有大善利，有大功德。",
    "T01n0026_009:0483a11_0": "所以者何？",
    "T01n0026_009:0483a11_1": "彼手長者，佛為說法，勸發渴仰，成就歡喜已，即從坐起，為佛作禮，繞三匝而去，還歸其家。",
    "T01n0026_009:0483a13_2": "到外門已，若有人者盡為說法，勸發渴仰，成就歡喜；中門、內門及入在內，若有人者盡為說法，勸發渴仰，成就歡喜已，昇堂敷床，結加趺坐，心與慈俱，遍滿一方成就遊。",
    "T01n0026_009:0483a17_3": "如是二三四方、四維上下，普周一切，心與慈俱，無結無怨，無恚無諍，極廣甚大，無量善修，遍滿一切世間成就遊。",
    "T01n0026_009:0483a19_4": "如是悲、喜心與捨俱，無結無怨，無恚無諍，極廣甚大，無量善修，遍滿一切世間成就遊。」",
    "T01n0026_009:0483a21_5": "於是，毘沙門大天王色像巍巍，光耀暐曄，夜將向旦，往詣手長者家，告曰：「長者！",
    "T01n0026_009:0483a23_6": "汝有善利，有大功德。",
    "T01n0026_009:0483a23_7": "所以者何？",
    "T01n0026_009:0483a24_8": "今三十三天為長者集在法堂，咨嗟稱歎：『手長者有大善利，有大功德。",
    "T01n0026_009:0483a25_9": "所以者何？",
    "T01n0026_009:0483a26_10": "諸賢！",
    "T01n0026_009:0483a26_11": "彼手長者，佛為說法，勸發渴仰，成就歡喜已，即從坐起，為佛作禮，繞三匝而去，還歸其家。",
    "T01n0026_009:0483a28_12": "到外門已，若有人者盡為說法，勸發渴仰，成就歡喜；中門、內門及入在內，若有人者盡為說法，勸發渴仰，成就歡喜已，昇堂敷床，結加趺坐，心與慈俱，遍滿一方成就遊。",
    "T01n0026_009:0483b03_13": "如是二三四方、四維上下，普周一切，心與慈俱，無結無怨，無恚無諍，極廣甚大，無量善修，遍滿一切世間成就遊。",
    "T01n0026_009:0483b05_14": "如是悲、喜心與捨俱，無結無怨，無恚無諍，極廣甚大，無量善修，遍滿一切世間成就遊。』」",
    "T01n0026_009:0483b07_15": "是時，手長者默然不語，不觀、不視毘沙門大天王。",
    "T01n0026_009:0483b08_16": "所以者何？",
    "T01n0026_009:0483b09_0": "以尊重定，守護定故。",
    "T01n0026_009:0483b09_1": "爾時，世尊於無量百千眾中，咨嗟稱歎手長者：「手長者有七未曾有法。",
    "T01n0026_009:0483b11_2": "彼手長者，我為說法，勸發渴仰，成就歡喜已，即從坐起，為我作禮，繞三匝而去，還歸其家。",
    "T01n0026_009:0483b13_3": "到外門已，若有人者盡為說法，勸發渴仰，成就歡喜；中門、內門及入在內，若有人者盡為說法，勸發渴仰，成就歡喜已，昇堂敷床，結加趺坐，心與慈俱，遍滿一方成就遊。",
    "T01n0026_009:0483b17_4": "如是二三四方、四維上下，普周一切，心與慈俱，無結無怨，無恚無諍，極廣甚大，無量善修，遍滿一切世間成就遊。",
    "T01n0026_009:0483b19_5": "如是悲、喜心與捨俱，無結無怨，無恚無諍，極廣甚大，無量善修，遍滿一切世間成就遊。",
    "T01n0026_009:0483b21_6": "「今三十三天為彼集在法堂，咨嗟稱歎：『手長者有大善利，有大功德。",
    "T01n0026_009:0483b23_7": "所以者何？",
    "T01n0026_009:0483b23_8": "諸賢！",
    "T01n0026_009:0483b23_9": "彼手長者，佛為說法，勸發渴仰，成就歡喜已，即從坐起，為佛作禮，繞三匝而去，還歸其家。",
    "T01n0026_009:0483b25_10": "到外門已，若有人者盡為說法，勸發渴仰，成就歡喜；中門、內門及入在內，若有人者盡為說法，勸發渴仰，成就歡喜已，昇堂敷床，結加趺坐，心與慈俱，遍滿一方成就遊。",
    "T01n0026_009:0483b29_11": "如是二三四方、四維上下，普周一切，心與慈俱，無結無怨，無恚無諍，極廣甚大，無量善修，遍滿一切世間成就遊。",
    "T01n0026_009:0483c02_12": "如是悲、喜心與捨俱，無結無怨，無恚無諍，極廣甚大，無量善修，遍滿一切世間成就遊。』",
    "T01n0026_009:0483c04_13": "「今毘沙門大天王色像巍巍，光曜暐曄，夜將向旦，詣手長者家，告曰：『長者！",
    "T01n0026_009:0483c06_14": "汝有善利，有大功德。",
    "T01n0026_009:0483c07_15": "所以者何？",
    "T01n0026_009:0483c07_16": "今三十三天為長者集在法堂，咨嗟稱歎：「手長者有大善利，有大功德。",
    "T01n0026_009:0483c09_0": "所以者何？",
    "T01n0026_009:0483c09_1": "諸賢！",
    "T01n0026_009:0483c09_2": "彼手長者，佛為說法，勸發渴仰，成就歡喜已，即從坐起，為佛作禮，繞三匝而去，還歸其家。",
    "T01n0026_009:0483c11_3": "到外門已，若有人者盡為說法，勸發渴仰，成就歡喜；中門、內門及入在內，若有人者盡為說法，勸發渴仰，成就歡喜已，昇堂敷床，結加趺坐，心與慈俱，遍滿一方成就遊。",
    "T01n0026_009:0483c15_4": "如是二三四方、四維上下，普周一切，心與慈俱，無結無怨，無恚無諍，極廣甚大，無量善修，遍滿一切世間成就遊。",
    "T01n0026_009:0483c17_5": "如是悲、喜心與捨俱，無結無怨，無恚無諍，極廣甚大，無量善修，遍滿一切世間成就遊。」』」",
    "T01n0026_009:0483c19_6": "於是，有一比丘過夜平旦，著衣持鉢，往詣手長者家，手長者遙見比丘來，即從坐起，叉手向比丘白曰：「尊者善來！",
    "T01n0026_009:0483c22_7": "尊者久不來此，願坐此床。」",
    "T01n0026_009:0483c23_8": "彼時比丘即坐其床，手長者禮比丘足，却坐一面。",
    "T01n0026_009:0483c24_9": "比丘告曰：「長者！",
    "T01n0026_009:0483c24_10": "汝有善利，有大功德。",
    "T01n0026_009:0483c25_11": "所以者何？",
    "T01n0026_009:0483c25_12": "世尊為汝於無量百千眾中，咨嗟稱歎手長者：『手長者有七未曾有法，手長者我為說法，勸發渴仰，成就歡喜已，即從坐起，為我作禮，繞三匝而去，還歸其家。",
    "T01n0026_009:0483c29_13": "到外門已，若有人者盡為說法，勸發渴仰，成就歡喜；中門、內門及入在內，若有人者盡為說法，勸發渴仰，成就歡喜已，昇堂敷床，結加趺坐，心與慈俱，遍滿一方成就遊。",
    "T01n0026_009:0484a04_14": "如是二三四方、四維上下，普周一切，心與慈俱，無結無怨，無恚無諍，極廣甚大，無量善修，遍滿一切世間成就遊。",
    "T01n0026_009:0484a06_15": "如是悲、喜心與捨俱，無結無怨，無恚無諍，極廣甚大，無量善修，遍滿一切世間成就遊。",
    "T01n0026_009:0484a08_16": "「『今三十三天為彼集在法堂，咨嗟稱歎：「手長者有大善利，有大功德。",
    "T01n0026_009:0484a10_17": "所以者何？",
    "T01n0026_009:0484a10_18": "諸賢！",
    "T01n0026_009:0484a10_19": "彼手長者，佛為說法，勸發渴仰，成就歡喜已，即從坐起，為佛作禮，繞三匝而去，還歸其家。",
    "T01n0026_009:0484a12_20": "到外門已，若有人者盡為說法，勸發渴仰，成就歡喜；中門、內門及入在內，若有人者盡為說法，勸發渴仰，成就歡喜已，昇堂敷床，結加趺坐，心與慈俱，遍滿一方成就遊，如是二三四方、四維上下，普周一切，心與慈俱，無結無怨，無恚無諍，極廣甚大，無量善修，遍滿一切世間成就遊。",
    "T01n0026_009:0484a19_0": "如是悲、喜心與捨俱，無結無怨無恚無諍，極廣甚大，無量善修，遍滿一切世間成就遊。」",
    "T01n0026_009:0484a20_1": "「『於是，毘沙門大天王色像巍巍，光耀暐曄，夜將向旦，詣手長者家，告曰：「長者！",
    "T01n0026_009:0484a22_2": "汝有善利，有大功德。",
    "T01n0026_009:0484a23_3": "所以者何？",
    "T01n0026_009:0484a23_4": "今三十三天為手長者集在法堂，咨嗟稱歎：『手長者有大善利，有大功德。",
    "T01n0026_009:0484a25_5": "所以者何？",
    "T01n0026_009:0484a25_6": "諸賢！",
    "T01n0026_009:0484a25_7": "彼手長者，佛為說法，勸發渴仰，成就歡喜已，即從坐起，為佛作禮，繞三匝而去，還歸其家。",
    "T01n0026_009:0484a27_8": "到外門已，若有人者盡為說法，勸發渴仰，成就歡喜；中門、內門及入在內，若有人者盡為說法，勸發渴仰，成就歡喜已，昇堂敷床，結加趺坐，心與慈俱，遍滿一方成就遊。",
    "T01n0026_009:0484b02_9": "如是二三四方、四維上下，普周一切，心與慈俱，無結無怨，無恚無諍，極廣甚大，無量善修，遍滿一切世間成就遊。",
    "T01n0026_009:0484b04_10": "如是悲、喜心與捨俱，無結無怨，無恚無諍，極廣甚大，無量善修，遍滿一切世間成就遊。』」",
    "T01n0026_009:0484b06_11": "是時，手長者默然不語，亦不觀視毘沙門大天王。",
    "T01n0026_009:0484b08_0": "所以者何？",
    "T01n0026_009:0484b08_1": "以尊重定、守護定故。』」",
    "T01n0026_009:0484b08_2": "於是，手長者白比丘曰：「尊者！",
    "T01n0026_009:0484b09_3": "是時無白衣耶？」",
    "T01n0026_009:0484b09_4": "比丘答曰：「無白衣也。」",
    "T01n0026_009:0484b10_5": "又問曰：「若有白衣者，當有何咎？」",
    "T01n0026_009:0484b11_6": "長者答曰：「尊者！",
    "T01n0026_009:0484b11_7": "或有不信世尊語者，彼當長夜不義不忍，生極惡處，受苦無量。",
    "T01n0026_009:0484b13_0": "若有信佛語者，彼因此事故，便能尊重恭敬禮事我。",
    "T01n0026_009:0484b14_1": "尊者！",
    "T01n0026_009:0484b14_2": "我亦不欲令爾也。",
    "T01n0026_009:0484b14_3": "尊者！",
    "T01n0026_009:0484b14_4": "願在此食。」",
    "T01n0026_009:0484b15_5": "彼比丘為手長者故，默然受請。",
    "T01n0026_009:0484b15_6": "手長者知彼比丘默然受已，即從坐起，自行澡水，以極淨美種種豐饒食噉含消，自手斟酌，令得飽滿，食訖收器，行澡水已，取一小床，別坐聽法。",
    "T01n0026_009:0484b19_7": "彼比丘為手長者說法，勸發渴仰，成就歡喜，無量方便為彼說法，勸發渴仰，成就歡喜已，從坐起去，往詣佛所，稽首禮足，却坐一面，謂與手長者本所共論盡向佛說。",
    "T01n0026_009:0484b23_8": "於是，世尊告諸比丘：「我以是故，稱說手長者有七未曾有法。",
    "T01n0026_009:0484b24_9": "復次汝等當知，手長者復有第八未曾有法，手長者無求無欲。」",
    "T01n0026_009:0484b26_0": "佛說如是。",
    "T01n0026_009:0484b26_1": "彼諸比丘聞佛所說，歡喜奉行。",
    "T01n0026_009:0484b27_0": "手長者經第九竟(二千六百五十八字)（四一）中阿含未曾有法品手長者經第十(初一日誦)我聞如是：一時，佛遊阿邏鞞伽邏，在惒林中。",
    "T01n0026_009:0484c02_1": "爾時，世尊告諸比丘：「手長者有八未曾有法。",
    "T01n0026_009:0484c03_2": "云何為八？",
    "T01n0026_009:0484c03_3": "手長者有少欲、有信、有慚、有愧、有精進、有念、有定、有慧。",
    "T01n0026_009:0484c04_4": "手長者有少欲者，此何因說？",
    "T01n0026_009:0484c05_5": "手長者自少欲，不欲令他知我少欲，有信、有慚、有愧、有精進、有念、有定、有慧，手長者自有慧，不欲令他知我有慧。",
    "T01n0026_009:0484c08_6": "手長者有少欲者，因此故說。",
    "T01n0026_009:0484c08_7": "「手長者有信者，此何因說？",
    "T01n0026_009:0484c09_8": "手長者得信堅固，深著如來，信根已立，終不隨外沙門、梵志、若天、魔、梵及餘世間。",
    "T01n0026_009:0484c11_9": "手長者有信者，因此故說。",
    "T01n0026_009:0484c12_0": "「手長者有慚者，此何因說？",
    "T01n0026_009:0484c12_1": "手長者常行慚耻，可慚知慚，惡不善法、穢污煩惱受諸惡報，造生死本。",
    "T01n0026_009:0484c14_2": "手長者有慚者，因此故說。",
    "T01n0026_009:0484c14_3": "「手長者有愧者，此何因說？",
    "T01n0026_009:0484c15_4": "手長者常行羞愧，可愧知愧，惡不善法，穢污煩惱受諸惡報，造生死本。",
    "T01n0026_009:0484c17_5": "手長者有愧者，因此故說。",
    "T01n0026_009:0484c17_6": "「手長者有精進者，此何因說？",
    "T01n0026_009:0484c18_7": "手長者常行精進，除惡不善，修諸善法，恒自起意，專一堅固，為諸善本，不捨方便。",
    "T01n0026_009:0484c20_8": "手長者有精進者，因此故說。",
    "T01n0026_009:0484c21_9": "「手長者有念者，此何因說？",
    "T01n0026_009:0484c21_10": "手長者觀內身如身，觀內覺、心、法如法。",
    "T01n0026_009:0484c22_11": "手長者有念者，因此故說。",
    "T01n0026_009:0484c23_12": "「手長者有定者，此何因說？",
    "T01n0026_009:0484c23_13": "手長者離欲、離惡不善之法，至得第四禪成就遊。",
    "T01n0026_009:0484c25_0": "手長者有定者，因此故說。",
    "T01n0026_009:0484c25_1": "「手長者有慧者，此何因說？",
    "T01n0026_009:0484c26_2": "手長者修行智慧，觀興衰法，得如此智，聖慧明達，分別曉了，以正盡苦。",
    "T01n0026_009:0484c27_3": "手長者有慧者，因此故說。",
    "T01n0026_009:0484c28_4": "手長者有八未曾有法者，因此故說。」",
    "T01n0026_009:0484c29_5": "佛說如是。",
    "T01n0026_009:0484c29_6": "彼諸比丘聞佛所說，歡喜奉行。",
    "T01n0026_009:0485a02_0": "手長者經第十竟(四百七十三字)",
    "T01n0026_009:0485a03_0": "中阿含經卷第九(一萬二千八十八字)中阿含未曾有法品第四竟(一萬九百四十六字)(初一日誦)"
}