{
    "T11n0310_089:0507b06_0": "大寶積經卷第八十九",
    "T11n0310_089:0507b08_0": "元魏優禪國王子月婆首那譯",
    "T11n0310_089:0507b09_0": "摩訶迦葉會第二十三之二",
    "T11n0310_089:0507b10_0": "爾時摩訶迦葉白佛言：「世尊！",
    "T11n0310_089:0507b10_1": "當來末世後五百歲，何等菩薩行於諂曲？」",
    "T11n0310_089:0507b11_2": "爾時世尊告迦葉言：「迦葉！",
    "T11n0310_089:0507b12_3": "多有眾人行於諂曲，親近惡友，少讀誦經，為求衣食。」",
    "T11n0310_089:0507b13_4": "爾時摩訶迦葉白佛言：「善哉世尊！",
    "T11n0310_089:0507b14_5": "唯願世尊利益多人，說彼諂曲不勤修行菩薩之過。",
    "T11n0310_089:0507b15_6": "令彼菩薩聞此過已，自攝心行令得清淨。」",
    "T11n0310_089:0507b16_7": "爾時世尊告摩訶迦葉言：「迦葉！",
    "T11n0310_089:0507b17_8": "當來末世後五百歲，有諸菩薩親近惡友、少讀誦經，唯作供養舍利之業，以香花瓔珞幡蓋燈明供養如來舍利塔廟。",
    "T11n0310_089:0507b19_9": "迦葉！",
    "T11n0310_089:0507b19_10": "我為在家無智眾生令種善根，說供養舍利。",
    "T11n0310_089:0507b20_11": "彼諸癡人不解我意，但作此業。",
    "T11n0310_089:0507b21_12": "迦葉！",
    "T11n0310_089:0507b21_13": "我於一切天人之中常說此法，修奢摩他、毘婆舍那以自調伏，世間當有信樂婆羅門居士供養舍利。",
    "T11n0310_089:0507b24_14": "迦葉！",
    "T11n0310_089:0507b24_15": "彼諸癡人捨於讀誦修禪智慧，供養舍利因之活命。",
    "T11n0310_089:0507b25_16": "迦葉！",
    "T11n0310_089:0507b25_17": "若有菩薩以滿三千大千世界上至梵天香花燈明，一一燈炷如須彌山，以如是等供養如來。",
    "T11n0310_089:0507b27_18": "若有菩薩淨心持戒，於師尊所受持讀誦一四句偈，淨心修行乃至七步，功德勝彼無量無邊。",
    "T11n0310_089:0507b29_19": "迦葉！",
    "T11n0310_089:0507b29_20": "若有菩薩以滿三千大千世界花香末香，於百千歲晝夜六時供養如來。",
    "T11n0310_089:0507c02_21": "若有菩薩捨於憒閙深畏三界，為利眾生發心趣向阿蘭若處，舉足七步，勝前功德無量無邊。",
    "T11n0310_089:0507c04_22": "迦葉！",
    "T11n0310_089:0507c04_23": "於意云何？",
    "T11n0310_089:0507c05_24": "如來化眾生故作是說耶？",
    "T11n0310_089:0507c05_25": "迦葉！",
    "T11n0310_089:0507c05_26": "莫作此見，如來實說。",
    "T11n0310_089:0507c06_27": "所以者何？",
    "T11n0310_089:0507c06_28": "如來現見明了知故。」",
    "T11n0310_089:0507c07_29": "佛告迦葉：「過去無量無邊不可思議無數阿僧祇劫，爾時有佛，號妙華如來、應供、正遍知、明行足、善逝、世間解、無上士、調御丈夫、天人師、佛、婆伽婆，其劫亦名妙花。",
    "T11n0310_089:0507c10_30": "迦葉！",
    "T11n0310_089:0507c10_31": "妙花如來有九十六億百千聲聞大眾。",
    "T11n0310_089:0507c11_32": "爾時有轉輪聖王名曰尼彌，如法治世主四天下。",
    "T11n0310_089:0507c12_33": "迦葉！",
    "T11n0310_089:0507c13_34": "時尼彌大王千子具足，勇健威猛。",
    "T11n0310_089:0507c13_35": "迦葉！",
    "T11n0310_089:0507c14_0": "爾時大王具千子已，復有二子結加趺坐忽然化生：一名達摩，二名善法。",
    "T11n0310_089:0507c15_1": "迦葉！",
    "T11n0310_089:0507c15_2": "爾時大王請妙花如來及比丘僧，滿八萬四千歲供養衣服臥具飲食湯藥，捨諸家事唯修供養。",
    "T11n0310_089:0507c18_3": "七日之後，一切比丘各施新衣種種飲食隨心所樂，廣造精舍隨心樂住。",
    "T11n0310_089:0507c19_4": "一一比丘給使七人，施百味食。",
    "T11n0310_089:0507c20_5": "迦葉！",
    "T11n0310_089:0507c20_6": "爾時大王造立精舍方八十由旬，彩畫微妙出過世間。",
    "T11n0310_089:0507c21_7": "妙花如來及比丘僧坐彼精舍，從於地下出眾妙花，令彼精舍華至於膝。",
    "T11n0310_089:0507c23_8": "迦葉！",
    "T11n0310_089:0507c23_9": "爾時大王於不思議功德精舍供養妙花如來，滿八萬四千歲，恭敬供養尊重讚歎。",
    "T11n0310_089:0507c25_10": "迦葉！",
    "T11n0310_089:0507c25_11": "爾時大王供養如來滿八萬四千歲已，最後一日妙花如來飯食之後，達摩、善法二子眷屬及諸四眾，至妙花如來正遍知所，頭面作禮白佛言：『世尊！",
    "T11n0310_089:0507c29_12": "頗有布施功德善根，勝此尼彌大王功德善根者不？』",
    "T11n0310_089:0508a01_13": "迦葉！",
    "T11n0310_089:0508a01_14": "時二王子禮如來時，大千世界悉皆震動。",
    "T11n0310_089:0508a02_15": "迦葉！",
    "T11n0310_089:0508a02_16": "爾時妙花如來侍者弟子名通達法，從坐而起頂禮佛足，白佛言：『世尊！",
    "T11n0310_089:0508a04_17": "何因緣故大地震動？",
    "T11n0310_089:0508a04_18": "以何因緣此二王子禮佛而住？』",
    "T11n0310_089:0508a06_0": "「爾時妙花如來告通達法：『善男子！",
    "T11n0310_089:0508a06_1": "何用此問。",
    "T11n0310_089:0508a07_2": "若佛如來說此王子淨心深忍大悲之心禮如來足，一切天人皆當迷沒。』",
    "T11n0310_089:0508a08_3": "迦葉！",
    "T11n0310_089:0508a08_4": "爾時妙花如來告一聲聞神足弟子那羅延言：『善男子！",
    "T11n0310_089:0508a10_5": "汝示神力起二童子。』",
    "T11n0310_089:0508a10_6": "迦葉！",
    "T11n0310_089:0508a10_7": "爾時那羅延比丘從坐而起，即以右手捉一童子，復以左手捉一童子，欲扶令起而不能動。",
    "T11n0310_089:0508a12_8": "時那羅延盡大神通，扶二童子欲令其起，不能動彼。",
    "T11n0310_089:0508a14_9": "如分一毛為千萬分，不動一分。",
    "T11n0310_089:0508a14_10": "迦葉！",
    "T11n0310_089:0508a14_11": "爾時三千大千世界地皆震動，山河石壁悉亦大動，而不能動彼二童子。",
    "T11n0310_089:0508a16_12": "迦葉！",
    "T11n0310_089:0508a16_13": "爾時那羅延以妙花如來威神力故，令於下方恒河沙等諸佛世界悉皆震動，而亦不動彼二童子毛之一分。",
    "T11n0310_089:0508a19_14": "迦葉！",
    "T11n0310_089:0508a19_15": "爾時那羅延比丘禮妙花佛白言：『世尊！",
    "T11n0310_089:0508a20_16": "我將不失神通力耶？",
    "T11n0310_089:0508a20_17": "何以故？",
    "T11n0310_089:0508a20_18": "世尊！",
    "T11n0310_089:0508a21_19": "此二童子生來未久，在於佛前頭面著地，我盡神力不能令起。』",
    "T11n0310_089:0508a23_0": "「爾時妙花如來告那羅延比丘言：『善男子！",
    "T11n0310_089:0508a23_1": "汝不失通。",
    "T11n0310_089:0508a24_2": "善男子！",
    "T11n0310_089:0508a24_3": "菩薩境界不可思議，一切聲聞緣覺所不能動、不能思量。",
    "T11n0310_089:0508a25_4": "善男子！",
    "T11n0310_089:0508a25_5": "若滿三千大千世界一切眾生，具大神力如汝不異，至於億劫不能動此二童子起。』",
    "T11n0310_089:0508a27_6": "迦葉！",
    "T11n0310_089:0508a28_0": "爾時妙花如來說此語時，眾中四百二十萬眾生發阿耨多羅三藐三菩提心。",
    "T11n0310_089:0508a29_1": "彼諸眾生作如是念：『菩薩神力甚為希有。",
    "T11n0310_089:0508b01_2": "未得一切智神力乃爾，大聲聞神力不能令動，況成佛道。",
    "T11n0310_089:0508b03_0": "是故我等應行菩薩道，願證如來無上智慧。』",
    "T11n0310_089:0508b04_0": "「迦葉！",
    "T11n0310_089:0508b04_1": "爾時四百二十萬眾生作是念已，於無上菩提心得堅住。",
    "T11n0310_089:0508b05_2": "迦葉！",
    "T11n0310_089:0508b05_3": "爾時彼眾有一菩薩名曰善慧，在大眾中從坐而起偏袒右肩，頂禮佛足白妙花如來言：『世尊！",
    "T11n0310_089:0508b07_4": "唯願世尊起二童子，如彼所問願佛解說。』」",
    "T11n0310_089:0508b08_5": "佛告迦葉：「爾時妙花如來從虛空中出大音聲，其聲遍滿乃至十方恒河沙等諸佛世界。",
    "T11n0310_089:0508b10_6": "聲至之處世界地皆六種震動，放大光明遍照十方。",
    "T11n0310_089:0508b11_7": "迦葉！",
    "T11n0310_089:0508b12_0": "時二童子聞此聲已從地而起。",
    "T11n0310_089:0508b12_1": "迦葉！",
    "T11n0310_089:0508b12_2": "童子起時，於此三千大千世界人天伎樂不鼓自鳴，於虛空中雨眾妙花。",
    "T11n0310_089:0508b14_3": "迦葉！",
    "T11n0310_089:0508b14_4": "時二童子從地起已，至如來所，右遶三匝頂禮佛足，合掌恭敬瞻仰如來。",
    "T11n0310_089:0508b16_5": "迦葉！",
    "T11n0310_089:0508b16_6": "爾時妙花如來告善慧菩薩言：『善男子！",
    "T11n0310_089:0508b17_7": "此二童子禮我足已作如是問：「世尊！",
    "T11n0310_089:0508b18_8": "頗有布施福德善根，勝此尼彌大王功德善根者？」",
    "T11n0310_089:0508b19_9": "此二童子禮我足已發問而住。』",
    "T11n0310_089:0508b20_10": "迦葉！",
    "T11n0310_089:0508b20_11": "爾時善慧菩薩白妙花如來言：『世尊！",
    "T11n0310_089:0508b21_12": "願佛解說二童子問，令諸天人得安樂故。』",
    "T11n0310_089:0508b23_0": "「爾時妙花如來告善慧菩薩：『善男子！",
    "T11n0310_089:0508b23_1": "汝今諦聽，當為汝說。",
    "T11n0310_089:0508b24_2": "善男子！",
    "T11n0310_089:0508b24_3": "尼彌國王所作功德，若有菩薩住阿蘭若行、遠離行，少知諸法得無生忍，功德勝彼無量無邊。",
    "T11n0310_089:0508b26_4": "善男子！",
    "T11n0310_089:0508b26_5": "若三千大千世界一切眾生，一一眾生所作功德如尼彌王。",
    "T11n0310_089:0508b28_6": "如是三千大千世界一切眾生所有福德，不如菩薩修行遠離住於淨心，正念相應解諸法空無來無去，如是少忍功德，勝前功德，百分不及一、千分不及一、億分不及一、百億分不及一、千億分不及一、百千億分不及一、百千那由他億分不及一，乃至算數不及其一。",
    "T11n0310_089:0508c05_7": "善男子！",
    "T11n0310_089:0508c05_8": "如恒河沙等一切世界所有眾生，一一眾生悉作福德如尼彌王。",
    "T11n0310_089:0508c07_9": "彼諸眾生所作福德，至恒河沙劫常修福德。",
    "T11n0310_089:0508c08_10": "善男子！",
    "T11n0310_089:0508c08_11": "於意云何？",
    "T11n0310_089:0508c08_12": "彼善男子得福多不？』",
    "T11n0310_089:0508c09_0": "迦葉！",
    "T11n0310_089:0508c09_1": "爾時善慧菩薩白妙花如來言：『希有世尊！",
    "T11n0310_089:0508c10_2": "如來說喻不可思議，如此善根不可思議。』",
    "T11n0310_089:0508c11_0": "迦葉！",
    "T11n0310_089:0508c11_1": "爾時妙花如來告善慧菩薩：『善男子！",
    "T11n0310_089:0508c12_0": "我今告汝，有智慧人成就深忍能信此語。",
    "T11n0310_089:0508c12_1": "彼一切眾生所集善根，不如此二童子以淨心故禮如來足，勝前一切眾生善根，百分不及一、千分不及一、百千分不及一、億分不及一、百億分不及一、千億分不及一、百千億分不及一、百千億那由他分不及一，乃至算數譬喻所不能及。』",
    "T11n0310_089:0508c18_2": "迦葉！",
    "T11n0310_089:0508c18_3": "爾時妙花如來大眾之中，八萬四千比丘同聲發言：『世尊！",
    "T11n0310_089:0508c19_4": "我等隨喜彼人功德，成就深法忍、信諸法空、心樂遠離、趣阿蘭若舉足七步，發阿耨多羅三藐三菩提心成就智慧。",
    "T11n0310_089:0508c22_5": "我等隨喜。』",
    "T11n0310_089:0508c22_6": "迦葉！",
    "T11n0310_089:0508c23_0": "爾時妙花如來讚諸比丘：『善哉善哉。",
    "T11n0310_089:0508c23_1": "諸善男子！",
    "T11n0310_089:0508c24_2": "汝等以此隨喜之業不思議善根，當作恒河沙等轉輪聖王，然後得成阿耨多羅三藐三菩提。』」",
    "T11n0310_089:0508c27_0": "爾時摩訶迦葉及諸大眾，一時同聲白佛言：「世尊！",
    "T11n0310_089:0508c28_1": "我等隨喜彼人發心，成就深忍、信諸法空、遠離寂滅自性清淨。」",
    "T11n0310_089:0508c29_2": "爾時世尊告摩訶迦葉言：「迦葉！",
    "T11n0310_089:0509a01_3": "爾時達摩善法二童子白妙花如來言：『世尊！",
    "T11n0310_089:0509a02_4": "菩薩具何等法，施不望報、不生嫉妬、心不慳悋、不生貪著，見人行施心不希望，成就如來無上之行，得深法忍成無上智？』",
    "T11n0310_089:0509a05_5": "迦葉！",
    "T11n0310_089:0509a05_6": "爾時妙花如來告善法二童子言：『善男子！",
    "T11n0310_089:0509a06_7": "菩薩具足四法，施不望報、不嫉妬、不慳悋、不生貪，見人施不希望，成就如來無上之行，得甚深忍見無上智。",
    "T11n0310_089:0509a08_8": "何等為四？",
    "T11n0310_089:0509a09_9": "一者信諸法空，二者遠離，三者深忍，四者正念。",
    "T11n0310_089:0509a10_10": "善男子！",
    "T11n0310_089:0509a10_11": "菩薩具此四法，施不望報、心不嫉妬、不慳悋、不生貪，見人施不悕望，成就如來無上之行，成就深忍具無上智。",
    "T11n0310_089:0509a12_12": "善男子！",
    "T11n0310_089:0509a13_13": "復有四法，若菩薩具此四法，施不望報、心不嫉妬、不慳悋、不生貪，見人施不希望，成就如來無上之行，成就深忍滿無上智。",
    "T11n0310_089:0509a15_14": "何等為四？",
    "T11n0310_089:0509a16_15": "善男子！",
    "T11n0310_089:0509a16_16": "菩薩求多聞，得多聞已遊於城邑聚落，說法無所希望，乃至不受一言善讚，心無所貪。",
    "T11n0310_089:0509a18_17": "諸佛所說一切施中法施第一，住第一施其心歡喜，不求世間財物布施。",
    "T11n0310_089:0509a19_18": "何以故？",
    "T11n0310_089:0509a20_19": "善男子！",
    "T11n0310_089:0509a20_20": "十方無數阿僧祇諸佛世界，諸佛如來及比丘僧，不求世間資生之具。",
    "T11n0310_089:0509a21_21": "若有菩薩住清淨戒修於正法，具大悲心不求利養，一切諸佛之所憶念。",
    "T11n0310_089:0509a23_22": "若有能說一四句偈，說偈文字皆自性空，一切諸法亦復如是皆自性空。",
    "T11n0310_089:0509a25_23": "此善男子善根功德，勝前善根，百分不及一、千分不及一、百千分不及一、億分不及一、百億分不及一、千億分不及一、百千億分不及一、百千那由他億分不及一，乃至阿僧祇分亦不及一。』",
    "T11n0310_089:0509a29_24": "迦葉！",
    "T11n0310_089:0509a29_25": "爾時妙花如來告二童子：『善男子菩薩具足四法，得成如來無上之行。",
    "T11n0310_089:0509b02_26": "何等為四？",
    "T11n0310_089:0509b02_27": "一者行無上處，二者說無上法，三者施無上物，四者信無上法。",
    "T11n0310_089:0509b04_0": "善男子！",
    "T11n0310_089:0509b04_1": "是名四法。",
    "T11n0310_089:0509b04_2": "菩薩成就此四法者，得成如來無上之行。』",
    "T11n0310_089:0509b05_3": "迦葉！",
    "T11n0310_089:0509b05_4": "時妙花如來為二童子說是法時，彼二童子聞此法已，踊在空中高七多羅樹，同聲讚佛：「『如來知諸行，　　教眾生行施，　　而不著於施，　　此施無上施。",
    "T11n0310_089:0509b10_0": "　　能成無上忍，　　此中無有我，　　眾生命及人，　　希有大精進。",
    "T11n0310_089:0509b12_0": "　　演說如是法，　　成就甚深忍，　　及得無上行，　　得無上菩提。",
    "T11n0310_089:0509b14_0": "　　永滅諸欲惱，　　大智慧清淨，　　更不受後有，　　說於遠離行。",
    "T11n0310_089:0509b16_0": "　　令住阿蘭若，　　修於空解脫，　　亦不生分別，　　常勤行布施。",
    "T11n0310_089:0509b18_0": "　　不生於分別，　　此是無垢際，　　遠離諸名字，　　說清淨尸羅。",
    "T11n0310_089:0509b20_0": "　　令行寂滅處，　　此是第一戒，　　覺知寂滅處，　　常修行於忍。",
    "T11n0310_089:0509b22_0": "　　不分別眾生，　　此是清淨忍，　　離一切分別，　　修堅固精進。",
    "T11n0310_089:0509b24_0": "　　離一切有為，　　佛說此精進，　　能成遠離法，　　焚燒一切事。",
    "T11n0310_089:0509b26_0": "　　斷於諸有無，　　此無分別禪，　　不起諸煩惱，　　非此亦非彼。",
    "T11n0310_089:0509b28_0": "　　中間亦不住，　　此第一智慧，　　遠離於三世，　　修習寂滅想。",
    "T11n0310_089:0509c01_0": "　　復觀於此想，　　此想何處生？",
    "T11n0310_089:0509c02_0": "　　是故知無想，　　讚歎佛功德。",
    "T11n0310_089:0509c03_0": "　　演說第一法，　　其心不異念，　　聽受於正法，　　說名字無盡。",
    "T11n0310_089:0509c05_0": "　　自性體不成，　　觀境界無實，　　其心則解脫。",
    "T11n0310_089:0509c06_1": "　　若起如是想，　　我為說法者，　　彼則被魔縛，　　不知於法相。",
    "T11n0310_089:0509c08_2": "　　若欲得菩提，　　及求聲聞者，　　求緣覺菩提，　　當修學此法。",
    "T11n0310_089:0509c10_3": "　　說於一解脫，　　智慧無邊量，　　勿作下劣願，　　當願上菩提。",
    "T11n0310_089:0509c12_4": "　　若求如是身，　　相好自莊嚴，　　如佛金色身，　　當求上菩提。",
    "T11n0310_089:0509c14_5": "　　作生一切法，　　作者不可得，　　諸法從緣生，　　無自性自性。』",
    "T11n0310_089:0509c17_0": "「迦葉！",
    "T11n0310_089:0509c17_1": "時二童子在虛空中說此偈時，尼彌大王從城而出，及諸地神虛空諸神皆悉來集。",
    "T11n0310_089:0509c19_2": "爾時眾中八萬四千眾生發阿耨多羅三藐三菩提心，阿僧祇眾生種於善根。",
    "T11n0310_089:0509c20_3": "迦葉！",
    "T11n0310_089:0509c21_0": "爾時達摩善法二童子等從空中下，詣妙花如來所白言：『世尊！",
    "T11n0310_089:0509c22_1": "我等歸依佛、歸依法、歸依僧，發阿耨多羅三藐三菩提心，以比丘形行菩薩道。",
    "T11n0310_089:0509c24_2": "世尊！",
    "T11n0310_089:0509c24_3": "真發心者信一切法無生。",
    "T11n0310_089:0509c24_4": "世尊！",
    "T11n0310_089:0509c25_5": "真發心者不著諸法。",
    "T11n0310_089:0509c25_6": "何以故？",
    "T11n0310_089:0509c25_7": "世尊！",
    "T11n0310_089:0509c25_8": "若有著則法不生。",
    "T11n0310_089:0509c26_9": "是故世尊說離著心得彼無生。",
    "T11n0310_089:0509c27_10": "世尊！",
    "T11n0310_089:0509c27_11": "此無生亦不應說是無生。",
    "T11n0310_089:0509c27_12": "何以故？",
    "T11n0310_089:0509c28_0": "有言說者則有生滅。",
    "T11n0310_089:0509c28_1": "若具淨智則無生滅，無生滅處是畢竟盡。",
    "T11n0310_089:0509c29_2": "是故世尊！",
    "T11n0310_089:0509c29_3": "以平等際發阿耨多羅三藐三菩提心，不念於法，亦無法得亦無不得，如是得平等——無得平等。",
    "T11n0310_089:0510a02_4": "何以故？",
    "T11n0310_089:0510a03_5": "一切諸法本性淨故。』",
    "T11n0310_089:0510a03_6": "迦葉！",
    "T11n0310_089:0510a03_7": "爾時妙花如來為二童子說此法時，眾中十千眾生得無生法忍。",
    "T11n0310_089:0510a05_8": "尼彌大王并及千子五千大臣，悉發阿耨多羅三藐三菩提心。」",
    "T11n0310_089:0510a06_9": "佛告迦葉：「爾時妙花如來飯食既訖，澡洗鉢已，於大眾中告大王言：『尼彌大王！",
    "T11n0310_089:0510a08_10": "我今說法。』",
    "T11n0310_089:0510a08_11": "王及大眾聞佛說法，踊躍歡喜。",
    "T11n0310_089:0510a09_12": "迦葉！",
    "T11n0310_089:0510a09_13": "爾時達摩、善法二童子聞佛說法，以淨信心離於欲火，欲求出家，從城而出來至佛所。",
    "T11n0310_089:0510a11_14": "至佛所已而說頌曰：「『一切諸如來，　　讚歎出家法，　　在家多垢穢，　　壞滅白淨法。",
    "T11n0310_089:0510a15_0": "　　增長不善法，　　毀滅於善法，　　在家多過失，　　出家離染污。",
    "T11n0310_089:0510a17_0": "　　設使百億劫，　　受欲無厭足，　　受欲無厭足，　　在家而死滅。",
    "T11n0310_089:0510a19_0": "　　如海受眾流，　　而無有厭足，　　凡夫亦如是，　　受欲無厭足。",
    "T11n0310_089:0510a21_0": "　　如火燒乾草，　　而無厭足時，　　凡夫亦如是，　　受欲無厭足。",
    "T11n0310_089:0510a23_0": "　　貪欲網所縛，　　滅壞於世間，　　是故應離縛，　　為發出家故。",
    "T11n0310_089:0510a25_0": "　　在家具眾過，　　不得無上道，　　出家修遠離，　　爾乃得菩提。",
    "T11n0310_089:0510a27_0": "　　過去諸如來，　　已入於涅槃，　　住阿蘭若法，　　獲得大菩提。",
    "T11n0310_089:0510a29_0": "　　是故學諸佛，　　趣向阿蘭若，　　捨愛離居家，　　然後得安隱。",
    "T11n0310_089:0510b02_0": "　　一切三千界，　　珍寶滿其中，　　以此珍寶聚，　　在家施諸佛。",
    "T11n0310_089:0510b04_0": "　　若以無惱心，　　知於在家過，　　學諸佛如來，　　出家求智慧。",
    "T11n0310_089:0510b06_0": "　　既求出家已，　　遠離諸欲火，　　舉足行七步，　　勝以三千施。",
    "T11n0310_089:0510b08_0": "　　三千之功德，　　不如此一分，　　是故出家者，　　如來之所讚。",
    "T11n0310_089:0510b10_0": "　　成就大智慧，　　遠離諸繫縛，　　離一切諸著，　　乃證無上道。",
    "T11n0310_089:0510b12_0": "　　速住寂靜處，　　斷除諸欲愛，　　一切毒熾心，　　悉滅無有餘。",
    "T11n0310_089:0510b14_0": "　　學諸佛如來，　　如實知諸法，　　速遠離在家，　　住阿蘭若法。",
    "T11n0310_089:0510b16_0": "　　若欲求佛道，　　修於遠離行，　　應學阿蘭若，　　不應樂在家。",
    "T11n0310_089:0510b18_0": "　　此是諸佛境，　　聖人所住處，　　能住此道者，　　則能得菩提。",
    "T11n0310_089:0510b20_0": "　　欲等惱眾生，　　若求遠離者，　　應離在家法，　　修習阿蘭若。",
    "T11n0310_089:0510b22_0": "　　欲證甘露法，　　轉無上法輪，　　摧伏諸魔怨，　　當習阿蘭若。』",
    "T11n0310_089:0510b24_0": "「迦葉！",
    "T11n0310_089:0510b24_1": "爾時達摩、善法二童子說此頌已，從城而出，往詣妙花如來所住之處。",
    "T11n0310_089:0510b25_2": "到已頭面禮足右遶三匝，白言：『世尊！",
    "T11n0310_089:0510b26_3": "我等今者於如來所欲求出家。",
    "T11n0310_089:0510b27_4": "唯願世尊！",
    "T11n0310_089:0510b27_5": "哀愍聽許令得出家。』",
    "T11n0310_089:0510b27_6": "迦葉！",
    "T11n0310_089:0510b28_7": "爾時妙花如來知二童子信心清淨求出家法，是時如來即聽出家住比丘法。",
    "T11n0310_089:0510b29_8": "迦葉！",
    "T11n0310_089:0510b29_9": "爾時大王聞二童子得出家已，即以太子令紹王位，王與九百九十九子、八萬四千夫人、五千大臣及諸人民，以淨信心離於欲火，捨家出家，一切俱往詣妙花佛。",
    "T11n0310_089:0510c04_10": "到已頂禮佛足，白妙花佛言：『世尊！",
    "T11n0310_089:0510c05_11": "我等欲求出家，願佛聽許令得出家。』",
    "T11n0310_089:0510c06_12": "迦葉！",
    "T11n0310_089:0510c06_13": "時妙花佛知諸大眾信心清淨，悉聽出家住比丘法。",
    "T11n0310_089:0510c07_14": "迦葉！",
    "T11n0310_089:0510c07_15": "爾時大王第一太子，登位七日內自思惟：『我終不捨薩婆若心。",
    "T11n0310_089:0510c09_16": "何用如是王位寶財、為欲所縛。",
    "T11n0310_089:0510c09_17": "我終不捨無上菩提。』",
    "T11n0310_089:0510c10_18": "作是念已發心出家，於十五日遊四天下，說此偈言：「『我父及親屬，　　皆悉已出家，　　無量億眾生，　　為法亦出家。",
    "T11n0310_089:0510c14_0": "　　我今樂出家，　　不樂住五欲，　　一心求出道，　　欲詣導師所。",
    "T11n0310_089:0510c16_0": "　　若發心出家，　　離諸欲火者，　　應速隨我法，　　離難甚難得。",
    "T11n0310_089:0510c18_0": "　　不發出家心，　　不遠離欲火，　　安心在居家，　　安住於實法。』",
    "T11n0310_089:0510c20_0": "「迦葉！",
    "T11n0310_089:0510c20_1": "時彼童子說此偈時，四天下中無一眾生樂在家者，皆悉發心願求出家。",
    "T11n0310_089:0510c21_2": "迦葉！",
    "T11n0310_089:0510c21_3": "時妙花如來知諸眾生心信清淨求出家已，妙花如來於四天下一切城邑村落悉作化佛及比丘僧。",
    "T11n0310_089:0510c24_4": "迦葉！",
    "T11n0310_089:0510c24_5": "時四天下一切眾生，無有一人住在家者，以淨信心離於欲火，悉得出家。",
    "T11n0310_089:0510c26_6": "彼諸眾生既出家已，不須種殖，其地自然生諸粳米，諸樹自然生諸衣服，一切諸天供侍給使。",
    "T11n0310_089:0510c28_7": "迦葉！",
    "T11n0310_089:0510c28_8": "爾時達摩、善法二比丘，勇猛精進，於其六十三億歲中不坐不臥，但勤精進求薩婆若、念薩婆若。",
    "T11n0310_089:0511a01_9": "於六十三億歲勤精進已，得遍至三昧，所坐之地名金剛處，其地皆是金剛所成。",
    "T11n0310_089:0511a03_10": "十方一切諸佛說法悉聞受持，聞已復能為他解說。",
    "T11n0310_089:0511a04_11": "迦葉！",
    "T11n0310_089:0511a04_12": "時四天下一切眾生，若有修學聲聞乘者，無一眾生凡身命終，極懈怠者得阿那含，從此命終生淨居天。",
    "T11n0310_089:0511a07_13": "共彼同行求緣覺者，從此命終，當生他方無佛之處，生大種姓諸根具足。",
    "T11n0310_089:0511a08_14": "以過去世善根力故，離於欲火而行出家，七日之後成緣覺道，利益無量無邊眾生，入般涅槃。",
    "T11n0310_089:0511a10_15": "菩薩乘者成就五通，具四無量無礙辯才，得陀羅尼。",
    "T11n0310_089:0511a12_16": "迦葉！",
    "T11n0310_089:0511a12_17": "莫作異念。",
    "T11n0310_089:0511a12_18": "爾時尼彌大王豈異人乎？",
    "T11n0310_089:0511a13_19": "則我身是。",
    "T11n0310_089:0511a13_20": "時太子者，今彌勒菩薩是。",
    "T11n0310_089:0511a14_0": "迦葉！",
    "T11n0310_089:0511a14_1": "莫作異見。",
    "T11n0310_089:0511a14_2": "何以故？",
    "T11n0310_089:0511a14_3": "達摩童子，今文殊師利是。",
    "T11n0310_089:0511a15_4": "善法童子者，虛空藏菩薩是。",
    "T11n0310_089:0511a15_5": "迦葉！",
    "T11n0310_089:0511a15_6": "汝觀彼佛國土清淨如是，善根眾生之所住處。」",
    "T11n0310_089:0511a17_0": "爾時摩訶迦葉白佛言：「世尊！",
    "T11n0310_089:0511a17_1": "妙花如來壽命幾時？」",
    "T11n0310_089:0511a18_2": "佛告迦葉：「妙花如來壽命八劫。",
    "T11n0310_089:0511a18_3": "迦葉！",
    "T11n0310_089:0511a19_4": "妙花如來般涅槃後，正法住世滿足一劫。",
    "T11n0310_089:0511a20_5": "一切諸天供養舍利，無在家人。",
    "T11n0310_089:0511a20_6": "迦葉！",
    "T11n0310_089:0511a20_7": "時二比丘少欲知足，不供舍利不禮佛塔。",
    "T11n0310_089:0511a21_8": "迦葉！",
    "T11n0310_089:0511a22_0": "爾時諸天、新學比丘百千大眾各相謂言：『此二比丘邪見，不信於佛舍利，不興供養、不禮佛塔。』",
    "T11n0310_089:0511a24_1": "迦葉！",
    "T11n0310_089:0511a24_2": "爾時諸天及諸比丘百千大眾說此語時，達摩、善法二比丘問眾人言：『於汝意云何？",
    "T11n0310_089:0511a26_3": "云何供養是真供養如來？",
    "T11n0310_089:0511a26_4": "以何事故，如來舍利而得供養？』",
    "T11n0310_089:0511a27_5": "諸比丘言：『修戒、定、智慧、解脫、解脫知見故，舍利得供養。』",
    "T11n0310_089:0511a28_6": "二比丘言：『修戒、定、慧、解脫、解脫知見，是真供養；非供舍利。』",
    "T11n0310_089:0511b01_7": "諸比丘言：『如是如是，如汝所言。",
    "T11n0310_089:0511b01_8": "云何戒相？",
    "T11n0310_089:0511b02_9": "禪定、智慧、解脫、解脫知見，復何等相？』",
    "T11n0310_089:0511b02_10": "達摩、善法二比丘言：『無作相是戒相，乃至解脫知見無作相是知見相。』",
    "T11n0310_089:0511b04_11": "迦葉！",
    "T11n0310_089:0511b04_12": "時二比丘語眾人言：『於意云何？",
    "T11n0310_089:0511b05_13": "無作能供養無作不？』",
    "T11n0310_089:0511b05_14": "諸比丘言：『不也。』",
    "T11n0310_089:0511b06_15": "達摩、善法二比丘言：『真供養者，無佛想、無見佛，何況供養。",
    "T11n0310_089:0511b07_16": "若供養佛，當供養自身。』",
    "T11n0310_089:0511b08_17": "諸比丘言：『云何供養自身？』",
    "T11n0310_089:0511b08_18": "二比丘言：『應如如來、應、正遍知供養自身，一切眾生之所供養。",
    "T11n0310_089:0511b10_19": "如佛所學，應如是學。",
    "T11n0310_089:0511b10_20": "護持禁戒集諸善法，思惟諸法莫取法相。",
    "T11n0310_089:0511b11_21": "若能如是自供養者，當得天人之所供養。",
    "T11n0310_089:0511b12_22": "若欲供養佛舍利者，當自供養。",
    "T11n0310_089:0511b13_23": "如佛如來具諸功德，舍利得供養。",
    "T11n0310_089:0511b14_0": "若能成就如是功德，名供養佛。",
    "T11n0310_089:0511b14_1": "不起想相，名供養佛。",
    "T11n0310_089:0511b15_2": "若多若少不生分別，名供養佛。",
    "T11n0310_089:0511b15_3": "非後世去、非今世來，非彼岸，非常非斷、非取非捨，是則名曰供養如來。",
    "T11n0310_089:0511b17_4": "非增非減、非生非滅、非盡非不盡，是則名曰供養如來。",
    "T11n0310_089:0511b18_5": "非心非心數法、非憶想、非我非取非受、非諍論非不諍論、非毀非讚、非二非入，是則名曰供養如來。",
    "T11n0310_089:0511b21_6": "亦非有為亦非無為，是則名曰供養如來。",
    "T11n0310_089:0511b22_7": "身無所作、口無所作、意無所作，於身口意求不可得，是則名曰供養如來。",
    "T11n0310_089:0511b23_8": "無過去想，未來現在想不可得，無依無著、無所求想亦不分別，是則名曰供養如來。",
    "T11n0310_089:0511b25_9": "無佛想、無法想、無僧想，無人、無自、無他想，是則名曰供養如來。",
    "T11n0310_089:0511b27_10": "真如來身無生無相，不可以生而修供養。",
    "T11n0310_089:0511b28_11": "真如來身名無作相，不以作相而修供養。",
    "T11n0310_089:0511b29_12": "真如來身名無二相，不應二相而修供養。",
    "T11n0310_089:0511c01_13": "真如來身名無漏相，不以有漏而修供養。",
    "T11n0310_089:0511c02_14": "真如來身名曰空相，不以身見命見、斷見常見、我見我所見、有見無見供養如來。",
    "T11n0310_089:0511c04_15": "真如來身名無相相，不可以相而修供養。",
    "T11n0310_089:0511c05_16": "真如來身名無願相，不可以願而修供養。",
    "T11n0310_089:0511c06_0": "真如來身名無有相，不可以有而修供養。",
    "T11n0310_089:0511c06_1": "真如來身名不動相，不可動相而修供養。",
    "T11n0310_089:0511c07_2": "真如來身名無行相，不可以行而修供養。",
    "T11n0310_089:0511c08_3": "真如來身名離貪相，不可以貪而修供養。",
    "T11n0310_089:0511c09_4": "真如來身名離瞋相，不可以瞋而修供養。",
    "T11n0310_089:0511c10_5": "真如來身名離癡相，不可以癡而修供養。",
    "T11n0310_089:0511c11_6": "真如來身具戒、定、慧、解脫、解脫知見，不可以破戒亂心愚癡而修供養。",
    "T11n0310_089:0511c13_7": "真如來身慈悲喜捨，不可以瞋心惱心妬心散心而修供養。",
    "T11n0310_089:0511c14_8": "真如來身具施、持戒、忍辱、精進、禪定、智慧，不可以慳破戒瞋恚懈怠亂癡而修供養。』",
    "T11n0310_089:0511c16_9": "迦葉！",
    "T11n0310_089:0511c16_10": "達摩、善法於大眾中說此法時，四百二十萬眾生得無生法忍，八萬四千眾生得清淨智阿那含果，二百三十萬眾生發阿耨多羅三藐三菩提心。",
    "T11n0310_089:0511c20_0": "「迦葉！",
    "T11n0310_089:0511c20_1": "汝觀達摩、善法二比丘等如是淨心。",
    "T11n0310_089:0511c20_2": "迦葉！",
    "T11n0310_089:0511c21_3": "汝應學彼正士甚深之忍及巧方便。",
    "T11n0310_089:0511c21_4": "迦葉！",
    "T11n0310_089:0511c22_0": "彼二比丘於大眾中說此法時！",
    "T11n0310_089:0511c22_1": "諸比丘聞此法已皆住深忍！",
    "T11n0310_089:0511c23_2": "悉行少欲知足之行！",
    "T11n0310_089:0511c23_3": "不供養舍利及佛塔廟。",
    "T11n0310_089:0511c24_4": "何以故？",
    "T11n0310_089:0511c24_5": "彼諸比丘悉樂深法。",
    "T11n0310_089:0511c25_6": "迦葉！",
    "T11n0310_089:0511c25_7": "彼七日後，一切佛塔悉皆隱沒，及諸舍利所在器中亦悉隱沒。",
    "T11n0310_089:0511c26_8": "迦葉！",
    "T11n0310_089:0511c26_9": "汝應如是學彼正士甚深之忍。」",
    "T11n0310_089:0511c27_10": "佛告迦葉：「當知末世後五百歲，有諸菩薩及諸比丘，不修身不修心、不修戒不修慧，為活命故，供養佛塔及佛舍利，不為涅槃不為離欲而修供養，自犯禁戒愚癡無智，如來舍利具戒、定、慧、解脫、解脫知見之所勳修，為活命故供養尊重。",
    "T11n0310_089:0512a03_11": "具貪瞋癡，於佛如來、應、正遍知離貪瞋癡所有舍利，為活命故而興供養，自身具足慳貪嫉妬瞋恚懈怠亂心愚癡，若大施主正住一心，為活命故化令供養如來舍利。",
    "T11n0310_089:0512a07_12": "迦葉！",
    "T11n0310_089:0512a07_13": "我為教化初始發心諸善男子善女人等，以神通力留此舍利，令供養者受人天樂、為未來因乃至涅槃。",
    "T11n0310_089:0512a10_14": "彼愚癡人於我法中雖得出家，不解我法，捨出家行而但供養塔廟舍利，為自活故、為得衣鉢、為利養故、為名聞故，為此事故供養舍利。",
    "T11n0310_089:0512a13_15": "何等名為比丘之業？",
    "T11n0310_089:0512a13_16": "迦葉！",
    "T11n0310_089:0512a14_0": "如上所說沙門之業則有二種：一者修禪，二者習誦。",
    "T11n0310_089:0512a15_1": "如是說者，為入道故非究竟說。",
    "T11n0310_089:0512a15_2": "迦葉！",
    "T11n0310_089:0512a16_3": "若有作業能盡業者，名沙門業。",
    "T11n0310_089:0512a16_4": "無作無誦無禪、無作無無作、無念無不念、無盡無生、證三脫門不住三界、無來無去，是沙門業。",
    "T11n0310_089:0512a19_5": "彼眾生等離斯正業更習餘業。",
    "T11n0310_089:0512a19_6": "彼福業者為化在家人，如是在家順如來教，當得阿那含果。",
    "T11n0310_089:0512a21_7": "彼愚人輩於我法中而行出家，尚不修行隨順之法，況復能得。",
    "T11n0310_089:0512a22_8": "若有得者，無有是處。",
    "T11n0310_089:0512a23_9": "「迦葉！",
    "T11n0310_089:0512a23_10": "於當來世後五百歲有相似沙門，衣服形貌似像沙門，戒不相似、定不相似、慧不相似。",
    "T11n0310_089:0512a25_11": "迦葉！",
    "T11n0310_089:0512a25_12": "譬如有人善知醫方及諸呪術，即以呪術呪一袈裟與人令著，彼見生貪即便著之。",
    "T11n0310_089:0512a27_13": "若至七日若至八日，其身熾然猶如火聚。",
    "T11n0310_089:0512a28_14": "如彼呪已取之與人，彼人見已便生貪著；比丘亦爾，見好衣服受取而著，若至七日若至八日，若在舍內、若在巷中、若在林中，彼所著衣熾然如火燒人善根。",
    "T11n0310_089:0512b02_15": "迦葉！",
    "T11n0310_089:0512b03_16": "於汝意云何？",
    "T11n0310_089:0512b03_17": "彼著袈裟有利益不？」",
    "T11n0310_089:0512b03_18": "迦葉白佛言：「世尊！",
    "T11n0310_089:0512b04_19": "無所益也。」",
    "T11n0310_089:0512b04_20": "佛告迦葉：「如是如是。",
    "T11n0310_089:0512b05_21": "我袈裟者，戒、定、智慧、解脫、解脫知見，無量阿僧祇善根所集。",
    "T11n0310_089:0512b06_22": "迦葉！",
    "T11n0310_089:0512b06_23": "於當來世有愚癡人，著聖人衣似像沙門，入於村邑中。",
    "T11n0310_089:0512b07_24": "有信心婆羅門長者居士，見被法服謂為沙門，皆共尊重供養讚歎。",
    "T11n0310_089:0512b09_25": "彼愚癡人因袈裟故而得供養便生歡喜，身壞命終墮於地獄。",
    "T11n0310_089:0512b10_26": "生地獄已，大熱鐵鍱以為衣服，吞噉鐵丸、飲洋沸鐵、坐熱鐵床。",
    "T11n0310_089:0512b12_27": "迦葉！",
    "T11n0310_089:0512b12_28": "汝觀袈裟威德如是。",
    "T11n0310_089:0512b12_29": "彼愚癡人著於袈裟，受樂放逸自作惡業，身壞命終墮於地獄。",
    "T11n0310_089:0512b14_30": "迦葉！",
    "T11n0310_089:0512b14_31": "我常說言，寧以燒熱鐵鍱為衣，不以破戒之身而著袈裟。",
    "T11n0310_089:0512b15_32": "寧吞熱鐵，不以破戒之身食人信施。",
    "T11n0310_089:0512b16_33": "迦葉！",
    "T11n0310_089:0512b16_34": "汝觀破戒之人食他信施有如是過，是故汝等應當修學清淨戒法。",
    "T11n0310_089:0512b18_35": "迦葉！",
    "T11n0310_089:0512b18_36": "於汝意云何？",
    "T11n0310_089:0512b18_37": "若天、若龍、若夜叉、若乾闥婆、若阿修羅、若迦樓羅、若緊那羅、若摩睺羅伽、若人若非人，能作如來色身像不？」",
    "T11n0310_089:0512b21_38": "迦葉白佛言：「不也。",
    "T11n0310_089:0512b21_39": "世尊！",
    "T11n0310_089:0512b21_40": "如來色像不可思議，無色像故。",
    "T11n0310_089:0512b22_41": "是故此等皆不能作。」",
    "T11n0310_089:0512b23_42": "佛告迦葉：「於當來世後五百歲有諸比丘，不修身、不修心、不修戒、不修慧，若於疊上牆壁之下造如來像因之自活，以此業故自高慢人。」",
    "T11n0310_089:0512b26_43": "爾時摩訶迦葉白佛言：「世尊！",
    "T11n0310_089:0512b26_44": "波斯匿王造如來像得福多不？」",
    "T11n0310_089:0512b27_45": "佛言：「迦葉！",
    "T11n0310_089:0512b27_46": "得福甚多。",
    "T11n0310_089:0512b28_47": "波斯匿王造如來像、施無價衣，不求衣服飯食之報。",
    "T11n0310_089:0512b29_48": "迦葉！",
    "T11n0310_089:0512b29_49": "彼愚癡人為活命故造立形像。",
    "T11n0310_089:0512c01_50": "迦葉！",
    "T11n0310_089:0512c01_51": "若賣畜生猶尚不善，況彼癡人作如來像，於白衣前而衒賣之以自活命。",
    "T11n0310_089:0512c03_52": "迦葉！",
    "T11n0310_089:0512c03_53": "譬如有人幼小無知，捨棄甘露而飲毒藥。",
    "T11n0310_089:0512c04_54": "迦葉！",
    "T11n0310_089:0512c04_55": "彼愚癡人亦復如是，造如來像為資生故而便賣之，是名為毒。",
    "T11n0310_089:0512c05_56": "迦葉！",
    "T11n0310_089:0512c05_57": "所言毒者，於正法中貪是其毒。",
    "T11n0310_089:0512c06_58": "迦葉！",
    "T11n0310_089:0512c06_59": "彼愚癡人以貪心故而起瞋恚，遞相鬪諍、互相誹謗，各言我行供養，因彼諍論墮於地獄。",
    "T11n0310_089:0512c08_60": "迦葉！",
    "T11n0310_089:0512c08_61": "譬如有人無巧方便入敵戰時，所持刀劍而反自傷。",
    "T11n0310_089:0512c10_62": "迦葉！",
    "T11n0310_089:0512c10_63": "愚癡之人亦復如是，無方便故因於法故而墮地獄。",
    "T11n0310_089:0512c11_64": "迦葉！",
    "T11n0310_089:0512c11_65": "若有善男子善女人以七寶造如來塔，莊嚴成就，一一寶塔高廣嚴好如須彌山，遍滿恒沙諸佛世界，譬如甘蔗竹葦。",
    "T11n0310_089:0512c14_66": "迦葉！",
    "T11n0310_089:0512c14_67": "於汝意云何？",
    "T11n0310_089:0512c14_68": "彼善男子善女人得福多不？」",
    "T11n0310_089:0512c15_69": "迦葉白佛言：「世尊！",
    "T11n0310_089:0512c15_70": "造如來像如四指者，得福無量。",
    "T11n0310_089:0512c16_71": "況復造像如須彌山，所得功德不可思議。」",
    "T11n0310_089:0512c17_72": "佛告迦葉：「若有菩薩內觀佛身得深法忍，功德勝彼無量無邊。",
    "T11n0310_089:0512c19_73": "迦葉！",
    "T11n0310_089:0512c19_74": "若復有人住於淨戒，以四句偈為他人說解其義趣，所得福德無量無邊。",
    "T11n0310_089:0512c20_75": "迦葉！",
    "T11n0310_089:0512c21_0": "云何觀於如來之身？",
    "T11n0310_089:0512c21_1": "迦葉！",
    "T11n0310_089:0512c21_2": "若菩薩欲觀如來者，當學大精進菩薩。",
    "T11n0310_089:0512c22_3": "迦葉！",
    "T11n0310_089:0512c22_4": "乃往古昔無數阿僧祇劫，有佛世尊，號曰光明如來、應供、正遍知、明行足、善逝、世間解、無上士、可化丈夫調御師、天人師、佛、婆伽婆。",
    "T11n0310_089:0512c25_5": "迦葉！",
    "T11n0310_089:0512c25_6": "光明如來般涅槃後，有一菩薩名大精進，婆羅門種，端正無比。",
    "T11n0310_089:0512c27_7": "迦葉！",
    "T11n0310_089:0512c27_8": "光明如來正法之中，有諸比丘少欲知足住如法行。",
    "T11n0310_089:0512c28_9": "迦葉！",
    "T11n0310_089:0512c28_10": "彼諸比丘皆悉造立如來形像。",
    "T11n0310_089:0512c29_11": "爾時有一比丘於白疊上畫如來像，眾彩莊嚴悉皆具足，持至大精進菩薩所。",
    "T11n0310_089:0513a02_12": "爾時大精進菩薩見此畫像，心大歡喜作如是言：『如來形像妙好乃爾，況復如來正遍知身。",
    "T11n0310_089:0513a04_13": "願我來世得成如是妙色之身。』",
    "T11n0310_089:0513a04_14": "爾時大精進菩薩作如是念：『我今不能住在居家。",
    "T11n0310_089:0513a06_0": "若在家者，不能成就如是之身。』",
    "T11n0310_089:0513a06_1": "迦葉！",
    "T11n0310_089:0513a06_2": "爾時大精進菩薩年始十六諸根具足，至父母所頭面敬禮，白父母言：『我今欲於如來正法出家學道，願為隨喜。』",
    "T11n0310_089:0513a09_3": "父母答言：『莫作是說。",
    "T11n0310_089:0513a09_4": "何以故？",
    "T11n0310_089:0513a10_5": "我今年老唯汝一子，汝若出家我等當死。』",
    "T11n0310_089:0513a11_0": "大精進言：『我當方便令父母存，我得出家。』",
    "T11n0310_089:0513a11_1": "父母問言：『欲作何業？』",
    "T11n0310_089:0513a12_2": "子白父母：『我從今日不食諸味、不昇床坐、不食蘇油、不飲漿水，若善若惡口不言說，乃至得出家。』",
    "T11n0310_089:0513a14_3": "迦葉！",
    "T11n0310_089:0513a14_4": "大精進菩薩如是誓已默然而住，如是默然一日不食。",
    "T11n0310_089:0513a16_5": "爾時父母誦諸呪術、持百味食而授與之，亦不肯食、亦不言說。",
    "T11n0310_089:0513a17_6": "迦葉！",
    "T11n0310_089:0513a17_7": "大精進菩薩如是默然過第二日。",
    "T11n0310_089:0513a18_8": "爾時父母與母知識五百人等，持百味食來至其所，誦諸呪術望其飡設；尚不顧視，況復食之。",
    "T11n0310_089:0513a20_9": "迦葉！",
    "T11n0310_089:0513a20_10": "時大精進於第三日，父親五百，持種種食勸之令食，亦復如是默然不語，不飲不食亦不顧視。",
    "T11n0310_089:0513a23_11": "於第四日，五百同友持百味食誦諸呪術令從己志。",
    "T11n0310_089:0513a24_12": "時大精進默然而住。",
    "T11n0310_089:0513a24_13": "於第五日，爾時父母悉出寶藏金銀琉璃種種寶物，及諸婇女八萬四千上妙嚴飾，將至其所。",
    "T11n0310_089:0513a26_14": "父親母親及其同友各五百人，勸大精進作如是言：『汝當在家，以此財寶布施自恣作福，與諸婇女共相娛樂。』",
    "T11n0310_089:0513a29_15": "時大精進於大眾中默然而住曾不瞻眄。",
    "T11n0310_089:0513b01_16": "於第六日，斷諸憶想不起食念，但念如來、應、正遍知。",
    "T11n0310_089:0513b02_17": "迦葉！",
    "T11n0310_089:0513b02_18": "爾時父母及其知識、八萬四千諸妙婇女，同時悲泣禮大精進。",
    "T11n0310_089:0513b04_19": "時大精進亦不顧視。",
    "T11n0310_089:0513b04_20": "迦葉！",
    "T11n0310_089:0513b04_21": "爾時大精進菩薩所住之處有一宅神，於虛空中現大神力而說頌曰：「『精進心堅固，　　難動如須彌，　　不捨出家心，　　為得菩提故。",
    "T11n0310_089:0513b09_0": "　　大地可傾動，　　火可在水居，　　如是等可轉，　　菩薩不可動。",
    "T11n0310_089:0513b11_0": "　　汝等莫勤苦，　　而作不善業，　　眾生無慧眼，　　久遠處生死。",
    "T11n0310_089:0513b13_0": "　　為利諸群生，　　是故求菩提，　　其心樂出離，　　必成無上道。",
    "T11n0310_089:0513b15_0": "　　不為世間報，　　而行菩薩道，　　願成大覺智，　　救濟苦眾生。",
    "T11n0310_089:0513b17_0": "　　三千大千界，　　珍寶滿其中，　　及諸上妙土，　　其心不貪著。",
    "T11n0310_089:0513b19_0": "　　汝等愚癡心，　　所作不善業，　　汝當自悔過，　　菩薩不處俗。』",
    "T11n0310_089:0513b21_0": "「迦葉！",
    "T11n0310_089:0513b21_1": "時大精進菩薩父母、眷屬、知識及諸婇女，聞天神語悉皆悔過，告菩薩言：『隨意出家。",
    "T11n0310_089:0513b23_2": "汝當飲食，勿令殞絕。』",
    "T11n0310_089:0513b23_3": "迦葉！",
    "T11n0310_089:0513b23_4": "時大精進不食七日，光明暉悅顏色不變，唯心憶念正遍知身，一切諸天散花供養。",
    "T11n0310_089:0513b25_5": "時大精進過七日已，捨諸家業如棄涕唾。",
    "T11n0310_089:0513b26_6": "爾時父母、同友、知識及諸婇女八萬四千，皆悉悲泣隨而送之。",
    "T11n0310_089:0513b27_7": "爾時大精進菩薩持畫疊像，入於深山寂靜無人禽獸之間，開現畫像取草為坐，在畫像前結加趺坐，正身正念觀於如來。",
    "T11n0310_089:0513c01_8": "諦觀察已作如是念：『如來如是希有微妙，畫像尚爾端嚴微妙，況復如來正遍知身。』",
    "T11n0310_089:0513c03_9": "復作是念：『云何觀佛？』",
    "T11n0310_089:0513c04_10": "爾時林神知彼菩薩心之所念，白菩薩言：『善男子！",
    "T11n0310_089:0513c05_11": "汝如是念云何觀佛？",
    "T11n0310_089:0513c05_12": "若欲觀佛當觀畫像，觀此畫像不異如來，是名觀佛。",
    "T11n0310_089:0513c07_0": "如是觀者名為善觀。』",
    "T11n0310_089:0513c07_1": "時大精進作如是念：『我今云何觀此畫像與如來等？』",
    "T11n0310_089:0513c08_2": "復作是念：『如來像者非覺非知，一切諸法亦復如是非覺非知。",
    "T11n0310_089:0513c10_3": "如是像者但有名字，一切諸法亦復如是但有名字，如是名字自性空寂無所有。",
    "T11n0310_089:0513c11_4": "如來之身其相如是。",
    "T11n0310_089:0513c12_5": "如此畫像，非證、非得、非果，非證者、非得者、非得果者。",
    "T11n0310_089:0513c13_6": "非住者、非去非來、非生非滅、非垢非淨、非色非非色、非貪盡、非瞋盡、非癡盡、非陰界入、非初非中非後。",
    "T11n0310_089:0513c16_7": "一切諸法亦復如是，如來身相亦復如是。",
    "T11n0310_089:0513c17_0": "如此畫像非覺非作，一切諸法亦復如是，如來身相亦復如是。",
    "T11n0310_089:0513c18_1": "如此畫像，非見非聞非嗅非甞非觸非知、非出息非入息，一切諸法亦復如是無有知者。",
    "T11n0310_089:0513c20_2": "如此畫像非欲界攝、非色無色界攝，一切諸法亦復如是。",
    "T11n0310_089:0513c21_3": "如此畫像非初非中非後、非此非彼、非行非非行、非取非捨、非作非誦、非實非虛、非生死非涅槃，一切諸法亦復如是，如來身相亦復如是。』",
    "T11n0310_089:0513c24_4": "菩薩如是觀如來身，結加趺坐經於日夜，成就五通，具足無量，得無礙辯、得普光三昧，具大光明。",
    "T11n0310_089:0513c27_5": "成就天眼過於人眼，以此天眼見於東方阿僧祇佛。",
    "T11n0310_089:0513c28_6": "得淨天耳，諸佛世尊所說之法悉能聽受。",
    "T11n0310_089:0513c29_7": "天耳淨故，一一諸佛所說之法，聽聞受持不相障礙。",
    "T11n0310_089:0514a01_8": "迦葉！",
    "T11n0310_089:0514a01_9": "時大精進勤行精進滿足七日，以智為食不食世供，一切諸天散花供養。",
    "T11n0310_089:0514a03_10": "迦葉，時大精進不被袈裟亦不見佛，不受禁戒，心但憶念學薩婆若。",
    "T11n0310_089:0514a05_11": "迦葉！",
    "T11n0310_089:0514a05_12": "菩薩應如是觀如來身，非觀非非觀。",
    "T11n0310_089:0514a06_13": "迦葉！",
    "T11n0310_089:0514a06_14": "菩薩應如是觀如來畫像，如大精進菩薩摩訶薩觀如來像，如是觀已成大智慧，以此智慧悉見十方阿僧祇佛，聞佛說法。",
    "T11n0310_089:0514a09_15": "迦葉！",
    "T11n0310_089:0514a09_16": "爾時大精進菩薩從山而出，來至村落為人說法，一會說法二萬眾生住阿耨多羅三藐三菩提，無量阿僧祇眾生住於聲聞緣覺功德，父母親屬皆住不退阿耨多羅三藐三菩提。",
    "T11n0310_089:0514a13_17": "迦葉！",
    "T11n0310_089:0514a13_18": "莫作異念。",
    "T11n0310_089:0514a13_19": "爾時大精進菩薩摩訶薩者，豈異人乎？",
    "T11n0310_089:0514a14_20": "我身是也。",
    "T11n0310_089:0514a14_21": "迦葉？",
    "T11n0310_089:0514a15_22": "是故菩薩摩訶薩應學大精進菩薩摩訶薩，亦應學餘諸大菩薩。",
    "T11n0310_089:0514a16_23": "迦葉，當來末世後五百歲，有求菩薩諸善男子，無方便心、多諸貪著，於牆壁下畫如來像而求利養。",
    "T11n0310_089:0514a18_24": "彼作是說：『我獨供養，人無供養。』",
    "T11n0310_089:0514a19_25": "以修少善自高慢人，因此供養以自活命。",
    "T11n0310_089:0514a20_26": "迦葉！",
    "T11n0310_089:0514a20_27": "彼時眾生不修三昧、不誦正典，但作此業。",
    "T11n0310_089:0514a21_28": "因此業故，於施主邊獲得衣服飲食臥具湯藥，以自活命。",
    "T11n0310_089:0514a23_29": "迦葉！",
    "T11n0310_089:0514a23_30": "汝觀彼破戒菩薩，住不淨戒自稱多聞。",
    "T11n0310_089:0514a24_31": "迦葉！",
    "T11n0310_089:0514a24_32": "彼破戒人不誦經典，供養形像因而自活。」",
    "T11n0310_089:0514a25_33": "爾時摩訶迦葉白佛言：「世尊！",
    "T11n0310_089:0514a25_34": "希有世尊！",
    "T11n0310_089:0514a26_35": "希有善逝！",
    "T11n0310_089:0514a26_36": "世尊廣說愚癡凡夫諂曲之失。",
    "T11n0310_089:0514a27_37": "世尊！",
    "T11n0310_089:0514a27_38": "若有善男子善女人聞如是說，何有不住清淨之戒？",
    "T11n0310_089:0514a28_39": "世尊！",
    "T11n0310_089:0514a28_40": "願於未來此法久住，令彼善男子善女人聞已慚愧，如來知我、如來覺我。",
    "T11n0310_089:0514b01_41": "所作邪法，永令休息。」",
    "T11n0310_089:0514b01_42": "爾時世尊告摩訶迦葉：「如來所說為善男子，聞我此法修行離惡，我為此人說如是法。」",
    "T11n0310_089:0514b03_43": "爾時世尊說此經已，摩訶迦葉、彌帝隷菩薩、文殊師利童子，一切世間天、人、阿修羅、乾闥婆等，聞佛所說，皆大歡喜。",
    "T11n0310_089:0514b07_0": "大寶積經卷第八十九"
}