{
    "T22n1421_029:0185b02_0": "五分律卷第二十九(彌沙塞)",
    "T22n1421_029:0185b04_0": "宋罽賓三藏佛陀什",
    "T22n1421_029:0185b05_0": "共竺道生等譯",
    "T22n1421_029:0185b06_0": "第五分之八比丘尼法",
    "T22n1421_029:0185b07_0": "爾時世尊還歸舍夷，未至迦維羅衛城，止尼拘類樹下。",
    "T22n1421_029:0185b08_1": "淨飯王出迎，遙見世尊容顏殊特，猶若金山，前禮佛足，而說偈言：「生時相師記，　　我聞致初敬，　樹傾時稽首，　　道成今三禮。」",
    "T22n1421_029:0185b12_0": "說此偈已，却坐一面。",
    "T22n1421_029:0185b12_1": "佛為說種種妙法，乃至見法得果。",
    "T22n1421_029:0185b13_2": "從坐起，偏袒右肩，[跍*月]跪合掌，白佛言：「世尊！",
    "T22n1421_029:0185b14_3": "願與我出家受具足戒。」",
    "T22n1421_029:0185b14_4": "佛即觀之，見王出家更無所得，便白王言：「莫放逸！",
    "T22n1421_029:0185b15_5": "次第自當得此妙法。」",
    "T22n1421_029:0185b16_6": "於是求受三歸五戒。",
    "T22n1421_029:0185b16_7": "受五戒已，佛更為說種種妙法，示教利喜，還歸所住。",
    "T22n1421_029:0185b18_0": "王歸宮已，庭中三唱：「若欲於如來正法律中出家者聽。」",
    "T22n1421_029:0185b19_1": "時摩訶波闍波提瞿曇彌聞王此唱，即與五百釋女前後圍繞，持二新衣出到佛所，頭面禮足，白佛言：「世尊！",
    "T22n1421_029:0185b21_2": "我自織此衣，今以奉上，願垂納受！」",
    "T22n1421_029:0185b22_3": "佛言：「可以施僧，得大果報！」",
    "T22n1421_029:0185b23_4": "復如上白，佛言：「可以施僧，我在僧數。」",
    "T22n1421_029:0185b23_5": "復如上白，佛言：「我受一，以一施僧。」",
    "T22n1421_029:0185b24_6": "然後受教，施佛及僧。",
    "T22n1421_029:0185b25_7": "瞿曇彌復白佛言：「願聽女人於佛正法出家受具足戒！」",
    "T22n1421_029:0185b26_8": "佛言：「止，止，莫作是語！",
    "T22n1421_029:0185b26_9": "所以者何？",
    "T22n1421_029:0185b27_10": "往古諸佛皆不聽女人出家。",
    "T22n1421_029:0185b27_11": "諸女人輩自依於佛，在家剃頭著袈裟衣，勤行精進，得獲道果。",
    "T22n1421_029:0185b29_12": "未來諸佛，亦復如是。",
    "T22n1421_029:0185b29_13": "我今聽汝以此為法！」",
    "T22n1421_029:0185c01_14": "瞿曇彌如上三請，佛亦如上三不應許。",
    "T22n1421_029:0185c02_15": "於是瞿曇彌便大啼哭，禮足而退。",
    "T22n1421_029:0185c03_0": "佛從迦維羅衛與大比丘眾千二百五十人俱，遊行人間。",
    "T22n1421_029:0185c04_1": "瞿曇彌與五百釋女自共剃頭，著袈裟衣，啼泣隨後，恒於世尊宿處而宿。",
    "T22n1421_029:0185c06_0": "佛漸遊行到舍衛城，住於祇洹，瞿曇彌及五百釋女泣涕在門。",
    "T22n1421_029:0185c07_1": "阿難晨出見其如此，即問其故，答言：「大德！",
    "T22n1421_029:0185c08_2": "世尊不聽女人出家受具足戒，我等是以自悲悼耳！",
    "T22n1421_029:0185c09_3": "願為啟白，令得從志！」",
    "T22n1421_029:0185c10_0": "阿難即還，頭面禮足，具以白佛。",
    "T22n1421_029:0185c10_1": "佛止阿難亦如上說。",
    "T22n1421_029:0185c11_2": "阿難復白佛言：「佛生少日，母便命終。",
    "T22n1421_029:0185c12_0": "瞿曇彌乳養世尊，至于長大，有此大恩如何不報？」",
    "T22n1421_029:0185c13_1": "佛言：「我於瞿曇彌亦有大恩，其依我故，識佛法僧，而生敬信。",
    "T22n1421_029:0185c14_2": "若人依善知識，識佛法僧生信敬者，於彼人所，若以衣食醫藥盡壽供養，所不能報！」",
    "T22n1421_029:0185c16_3": "阿難復白佛言：「若女人出家受具足戒，能得沙門四道果不？」",
    "T22n1421_029:0185c17_4": "佛言：「能得！」",
    "T22n1421_029:0185c18_5": "阿難言：「若得四道，世尊！",
    "T22n1421_029:0185c18_6": "何為不聽出家受具足戒？」",
    "T22n1421_029:0185c19_7": "佛言：「今聽瞿曇彌受八不可越法，便是出家得具足戒。",
    "T22n1421_029:0185c20_8": "何謂八？",
    "T22n1421_029:0185c20_9": "比丘尼半月應從比丘眾乞教誡人；比丘尼不應於無比丘處夏安居；比丘尼自恣時，應從比丘眾請三事見聞疑罪；式叉摩那學二歲戒已，應在二部僧中受具足戒；比丘尼不得罵比丘，不得於白衣家說比丘破戒、破威儀、破見；比丘尼不得舉比丘罪，而比丘得呵比丘尼；比丘尼犯麁惡罪，應在二部僧中半月行摩那埵，半月行摩那埵已，應各二十僧中求出罪；比丘尼雖受戒百歲，故應禮拜、起迎新受戒比丘。」",
    "T22n1421_029:0186a01_0": "阿難受教，即出語瞿曇彌：「汝諦聽！",
    "T22n1421_029:0186a01_1": "我說佛所教。」",
    "T22n1421_029:0186a02_2": "瞿曇彌更整衣服，遙禮佛足，長跪合掌，一心而聽，阿難具說如上，瞿曇彌言：「猶如年少男女淨潔，自喜沐浴身體，著新淨衣。",
    "T22n1421_029:0186a04_3": "有人惠與瞻婆花鬘、婆師華鬘、優鉢羅華鬘、阿提目多伽花鬘，其人歡喜，兩手棒取舉著頭上。",
    "T22n1421_029:0186a07_0": "我今頂受世尊法教，亦復如是。」",
    "T22n1421_029:0186a07_1": "復白阿難：「願更為我入白世尊云，我已頂受八法！",
    "T22n1421_029:0186a08_2": "於八法中，欲乞一願，願聽比丘尼隨大小禮比丘！",
    "T22n1421_029:0186a09_3": "如何百歲比丘尼禮新受戒比丘？」",
    "T22n1421_029:0186a10_4": "阿難復為白佛，佛告阿難：「若我聽比丘尼隨大小禮比丘者，無有是處。",
    "T22n1421_029:0186a12_5": "女人有五礙：不得作天帝釋、魔天王、梵天王、轉輪聖王、三界法王。",
    "T22n1421_029:0186a13_6": "若不聽女人出家受具足戒，佛之正法住世千歲；今聽出家，則減五百年。",
    "T22n1421_029:0186a15_7": "猶如人家多女少男，當知其家衰滅不久。」",
    "T22n1421_029:0186a16_8": "又告阿難：「若女人不於我法出家受具足戒，我般泥洹後諸優婆塞、優婆夷，當持四供，隨比丘後，白言：『大德！",
    "T22n1421_029:0186a18_9": "憐愍我故，受我供養。』",
    "T22n1421_029:0186a19_10": "若出門見，便當牽臂言：『大德於我有恩，乞暫過坐，使我獲安！』",
    "T22n1421_029:0186a20_11": "若道路相逢，皆當解髮，拂比丘足，布令蹈上。",
    "T22n1421_029:0186a21_12": "今聽出家，此事殆盡！」",
    "T22n1421_029:0186a22_13": "阿難聞已，悲恨流淚，白佛言：「世尊！",
    "T22n1421_029:0186a22_14": "我先不聞，不知此法，求聽女人出家受具足戒。",
    "T22n1421_029:0186a23_15": "若我先知，豈當三請？」",
    "T22n1421_029:0186a24_16": "佛告阿難：「勿復啼泣！",
    "T22n1421_029:0186a24_17": "魔蔽汝心，是故爾耳！",
    "T22n1421_029:0186a25_18": "今聽女人出家受具足戒，當應隨順我之所制，不得有違；我所不制，不得妄制！」",
    "T22n1421_029:0186a27_19": "阿難即出，具以佛教語瞿曇彌。",
    "T22n1421_029:0186a27_20": "瞿曇彌歡喜奉行，即成出家受具足戒。",
    "T22n1421_029:0186a28_21": "復白阿難：「此五百釋女，今當云何受具足戒？",
    "T22n1421_029:0186a29_22": "願更為白！」",
    "T22n1421_029:0186a29_23": "阿難即以白佛，佛言：「即聽波闍波提比丘尼為作和尚，在比丘十眾中，白四羯磨受具足戒。",
    "T22n1421_029:0186b03_0": "聽一時羯磨三人，不得至四。」",
    "T22n1421_029:0186b03_1": "既受戒已，摩訶波闍波提比丘尼，與五百比丘尼俱到佛所，頭面禮足，白佛言：「世尊！",
    "T22n1421_029:0186b05_2": "我等云何著衣？」",
    "T22n1421_029:0186b05_3": "佛言：「如比丘法。」",
    "T22n1421_029:0186b06_4": "又白：「云何食？」",
    "T22n1421_029:0186b06_5": "答言：「聽乞食。」",
    "T22n1421_029:0186b06_6": "又白：「云何布薩？」",
    "T22n1421_029:0186b07_7": "答言：「聽別布薩，半月從比丘僧乞教誡人。」",
    "T22n1421_029:0186b08_8": "又白：「云何結安居？」",
    "T22n1421_029:0186b08_9": "答言：「聽於屋下結三月安居。」",
    "T22n1421_029:0186b09_10": "又白：「云何自恣？」",
    "T22n1421_029:0186b09_11": "答言：「聽別自恣。",
    "T22n1421_029:0186b09_12": "往比丘僧中，請見聞疑罪。」",
    "T22n1421_029:0186b10_13": "又白：「云何受迦絺那衣？」",
    "T22n1421_029:0186b11_14": "答言：「聽白二羯磨四月日受。」",
    "T22n1421_029:0186b11_15": "又白：「云何畜皮革？」",
    "T22n1421_029:0186b12_16": "答言：「聽作行來革屣。」",
    "T22n1421_029:0186b12_17": "又白：「云何滅諍？」",
    "T22n1421_029:0186b13_18": "佛言：「聽以七滅諍法，滅四事諍。」",
    "T22n1421_029:0186b14_0": "爾時諸比丘尼不先授弟子二歲戒，便授大戒，愚癡無知，不能學戒。",
    "T22n1421_029:0186b15_1": "以是白佛，佛言：「不應爾，犯者突吉羅！",
    "T22n1421_029:0186b16_2": "應如是：先授二歲不得殺生、二歲不得偷盜、二歲不得婬、二歲不得妄語、二歲不得飲酒、二歲不得非時食。」",
    "T22n1421_029:0186b18_3": "時有一比丘尼媒嫁，犯僧伽婆尸沙。",
    "T22n1421_029:0186b19_4": "不知云何？",
    "T22n1421_029:0186b19_5": "以是白佛，佛以是事集二部僧，告諸比丘：「聽二部僧白四羯磨與彼比丘尼半月摩那埵。」",
    "T22n1421_029:0186b21_6": "彼比丘尼應到僧中，偏袒右肩，脫革屣，禮二部僧足，白言：「大德僧聽！",
    "T22n1421_029:0186b23_7": "我某甲比丘尼媒嫁，犯僧伽婆尸沙罪，今從僧乞半月摩那埵。",
    "T22n1421_029:0186b24_8": "願僧與我半月摩那埵！」",
    "T22n1421_029:0186b25_9": "如是三乞。",
    "T22n1421_029:0186b25_10": "應一比丘唱言：「大德僧聽！",
    "T22n1421_029:0186b26_11": "此某甲比丘尼媒嫁，犯僧伽婆尸沙罪，從僧乞半月摩那埵。",
    "T22n1421_029:0186b27_12": "僧今與半月摩那埵。",
    "T22n1421_029:0186b27_13": "若僧時到僧忍聽。",
    "T22n1421_029:0186b28_14": "白如是。」",
    "T22n1421_029:0186b28_15": "「大德僧聽！",
    "T22n1421_029:0186b28_16": "此某甲比丘尼媒嫁，犯僧伽婆尸沙罪，從僧乞半月摩那埵。",
    "T22n1421_029:0186c01_17": "僧今與半月摩那埵。",
    "T22n1421_029:0186c01_18": "誰諸長老忍，默然；不忍者，說。」",
    "T22n1421_029:0186c02_19": "如是三說。",
    "T22n1421_029:0186c02_20": "「僧已與某甲比丘尼半月摩那埵竟；僧忍，默然故。",
    "T22n1421_029:0186c03_21": "是事如是持。」",
    "T22n1421_029:0186c03_22": "僧既與行摩那埵，應晨起掃灑比丘尼住處諸房，泥治壁地，應有水處皆取令滿，諸有可作皆應作之；若客比丘尼來、比丘尼去，亦皆應白。",
    "T22n1421_029:0186c06_23": "又應將一比丘尼為伴至比丘住處，若有可作，皆應如上作之；若客比丘來、若比丘去，亦皆應白；日欲暮，還比丘尼住處。",
    "T22n1421_029:0186c09_24": "如是半月行已，於二部僧各二十人中，求出罪羯磨，如比丘法。",
    "T22n1421_029:0186c12_0": "時諸比丘尼不禮比丘，無人教誡，愚癡無知，不能學戒。",
    "T22n1421_029:0186c13_1": "以是白佛，佛呵責言：「我先說八不可越法，百歲比丘尼禮新受戒比丘。",
    "T22n1421_029:0186c14_2": "云何於今而不禮敬？」",
    "T22n1421_029:0186c15_3": "呵已，告諸比丘：「從今聽諸比丘隨次禮上座；諸比丘尼禮一切比丘，亦隨次自相禮；式叉摩那禮一切比丘、比丘尼，亦隨次自相禮；沙彌亦如是；沙彌尼禮一切比丘、比丘尼、式叉摩那、沙彌，亦隨次自相禮。」",
    "T22n1421_029:0186c19_4": "有比丘尼在高處禮下處比丘、或在比丘後、或於傍邊禮、或手捉足、或膝著地禮。",
    "T22n1421_029:0186c21_5": "以是白佛，佛言：「皆不應爾！",
    "T22n1421_029:0186c22_6": "聽比丘尼去比丘不近不遠，合掌低頭，作是言：『和南。』」",
    "T22n1421_029:0186c24_0": "時諸比丘尼髮長，佛言：「應求女人剃之。",
    "T22n1421_029:0186c24_1": "若無女人，聽使男子；但不得獨、不得令捉，有餘比丘尼伴為捉，然後使剃。」",
    "T22n1421_029:0186c26_2": "時諸比丘尼，從比丘尼受經，誦不能得。",
    "T22n1421_029:0186c27_3": "復有一比丘尼，從比丘尼受一波羅提木叉，多日不能得。",
    "T22n1421_029:0186c28_4": "後從比丘受即得。",
    "T22n1421_029:0186c29_5": "以是白佛，佛言：「聽比丘尼從比丘受經。",
    "T22n1421_029:0187a01_6": "若經中有麁惡語，聽書授；若不知書，聽隔障授；若無障隔，聽相背授。」",
    "T22n1421_029:0187a02_7": "有諸比丘尼與比丘共布薩，見比丘犯罪，便欲舉之。",
    "T22n1421_029:0187a03_8": "以是白佛，佛言：「比丘尼不得共比丘布薩。",
    "T22n1421_029:0187a04_9": "應半月請一比丘，令從比丘僧乞教誡人。」",
    "T22n1421_029:0187a05_10": "諸比丘不肯為乞，佛言：「聽比丘尼為作供養，鉢囊、漉水囊、腰繩、香油、前食、後食。」",
    "T22n1421_029:0187a07_11": "或未布薩為白、或已布薩乃白，佛言：「不應爾！",
    "T22n1421_029:0187a08_12": "應於唱說不來諸比丘欲清淨時，從坐起，在僧前立，白言：『大德僧聽！",
    "T22n1421_029:0187a10_13": "某精舍和合比丘尼僧，頂禮和合比丘僧足，乞教誡人。』」",
    "T22n1421_029:0187a11_14": "若僧先已差教誡人，上座應答：「從某甲比丘受。」",
    "T22n1421_029:0187a12_15": "若僧無所差人，有能說法者，應答：「往某甲比丘邊受。」",
    "T22n1421_029:0187a13_16": "若復無者，應答：「此無差教誡人，又無能說法者。",
    "T22n1421_029:0187a14_17": "汝等莫放逸！」",
    "T22n1421_029:0187a14_18": "諸比丘尼明日應來問：「乞教誡比丘竟，為白僧不？」",
    "T22n1421_029:0187a16_0": "此比丘應傳上座語，語之。",
    "T22n1421_029:0187a17_0": "有諸比丘尼，共比丘自恣。",
    "T22n1421_029:0187a17_1": "比丘尼欲往阿練若處就比丘自恣，道中遇賊、水、火，有命難、梵行難、衣鉢難；又更相待，稽留自恣。",
    "T22n1421_029:0187a19_2": "以是白佛，佛言：「比丘尼不得共比丘自恣，應別自恣，從比丘僧請見聞疑罪。」",
    "T22n1421_029:0187a21_3": "時聚落中無比丘，諸比丘尼往阿練若處請見聞疑罪，或道遠不達、或彼比丘不為和合，遂不得請。",
    "T22n1421_029:0187a23_4": "以是白佛，佛言：「聽阿練若處比丘為比丘尼來聚落自恣、為其和合。",
    "T22n1421_029:0187a25_5": "諸比丘尼應先集眾自恣，然後差比丘尼，就比丘僧請見聞疑罪。」",
    "T22n1421_029:0187a26_6": "至已，偏袒右肩，脫革屣，遙禮僧足。",
    "T22n1421_029:0187a27_7": "然後入僧中，合掌曲身，白言：「某精舍和合，比丘尼僧頂禮和合比丘僧足。",
    "T22n1421_029:0187a29_8": "我等比丘尼僧和合，請大德僧自恣說見聞疑罪。」",
    "T22n1421_029:0187b01_9": "如是三請。",
    "T22n1421_029:0187b02_0": "時諸比丘語波闍波提比丘尼言：「汝無和尚，不成出家受具足戒。」",
    "T22n1421_029:0187b03_1": "彼便生疑，以是白佛，佛言：「汝受八不可越法時，已是出家受具足戒。」",
    "T22n1421_029:0187b05_0": "有比丘尼誘弄比丘言：「我是族姓，禮儀備舉，女工具足。」",
    "T22n1421_029:0187b06_1": "意欲給侍彼比丘，便生染著心，不復樂道，遂致反俗。",
    "T22n1421_029:0187b07_2": "諸比丘以是白佛。",
    "T22n1421_029:0187b07_3": "佛言：「比丘尼不應誘弄比丘，犯者突吉羅！」",
    "T22n1421_029:0187b08_4": "有諸比丘尼來比丘住處，或露胸脇、或露髀膞，諸比丘見生染著心，不復樂道，遂致反俗。",
    "T22n1421_029:0187b10_5": "諸比丘以是白佛，佛言：「不應爾！",
    "T22n1421_029:0187b11_6": "從今不聽比丘尼入比丘住處！」",
    "T22n1421_029:0187b12_7": "既不得入，便無教誡，愚闇無知，不能學戒。",
    "T22n1421_029:0187b13_8": "以是白佛，佛言：「若如法比丘尼聽入，亦應喚來。」",
    "T22n1421_029:0187b14_9": "既喚不來，佛言：「喚不來，突吉羅！」",
    "T22n1421_029:0187b15_10": "時諸比丘尼不共比丘語，無人教誡，愚闇無知，不能學戒。",
    "T22n1421_029:0187b16_11": "諸比丘尼以是白佛，佛言：「不應爾，犯者突吉羅！」",
    "T22n1421_029:0187b18_0": "時優蹉比丘尼數數犯罪，比丘尼僧與作不見罪羯磨，便啼哭言：「我愚癡，僧與我作不見罪羯磨，我或於中更犯麁罪！",
    "T22n1421_029:0187b20_1": "願僧為我解此羯磨！」",
    "T22n1421_029:0187b21_2": "諸比丘尼以是白佛，佛言：「不應為解羯磨，應白二羯磨差一比丘尼伴之，共語、共同行止。」",
    "T22n1421_029:0187b23_3": "一比丘尼唱言：「阿姨僧聽！",
    "T22n1421_029:0187b23_4": "今差某甲比丘尼，伴優蹉比丘尼共語、共同行止。",
    "T22n1421_029:0187b24_5": "若僧時到僧忍聽。",
    "T22n1421_029:0187b25_6": "白如是。」",
    "T22n1421_029:0187b25_7": "「阿姨僧聽！",
    "T22n1421_029:0187b25_8": "今差某甲比丘尼，伴優蹉比丘尼共語、共同行止。",
    "T22n1421_029:0187b26_9": "誰諸阿姨忍，默然；不忍者，說。",
    "T22n1421_029:0187b27_10": "僧已差某甲比丘尼，伴優蹉比丘尼竟；僧忍，默然故。",
    "T22n1421_029:0187b28_11": "是事如是持。」",
    "T22n1421_029:0187b28_12": "有比丘尼月水出，污脚及衣；入聚落乞食，諸白衣見譏呵。",
    "T22n1421_029:0187c01_13": "佛言：「若比丘尼月水出時，不聽入聚落乞食。",
    "T22n1421_029:0187c02_14": "聽聚糧，亦聽弟子并為乞；若無弟子，聽著月水衣乞食。」",
    "T22n1421_029:0187c03_15": "有諸貴姓女出家不著覆肩衣，諸白衣見其肩臂，共調弄之，皆懷慚恥。",
    "T22n1421_029:0187c04_16": "諸比丘尼以是白佛，佛言：「聽著覆肩衣！」",
    "T22n1421_029:0187c05_17": "時諸比丘尼弟子學二歲戒不合意，便與受具足戒。",
    "T22n1421_029:0187c07_0": "佛言：「不應爾，犯者突吉羅！",
    "T22n1421_029:0187c07_1": "從今聽合和尚、阿闍梨意，乃為集十眾。」",
    "T22n1421_029:0187c08_2": "至受戒處，將欲受戒人著眼見，耳不聞處，和尚應為求羯磨師及教誡師。",
    "T22n1421_029:0187c10_3": "得已，羯磨師應羯磨教誡師，令出外教，唱言：「阿姨僧聽！",
    "T22n1421_029:0187c11_4": "某甲求某甲受具足戒，某甲作教誡師。",
    "T22n1421_029:0187c12_5": "若僧時到僧忍聽。",
    "T22n1421_029:0187c12_6": "白如是。」",
    "T22n1421_029:0187c12_7": "彼教誡師應行初法，先問和尚：「此欲受具足戒人，學二歲戒日滿不？",
    "T22n1421_029:0187c14_8": "衣鉢具不？」",
    "T22n1421_029:0187c14_9": "若言不具，應語令具；若言具，復應問：「為是己有？",
    "T22n1421_029:0187c15_10": "為是借？」",
    "T22n1421_029:0187c15_11": "若言借，應語借主捨與；然後乃往欲受戒人所，語言：「汝莫恐怖，須臾當著汝於高勝處！」",
    "T22n1421_029:0187c17_12": "若先不諳悉，應小披衣觀看，無遮受戒法不？",
    "T22n1421_029:0187c19_0": "問言：「何者是汝僧伽梨、憂多羅僧、安陀會、覆肩衣、水浴衣？」",
    "T22n1421_029:0187c20_1": "彼若不識，應語令識。",
    "T22n1421_029:0187c20_2": "次與受衣鉢，如比丘中說。",
    "T22n1421_029:0187c21_3": "復應語言：「汝某甲聽！",
    "T22n1421_029:0187c21_4": "今是實語時，我今問汝，若有當言有，若無當言無。",
    "T22n1421_029:0187c23_5": "女人有如是病：癩病、白癩病、乾痟病、癲狂病、癰疽、漏病、脂出病，如是等重病，汝有不？",
    "T22n1421_029:0187c25_0": "不負債不？",
    "T22n1421_029:0187c25_1": "非他婦不？",
    "T22n1421_029:0187c25_2": "夫主聽不？",
    "T22n1421_029:0187c25_3": "不屬官不？",
    "T22n1421_029:0187c26_0": "非婢不？",
    "T22n1421_029:0187c26_1": "是人不？",
    "T22n1421_029:0187c26_2": "是女人不？",
    "T22n1421_029:0187c26_3": "女根具足不？",
    "T22n1421_029:0187c26_4": "汝非黃門不？",
    "T22n1421_029:0187c27_5": "非石女不？",
    "T22n1421_029:0187c27_6": "非二道合不？",
    "T22n1421_029:0187c27_7": "月水出不？",
    "T22n1421_029:0187c28_0": "不常出不？",
    "T22n1421_029:0187c28_1": "學二歲戒日滿不？",
    "T22n1421_029:0187c28_2": "已求和尚未？",
    "T22n1421_029:0187c29_0": "父母聽不？",
    "T22n1421_029:0187c29_1": "欲受具足戒不？",
    "T22n1421_029:0187c29_2": "如我今問，後僧中亦當如是問汝，汝亦當如是答彼。」",
    "T22n1421_029:0188a01_3": "教誡師應還僧中立，白言：「我已問竟！」",
    "T22n1421_029:0188a02_4": "羯磨師應白僧言：「阿姨僧聽！",
    "T22n1421_029:0188a03_5": "某甲求某甲受具足戒，某甲已問竟，今聽將來。",
    "T22n1421_029:0188a04_6": "若僧時到僧忍聽。",
    "T22n1421_029:0188a04_7": "白如是。」",
    "T22n1421_029:0188a05_0": "教師應往將來，教禮僧足。",
    "T22n1421_029:0188a05_1": "禮已，將至羯磨師前，教[跍*月]跪合掌向羯磨師，從僧乞受具足戒。",
    "T22n1421_029:0188a07_0": "教言：「我某甲，求某甲和尚受具足戒；今從僧乞受具足戒，和尚某甲。",
    "T22n1421_029:0188a08_1": "僧濟拔我，憐愍故！」",
    "T22n1421_029:0188a08_2": "如是三乞。",
    "T22n1421_029:0188a09_3": "教師然後還復坐，羯磨師應白僧：「阿姨僧聽！",
    "T22n1421_029:0188a10_4": "此某甲，求某甲受具足戒；彼從僧乞受具足戒，和尚某甲。",
    "T22n1421_029:0188a11_5": "我今於僧中問諸難事。",
    "T22n1421_029:0188a12_6": "若僧時到僧忍聽。",
    "T22n1421_029:0188a12_7": "白如是。」",
    "T22n1421_029:0188a12_8": "應語言：「汝聽！",
    "T22n1421_029:0188a13_9": "今是實語時，我今問汝，若有便言有，若無便言無。」",
    "T22n1421_029:0188a14_10": "乃至「欲受戒不？」",
    "T22n1421_029:0188a14_11": "皆如上問。",
    "T22n1421_029:0188a14_12": "如上問已，羯磨師復應唱言：「阿姨僧聽！",
    "T22n1421_029:0188a15_13": "此某甲，求某甲受具足戒；彼從僧乞受具足戒，自說無諸難事、學二歲戒滿、五衣鉢具、已求和尚、父母已聽，欲受具足戒。",
    "T22n1421_029:0188a18_14": "僧今與某甲受具足戒，和尚某甲。",
    "T22n1421_029:0188a19_15": "若僧時到僧忍聽。",
    "T22n1421_029:0188a19_16": "白如是。」",
    "T22n1421_029:0188a19_17": "「阿姨僧聽！",
    "T22n1421_029:0188a20_18": "某甲，求某甲受具足戒。」",
    "T22n1421_029:0188a20_19": "乃至「和尚某甲。",
    "T22n1421_029:0188a21_20": "誰諸阿姨忍，默然；不忍者，說。」",
    "T22n1421_029:0188a21_21": "如是第二、第三說。",
    "T22n1421_029:0188a22_22": "「僧已與某甲受具足戒，和尚某甲竟；僧忍，默然故。",
    "T22n1421_029:0188a23_23": "是事如是持。」",
    "T22n1421_029:0188a23_24": "彼和尚、阿闍梨，復應集十比丘尼僧，將受戒人往比丘僧中。",
    "T22n1421_029:0188a25_0": "在比丘羯磨師前小遠，兩膝著地，乞受具足戒。",
    "T22n1421_029:0188a26_1": "羯磨師應教言：「我某甲，求某甲和尚受具足戒，已於一眾中受具足戒竟，清淨無諸難事、已學二歲戒滿、衣鉢具足、已求和尚、父母已聽、不犯麁惡罪，欲受具足戒；今從僧乞受具足戒，和尚某甲。",
    "T22n1421_029:0188b01_2": "僧濟拔我，憐愍故！」",
    "T22n1421_029:0188b01_3": "如是三乞。",
    "T22n1421_029:0188b03_0": "三乞已，羯磨師應白：「大德僧聽！",
    "T22n1421_029:0188b03_1": "此某甲，求某甲受具足戒，已於一眾中受具足戒竟，清淨無諸難事、已學二歲戒滿、先所應作已作、衣鉢具足、已求和尚、父母已聽、不犯麁惡罪，欲受具足戒；今從僧乞受具足戒，和尚某甲。",
    "T22n1421_029:0188b08_2": "僧今與某甲受具足戒，和尚某甲。",
    "T22n1421_029:0188b08_3": "若僧時到僧忍聽。",
    "T22n1421_029:0188b09_4": "白如是。」",
    "T22n1421_029:0188b09_5": "「大德僧聽！",
    "T22n1421_029:0188b09_6": "此某甲，求某甲受具足戒。」",
    "T22n1421_029:0188b10_7": "乃至「僧今與某甲受具足戒，和尚某甲。",
    "T22n1421_029:0188b11_8": "誰諸長老忍，默然；不忍者，說。」",
    "T22n1421_029:0188b11_9": "如是第二、第三說。",
    "T22n1421_029:0188b12_10": "「僧已與某甲受具足戒，和尚某甲竟；僧忍，默然故。",
    "T22n1421_029:0188b13_11": "是事如是持。」",
    "T22n1421_029:0188b14_0": "復應語言：「某甲聽！",
    "T22n1421_029:0188b14_1": "如來、應供、等正覺說八波羅夷法，若比丘尼犯此一一法，非比丘尼、非釋種女。",
    "T22n1421_029:0188b16_2": "一切不得婬，乃至以染著心看他男子。",
    "T22n1421_029:0188b17_3": "若比丘尼，行婬法乃至畜生，非比丘尼、非釋種女。",
    "T22n1421_029:0188b18_4": "是中盡形壽不應犯！」",
    "T22n1421_029:0188b18_5": "若能持，當言：「能！」",
    "T22n1421_029:0188b19_6": "「一切不得偷盜，乃至草葉。",
    "T22n1421_029:0188b19_7": "若比丘尼，若聚落、若空地，他所守護物，盜五錢、若過五錢，非比丘尼、非釋種女。",
    "T22n1421_029:0188b21_8": "是中盡形壽不得犯！」",
    "T22n1421_029:0188b21_9": "若能持，當言：「能！」",
    "T22n1421_029:0188b22_10": "「一切不得殺生，乃至蟻子。",
    "T22n1421_029:0188b22_11": "若比丘尼，若人、若似人，自手斷命、持刀授與、教人殺、教死、讚死，非比丘尼、非釋種女。",
    "T22n1421_029:0188b24_12": "是中盡形壽不應犯！」",
    "T22n1421_029:0188b25_13": "若能持，當言：「能！」",
    "T22n1421_029:0188b25_14": "「一切不得妄語，乃至戲笑。",
    "T22n1421_029:0188b26_15": "若比丘尼，自無過人法，若言有諸禪解脫、三昧、正受、若道、若果，非比丘尼、非釋種女。",
    "T22n1421_029:0188b28_16": "是中盡形壽不應犯！」",
    "T22n1421_029:0188b28_17": "若能持，當言：「能！」",
    "T22n1421_029:0188b28_18": "「一切不得親近男子。",
    "T22n1421_029:0188b29_19": "若比丘尼，欲盛變心摩觸男子身，髮已下，膝已上；若男子作如此摩觸，亦不得受，若按、若掐、若舉、若下、若捉、若牽，非比丘尼、非釋種女。",
    "T22n1421_029:0188c03_20": "是中盡形壽不應犯！」",
    "T22n1421_029:0188c03_21": "若能持，當言：「能！」",
    "T22n1421_029:0188c05_0": "「一切不得與男子共住、共語。",
    "T22n1421_029:0188c05_1": "若比丘尼，欲盛變心受男子，若捉手、若捉衣、若期行、若獨共行、若獨共住、若獨共語、若獨共坐、若以身相近，具是八事，非比丘尼、非釋種女。",
    "T22n1421_029:0188c08_2": "是中盡形壽不應犯！」",
    "T22n1421_029:0188c09_3": "若能持，當言：「能！」",
    "T22n1421_029:0188c10_0": "「一切不得隨順非法比丘語。",
    "T22n1421_029:0188c10_1": "若比丘尼，知和合比丘僧，如法舉比丘；而隨順此比丘。",
    "T22n1421_029:0188c11_2": "諸比丘尼語言：『姊妹！",
    "T22n1421_029:0188c12_3": "此比丘，為和合比丘僧如法舉。",
    "T22n1421_029:0188c13_4": "汝莫隨順！』",
    "T22n1421_029:0188c13_5": "如是諫，堅持不捨；應第二、第三諫。",
    "T22n1421_029:0188c14_6": "第二、第三諫，捨是事善；不捨者，非比丘尼、非釋種女。",
    "T22n1421_029:0188c15_7": "是中盡形壽不應犯！」",
    "T22n1421_029:0188c15_8": "若能持當言：「能！」",
    "T22n1421_029:0188c16_9": "「一切不應覆藏他麁惡罪。",
    "T22n1421_029:0188c16_10": "若比丘尼，知他比丘尼犯波羅夷罪。",
    "T22n1421_029:0188c17_11": "彼後時，若罷道、若死、若遠行、若被舉、若根變，語諸比丘尼，作如是語：『我先知是比丘尼犯波羅夷罪。』",
    "T22n1421_029:0188c19_12": "不白僧、不向人說，非比丘尼、非釋種女。",
    "T22n1421_029:0188c20_13": "是中盡形壽不應犯！」",
    "T22n1421_029:0188c21_14": "若能持，當言：「能！」",
    "T22n1421_029:0188c22_0": "「諸佛世尊善能說喻，示現現事：猶如針鼻缺，不復任針用；猶如人死，終不能以此身更生；猶如多羅樹心斷，不生不長；猶如石破，不可還合。",
    "T22n1421_029:0188c25_1": "若比丘尼，於此八法犯一一法，還得比丘尼，無有是處。」",
    "T22n1421_029:0188c27_0": "復應語言：「汝某甲聽！",
    "T22n1421_029:0188c27_1": "如來、應供、等正覺說是八不可越法，汝盡形壽不應越。",
    "T22n1421_029:0188c28_2": "比丘尼半月應從比丘眾乞教誡人；比丘尼不應於無比丘處夏安居；比丘尼自恣時，應從比丘眾請三事見聞疑罪；式叉摩那學二歲戒已，應在二部僧中受具足戒；比丘尼不得罵比丘，不得於白衣家說比丘破威儀、破戒、破見；比丘尼不應舉比丘罪，比丘得呵比丘尼；比丘尼犯麁惡罪，應在二部僧中半月行摩那埵，半月行摩那埵已，應各二十僧中求出罪；比丘尼雖先受戒百歲，故應禮拜、起迎新受戒比丘。」",
    "T22n1421_029:0189a09_3": "復應語言：「汝某甲聽！",
    "T22n1421_029:0189a09_4": "如來、應供、等正覺說是四依法，盡形壽依是出家受具足戒。",
    "T22n1421_029:0189a10_5": "依糞掃衣，出家受具足戒。」",
    "T22n1421_029:0189a11_6": "若能，當言：「能！」",
    "T22n1421_029:0189a11_7": "「若得長衣，劫貝衣、欽婆羅衣、俱捨耶衣、芻摩衣、芻彌衣、婆舍那衣、阿呵那衣、瞿茶伽衣、麻衣應受。」",
    "T22n1421_029:0189a13_8": "「依乞食法，出家受具足戒。」",
    "T22n1421_029:0189a14_9": "若能，當言：「能！」",
    "T22n1421_029:0189a14_10": "「若得長食，僧食、前食後食、請食應受。」",
    "T22n1421_029:0189a16_0": "「依麁弊臥具，出家受具足戒。」",
    "T22n1421_029:0189a16_1": "若能，當言：「能！」",
    "T22n1421_029:0189a16_2": "「若長得庵屋、重屋、大小房、方圓屋應受。」",
    "T22n1421_029:0189a17_3": "「依下賤藥，出家受具足戒。」",
    "T22n1421_029:0189a18_4": "若能，當言：「能！」",
    "T22n1421_029:0189a18_5": "「若長得酥、油、蜜、石蜜應受。」",
    "T22n1421_029:0189a19_6": "復應語言：「某甲聽！",
    "T22n1421_029:0189a19_7": "汝已白四羯磨受具足戒竟，羯磨如法。",
    "T22n1421_029:0189a20_8": "諸天、龍、鬼神、乾闥婆常作是願：『我等何時當得人身，出家受具足戒？』",
    "T22n1421_029:0189a22_9": "汝今已得，如人得受王位，汝今受比丘尼法亦如是。",
    "T22n1421_029:0189a23_10": "汝當忍易共語、易受教誡！",
    "T22n1421_029:0189a24_0": "當學三戒，滅三毒，出三界成阿羅漢果。",
    "T22n1421_029:0189a24_1": "餘所不知者，和尚、阿闍梨當為汝說。」",
    "T22n1421_029:0189a26_0": "時有一婬女名半迦尸，於正法律出家，欲往阿練若住處受具足戒。",
    "T22n1421_029:0189a27_1": "諸賊聞之欲逆道伺取，彼女人亦聞不敢去。",
    "T22n1421_029:0189a28_2": "諸比丘尼以是白佛，佛言：「聽白四羯磨遙為受具足戒。」",
    "T22n1421_029:0189a29_3": "彼和尚、阿闍梨先為集十比丘尼僧，與受戒竟，置受戒人著一處；將十比丘尼僧往阿練若處，皆禮比丘僧足。",
    "T22n1421_029:0189b03_4": "羯磨師為從僧乞戒言：「大德僧聽！",
    "T22n1421_029:0189b04_0": "某甲，求某甲受具足戒；已於一眾中受具足戒竟，清淨無諸難事、已學二歲戒滿、先所應作已作、衣鉢具足、已求和尚、父母聽許、不犯麁惡罪，欲受具足戒；今從僧乞受具足戒，和尚某甲。",
    "T22n1421_029:0189b08_1": "願僧濟拔之，憐愍故！」",
    "T22n1421_029:0189b08_2": "如是三乞。",
    "T22n1421_029:0189b09_0": "比丘羯磨師應以其乞辭如上白四羯磨。",
    "T22n1421_029:0189b09_1": "羯磨已，和尚、阿闍梨，將十比丘尼僧還至本受戒處，呼受戒人，令禮僧足，在羯磨師前[跍*月]跪合掌。",
    "T22n1421_029:0189b12_2": "羯磨師為說僧所作白四羯磨，令聽已，然後如上具說八墮法、四譬喻法、八不可越法、四依法，乃至「餘所不知者，和尚、阿闍梨當為汝說。」",
    "T22n1421_029:0189b15_3": "有諸比丘尼著光色衣，以為飾好。",
    "T22n1421_029:0189b16_4": "諸白衣譏呵言：「此比丘尼似婬女，欲求男子！」",
    "T22n1421_029:0189b17_5": "諸比丘尼以是白佛，佛言：「不應爾，犯者突吉羅！」",
    "T22n1421_029:0189b18_6": "有諸比丘尼畫眼，佛言：「不應爾，犯者突吉羅！」",
    "T22n1421_029:0189b19_7": "有諸比丘尼患眼須畫，佛言：「病者聽畫。」",
    "T22n1421_029:0189b20_8": "有諸比丘尼在比丘前行，佛言：「不應爾，犯者突吉羅！」",
    "T22n1421_029:0189b21_9": "有諸比丘尼遙見比丘來，便住不敢前去，妨乞食。",
    "T22n1421_029:0189b22_10": "佛言：「若去遠者，聽在前行。」",
    "T22n1421_029:0189b23_11": "有諸比丘尼在比丘前嗅氣唾地，佛言：「不應爾，犯者突吉羅！」",
    "T22n1421_029:0189b24_12": "有諸比丘尼加趺坐，月水出污脚跟，人見譏呵；又有一比丘尼加趺坐，蜣蜋虫入女根中，以此致病。",
    "T22n1421_029:0189b26_13": "白佛，佛言：「一切比丘尼皆應累趺坐，若加趺坐應互伸一脚，犯者突吉羅！」",
    "T22n1421_029:0189b28_14": "有居士欲與比丘尼貿易住處，諸比丘尼不敢。",
    "T22n1421_029:0189b29_15": "佛言：「聽與貿易。」",
    "T22n1421_029:0189b29_16": "有諸比丘尼如刺靴法，張衣刺。",
    "T22n1421_029:0189c01_17": "佛言：「不應爾！",
    "T22n1421_029:0189c01_18": "若衣捲縮，聽安綦。」",
    "T22n1421_029:0189c02_19": "有諸比丘尼於住處，處處大小便，臭穢。",
    "T22n1421_029:0189c03_20": "佛言：「不應爾，犯者突吉羅！",
    "T22n1421_029:0189c03_21": "應作廁。」",
    "T22n1421_029:0189c03_22": "諸比丘尼深作廁坑，落胎著中，除糞人見，譏呵言：「此輩常讚歎離欲、欲想、欲熱；而行其事，恐人知之，落胎廁中。",
    "T22n1421_029:0189c06_23": "何不罷道，受五欲樂？」",
    "T22n1421_029:0189c06_24": "諸比丘尼以是白佛，佛言：「不應深作廁坑；極深聽捲手一肘，小作口。」",
    "T22n1421_029:0189c08_25": "有諸比丘尼以鉢及囊盛胎，晨朝棄之。",
    "T22n1421_029:0189c09_26": "時波斯匿王邊境有事，遣軍征之，有信樂佛法者，作是念：「我今當先與出家人食，然後乃行。」",
    "T22n1421_029:0189c11_27": "即遣信覓，遇見彼比丘尼，請還施食。",
    "T22n1421_029:0189c12_28": "比丘尼言：「汝並前去，我隨後往。」",
    "T22n1421_029:0189c12_29": "便苦請之，強將俱還；出鉢下食，見小兒胎，便種種譏呵言：「此等常說慈愍護念眾生，而今親自殺兒。",
    "T22n1421_029:0189c15_30": "無沙門行，破沙門法！」",
    "T22n1421_029:0189c15_31": "諸比丘尼以是白諸比丘，諸比丘以是白佛，佛言：「若比丘尼乞食時見比丘，應出鉢示。」",
    "T22n1421_029:0189c17_32": "諸比丘尼便都出鉢傾側示之，以妨乞食。",
    "T22n1421_029:0189c18_33": "佛言：「但粗示，令知其空。」",
    "T22n1421_029:0189c19_34": "有比丘尼產一男兒，不知云何？",
    "T22n1421_029:0189c19_35": "以是白佛，佛言：「聽白二羯磨差一比丘尼伴之！」",
    "T22n1421_029:0189c20_36": "應一比丘尼僧中唱言：「阿姨僧聽！",
    "T22n1421_029:0189c21_37": "此某甲比丘尼生男兒，今差某甲比丘尼伴之。",
    "T22n1421_029:0189c22_38": "若僧時到僧忍聽。",
    "T22n1421_029:0189c23_39": "白如是。」",
    "T22n1421_029:0189c23_40": "「阿姨僧聽！",
    "T22n1421_029:0189c23_41": "此某甲比丘尼生男兒，今差某甲比丘尼伴之。",
    "T22n1421_029:0189c24_42": "誰諸阿姨忍，默然；不忍者，說。",
    "T22n1421_029:0189c25_43": "僧已差某甲比丘尼，伴某甲比丘尼竟；僧忍，默然故。",
    "T22n1421_029:0189c26_44": "是事如是持。」",
    "T22n1421_029:0189c26_45": "二比丘尼捉兒生疑，佛言：「無犯！」",
    "T22n1421_029:0189c27_46": "二比丘尼共兒眠生疑，佛言：「亦無犯！」",
    "T22n1421_029:0189c28_47": "莊嚴兒，共鳴。",
    "T22n1421_029:0189c28_48": "佛言：「不應爾！",
    "T22n1421_029:0189c28_49": "聽洗浴，與乳哺。",
    "T22n1421_029:0189c29_50": "若離懷抱，應與比丘令出家；若不欲令出家，應與親，親養令長成。」",
    "T22n1421_029:0190a01_51": "有諸比丘尼，比丘僧請不次第往。",
    "T22n1421_029:0190a02_52": "佛言：「不應爾！",
    "T22n1421_029:0190a02_53": "應次第差往。」",
    "T22n1421_029:0190a03_54": "有諸比丘尼入聚落，不繫下衣，墮地露形。",
    "T22n1421_029:0190a04_0": "佛言：「應以腰繩繫之。」",
    "T22n1421_029:0190a04_1": "作腰繩大長，佛言：「聽繞腰一匝。」",
    "T22n1421_029:0190a05_2": "作腰繩大廣，佛言：「極廣聽廣一指。」",
    "T22n1421_029:0190a06_3": "作雜色腰繩，佛言：「不應爾！",
    "T22n1421_029:0190a06_4": "聽純一色。」",
    "T22n1421_029:0190a06_5": "有諸比丘尼著輕衣入聚落，風吹露形。",
    "T22n1421_029:0190a07_6": "佛言：「聽上下安鉤紐、帶繫之。」",
    "T22n1421_029:0190a08_7": "有諸貴姓女出家擎鉢乞食，手寄。",
    "T22n1421_029:0190a09_8": "佛言：「聽作絡囊盛鉢乞食。」",
    "T22n1421_029:0190a09_9": "掛腋下，汗污、塵入。",
    "T22n1421_029:0190a10_10": "佛言：「聽作覆鉢巾。」",
    "T22n1421_029:0190a10_11": "有諸比丘尼作蠱道，欲殺眾生。",
    "T22n1421_029:0190a11_12": "佛言：「若作蠱道，欲殺眾生，偷羅遮；作呪術起死人，欲殺眾生，亦如是。」",
    "T22n1421_029:0190a12_13": "有諸比丘尼畜種種雜色衣，諸白衣譏呵言：「此諸比丘尼正似婬女！」",
    "T22n1421_029:0190a14_14": "佛言：「不應爾，犯者突吉羅！」",
    "T22n1421_029:0190a15_15": "諸比丘有宿食，諸比丘尼無食，不敢與。",
    "T22n1421_029:0190a16_0": "佛言：「聽與無犯。",
    "T22n1421_029:0190a16_1": "比丘尼宿食與比丘，亦如是。」",
    "T22n1421_029:0190a17_0": "有諸比丘至比丘尼住處，無淨人授食。",
    "T22n1421_029:0190a17_1": "佛言：「無淨人時，聽比丘尼授食與比丘，無犯。",
    "T22n1421_029:0190a18_2": "比丘授食與比丘尼，亦如是。」",
    "T22n1421_029:0190a19_3": "有諸比丘尼作酒沽，多人譏呵。",
    "T22n1421_029:0190a20_4": "佛言：「不應爾，犯者偷羅遮！」",
    "T22n1421_029:0190a20_5": "有諸比丘尼畜田、犁牛、奴，自看耕種。",
    "T22n1421_029:0190a21_6": "諸白衣譏呵：「此諸比丘尼亦自看耕田，與我何異？」",
    "T22n1421_029:0190a22_7": "佛言：「不應自看，應使淨人知。",
    "T22n1421_029:0190a23_8": "犯者突吉羅！」",
    "T22n1421_029:0190a23_9": "有諸比丘尼出息，多人譏呵。",
    "T22n1421_029:0190a24_10": "佛言：「不應爾，犯者偷羅遮！」",
    "T22n1421_029:0190a25_11": "有諸比丘尼畜婬女，坐肆賃之；多人譏呵。",
    "T22n1421_029:0190a26_0": "佛言：「不應爾，犯者偷羅遮！」",
    "T22n1421_029:0190a26_1": "有諸比丘尼壓油賣，多人譏呵。",
    "T22n1421_029:0190a27_2": "佛言：「不應爾，犯者偷羅遮！」",
    "T22n1421_029:0190a28_0": "有諸比丘尼躂脚戲，多人譏呵。",
    "T22n1421_029:0190a28_1": "佛言：「不應爾，犯者突吉羅！",
    "T22n1421_029:0190a29_2": "懸繩自掛戲，亦如是。」",
    "T22n1421_029:0190a29_3": "有諸比丘尼住處失火，佛言：「應打揵搥，若唱令集，皆共救火，土坋、水澆、以水漬衣撲滅。」",
    "T22n1421_029:0190b02_4": "時有眾多居士請比丘尼僧食。",
    "T22n1421_029:0190b03_5": "諸比丘尼晨朝著衣持鉢，到請家方相問大小，日時遂過，居士譏呵：「此諸比丘尼正似婆羅門女！",
    "T22n1421_029:0190b05_6": "相問知經多少，多者為大。",
    "T22n1421_029:0190b06_7": "我今設供，日時已過，當如之何？」",
    "T22n1421_029:0190b06_8": "以是白佛，佛言：「若大眾會時，聽上座八人相問大小，以次坐，餘人得座便坐。」",
    "T22n1421_029:0190b09_0": "五分律卷第二十九"
}