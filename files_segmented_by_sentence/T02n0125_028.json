{
    "T02n0125_028:0702c19_0": "增壹阿含經卷第二十八",
    "T02n0125_028:0702c21_0": "東晉罽賓三藏瞿曇僧伽提婆譯",
    "T02n0125_028:0702c22_0": "聽法品第三十六",
    "T02n0125_028:0702c23_0": "（一）聞如是：一時，佛在舍衛國祇樹給孤獨園。",
    "T02n0125_028:0702c24_1": "爾時，世尊告諸比丘：「隨時聽法有五功德，隨時承受不失次第。",
    "T02n0125_028:0702c25_2": "云何為五？",
    "T02n0125_028:0702c25_3": "未曾聞者，便得聞之；以得聞者，重諷誦之；見不邪傾；無有狐疑；即解甚深之義。",
    "T02n0125_028:0702c27_4": "隨時聽法有五功德。",
    "T02n0125_028:0702c28_5": "是故，諸比丘！",
    "T02n0125_028:0702c28_6": "當求方便，隨時聽法。",
    "T02n0125_028:0702c29_7": "如是，諸比丘！",
    "T02n0125_028:0702c29_8": "當作是學。」",
    "T02n0125_028:0702c29_9": "爾時，諸比丘聞佛所說，歡喜奉行。",
    "T02n0125_028:0703a02_0": "（二）聞如是：一時，佛在舍衛國祇樹給孤獨園。",
    "T02n0125_028:0703a03_0": "爾時，世尊告諸比丘：「造作浴室有五功德。",
    "T02n0125_028:0703a04_0": "云何為五？",
    "T02n0125_028:0703a04_1": "一者除風，二者病得差，三者除去塵垢，四者身體輕便，五者得肥白。",
    "T02n0125_028:0703a05_2": "是謂，比丘！",
    "T02n0125_028:0703a06_3": "造作浴室有此五功德。",
    "T02n0125_028:0703a06_4": "是故，諸比丘！",
    "T02n0125_028:0703a07_5": "若有四部之眾欲求此五功德者，當求方便，造立浴室。",
    "T02n0125_028:0703a08_6": "如是，諸比丘！",
    "T02n0125_028:0703a08_7": "當作是學。」",
    "T02n0125_028:0703a09_0": "爾時，諸比丘聞佛所說，歡喜奉行。",
    "T02n0125_028:0703a10_0": "（三）聞如是：一時，佛在舍衛國祇樹給孤獨園。",
    "T02n0125_028:0703a11_1": "爾時，世尊告諸比丘：「施人楊枝有五功德。",
    "T02n0125_028:0703a12_2": "云何為五？",
    "T02n0125_028:0703a12_3": "一者除風，二者除涎唾，三者生藏得消，四者口中不臭，五者眼得清淨。",
    "T02n0125_028:0703a14_4": "是謂，比丘！",
    "T02n0125_028:0703a14_5": "施人楊枝有五功德。",
    "T02n0125_028:0703a14_6": "若善男子、善女人求此五功德，當念以楊枝用惠施。",
    "T02n0125_028:0703a16_7": "如是，比丘！",
    "T02n0125_028:0703a16_8": "當作是學。」",
    "T02n0125_028:0703a16_9": "爾時，諸比丘聞佛所說，歡喜奉行。",
    "T02n0125_028:0703a18_0": "（四）聞如是：一時，佛在舍衛國祇樹給孤獨園。",
    "T02n0125_028:0703a19_1": "爾時，世尊告諸比丘：「汝等頗見屠牛之人，以此財業後得乘車馬、大象乎？」",
    "T02n0125_028:0703a20_2": "諸比丘對曰：「非也。",
    "T02n0125_028:0703a21_3": "世尊！」",
    "T02n0125_028:0703a21_4": "世尊告曰：「善哉！",
    "T02n0125_028:0703a21_5": "諸比丘！",
    "T02n0125_028:0703a21_6": "我亦不見、不聞屠牛之人殺害牛已，得乘車馬、大象。",
    "T02n0125_028:0703a23_7": "所以然者，我亦不見屠牛之人得乘車馬、大象，終無此理。",
    "T02n0125_028:0703a24_8": "云何，比丘！",
    "T02n0125_028:0703a24_9": "汝等頗見屠羊、殺猪，或獵捕鹿，如此之人作此惡已，得此財業後得乘車馬、大象乎？」",
    "T02n0125_028:0703a26_10": "諸比丘對曰：「非也。",
    "T02n0125_028:0703a27_11": "世尊！」",
    "T02n0125_028:0703a27_12": "世尊告曰：「善哉！",
    "T02n0125_028:0703a27_13": "諸比丘！",
    "T02n0125_028:0703a27_14": "我亦不見、不聞屠牛之人殺害生類已，得乘車馬、大象，終無此理。",
    "T02n0125_028:0703a29_15": "汝等比丘，若見殺牛之人乘車馬者，此是前世之德，非今世福也；皆是前世宿行所致也。",
    "T02n0125_028:0703b02_16": "汝等若見殺羊之人得乘車馬者，當知此人前世宿福之所種也。",
    "T02n0125_028:0703b04_17": "所以然者，皆由殺心不除故也。",
    "T02n0125_028:0703b05_18": "何以故。",
    "T02n0125_028:0703b05_19": "若有人親近惡人，好喜殺生，種地獄之罪。",
    "T02n0125_028:0703b06_20": "若來人中，壽命極短。",
    "T02n0125_028:0703b06_21": "若復有人好喜偷盜，種地獄罪，如彼屠牛之人，賤取貴賣，誑惑世人，不按正法。",
    "T02n0125_028:0703b08_22": "屠牛之人亦復如是，由殺心故，致此罪咎，不得乘車馬、大象。",
    "T02n0125_028:0703b10_23": "是故，諸比丘！",
    "T02n0125_028:0703b10_24": "當起慈心於一切眾生。",
    "T02n0125_028:0703b11_25": "如是，諸比丘！",
    "T02n0125_028:0703b11_26": "當作是學。」",
    "T02n0125_028:0703b11_27": "爾時，諸比丘聞佛所說，歡喜奉行。",
    "T02n0125_028:0703b13_0": "（五）聞如是：一時，佛在舍衛國祇樹給孤獨園。",
    "T02n0125_028:0703b14_0": "爾時世尊與大比丘眾五百人俱。",
    "T02n0125_028:0703b14_1": "爾時，釋提桓因如屈申臂頃，來至世尊所，頭面禮足，在一面坐。",
    "T02n0125_028:0703b16_2": "爾時，釋提桓因白世尊言：「如來亦說：『夫如來出世必當為五事。",
    "T02n0125_028:0703b17_3": "云何為五？",
    "T02n0125_028:0703b17_4": "當轉法輪；當度父母；無信之人立於信地；未發菩薩心令發菩薩意；於其中間當受佛決。",
    "T02n0125_028:0703b20_5": "此五因緣如來出現必當為之。』",
    "T02n0125_028:0703b20_6": "今如來母在三十三天，欲得聞法，今如來在閻浮里內，四部圍遶，國王人民皆來運集。",
    "T02n0125_028:0703b22_7": "善哉！",
    "T02n0125_028:0703b23_0": "世尊！",
    "T02n0125_028:0703b23_1": "可至三十三天與母說法。」",
    "T02n0125_028:0703b23_2": "是時，世尊默然受之。",
    "T02n0125_028:0703b24_3": "爾時，難陀、優槃難陀龍王便作是念：「此諸禿沙門在我上飛，當作方便，使不陵易。」",
    "T02n0125_028:0703b26_4": "是時，龍王便興瞋恚，放大火風，使閻浮里內洞然火燃。",
    "T02n0125_028:0703b27_5": "是時，阿難白佛言：「此閻浮里內，何故有此烟火？」",
    "T02n0125_028:0703b28_6": "世尊告曰：「此二龍王便生此念：『禿頭沙門恒在我上飛，我等當共制之，令不陵虛。』",
    "T02n0125_028:0703c01_7": "便興瞋恚，放此烟火，由此因緣，故致此變。」",
    "T02n0125_028:0703c02_8": "是時，大迦葉即從坐起，白世尊言：「我今欲往，與彼共戰。」",
    "T02n0125_028:0703c04_0": "世尊告曰：「此二龍王極為兇惡，難可受化，卿還就坐。」",
    "T02n0125_028:0703c05_1": "是時，尊者阿那律即從坐起，白世尊言：「我今欲往降彼惡龍。」",
    "T02n0125_028:0703c06_2": "世尊告曰：「此二惡龍極為兇暴，難可受化，卿還就坐。」",
    "T02n0125_028:0703c08_0": "是時，離越、尊者迦旃延、尊者須菩提、尊者優陀夷、尊者婆竭，各從坐起，白世尊言：「我今欲往降伏惡龍。」",
    "T02n0125_028:0703c10_1": "世尊告曰：「此二龍王極為兇惡，難可受化，卿還就坐。」",
    "T02n0125_028:0703c11_2": "爾時，尊者大目揵連即從坐起，偏露右肩，長跪叉手，白佛言：「欲往詣彼，降伏惡龍。」",
    "T02n0125_028:0703c13_3": "世尊告曰：「此二龍王極為兇惡，難可降化，卿今云何化彼龍王？」",
    "T02n0125_028:0703c15_4": "目連白佛言：「我先至彼，化形極大，恐怯彼龍，後復化形極為微小，然後以常法則而降伏之。」",
    "T02n0125_028:0703c17_5": "世尊告曰：「善哉！",
    "T02n0125_028:0703c17_6": "目連！",
    "T02n0125_028:0703c17_7": "汝能堪任降伏惡龍。",
    "T02n0125_028:0703c18_8": "然今，目連！",
    "T02n0125_028:0703c18_9": "堅持心意，勿興亂想。",
    "T02n0125_028:0703c19_10": "所以然者，彼龍兇惡備觸嬈汝。」",
    "T02n0125_028:0703c19_11": "是時，目連即禮佛足，屈申臂頃，於彼沒不現，往至須彌山上。",
    "T02n0125_028:0703c21_12": "爾時，難陀、優槃難陀龍王遶須彌山七匝，極興瞋恚，放大烟火。",
    "T02n0125_028:0703c22_13": "是時，目連自隱本形，化作大龍王，有十四頭，遶須彌山十四匝，放大火烟，當在二龍王上住。",
    "T02n0125_028:0703c25_14": "是時，難陀、優槃難陀龍王見大龍王有十四頭，便懷恐怖，自相謂言：「我等今日當試此龍王威力，為審勝吾不乎？」",
    "T02n0125_028:0703c27_15": "爾時，難陀、優槃難陀龍王以尾擲大海中，以水灑三十三天，亦不著目連身。",
    "T02n0125_028:0703c29_16": "是時，尊者大目連復以尾著大海水中，水乃至到梵迦夷天，并復灑二龍王身上。",
    "T02n0125_028:0704a02_17": "是時，二龍王自相謂言：「我等盡其力勢，以水灑三十三天；然此大龍王復過我上去，我等正有七頭，今此龍王十四頭；我等遶須彌山七匝，今此龍王遶須彌山十四匝；我今二龍王當共并力與共戰鬪。」",
    "T02n0125_028:0704a07_18": "是時，二龍王極懷瞋恚，雷電霹靂放大火炎。",
    "T02n0125_028:0704a08_19": "是時，尊者大目連便作是念：「凡龍戰鬪以火霹靂，設我以火霹靂共戰鬪者，閻浮里內人民之類，及三十三天皆當被害。",
    "T02n0125_028:0704a10_20": "我今化形極小，當與戰鬪。」",
    "T02n0125_028:0704a11_21": "是時，目連即化形使小，便入龍口中，從鼻中出；或從鼻入，從耳中出；或入耳中，從眼中出；以出眼中，在眉上行。",
    "T02n0125_028:0704a14_22": "爾時，二龍王極懷恐懼，即作是念：「此大龍王極有威力，乃能從口中入，鼻中出；從鼻入，眼中出。",
    "T02n0125_028:0704a16_23": "我等今日實為不如。",
    "T02n0125_028:0704a17_0": "我等龍種今有四生，卵生、胎生、濕生、化生，然無有出我等者，今此龍王威力乃爾，不堪共鬪，我等性命死在斯須。」",
    "T02n0125_028:0704a19_1": "皆懷恐懼，衣毛皆竪。",
    "T02n0125_028:0704a20_2": "是時，目連以見龍王心懷恐懼，還隱其形，作常形容，在眼睫上行。",
    "T02n0125_028:0704a21_3": "是時，二龍王見大目連，自相謂言：「此是目連沙門！",
    "T02n0125_028:0704a22_4": "亦非龍王。",
    "T02n0125_028:0704a23_5": "甚奇！",
    "T02n0125_028:0704a23_6": "甚特！",
    "T02n0125_028:0704a23_7": "有大威力，乃能與我等共鬪。」",
    "T02n0125_028:0704a24_8": "是時，二龍王白目連言：「尊者何為觸嬈我乃爾，欲何所誡勅？」",
    "T02n0125_028:0704a25_9": "目連報曰：「汝等昨日而作是念：『云何禿頭沙門恒在我上飛，今當制御之。』」",
    "T02n0125_028:0704a27_10": "龍王報曰：「如是，目連！」",
    "T02n0125_028:0704a27_11": "目連告曰：「龍王當知，此須彌山者是諸天道路，非汝所居之處。」",
    "T02n0125_028:0704a29_12": "龍王報曰：「唯願恕之，不見重責，自今以後更不敢觸嬈，興惡亂想，唯願聽為弟子。」",
    "T02n0125_028:0704b02_13": "目連報曰：「汝等莫自歸我身，我所自歸者，汝等便自歸之。」",
    "T02n0125_028:0704b03_14": "龍王白目連：「我等今日自歸如來。」",
    "T02n0125_028:0704b04_15": "目連告曰：「汝等不可依此須彌山，自歸世尊；今可共我至舍衛城，乃得自歸。」",
    "T02n0125_028:0704b06_16": "是時，目連將二龍王，如屈申臂頃，從須彌山上至舍衛城。",
    "T02n0125_028:0704b07_17": "爾時，世尊與無央數之眾而為說法。",
    "T02n0125_028:0704b08_18": "是時，目連告二龍王曰：「汝等當知，今日世尊與無央數之眾而為說法，不可作汝形至世尊所。」",
    "T02n0125_028:0704b10_19": "龍王報曰：「如是，目連！」",
    "T02n0125_028:0704b11_20": "是時，龍王還隱龍形，化作人形，不長不短，容貌端正，如桃華色。",
    "T02n0125_028:0704b12_21": "是時，目連至世尊所，頭面禮足，在一面坐。",
    "T02n0125_028:0704b13_22": "是時，目連語龍王曰：「今正是時，宜可前進。」",
    "T02n0125_028:0704b14_23": "是時，龍王聞目連語，即從坐起，長跪叉手，白世尊言：「我等二族姓子，一名難陀，二名優槃難陀，自歸如來，受持五戒，唯願世尊聽為優婆塞，盡形壽不復殺生。」",
    "T02n0125_028:0704b18_24": "爾時，世尊彈指可之。",
    "T02n0125_028:0704b19_25": "時，二龍王還復故坐，欲得聞法。",
    "T02n0125_028:0704b19_26": "爾時，波斯匿王便作是念：「有何因緣，使此閻浮利內烟火乃爾？」",
    "T02n0125_028:0704b21_27": "是時，王波斯匿乘寶羽之車出舍衛城，至世尊所。",
    "T02n0125_028:0704b22_28": "爾時，人民之類遙見王來，咸共起迎：「善來，大王！",
    "T02n0125_028:0704b23_29": "可就此坐。」",
    "T02n0125_028:0704b23_30": "時，二龍王默然不起。",
    "T02n0125_028:0704b24_31": "是時，波斯匿王禮世尊足，在一面坐。",
    "T02n0125_028:0704b25_32": "是時，大王白世尊言：「我今欲有所問，唯願世尊事事敷演。」",
    "T02n0125_028:0704b26_33": "世尊告曰：「欲有所問，今正是時。」",
    "T02n0125_028:0704b27_34": "波斯匿王白佛言：「有何因緣，令此閻浮里內烟火乃爾？」",
    "T02n0125_028:0704b28_35": "世尊告曰：「難陀、優槃難陀龍王之所造。",
    "T02n0125_028:0704b29_36": "然今，大王！",
    "T02n0125_028:0704b29_37": "勿懷恐懼，今日更無烟火之變。」",
    "T02n0125_028:0704c01_38": "是時，波斯匿王便作是念：「我今是國之大王！",
    "T02n0125_028:0704c02_39": "人民宗敬，名聞四遠。",
    "T02n0125_028:0704c03_40": "今此二人為從何來？",
    "T02n0125_028:0704c03_41": "見吾至此，亦不起迎。",
    "T02n0125_028:0704c04_42": "設住吾境界者當取閉之；設他界來者當取殺之。」",
    "T02n0125_028:0704c05_43": "是時，龍王知波斯匿心中所念，便興瞋恚。",
    "T02n0125_028:0704c06_44": "爾時，龍王便作是念：「我等無過於此王所，更欲反害吾身；要當取此國王及迦夷國人，盡取殺之。」",
    "T02n0125_028:0704c08_45": "是時，龍王即從坐起，禮世尊足即便而去。",
    "T02n0125_028:0704c09_46": "離祇洹不遠，便不復現。",
    "T02n0125_028:0704c10_47": "是時，波斯匿王見此人去，未久，白世尊言：「國事猥多，欲還宮中。」",
    "T02n0125_028:0704c11_48": "世尊告曰：「宜知是時。」",
    "T02n0125_028:0704c12_49": "是時，波斯匿王即從坐起，便退而去。",
    "T02n0125_028:0704c13_50": "告群臣曰：「向者二人為從何道去？",
    "T02n0125_028:0704c13_51": "速捕取之。」",
    "T02n0125_028:0704c14_52": "是時，諸臣聞王教令，即馳走求之而不知處，便還宮中。",
    "T02n0125_028:0704c15_53": "是時，難陀、優槃難陀龍王各生此念：「我等無過於彼王所，方欲取我等害之。",
    "T02n0125_028:0704c17_54": "我等當共害彼人民，使無遺餘。」",
    "T02n0125_028:0704c18_55": "是時，龍王復作是念：「國中人民有何過失？",
    "T02n0125_028:0704c19_56": "當取舍衛城人民害之。」",
    "T02n0125_028:0704c19_57": "復重作是念：「舍衛國人有何過失於我等？",
    "T02n0125_028:0704c20_58": "當取王宮官屬盡取殺之。」",
    "T02n0125_028:0704c21_59": "爾時，世尊以知龍王心中所念，告目連曰：「汝今當救波斯匿王，無令為難陀、優槃難陀龍王所害。」",
    "T02n0125_028:0704c23_60": "目連對曰：「如是。",
    "T02n0125_028:0704c24_61": "世尊！」",
    "T02n0125_028:0704c24_62": "是時，目連受佛教誡，禮世尊足，便退而去；在王宮上，結加趺坐，令身不現。",
    "T02n0125_028:0704c26_63": "是時，二龍王雷吼霹靂，暴風疾雨，在王宮上，或雨瓦石，或雨刀劍，未墮地之頃，便為優鉢蓮華在虛空中。",
    "T02n0125_028:0704c28_64": "是時，龍王倍復瞋恚，雨大高山於宮殿上。",
    "T02n0125_028:0704c29_65": "是時，目連復化使作種種飲食。",
    "T02n0125_028:0705a01_66": "是時，龍王倍復瞋恚熾盛，雨諸刀劍。",
    "T02n0125_028:0705a02_67": "是時，目連復化使作極好衣裳。",
    "T02n0125_028:0705a02_68": "是時，龍王倍復瞋恚，復雨大沙礫石，在波斯匿宮上，未墮地之頃，便化作七寶。",
    "T02n0125_028:0705a04_69": "是時，波斯匿王見宮殿中雨種種七寶，歡喜踊躍，不能自勝，便作是念：「閻浮里內有德之人，無復過我，唯除如來。",
    "T02n0125_028:0705a07_70": "所以然者，我家中種粳米一根上生，收拾得一斛米，飯以甘蔗之漿，極為香美，今復於宮殿上雨七寶，我便能作轉輪聖王乎！」",
    "T02n0125_028:0705a10_71": "是時，波斯匿王領諸婇女收攝七寶。",
    "T02n0125_028:0705a11_72": "是時，二龍王自相謂言：「今將有何意？",
    "T02n0125_028:0705a12_73": "我等來時欲害波斯匿王，今日變化乃至於斯。",
    "T02n0125_028:0705a13_74": "所有力勢今日盡現。",
    "T02n0125_028:0705a13_75": "猶不能動波斯匿王毫氂之分。」",
    "T02n0125_028:0705a14_76": "是時，龍王見大目揵連在宮殿上結加趺坐，正身正意，形不傾斜。",
    "T02n0125_028:0705a16_77": "見已，便作是念：「此必是大目連之所為也。」",
    "T02n0125_028:0705a17_78": "是時，二龍王以見目連便退而去。",
    "T02n0125_028:0705a18_79": "是時，目連見龍去，還捨神足至世尊所，頭面禮足，在一面坐。",
    "T02n0125_028:0705a19_80": "時，波斯匿王便作是念：「今此種種飲食不應先食，當先奉上如來，然後自食。」",
    "T02n0125_028:0705a21_81": "是時，波斯匿王即車載珍寶，及種種飲食，往至世尊所：「昨日天雨七寶及此飲食，唯願納受。」",
    "T02n0125_028:0705a23_82": "爾時，大目揵連去如來不遠，佛告王曰：「汝今可持七寶飲食之具，與大目連。",
    "T02n0125_028:0705a25_83": "所以然者，蒙目連恩，得更生聖賢之地。」",
    "T02n0125_028:0705a26_84": "波斯匿王白佛言：「有何因緣，言我更生？」",
    "T02n0125_028:0705a27_85": "世尊告曰：「汝朝不至我所，欲得聽法乎？",
    "T02n0125_028:0705a28_86": "爾時，有二人亦來聽法。",
    "T02n0125_028:0705a28_87": "王生此念：『我於此國界，最為豪尊，眾人所敬，然此二人為從何來？",
    "T02n0125_028:0705b01_88": "見我不起承迎。』」",
    "T02n0125_028:0705b01_89": "時王白佛：「實然，世尊！」",
    "T02n0125_028:0705b02_90": "世尊告曰：「此亦非人，乃是難陀、優槃難陀龍王。",
    "T02n0125_028:0705b03_91": "彼知王意，自相謂言：『我等無過於此人王，何故反來害我？",
    "T02n0125_028:0705b04_92": "要當方宜滅此國界。』",
    "T02n0125_028:0705b05_93": "我等尋知龍王心中所念，即勅目連：『今可救波斯匿王，無令為龍所害也。』",
    "T02n0125_028:0705b07_94": "即受我教，在宮殿上，隱形不現，作此變化。",
    "T02n0125_028:0705b08_95": "是時，龍王極懷瞋恚，雨沙礫石於宮殿上，未墮地之頃，化作七寶、衣裳、飲食之具。",
    "T02n0125_028:0705b10_96": "由此因緣，大王！",
    "T02n0125_028:0705b10_97": "今日便為更生。」",
    "T02n0125_028:0705b10_98": "是時，波斯匿王便懷恐怖，衣毛皆豎，前跪膝行至如來前，而白佛言：「唯願世尊恩垂過厚，得濟生命。」",
    "T02n0125_028:0705b13_99": "復禮目連足，頭面禮敬：「蒙尊之恩，得濟生命。」",
    "T02n0125_028:0705b14_100": "爾時，國王便說此偈：「唯尊壽無窮，　　長夜護其命，　度脫苦窮厄，　　蒙尊得脫難。」",
    "T02n0125_028:0705b17_0": "是時，波斯匿王以天香華散如來身，便作是說：「我今持此七寶奉上三尊，唯願納受。」",
    "T02n0125_028:0705b19_0": "頭面禮足，遶佛三匝，便退而去。",
    "T02n0125_028:0705b19_1": "是時，世尊便作是念：「此四部之眾多有懈怠，替不聽法；亦不求方便，使身作證，亦不復求未獲者獲，未得者得；我今宜可使四部之眾渴仰於法。」",
    "T02n0125_028:0705b23_2": "爾時，世尊不告四部之眾，復不將侍者，如屈申臂頃，從祇桓不現，往至三十三天。",
    "T02n0125_028:0705b25_3": "爾時，釋提桓因遙見世尊來，將諸天眾，前迎世尊，頭面禮足，請令就坐，並作是說：「善來，世尊！",
    "T02n0125_028:0705b27_4": "久違覲省。」",
    "T02n0125_028:0705b27_5": "是時，世尊便作是念：「我今當以神足之力自隱形體，使眾人不見我為所在。」",
    "T02n0125_028:0705b29_6": "爾時，世尊復作是念：「我今於三十三天，化身極使廣大。」",
    "T02n0125_028:0705b30_7": "爾時，天上善法講堂有金石縱廣一由旬。",
    "T02n0125_028:0705c01_8": "爾時，世尊石上結加趺坐，遍滿石上。",
    "T02n0125_028:0705c02_9": "爾時，如來母摩耶將諸天女至世尊所，頭面禮足，在一面坐。",
    "T02n0125_028:0705c03_10": "並作是說：「違奉甚久，今來至此，實蒙大幸，渴仰思見，佛今日方來。」",
    "T02n0125_028:0705c05_11": "是時，母摩耶頭面禮足已，在一面坐；釋提桓因亦禮如來足，在一面坐。",
    "T02n0125_028:0705c07_12": "三十三天禮如來足，在一面坐。",
    "T02n0125_028:0705c07_13": "是時，諸天之眾見如來在彼增益天眾，減損阿須倫。",
    "T02n0125_028:0705c09_14": "爾時，世尊漸與彼諸天之眾說於妙論，所謂論者：施論、戒論、生天之論，欲不淨想，婬為穢惡，出要為樂。",
    "T02n0125_028:0705c11_15": "爾時，世尊以見諸來大眾及諸天人心開意解，諸佛世尊常所說法：苦、習、盡、道，普與諸天說之。",
    "T02n0125_028:0705c13_16": "各於坐上，諸塵垢盡，得法眼淨。",
    "T02n0125_028:0705c14_17": "復有十八億天女之眾而見道跡，三萬六千天眾得法眼淨。",
    "T02n0125_028:0705c15_18": "是時，如來母即從坐起，禮如來足，還入宮中。",
    "T02n0125_028:0705c17_0": "爾時，釋提桓因白佛言：「我今當以何食飯如來乎？",
    "T02n0125_028:0705c18_1": "為用人間之食，為用自然天食？」",
    "T02n0125_028:0705c18_2": "世尊告曰：「可用人間之食用食如來。",
    "T02n0125_028:0705c19_3": "所以然者，我身生於人間，長於人間，於人間得佛。」",
    "T02n0125_028:0705c21_4": "釋提桓因白佛言：「如是，世尊！」",
    "T02n0125_028:0705c21_5": "是時，釋提桓因復白佛言：「為用天上時節？",
    "T02n0125_028:0705c22_6": "為用人間時節？」",
    "T02n0125_028:0705c23_7": "世尊告曰：「用人間時節。」",
    "T02n0125_028:0705c23_8": "對曰：「如是。",
    "T02n0125_028:0705c24_0": "世尊！」",
    "T02n0125_028:0705c24_1": "是時，釋提桓因即以人間之食，復以人間時節飯食如來。",
    "T02n0125_028:0705c25_2": "爾時，三十三天各各自相謂言：「我等今見如來竟日飯食。」",
    "T02n0125_028:0705c26_3": "是時，世尊便作是念：「我今當入如是三昧，欲使諸天進便進，欲使諸天退便退。」",
    "T02n0125_028:0705c28_4": "是時，世尊以入此三昧，進却諸天，隨其時宜。",
    "T02n0125_028:0705c29_5": "是時，人間四部之眾不見如來久，往至阿難所，白阿難言：「如來今為所在？",
    "T02n0125_028:0706a01_6": "渴仰欲見。」",
    "T02n0125_028:0706a01_7": "阿難報曰：「我等亦復不知如來所在。」",
    "T02n0125_028:0706a02_8": "是時，波斯匿王、優填王至阿難所，問阿難曰：「如來今日竟為所在？」",
    "T02n0125_028:0706a04_9": "阿難報曰：「大王！",
    "T02n0125_028:0706a04_10": "我亦不知如來所在。」",
    "T02n0125_028:0706a05_11": "是時，二王思覩如來，遂得苦患。",
    "T02n0125_028:0706a05_12": "爾時，群臣至優填王所，白優填王曰：「今為所患？」",
    "T02n0125_028:0706a07_0": "時王報曰：「我今以愁憂成患。」",
    "T02n0125_028:0706a07_1": "群臣白王：「云何以愁憂成患？」",
    "T02n0125_028:0706a08_2": "其王報曰：「由不見如來故也。",
    "T02n0125_028:0706a09_3": "設我不見如來者，便當命終。」",
    "T02n0125_028:0706a09_4": "是時，群臣便作是念：「當以何方便，使優填王不令命終？",
    "T02n0125_028:0706a11_5": "我等宜作如來形像。」",
    "T02n0125_028:0706a11_6": "是時，群臣白王言：「我等欲作形像，亦可恭敬承事作禮。」",
    "T02n0125_028:0706a12_7": "時，王聞此語已，歡喜踊躍，不能自勝，告群臣曰：「善哉！",
    "T02n0125_028:0706a14_8": "卿等所說至妙。」",
    "T02n0125_028:0706a14_9": "群臣白王：「當以何寶作如來形像？」",
    "T02n0125_028:0706a15_10": "是時，王即勅國界之內諸奇巧師匠，而告之曰：「我今欲作形像。」",
    "T02n0125_028:0706a16_11": "巧匠對曰：「如是。",
    "T02n0125_028:0706a17_12": "大王！」",
    "T02n0125_028:0706a17_13": "是時，優填王即以牛頭栴檀作如來形像高五尺。",
    "T02n0125_028:0706a18_14": "是時，波斯匿王聞優填王作如來形像高五尺而供養。",
    "T02n0125_028:0706a19_15": "是時，波斯匿王復召國中巧匠，而告之曰：「我今欲造如來形像，汝等當時辦之。」",
    "T02n0125_028:0706a21_16": "時，波斯匿王而生此念：「當用何寶，作如來形像耶？」",
    "T02n0125_028:0706a22_17": "斯須復作是念：「如來形體，黃如天金，今當以金作如來形像。」",
    "T02n0125_028:0706a24_18": "是時，波斯匿王純以紫磨金作如來像高五尺。",
    "T02n0125_028:0706a25_19": "爾時，閻浮里內始有此二如來形像。",
    "T02n0125_028:0706a26_20": "是時，四部之眾往至阿難所，白阿難曰：「我等渴仰於如來，所思欲覲尊，如來今日竟為所在？」",
    "T02n0125_028:0706a28_21": "阿難報曰：「我等亦復不知如來所在。",
    "T02n0125_028:0706a29_22": "但今共至阿那律所而問此義。",
    "T02n0125_028:0706b01_0": "所以然者，尊者阿那律天眼第一，清淨無瑕穢，彼以天眼見千世界、二千世界、三千大千世界，彼能知見。」",
    "T02n0125_028:0706b03_1": "是時，四部之眾共阿難往至阿那律所，白阿那律曰：「今此四部之眾來至我所，而問我曰：『今日如來竟為所在？』",
    "T02n0125_028:0706b06_0": "唯願尊者以天眼觀如來今為所在！」",
    "T02n0125_028:0706b06_1": "是時，尊者阿那律報曰：「汝等且止！",
    "T02n0125_028:0706b07_2": "吾今欲觀如來竟為所在。」",
    "T02n0125_028:0706b08_3": "是時，阿那律正身正意，繫念在前，以天眼觀閻浮里內而不見之，復以天眼觀拘耶尼、弗于逮、欝單曰而不見之，復觀四天王、三十三天、豔天、兜術天、化自在天、他化自在天，乃至觀梵天而不見之。",
    "T02n0125_028:0706b13_4": "復觀千閻浮地、千瞿耶尼、千欝單曰、千弗于逮、千四天王、千豔天、千兜術天、千化自在天、千他化自在天、千梵天，而不見如來。",
    "T02n0125_028:0706b15_5": "復觀三千大千剎土而復不見。",
    "T02n0125_028:0706b16_6": "即從坐起語阿難曰：「我今已觀三千大千剎土而不見之。」",
    "T02n0125_028:0706b18_7": "是時，阿難及四部之眾默然而止。",
    "T02n0125_028:0706b18_8": "阿難作是念：「如來將不般涅槃乎？」",
    "T02n0125_028:0706b19_9": "是時，三十三天各各自相謂言：「我等快得善利，唯願七佛常現於世，天及世人多所潤益。」",
    "T02n0125_028:0706b21_10": "或有天而作是語：「且置七佛，但使有六佛者，此亦甚善。」",
    "T02n0125_028:0706b23_11": "或有天子言：「但使有五佛。」",
    "T02n0125_028:0706b23_12": "或言：「四佛。」",
    "T02n0125_028:0706b24_0": "或言：「三佛。」",
    "T02n0125_028:0706b24_1": "或言：「二佛出現世者，多所潤益。」",
    "T02n0125_028:0706b25_0": "時，釋提桓因告諸天曰：「且置七佛，乃至二佛，但使今日釋迦文佛久住世者，則多所饒益。」",
    "T02n0125_028:0706b27_1": "爾時，如來意欲使諸天來，諸天便來，意欲使諸天去，諸天便去。",
    "T02n0125_028:0706b28_2": "是時，三十三天各各自相謂言：「如來何故竟日而食？」",
    "T02n0125_028:0706b29_3": "是時，釋提桓因告三十三天曰：「如來今日食，以人間時節，不用天上時節。」",
    "T02n0125_028:0706c02_4": "是時，世尊以經三月，便作是念：「閻浮里人四部之眾不見吾久，甚有虛渴之想。",
    "T02n0125_028:0706c04_5": "我今當捨神足，使諸聲聞知如來在三十三天。」",
    "T02n0125_028:0706c05_6": "是時，世尊即捨神足。",
    "T02n0125_028:0706c06_7": "時，阿難往阿那律所，白阿那律言：「今四部之眾甚有虛渴，欲見如來。",
    "T02n0125_028:0706c07_8": "然今如來不取滅度乎？」",
    "T02n0125_028:0706c08_9": "是時，阿那律語阿難曰：「昨夜有天來至我所，云：『如來在三十三天善法講堂。』",
    "T02n0125_028:0706c10_10": "汝今且止！",
    "T02n0125_028:0706c10_11": "吾今欲觀如來所在。」",
    "T02n0125_028:0706c10_12": "是時，尊者阿那律即結加趺坐，正身正意，心不移動，以天眼觀三十三天，見世尊在壁方一由旬石上坐。",
    "T02n0125_028:0706c13_13": "是時，阿那律即從三昧起，語阿難曰：「如來今在三十三天與母說法。」",
    "T02n0125_028:0706c15_0": "是時，阿難及四部之眾歡喜踊躍，不能自勝。",
    "T02n0125_028:0706c16_0": "是時，阿難問四部眾曰：「誰能堪任至三十三天問訊如來？」",
    "T02n0125_028:0706c17_1": "阿那律曰：「今尊者目連神足第一，願屈神力往問訊佛。」",
    "T02n0125_028:0706c18_2": "是時，四部之眾白目連曰：「今日如來在三十三天，唯願尊者持四部姓名，問訊如來！",
    "T02n0125_028:0706c20_3": "又持此義往白如來：『世尊在閻浮里內世間得道，唯屈威神還至世間！』」",
    "T02n0125_028:0706c22_4": "目連報曰：「甚善！",
    "T02n0125_028:0706c22_5": "諸賢！」",
    "T02n0125_028:0706c22_6": "是時，目連受四部之教，屈申臂頃，往至三十三天，到如來所。",
    "T02n0125_028:0706c24_7": "是時，釋提桓因及三十三天遙見目連來，諸天各生此念：「正是僧使？",
    "T02n0125_028:0706c25_8": "若當是諸王之使？」",
    "T02n0125_028:0706c26_9": "是時，諸天皆起往迎：「善來，尊者！」",
    "T02n0125_028:0706c26_10": "是時，目連遙見世尊與無央數之眾而為說法。",
    "T02n0125_028:0706c28_11": "見已，生此念：「世尊在此天中，亦復煩鬧。」",
    "T02n0125_028:0706c29_0": "目連往至世尊所，頭面禮足，在一面立。",
    "T02n0125_028:0706c29_1": "爾時，目連白佛言：「世尊！",
    "T02n0125_028:0707a01_2": "四部之眾問訊如來；起居輕利，遊步康強。」",
    "T02n0125_028:0707a02_3": "又白此事：「如來生長閻浮里內，於世間得道，唯願世尊還來至世間，四部虛渴，欲見世尊！」",
    "T02n0125_028:0707a04_4": "世尊告曰：「使四部之眾進業無惓。",
    "T02n0125_028:0707a05_5": "云何，目連！",
    "T02n0125_028:0707a05_6": "四部之眾遊化勞乎？",
    "T02n0125_028:0707a06_7": "無鬪訟耶？",
    "T02n0125_028:0707a06_8": "外道異學無觸嬈乎？」",
    "T02n0125_028:0707a07_0": "目連報曰：「四部之眾行道無惓。」",
    "T02n0125_028:0707a07_1": "「但，目連！",
    "T02n0125_028:0707a07_2": "汝向者作是念言：『如來在此亦煩閙。』",
    "T02n0125_028:0707a08_3": "此事不然。",
    "T02n0125_028:0707a09_4": "所以然者，我說法時亦不經久，設我作是念：『欲使諸天來，便來；欲使諸天不來，諸天則不來。』",
    "T02n0125_028:0707a11_5": "目連！",
    "T02n0125_028:0707a11_6": "汝還世間，却後七日，如來當往僧迦尸國大池水側。」",
    "T02n0125_028:0707a12_7": "是時，目連屈申臂頃，還詣舍衛城祇樹給孤獨園，往詣四部眾，而告之曰：「諸賢當知，却後七日，如來當來下至閻浮里地僧迦尸大池水側。」",
    "T02n0125_028:0707a16_0": "爾時，四部眾聞此語已，歡喜踊躍，不能自勝。",
    "T02n0125_028:0707a17_1": "是時，波斯匿王、優填王、惡生王、優陀延王、頻毘娑羅王，聞如來却後七日，當至僧迦尸國大池水側，極懷歡喜，不能自勝。",
    "T02n0125_028:0707a19_2": "是時，毘舍離人民之眾，迦毘羅越釋種，拘夷羅越人民之眾，聞如來當來至閻浮里地，聞已，歡喜踊躍，不能自勝。",
    "T02n0125_028:0707a22_3": "爾時，波斯匿集四種之兵，詣池水側，欲見世尊。",
    "T02n0125_028:0707a23_4": "是時，五王皆集兵眾往世尊所，欲得覲省如來及人民之眾。",
    "T02n0125_028:0707a25_5": "迦毘羅越釋皆悉往世尊所，及四部之眾皆悉往世尊所，欲得見如來。",
    "T02n0125_028:0707a26_6": "爾時，臨七日頭，釋提桓因告自在天子曰：「汝今從須彌山頂至僧迦尸池水作三道路，觀如來不用神足至閻浮地。」",
    "T02n0125_028:0707a29_7": "自在天子報曰：「此事甚佳，正爾時辦。」",
    "T02n0125_028:0707b01_8": "爾時，自在天子即化作三道金、銀、水精。",
    "T02n0125_028:0707b02_9": "是時，金道當在中央，俠水精道側、銀道側，化作金樹。",
    "T02n0125_028:0707b03_10": "當於爾時，諸神妙尊天，七日之中皆來聽法。",
    "T02n0125_028:0707b04_11": "爾時，世尊與數千萬眾前後圍遶，而為說法，說：「五盛陰苦。",
    "T02n0125_028:0707b06_0": "云何為五？",
    "T02n0125_028:0707b06_1": "所謂色、痛、想、行、識。",
    "T02n0125_028:0707b06_2": "云何為色陰？",
    "T02n0125_028:0707b07_0": "所謂此四大身，是四大所造色，是謂名為色陰也。",
    "T02n0125_028:0707b08_1": "「彼云何名為痛陰？",
    "T02n0125_028:0707b08_2": "所謂苦痛、樂痛、不苦不樂痛，是謂名為痛陰。",
    "T02n0125_028:0707b09_3": "「彼云何名想陰？",
    "T02n0125_028:0707b10_4": "所謂三世共會，是謂名為想陰。",
    "T02n0125_028:0707b10_5": "「彼云何名為行陰？",
    "T02n0125_028:0707b11_6": "所謂身行、口行、意行，此名行陰。",
    "T02n0125_028:0707b11_7": "「彼云何名為識陰？",
    "T02n0125_028:0707b12_8": "所謂眼、耳、鼻、口、身、意，此名識陰。",
    "T02n0125_028:0707b13_9": "「彼云何名為色？",
    "T02n0125_028:0707b13_10": "所謂色者，寒亦是色，熱亦是色，飢亦是色，渴亦是色。",
    "T02n0125_028:0707b14_11": "「云何名為痛？",
    "T02n0125_028:0707b15_0": "所謂痛者，痛者名覺。",
    "T02n0125_028:0707b15_1": "為覺何物？",
    "T02n0125_028:0707b15_2": "覺苦、覺樂、覺不苦不樂，故名為覺也。",
    "T02n0125_028:0707b16_3": "「云何名為想？",
    "T02n0125_028:0707b17_0": "所謂想者，想亦是知。",
    "T02n0125_028:0707b17_1": "知青、黃、白、黑，知苦樂，故名為知。",
    "T02n0125_028:0707b18_2": "「云何名為行？",
    "T02n0125_028:0707b18_3": "所謂行者，能有所成，故名為行。",
    "T02n0125_028:0707b19_4": "為成何等？",
    "T02n0125_028:0707b19_5": "或成惡行，或成善行，故名為行。",
    "T02n0125_028:0707b20_6": "「云何名為識？",
    "T02n0125_028:0707b20_7": "所謂識，識別是非，亦識諸味，此名為識也。",
    "T02n0125_028:0707b21_8": "「諸天子當知，此五盛陰，知三惡道、天道、人道；此五盛陰滅，便知有涅槃之道。」",
    "T02n0125_028:0707b23_9": "爾時，說此法時，有六萬天人得法眼淨。",
    "T02n0125_028:0707b24_10": "爾時，世尊與諸天人說法已，即從坐起，詣須彌山頂，說此偈：「汝等當勤學，　　於佛法聖眾，　當滅死逕路，　　如人鈎調象。",
    "T02n0125_028:0707b28_0": "　若能於此法，　　而無懈怠者，　便當盡生死，　　無有苦原本。」",
    "T02n0125_028:0707c01_0": "爾時，世尊說此偈已，便詣中道。",
    "T02n0125_028:0707c01_1": "是時，梵天在如來右處銀道側，釋提桓因在水精道側，及諸天人在虛空中散華燒香，作倡伎樂，娛樂如來。",
    "T02n0125_028:0707c04_2": "是時，優鉢華色比丘尼聞如來今日當至閻浮提僧迦尸池水側，聞已，便生此念：「四部之眾、國王、大臣、國中人民，靡不往者。",
    "T02n0125_028:0707c07_3": "設我當以常法往者，此非其宜。",
    "T02n0125_028:0707c07_4": "我今當作轉輪聖王形容，往見世尊。」",
    "T02n0125_028:0707c08_5": "是時，優鉢華色比丘尼還隱其形，作轉輪聖王形，七寶具足。",
    "T02n0125_028:0707c10_6": "所謂七寶者，輪寶、象寶、馬寶、珠寶、玉女寶、典兵寶、典藏寶，是謂七寶。",
    "T02n0125_028:0707c11_7": "爾時，尊者須菩提在羅閱城耆闍崛山中，在一山側縫衣裳。",
    "T02n0125_028:0707c13_8": "是時，須菩提聞世尊今日當來至閻浮里地，四部之眾靡不見者，我今者宜可時往問訊禮拜如來。",
    "T02n0125_028:0707c15_9": "爾時，尊者須菩提便捨縫衣之業，從坐起，右脚著地。",
    "T02n0125_028:0707c16_10": "是時，彼復作是念：「此如來形，何者是世尊？",
    "T02n0125_028:0707c17_11": "為是眼、耳、鼻、口、身、意乎？",
    "T02n0125_028:0707c18_12": "往見者復是地、水、火、風種乎？",
    "T02n0125_028:0707c18_13": "一切諸法皆悉空寂，無造、無作，如世尊所說偈言：「『若欲禮佛者，　　及諸最勝者，　　陰持入諸種，　　皆悉觀無常。",
    "T02n0125_028:0707c22_0": "　　曩昔過去佛，　　及以當來者，　　如今現在佛，　　此皆悉無常。",
    "T02n0125_028:0707c24_0": "　　若欲禮佛者，　　過去及當來，　　說於現在中，　　當觀於空法。",
    "T02n0125_028:0707c26_0": "　　若欲禮佛者，　　過去及當來，　　現在及諸佛，　　當計於無我。』",
    "T02n0125_028:0707c28_0": "「此中無我、無命、無人、無造作，亦無形容，有教、有授者，諸法皆悉空寂。",
    "T02n0125_028:0707c29_1": "何者是我？",
    "T02n0125_028:0707c29_2": "我者無主。",
    "T02n0125_028:0708a01_3": "我今歸命真法之聚。」",
    "T02n0125_028:0708a01_4": "爾時，尊者須菩提還坐縫衣。",
    "T02n0125_028:0708a02_5": "是時，優鉢華色比丘尼作轉輪聖王形，七寶導從至世尊所。",
    "T02n0125_028:0708a03_6": "是時，五國王遙見轉輪聖王來，歡喜踊躍，不能自勝，自相謂言：「甚奇！",
    "T02n0125_028:0708a05_7": "甚特！",
    "T02n0125_028:0708a05_8": "世間出二珍寶，如來、轉輪聖王。」",
    "T02n0125_028:0708a06_9": "爾時，世尊將數萬天人從須彌山頂來，至池水側。",
    "T02n0125_028:0708a07_10": "是時，世尊舉足蹈地，此三千大千世界六變震動。",
    "T02n0125_028:0708a08_11": "是時，化轉輪聖王漸漸至世尊所，諸小國王及人民之類各各避之。",
    "T02n0125_028:0708a09_12": "是時，化聖王覺知以近世尊，還復本形，作比丘尼禮世尊足。",
    "T02n0125_028:0708a11_13": "五王見已，各自稱怨，自相謂言：「我等今日極有所失，我等先應見如來，然今此比丘尼先見之。」",
    "T02n0125_028:0708a13_14": "是時，比丘尼至世尊所，頭面禮足，而白佛言：「我今禮最勝尊，今日先得覲省，我優鉢花色比丘尼是如來弟子。」",
    "T02n0125_028:0708a16_15": "爾時，世尊與彼比丘尼而說偈言：「善業以先禮，　　最初無過者，　空無解脫門，　　此是禮佛義。",
    "T02n0125_028:0708a19_0": "　若欲禮佛者，　　當來及過去，　當觀空無法，　　此名禮佛義。」",
    "T02n0125_028:0708a21_0": "是時，五王及人民之眾不可稱計，往至世尊所，各自稱名。",
    "T02n0125_028:0708a22_1": "「我是迦尸國王波斯匿。」",
    "T02n0125_028:0708a22_2": "「我是拔嗟國王，名曰優填。」",
    "T02n0125_028:0708a23_3": "「我是五都人民之主，名曰惡生。」",
    "T02n0125_028:0708a24_4": "「我是南海之主，名優陀延。」",
    "T02n0125_028:0708a24_5": "「我是摩竭國頻毘娑羅王。」",
    "T02n0125_028:0708a25_6": "爾時，十一那術人民運集，及四部之眾，最尊長者，千二百五十人往至世尊所，頭面禮足，在一面立。",
    "T02n0125_028:0708a27_7": "爾時，優填王手執牛頭栴檀像，并以偈向如來說：「我今欲所問，　　慈悲護一切，　作佛形像者，　　為得何等福？」",
    "T02n0125_028:0708b02_0": "爾時，世尊復以偈報曰：「大王今聽之，　　少多演其義，　作佛形像者，　　今當粗說之。",
    "T02n0125_028:0708b05_0": "　眼根初不壞，　　後得天眼視，　白黑而分明，　　作佛形像德。",
    "T02n0125_028:0708b07_0": "　形體當完具，　　意正不迷惑，　勢力倍常人，　　造佛形像者。",
    "T02n0125_028:0708b09_0": "　終不墮惡趣，　　終輒生天上，　於彼作天王，　　造佛形像福。",
    "T02n0125_028:0708b11_0": "　餘福不可計，　　其福不思議，　名聞遍四遠，　　造佛形像福。",
    "T02n0125_028:0708b13_0": "「善哉！",
    "T02n0125_028:0708b13_1": "善哉！",
    "T02n0125_028:0708b13_2": "大王！",
    "T02n0125_028:0708b13_3": "多所饒益，天、人蒙祐。」",
    "T02n0125_028:0708b13_4": "爾時，優填王極懷歡悅，不能自勝。",
    "T02n0125_028:0708b14_5": "爾時，世尊與四部眾及與五王演說妙論，所謂論者：施論、戒論、生天之論，欲不淨想，漏為大患，出要為妙。",
    "T02n0125_028:0708b17_6": "爾時，世尊以知四部之眾心開意解，諸佛世尊常所說法：苦、習、盡、道，盡與彼說之。",
    "T02n0125_028:0708b19_0": "爾時，坐上天及人民六萬餘人，諸塵垢盡，得法眼淨。",
    "T02n0125_028:0708b20_1": "爾時，五王白世尊言：「此處福妙最是神地，如來始從兜術天來下至此說法，今欲建立此處，使永存不朽。」",
    "T02n0125_028:0708b22_2": "世尊告曰：「汝等五王，於此處造立神寺，長夜受福，終不朽敗。」",
    "T02n0125_028:0708b24_3": "諸王報曰：「當云何造立神寺？」",
    "T02n0125_028:0708b24_4": "爾時，世尊申右手，從地中出迦葉如來寺，視五王而告之曰：「欲作神寺者，當以此為法。」",
    "T02n0125_028:0708b27_0": "爾時，五王即於彼處起大神寺。",
    "T02n0125_028:0708b27_1": "爾時，世尊告諸比丘：「諸過去恒沙如來翼從多少，亦如今日而無有異。",
    "T02n0125_028:0708b29_2": "正使當來諸佛世尊翼從多少，亦如今日而無有異。",
    "T02n0125_028:0708c01_3": "今此經名遊天法本。",
    "T02n0125_028:0708c02_4": "如是，諸比丘！",
    "T02n0125_028:0708c02_5": "當作是學。」",
    "T02n0125_028:0708c02_6": "爾時，四部之眾及五國王聞佛所說，歡喜奉行。",
    "T02n0125_028:0708c04_0": "增壹阿含經卷第二十八"
}