{
    "T09n0278_019:0518a09_0": "大方廣佛華嚴經卷第十九",
    "T09n0278_019:0518a11_0": "東晉天竺三藏佛馱跋陀羅譯",
    "T09n0278_019:0518a12_0": "金剛幢菩薩十迴向品第二十一之六",
    "T09n0278_019:0518a13_0": "「◎復次，菩薩摩訶薩作無量億那由他阿僧祇，大眾施會，離惡清淨，諸佛所歎。",
    "T09n0278_019:0518a14_1": "普淨眾生永離眾惡，淨三業迹，生薩婆若；無量境界，皆悉清淨，無量百千億那由他布施之具，皆悉莊嚴而以惠施。",
    "T09n0278_019:0518a17_2-0": "菩薩摩訶薩以大施會所攝善根，迴向眾生：令一切眾生，悉得無上菩提之心，行無量施，皆悉清淨；令一切眾生，皆悉究竟無量無邊清淨之道；令一切眾生，行無量慈，隨眾所須，悉令滿足；令一切眾生，行無量悲，悉能救護一切眾生；令一切眾生，隨順三世如來正教，令佛歡喜；令一切眾生，於諸佛所，修行布施，心不中悔；令一切眾生皆悉長養勝妙信根，",
    "T09n0278_019:0518a17_2-1": "於念念中，修行增進無量布施；令一切眾生，得摩訶衍心，皆悉成就大乘施會；令一切眾生，成大善會施、究竟施、善施、勝施、隨願施、第一施、上施、無上施、無等施、出世間施、一切諸佛所讚歎施；令一切眾生，成第一施主，於諸惡道拔出眾生，安置無礙清淨智道，修平等願真實善根，得無等等如來智慧；令一切眾生，安住寂靜諸禪定智，",
    "T09n0278_019:0518a17_2-2": "趣不死道，究竟一切通明智慧，勇猛精進，具足諸地，莊嚴佛法，究竟彼岸，永不退轉；令一切眾生，得不退轉大乘之會，給施眾生而無休息，究竟無上一切種智；令一切眾生，種諸善根，悉到無量功德彼岸；令一切眾生，諸佛所歎，普為一切作大施主，功德具足，充滿法界，普照十方施無上樂；令一切眾生，悉為平等大布施主，究竟善根，",
    "T09n0278_019:0518a17_2-3": "等攝眾生；令一切眾生，為勝施主，建立一切於無上乘；令一切眾生，為應時施主，悉離非時，究竟時會；令一切眾生，為善施主，具大人施法，到於彼岸；令一切眾生，為嚴淨施主，至一切佛薩婆若處；令一切眾生，為一切淨施主，出生積聚法界等功德；令一切眾生，為出過一切施主，滿足大願，度脫眾生，安住如來處非處力。",
    "T09n0278_019:0518b20_3": "是為菩薩摩訶薩大施善根迴向，令一切眾生，行無上捨，究竟佛施、成就善施、不可壞施、諸佛法施、愛眼心施、救眾生施、薩婆若施、見諸佛施、具威儀施、具足菩薩所行功德佛智慧施。",
    "T09n0278_019:0518b24_4": "「復次，菩薩摩訶薩悉捨一切資生之具，心無貪著，不求果報；世間富樂無所希望，捨離愚癡，深解諸法；饒益安立一切眾生；真實相心，解一切法，種種莊嚴，諸資生具，無量境界，種種莊嚴，資生之具，饒益眾生；究竟施、一切施、內外施，增長直心，令一切眾生具功德寶心，善能饒益無量眾生；令一切眾生成就寶心；令一切眾生，清淨善根等三世佛，具一切智。",
    "T09n0278_019:0518c04_5": "菩薩摩訶薩以施資生之具所攝善根，迴向眾生：令一切眾生，清淨調伏；令一切眾生，皆悉嚴淨一切佛剎，除滅煩惱；令一切眾生，以清淨心於念念中充滿法界；令一切眾生，智慧充滿虛空、法界；令一切眾生，得一切智，了達三世，於一切時轉不退法輪；令一切眾生，悉皆示現一切種智，巧妙方便，饒益眾生；令一切眾生，悉悟一切諸如來道，盡未來劫於一切剎，廣說佛法，未曾休息；令一切眾生，於無量劫修菩薩行，心無厭倦；令一切眾生，於一切世界：淨世界、不淨世界、小世界、中世界、大世界、微細世界、廣世界、飜覆世界、伏世界，如是等一切世界，皆悉嚴淨；菩薩充滿，行大乘行，令一切眾生於念念中，悉作三世一切佛事，調伏眾生，立薩婆若。",
    "T09n0278_019:0518c19_6": "此菩薩摩訶薩以如是等無量阿僧祇劫饒益眾生，令佛法不斷；以大悲心救護眾生，修習大慈具菩薩行；建立一切諸如來論，令一切眾生，皆悉不斷諸佛善根；有來求者悉滿其意而無患厭，能施一切，心無有悔，捨一切物、資生之具，隨所來方，無不欣悅，於諸眾生，如一子想，見來求者，心大歡喜，作是念言：『是我善知識。』",
    "T09n0278_019:0518c27_7": "「爾時，菩薩長養大悲心、歡喜心、不可壞心、大施心；菩薩摩訶薩見來求者，隨其所須，悉資給之，充滿其意，令無所乏，皆令歡喜，斷其貧苦，具足富樂，同聲稱美，歎德而歸。",
    "T09n0278_019:0519a02_8": "菩薩爾時心大歡喜，於百千億那由他劫，受帝釋樂所不能及；須夜摩天王、兜率陀天王、化自在天王、他化自在天王，百千億那由他劫所受喜樂，所不能及；梵天王樂，乃至淨居天無量無邊阿僧祇劫禪定快樂，亦所不及；無量無數不可稱說阿僧祇劫轉輪王樂，亦不能及。",
    "T09n0278_019:0519a08_9": "菩薩摩訶薩如是大喜無量，信心增長，直心清淨，諸根柔軟，定心增廣，生菩提心堅固不轉。",
    "T09n0278_019:0519a10_10": "菩薩摩訶薩善根迴向，令一切眾生離毒害心，令一切眾生安隱快樂，令一切眾生得真實義，令一切眾生悉得清淨無上菩提，令一切眾生悉得平等，令一切眾生得賢善心，令一切眾生逮得賢善摩訶衍心，令一切眾生所行悉善，令一切眾生具普賢菩薩所修願行，令一切眾生覺十力乘。",
    "T09n0278_019:0519a17_11": "「菩薩摩訶薩以此善根迴向時，於身、口、意業無著無縛解脫迴向，無眾生想迴向；無命想、無人想、無福伽羅想、無男子想、無年少想、無禪頭想、無造想、無受想、無有想、無無想、無今世後世想、無死此生彼想、無有常想、無無常想、非三有想、非無三有想、非想、非無想無縛無著解脫心迴向，無業迴向，無業報迴向，無虛妄迴向，無真實迴向，無思迴向，無思報迴向，無心迴向，無無心迴向。",
    "T09n0278_019:0519a26_12": "菩薩摩訶薩如是迴向時，不著內，不著外；不著緣，不著境界；不著因，不著因和合；不著法，不著非法；不著思，不著思果；不著色，不著色取，不著色滅；不著受、想、行、識，不著受、想、行、識取，不著受、想、行、識滅。",
    "T09n0278_019:0519b02_13": "菩薩摩訶薩若於此法中，心不著者，則不縛色，不縛色取，不縛色滅；不縛受、想、行、識，不縛受、想、行、識取，不縛受、想、行、識滅。",
    "T09n0278_019:0519b05_14": "若於此法而不縛者，則於諸法亦無有解。",
    "T09n0278_019:0519b06_15": "何以故？",
    "T09n0278_019:0519b06_16": "一切諸法，不生、不滅，無有自性，無一、無二，無多、無少，無有量、無無量，無善、無惡，無深、無淺，無靜、無亂，無著、無離，無法、無非法，無性、無非性，無有、無無故；菩薩如是見法，則是非法，言語道斷故。",
    "T09n0278_019:0519b11_17": "非法為法，而亦不壞一切業迹；具修菩薩行，不退一切智，解知業緣如夢、如響、如鏡中像，一切法如幻，而亦不違因緣業報；入甚深業，解法真實，無行無作，亦復不違業行之道。",
    "T09n0278_019:0519b15_18": "「菩薩摩訶薩以一切善根如是迴向：一切種智，普遊十方，教化眾生。",
    "T09n0278_019:0519b17_19": "迴向者何義？",
    "T09n0278_019:0519b17_20": "永度世間生死彼岸，故說迴向；度諸陰彼岸，故說迴向；度語言道彼岸，故說迴向；度眾生相彼岸，故說迴向；度身見彼岸，故說迴向；度不堅固彼岸，故說迴向；度諸行彼岸，故說迴向；度諸有彼岸，故說迴向；度諸取彼岸，故說迴向；度諸世間法彼岸，故說迴向。",
    "T09n0278_019:0519b23_21": "菩薩摩訶薩若能以此善根迴向，則皆隨順一切諸佛、隨順法、隨順智、隨順菩提、隨順義、隨順迴向、隨順行、隨順真實、隨順清淨。",
    "T09n0278_019:0519b26_22": "菩薩摩訶薩如是迴向已，令一切眾生得如來法；諸佛歡喜，無佛不值，無法不了，於一切法無違無失，悉能分別一切佛法，不捨正法，不違因緣，內外諸法，法力具足，無有休息。",
    "T09n0278_019:0519c01_23": "佛子！",
    "T09n0278_019:0519c02_24": "是為菩薩摩訶薩第六隨順一切堅固善根迴向。",
    "T09n0278_019:0519c03_25": "菩薩摩訶薩住此迴向，無量諸佛皆悉守護，得堅固法，修一切智；解隨順義，解一切法，隨順真性，得一切法，隨順堅固善根，隨順滿足諸願；得隨順堅固法，一切金剛所不能壞，得隨順堅固願，於一切法中而得自在。」",
    "T09n0278_019:0519c08_26": "爾時，金剛幢菩薩承佛神力，觀察十方，觀察一切大眾，觀察法界，深入諸法句味之義，修無量心，大悲普覆一切眾生，覺悟三世如來家法，入於一切諸佛功德，逮得諸佛自在之身，分別一切諸眾生心，隨所種善根，應受化時，隨順法身示現色身，以偈頌曰：「一切世間諸大王，　　菩薩現身於彼生，　處彼尊豪大王位，　　悉能調伏諸群生。",
    "T09n0278_019:0519c17_0": "　其心柔軟常清淨，　　於一切眾得自在，　常以正法治天下，　　方便隨順樂世間。",
    "T09n0278_019:0519c19_0": "　菩薩清淨王家生，　　常能如應轉法輪，　遠離諸惡正治國，　　十方眾生無違教。",
    "T09n0278_019:0519c21_0": "　菩薩色相功德滿，　　具足甚深妙智慧，　堅固安住不退轉，　　悉能降伏一切魔。",
    "T09n0278_019:0519c23_0": "　常能具持清淨戒，　　決定安住忍辱力，　除滅一切瞋恚毒，　　常能修習最勝法。",
    "T09n0278_019:0519c25_0": "　菩薩具行布施法，　　飲食華鬘乘衣服，　塗香房舍明淨燈，　　如是等施無有量。",
    "T09n0278_019:0519c27_0": "　菩薩所施益眾生，　　常能開發廣大心，　其意清淨大歡喜，　　布施尊勝及世間。",
    "T09n0278_019:0519c29_0": "　菩薩悉能捨無量，　　內外所有一切物，　所行布施常歡喜，　　未曾暫有中悔心。",
    "T09n0278_019:0520a02_0": "　菩薩悉能施頭目，　　手足肌肉及骨髓，　一切身分盡惠施，　　其心未曾生中悔。",
    "T09n0278_019:0520a04_0": "　菩薩處在大王位，　　清淨豪貴人中尊，　大悲以舌施群生，　　楚毒無量不中悔。",
    "T09n0278_019:0520a06_0": "　菩薩施舌淨善根，　　迴向一切諸群生，　悉令此等眾生類，　　具足成就廣長舌。",
    "T09n0278_019:0520a08_0": "　菩薩歡喜施妻子，　　其心未曾生憂悔，　又復欣悅施國土，　　亦能捨身無所吝。",
    "T09n0278_019:0520a10_0": "　隨所樂求盡施與，　　應時惠施無嫌恨，　一切所有能悉捨，　　諸來求者皆滿足。",
    "T09n0278_019:0520a12_0": "　為法捨身無央數，　　修諸苦行求菩提，　又為眾生受諸苦，　　求無上智不退轉。",
    "T09n0278_019:0520a14_0": "　聽受如來正法故，　　以身布施無疲厭，　內心歡喜無有量，　　救護一切眾生故。",
    "T09n0278_019:0520a16_0": "　菩薩得見諸佛已，　　慈心恭敬設供養，　饒益歡喜悉具足，　　皆能聞持諸佛法。",
    "T09n0278_019:0520a18_0": "　迴向一切眾生類，　　悉令世間得安樂，　普能救護一切眾，　　永使究竟得解脫。",
    "T09n0278_019:0520a20_0": "　菩薩具足諸眷屬，　　色身端嚴順教命，　妙莊嚴具為校飾，　　聰叡仁賢巧智慧。",
    "T09n0278_019:0520a22_0": "　以饒益故悉布施，　　而未曾有微吝心，　不為世間資生利，　　饒益眾生求菩提。",
    "T09n0278_019:0520a24_0": "　具足修習淨功德，　　履行無量諸勝業，　迴向一切眾生類，　　亦不取業堅固相。",
    "T09n0278_019:0520a26_0": "　菩薩能捨大王位，　　嚴飾京都諸城邑，　宮殿內外一切物，　　遊觀園林諸池流。",
    "T09n0278_019:0520a28_0": "　無量無數百千劫，　　以無上心行布施，　開悟世間示彼岸，　　隨順化導群生類。",
    "T09n0278_019:0520b01_0": "　菩薩見有來求者，　　悉從他方世界至，　隨彼所須滿其願，　　菩薩大喜充遍身。",
    "T09n0278_019:0520b03_0": "　菩薩迴向施功德，　　三世一切諸如來，　所學究竟到彼岸，　　無上導師之境界。",
    "T09n0278_019:0520b05_0": "　菩薩觀察一切法，　　誰為度脫眾生者，　為度脫誰至何處，　　解空不捨布施心。",
    "T09n0278_019:0520b07_0": "　菩薩迴向智慧故，　　菩薩迴向求正法，　菩薩迴向甚深義，　　於一切法無所著。",
    "T09n0278_019:0520b09_0": "　心不分別一切業，　　於諸業報不染著，　了達菩提從緣起，　　於法真性無所壞。",
    "T09n0278_019:0520b11_0": "　解了己身不染著，　　其心寂滅無所依，　智慧分別無業性，　　善解因緣非無業。",
    "T09n0278_019:0520b13_0": "　不虛妄取過去法，　　亦復不取未來法，　了達現在無所有，　　觀察三世悉空寂。",
    "T09n0278_019:0520b15_0": "　菩薩究竟色彼岸，　　受想行識亦如是，　永度一切到彼岸，　　其心謙順常清淨。",
    "T09n0278_019:0520b17_0": "　觀察五陰十八界，　　分別諸入及己身，　於此諸法求菩提，　　皆悉空寂不可得。",
    "T09n0278_019:0520b19_0": "　不取諸法常住相，　　於斷滅相亦不受，　一切諸法非有無，　　諸業因緣和合生。",
    "T09n0278_019:0520b21_0": "　無有眾生得菩提，　　一切諸法悉寂滅，　心不染著諸佛剎，　　了達三世無所有，　若能如是解正法，　　亦如一切諸最勝。",
    "T09n0278_019:0520b24_0": "　雖復推求無所得，　　菩薩所行亦不虛，　是故緣中求諸法，　　不違一切因緣道。",
    "T09n0278_019:0520b26_0": "　分別解說諸業迹，　　欲令眾生悉清淨，　是為智者所修行，　　一切諸佛之所說。",
    "T09n0278_019:0520b28_0": "　隨順思惟入正義，　　自然覺悟無上道，　諸法無生亦無滅，　　亦復無來亦無去，　不於此死而彼生，　　深解一切諸佛法，　了達諸法真實性，　　於法性中無所著。",
    "T09n0278_019:0520c03_0": "　永離諸法虛妄相，　　彼人得見諸佛智，　分別解了諸法趣，　　眾生諸趣佛國趣，　一切三世所有法，　　皆悉了知無有餘，　三世諸佛所覺法，　　悉能具足聞受持。",
    "T09n0278_019:0520c07_0": "　所說三世一切法，　　如是等法悉非法，　隨順修行一切法，　　而亦不壞諸法相，　菩薩迴向諸眾生，　　令彼疾得一切智。",
    "T09n0278_019:0520c09_1": "◎「◎佛子！",
    "T09n0278_019:0520c10_2": "何等為菩薩摩訶薩第七等心隨順一切眾生迴向？",
    "T09n0278_019:0520c11_3": "「佛子！",
    "T09n0278_019:0520c11_4": "此菩薩摩訶薩增長下品善根、中品善根、上品善根、無量善根、廣善根、種種善根、不可測量善根、不可思議善根、阿僧祇善根、無邊善根、佛境界善根、法境界善根、僧境界善根、善知識境界善根、一切眾生境界善根、方便境界善根、修習微妙境界善根、內境界善根、外境界善根、無量別異功德境界善根、修習一切施境界善根、清淨戒境界善根、菩薩內自專正於一切捨忍辱境界善根、精進不退轉境界善根、入種種禪定境界善根、修行諸地智慧境界善根、分別一切眾生心心境界善根、積集無量清淨功德善根、修習正念菩薩業境界善根、普覆一切眾生境界善根。",
    "T09n0278_019:0520c24_5": "菩薩摩訶薩行如是等無量善根，修習究竟，積集長養，廣開解已，則能安住忍力，閉惡趣門；善調諸根，威儀具足，永離顛倒，決定正趣；堪為一切諸佛法器，普為眾生作無上福田；常為諸佛之所守護，出生長養一切諸佛清淨善根，隨順具滿如來大願，深樂佛業，心得自在，悉與三世諸如來等；普能供養一切諸佛，究竟一切諸如來力，常為諸佛之所讚歎；不求生天，不貪利養，不著諸行，一切善根皆悉迴向，為一切眾生作功德藏；具足諸道，普覆一切，於生死中拔出眾生，教令修習一切善根，迴向一切境界而不斷絕；開一切智菩提之門，建立智幢，嚴淨大道；普示眾生，捨離一切世間塵垢；施心功德，生如來家，清淨功德，皆悉滿足無上福田，不著眾生，不依世間；令一切眾生，皆悉清淨，修習攝取一切善根。",
    "T09n0278_019:0521a12_6": "菩薩摩訶薩離垢清淨菩提心，攝取善根，作如是念：『此菩提心所起善根、菩提心思惟善根、菩提心所得善根、菩提心正希望善根、一向菩提心善根，憐愍一切眾生，攝取一切種智境界，究竟十力境界，積集十力境界；不壞法界善根，不退轉善根。』",
    "T09n0278_019:0521a17_7": "「菩薩摩訶薩復作是念：『如此善根若有果報，我當盡未來際，行菩薩行，不捨眾生故，修行大捨，迴向一切眾生，悉無有餘：令無數世界珍寶充滿，令無數世界寶衣充滿，令無數世界妙香充滿，令無數世界莊嚴具充滿，令無數世界摩尼寶充滿，令無數世界勝摩尼寶充滿，令無數世界妙色雜華充滿，令無數世界上味充滿，令無數世界金銀充滿，令無數世界天床充滿，妙寶莊嚴敷以天衣，令無數世界雜寶莊嚴天冠充滿。",
    "T09n0278_019:0521a27_8": "若有一人，盡未來劫，常來求索，以此寶物而惠施之，未曾厭倦。",
    "T09n0278_019:0521a29_9": "如一眾生，一切眾生亦復如是。』",
    "T09n0278_019:0521a29_10": "菩薩摩訶薩如是施時，以平等心、無偏愛心、不求名心、無熱惱心、無中悔心、專求一切智心、清淨道心、一向施心、憐愍心、調伏心、安住一切智心；菩薩摩訶薩善根如是迴向，盡未來劫，常行布施。",
    "T09n0278_019:0521b05_11": "「復次，菩薩摩訶薩善根如是迴向一切眾生，悉無有餘：『我當以寶象充滿無數世界，七支具足，六瘤成滿，建大寶幢，真金莊嚴，白寶網覆，一切雜寶而莊嚴之，以用布施；我當以清淨寶馬、婆羅馬王等充滿無數世界，以一切馬寶莊嚴具而莊嚴之，以用布施；無數世界，寶女充滿，娛樂具足，以用布施；無數世界，男女充滿，以用布施；無數世界，己身充滿，以用布施；無數世界，己身、頭首充滿，不放逸心，以用布施；無數世界，己目充滿，以用布施；無數世界，己身充滿，堪忍楚毒，破骨出髓，以用布施；無數世界，大王座處，皆悉充滿，以用布施；無數世界，給使僮僕，皆悉充滿，以用布施。",
    "T09n0278_019:0521b18_12": "修習平等一切施心，於一世界中，盡未來劫，修菩薩行，為一眾生；於一切世界中，盡未來劫，修菩薩行，為一眾生；為一切眾生，亦復如是。",
    "T09n0278_019:0521b22_13": "具足大悲，遠離眾惡，普念一切，令我布施，究竟不退，行布施時，乃至不生一念憂悔之心。』",
    "T09n0278_019:0521b24_14": "菩薩摩訶薩復作是念：『我行如是無量布施，以無著心、無縛心、解脫心、大心、甚深心、攝取心、離憎愛心、離壽命心、善調伏心、不亂心、無害心、安住一切智心、慧光普照一切法心、入一切智心。』",
    "T09n0278_019:0521b28_15-0": "「菩薩摩訶薩以此善根念念迴向：令一切眾生，財寶滿足；令一切眾生，具足無盡大功德藏；令一切眾生，得安隱樂；令一切眾生，長養菩薩摩訶衍業；令一切眾生，滿足深法；令一切眾生，得不退轉一切智乘；令一切眾生，見一切佛；令一切眾生，普於眾生，無所選擇；令一切眾生，悉得清淨平等之心；令一切眾生，離諸難處，得一切智；",
    "T09n0278_019:0521b28_15-1": "令一切眾生，饒益安樂無量眾生；令一切眾生，普於一切得平等心；令一切眾生，得柔軟施心；令一切眾生，攝取真實惠施之心；令一切眾生，不失施心；令一切眾生，具足施心，永滅貧窮；令一切眾生，悉攝世間諸妙財寶，無所乏短；令一切眾生，行無量施；令一切眾生，行一切施；令一切眾生，盡未來劫，修行布施，心無退轉；令一切眾生，",
    "T09n0278_019:0521b28_15-2": "悉捨一切，心不中悔；令一切眾生，隨順行施，饒益眾生；令一切眾生，行勝廣施；令一切眾生，行種種莊嚴施；令一切眾生，行無著施；令一切眾生，行平等施；令一切眾生，行大力金剛施；令一切眾生，行如日光明施；令一切眾生，得如來智；令一切眾生，善根眷屬，具足成滿；令一切眾生，善根智慧，悉現在前；令一切眾生，得不可壞正直之心；",
    "T09n0278_019:0521b28_15-3": "令一切眾生，具足成就，清淨善根；令一切眾生，於煩惱睡眠，智慧覺悟；令一切眾生，疑惑悉除；令一切眾生，得平等智清淨功德；令一切眾生，功德悉備，無能壞者；令一切眾生，具足清淨，不動三昧；令一切眾生，具不可壞薩婆若智；令一切眾生，具足菩薩無量清淨自在正行；令一切眾生，修習無著清淨善根；令一切眾生，淨修正念三世諸佛；",
    "T09n0278_019:0521b28_15-4": "令一切眾生，出生勝妙清淨善根；令一切眾生，除滅一切諸魔魔業障礙道法；令一切眾生，皆悉履行無量功德，生諸三昧，清淨滿足；令一切眾生常念諸佛，未曾廢忘；令一切眾生，常見諸佛，悉令歡喜，初不遠離；令一切眾生，開淨法門，出生善根，諸白淨法，平等具足；令一切眾生，悉得無量平等正直之心；令一切眾生，成就清淨平等施心；",
    "T09n0278_019:0521b28_15-5": "令一切眾生，滿足諸佛尸波羅蜜，平等清淨；令一切眾生，具大精進波羅蜜，未曾懈怠；令一切眾生，得大羼提波羅蜜；令一切眾生，得無量禪智慧，分別滿足諸通；令一切眾生，於一切法得離身般若波羅蜜，平等滿足；令一切眾生，得清淨法界，平等滿足；令一切眾生，悉具淨妙諸通善根；令一切眾生，修平等行，具諸善法；令一切眾生，",
    "T09n0278_019:0521b28_15-6": "究竟永度諸佛境界；令一切眾生，身、口、意業平等清淨；令一切眾生，諸業行報平等清淨；令一切眾生，悉得諸法平等清淨；令一切眾生，悉得諸法清淨平等實義；令一切眾生，悉得清淨諸勝妙行；令一切眾生，悉得菩薩諸清淨願；令一切眾生，普得平等淨功德智；令一切眾生，以諸善根迴向薩婆若乘，平等滿足；令一切眾生，顯現一切嚴淨佛剎，",
    "T09n0278_019:0521b28_15-7": "平等滿足；令一切眾生，得見諸佛，除滅一切諸煩惱患；令一切眾生，具諸相好，功德莊嚴，平等滿足；令一切眾生，得八種聲，百千妙聲而莊嚴之，如來無量功德清淨梵音，皆悉具足；令一切眾生，十力莊嚴，成就無礙平等之心；令一切眾生，得一切佛無盡法明，無量諸辯，平等滿足；令一切眾生，得無上無畏人中之雄大師子吼；令一切眾生，",
    "T09n0278_019:0521b28_15-8": "得一切智，轉不退法輪；令一切眾生，出生諸法，平等滿足；令一切眾生，善根清淨，應不失時，平等滿足；令一切眾生，成就清淨調御師法，平等滿足；令一切眾生，於淳一莊嚴、無量莊嚴、大莊嚴、諸佛莊嚴，平等滿足；令一切眾生，觀察三世，分別平等；令一切眾生，詣諸佛所，聞法受持，解了平等，圓滿具足；令一切眾生，慚愧智慧與諸佛等；",
    "T09n0278_019:0521b28_15-9": "令一切眾生，得平等智，觀察諸法；令一切眾生，得不動業報，離諸障礙，平等滿足；令一切眾生，入甚深智，悉分別知眾生諸根，平等滿足；令一切眾生，得無分別平等智慧，皆悉等一，清淨滿足；令一切眾生，隨順無厭善根，平等分別，皆悉滿足；令一切眾生，於大神足而得自在，菩薩神力，平等滿足；令一切眾生，悉得諸佛無盡功德智慧之藏，",
    "T09n0278_019:0521b28_15-10": "究竟功德，皆悉等一；令一切眾生，於諸法中得離虛妄，隨順平等，入一切法，知菩提心；令一切眾生，勝妙福田，平等滿足；令一切眾生，得清淨大悲，普為世間最上福田；令一切眾生，堅固無壞，平等滿足；令一切眾生，見真實法，不可破壞，平等滿足；令一切眾生，得最勝心，思惟正觀，平等滿足；令一切眾生，離諸恐怖，入甚深法，",
    "T09n0278_019:0521b28_15-11": "到於彼岸；令一切眾生，放一光明，普照十方，等度一切；令一切眾生，悉得菩薩不退精進，同行同願，平等滿足；令一切眾生，出一言音，平等滿足；令一切眾生，於菩薩直心，平等滿足；令一切眾生，悉得覩見諸善知識，心大歡喜；令一切眾生，皆悉具足菩薩諸行，調伏眾生，未曾休息，平等滿足；令一切眾生，得不斷辯，普入諸音，平等滿足；",
    "T09n0278_019:0521b28_15-12": "令一切眾生，能以一心知一切心，一切善根，平等滿足；令一切眾生，修諸善根而不退轉，安立眾生於清淨智；令一切眾生，得一切智，平等功德，清淨法身；令一切眾生，悉捨愚癡，觀察善根，平等滿足；令一切眾生，得一薩婆若，成等正覺，平等滿足；令一切眾生，離諸惡趣，出生一道，一切種智，平等滿足；令一切眾生，得一眾清淨，",
    "T09n0278_019:0521b28_15-13": "悉能普淨一切大眾，平等智慧而莊嚴之；令一切眾生，於一佛剎，普見一切諸如來剎，平等滿足；令一切眾生，一切莊嚴、不可說莊嚴、不可量莊嚴、無盡莊嚴，莊嚴一切佛剎，平等滿足；令一切眾生，分別解了無量諸法，見甚深義，平等滿足；令一切眾生，得諸聖行，諸佛自在，平等滿足；令一切眾生，非一非異，諸神通力，平等滿足；令一切眾生，",
    "T09n0278_019:0521b28_15-14": "隨順善根，普為諸佛，甘露灌頂；令一切眾生，清淨智身，平等具足。",
    "T09n0278_019:0522c25_16": "「如是，菩薩摩訶薩憐愍饒益眾生，大悲哀念眾生，令一切眾生，皆悉清淨，離慳嫉結，具足無量無邊善妙功德，常樂勝法，離瞋恚濁及諸障礙。",
    "T09n0278_019:0522c28_17": "其心柔軟，離癡正直而無邪曲，所行堅實不可沮壞，得不退轉平等之心，白淨法力，皆悉成就，不信不失，善解迴向；修習功德，調伏眾生，除滅一切諸不善業，專精苦行，普教一切，具足修習苦行善根，為諸眾生具受眾苦，慧眼清淨，觀察善根，智慧聖行，善根迴向一切眾生。",
    "T09n0278_019:0523a06_18": "令一切眾生，安住清淨微妙功德，遠離熾然，成就等心善根迴向；令一切眾生，得薩婆若，修習迴向；攝取眾生一切善根，平等具足，具足成就等心迴向。",
    "T09n0278_019:0523a09_19": "以如是等無量善根迴向眾生：令一切眾生，常得安隱；令一切眾生，常得清淨；令一切眾生，常得安樂；令一切眾生，得究竟解脫；令一切眾生，得究竟平等；令一切眾生，得自在神力；令一切眾生，安住白法；令一切眾生，得無障眼；令一切眾生，調伏諸根；令一切眾生，具足十力，教化眾生。",
    "T09n0278_019:0523a16_20": "「菩薩摩訶薩修行如是迴向時，不著業迴向、不著報迴向、不著身迴向、不著利養迴向、不著諸剎迴向、不著諸方迴向、不著眾生迴向、亦不離眾生迴向、不著一切迴向、不著法迴向。",
    "T09n0278_019:0523a20_21": "菩薩摩訶薩如是迴向時，作如是念：『令一切眾生，滿足佛智，得清淨心，智慧分別，內心寂靜，外緣不亂，得在三世諸佛家生。』",
    "T09n0278_019:0523a23_22": "「菩薩摩訶薩行如是迴向，勝出一切，無能壞者，一切眾生，悉共讚歎，所不能盡；普行一切諸菩薩行，以少方便遍詣諸剎，悉見諸佛無所障礙；又見諸剎一切菩薩修習眾行，悉得一切巧妙方便，分別一切法陀羅尼，演說妙法，教化眾生，盡未來劫，未曾斷絕；於念念中，不可說不可說諸佛世界，悉現受生，猶如電光；於念念中，悉能嚴淨不可說不可說諸佛世界，修行嚴淨佛剎智慧而無厭足；令不可說不可說眾生清淨成就，平等滿足，隨其所住善根，悉能具足諸波羅蜜，攝取眾生，除滅垢穢，成就淨業，得無礙淨耳，於不可說不可說世界，佛轉法輪，悉聞受持，於彼諸佛，不生遠想，乃至未曾一彈指頃不聞正法；住無所有，無依、無染，無著、無行，堅固不壞菩薩神力；於念念中，不可說不可說一切佛剎，隨其所應，悉現其身，修菩薩行，常與同見從事，不相違背。",
    "T09n0278_019:0523b12_23": "「菩薩摩訶薩修菩薩行時，成就如是無量無邊清淨功德，說不可盡，況成無上菩提，得最正覺。",
    "T09n0278_019:0523b14_24": "所謂：一切佛剎清淨平等，一切眾生清淨平等，一切身清淨平等，一切根清淨平等，一切業報清淨平等，一切眷屬清淨平等，滿足諸行清淨平等，方便入一切法清淨平等，滿足一切如來諸願迴向清淨平等，示現一切諸佛境界自在清淨平等。",
    "T09n0278_019:0523b20_25": "「菩薩摩訶薩如是善根迴向已，得一切清淨功德法門，以諸功德而莊嚴之。",
    "T09n0278_019:0523b22_26": "菩薩摩訶薩如是行迴向，不違一切剎，剎不違眾生；剎不違眾生業，眾生業不違剎；思不違心，心不違思；思不違心境界，心境界不違思；業緣不違報，報緣不違業；業不違業迹，業迹不違業；法不違相，相不違法；法生不違性，性不違法生；剎平等不違眾生平等，眾生平等不違剎平等；一切眾生平等不違一切法平等，一切法平等不違一切眾生平等；離欲際平等不違一切眾生安住平等，一切眾生安住平等不違離欲際平等；過去不違未來，未來不違過去；過去不違未來、現在，未來、現在不違過去；世平等不違佛平等，佛平等不違世平等；菩薩行不違薩婆若，薩婆若不違菩薩行。",
    "T09n0278_019:0523c07_27": "「菩薩摩訶薩行如是迴向，得平等業，得平等報，得平等身，得平等道，得平等願，得平等一切眾生心，得平等一切剎，得平等一切行，得平等一切智，得三世諸佛平等，得見諸佛及諸菩薩，得一切善根，得滿一切願，得成就一切眾生，得善分別一切諸業，得見一切諸善知識悉令歡喜，得清淨大眾，得究竟諸佛正教，得究竟一切白淨法迴向。",
    "T09n0278_019:0523c15_28": "「佛子！",
    "T09n0278_019:0523c15_29": "是為菩薩摩訶薩第七等心隨順一切眾生迴向。",
    "T09n0278_019:0523c16_30": "菩薩摩訶薩成就此迴向已，則能摧伏一切怨敵，悉能拔出一切欲刺，得無生道，到無二處，得無量自在功德之王，救護眾生，神足無礙，遍遊諸剎，常樂寂靜，於一切身而得自在，悉能出生菩薩大行，於諸行願得自在智，分別了知一切諸法，悉能遍生一切佛剎；得無礙耳，聞一切剎所有音聲；得淨慧眼，見一切佛修諸善根，未曾休息，具足成就一切諸法。",
    "T09n0278_019:0523c25_31": "菩薩摩訶薩以此等心隨順一切眾生迴向，迴向諸善根。」",
    "T09n0278_019:0523c26_32": "爾時，金剛幢菩薩承佛神力，普觀十方，以偈頌曰：「菩薩具行諸功德，　　深遠清淨甚微妙，　所行功德雖微小，　　悉能迴向廣無量。",
    "T09n0278_019:0524a01_0": "　菩薩一切資生具，　　珍妙奇特貴無價，　象馬寶王諸輦輿，　　種種寶衣及眾珍，　己身頭目并手足，　　破骨出髓割肌肉，　充滿無量諸世界，　　悉以惠施無貪吝。",
    "T09n0278_019:0524a05_0": "　如是無量無邊劫，　　一切普施不退轉，　以此功德悉迴向，　　救度無量眾生故。",
    "T09n0278_019:0524a07_0": "　菩薩饒益一切眾，　　清淨功德諸妙願，　安樂三有群生類，　　悉令究竟證菩提。",
    "T09n0278_019:0524a09_0": "　菩薩平等發大願，　　隨順修習清淨業，　令一切眾得平等，　　於彼願中無所著。",
    "T09n0278_019:0524a11_0": "　普於世間無嫌恨，　　悉能隨順行諸願，　悉能迴向群生類，　　不違一切諸賢聖。",
    "T09n0278_019:0524a13_0": "　一切世間智慧日，　　斯從布施淨戒生，　勤修精進無懈怠，　　於一切願不退轉。",
    "T09n0278_019:0524a15_0": "　菩薩迴向到彼岸，　　能開清淨妙法門，　得兩足尊勝智慧，　　分別實義到彼岸。",
    "T09n0278_019:0524a17_0": "　菩薩梵音悉究竟，　　具足堅固妙智慧，　深入正法離障礙，　　菩薩於彼意無著。",
    "T09n0278_019:0524a19_0": "　菩薩心淨不作二，　　亦復不作不二法，　捨離二法不二法，　　覺悟眾生語言道。",
    "T09n0278_019:0524a21_0": "　菩薩覺悟世平等，　　諸心音聲一切業，　一切眾生猶如化，　　悉從因緣業報轉。",
    "T09n0278_019:0524a23_0": "　一切世間所造作，　　十方無量業音聲，　悉從業緣之所起，　　應滅彼業令無餘。",
    "T09n0278_019:0524a25_0": "　菩薩觀察一切眾，　　身口意業悉平等，　普令眾生得平等，　　猶如一切無等等。",
    "T09n0278_019:0524a27_0": "　菩薩善業悉迴向，　　普令眾生色清淨，　具足一切諸功德，　　悉同無上調御士。",
    "T09n0278_019:0524a29_0": "　一切眾中最殊勝，　　具足功德妙法身，　功德大海悉迴向，　　饒益安樂諸群生。",
    "T09n0278_019:0524b02_0": "　我所修行諸功德，　　普令一切悉清淨，　諸佛清淨無倫匹，　　普令世間亦如是。",
    "T09n0278_019:0524b04_0": "　平等善根悉迴向，　　令一切眾知實義，　微妙智慧功德滿，　　悉與一切如來等。",
    "T09n0278_019:0524b06_0": "　菩薩觀察一切法，　　世間寂滅空無餘，　無有造作無造者，　　亦復不壞諸業報。",
    "T09n0278_019:0524b08_0": "　於彼靜亂無有二，　　悉以等心正觀察，　菩薩真實解世間，　　遠離一切諸虛妄。",
    "T09n0278_019:0524b10_0": "　如是真實佛子等，　　從諸如來法化生，　無量功德悉迴向，　　一切疑惑悉除滅。",
    "T09n0278_019:0524b11_1": "◎大方廣佛華嚴經卷第十九"
}