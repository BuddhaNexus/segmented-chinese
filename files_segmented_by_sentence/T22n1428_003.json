{
    "T22n1428_003:0581b02_0": "四分律卷第三(初分之三)",
    "T22n1428_003:0581b04_0": "姚秦罽賓三藏佛陀耶舍",
    "T22n1428_003:0581b05_0": "共竺佛念等譯",
    "T22n1428_003:0581b06_0": "◎十三僧殘法之二",
    "T22n1428_003:0581b07_0": "佛在舍衛國，時迦留陀夷聞世尊所制戒，不得弄陰墮精、不得身相摩觸，便持戶鑰在門外立，伺諸婦女若居士家婦女來，語言：「諸妹！",
    "T22n1428_003:0581b10_1": "可入我房看。」",
    "T22n1428_003:0581b10_2": "將至房中已，向彼以欲心麁惡語。",
    "T22n1428_003:0581b11_3": "諸女樂者笑其所言，不樂者瞋恚罵詈出房，語諸比丘：「大德當知！",
    "T22n1428_003:0581b13_0": "今我所見事，非善、非法、非宜、不得時。",
    "T22n1428_003:0581b13_1": "我常謂是處安隱、無患、無災變、無怖懼處，今日乃更生畏怖身毛為竪。",
    "T22n1428_003:0581b15_2": "我等本謂水能滅火，而今火從水生。",
    "T22n1428_003:0581b16_3": "何以知之？",
    "T22n1428_003:0581b16_4": "迦留陀夷見將入房，婬欲意麁惡語見向。",
    "T22n1428_003:0581b17_5": "我在家時夫主作麁惡語向我，猶不能堪忍，況今出家之人惡口如是。」",
    "T22n1428_003:0581b19_6": "時諸比丘聞，其中有少欲知足、行頭陀、樂學戒、知慚愧者，呵責迦留陀夷，廣說如上已，往至世尊所頭面禮足在一面坐，以此因緣具白世尊。",
    "T22n1428_003:0581b22_7": "世尊以此因緣集諸比丘，於大眾中知而故問：「云何迦留陀夷！",
    "T22n1428_003:0581b24_8": "汝審有此事耶？」",
    "T22n1428_003:0581b24_9": "答言：「如是。」",
    "T22n1428_003:0581b24_10": "時世尊呵責：「汝所為非，非威儀、非沙門法、非淨行、非隨順行，所不應為。」",
    "T22n1428_003:0581b26_11": "世尊以無數方便呵責已，告諸比丘：「此迦留陀夷癡人！",
    "T22n1428_003:0581b27_12": "多種有漏處，最初犯戒。",
    "T22n1428_003:0581b28_13": "自今已去與諸比丘結戒，集十句義乃至正法久住。",
    "T22n1428_003:0581b29_14": "欲說戒者當如是說：若比丘婬欲意，與女人麁惡婬欲語，隨所說麁惡婬欲語，僧伽婆尸沙。」",
    "T22n1428_003:0581c02_15": "比丘義如上。",
    "T22n1428_003:0581c03_16": "婬欲意者如上。",
    "T22n1428_003:0581c03_17": "女人者亦如上。",
    "T22n1428_003:0581c04_0": "麁惡者，非梵行。",
    "T22n1428_003:0581c04_1": "婬欲語者，稱說二道好惡。",
    "T22n1428_003:0581c04_2": "若自求、若教他求、若問、若答、若解、若說、若教、若罵。",
    "T22n1428_003:0581c06_3": "求者，言與我二道作如是如是事，若復作餘語。",
    "T22n1428_003:0581c07_4": "教他求者，若天、若梵、水神、摩醯首羅天祐助我，共汝作如是如是事，若復作餘語。",
    "T22n1428_003:0581c09_5": "問者，問汝大小便道何似？",
    "T22n1428_003:0581c09_6": "汝云何與夫主共事？",
    "T22n1428_003:0581c10_7": "云何復與外人共通？",
    "T22n1428_003:0581c10_8": "若復作餘語。",
    "T22n1428_003:0581c11_9": "答者，汝大小便道如是，汝與夫主外人共通如是，若復作餘語。",
    "T22n1428_003:0581c12_10": "解者、說者亦如是。",
    "T22n1428_003:0581c13_0": "教者，我教汝如是治二道，汝可令夫主外人敬愛，若復作餘語。",
    "T22n1428_003:0581c14_1": "罵者，若言：「汝破壞、腐爛、燒燋、墮落與驢作如是。」",
    "T22n1428_003:0581c15_2": "若復作餘語罵。",
    "T22n1428_003:0581c15_3": "若比丘與女人一返麁惡語，一僧伽婆尸沙。",
    "T22n1428_003:0581c16_4": "隨麁惡語多少說而了了者，一一僧伽婆尸沙；不了了者，偷蘭遮。",
    "T22n1428_003:0581c18_5": "若與指印書、遣使作相，令彼女人知者，僧伽婆尸沙；不知者，偷蘭遮。",
    "T22n1428_003:0581c20_0": "除此大小便道，說餘處好惡，偷蘭遮。",
    "T22n1428_003:0581c20_1": "天女、阿須羅女、夜叉女、龍女、畜生女能變形者，黃門、二形，麁惡語令彼知者，偷蘭遮；不知者，突吉羅。",
    "T22n1428_003:0581c23_2": "若指印、若書、若遣使、若現知相令彼知者，偷蘭遮；不知者，突吉羅。",
    "T22n1428_003:0581c24_3": "畜生不能變形者，向說麁惡語者，突吉羅。",
    "T22n1428_003:0581c25_4": "若向男子麁惡語，突吉羅。",
    "T22n1428_003:0581c26_5": "若比丘欲意，麁惡語麁惡語想，僧伽婆尸沙；麁惡語生疑者，偷蘭遮。",
    "T22n1428_003:0581c27_6": "非麁惡語麁惡語想，偷蘭遮；非麁惡語疑，偷蘭遮。",
    "T22n1428_003:0581c29_7": "人女人女想，僧伽婆尸沙；人女疑，偷蘭遮；人女非人女想，偷蘭遮。",
    "T22n1428_003:0582a01_8": "非人女作人女想，偷蘭遮；非人女疑，偷蘭遮。",
    "T22n1428_003:0582a02_9": "比丘尼，偷蘭遮；式叉摩那、沙彌、沙彌尼，突吉羅。",
    "T22n1428_003:0582a03_10": "是謂為犯。",
    "T22n1428_003:0582a03_11": "不犯者，若為女人說不淨惡露觀：「大妹當知！",
    "T22n1428_003:0582a04_12": "此身九瘡、九孔、九漏、九流。」",
    "T22n1428_003:0582a05_13": "九孔者，二眼、二耳、二鼻、口、大小便道。",
    "T22n1428_003:0582a06_14": "當說此不淨時，彼女人謂說麁惡語；若說毘尼時言次，及此彼謂麁惡語；若從受經、若二人同受若彼問、若同誦、若戲笑語、若獨語、若疾疾語、若夢中語、欲說此錯說彼，一切不犯。",
    "T22n1428_003:0582a10_15": "不犯者，最初未制戒，癡狂、心亂、痛惱所纏。",
    "T22n1428_003:0582a11_16": "(三竟)佛在舍衛國，時迦留陀夷已聞世尊制戒，不得弄陰墮精、不得與女人身相觸、不得向女人麁惡語。",
    "T22n1428_003:0582a14_17": "便執戶鑰在門外立，伺諸婦女若居士家婦女來，語言：「諸妹！",
    "T22n1428_003:0582a16_0": "可入我房看。」",
    "T22n1428_003:0582a16_1": "將入房已自讚歎身言：「諸妹知不？",
    "T22n1428_003:0582a17_2": "我學中第一，我是梵行、持戒、修善法人。",
    "T22n1428_003:0582a18_0": "汝可持婬欲供養我。」",
    "T22n1428_003:0582a18_1": "時喜樂者默然笑其所言，不樂者罵詈而出，告諸比丘言：「大德當知！",
    "T22n1428_003:0582a20_2": "我等向所見事，非善、非宜、非法、不得時。",
    "T22n1428_003:0582a21_3": "我常信，此處無患、無災變、無恐懼處。",
    "T22n1428_003:0582a22_0": "云何今日乃更生畏怖，身毛為竪。",
    "T22n1428_003:0582a22_1": "我本謂水能滅火，而今火從水生。",
    "T22n1428_003:0582a23_2": "我在家時夫主向我作如是語猶不堪忍，況出家之人乃作如是言。」",
    "T22n1428_003:0582a25_3": "時諸比丘聞，其中有少欲知足、行頭陀、樂學戒、知慚愧者，呵責迦留陀夷：「汝云何聞世尊制戒，不得弄陰失精、不得與女人身相觸、不得婬欲麁惡語。」",
    "T22n1428_003:0582a28_4": "呵責廣說如上已，往世尊所，頭面禮足在一面坐，以此因緣具白世尊。",
    "T22n1428_003:0582b01_5": "世尊爾時以此因緣集諸比丘，知而故問迦留陀夷：「汝審爾不？」",
    "T22n1428_003:0582b03_0": "答言：「爾。」",
    "T22n1428_003:0582b03_1": "爾時世尊呵責迦留陀夷：「汝所為非，非威儀、非沙門法、非淨行非、隨順行，所不應為。」",
    "T22n1428_003:0582b05_2": "世尊以無數方便呵責已，告諸比丘：「迦留陀夷癡人！",
    "T22n1428_003:0582b06_3": "多種有漏處，最初犯戒。",
    "T22n1428_003:0582b07_0": "自今已去與比丘結戒，集十句義乃至正法久住，欲說戒者當如是說：若比丘婬欲意，於女人前自歎身言：『大妹！",
    "T22n1428_003:0582b09_1": "我修梵行、持戒、精進修善法，可持是婬欲法供養我，如是供養第一最。』",
    "T22n1428_003:0582b11_2": "僧伽婆尸沙。」",
    "T22n1428_003:0582b11_3": "比丘義如上。",
    "T22n1428_003:0582b12_4": "婬欲意者如上。",
    "T22n1428_003:0582b12_5": "女人者如上。",
    "T22n1428_003:0582b12_6": "歎身者，歎身端正好顏色，我是剎帝利、長者、居士、婆羅門種。",
    "T22n1428_003:0582b14_7": "梵行者，勤修離穢濁。",
    "T22n1428_003:0582b14_8": "持戒者，不缺、不穿漏、無染污。",
    "T22n1428_003:0582b15_9": "善法者，樂閑靜處，時到乞食、著糞掃衣，作餘食法不食、一坐食、一摶食、塚間坐、露坐、樹下坐、常坐、隨坐，持三衣、唄匿、多聞、能說法、持毘尼、坐禪。",
    "T22n1428_003:0582b18_10": "作如是自歎譽已供養我來，不說婬欲者，偷蘭遮；若說婬欲，僧伽婆尸沙。",
    "T22n1428_003:0582b20_11": "若在人女前，一自歎譽身，一僧伽婆尸沙。",
    "T22n1428_003:0582b21_12": "隨自歎身多小了了者，一一僧伽婆尸沙；說而不了了者，偷蘭遮。",
    "T22n1428_003:0582b22_13": "若手印、若書信、若遣使、若現知相令彼知者，僧伽婆尸沙；不知者，偷蘭遮。",
    "T22n1428_003:0582b24_14": "除二道，更為索餘處供養，偷蘭庶。",
    "T22n1428_003:0582b25_15": "天女、阿須羅女、龍女、夜叉女、餓鬼女、畜生女能變形者，向自歎譽身說而了了者，偷蘭庶；不了了者，突吉羅。",
    "T22n1428_003:0582b27_16": "若指印、若書信、若遣使、若現知相，歎說身令彼知者，偷蘭遮；說而不知者，突吉羅。",
    "T22n1428_003:0582b29_17": "畜生不能變形，向彼自歎譽身者，突吉羅。",
    "T22n1428_003:0582c01_18": "向男子自歎譽身，突吉羅。",
    "T22n1428_003:0582c02_19": "人女人女想，僧伽婆尸沙；人女疑，偷蘭遮；人女作非人女想，偷蘭遮。",
    "T22n1428_003:0582c03_20": "非人女作人女想，偷蘭遮；非人女疑，偷蘭遮。",
    "T22n1428_003:0582c04_21": "比丘尼，偷蘭遮；式叉摩那、沙彌、沙彌尼，突吉羅。",
    "T22n1428_003:0582c05_22": "是謂為犯。",
    "T22n1428_003:0582c06_23": "不犯者，若比丘語女人言：「此處妙尊最上，此比丘精進、持戒、修善法，汝等應以身業慈、口業慈、意業慈供養彼。」",
    "T22n1428_003:0582c08_24": "諸女意謂比丘為我故自讚身；若為說毘尼時言說相似，而彼自謂讚身；若從受經誦經、若二人共受誦、若問若同誦、若戲笑語、若疾疾語、若夢中語、若欲說此錯說彼，不犯。",
    "T22n1428_003:0582c13_25": "不犯者，最初未制戒，癡狂、心亂、痛惱所纏。",
    "T22n1428_003:0582c14_26": "(四竟)◎◎佛在羅閱祇耆闍崛山中，時羅閱城中有一比丘名迦羅，本是王大臣，善知俗法。",
    "T22n1428_003:0582c16_27": "彼作如是媒嫁，向男說女、向女說男。",
    "T22n1428_003:0582c17_28": "時羅閱城中諸居士，欲有所嫁娶盡往諮問迦羅。",
    "T22n1428_003:0582c19_29": "迦羅答言：「須我至彼家先當觀視。」",
    "T22n1428_003:0582c19_30": "觀視已，往諸居士家語言：「汝欲與某甲為婚者隨意。」",
    "T22n1428_003:0582c21_31": "時諸居士即如其言與作婚娶。",
    "T22n1428_003:0582c22_0": "時諸男女婚娶得適意者，便歡喜供養讚歎言：「令迦羅常得歡樂如我今日。",
    "T22n1428_003:0582c23_1": "何以故？",
    "T22n1428_003:0582c23_2": "由迦羅故使我得如此歡樂，令迦羅及餘比丘亦得供養。」",
    "T22n1428_003:0582c25_3": "若彼男女婚娶不得適意者，便作是言：「當令迦羅常受苦惱如我今日。",
    "T22n1428_003:0582c27_0": "何以故？",
    "T22n1428_003:0582c27_1": "由迦羅故令我嫁娶受如是苦，令迦羅及諸比丘亦受苦惱不得供養。」",
    "T22n1428_003:0582c28_2": "時羅閱城中不信佛法僧諸居士自相謂言：「汝等若欲得與大富、多財饒寶為婚者，可往沙門釋子中問之，隨時供養親近恭敬可得如意。",
    "T22n1428_003:0583a03_3": "何以故？",
    "T22n1428_003:0583a03_4": "此沙門釋子善知媒嫁，此男可娶彼女、彼女可與此男。」",
    "T22n1428_003:0583a04_5": "時諸比丘聞，其中有少欲知足、行頭陀、樂學戒、知慚愧者，呵責迦羅比丘：「云何媒男與女，媒女與男？」",
    "T22n1428_003:0583a07_0": "呵責已往世尊所，頭面禮足在一面坐，以此因緣具白世尊。",
    "T22n1428_003:0583a08_1": "世尊以此因緣集諸比丘僧，知而故問迦羅：「汝審爾媒嫁不？」",
    "T22n1428_003:0583a09_2": "答曰：「實爾。」",
    "T22n1428_003:0583a10_3": "世尊以無數方便呵責：「汝所為非，非威儀、非沙門法、非淨行、非隨順行，所不應為。",
    "T22n1428_003:0583a12_4": "我以無數方便與諸比丘說離欲事，汝今云何乃作和合欲事？」",
    "T22n1428_003:0583a13_5": "訶責已告諸比丘：「此迦羅愚人！",
    "T22n1428_003:0583a14_6": "多種有漏處，最初犯戒。",
    "T22n1428_003:0583a14_7": "自今已去與比丘結戒，集十句義乃至正法久住，欲說戒者當如是說：若比丘往來彼此媒嫁，持男意語女、持女意語男，若為成婦事、若為私通，乃至須臾頃，僧伽婆尸沙。」",
    "T22n1428_003:0583a18_8": "比丘義如上。",
    "T22n1428_003:0583a19_9": "往來者，使所應可和合者是。",
    "T22n1428_003:0583a19_10": "女人有二十種：母護、父護、父母護、兄護、姊護、兄姊護、自護、法護、姓護、宗親護、自樂為婢、與衣婢、與財婢、同作業婢、水所漂婢、不輸稅婢、放去婢、客作婢、他護婢、邊方得婢。",
    "T22n1428_003:0583a23_11": "母護者，母所保。",
    "T22n1428_003:0583a24_12": "父護者，父所保。",
    "T22n1428_003:0583a24_13": "父母護、兄護、姊護、兄姊護亦如是。",
    "T22n1428_003:0583a25_14": "自護者，身得自在。",
    "T22n1428_003:0583a25_15": "法護者，修行梵行。",
    "T22n1428_003:0583a26_16": "姓護者，不與卑下姓。",
    "T22n1428_003:0583a26_17": "宗親護者，為宗親所保。",
    "T22n1428_003:0583a27_18": "自樂為婢者，樂為他作婢。",
    "T22n1428_003:0583a27_19": "與衣者，與衣為價。",
    "T22n1428_003:0583a28_20": "與財者，乃至與一錢為價。",
    "T22n1428_003:0583a29_21": "同業者，同共作業若未成夫婦禮。",
    "T22n1428_003:0583a29_22": "水所漂者，水中救得。",
    "T22n1428_003:0583b01_23": "不輸稅者，若不取輸稅。",
    "T22n1428_003:0583b01_24": "若放去婢者，若買得、若家生。",
    "T22n1428_003:0583b02_25": "客作者，雇錢使作，如家使人。",
    "T22n1428_003:0583b03_26": "他護者，受他華鬘為要。",
    "T22n1428_003:0583b03_27": "邊方得者，抄劫得。",
    "T22n1428_003:0583b04_28": "是謂二十種。",
    "T22n1428_003:0583b04_29": "男子亦有二十種，亦如是。",
    "T22n1428_003:0583b05_30": "母護男、母護女，遣比丘為使，語彼言：「汝為我作婦、若與我私通。」",
    "T22n1428_003:0583b06_31": "若言須臾間、若一念頃、若比丘自受他語、自往語彼、受彼語還報者，僧伽婆尸沙。",
    "T22n1428_003:0583b08_32": "若比丘自受語、自往語彼、遣使持報語還，僧伽婆尸沙。",
    "T22n1428_003:0583b09_33": "若比丘自受語、遣使語彼、自持報語還，僧伽婆尸沙。",
    "T22n1428_003:0583b10_34": "若比丘自受語、若遣使語彼、遣使持報語還，僧伽婆尸沙。",
    "T22n1428_003:0583b12_35": "若比丘自受語、自作書持往彼、自持報書還，僧伽婆尸沙。",
    "T22n1428_003:0583b13_36": "若比丘自受語、自作書持至彼、遣使持報書還，僧伽婆尸沙。",
    "T22n1428_003:0583b15_0": "若比丘自受語、遣使持書至彼、自持報書還，僧伽婆尸沙。",
    "T22n1428_003:0583b16_1": "若比丘自受語、遣使持書至彼、遣使持報書還，僧伽婆尸沙。",
    "T22n1428_003:0583b17_2": "指印、現相各作四句，亦如是。",
    "T22n1428_003:0583b18_3": "若比丘自受書持至彼、自持報書還，僧伽婆尸沙。",
    "T22n1428_003:0583b19_4": "若比丘自受書持至彼、遣使持報書還，僧伽婆尸沙。",
    "T22n1428_003:0583b20_5": "若比丘自受書、遣使持至彼、自持報書還，僧伽婆尸沙。",
    "T22n1428_003:0583b22_6": "若比丘自受書、遣使持書至彼、遣使持報書還，僧伽婆尸沙。",
    "T22n1428_003:0583b23_7": "若比丘自受書、自持指印往彼、自持指印還報，僧伽婆尸沙。",
    "T22n1428_003:0583b25_0": "若比丘自受書、自持指印往彼、遣使持指印還報，僧伽婆尸沙。",
    "T22n1428_003:0583b26_1": "若比丘自受書、遣使持指印往彼、自持指印還報，僧伽婆尸沙。",
    "T22n1428_003:0583b28_0": "若比丘自受書、遣使持指印往彼、遣使持指印還報，僧伽婆尸沙。",
    "T22n1428_003:0583b29_1": "現相四句亦如是，受語四句亦如是。",
    "T22n1428_003:0583c01_2": "指印十六句亦如是，現相十六句亦如是。",
    "T22n1428_003:0583c02_3": "若比丘自受語、自持書至彼、自持指印還報，僧伽婆尸沙。",
    "T22n1428_003:0583c03_4": "若比丘自受語、自持書往彼、遣使持指印還報，僧伽婆尸沙。",
    "T22n1428_003:0583c05_5": "若比丘自受語、遣使持書往彼、自持指印還報，僧伽婆尸沙。",
    "T22n1428_003:0583c06_6": "若比丘自受語、遣使持書往彼、遣使持指印還報，僧伽婆尸沙。",
    "T22n1428_003:0583c07_7": "若比丘自受語、自持書往彼、自持現相還報，四句亦如是。",
    "T22n1428_003:0583c09_8": "若比丘自受語、自持指印往彼、自持現相還報，四句亦如是。",
    "T22n1428_003:0583c10_9": "若比丘自受書、自持指印往彼、自持現相還報，四句亦如是。",
    "T22n1428_003:0583c12_10": "若比丘自受語、往彼、還報，僧伽婆尸沙；自受語、往彼、不還報，偷蘭遮。",
    "T22n1428_003:0583c13_11": "若聞語、往彼說、不還報，偷蘭遮。",
    "T22n1428_003:0583c14_12": "若與語而不受、便往彼說、還報，偷蘭遮。",
    "T22n1428_003:0583c15_13": "若受語、不往彼說、不還報，突吉羅。",
    "T22n1428_003:0583c16_14": "若聞語、不往彼說、不還報，突吉羅。",
    "T22n1428_003:0583c17_15": "若不受語、往說、不還報，突吉羅。",
    "T22n1428_003:0583c17_16": "若言已嫁與他、若言至餘處、若言死、若言賊將去、若言無，一切偷蘭遮。",
    "T22n1428_003:0583c19_17": "若言癩病、若癰、若白癩、乾痟、瘨狂、若痔病、若道有瘡、若有膿出不斷，如是還報此語，僧伽婆尸沙。",
    "T22n1428_003:0583c21_18": "若比丘一返媒嫁人女，僧伽婆尸沙。",
    "T22n1428_003:0583c22_19": "隨媒嫁多少說而了了，一一僧伽婆尸沙；若說不了了，偷蘭遮。",
    "T22n1428_003:0583c23_20": "若書指印、若現相來往說，僧伽婆尸沙。",
    "T22n1428_003:0583c24_21": "若現相令彼知，僧伽婆尸沙；不知，偷蘭遮。",
    "T22n1428_003:0583c25_22": "除二道，說身處處支節媒嫁者，偷蘭遮。",
    "T22n1428_003:0583c26_23": "天女、阿須羅女、龍女、夜叉女、餓鬼女、畜生女能變形者，黃門、二根、媒嫁，說而了了者，偷蘭遮；若不了了，突吉羅。",
    "T22n1428_003:0583c29_24": "書指印、現相令彼知，偷蘭遮；不知者，突吉羅。",
    "T22n1428_003:0584a01_25": "若畜生不能變形，媒嫁，突吉羅。",
    "T22n1428_003:0584a01_26": "媒嫁男，突吉羅。",
    "T22n1428_003:0584a02_27": "若比丘來往媒嫁作媒嫁想，僧伽婆尸沙；媒嫁疑，偷蘭遮；媒嫁作不媒嫁想，偷蘭遮。",
    "T22n1428_003:0584a04_28": "不媒嫁作媒嫁想，偷蘭遮；不媒嫁疑，偷蘭遮。",
    "T22n1428_003:0584a05_29": "人女人女想媒嫁者，僧伽婆尸沙；人女疑，偷蘭遮；人女作非人女想，偷蘭遮。",
    "T22n1428_003:0584a06_30": "非人女作人女想，偷蘭遮；非人女疑，偷蘭遮。",
    "T22n1428_003:0584a07_31": "若比丘持他書往，不看者，突吉羅。",
    "T22n1428_003:0584a08_32": "若為白衣作餘使，突吉羅。",
    "T22n1428_003:0584a09_33": "比丘尼，僧伽婆尸沙；式叉摩那、沙彌、沙彌尼，突吉羅。",
    "T22n1428_003:0584a10_34": "此是犯。",
    "T22n1428_003:0584a10_35": "不犯者，若男女先已通而後離別還和合、若為父母病患、若繫閉在獄看書持往、若為信心精進優婆塞病、若繫在獄看書持往、若為佛為法為僧為塔、若為病比丘看書持往、如是無犯。",
    "T22n1428_003:0584a14_36": "無犯者，最初未制戒，癡狂、心亂、痛惱所纏。",
    "T22n1428_003:0584a15_37": "(五竟)佛在羅閱祇耆闍崛山中，爾時世尊聽諸比丘作私房舍。",
    "T22n1428_003:0584a17_38": "時有曠野國比丘，聞世尊聽諸比丘作私房舍，彼即私作大房舍。",
    "T22n1428_003:0584a18_39": "彼作大房舍功力煩多，常行求索為務言：「與我工匠巧人，給我車乘并將車人，給我材木竹草繩索。」",
    "T22n1428_003:0584a21_40": "以比丘乞求煩多故，時諸居士遙見比丘迴車遠避，或入諸里巷、或入市肆、或自入舍、或低頭直去，不與比丘相見。",
    "T22n1428_003:0584a24_41": "何以故？",
    "T22n1428_003:0584a24_42": "恐比丘有所求索故。",
    "T22n1428_003:0584a24_43": "時復有一曠野比丘，欲起房舍自斫樹。",
    "T22n1428_003:0584a25_44": "時彼樹神多諸子孫，彼作是念：「我今子孫多，此樹我所依止，為我覆護。",
    "T22n1428_003:0584a27_45": "而此比丘斫截壞，我今寧可打此比丘。」",
    "T22n1428_003:0584a28_46": "彼鬼復作是念：「我今不先撿挍便打，恐違道理，今寧可至世尊所，以此因緣具白世尊；若世尊有所教勅，我當奉行。」",
    "T22n1428_003:0584b02_47": "念已即往世尊所，頭面禮足在一面立，以上事具白世尊。",
    "T22n1428_003:0584b03_48": "世尊讚歎言：「善哉！",
    "T22n1428_003:0584b03_49": "乃能不打持戒比丘，若打獲罪無量。",
    "T22n1428_003:0584b04_50": "汝今速往恒河水邊，有一大樹名曰娑羅，有神始命終。",
    "T22n1428_003:0584b06_51": "汝可居止！」",
    "T22n1428_003:0584b06_52": "時彼神頭面禮世尊足，遶三匝已即沒不現。",
    "T22n1428_003:0584b07_53": "時尊者摩訶迦葉，從摩竭國將大比丘眾五百人俱，來至曠野城止宿。",
    "T22n1428_003:0584b09_54": "明旦至時著衣持鉢入城乞食，行步端嚴視瞻不斜，屈伸俯仰與眾有異。",
    "T22n1428_003:0584b10_55": "時城中諸居士遙見比丘便避，入里巷及入市肆，或自入舍或低頭直去，不與比丘相見。",
    "T22n1428_003:0584b12_56": "迦葉見此事已便問一人言：「此諸居士何故見比丘各逃避不與相見耶？」",
    "T22n1428_003:0584b14_57": "彼人答言：「迦葉！",
    "T22n1428_003:0584b15_58": "世尊聽諸比丘作私房舍，乞求煩多，以是故諸人逃避耳。」",
    "T22n1428_003:0584b16_59": "時迦葉聞此語已悵然不樂。",
    "T22n1428_003:0584b17_60": "爾時世尊從羅閱城，將諸比丘千二百五十人詣曠野城，各敷座而坐。",
    "T22n1428_003:0584b18_61": "時迦葉往世尊所，頭面禮足在一面立，偏露右臂胡跪合掌白佛言：「向者入城乞食，見諸居士遙見諸比丘，各自逃避不與相見。」",
    "T22n1428_003:0584b21_62": "廣說如上已，頭面禮足遶三匝而去，出曠野城。",
    "T22n1428_003:0584b23_0": "何以故？",
    "T22n1428_003:0584b23_1": "恐曠野諸比丘生瞋恚心故。",
    "T22n1428_003:0584b23_2": "世尊以此因緣集比丘僧，告言：「我憶昔日，在此羅閱祇耆闍崛山中時，有一神來詣我所，頭面禮足已在一面立白我言：『世尊聽曠野比丘作私房舍，多所乞求廣說如上。』",
    "T22n1428_003:0584b27_3": "我今問汝等，審爾私作房舍多所乞求不？」",
    "T22n1428_003:0584b28_4": "答言：「審爾。」",
    "T22n1428_003:0584b29_5": "世尊以無數方便呵責諸比丘：「汝云何以我聽作私房舍而便作大房舍，多所乞求、非法而乞，此物難受。」",
    "T22n1428_003:0584c02_6": "呵責彼比丘已告諸比丘：「往昔此恒水側有一蠡髻梵志，常居此水邊，顏貌憔悴，形體羸瘦。",
    "T22n1428_003:0584c04_7": "時我詣彼與共相見，問言：『汝何以形體羸瘦，顏貌憔悴？』",
    "T22n1428_003:0584c06_8": "彼即報我言：『此河水中有一龍王名曰摩尼揵大，自出其宮來至我所，以身遶我頭覆我上。",
    "T22n1428_003:0584c08_9": "時我作是念：「龍性暴急恐害我命。」",
    "T22n1428_003:0584c09_10": "我以此憂患致使形體羸瘦，顏貌憔悴耳。』",
    "T22n1428_003:0584c10_11": "時我語彼梵志言：『汝欲使此龍常在水中，不出至汝所汝意住不？』",
    "T22n1428_003:0584c11_12": "梵志答言：『實欲使此龍不來至我所。』",
    "T22n1428_003:0584c12_13": "我即問梵志：『彼龍有瓔珞不？』",
    "T22n1428_003:0584c13_14": "梵志答言：『頸下有好珠瓔珞。』",
    "T22n1428_003:0584c14_15": "佛語梵志：『若此龍出水來至汝所，時當起迎，語言：「龍王且止！",
    "T22n1428_003:0584c15_16": "持汝頸下珠瓔珞與我來。」",
    "T22n1428_003:0584c16_17": "并為說偈：「『「我今須如此，　　頸下珠瓔珞；　　　汝以信樂心。",
    "T22n1428_003:0584c18_18": "　　施我嚴好珠。」』",
    "T22n1428_003:0584c19_0": "「時彼梵志受我語已，後龍王從水中出至梵志所，遙見即起往迎，語言：『止，止！",
    "T22n1428_003:0584c20_1": "龍王！",
    "T22n1428_003:0584c20_2": "願持汝頸下珠瓔與我。』",
    "T22n1428_003:0584c21_3": "而說偈言：「『我今須如此，　　頸下珠瓔珞；　　汝以信樂心，　　施我嚴好珠。』",
    "T22n1428_003:0584c24_0": "「爾時龍王復以偈報梵志言：「『我所致財寶，　　緣由此珠故；　　汝是乞求人，　　不復來相見。",
    "T22n1428_003:0584c27_0": "　　端正好淨潔，　　索珠以驚我；　　不復來相見，　　何為與汝珠。』",
    "T22n1428_003:0584c29_0": "「於是龍王即時還宮，止不復還。」",
    "T22n1428_003:0584c29_1": "爾時世尊即說偈言：「多求人不愛，　　過求致怨憎；　梵志求龍珠，　　便不復相見。",
    "T22n1428_003:0585a04_0": "「汝等比丘當知，乃至畜生尚不憙人乞，而況於人多求無厭而不憎惡？",
    "T22n1428_003:0585a05_1": "云何曠野比丘癡人！",
    "T22n1428_003:0585a06_2": "私作大房舍多所乞索？」",
    "T22n1428_003:0585a06_3": "廣說如上已。",
    "T22n1428_003:0585a07_0": "世尊復告諸比丘：「吾昔一時在舍衛國祇樹給孤獨園，時有一比丘來至我所，頭面禮足在一面坐。",
    "T22n1428_003:0585a09_1": "我慰勞問訊：『汝曹住止安樂不？",
    "T22n1428_003:0585a10_2": "不以乞食為苦耶？』",
    "T22n1428_003:0585a10_3": "答我言：『我等住止安樂，不以乞食為苦。",
    "T22n1428_003:0585a11_4": "我所住林間正患眾鳥，於夜半後悲鳴相呼，亂我定意，以此為患。』",
    "T22n1428_003:0585a13_5": "佛告諸比丘言：『欲令此鳥不復還林止宿不耶？』",
    "T22n1428_003:0585a14_6": "比丘白佛言：『大德！",
    "T22n1428_003:0585a14_7": "我等實不欲令此鳥還林止宿。』",
    "T22n1428_003:0585a15_8": "佛告諸比丘：『汝伺彼鳥還林宿時，語鳥言：「與我兩翅來，我今急須用。」』",
    "T22n1428_003:0585a17_9": "比丘報言：『爾。』",
    "T22n1428_003:0585a17_10": "時彼比丘受我教已，便伺彼鳥還林宿時，夜欲過半至彼鳥所語言：『我今急須汝兩翅與我來。』",
    "T22n1428_003:0585a19_11": "時諸鳥心自念言：『此比丘從我乃乞如是。』",
    "T22n1428_003:0585a20_12": "即出林去，更不復還。」",
    "T22n1428_003:0585a22_0": "佛告諸比丘：「汝等當知，乃至鳥獸猶尚不憙乞索，況復於人多所求索而不憎惡？",
    "T22n1428_003:0585a24_0": "曠野比丘癡人！",
    "T22n1428_003:0585a24_1": "私作大房舍多所求索。」",
    "T22n1428_003:0585a24_2": "廣說如上已。",
    "T22n1428_003:0585a26_0": "復告諸比丘：「昔有族姓子名賴吒婆羅，出家為道，乃至父母家終不乞求。",
    "T22n1428_003:0585a27_1": "時父語賴吒婆羅言：『汝知不？",
    "T22n1428_003:0585a28_2": "我自省察，希有人不從我乞者，汝親是我子，何不從我乞耶？』",
    "T22n1428_003:0585a29_3": "時賴吒婆羅為父說偈言：「『多求人不愛，　　不得懷怨恨；　　是故我不乞，　　恐生增減故。』",
    "T22n1428_003:0585b04_0": "「比丘當知，賴吒婆羅自於父母家尚不從乞，況汝等比丘乃在諸居士家多所求索令彼不喜。」",
    "T22n1428_003:0585b07_0": "爾時世尊以無數方便呵責諸比丘，非時乞求、不耎乞求、不正乞求。",
    "T22n1428_003:0585b08_1": "世尊無數方便稱讚知時乞求、柔軟乞求、正乞求已。",
    "T22n1428_003:0585b09_2": "告諸比丘：「曠野比丘癡人！",
    "T22n1428_003:0585b10_3": "多種有漏處，最初犯戒。",
    "T22n1428_003:0585b10_4": "自今已去與比丘結戒，集十句義乃至正法久住，欲說戒者當如是說：若比丘自求作屋，無主自為己，當應量作。",
    "T22n1428_003:0585b13_5": "是中量者，長佛十二搩手、內廣七搩手。",
    "T22n1428_003:0585b14_6": "當將餘比丘指授處所，彼比丘當指示處所，無難處、無妨處。",
    "T22n1428_003:0585b15_7": "若比丘有難處、妨處，自求作屋，無主自為己，不將餘比丘指授處所，若過量作者，僧伽婆尸沙。」",
    "T22n1428_003:0585b18_8": "比丘義如上。",
    "T22n1428_003:0585b18_9": "自乞者，彼處處乞索。",
    "T22n1428_003:0585b18_10": "屋者，房也。",
    "T22n1428_003:0585b19_11": "無主者，彼無有人，若一、若兩、若眾多。",
    "T22n1428_003:0585b20_0": "自為己者，自求索、自為作也。",
    "T22n1428_003:0585b20_1": "應量者，長佛十二搩手、內廣七搩手。",
    "T22n1428_003:0585b21_2": "難處者，有虎狼、師子、諸惡獸、下至蟻子。",
    "T22n1428_003:0585b22_3": "比丘若不為此諸虫獸所惱，應修治平地，若有石、樹株、荊棘，當使人掘出。",
    "T22n1428_003:0585b24_4": "若有埳溝、坑陂、池處，當使人填滿。",
    "T22n1428_003:0585b25_5": "若畏水淹漬，當預設隄防。",
    "T22n1428_003:0585b25_6": "若地為人所認，當共斷，當無使他有語，是謂難處。",
    "T22n1428_003:0585b27_7": "妨處者，不通草車迴轉往來，是謂妨處。",
    "T22n1428_003:0585b28_8": "彼比丘看無難處、無妨處已，到僧中脫革屣、偏露右肩、右膝著地、合掌作如是白：「大德僧聽！",
    "T22n1428_003:0585c01_9": "我某甲比丘，自乞作屋，無主自為己。",
    "T22n1428_003:0585c02_10": "我今從眾僧乞，知無難、無妨處。」",
    "T22n1428_003:0585c02_11": "如是再三說。",
    "T22n1428_003:0585c03_12": "爾時眾僧當觀察，此比丘為可信不？",
    "T22n1428_003:0585c04_13": "若可信、即當聽使作；若不可信、一切眾僧應到彼處看。",
    "T22n1428_003:0585c05_14": "若眾僧不去，遣僧中可信者到彼處看。",
    "T22n1428_003:0585c06_15": "若彼處有難、有妨處，不應與處分；若無難、有妨處，不應與處分；若有難處、無妨處，不應與處分；若無難、無妨處，應與處分，應如是與。",
    "T22n1428_003:0585c09_16": "眾中應差堪能作羯磨者，若上座、若次座，若誦律若不誦律，應作白：「大德僧聽！",
    "T22n1428_003:0585c11_17": "某甲比丘自乞作屋，無主自為己，今從眾僧乞處分無難、無妨處。",
    "T22n1428_003:0585c13_18": "若僧時到僧忍聽，當與某甲比丘處分無妨、無難處。",
    "T22n1428_003:0585c14_19": "白如是。」",
    "T22n1428_003:0585c14_20": "「大德僧聽！",
    "T22n1428_003:0585c14_21": "此某甲比丘自求作屋，無主自為己，從僧乞處分無難、無妨處。",
    "T22n1428_003:0585c16_22": "僧今與某甲比丘處分無難、無妨處。",
    "T22n1428_003:0585c17_23": "誰諸長老忍僧與某甲比丘處分無難、無妨處者默然，誰不忍者說。」",
    "T22n1428_003:0585c18_24": "「僧已忍與某甲比丘處分無難、無妨處竟。",
    "T22n1428_003:0585c19_25": "僧忍，默然故，是事如是持。」",
    "T22n1428_003:0585c20_26": "彼作房應知初安，若石、若土墼、泥團，乃至最後泥治訖是。",
    "T22n1428_003:0585c21_27": "若不被僧處分、過量、有難、有妨處，二僧伽婆尸沙、二突吉羅。",
    "T22n1428_003:0585c23_28": "僧不處分、過量、有難、無妨處，二僧伽婆尸沙、一突吉羅。",
    "T22n1428_003:0585c24_29": "僧不處分、過量、無難、有妨處，二僧伽婆尸沙、一突吉羅。",
    "T22n1428_003:0585c25_30": "僧不處分、不過量、有難、有妨處，一僧伽婆尸沙、二突吉羅。",
    "T22n1428_003:0585c26_31": "僧不處分、不過量、有難、無妨處，一僧伽婆尸沙、一突吉羅。",
    "T22n1428_003:0585c28_32": "僧不處分、不過量、無難、有妨處，一僧伽婆尸沙、一突吉羅。",
    "T22n1428_003:0585c29_33": "僧處分、過量、有難、有妨處，一僧伽婆尸沙、二突吉羅。",
    "T22n1428_003:0586a01_34": "僧處分、過量、有難、無妨處，一僧伽婆尸沙、一突吉羅。",
    "T22n1428_003:0586a02_35": "僧處分、過量、無難、有妨處，一僧伽婆尸沙、一突吉羅。",
    "T22n1428_003:0586a04_36": "僧處分、不過量、有難、有妨處，二突吉羅。",
    "T22n1428_003:0586a04_37": "僧處分、不過量、有難、無妨處，一突吉羅。",
    "T22n1428_003:0586a05_38": "僧處分、不過量、無難、有妨處，一突吉羅。",
    "T22n1428_003:0586a06_39": "僧不處分、過量、無難、無妨處，二僧伽婆尸沙。",
    "T22n1428_003:0586a07_40": "僧不處分、不過量、無難、無妨處，一僧伽婆尸沙。",
    "T22n1428_003:0586a08_41": "僧處分、過量、無難、無妨處，一僧伽婆尸沙。",
    "T22n1428_003:0586a09_42": "若比丘僧不處分、過量、有難、有妨處，自作屋成者，二僧伽婆尸沙、二突吉羅；作而不成，二偷蘭遮、二突吉羅。",
    "T22n1428_003:0586a12_43": "若使他作成，二僧伽婆尸沙、二突吉羅；作而不成，二偷蘭遮、二突吉羅。",
    "T22n1428_003:0586a13_44": "若為他作屋成，二偷蘭遮、二突吉羅；作而不成，四突吉羅。",
    "T22n1428_003:0586a15_45": "若作屋以繩拼地應量，彼作者過量，作者犯。",
    "T22n1428_003:0586a16_46": "若比丘教人按繩墨作，彼受教者言如法作而過量，彼受教者犯。",
    "T22n1428_003:0586a17_47": "彼教人案繩墨作，即如法作，不還報，作者犯。",
    "T22n1428_003:0586a18_48": "若教人案繩墨作，即如法作，教者不問：「如法作不？」",
    "T22n1428_003:0586a19_49": "教者犯。",
    "T22n1428_003:0586a20_50": "若僧不處分作不處分想，僧伽婆尸沙；若僧不處分疑，偷蘭遮；僧不處分作處分想，偷蘭遮。",
    "T22n1428_003:0586a22_51": "僧處分作不處分想，偷蘭遮；僧處分有疑，偷蘭遮。",
    "T22n1428_003:0586a23_52": "過量亦如是。",
    "T22n1428_003:0586a23_53": "若有難有難想，突吉羅；有難疑，突吉羅；若有難無難想，突吉羅。",
    "T22n1428_003:0586a25_0": "若無難有難想，突吉羅；若無難疑，突吉羅。",
    "T22n1428_003:0586a25_1": "妨處亦如是。",
    "T22n1428_003:0586a26_2": "比丘尼，偷蘭遮；式叉摩那、沙彌、沙彌尼，突吉羅。",
    "T22n1428_003:0586a27_3": "是謂為犯。",
    "T22n1428_003:0586a27_4": "不犯者：如量作；減量作；僧處分作；無難處、無妨處作；如法拼作；若為僧作；為佛圖、講堂、草菴、葉菴；若作小容身屋；若作多人住屋，如是者不犯。",
    "T22n1428_003:0586b01_5": "不犯者，最初未制戒、癡狂、心亂、痛惱所纏。",
    "T22n1428_003:0586b03_0": "(六竟)",
    "T22n1428_003:0586b04_0": "爾時世尊在拘睒彌國瞿師羅園中，時優填王與尊者闡陀親友知識，語言：「欲為汝作屋，隨意所好，何處有好地堪起房舍亦任意作。」",
    "T22n1428_003:0586b07_1": "報言：「大佳。」",
    "T22n1428_003:0586b07_2": "爾時近拘睒彌城有尼拘律神樹，多人往反，象馬車乘止息其下。",
    "T22n1428_003:0586b09_3": "時尊者闡陀往伐此樹作大屋。",
    "T22n1428_003:0586b09_4": "時諸居士見皆譏嫌言：「沙門釋子無有慚愧，斷眾生命，外自稱言：『我知正法。』",
    "T22n1428_003:0586b11_5": "如是何有正法？",
    "T22n1428_003:0586b12_6": "有如是好樹，多人往反象馬車乘止息其下，而斫伐作大屋。」",
    "T22n1428_003:0586b13_7": "時諸比丘聞，中有少欲知足、行頭陀、樂學戒、知慚愧者，嫌責闡陀言：「有如是好樹，多人往反象馬車乘止息其下，云何斫伐作大屋？」",
    "T22n1428_003:0586b16_8": "爾時諸比丘呵已，往世尊所頭面禮足在一面坐，以此因緣具白世尊。",
    "T22n1428_003:0586b18_9": "世尊爾時以此因緣集諸比丘，知而故問闡陀：「汝實爾不？」",
    "T22n1428_003:0586b19_10": "答曰：「實爾。」",
    "T22n1428_003:0586b20_0": "世尊以無數方便呵責：「汝所為非，非威儀、非沙門法、非淨行、非隨順行，所不應為。",
    "T22n1428_003:0586b22_0": "有如是好樹，多人往返象馬車乘止息其下，云何斫伐作大屋？",
    "T22n1428_003:0586b23_1": "汝不應斫伐神樹，若斫伐得突吉羅。」",
    "T22n1428_003:0586b24_2": "世尊以無數方便訶責已，告諸比丘：「闡陀癡人！",
    "T22n1428_003:0586b25_3": "多種有漏處，最初犯戒。",
    "T22n1428_003:0586b26_0": "自今已去為諸比丘結戒，集十句義乃至正法久住，欲說戒者當如是說：若比丘欲作大房，有主為己作，當將餘比丘往指授處所，彼比丘應指授處所無難處、無妨處。",
    "T22n1428_003:0586b29_1": "若比丘有難處、妨處作大房，有主為己作，不將餘比丘往看指授處所，僧伽婆尸沙。」",
    "T22n1428_003:0586c02_2": "比丘義如上。",
    "T22n1428_003:0586c03_3": "大者，多用財物。",
    "T22n1428_003:0586c03_4": "房者，屋也。",
    "T22n1428_003:0586c03_5": "有主者，若一、若二、若眾多人。",
    "T22n1428_003:0586c04_6": "為己者，自為己身作。",
    "T22n1428_003:0586c05_0": "難處者，師子、虎狼、熊羆下至蟻子。",
    "T22n1428_003:0586c05_1": "若比丘不為彼所嬈者應平治地，若有樹株、若有石、若有刺棘應除去，若有坑坎泥水應填滿平治，若畏水應設提防，若有人識認者應先斷了，是謂無難處。",
    "T22n1428_003:0586c09_2": "無妨處者，中間容草車迴轉，是謂無妨處。",
    "T22n1428_003:0586c10_3": "彼比丘作無難、無妨處竟，應至僧中偏露右肩、脫革屣、禮上座足、胡跪合掌作如是白：「大德僧聽！",
    "T22n1428_003:0586c13_0": "我某甲比丘欲作大房，有主自為己，今從僧乞指授無難無妨處。」",
    "T22n1428_003:0586c14_1": "如是第二、第三說。",
    "T22n1428_003:0586c15_2": "眾僧應觀察彼人，為可信不？",
    "T22n1428_003:0586c15_3": "有智慧不？",
    "T22n1428_003:0586c16_4": "若有信、有智慧，即信彼，應與羯磨。",
    "T22n1428_003:0586c16_5": "若無信、無智慧，應舉眾往。",
    "T22n1428_003:0586c17_6": "若遣有信、有智慧者，往指授處所。",
    "T22n1428_003:0586c18_7": "若彼處所有難、有妨處，不應指授；若有難、無妨處亦不應指授；若無難、有妨處亦不應指授；若無難、無妨處，應與指授。",
    "T22n1428_003:0586c21_8": "應作如是指授。",
    "T22n1428_003:0586c21_9": "眾中應差堪能羯磨者如上，應作如是白：「大德僧聽！",
    "T22n1428_003:0586c22_10": "此某甲比丘欲作大房，有主自為己，今從僧乞指授無難、無妨處。",
    "T22n1428_003:0586c24_11": "若僧時到僧忍聽，與某甲比丘指授無難、無妨處。",
    "T22n1428_003:0586c25_12": "白如是。」",
    "T22n1428_003:0586c25_13": "「大德僧聽！",
    "T22n1428_003:0586c25_14": "此某甲比丘作大房，有主自為己，從僧乞指授無難、無妨處。",
    "T22n1428_003:0586c27_15": "今僧與某甲比丘指授無難、無妨處。",
    "T22n1428_003:0586c28_16": "誰諸大德忍僧與某甲比丘指授無難、無妨處者默然，誰不忍者說。」",
    "T22n1428_003:0586c29_17": "「僧已忍與某甲比丘指授無難、無妨處竟，僧忍，默然故，是事如是持。」",
    "T22n1428_003:0587a02_18": "彼作房者應知初安石、安土墼、泥摶，是房竟者乃至泥治訖者是也。",
    "T22n1428_003:0587a03_19": "若僧不差指授、有難、有妨處，一僧伽婆尸沙、二突吉羅。",
    "T22n1428_003:0587a05_20": "僧不處分、有難、無妨處，一僧伽婆尸沙、一突吉羅。",
    "T22n1428_003:0587a06_21": "僧不處分、無難、有妨處，一僧伽婆尸沙、一突吉羅。",
    "T22n1428_003:0587a07_22": "僧處分、有難、有妨處，二突吉羅。",
    "T22n1428_003:0587a08_23": "僧處分、有難、無妨處，一突吉羅。",
    "T22n1428_003:0587a08_24": "僧處分、無難、有妨處，一突吉羅。",
    "T22n1428_003:0587a09_25": "僧不處分、無難、無妨處，一僧伽婆尸沙。",
    "T22n1428_003:0587a10_26": "若比丘僧不處分、有難、有妨處起大房，有主自為己，作竟，一僧伽婆尸沙、二突吉羅；作而不成者，一偷蘭遮、二突吉羅。",
    "T22n1428_003:0587a13_27": "若教人作成者，一僧伽婆尸沙、二突吉羅；作而不成者，一偷蘭遮、二突吉羅。",
    "T22n1428_003:0587a15_28": "為他起房竟者，一偷蘭遮、二突吉羅；作而不竟者，三突吉羅。",
    "T22n1428_003:0587a16_29": "僧不處分作不處分想，僧伽婆尸沙；僧不處分生疑，偷蘭遮；僧不處分作處分想，偷蘭遮。",
    "T22n1428_003:0587a18_30": "僧處分作不處分想，偷蘭遮；僧處分生疑，偷蘭遮。",
    "T22n1428_003:0587a19_31": "有難有難想、有妨有妨想，各五句亦如是。",
    "T22n1428_003:0587a20_32": "比丘尼，偷蘭遮；式叉摩那、沙彌、沙彌尼，突吉羅。",
    "T22n1428_003:0587a21_33": "是謂為犯。",
    "T22n1428_003:0587a21_34": "不犯者，僧處分、無難處、無妨處作；為僧、為佛圖、講堂、草庵、葉庵、小容身屋；為多人作屋，不犯。",
    "T22n1428_003:0587a23_35": "不犯者，最初未制戒、癡狂、心亂、痛惱所纏。",
    "T22n1428_003:0587a24_36": "(七竟)爾時佛在羅閱祇耆闍崛山中，時尊者沓婆摩羅子得阿羅漢，在靜處思惟，心自念言：「此身不牢固，我今當以何方便求牢固法耶？」",
    "T22n1428_003:0587a28_37": "復作是念：「我今宜可以力供養，分僧臥具、差次受請飯食耶！」",
    "T22n1428_003:0587a29_38": "時沓婆摩羅子晡時從靜處起，整衣服往至世尊所，頭面禮足在一面坐，白世尊言：「我向在靜處，心作是念：『是身不牢固，以何方便求牢固法？",
    "T22n1428_003:0587b03_39": "我今寧可以力供養，分僧臥具，及差次受請飯食耶！』」",
    "T22n1428_003:0587b05_40": "世尊告諸比丘：「差沓婆摩羅子分僧臥具，及差次受請飯食。」",
    "T22n1428_003:0587b06_41": "白二羯磨。",
    "T22n1428_003:0587b06_42": "眾中應差堪能羯磨者如上，如是白：「大德僧聽！",
    "T22n1428_003:0587b07_43": "若僧時到僧忍聽，差沓婆摩羅子分僧臥具、差次受請飯食。",
    "T22n1428_003:0587b09_44": "白如是。」",
    "T22n1428_003:0587b09_45": "「大德僧聽！",
    "T22n1428_003:0587b09_46": "僧今差沓婆摩羅子分僧臥具、差次受請飯食。",
    "T22n1428_003:0587b10_47": "誰諸長老忍僧差沓婆摩羅子分僧臥具及差次受請飯食者默然，誰不忍者說。」",
    "T22n1428_003:0587b12_48": "「僧已忍差沓婆摩羅子分僧臥具差次受請飯食竟，僧忍，默然故，是事如是持。」",
    "T22n1428_003:0587b14_49": "時尊者沓婆摩羅子，即為僧分臥具：同意者共同；阿練若阿練若共同；乞食乞食共同；納衣納衣共同；不作餘食法不作餘食法共同；一坐食一坐食共同；一摶食一摶食共同；塚間坐塚間坐共同；露坐露坐共同；樹下坐樹下坐共同；常坐常坐共同；隨坐隨坐共同；三衣三衣共同；唄匿唄匿共同；多聞多聞共同；法師法師共同；持律持律共同；坐禪坐禪共同。",
    "T22n1428_003:0587b22_50": "時羅閱祇有客比丘來，沓婆摩羅子即隨次第所應得臥具分與。",
    "T22n1428_003:0587b24_51": "時有一長老比丘向暮上耆闍崛山，時尊者沓婆摩羅子手出火光與分臥具，語言：「此是房、此是繩床、是木床、是大小蓐、是臥枕、是地敷、是唾壺、是盛小便器、此是大便處、此是淨地、此是不淨地。」",
    "T22n1428_003:0587b28_52": "時世尊讚言：「我弟子中分僧臥具者，沓婆摩羅子最為第一。」",
    "T22n1428_003:0587c01_53": "時有慈地比丘來至羅閱城中，時沓婆摩羅子為客比丘分臥具，隨上座次第隨應得處與。",
    "T22n1428_003:0587c03_54": "時彼慈地比丘眾中下座，得惡房惡臥具，便生[真/心]恚言：「沓婆摩羅子有愛，隨所憙者與好房好臥具，不愛者與惡房惡臥具。",
    "T22n1428_003:0587c06_55": "不愛我等，故與我惡房惡臥具。",
    "T22n1428_003:0587c06_56": "眾僧云何乃差如此有愛者分僧臥具耶？」",
    "T22n1428_003:0587c07_57": "時尊者沓婆摩羅子，夜過已明日差僧受請飯食。",
    "T22n1428_003:0587c09_0": "時羅閱城中有檀越，常為僧一年再作肥美飯食。",
    "T22n1428_003:0587c10_1": "時慈地比丘被差次至其家。",
    "T22n1428_003:0587c10_2": "彼檀越聞慈地比丘次來受食，便於門外敷弊坐具施設惡食。",
    "T22n1428_003:0587c12_3": "時慈地比丘得此惡食，倍復[真/心]恚言：「沓婆摩羅子有愛，隨所憙者與好房好臥具。",
    "T22n1428_003:0587c14_4": "所不憙者，與惡房惡臥具。",
    "T22n1428_003:0587c14_5": "不愛我等故，與惡房惡臥具。",
    "T22n1428_003:0587c15_6": "今日以不愛我等故，復差與惡食。",
    "T22n1428_003:0587c16_7": "云何眾僧乃差如是有愛比丘，為僧分臥具、差次受請也？」",
    "T22n1428_003:0587c17_8": "時羅閱城中有一比丘尼名曰慈，是慈地比丘妹。",
    "T22n1428_003:0587c18_9": "聞慈地比丘來至羅閱城中，即至慈地比丘所，在前立問訊：「遠行勞耶？",
    "T22n1428_003:0587c20_10": "不疲極耶？」",
    "T22n1428_003:0587c20_11": "作如是善言問訊。",
    "T22n1428_003:0587c21_12": "時慈地比丘默然不答。",
    "T22n1428_003:0587c21_13": "比丘尼言：「大德！",
    "T22n1428_003:0587c22_14": "我有何過而不見答？」",
    "T22n1428_003:0587c22_15": "彼答言：「何須與汝語，為沓婆摩羅子觸嬈我而不能助我。」",
    "T22n1428_003:0587c24_16": "比丘尼言：「欲使我作何等方便，令沓婆摩羅子不觸嬈大德？」",
    "T22n1428_003:0587c25_17": "慈地比丘言：「汝伺佛比丘僧會時，便往眾中作如是言：『大德！",
    "T22n1428_003:0587c27_0": "此非善、非宜、非好、不隨順、所不應、不合時。",
    "T22n1428_003:0587c28_1": "我本所憑無有恐懼憂惱，云何今日更生怖懼憂惱？",
    "T22n1428_003:0587c29_2": "云何水中生火？",
    "T22n1428_003:0587c29_3": "此沓婆摩羅子乃來犯我。』",
    "T22n1428_003:0588a01_4": "眾僧即應和合為作滅擯，如是便不來嬈我。」",
    "T22n1428_003:0588a02_5": "比丘尼言：「此有何難？",
    "T22n1428_003:0588a02_6": "便可作之。」",
    "T22n1428_003:0588a03_7": "時慈比丘尼往至僧中如上所說。",
    "T22n1428_003:0588a03_8": "◎四分律卷第三"
}