{
    "T16n0672_005:0614c04_0": "大乘入楞伽經卷第五",
    "T16n0672_005:0614c06_0": "大周于闐國三藏法師",
    "T16n0672_005:0614c07_0": "實叉難陀奉　勅譯",
    "T16n0672_005:0614c08_0": "無常品第三之餘",
    "T16n0672_005:0614c09_0": "爾時大慧菩薩摩訶薩復白佛言：「世尊！",
    "T16n0672_005:0614c09_1": "願為我說如來應正等覺自覺性，令我及諸菩薩摩訶薩而得善巧自悟悟他。」",
    "T16n0672_005:0614c11_2": "佛言：「大慧！",
    "T16n0672_005:0614c12_3": "如汝所問，當為汝說。」",
    "T16n0672_005:0614c12_4": "大慧言：「唯。",
    "T16n0672_005:0614c12_5": "世尊！",
    "T16n0672_005:0614c13_0": "如來、應供、正等覺，為作非作，為果為因，為相所相，為說所說，為覺所覺，如是等為異不異？」",
    "T16n0672_005:0614c15_1": "佛言：「大慧！",
    "T16n0672_005:0614c15_2": "如來、應、正等覺，非作非非作，非果非因，非相非所相，非說非所說，非覺非所覺。",
    "T16n0672_005:0614c17_3": "何以故？",
    "T16n0672_005:0614c17_4": "俱有過故。",
    "T16n0672_005:0614c17_5": "大慧！",
    "T16n0672_005:0614c17_6": "若如來是作則是無常，若是無常，一切作法應是如來，我及諸佛皆不忍可。",
    "T16n0672_005:0614c19_7": "若非作法則無體性，所修方便悉空無益，同於兔角、石女之子，非作因成故。",
    "T16n0672_005:0614c21_8": "若非因非果則非有非無，若非有非無則超過四句；言四句者，但隨世間而有言說；若超過四句惟有言說，則如石女兒。",
    "T16n0672_005:0614c24_9": "大慧！",
    "T16n0672_005:0614c24_10": "石女兒者惟有言說不墮四句，以不墮故不可度量，諸有智者，應如是知如來所有一切句義。",
    "T16n0672_005:0614c26_11": "大慧！",
    "T16n0672_005:0614c27_0": "如我所說諸法無我，以諸法中無有我性故說無我，非是無有諸法自性；如來句義應知亦然。",
    "T16n0672_005:0614c29_1": "大慧！",
    "T16n0672_005:0614c29_2": "譬如牛無馬性馬無牛性，非無自性，一切諸法亦復如是，無有自相，而非有即有，非諸凡愚之所能知。",
    "T16n0672_005:0615a02_3": "何故不知？",
    "T16n0672_005:0615a03_4": "以分別故。",
    "T16n0672_005:0615a03_5": "一切法空，一切法無生，一切法無自性，悉亦如是。",
    "T16n0672_005:0615a04_6": "大慧！",
    "T16n0672_005:0615a04_7": "如來與蘊非異非不異，若不異者應是無常，五蘊諸法是所作故。",
    "T16n0672_005:0615a06_8": "若異者，如牛二角有異不異，互相似故不異，長短別故有異，如牛右角異左、左角異右，長短不同色相各別；然亦不異。",
    "T16n0672_005:0615a08_9": "如於蘊於界、處等，一切法亦如是。",
    "T16n0672_005:0615a09_10": "「大慧！",
    "T16n0672_005:0615a09_11": "如來者依解脫說，如來解脫非異非不異；若異者，如來便與色相相應，色相相應即是無常；若不異者，修行者見應無差別，然有差別故非不異。",
    "T16n0672_005:0615a13_12": "如是智與所知，非異非不異；若非異非不異，則非常非無常，非作非所作，非為非無為，非覺非所覺，非相非所相，非蘊非異蘊，非說非所說，非一非異，非俱非不俱，以是義故超一切量；超一切量故惟有言說，惟有言說故則無有生，無有生故則無有滅，無有滅故則如虛空。",
    "T16n0672_005:0615a20_13": "大慧！",
    "T16n0672_005:0615a20_14": "虛空非作非所作，非作非所作故遠離攀緣，遠離攀緣故出過一切諸戲論法，出過一切諸戲論法即是如來，如來即是正等覺體，正等覺者永離一切諸根境界。」",
    "T16n0672_005:0615a24_15": "爾時世尊重說頌曰：「出過諸根量，　　非果亦非因；　相及所相等，　　如是悉皆離。",
    "T16n0672_005:0615a27_0": "　蘊緣與正覺，　　一異莫能見；　既無有見者，　　云何起分別？",
    "T16n0672_005:0615a29_0": "　非作非非作，　　非因非非因，　非蘊非不蘊，　　亦不離餘物。",
    "T16n0672_005:0615b02_0": "　非有一法體，　　如彼分別見；　亦復非是無，　　諸法性如是。",
    "T16n0672_005:0615b04_0": "　待有故成無，　　待無故成有；　無既不可取，　　有亦不應說。",
    "T16n0672_005:0615b06_0": "　不了我無我，　　但著於語言；　彼溺於二邊，　　自壞壞世間。",
    "T16n0672_005:0615b08_0": "　若能見此法，　　則離一切過；　是名為正觀，　　不毀大導師。」",
    "T16n0672_005:0615b10_0": "爾時大慧菩薩摩訶薩復白佛言：「世尊！",
    "T16n0672_005:0615b10_1": "如佛經中分別攝取不生不滅，言此即是如來異名。",
    "T16n0672_005:0615b12_2": "世尊！",
    "T16n0672_005:0615b12_3": "願為我說不生不滅此則無法，云何說是如來異名？",
    "T16n0672_005:0615b13_4": "如世尊說，一切諸法不生不滅，當知此則墮有無見。",
    "T16n0672_005:0615b14_5": "世尊！",
    "T16n0672_005:0615b14_6": "若法不生則不可取，無有少法，誰是如來？",
    "T16n0672_005:0615b15_7": "惟願世尊為我宣說。」",
    "T16n0672_005:0615b16_8": "佛言：「諦聽！",
    "T16n0672_005:0615b16_9": "當為汝說。",
    "T16n0672_005:0615b16_10": "大慧！",
    "T16n0672_005:0615b16_11": "我說如來非是無法，亦非攝取不生不滅，亦不待緣亦非無義。",
    "T16n0672_005:0615b18_12": "我說無生，即是如來意生法身別異之名，一切外道、聲聞獨覺、七地菩薩不了其義。",
    "T16n0672_005:0615b20_13": "大慧！",
    "T16n0672_005:0615b20_14": "譬如帝釋地及虛空乃至手足，隨一一物各有多名，非以名多而有多體，亦非無體。",
    "T16n0672_005:0615b22_15": "大慧！",
    "T16n0672_005:0615b22_16": "我亦如是，於此娑婆世界有三阿僧祇百千名號，諸凡愚人雖聞雖說，而不知是如來異名，其中或有知如來者，知無師者，知導師者，知勝導者，知普導者，知是佛者，知牛王者，知梵王者，知毘紐者，知自在者，知是勝者，知迦毘羅者，知真實邊者，知無盡者，知瑞相者，知如風者，知如火者，知如俱毘羅者，知如月者，知如日者，知如王者，知如仙者，知戌迦者，知因陀羅者，知明星者，知大力者，知如水者，知無滅者，知無生者，知性空者，知真如者，知是諦者，知實性者，知實際者，知法界者，知涅槃者，知常住者，知平等者，知無二者，知無相者，知寂滅者，知具相者，知因緣者，知佛性者，知教導者，知解脫者，知道路者，知一切智者，知最勝者，知意成身者，如是等滿足三阿僧祇百千名號，不增不減。",
    "T16n0672_005:0615c11_17": "於此及餘諸世界中，有能知我如水中月不入不出，但諸凡愚心沒二邊不能解了，然亦尊重承事供養，而不善解名字句義，執著言教昧於真實，謂無生無滅是無體性，不知是佛差別名號；如因陀羅釋揭羅等，以信言教昧於真實，於一切法如言取義，彼諸凡愚作如是言，義如言說義說無異。",
    "T16n0672_005:0615c18_18": "何以故？",
    "T16n0672_005:0615c18_19": "義無體故。",
    "T16n0672_005:0615c19_20": "是人不了言音自性，謂言即義無別義體。",
    "T16n0672_005:0615c20_21": "大慧！",
    "T16n0672_005:0615c20_22": "彼人愚癡，不知言說是生是滅、義不生滅。",
    "T16n0672_005:0615c21_23": "大慧！",
    "T16n0672_005:0615c21_24": "一切言說墮於文字，義則不墮，離有離無故，無生無體故。",
    "T16n0672_005:0615c22_25": "大慧！",
    "T16n0672_005:0615c22_26": "如來不說墮文字法，文字有無不可得故，惟除不墮於文字者。",
    "T16n0672_005:0615c24_27": "大慧！",
    "T16n0672_005:0615c24_28": "若人說法墮文字者，是虛誑說。",
    "T16n0672_005:0615c25_29": "何以故？",
    "T16n0672_005:0615c25_30": "諸法自性離文字故。",
    "T16n0672_005:0615c26_31": "是故，大慧！",
    "T16n0672_005:0615c26_32": "我經中說，我與諸佛及諸菩薩，不說一字不答一字。",
    "T16n0672_005:0615c27_33": "所以者何？",
    "T16n0672_005:0615c27_34": "一切諸法離文字故，非不隨義而分別說。",
    "T16n0672_005:0615c28_35": "大慧！",
    "T16n0672_005:0615c29_0": "若不說者教法則斷，教法斷者則無聲聞緣覺菩薩諸佛，若總無者誰說為誰？",
    "T16n0672_005:0616a01_1": "是故，大慧！",
    "T16n0672_005:0616a02_0": "菩薩摩訶薩應不著文字隨宜說法。",
    "T16n0672_005:0616a02_1": "我及諸佛皆隨眾生煩惱解欲，種種不同而為開演，令知諸法自心所見無外境界，捨二分別轉心意識，非為成立聖自證處。",
    "T16n0672_005:0616a05_2": "「大慧！",
    "T16n0672_005:0616a05_3": "菩薩摩訶薩應隨於義莫依文字，依文字者墮於惡見，執著自宗而起言說，不能善了一切法相文辭章句，既自損壞亦壞於他，不能令人心得悟解。",
    "T16n0672_005:0616a09_4": "若能善知一切法相，文辭句義悉皆通達，則能令自身受無相樂，亦能令他安住大乘。",
    "T16n0672_005:0616a11_5": "若能令他安住大乘，則得一切諸佛聲聞緣覺及諸菩薩之所攝受；若得諸佛聲聞緣覺及諸菩薩之所攝受，則能攝受一切眾生；若能攝受一切眾生，則能攝受一切正法；若能攝受一切正法則不斷佛種；若不斷佛種則得勝妙處。",
    "T16n0672_005:0616a16_6": "大慧！",
    "T16n0672_005:0616a17_7": "菩薩摩訶薩生勝妙處，欲令眾生安住大乘，以十自在力現眾色像，隨其所宜說真實法。",
    "T16n0672_005:0616a19_8": "真實法者，無異無別不來不去，一切戲論悉皆息滅。",
    "T16n0672_005:0616a20_9": "是故，大慧！",
    "T16n0672_005:0616a20_10": "善男子、善女人，不應如言執著於義。",
    "T16n0672_005:0616a21_11": "何以故？",
    "T16n0672_005:0616a21_12": "真實之法離文字故。",
    "T16n0672_005:0616a22_13": "「大慧！",
    "T16n0672_005:0616a22_14": "譬如有人以指指物，小兒觀指不觀於物；愚癡凡夫亦復如是，隨言說指而生執著，乃至盡命終不能捨文字之指取第一義。",
    "T16n0672_005:0616a25_15": "大慧！",
    "T16n0672_005:0616a25_16": "譬如嬰兒應食熟食，有人不解成熟方便，而食生者則發狂亂；不生不滅亦復如是，不方便修則為不善，是故宜應善修方便，莫隨言說如觀指端。",
    "T16n0672_005:0616a29_17": "大慧！",
    "T16n0672_005:0616a29_18": "實義者，微妙寂靜是涅槃因，言說者，與妄想合流轉生死。",
    "T16n0672_005:0616b01_19": "大慧！",
    "T16n0672_005:0616b01_20": "實義者從多聞得，多聞者謂善於義非善言說，善義者不隨一切外道惡見，身自不隨亦令他不隨，是則名曰於義多聞，欲求義者應當親近，與此相違著文字者宜速捨離。」",
    "T16n0672_005:0616b06_0": "爾時大慧菩薩摩訶薩承佛威神，復白佛言：「世尊！",
    "T16n0672_005:0616b07_1": "如來演說不生不滅非為奇特。",
    "T16n0672_005:0616b07_2": "何以故？",
    "T16n0672_005:0616b08_3": "一切外道亦說作者不生不滅，世尊亦說虛空、涅槃及非數滅不生不滅；外道亦說作者因緣生於世間，世尊亦說無明愛業生諸世間，俱是因緣但名別耳；外物因緣亦復如是，是故佛說與外道說無有差別。",
    "T16n0672_005:0616b12_4": "外道說言，微塵勝妙自在生主等，如是九物不生不滅；世尊亦說一切諸法不生不滅，若有若無皆不可得。",
    "T16n0672_005:0616b15_5": "世尊！",
    "T16n0672_005:0616b15_6": "大種不壞，以其自相不生不滅，周流諸趣，不捨自性。",
    "T16n0672_005:0616b16_7": "世尊分別雖稍變異，一切無非外道已說，是故佛法同於外道。",
    "T16n0672_005:0616b18_8": "若有不同，願佛為演，有何所以佛說為勝？",
    "T16n0672_005:0616b19_9": "若無別異外道即佛，以其亦說不生不滅故。",
    "T16n0672_005:0616b20_10": "世尊常說一世界中無有多佛，如向所說是則應有。」",
    "T16n0672_005:0616b21_11": "佛言：「大慧！",
    "T16n0672_005:0616b22_0": "我之所說不生不滅，不同外道不生不滅，不生無常論。",
    "T16n0672_005:0616b23_1": "何以故？",
    "T16n0672_005:0616b23_2": "外道所說，有實性相不生不變；我不如是墮有無品。",
    "T16n0672_005:0616b24_3": "我所說法，非有非無離生離滅。",
    "T16n0672_005:0616b25_4": "云何非無？",
    "T16n0672_005:0616b25_5": "如幻夢色種種見故；云何非有？",
    "T16n0672_005:0616b26_6": "色相自性非是有故，見不見故，取不取故。",
    "T16n0672_005:0616b27_7": "是故我說一切諸法非有非無。",
    "T16n0672_005:0616b28_8": "若覺惟是自心所見，住於自性分別不生，世間所作悉皆永息；分別者是凡愚事，非賢聖耳。",
    "T16n0672_005:0616c01_9": "大慧！",
    "T16n0672_005:0616c01_10": "妄心分別不實境界，如乾闥婆城、幻所作人。",
    "T16n0672_005:0616c02_11": "大慧！",
    "T16n0672_005:0616c02_12": "譬如小兒見乾闥婆城及以幻人商賈入出，迷心分別言有實事，凡愚所見，生與不生有為無為悉亦如是。",
    "T16n0672_005:0616c05_13": "如幻人生如幻人滅，幻人其實不生不滅，諸法亦爾離於生滅。",
    "T16n0672_005:0616c06_14": "大慧！",
    "T16n0672_005:0616c06_15": "凡夫虛妄起生滅見，非諸聖人。",
    "T16n0672_005:0616c07_16": "言虛妄者，不如法性起顛倒見，顛倒見者，執法有性不見寂滅，不見寂滅故，不能遠離虛妄分別。",
    "T16n0672_005:0616c09_17": "是故大慧！",
    "T16n0672_005:0616c10_18": "無相見勝，非是相見。",
    "T16n0672_005:0616c10_19": "相是生因，若無有相則無分別，不生不滅則是涅槃。",
    "T16n0672_005:0616c11_20": "大慧！",
    "T16n0672_005:0616c11_21": "言涅槃者，見如實處捨離分別心心所法，獲於如來內證聖智，我說此是寂滅涅槃。」",
    "T16n0672_005:0616c13_22": "爾時世尊重說頌言：「為除有生執，　　成立無生義；　我說無因論，　　非愚所能了。",
    "T16n0672_005:0616c17_0": "　一切法無生，　　亦非是無法；　如乾城幻夢，　　雖有而無因。",
    "T16n0672_005:0616c19_0": "　空無生無性，　　云何為我說？",
    "T16n0672_005:0616c20_0": "　離諸和合緣，　　智慧不能見。",
    "T16n0672_005:0616c21_0": "　以是故我說，　　空無生無性；　一一緣和合，　　雖現而非有。",
    "T16n0672_005:0616c23_0": "　分析無和合，　　非如外道見；　如夢及垂髮，　　野馬與乾城。",
    "T16n0672_005:0616c25_0": "　無因而妄現，　　世事皆如是；　折伏有因論，　　申述無生旨。",
    "T16n0672_005:0616c27_0": "　無生義若存，　　法眼恒不滅；　我說無因論，　　外道咸驚怖。",
    "T16n0672_005:0616c29_0": "　云何何所因？",
    "T16n0672_005:0616c29_1": "　　復以何故生？",
    "T16n0672_005:0617a01_0": "　於何處和合？",
    "T16n0672_005:0617a01_1": "　　而作無因論。",
    "T16n0672_005:0617a02_0": "　觀察有為法，　　非因非無因；　彼生滅論者，　　所見從是滅。",
    "T16n0672_005:0617a04_0": "　為無故不生？",
    "T16n0672_005:0617a04_1": "　　為待於眾緣？",
    "T16n0672_005:0617a05_0": "　為有名無義？",
    "T16n0672_005:0617a05_1": "　　願為我宣說。",
    "T16n0672_005:0617a06_0": "　非無法不生，　　亦非以待緣；　非有物而名，　　亦非名無義。",
    "T16n0672_005:0617a08_0": "　一切諸外道，　　聲聞及緣覺；　十住非所行，　　此是無生相。",
    "T16n0672_005:0617a10_0": "　遠離諸因緣，　　無有能作者；　惟心所建立，　　我說是無生。",
    "T16n0672_005:0617a12_0": "　諸法非因生，　　非無亦非有；　能所分別離，　　我說是無生。",
    "T16n0672_005:0617a14_0": "　惟心無所見，　　亦離於二性；　如是轉所依，　　我說是無生。",
    "T16n0672_005:0617a16_0": "　外物有非有，　　其心無所取；　一切見咸斷，　　此是無生相。",
    "T16n0672_005:0617a18_0": "　空無性等句，　　其義皆如是；　非以空故空，　　無生故說空。",
    "T16n0672_005:0617a20_0": "　因緣共集會，　　是故有生滅；　分散於因緣，　　生滅則無有。",
    "T16n0672_005:0617a22_0": "　若離諸因緣，　　則更無有法；　一性及異性，　　凡愚所分別。",
    "T16n0672_005:0617a24_0": "　有無不生法，　　俱非亦復然；　惟除眾緣會，　　於中見起滅。",
    "T16n0672_005:0617a26_0": "　隨俗假言說，　　因緣遞鈎瑣；　若離因緣瑣，　　生義不可得。",
    "T16n0672_005:0617a28_0": "　我說惟鈎瑣，　　生無故不生；　離諸外道過，　　非凡愚所了。",
    "T16n0672_005:0617b01_0": "　若離緣鈎瑣，　　別有生法者；　是則無因論，　　破壞鈎瑣義。",
    "T16n0672_005:0617b03_0": "　如燈能照物，　　鈎瑣現若然；　此則離鈎瑣，　　別有於諸法。",
    "T16n0672_005:0617b05_0": "　無生則無性，　　體相如虛空；　離鈎瑣求法，　　愚夫所分別。",
    "T16n0672_005:0617b07_0": "　復有餘無生，　　眾聖所得法；　彼生無生者，　　是則無生忍。",
    "T16n0672_005:0617b09_0": "　一切諸世間，　　無非是鈎瑣；　若能如是解，　　此人心得定。",
    "T16n0672_005:0617b11_0": "　無明與愛業，　　是則內鈎瑣；　種子泥輪等，　　如是名為外。",
    "T16n0672_005:0617b13_0": "　若言有他法，　　而從因緣生；　離於鈎瑣義，　　此則非教理。",
    "T16n0672_005:0617b15_0": "　生法若非有，　　彼為誰因緣；　展轉而相生，　　此是因緣義。",
    "T16n0672_005:0617b17_0": "　堅濕暖動等，　　凡愚所分別；　但緣無有法，　　故說無自性。",
    "T16n0672_005:0617b19_0": "　如醫療眾病，　　其論無差別；　以病不同故，　　方藥種種殊。",
    "T16n0672_005:0617b21_0": "　我為諸眾生，　　滅除煩惱病；　知其根勝劣，　　演說諸法門。",
    "T16n0672_005:0617b23_0": "　非煩惱根異，　　而有種種法；　惟有一大乘，　　清涼八支道。」",
    "T16n0672_005:0617b25_0": "爾時大慧菩薩摩訶薩復白佛言：「世尊！",
    "T16n0672_005:0617b25_1": "一切外道妄說無常，世尊亦言諸行無常是生滅法。",
    "T16n0672_005:0617b27_2": "未知此說是邪是正？",
    "T16n0672_005:0617b27_3": "所言無常復有幾種？」",
    "T16n0672_005:0617b28_4": "佛言：「大慧！",
    "T16n0672_005:0617b28_5": "外道說有七種無常，非是我法。",
    "T16n0672_005:0617b29_6": "何等為七？",
    "T16n0672_005:0617b29_7": "謂：有說始起即捨是名無常，生已不生無常性故；有說形處變壞是名無常；有說色即無常；有說色之變異是名無常，一切諸法相續不斷，能令變異自然歸滅，猶如乳酪前後變異，雖不可見然在法中壞一切法；有說物無常；有說物無物無常；有說不生無常，遍住一切諸法之中。",
    "T16n0672_005:0617c06_8": "其中物無物無常者，謂能造所造其相滅壞，大種自性本來無起。",
    "T16n0672_005:0617c08_9": "不生無常者，謂常與無常有無等法，如是一切皆無有起，乃至分析至於微塵亦無所見，以不起故說名無生。",
    "T16n0672_005:0617c11_0": "此是不生無常相，若不了此則墮外道生無常義。",
    "T16n0672_005:0617c12_1": "有物無常義有物無常者，謂於非常非無常處，自生分別。",
    "T16n0672_005:0617c13_2": "其義云何？",
    "T16n0672_005:0617c13_3": "彼立無常，自不滅壞能壞諸法，若無無常壞一切法，法終不滅成於無有，如杖搥瓦石能壞於物而自不壞，此亦如是。",
    "T16n0672_005:0617c16_4": "大慧！",
    "T16n0672_005:0617c16_5": "現見無常與一切法，無有能作所作差別，云此是無常，此是所作無差別故，能作所作應俱是常，不見有因能令諸法成於無故。",
    "T16n0672_005:0617c19_6": "大慧！",
    "T16n0672_005:0617c20_0": "諸法壞滅實亦有因，但非凡愚之所能了。",
    "T16n0672_005:0617c21_0": "「大慧！",
    "T16n0672_005:0617c21_1": "異因不應生於異果，若能生者，一切異法應竝相生，彼法此法能生所生應無有別。",
    "T16n0672_005:0617c23_2": "現見有別，云何異因生於異果？",
    "T16n0672_005:0617c23_3": "大慧！",
    "T16n0672_005:0617c24_4": "若無常性是有法者，應同所作自是無常，自無常故，所無常法皆應是常。",
    "T16n0672_005:0617c25_5": "大慧！",
    "T16n0672_005:0617c25_6": "若無常性住諸法中，應同諸法墮於三世，與過去色同時已滅，未來不生現在俱壞。",
    "T16n0672_005:0617c27_7": "一切外道計四大種體性不壞色者，即是大種差別大種造色，離異不異故，其自性亦不壞滅。",
    "T16n0672_005:0618a01_0": "大慧！",
    "T16n0672_005:0618a01_1": "三有之中能造所造，莫不皆是生住滅相，豈更別有無常之性，能生於物而不滅耶？",
    "T16n0672_005:0618a03_2": "始造即捨無常者，非大種互造大種，以各別故。",
    "T16n0672_005:0618a04_3": "非自相造，以無異故。",
    "T16n0672_005:0618a04_4": "非復共造，以乖離故。",
    "T16n0672_005:0618a05_5": "當知非是始造無常。",
    "T16n0672_005:0618a05_6": "形狀壞無常者，此非能造及所造壞，但形狀壞。",
    "T16n0672_005:0618a06_7": "其義云何？",
    "T16n0672_005:0618a07_8": "謂分析色乃至微塵，但滅形狀長短等見，不滅能造所造色體。",
    "T16n0672_005:0618a08_9": "此見墮在數論之中。",
    "T16n0672_005:0618a09_10": "色即是無常者，謂此即是形狀無常非大種性，若大種性亦無常者則無世事；無世事者，當知則墮盧迦耶見，以見一切法自相生惟有言說故。",
    "T16n0672_005:0618a12_11": "轉變無常者，謂色體變非大種變，譬如以金作莊嚴具，嚴具有變而金無改，此亦如是。",
    "T16n0672_005:0618a14_12": "「大慧！",
    "T16n0672_005:0618a14_13": "如是等種種外道，虛妄分別見無常性，彼作是說，火不能燒諸火自相，但各分散，若能燒者，能造所造則皆斷滅。",
    "T16n0672_005:0618a17_14": "大慧！",
    "T16n0672_005:0618a17_15": "我說諸法非常無常。",
    "T16n0672_005:0618a18_16": "何以故？",
    "T16n0672_005:0618a18_17": "不取外法故，三界唯心故，不說諸相故，大種性處種種差別不生不滅故，非能造所造故，能取所取二種體性一切皆從分別起故，如實而知二取性故，了達惟是自心現故，離外有無二種見故，離有無見則不分別能所造故。",
    "T16n0672_005:0618a23_18": "大慧！",
    "T16n0672_005:0618a23_19": "世間出世間及出世間上上諸法，惟是自心非常非無常，不能了達，墮於外道二邊惡見。",
    "T16n0672_005:0618a25_20": "大慧！",
    "T16n0672_005:0618a26_0": "一切外道不能解了此三種法，依自分別而起言說著無常性。",
    "T16n0672_005:0618a27_1": "大慧！",
    "T16n0672_005:0618a27_2": "此三種法，所有語言分別境界，非諸凡愚之所能知。」",
    "T16n0672_005:0618a28_3": "爾時世尊重說頌言：「始造即便捨，　　形狀有轉變；　色物等無常，　　外道妄分別。",
    "T16n0672_005:0618b03_0": "　諸法無壞滅，　　諸大自性住；　外道種種見，　　如是說無常。",
    "T16n0672_005:0618b05_0": "　彼諸外道眾，　　皆說不生滅；　諸大性自常，　　誰是無常法。",
    "T16n0672_005:0618b07_0": "　能取及所取，　　一切惟是心；　二種從心現，　　無有我我所。",
    "T16n0672_005:0618b09_0": "　梵天等諸法，　　我說惟是心；　若離於心者，　　一切不可得。」",
    "T16n0672_005:0618b11_0": "大乘入楞伽經現證品第四",
    "T16n0672_005:0618b12_0": "爾時大慧菩薩摩訶薩復白佛言：「世尊！",
    "T16n0672_005:0618b12_1": "願為我說一切聲聞緣覺入滅次第相續相，令我及諸菩薩摩訶薩善知此已，於滅盡三昧樂心無所惑，不墮二乘及諸外道錯亂之中。」",
    "T16n0672_005:0618b16_2": "佛言：「諦聽！",
    "T16n0672_005:0618b16_3": "當為汝說。",
    "T16n0672_005:0618b17_0": "「大慧！",
    "T16n0672_005:0618b17_1": "菩薩摩訶薩至于六地，及聲聞緣覺入於滅定，七地菩薩念念恒入，離一切法自性相故非諸二乘。",
    "T16n0672_005:0618b19_2": "二乘有作墮能所取，不得諸法無差別相，了善不善自相共相入於滅定，是故不能念念恒入。",
    "T16n0672_005:0618b21_3": "大慧！",
    "T16n0672_005:0618b21_4": "八地菩薩聲聞緣覺，心、意、意識分別想滅，始從初地乃至六地，觀察三界一切唯是心、意、意識自分別起，離我我所，不見外法種種諸相。",
    "T16n0672_005:0618b24_5": "凡愚不知，由無始來過惡薰習，於自心內變作能取所取之相而生執著。",
    "T16n0672_005:0618b26_6": "大慧！",
    "T16n0672_005:0618b26_7": "八地菩薩所得三昧，同諸聲聞緣覺涅槃，以諸佛力所加持故，於三昧門不入涅槃。",
    "T16n0672_005:0618b28_8": "若不持者便不化度一切眾生，不能滿足如來之地，亦則斷絕如來種性，是故諸佛為說如來不可思議諸大功德，令其究竟不入涅槃。",
    "T16n0672_005:0618c02_9": "聲聞緣覺著三昧樂，是故於中生涅槃想。",
    "T16n0672_005:0618c03_10": "大慧！",
    "T16n0672_005:0618c04_0": "七地菩薩善能觀察心、意、意識我我所執，生法無我，若生若滅自相共相，四無礙辯善巧決定，於三昧門而得自在，漸入諸地具菩提分法。",
    "T16n0672_005:0618c07_1": "大慧！",
    "T16n0672_005:0618c07_2": "我恐諸菩薩不善了知自相共相，不知諸地相續次第，墮於外道諸惡見中，故如是說。",
    "T16n0672_005:0618c09_3": "大慧！",
    "T16n0672_005:0618c09_4": "彼實無有若生若滅，諸地次第三界往來，一切皆是自心所見。",
    "T16n0672_005:0618c11_0": "而諸凡愚不能了知，以不知故，我及諸佛為如是說。",
    "T16n0672_005:0618c12_1": "「大慧！",
    "T16n0672_005:0618c12_2": "聲聞緣覺至於菩薩第八地中，為三昧樂之所昏醉，未能善了惟心所見，自共相習纏覆其心，著二無我生涅槃覺，非寂滅慧。",
    "T16n0672_005:0618c15_3": "大慧！",
    "T16n0672_005:0618c15_4": "諸菩薩摩訶薩見於寂滅三昧樂門，即便憶念本願大悲，具足修行十無盡句，是故不即入於涅槃，以入涅槃不生果故，離能所取故，了達惟心故，於一切法無分別故，不墮心意及以意識外法性相執著中故；然非不起佛法正因，隨智慧行如是起故，得於如來自證地故。",
    "T16n0672_005:0618c22_5": "大慧！",
    "T16n0672_005:0618c22_6": "如人夢中方便度河，未度便覺，覺已思惟向之所見，為是真實？",
    "T16n0672_005:0618c23_7": "為是虛妄？",
    "T16n0672_005:0618c23_8": "復自念言：『非實非妄，如是但是見聞覺知，曾所更事分別習氣，離有無念意識夢中之所現耳。』",
    "T16n0672_005:0618c26_9": "大慧！",
    "T16n0672_005:0618c26_10": "菩薩摩訶薩亦復如是，始從初地，而至七地，乃至增進入於第八得無分別，見一切法如幻夢等離能所取，見心心所廣大力用，勤修佛法未證令證，離心、意、意識妄分別想獲無生忍，此是菩薩所得涅槃，非滅壞也。",
    "T16n0672_005:0619a02_11": "大慧！",
    "T16n0672_005:0619a02_12": "第一義中無有次第亦無相續，遠離一切境界分別，此則名為寂滅之法。」",
    "T16n0672_005:0619a04_13": "爾時世尊重說頌言：「諸住及佛地，　　惟心無影像；　此是去來今，　　諸佛之所說。",
    "T16n0672_005:0619a07_0": "　七地是有心，　　八地無影像；　此二地名住，　　餘則我所得。",
    "T16n0672_005:0619a09_0": "　自證及清淨，　　此則是我地；　摩醯最勝處，　　色究竟莊嚴。",
    "T16n0672_005:0619a11_0": "　譬如大火聚，　　光焰熾然發；　化現於三有，　　悅意而清涼。",
    "T16n0672_005:0619a13_0": "　或有現變化，　　或有先時化；　於彼說諸乘，　　皆是如來地。",
    "T16n0672_005:0619a15_0": "　十地則為初，　　初則為八地；　第九則為七，　　第七復為八。",
    "T16n0672_005:0619a17_0": "　第二為第三，　　第四為第五；　第三為第六，　　無相有何次？」",
    "T16n0672_005:0619a19_0": "大乘入楞伽經如來常無常品第五",
    "T16n0672_005:0619a20_0": "爾時大慧菩薩摩訶薩復白佛言：「世尊！",
    "T16n0672_005:0619a20_1": "如來、應、正等覺，為常為無常？」",
    "T16n0672_005:0619a21_2": "佛言：「大慧！",
    "T16n0672_005:0619a21_3": "如來、應、正等覺，非常非無常。",
    "T16n0672_005:0619a22_4": "何以故？",
    "T16n0672_005:0619a22_5": "俱有過故。",
    "T16n0672_005:0619a22_6": "云何有過？",
    "T16n0672_005:0619a23_7": "大慧！",
    "T16n0672_005:0619a23_8": "若如來常者，有能作過，一切外道說能作常；若無常者，有所作過，同於諸蘊為相所相，畢竟斷滅而成無有，然佛如來實非斷滅。",
    "T16n0672_005:0619a26_9": "大慧！",
    "T16n0672_005:0619a26_10": "一切所作如瓶衣等，皆是無常，是則如來有無常過，所修福智悉空無益。",
    "T16n0672_005:0619a28_11": "又諸作法應是如來，無異因故，是故如來非常非無常。",
    "T16n0672_005:0619a29_12": "復次，大慧！",
    "T16n0672_005:0619a29_13": "如來非常，若是常者，應如虛空不待因成。",
    "T16n0672_005:0619b01_14": "大慧！",
    "T16n0672_005:0619b01_15": "譬如虛空非常非無常。",
    "T16n0672_005:0619b02_16": "何以故？",
    "T16n0672_005:0619b02_17": "離常無常若一若異俱不俱等諸過失故。",
    "T16n0672_005:0619b03_18": "復次，大慧！",
    "T16n0672_005:0619b03_19": "如來非常，若是常者，則是不生，同於兔馬魚蛇等角。",
    "T16n0672_005:0619b06_0": "「復次，大慧！",
    "T16n0672_005:0619b06_1": "以別義故亦得言常。",
    "T16n0672_005:0619b06_2": "何以故？",
    "T16n0672_005:0619b06_3": "謂以現智證常法故，證智是常、如來亦常。",
    "T16n0672_005:0619b07_4": "大慧！",
    "T16n0672_005:0619b08_5": "諸佛如來所證法性，法住法位，如來出世若不出世常住不易，在於一切二乘外道所得法中，非是空無，然非凡愚之所能知。",
    "T16n0672_005:0619b10_6": "大慧！",
    "T16n0672_005:0619b11_7": "夫如來者，以清淨慧內證法性而得其名，非以心、意、意識、蘊、界、處法妄習得名；一切三界皆從虛妄分別而生，如來不從妄分別生。",
    "T16n0672_005:0619b14_8": "大慧！",
    "T16n0672_005:0619b14_9": "若有於二有常無常，如來無二，證一切法無生相故，是故非常亦非無常。",
    "T16n0672_005:0619b16_10": "大慧！",
    "T16n0672_005:0619b16_11": "乃至少有言說分別生，即有常無常過，是故應除二分別覺勿令少在。」",
    "T16n0672_005:0619b17_12": "爾時世尊重說頌言：「遠離常無常，　　而現常無常；　如是恒觀佛，　　不生於惡見。",
    "T16n0672_005:0619b21_0": "　若常無常者，　　所集皆無益；　為除分別覺，　　不說常無常。",
    "T16n0672_005:0619b23_0": "　乃至有所立，　　一切皆錯亂；　若見惟自心，　　是則無違諍。」",
    "T16n0672_005:0619b25_0": "大乘入楞伽經剎那品第六",
    "T16n0672_005:0619b26_0": "爾時大慧菩薩摩訶薩復白佛言：「世尊！",
    "T16n0672_005:0619b26_1": "惟願為我說蘊、界、處生滅之相，若無有我，誰生誰滅？",
    "T16n0672_005:0619b28_2": "而諸凡夫依於生滅，不求盡苦不證涅槃。」",
    "T16n0672_005:0619b29_3": "佛言：「大慧！",
    "T16n0672_005:0619b29_4": "諦聽！",
    "T16n0672_005:0619b29_5": "諦聽！",
    "T16n0672_005:0619b29_6": "當為汝說。",
    "T16n0672_005:0619b29_7": "大慧！",
    "T16n0672_005:0619c01_8": "如來藏是善不善因，能遍興造一切趣生。",
    "T16n0672_005:0619c02_0": "譬如伎兒變現諸趣離我我所，以不覺故，三緣和合而有果生。",
    "T16n0672_005:0619c03_1": "外道不知執為作者，無始虛偽惡習所熏，名為藏識，生於七識無明住地，譬如大海而有波浪，其體相續恒注不斷，本性清淨，離無常過、離於我論。",
    "T16n0672_005:0619c06_2": "其餘七識意意識等念念生滅，妄想為因、境相為緣和合而生，不了色等自心所現，計著名相起苦樂受，名相纏縛，既從貪生復生於貪，若因及所緣，諸取根滅不相續生，自慧分別苦樂受者，或得滅定，或得四禪，或復善入諸諦解脫，便妄生於得解脫想，而實未捨未轉如來藏中藏識之名。",
    "T16n0672_005:0619c13_3": "若無藏識，七識則滅。",
    "T16n0672_005:0619c14_4": "何以故？",
    "T16n0672_005:0619c14_5": "因彼及所緣而得生故。",
    "T16n0672_005:0619c14_6": "然非一切外道二乘諸修行者所知境界，以彼惟了人無我性，於蘊、界、處取於自相及共相故，若見如來藏五法自性諸法無我，隨地次第而漸轉滅，不為外道惡見所動，住不動地得於十種三昧樂門，為三昧力諸佛所持，觀察不思議佛法及本願力，不住實際及三昧樂獲自證智，不與二乘諸外道共，得十聖種性道及意生智身離於諸行。",
    "T16n0672_005:0619c23_0": "是故，大慧！",
    "T16n0672_005:0619c23_1": "菩薩摩訶薩欲得勝法，應淨如來藏藏識之名。",
    "T16n0672_005:0619c24_2": "大慧！",
    "T16n0672_005:0619c24_3": "若無如來藏名藏識者，則無生滅。",
    "T16n0672_005:0619c25_4": "然諸凡夫及以聖人悉有生滅，是故一切諸修行者，雖見內境界住現法樂，而不捨於勇猛精進。",
    "T16n0672_005:0619c27_5": "大慧！",
    "T16n0672_005:0619c27_6": "此如來藏藏識本性清淨，客塵所染而為不淨，一切二乘及諸外道，臆度起見不能現證，如來於此分明現見，如觀掌中菴摩勒果。",
    "T16n0672_005:0620a01_7": "「大慧！",
    "T16n0672_005:0620a01_8": "我為勝鬘夫人及餘深妙淨智菩薩，說如來藏名藏識，與七識俱起，令諸聲聞見法無我。",
    "T16n0672_005:0620a04_9": "大慧！",
    "T16n0672_005:0620a04_10": "為勝鬘夫人說佛境界，非是外道二乘境界。",
    "T16n0672_005:0620a05_11": "大慧！",
    "T16n0672_005:0620a05_12": "此如來藏藏識是佛境界，與汝等比淨智菩薩隨順義者所行之處，非是一切執著文字外道二乘之所行處。",
    "T16n0672_005:0620a07_13": "是故汝及諸菩薩摩訶薩，於如來藏藏識當勤觀察，莫但聞已便生足想。」",
    "T16n0672_005:0620a09_14": "爾時世尊重說頌言：「甚深如來藏，　　而與七識俱；　執著二種生，　　了知則遠離。",
    "T16n0672_005:0620a13_0": "　無始習所熏，　　如像現於心；　若能如實觀，　　境相悉無有。",
    "T16n0672_005:0620a15_0": "　如愚見指月，　　觀指不觀月；　計著文字者，　　不見我真實。",
    "T16n0672_005:0620a17_0": "　心如工伎兒，　　意如和伎者；　五識為伴侶，　　妄想觀伎眾。」",
    "T16n0672_005:0620a19_0": "爾時大慧菩薩摩訶薩復白佛言：「世尊！",
    "T16n0672_005:0620a19_1": "願為我說五法自性諸識無我差別之相。",
    "T16n0672_005:0620a20_2": "我及諸菩薩摩訶薩善知此已，漸修諸地具諸佛法，至於如來自證之位。」",
    "T16n0672_005:0620a22_3": "佛言：「諦聽！",
    "T16n0672_005:0620a22_4": "當為汝說。",
    "T16n0672_005:0620a23_5": "大慧！",
    "T16n0672_005:0620a23_6": "五法自性諸識無我，所謂：名、相、分別、正智、如如。",
    "T16n0672_005:0620a24_7": "若修行者觀察此法，入於如來自證境界，遠離常斷有無等見，得現法樂甚深三昧。",
    "T16n0672_005:0620a26_8": "大慧！",
    "T16n0672_005:0620a26_9": "凡愚不了五法自性諸識無我，於心所現見有外物而起分別，非諸聖人。」",
    "T16n0672_005:0620a28_10": "大慧白言：「云何不了而起分別？」",
    "T16n0672_005:0620a28_11": "佛言：「大慧！",
    "T16n0672_005:0620a29_12": "凡愚不知名是假立，心隨流動見種種相，計我我所染著於色，覆障聖智起貪瞋癡，造作諸業如蠶作繭，妄想自纏墮於諸趣生死大海，如汲水輪循環不絕，不知諸法如幻如焰如水中月，自心所見妄分別起，離能所取及生住滅，謂從自在、時節、微塵、勝性而生，隨名相流。",
    "T16n0672_005:0620b06_13": "大慧！",
    "T16n0672_005:0620b06_14": "此中相者，謂：眼識所見名之為色；耳、鼻、舌、身、意識得者，名之為聲、香、味、觸、法，如是等我說為相。",
    "T16n0672_005:0620b08_15": "分別者，施設眾名顯示諸相，謂以象馬車步男女等名而顯其相，此事如是決定不異，是名分別。",
    "T16n0672_005:0620b11_16": "正智者，謂觀名相互為其客，識心不起不斷不常，不墮外道二乘之地，是名正智。",
    "T16n0672_005:0620b13_17": "大慧！",
    "T16n0672_005:0620b13_18": "菩薩摩訶薩以其正智觀察名相，非有非無遠離損益二邊惡見，名相及識本來不起，我說此法名為如如。",
    "T16n0672_005:0620b15_19": "「大慧！",
    "T16n0672_005:0620b15_20": "菩薩摩訶薩住如如已，得無照現境，昇歡喜地離外道惡趣，入出世法法相淳熟，知一切法猶如幻等，證自聖智所行之法，離臆度見，如是次第乃至法雲。",
    "T16n0672_005:0620b19_21": "至法雲已，三昧諸力自在神通，開敷滿足成於如來，成如來已為眾生故，如水中月普現其身，隨其欲樂而為說法。",
    "T16n0672_005:0620b22_22": "其身清淨離心、意、識，被弘誓甲，具足成滿十無盡願，是名菩薩摩訶薩入於如如之所獲得。」",
    "T16n0672_005:0620b25_0": "爾時大慧菩薩摩訶薩復白佛言：「世尊！",
    "T16n0672_005:0620b25_1": "為三性入五法中？",
    "T16n0672_005:0620b26_2": "為各有自相？」",
    "T16n0672_005:0620b26_3": "佛言：「大慧！",
    "T16n0672_005:0620b26_4": "三性、八識及二無我，悉入五法，其中名及相是妄計性；以依彼分別心心所法俱時而起，如日與光是緣起性；正智如如不可壞故，是圓成性。",
    "T16n0672_005:0620c01_5": "大慧！",
    "T16n0672_005:0620c01_6": "於自心所現生執著時，有八種分別起，此差別相皆是不實，惟妄計性。",
    "T16n0672_005:0620c03_7": "若能捨離二種我執，二無我智即得生長。",
    "T16n0672_005:0620c04_8": "大慧！",
    "T16n0672_005:0620c04_9": "聲聞緣覺菩薩如來，自證聖智諸地位次，一切佛法悉皆攝入此五法中。",
    "T16n0672_005:0620c05_10": "復次大慧！",
    "T16n0672_005:0620c06_11": "五法者，所謂相、名、分別、如如、正智。",
    "T16n0672_005:0620c06_12": "此中相者，謂所見色等形狀各別，是名為相。",
    "T16n0672_005:0620c07_13": "依彼諸相立瓶等名，此如是、此不異，是名為名。",
    "T16n0672_005:0620c09_0": "施設眾名顯示諸相心心所法，是名分別。",
    "T16n0672_005:0620c10_0": "彼名彼相畢竟無有，但是妄心展轉分別，如是觀察乃至覺滅，是名如如。",
    "T16n0672_005:0620c11_1": "大慧！",
    "T16n0672_005:0620c11_2": "真實決定究竟根本自性可得，是如如相。",
    "T16n0672_005:0620c12_3": "我及諸佛隨順證入，如其實相開示演說。",
    "T16n0672_005:0620c13_4": "若能於此隨順悟解，離斷離常不生分別入自證處，出於外道二乘境界，是名正智。",
    "T16n0672_005:0620c15_5": "大慧！",
    "T16n0672_005:0620c15_6": "此五種法，三性、八識及二無我，一切佛法普皆攝盡。",
    "T16n0672_005:0620c17_7": "大慧！",
    "T16n0672_005:0620c17_8": "於此法中，汝應以自智善巧通達，亦勸他人令其通達，通達此已，心則決定不隨他轉。」",
    "T16n0672_005:0620c19_9": "爾時世尊重說頌言：「五法三自性，　　及與八種識；　二種無我法，　　普攝於大乘。",
    "T16n0672_005:0620c22_0": "　名相及分別，　　二種自性攝；　正智與如如，　　是則圓成相。」",
    "T16n0672_005:0620c24_0": "爾時大慧菩薩摩訶薩復白佛言：「世尊！",
    "T16n0672_005:0620c24_1": "如經中說，過去未來現在諸佛如恒河沙，此當云何？",
    "T16n0672_005:0620c26_2": "為如言而受？",
    "T16n0672_005:0620c26_3": "為別有義？」",
    "T16n0672_005:0620c27_0": "佛告大慧：「勿如言受。",
    "T16n0672_005:0620c27_1": "大慧！",
    "T16n0672_005:0620c27_2": "三世諸佛非如恒沙。",
    "T16n0672_005:0620c28_3": "何以故？",
    "T16n0672_005:0620c28_4": "如來最勝超諸世間，無與等者非喻所及，唯以少分為其喻耳。",
    "T16n0672_005:0620c29_5": "我以凡愚諸外道等，心恒執著常與無常，惡見增長生死輪迴，令其厭離發勝悕望，言佛易成易可逢值；若言難遇如優曇華，彼便退怯不勤精進，是故我說如恒河沙。",
    "T16n0672_005:0621a04_6": "我復有時觀受化者，說佛難值如優曇華。",
    "T16n0672_005:0621a05_7": "大慧！",
    "T16n0672_005:0621a06_0": "優曇鉢華無有曾見現見當見，如來則有已見當見。",
    "T16n0672_005:0621a07_1": "大慧！",
    "T16n0672_005:0621a07_2": "如是譬喻非說自法。",
    "T16n0672_005:0621a07_3": "自法者，內證聖智所行境界，世間無等過諸譬喻，一切凡愚不能信受。",
    "T16n0672_005:0621a09_4": "大慧！",
    "T16n0672_005:0621a09_5": "真實如來超心、意、意識所見之相，不可於中而立譬喻。",
    "T16n0672_005:0621a10_6": "然亦有時而為建立，言恒河沙等無有相違。",
    "T16n0672_005:0621a11_7": "大慧！",
    "T16n0672_005:0621a12_8": "譬如恒沙，龜魚象馬之所踐踏，不生分別恒淨無垢；如來聖智如彼恒河，力通自在以為其沙，外道龜魚競來擾亂，而佛不起一念分別。",
    "T16n0672_005:0621a15_9": "何以故？",
    "T16n0672_005:0621a15_10": "如來本願，以三昧樂普安眾生，如恒河沙無有愛憎無分別故。",
    "T16n0672_005:0621a17_0": "大慧！",
    "T16n0672_005:0621a17_1": "譬如恒沙是地自性，劫盡燒時燒一切地，而彼地大不捨本性，恒與火大俱時生故，諸凡愚人謂地被燒，而實不燒，火所因故；如來法身亦復如是，如恒河沙終不壞滅。",
    "T16n0672_005:0621a21_2": "大慧！",
    "T16n0672_005:0621a21_3": "譬如恒沙無有限量；如來光明亦復如是，為欲成就無量眾生，普照一切諸佛大會。",
    "T16n0672_005:0621a23_4": "大慧！",
    "T16n0672_005:0621a23_5": "譬如恒沙住沙自性，不更改變而作餘物；如來亦爾，於世間中不生不滅，諸有生因悉已斷故。",
    "T16n0672_005:0621a25_6": "大慧！",
    "T16n0672_005:0621a25_7": "譬如恒沙取不知減投不見增；諸佛亦爾，以方便智成熟眾生無減無增。",
    "T16n0672_005:0621a27_8": "何以故？",
    "T16n0672_005:0621a27_9": "如來法身無有身故。",
    "T16n0672_005:0621a28_10": "大慧！",
    "T16n0672_005:0621a28_11": "以有身故而有滅壞，法身無身故無滅壞。",
    "T16n0672_005:0621a29_12": "大慧！",
    "T16n0672_005:0621a29_13": "譬如恒沙，雖苦壓治欲求蘇油終不可得；如來亦爾，雖為眾生眾苦所壓，乃至蠢動未盡涅槃，欲令捨離於法界中，深心願樂亦不可得。",
    "T16n0672_005:0621b03_14": "何以故？",
    "T16n0672_005:0621b03_15": "具足成就大悲心故。",
    "T16n0672_005:0621b04_16": "大慧！",
    "T16n0672_005:0621b04_17": "譬如恒沙隨水而流非無水也；如來亦爾，所有說法莫不隨順涅槃之流，以是說言諸佛如來如恒河沙。",
    "T16n0672_005:0621b06_18": "大慧！",
    "T16n0672_005:0621b07_0": "如來說法不隨於趣，趣是壞義，生死本際不可得知，既不可知云何說趣？",
    "T16n0672_005:0621b08_1": "大慧！",
    "T16n0672_005:0621b08_2": "趣義是斷，凡愚莫知。」",
    "T16n0672_005:0621b09_3": "大慧菩薩復白佛言：「若生死本際不可知者，云何眾生在生死中而得解脫？」",
    "T16n0672_005:0621b11_4": "佛言：「大慧！",
    "T16n0672_005:0621b11_5": "無始虛偽過習因滅，了知外境自心所現，分別轉依名為解脫；非滅壞也，是故不得言無邊際。",
    "T16n0672_005:0621b13_6": "大慧！",
    "T16n0672_005:0621b13_7": "無邊際者，但是分別異名。",
    "T16n0672_005:0621b14_8": "大慧！",
    "T16n0672_005:0621b14_9": "離分別心無別眾生，以智觀察內外諸法，知與所知悉皆寂滅。",
    "T16n0672_005:0621b16_0": "大慧！",
    "T16n0672_005:0621b16_1": "一切諸法，唯是自心分別所見，不了知故分別心起，了心則滅。」",
    "T16n0672_005:0621b17_2": "爾時世尊重說頌言：「觀察諸導師，　　譬如恒河沙；　非壞亦非趣，　　是人能見佛。",
    "T16n0672_005:0621b20_0": "　譬如恒河沙，　　悉離一切過；　而恒隨順流，　　佛體亦如是。」",
    "T16n0672_005:0621b22_0": "爾時大慧菩薩摩訶薩復白佛言：「世尊！",
    "T16n0672_005:0621b22_1": "願為我說一切諸法剎那壞相。",
    "T16n0672_005:0621b23_2": "何等諸法名有剎那？」",
    "T16n0672_005:0621b24_3": "佛言：「諦聽！",
    "T16n0672_005:0621b24_4": "當為汝說。",
    "T16n0672_005:0621b24_5": "大慧！",
    "T16n0672_005:0621b24_6": "一切法者，所謂：善法不善法，有為法無為法，世間法出世間法，有漏法無漏法，有受法無受法。",
    "T16n0672_005:0621b27_7": "大慧！",
    "T16n0672_005:0621b27_8": "舉要言之，五取蘊法以心、意、意識習氣為因而得增長，凡愚於此而生分別，謂善不善。",
    "T16n0672_005:0621b29_9": "聖人現證三昧樂住，是則名為善無漏法。",
    "T16n0672_005:0621c01_10": "復次，大慧！",
    "T16n0672_005:0621c01_11": "善不善者，所謂八識。",
    "T16n0672_005:0621c02_12": "何等為八？",
    "T16n0672_005:0621c02_13": "謂如來藏名藏識，意及意識并五識身。",
    "T16n0672_005:0621c03_14": "大慧！",
    "T16n0672_005:0621c03_15": "彼五識身與意識俱，善不善相展轉差別相續不斷，無異體生生已即滅，不了於境自心所現，次第滅時別識生起，意識與彼五識共俱，取於種種差別形相，剎那不住，我說此等名剎那法。",
    "T16n0672_005:0621c07_16": "大慧！",
    "T16n0672_005:0621c07_17": "如來藏名藏識，所與意等諸習氣俱是剎那法，無漏習氣非剎那法，此非凡愚剎那論者之所能知。",
    "T16n0672_005:0621c10_18": "彼不能知一切諸法有是剎那非剎那故，彼計無為同諸法壞，墮於斷見。",
    "T16n0672_005:0621c11_19": "大慧！",
    "T16n0672_005:0621c12_20": "五識身非流轉，不受苦樂非涅槃因，如來藏受苦樂與因俱有生滅，四種習氣之所迷覆，而諸凡愚分別熏心，不能了知起剎那見。",
    "T16n0672_005:0621c15_21": "大慧！",
    "T16n0672_005:0621c15_22": "如金金剛佛之舍利，是奇特性終不損壞；若得證法有剎那者，聖應非聖，而彼聖人未曾非聖，如金金剛雖經劫住稱量不減。",
    "T16n0672_005:0621c18_23": "云何凡愚不解於我祕密之說，於一切法作剎那想？」",
    "T16n0672_005:0621c19_24": "大慧菩薩復白佛言：「世尊常說六波羅蜜，若得滿足便成正覺。",
    "T16n0672_005:0621c21_25": "何等為六？",
    "T16n0672_005:0621c21_26": "云何滿足？」",
    "T16n0672_005:0621c22_0": "佛言：「大慧！",
    "T16n0672_005:0621c22_1": "波羅蜜者，差別有三。",
    "T16n0672_005:0621c22_2": "所謂：世間、出世間、出世間上上。",
    "T16n0672_005:0621c23_3": "大慧！",
    "T16n0672_005:0621c23_4": "世間波羅蜜者，謂諸凡愚著我我所執取二邊，求諸有身貪色等境，如是修行檀波羅蜜、持戒、忍辱、精進、禪定，成就神通生於梵世。",
    "T16n0672_005:0621c26_5": "大慧！",
    "T16n0672_005:0621c26_6": "出世間波羅蜜者，謂聲聞緣覺執著涅槃希求自樂，如是修習諸波羅蜜。",
    "T16n0672_005:0621c28_7": "大慧！",
    "T16n0672_005:0621c28_8": "出世間上上波羅蜜者，謂菩薩摩訶薩於自心二法，了知惟是分別所現，不起妄想不生執著，不取色相，為欲利樂一切眾生，而恒修行檀波羅蜜；於諸境界不起分別，是則修行尸波羅蜜；即於不起分別之時，忍知能取所取自性，是則名為羼提波羅蜜；初中後夜勤修匪懈，隨順實解，不生分別，是則名為毘梨耶波羅蜜；不生分別，不起外道涅槃之見，是則名為禪波羅蜜；以智觀察心無分別不墮二邊，轉淨所依而不壞滅，獲於聖智內證境界，是則名為般若波羅蜜。」",
    "T16n0672_005:0622a11_0": "爾時世尊重說頌曰：「愚分別有為，　　空無常剎那，　分別剎那義，　　如河燈種子。",
    "T16n0672_005:0622a14_0": "　一切法不生，　　寂靜無所作；　諸事性皆離，　　是我剎那義。",
    "T16n0672_005:0622a16_0": "　生無間即滅，　　不為凡愚說；　無間相續法，　　諸趣分別起。",
    "T16n0672_005:0622a18_0": "　無明為其因，　　心則從彼生；　未能了色來，　　中間何所住？",
    "T16n0672_005:0622a20_0": "　無間相續滅，　　而有別心起；　不住於色時，　　何所緣而生？",
    "T16n0672_005:0622a22_0": "　若緣彼而起，　　其因則虛妄；　因妄體不成，　　云何剎那滅？",
    "T16n0672_005:0622a24_0": "　修行者正受，　　金剛佛舍利；　及以光音宮，　　世間不壞事。",
    "T16n0672_005:0622a26_0": "　如來圓滿智，　　及比丘證得；　諸法性常住，　　云何見剎那？",
    "T16n0672_005:0622a28_0": "　乾城幻等色，　　何故非剎那？",
    "T16n0672_005:0622a29_0": "　大種無實性，　　云何說能造？」",
    "T16n0672_005:0622b01_0": "大乘入楞伽經卷第五"
}