{
    "T15n0606_007:0224a02_0": "修行道地經卷第七",
    "T15n0606_007:0224a04_0": "西晉三藏竺法護譯",
    "T15n0606_007:0224a05_0": "弟子三品修行品第二十八",
    "T15n0606_007:0224a06_0": "　巍巍佛德尊，　　威神不可量，　道法隨時化，　　度脫諸十方。",
    "T15n0606_007:0224a08_0": "　覩見生死瑕，　　為現法橋梁，　毀呰終始苦，　　嗟嘆于泥洹。",
    "T15n0606_007:0224a10_0": "　分別弟子快，　　而順示厥行，　稍稍而開導，　　乃至于大安。",
    "T15n0606_007:0224a12_0": "若有修行，見終始患，地獄之毒、畜生之惱、餓鬼之苦、人中憂憒、天上無常，不可堪矣！",
    "T15n0606_007:0224a13_1": "展轉周旋譬如車輪，生、老、病、死、飢、渴、寒、暑，恩愛之別，怨咎集會，愁惻之痛，叵具說言。",
    "T15n0606_007:0224a15_2": "從累劫來與父母違，兄弟離闊，妻子之乖，涕泣流淚超于四海，飲親之乳踰于五江四瀆之流；或父哭子或子哭父，或兄哭弟或弟哭兄，或夫哭妻或妻哭夫，顛倒上下不可經紀，種勤苦根愚癡之元。",
    "T15n0606_007:0224a20_3": "修行見然皆患厭之，但欲免斯生死之病，晝夜精進，不捨道義求於無為。",
    "T15n0606_007:0224a21_4": "自見宿命從無量劫往反生死，設積身骨過須彌山，其髓塗地可遍天下，三千世界計死若周，其血流墮多於古今天下普雨。",
    "T15n0606_007:0224a24_5": "修行自察如是之厄，千萬劫說猶不可竟，故棄捨家除髮去鬚，專精求道不慕世榮，若如明者不貪屍形。",
    "T15n0606_007:0224a27_6": "於是頌曰：　修行見終始，　　地獄之苦惱，　畜生餓鬼厄，　　天下世間別；　生死之展轉，　　譬如于車輪，　父子兄弟乖，　　妻息子離慼；　涕哭淚流下，　　超于四海水，　飲親之乳湩，　　踰於五江河。",
    "T15n0606_007:0224b05_0": "　修行故捨家，　　專精為道法，　不慕時俗榮，　　如明者捨毒。",
    "T15n0606_007:0224b07_0": "修行自念：「我身或來不可稱限，不自覺知合會離別，憂欝之痛譬如劇醉不可了之，枉說趣語自為審諦，恩愛之著譬如膠漆不能自濟，則行精進遠俗近道。」",
    "T15n0606_007:0224b10_1": "譬如有人遠遊他國賈作求利，至彼未久興大疾病，死亡者眾十不遺一，死屍狼藉臭處叵言，既無良醫又無好藥可以療之。",
    "T15n0606_007:0224b13_2": "其人恐怖悔詣彼國，設不來者不遭此難，夙夜反側愁不可言：「設我病瘳，一還本國無有還時。」",
    "T15n0606_007:0224b15_3": "其人適遇得一大醫，飲藥鍼炙，疾稍稍愈氣力強健，即反本土與家相見，自陳值厄困不可言，從令以後終不敢行，不至彼土。",
    "T15n0606_007:0224b18_4": "一衣一食何所求耶？",
    "T15n0606_007:0224b18_5": "唯欲自寧，安知餘人也！",
    "T15n0606_007:0224b19_6": "後念若聞彼土之名，戰慄惶懅，不欲出舍而守其身。",
    "T15n0606_007:0224b20_7": "弟子如是，見五道苦，婬、怒、癡、病、生死無息，夙夜專精坐禪念道，得世尊教，諮嗟泥洹，毀呰終始，是為良醫。",
    "T15n0606_007:0224b22_8": "飲之好藥疾則除者，謂佛法經去三毒也。",
    "T15n0606_007:0224b23_9": "死屍狼藉者，謂五陰六衰。",
    "T15n0606_007:0224b24_10": "悔至其國者，自惟念言：「從累劫來周旋生死，恩愛之著猶心多端，不見苦諦、習、盡、道諦；已得道證，畏苦厭身早般泥洹，不能還教固在然熾，須佛世尊示本無一，乃當進前得不退轉進却自由。」",
    "T15n0606_007:0224b28_11": "於是頌曰：　譬如有人遠行賈，　　至於彼國遭疾病，　眾人死亡十遺一，　　死屍狼藉無藏者。",
    "T15n0606_007:0224c02_0": "　心自悔恨至其國，　　吾何不遇值此殃，　則得良醫療其疾，　　便還本土難復行。",
    "T15n0606_007:0224c04_0": "　畏生死患亦如是，　　覩於五道周旋苦，　自責本咎不覺道，　　終始辛苦甚憂惱，　一心精進求泥洹，　　欲度世間諸怖驚，　惡終始困猶死屍，　　專志而向無為城。",
    "T15n0606_007:0224c08_0": "修行恐畏：「或當命盡不得度脫，還歸三塗難得拔出，不當懈怠計有吾我，如世凡人與三寶乖窈窈冥冥。」",
    "T15n0606_007:0224c10_1": "譬如昔者，有眾賈人遠行治生，更歷曠野無人之處，行道疲極便眠睡臥，亦不持時、不嚴兵仗。",
    "T15n0606_007:0224c12_2": "大賊卒至而無覺者，不施弓矢為賊所害，中有力者便走得脫，飢困歸家。",
    "T15n0606_007:0224c14_3": "更復設計求強猛伴，復順故道行賈求利，每冥息寐，持時行夜，嚴正弓箭。",
    "T15n0606_007:0224c15_4": "賊見如是不敢前格，知之難當便自退去。",
    "T15n0606_007:0224c16_5": "窈窈冥冥者，謂為癡網，因癡致行而生識著，名色、六入，更樂、痛、愛、受、身、生老病死，愁憂啼哭，痛不可意。",
    "T15n0606_007:0224c19_6": "行治生者，謂修行也。",
    "T15n0606_007:0224c19_7": "疲極臥寐者，謂不曉了非常、苦、空、非身也。",
    "T15n0606_007:0224c20_8": "無行夜者，謂不思惟深經之義也。",
    "T15n0606_007:0224c21_9": "兵仗不嚴者，不遵大慈、大悲之慧，趣欲自救，不念眾生也。",
    "T15n0606_007:0224c22_10": "賊來見危者，謂坐禪思不入空靜，而為五陰、六衰所迷，墮四顛倒，非常謂常，苦謂有樂，非身謂有身，空謂有實，命盡生天，福[浿*昜]還世，不離三塗也。",
    "T15n0606_007:0224c26_0": "強者力走得脫歸家者，謂得羅漢也。",
    "T15n0606_007:0224c26_1": "即求強伴更治生者，謂至泥洹，知羅漢限不至究竟，見佛受教，更發大意為菩薩也。",
    "T15n0606_007:0224c28_2": "與眾為伴相隨行者，謂六度無極諸等行也。",
    "T15n0606_007:0224c29_3": "兵仗嚴正持時行夜者，謂大慈、大悲，分別空行，不著不斷也。",
    "T15n0606_007:0225a02_4": "賊退還者，謂不起法忍無罣礙慧，覩三界空不畏生死，一切四魔皆為之伏也。",
    "T15n0606_007:0225a03_5": "於是頌曰：　修行恐命盡，　　或入三惡道，　不復計吾我，　　歸命於三寶。",
    "T15n0606_007:0225a07_0": "　猶昔有賈人，　　遠行求財利，　睡眠而臥寐，　　為惡賊所害。",
    "T15n0606_007:0225a09_0": "　中有強健者，　　盡力走得脫，　歸家說遭厄，　　今乃得安耳，　已得羅漢道，　　乃自知為限，　不能入生死，　　以泥洹為礙。",
    "T15n0606_007:0225a13_0": "　更合強猛伴，　　嚴兵時行夜，　賊見不敢前，　　便退歸本土。",
    "T15n0606_007:0225a15_0": "　在於無為界，　　知泥洹為限，　則發菩薩意，　　行大慈大悲。",
    "T15n0606_007:0225a17_0": "　分別深空行，　　不著無所斷，　周旋度生死，　　無有三界難。",
    "T15n0606_007:0225a19_0": "修行奉法，入四等心無大慈悲。",
    "T15n0606_007:0225a19_1": "譬如小龍能雨一縣而不周遍，雖為人民潤不足言，羅漢行道四等如是。",
    "T15n0606_007:0225a21_2": "若如海龍普雨天下無所不潤，菩薩大人大慈大悲，普及眾生無所不濟。",
    "T15n0606_007:0225a23_0": "佛天中天見心如是，便為現限莫踰泥洹，稍稍進之至于大道知本迷惑。",
    "T15n0606_007:0225a24_1": "喻有一人而有三子，父少小養至令長大，衣食、醫藥未曾令乏。",
    "T15n0606_007:0225a26_0": "父轉年長氣力衰微，謂諸子言：「汝輩不孝，生長活汝使成為人，吾既年老，不欲供養報乳育恩，反逼我身求財衣食，何緣爾乎？",
    "T15n0606_007:0225a28_1": "當告縣官治殺汝等。」",
    "T15n0606_007:0225a29_2": "子聞父教即懷恐怖，歸命於父：「我輩兄弟愚癡所致不識義理，不顧父母恩養之德，愛重望深不自察非，今聞嚴教即當奉命，遵修孝道超凡他人，夙夜匪懈無辱我先。」",
    "T15n0606_007:0225b04_3": "時彼諸子各行治生，入海採珍得諸七寶供給父母，至孝巍巍唯念二親不自顧身，獲大光珠名曰照明，即往奉父。",
    "T15n0606_007:0225b06_4": "父見明珠頭白更黑，齒落更生，為大長者遠近歸仰，是謂父慈子則為孝也！",
    "T15n0606_007:0225b08_5": "為弟子行無有大慈。",
    "T15n0606_007:0225b08_6": "父有三子者，謂心、意、識也。",
    "T15n0606_007:0225b09_7": "養長子者，謂婬、怒、愚癡著於三界也。",
    "T15n0606_007:0225b10_8": "衣食之者，謂五陰、六衰、十二因緣縛也。",
    "T15n0606_007:0225b11_9": "子長續求供養者，謂諸情欲不知厭足也。",
    "T15n0606_007:0225b12_10": "父恐欲詣縣官告者，謂覺非常欲斷六入。",
    "T15n0606_007:0225b13_11": "子受其教奉行孝道者，謂歸命佛。",
    "T15n0606_007:0225b13_12": "三子更孝順者，布施奉戒智慧之元也。",
    "T15n0606_007:0225b14_13": "入海得七寶者，至七覺意成羅漢道也。",
    "T15n0606_007:0225b15_14": "遂至孝者，知弟子限至泥洹界，更發大意為菩薩道。",
    "T15n0606_007:0225b16_15": "得照明珠父更少者，現在定意見十方佛無所罣礙也。",
    "T15n0606_007:0225b18_0": "於是頌曰：　昔者有一人，　　而生有三子，　養育令長大，　　故求父衣食。",
    "T15n0606_007:0225b21_0": "　父告於三子：　　「吾又年老極，　汝當供養父；　　既大索吾力，　告言汝向官，　　榜笞以五毒。」",
    "T15n0606_007:0225b24_0": "　子聞父之命，　　則奉行孝道，　入海求七寶，　　供奉于尊父，　又得照明珠，　　父則更年少。",
    "T15n0606_007:0225b27_0": "　三子心意識，　　情欲不知足，　父訶更孝順，　　謂施戒道慧。",
    "T15n0606_007:0225b29_0": "　遵於七覺意，　　成羅漢泥洹，　受佛大深教，　　更發菩薩心，　道德甚巍巍，　　覩見十方佛，　不礙四大身，　　猶空無所拘。",
    "T15n0606_007:0225c04_0": "譬如昔者而有一鼈，從海出遊至於岸邊，有一大狐追之欲危其命。",
    "T15n0606_007:0225c05_1": "鼈覺狐來藏頭四足覆於甲下，狐住待之：「設出頭足我當摶食。」",
    "T15n0606_007:0225c06_2": "鼈急不動，狐極捨去。",
    "T15n0606_007:0225c07_3": "鼈還詣於大神龍王，說其本末，求為龍王身，乃無所畏。",
    "T15n0606_007:0225c08_4": "能制五陰，不為魔嬈，得泥洹道。",
    "T15n0606_007:0225c09_5": "得為龍者，入菩薩道，不畏四魔，救濟眾生。",
    "T15n0606_007:0225c10_6": "於是頌曰：　如鼈縮頭足，　　不畏羅漢然，　得飛為龍神，　　菩薩亦如是。",
    "T15n0606_007:0225c13_0": "譬如有人遠行求財，涉於寒暑謂得大利，或處遇賊亡失其業。",
    "T15n0606_007:0225c14_1": "又有明人自於本土造方便計，利入無量供給四方，積功累德。",
    "T15n0606_007:0225c15_2": "計無常、苦、行空、非身，觀外萬物成敗之事，或得禪定成羅漢道，更從發意求為菩薩。",
    "T15n0606_007:0225c17_3": "或有達者，知四大空無有內外，行大慈悲加哀十方，雖有所度為無所度，道無遠近解慧為上，得平等覺無去來今若如虛空。",
    "T15n0606_007:0225c20_4": "於是頌曰：　如人遠賈作，　　弟子亦如是，　積功觀惡露，　　察萬物非常；　菩薩如明人，　　求利不遠遊，　無生死泥洹，　　得成平等覺。",
    "T15n0606_007:0225c25_0": "其修行者恐畏生死，惡三界難，畏苦厭身不了本無，趣欲越患不念眾生。",
    "T15n0606_007:0225c26_1": "譬如軍壞諸羸劣人，唯欲自救不濟危厄。",
    "T15n0606_007:0225c27_2": "有此心者，佛則為說除三毒之惱，泥洹為快，離冥就明。",
    "T15n0606_007:0225c28_3": "譬如導師將大賈人遠涉道路，於大曠野斷無水草，賈人呼嗟，謂塗悠悠安能所至，永為窮矣！",
    "T15n0606_007:0226a01_4": "時彼導師聰明博學亦有道術，知於賈人心之所念厭患涉路，則於中道化作一國，城邑人民土地豐樂五穀平賤，賈人大喜轉共議言：「一何快乎！",
    "T15n0606_007:0226a05_5": "本謂彌久，何時脫難到于人間？",
    "T15n0606_007:0226a05_6": "適有此念便至此城，當復何懼。」",
    "T15n0606_007:0226a06_7": "時眾賈人便住彼土，快相娛樂飲食自恣，從意休息。",
    "T15n0606_007:0226a07_8": "如欲厭之城郭則沒，不見國土。",
    "T15n0606_007:0226a08_9": "賈人皆怪何故如此也？",
    "T15n0606_007:0226a09_10": "導師答曰：「卿等患厭，謂道懸曠永無達矣！",
    "T15n0606_007:0226a10_0": "吾故化城國土人民使得休息，見汝厭之故則沒之！」",
    "T15n0606_007:0226a11_1": "佛言如是，弟子之行畏終始苦謂生死惱，懼三界患早欲滅度，故為示之。",
    "T15n0606_007:0226a12_2": "羅漢易得誘進使前，度於生死而盡三垢，得無為道自以為達成就具足。",
    "T15n0606_007:0226a14_3": "臨滅度時，佛則住前現于大道：「是未為通發無上正真之道也，得無所從生法忍至一切智，乃為達耳！」",
    "T15n0606_007:0226a16_4": "譬如有國遭於三厄。",
    "T15n0606_007:0226a17_5": "何等為三？",
    "T15n0606_007:0226a17_6": "一曰盜賊，二曰穀貴，三曰疾病。",
    "T15n0606_007:0226a18_7": "眾人流散走到他國，久後國安，或有往還者，或有恐怖三難之患永不可反。",
    "T15n0606_007:0226a19_8": "佛言國者，謂三界也。",
    "T15n0606_007:0226a20_9": "遭三厄者，謂三毒垢也。",
    "T15n0606_007:0226a20_10": "捨詣他國，謂羅漢也。",
    "T15n0606_007:0226a21_11": "國安還者，謂菩薩以得無所從生法忍一切深慧，還入三世度一切也。",
    "T15n0606_007:0226a22_12": "遭於三厄而不還者，羅漢以得無為，懼三難處，而不能還度脫眾生也！",
    "T15n0606_007:0226a24_13": "於是頌曰：　譬如眾賈人，　　行於大曠野，　疲極恐不達，　　導師化城郭。",
    "T15n0606_007:0226a27_0": "　眾人住休息，　　安止有日月，　知其心厭已，　　便沒不復現。",
    "T15n0606_007:0226a29_0": "　佛世尊如是，　　見畏生死難，　便為現無為，　　使度三界苦。",
    "T15n0606_007:0226b02_0": "　臨般泥洹時，　　為示大道化，　令逮無從生，　　廣濟於一切。",
    "T15n0606_007:0226b04_0": "　又譬如大國，　　卒遭三厄患，　各散詣他國，　　國安還不還。",
    "T15n0606_007:0226b06_0": "　畏生死之難，　　是謂為弟子，　還國不以恐，　　菩薩化十方。",
    "T15n0606_007:0226b08_0": "　權慧方便化，　　皆令得其所，　譬如大船師，　　往返無休息。",
    "T15n0606_007:0226b10_0": "　佛世尊如是，　　法身來往返，　周旋於一切，　　如日光普現。",
    "T15n0606_007:0226b12_0": "修行道地經緣覺品第二十九",
    "T15n0606_007:0226b13_0": "其從緣覺而不自了，既發無上正真道，不與善友而受真法，專自反行。",
    "T15n0606_007:0226b14_1": "假使奉教六度無極而皆有想，欲得尊號三十二相、八十種好，威神尊重；不了善權，佛現色身反謂有身，便墮緣覺。",
    "T15n0606_007:0226b17_2": "如有男子欲見大海，遊到陂池及眾江河，於彼求寶而獲水精、小明月珠，自以逮得金剛尊光。",
    "T15n0606_007:0226b19_3": "從菩薩心而還退者，不曉如來無出入法，空而無形，道無三世去、來、今也；而謂見空以為定矣，而不了知適空之行；適度三界不能進前，上不及佛復踰弟子，中道而止。",
    "T15n0606_007:0226b23_4": "譬如有人欲見天帝而覩邊王，則謂是帝；欲學正覺意有齊限，不解深慧還墮緣覺，亦如是也！",
    "T15n0606_007:0226b25_5": "若有斯心，佛便導示緣覺之法。",
    "T15n0606_007:0226b26_0": "譬如長者，年又老極其子眾多，有大殿舍柱久故腐，中心火興；諸子放逸淫於五樂不覺此災，父時念言：「此舍久故柱心火然，轉恐柱摧壞殿鎮之，當奈之何？」",
    "T15n0606_007:0226b29_1": "欲作方便誘化使出令免火難，父則於外作諸伎樂，使人呼諸子：「各當賜汝象馬、車乘、摩尼之珠。」",
    "T15n0606_007:0226c02_2": "諸子遙聞伎樂之聲，又被父命，悉馳出舍往詣父所，父則各賜諸子寶車、好乘，等而不偏。",
    "T15n0606_007:0226c04_3": "諸子白曰：「向者尊父呼我等出，各賜異珍，今者何故所賜一等？」",
    "T15n0606_007:0226c06_4": "長者告曰：「吾殿久故，柱中心腐而內生火，吾恐柱摧鎮殺汝等，故作伎樂呼汝輩出，吾心乃安。",
    "T15n0606_007:0226c08_5": "皆是我子等愛念之，故悉與之珍寶車乘。」",
    "T15n0606_007:0226c09_6": "佛言其故殿舍，謂三界也。",
    "T15n0606_007:0226c09_7": "柱腐欲壞者，謂三毒之患周旋生死。",
    "T15n0606_007:0226c10_8": "柱內火然，謂眾想念也。",
    "T15n0606_007:0226c11_9": "長者，謂如來也。",
    "T15n0606_007:0226c11_10": "諸子放逸，謂著三界欲也。",
    "T15n0606_007:0226c12_11": "作伎樂者，謂佛說罪福。",
    "T15n0606_007:0226c12_12": "呼諸子出各賜與者，現三道教也。",
    "T15n0606_007:0226c13_13": "諸子悉出父等與寶者，為現大乘無有三道，臨滅度時乃了之耳！",
    "T15n0606_007:0226c14_14": "於是頌曰：　譬如有長者，　　諸子甚眾多，　五樂自迷惑，　　著於故殿舍，　柱腐而欲壞，　　中心而生火，　父恐殿舍崩，　　鎮殺其諸子。",
    "T15n0606_007:0226c20_0": "　因作眾伎樂，　　出子等賞賜，　佛世尊如是，　　從緣覺意成。",
    "T15n0606_007:0226c22_0": "　臨滅度之時，　　佛則往其前，　為現一法教，　　大乘等無異。",
    "T15n0606_007:0226c24_0": "修行發意欲求大道，不了本無，著佛色身三十二相、八十種好、人中之尊。",
    "T15n0606_007:0226c25_1": "譬如有人，聞四方帝號轉輪王，主四天下而有七寶，諸子千人力皆勇猛；城廣且長，東西四百有八十里，南北二百八十里也；中有大殿方四十里，四寶床座。",
    "T15n0606_007:0226c29_2": "人民熾盛，五穀豐熟，快樂無極，伎樂之音有十二部，夫人、婇女八萬四千，諸國治王八萬四千，象馬車乘其數亦然。",
    "T15n0606_007:0227a02_3": "王有四德，何謂四德？",
    "T15n0606_007:0227a03_4": "長者、梵志、凡庶、小民皆敬聖帝，如子奉父；王愛念之，猶母哀子；王所教化，則受奉行；遠近歸命，如人仰天依地得活。",
    "T15n0606_007:0227a05_5": "復有四德：無寒無熱，初不飢渴，生未曾病，本祐所致。",
    "T15n0606_007:0227a07_0": "其人聞之欲往見帝，慕其聖教便發進行，於道疲勞見一異道，則順入中覩一大城，人民熾盛，樹木、流水，樂不可言，謂是城郭為聖帝邦，便止其土。",
    "T15n0606_007:0227a10_1": "又斯雖樂，鬼神之處，其人不覺也！",
    "T15n0606_007:0227a11_2": "時有天王名曰休息，即覩其人為解說之：「此非聖帝處也，是鬼神國也！」",
    "T15n0606_007:0227a12_3": "轉輪聖王威德巍巍，爾乃欣然親近奉從。",
    "T15n0606_007:0227a13_4": "若有發意學菩薩道，不了深義不分別空，世間無佛；出入閑居處於樹下，觀察萬物非常、苦、空，身不久立，不解本無，以得緣覺自以為成。",
    "T15n0606_007:0227a16_5": "臨般泥洹佛在前住，為現大法深妙之教，十二因緣本無有根也！",
    "T15n0606_007:0227a18_6": "曉本末空，無去、來、今，大慈大悲不見三界，無泥洹想乃成正真，度脫一切也！",
    "T15n0606_007:0227a19_7": "於是頌曰：　譬如有人求聖王，　　及見一城謂是邦，　諸小國王憶轉輪，　　在中娛樂謂大通。",
    "T15n0606_007:0227a23_0": "　休息天王往見之，　　則為解說此鬼土，　非為大帝轉輪王，　　爾乃驚怖自知非。",
    "T15n0606_007:0227a25_0": "　便發往詣大帝邦，　　見威神德大巍巍，　吾冥不解久迷惑，　　則奉聖王常侍從。",
    "T15n0606_007:0227a27_0": "　欲學大道不了了，　　還墮緣覺亦如是，　然後受佛深微行，　　乃至無上正真道。",
    "T15n0606_007:0227a29_0": "　光光佛威德，　　其德濟眾生，　等心加一切，　　除三毒之名。",
    "T15n0606_007:0227b02_0": "　永脫生死苦，　　道因智慧成，　清淨如日光，　　徹照三界冥。",
    "T15n0606_007:0227b04_0": "修行道地經菩薩品第三十",
    "T15n0606_007:0227b05_0": "其修行者因自思惟：「人在生死譬如車輪，反覆上下而不離地，終始若斯，往返之患不離三界，皆是本癡不了本無，謂有四大猗之為諦。",
    "T15n0606_007:0227b08_1": "復如有人見師化幻而謂是人，不知化成；愚人如是，貪著吾我計有身命，不曉其體地、水、火、風。」",
    "T15n0606_007:0227b10_2": "譬如有人遠出欲遊行詣他國，素聞道難，常懷懼心畏於盜賊，四向望候遙見諸塢眾石草木，謂有大賊數千百騎，當奈之何？",
    "T15n0606_007:0227b13_3": "各走馳散不知所湊。",
    "T15n0606_007:0227b13_4": "中有導師呼語眾人：「勿得便捨，至劇難處而無水漿，或值窮厄不濟身命，或困乏極爾乃來還，往返既久加復疲勞，悉失財物當何依怙？",
    "T15n0606_007:0227b16_5": "裸匱飢凍反當求恃，而從豪富歸命舉假。",
    "T15n0606_007:0227b17_6": "且自安心共相率化，遣人探候，設無賊者徑可進前，假使有來堅志共戰當令走壞。",
    "T15n0606_007:0227b19_7": "所以者何？",
    "T15n0606_007:0227b19_8": "一人欲死十人不當，十人欲死百人不當，百人欲死千人不當，千人欲死萬人不當，萬人欲死天下縱橫。」",
    "T15n0606_007:0227b22_0": "眾人受教不復馳散，皆住嚴待遣人探竊，唯見草木瓦石之屬，永無盜賊。",
    "T15n0606_007:0227b23_1": "眾人忻歡爾乃進前，皆謂導師天下無雙，智慧明達誠非世有；舉動進止，輒從其命不敢違失。",
    "T15n0606_007:0227b25_2": "菩薩大人修行如是，為一切導解三界空，一切如化，五陰猶幻，不惡生死而滅其身，開化十方為示正路。",
    "T15n0606_007:0227b28_3": "嗟嘆菩薩深遠無侶，周旋三界度脫生死，弟子既小志常懷懼，趣欲滅身不及一切，又不究竟當復還退。",
    "T15n0606_007:0227c01_4": "從發意始，明人因此聞菩薩教，皆發無上正真道意也！",
    "T15n0606_007:0227c02_5": "於是頌曰：　菩薩大士為修行，　　了一切空身如化，　因緣合成得是體，　　坐心不正追逐邪。",
    "T15n0606_007:0227c05_0": "　譬如賈人遠遊行，　　遙見樹木謂是賊，　心各懷懅而馳散，　　導師解之心乃安。",
    "T15n0606_007:0227c07_0": "　菩薩如是解本無，　　為一切師廣說法，　示弟子等大道深，　　如日光出無浮雲。",
    "T15n0606_007:0227c09_0": "菩薩學道稍稍漸前至無極慧，因六度無極分別空行，積功累德無央數劫乃得佛道。",
    "T15n0606_007:0227c10_1": "譬如有人少小仕進，始為困貧轉得大富，求為丞尉遂成令長，進二千石稍到州牧，四征公卿大臣，轉至帝王、轉輪聖王、天帝、梵尊。",
    "T15n0606_007:0227c13_2": "為菩薩道次第學者亦譬如是，稍稍發意布施、持戒、忍辱、精進、一心、智慧，縛制六情除去三毒陰衰之蓋，向空、無想、無願之法，至不退轉，近成具事一生補處。",
    "T15n0606_007:0227c17_3": "猶如磨鏡洗治平鐵，稍稍令細遂復發明；稍稍習行六度無極，積功累德不可計劫，自致得佛開度十方。",
    "T15n0606_007:0227c19_4": "於是頌曰：　如人少仕進，　　至尉及令長，　二千石州牧，　　四征至公卿，　大王并轉輪，　　日月天帝釋；　菩薩亦如是，　　稍稍積功德，　奉六度無極，　　行是得至佛，　開化十方人，　　悉令至大安。",
    "T15n0606_007:0227c27_0": "菩薩學定專精一心，稍去眾垢進化其志。",
    "T15n0606_007:0227c27_1": "譬如有人欲行入海，日月行前而往不退，雖遭飢寒未曾動移，不計遠近勤勞之厄，行不休息遂至海邊，合人上船入海採寶，雖知三難不以為懅。",
    "T15n0606_007:0228a02_2": "到大龍王所居之宮，從求如意上妙明珠欲給窮乏，龍王與之，言：「施一切，勿得愛惜。",
    "T15n0606_007:0228a04_3": "眾人蒙光而不耗減。」",
    "T15n0606_007:0228a04_4": "其人得珠蒙恩忽還，以至一國無不得安。",
    "T15n0606_007:0228a05_5": "菩薩如是，等心行道欲濟眾生，慈、悲、喜、護，一心念佛，其所在方，專精向之未曾懈廢，七日、十日、三月、一載不為俗想，一心向佛并化眾生，乘摩訶衍無極之教，見十方佛，受教得定，三昧不動為一切講。",
    "T15n0606_007:0228a10_0": "譬如從龍王得如意珠廣及眾人。",
    "T15n0606_007:0228a10_1": "譬如有人而聞天上有好玉女端正姝好，意欲往見無有神足，夙夜思想臥起不忘，積有年歲未曾他念，便於夢中得往見之，坐起進止。",
    "T15n0606_007:0228a13_2": "菩薩如是，一心思惟向某方佛，積年不息，得三昧定，行不偽懈，累劫不厭，自致得佛；菩薩行道大慈、大悲哀加一切。",
    "T15n0606_007:0228a16_3": "昔有一人其目不明，不見日光，心中憂悒：雖有日明，我眼盲冥不能覩也！",
    "T15n0606_007:0228a18_4": "當奈之何？",
    "T15n0606_007:0228a18_5": "求得神師飲之甘露，內病即除，其眼精徹得覩日光，察八方上下及諸人民。",
    "T15n0606_007:0228a20_6": "初發大意，六入、五陰、三毒未除，不能得見十方諸佛；從成就菩薩受法深教，行四等心，解三界空，便得三昧見十方佛，從定意起救濟眾生。",
    "T15n0606_007:0228a23_7": "譬如珍寶著水精上，如以其器受於瑠璃，瑠璃之色令器同像。",
    "T15n0606_007:0228a24_8": "菩薩如是，一心念佛無有他志，即得定意見十方佛，因佛威神本德所致見佛世尊。",
    "T15n0606_007:0228a26_9": "於是頌曰：　譬如有人行入海，　　未曾懈癈乃至耳，　合人乘船至龍王，　　從求大寶如意珠，　以施一切莫不蒙。",
    "T15n0606_007:0228a29_10": "　　菩薩如是行四恩，　大慈大悲行大道，　　一心精進三昧門。",
    "T15n0606_007:0228b02_0": "　如人聞天有玉女，　　夙夜思惟夢得見，　菩薩如是等精進，　　見十方佛無不遍。",
    "T15n0606_007:0228b04_0": "　又如目冥思日光，　　良醫治之眼即明，　菩薩如是專向佛，　　未曾休息不退轉。",
    "T15n0606_007:0228b06_0": "　如以珍寶著水精，　　展相光耀無不照，　菩薩如是三昧定，　　從佛受教遍教化。",
    "T15n0606_007:0228b08_0": "菩薩積功累德欲度一切，視之如父，視之如母，視之如子、視之如身，等而無異。",
    "T15n0606_007:0228b09_1": "為五道人勤苦無量不以為劇，雖歷五道生死之患、地獄之苦、餓鬼之毒、畜生之惱、天上世間終始之厄，心不迴動；行大慈悲、四恩無厭，救濟十方免眾想念。",
    "T15n0606_007:0228b13_2": "譬如彼月初生之時，若小羊角，日日稍大遂至成滿，光明普照眾星獨輝。",
    "T15n0606_007:0228b14_3": "次第學道為菩薩法，布施、持戒、忍辱、精進、一心、智慧，經無數劫勤苦之行，身心相應言行相副，念十方人若如父母無有親踈。",
    "T15n0606_007:0228b17_4": "譬如種樹稍稍生芽，後生莖節、枝葉、華實，漸行如是；從初發意便喜向佛，以獲悅心休息惡道，成就六度無極之法，入善方便、不起法忍、一切佛慧，則轉法輪示現滅度，分布大法後生蒙恩。",
    "T15n0606_007:0228b21_5": "猶如有人欲立大屋，先平其地漸興根基，稍累其牆令至高大，以材木覆梁柱牢堅，以瓦瓦之塗治仰泥，作悉成了而污灑之，白壁赤柱儼然巍巍；然後請會親族、門室、善友、鄉黨無不周遍，飲食作樂無不欣歡。",
    "T15n0606_007:0228b26_6": "菩薩如是，積行無量不以勤苦而有厭懈，覩彼眾生展轉五道，終始周旋如磨不定，發大慈悲無蓋之慧欲救一切，猶若如空無所不覆；道德以成，現處三界示於色身，三十二相、八十種好令眾見悅，為十方人而師子吼，一切聞聲莫不歸伏，各從本心成三乘行。",
    "T15n0606_007:0228c03_7": "於是頌曰：　初發意菩薩，　　慈念諸十方，　如父母子身，　　等心無希望。",
    "T15n0606_007:0228c06_0": "　漸漸發行迹，　　如樹芽至莖，　枝葉節華實，　　種者功不唐。",
    "T15n0606_007:0228c08_0": "　菩薩亦如是，　　稍稍奉行道，　功德以成滿，　　平等最吉祥。",
    "T15n0606_007:0228c10_0": "　猶若起大屋，　　平地始基牆，　累之令高大，　　覆蓋正圓方。",
    "T15n0606_007:0228c12_0": "　請會親鄉黨，　　飲食作樂倡，　菩薩救眾生，　　度脫以道光。",
    "T15n0606_007:0228c14_0": "何謂超行？",
    "T15n0606_007:0228c14_1": "適發道意至不退轉無所從生，具足成就至阿惟顏。",
    "T15n0606_007:0228c15_2": "俱行菩薩何緣獨爾？",
    "T15n0606_007:0228c15_3": "解三界空、五陰無處，四諦無根緣想而生，十二之因以癡為元；觀察癡元亦無處所，有所著求則名之癡。",
    "T15n0606_007:0228c18_4": "慧者了無，譬如幻師還觀化人不見有人。",
    "T15n0606_007:0228c19_5": "菩薩如是，省三處空猶如野馬、夢幻、芭蕉、深山之嚮，但可有名而不可見。",
    "T15n0606_007:0228c20_6": "昔有一人自於夢中見有國中多諸人民，王大嚴急，群臣奉事不敢失意，五穀平賤、衣被、綵色、倡伎、娛樂。",
    "T15n0606_007:0228c23_7": "其人覩之，欣然為觀往見國王，王便立之以為大臣，賜與官職、僕從、田宅、七寶，踊躍無量。",
    "T15n0606_007:0228c25_8": "又自見身復入地獄、餓鬼之中，化為驢身在輩中鳴；忽然上天，七寶宮殿玉女相娛。",
    "T15n0606_007:0228c27_9": "從夢便覺不覩所獲，則自解了五道如夢，一切本無而不可得，分別此慧則不退轉至無處所，權慧具足明學大道。",
    "T15n0606_007:0228c29_10": "觀心如幻，五陰、六入若如群臣，色、聲、香、味、細滑之法，五道所有，皆如彼人所夢覺也！",
    "T15n0606_007:0229a02_11": "見無所見亦無夢想，是謂超越至無極慧不緣次第。",
    "T15n0606_007:0229a03_12": "於是頌曰：　人身及五陰，　　觀之無處所，　四諦十二緣，　　一切悉如化。",
    "T15n0606_007:0229a06_0": "　如其夜夢見，　　一國大快樂，　為王作大臣，　　伎樂而豪富。",
    "T15n0606_007:0229a08_0": "　入地獄餓鬼，　　為驢輩中鳴，　天上七寶殿，　　相娛寤不見。",
    "T15n0606_007:0229a10_0": "　慧者觀三界，　　五陰悉如夢，　以了無處所，　　逮得不起忍。",
    "T15n0606_007:0229a12_0": "　道法無遠近，　　猶空無所處，　心空解本無，　　忽如日大光。",
    "T15n0606_007:0229a14_0": "　當爾時之慧，　　無得無所失，　道無去來今，　　覺乃本無一。",
    "T15n0606_007:0229a16_0": "何謂超行？",
    "T15n0606_007:0229a16_1": "人本一故，用不解之便起吾我，適著便縛，以縛求脫；不著無縛，何誰求脫？",
    "T15n0606_007:0229a17_2": "譬如五事而住虛空，雲、霧、塵、煙、灰，不能為彼虛空作垢。",
    "T15n0606_007:0229a19_3": "心本如空，五陰之毒喻如五事，不蔽心本曉了無形，慧無罣礙入深法忍，不以次第。",
    "T15n0606_007:0229a21_0": "譬如有人曾為凡人，家既困乏行詣佛所，遂檀越食，發一好心：「我身宿罪不能布施，今得貧厄，衣不蔽形，食不充口，又不作福，因佛求食；我設有財，廣施供佛及諸聖眾，給足窮乏。」",
    "T15n0606_007:0229a25_0": "爾時世尊及與聖眾各自罷去，乞士自責：「吾本薄祐不能興德，獲斯困匱。」",
    "T15n0606_007:0229a26_1": "思惟是已，臥蔭樹下，日已差中餘蔭皆移，所臥樹下其影不轉，體諸垢坌悉為除去，自然有威。",
    "T15n0606_007:0229a28_2": "時國王崩，當得賢人以為君主，募一國中無不周遍，獨見乞士有超異德，樹蔭覆之若如大蓋，往啟群臣詠其威德。",
    "T15n0606_007:0229b02_3": "人民咸喜嚴駕奉迎，立為國王。",
    "T15n0606_007:0229b03_4": "以得帝王，普興德化，供佛眾聖。",
    "T15n0606_007:0229b03_5": "人在生死五道之苦，五陰、六入、十二因緣，聞佛深法本無之慧，大慈大悲加於一切，雖欲度人不見有人，度無所度不見吾我，三界如響一切無我，等猶虛空，則超入慧不退轉法，無所從生阿惟顏事，名之有德亦無所獲。",
    "T15n0606_007:0229b08_6": "譬如日出眾冥皆索，還成平等無所適莫，不見有縛亦無所脫。",
    "T15n0606_007:0229b10_7": "譬如金山自然無作，曉求金者輒如得之不以為難。",
    "T15n0606_007:0229b11_8": "人本清淨而無垢穢，覺了此慧便入道門而無罣礙，猶空自淨無有淨者。",
    "T15n0606_007:0229b12_9": "於是頌曰：　如人久困貧，　　乞食從眾聖，　便自還剋責，　　吾宿積罪冥。",
    "T15n0606_007:0229b16_0": "　便發恭敬意，　　慈念于眾生，　若得為帝王，　　給施於萬姓。",
    "T15n0606_007:0229b18_0": "　則臥於樹下，　　其影蔭彼形，　使者啟群臣，　　悉往而奉迎，　立之為國王，　　事佛及眾聖。",
    "T15n0606_007:0229b21_0": "　菩薩亦如是，　　超越解本淨，　德高為巍巍，　　度脫諸群生。",
    "T15n0606_007:0229b23_0": "　五事不污空，　　心淨如寶英，　救濟五道厄，　　使除終始冥，　如月十五日，　　星中而獨明。",
    "T15n0606_007:0229b26_0": "昔有一人欲往見佛，知為云何身形何像？",
    "T15n0606_007:0229b26_1": "所說何趣？",
    "T15n0606_007:0229b27_2": "阿難遙見前白佛言：「此遠來者為是何人？」",
    "T15n0606_007:0229b28_3": "佛言：「阿難！",
    "T15n0606_007:0229b28_4": "未曾有人。」",
    "T15n0606_007:0229b28_5": "其人徑前欲得覩佛，而不見之。",
    "T15n0606_007:0229b29_6": "佛身忽然永不在座。",
    "T15n0606_007:0229b29_7": "人自思惟：「故來覲佛而不見之。」",
    "T15n0606_007:0229c01_8": "察念何謂？",
    "T15n0606_007:0229c01_9": "便自解了：「世尊法身本無有形，用吾我人而現此身。",
    "T15n0606_007:0229c02_10": "譬如深山人呼響應，因對有聲；法身無處，何緣欲見？」",
    "T15n0606_007:0229c04_11": "適思此已，便逮無所從生阿惟顏，了無內外普等若空，超入正覺。",
    "T15n0606_007:0229c05_12": "於是頌曰：　昔有人發意，　　欲見佛世尊，　其尊何等類？",
    "T15n0606_007:0229c07_13": "　　說法義云何？",
    "T15n0606_007:0229c08_0": "　阿難問何人？",
    "T15n0606_007:0229c08_1": "　　佛言未曾有。",
    "T15n0606_007:0229c09_0": "　尊身忽不現，　　怪之何所湊？",
    "T15n0606_007:0229c10_0": "　便自解了慧，　　佛身無所遊，　空體慧住道，　　示現無不周，　道法如嚮應，　　等心無怨讐，　解義若斯者，　　如空莫不覆。",
    "T15n0606_007:0229c14_0": "發意菩薩欲救一切，觀四大身因緣合成，若如幻化。",
    "T15n0606_007:0229c15_1": "譬如假物，則非我所有亦非他人。",
    "T15n0606_007:0229c15_2": "猶如合材機關木人因對動搖，愚者覩之謂為是人；慧明察之合木無人，一切三界皆空如是。",
    "T15n0606_007:0229c18_3": "色、痛、想、行、識、十二因本無有往返，若水中影無有形名，如是行者超入法城。",
    "T15n0606_007:0229c19_4": "於是頌曰：　初發意菩薩，　　解四大本空，　視生死泥洹，　　一切覩皆同。",
    "T15n0606_007:0229c23_0": "　譬如借他物，　　當還所取供，　不計吾我人，　　除去諸曚曚。",
    "T15n0606_007:0229c25_0": "　不見心意識，　　道明越海江，　三界如幻化，　　菩薩受諷誦。",
    "T15n0606_007:0229c27_0": "　五道猶野馬，　　眾惡悉佛種，　勸化諸未解，　　法身不轉動。",
    "T15n0606_007:0229c29_0": "或有慧人自然發意：「如來之行，不因言說而至正覺，如日大光一時普遍，解空義者無道俗觀，等如虛寂永不可名。",
    "T15n0606_007:0230a02_1": "譬如曠野污埿之中無有下種，自然有生青蓮、芙蓉、莖華；菩薩如是，在恩愛中，三界之難忽然慧解，不見生死、不住泥洹，教化一切令至大安。」",
    "T15n0606_007:0230a05_2": "於是頌曰：　於是發意為菩薩，　　分別空義解本末，　以入道法無所乏，　　智慧具足神通達。",
    "T15n0606_007:0230a09_0": "　猶如蓮華生污泥，　　發如來意成菩薩，　開化一切眾生類，　　等住法門為正覺。",
    "T15n0606_007:0230a11_0": "　華生泥中清淨好，　　四種之色喻四等，　超越次第阿惟顏，　　勇猛力伏首楞嚴。",
    "T15n0606_007:0230a13_0": "菩薩修道，譬如飛鳥飛行空中無所觸礙，以空為地不畏於空。",
    "T15n0606_007:0230a14_1": "菩薩如是，發意之頃便入道慧，善權方便不以為乏，心等如空無所住止，不離生死、不樂泥洹，俱不增減。",
    "T15n0606_007:0230a16_2": "譬如五種綵色各異皆因草木，草木根生悉因從地，地下有水，水下有風，風因空立，如是計本悉無所有；若如浮雲忽有氣來，況無所至！",
    "T15n0606_007:0230a19_3": "菩薩如是，解三界空喻之如風，無所住止，計有吾我便有三處，不見有我安計有彼？",
    "T15n0606_007:0230a21_4": "不明無冥無淨不淨，便入本無亦無出入。",
    "T15n0606_007:0230a22_5": "譬如昔者有一小蟲，心懷金剛住於海邊，閻浮大樹高四千里，樹則震動不能自安。",
    "T15n0606_007:0230a24_6": "樹神問之：「卿何以故震動不安？」",
    "T15n0606_007:0230a25_7": "樹報之曰：「蟲住我上所以不安。」",
    "T15n0606_007:0230a26_8": "神又問曰：「金翅大鳥立於仁上何故不動？",
    "T15n0606_007:0230a27_0": "小蟲處上而獨戰慄？」",
    "T15n0606_007:0230a27_1": "樹報之曰：「此蟲雖小腹懷金剛，吾不能勝，是故搖動。」",
    "T15n0606_007:0230a28_2": "其小蟲者，謂發意菩薩也。",
    "T15n0606_007:0230a29_3": "其大樹者，謂三界也。",
    "T15n0606_007:0230a29_4": "樹動不安者，謂發意菩薩超至深慧達阿惟顏，三千大千世界為六反震動。",
    "T15n0606_007:0230b02_5": "其金翅鳥住上不搖，謂諸弟子四道雖成，無所能感也！",
    "T15n0606_007:0230b03_6": "於是頌曰：　譬如小鳥住大樹，　　戰慄不安五枝散，　菩薩大士亦如是，　　超行成就動三千。",
    "T15n0606_007:0230b06_0": "　其心堅固如金剛，　　度脫一切生死患，　弟子猶如金翅鳥，　　處在三界無所感。",
    "T15n0606_007:0230b08_0": "菩薩解慧，入深微妙不從次第，猶如有人卒立為帝，凡夫之士曉了本無，心等如空而無處所至阿惟顏。",
    "T15n0606_007:0230b10_1": "昔者虛空忽有藥樹，枝葉普覆八隅上下，其氣照下，諸毒草木惡氣悉除，長育天下，諸有好人大小悉安；地高為平，卑者則高，天下太平無有溪谷及與山陵，七寶自然，雨墮甘露，人民大小莫不以歡：「吾本有福以離眾患，出入行步無所畏難，無有惡獸盜賊之苦，藥樹自然蒙者皆安；風雨時節五穀豐熟，面色和悅，衣食化至無有眾惱。」",
    "T15n0606_007:0230b17_2": "猶如大樹忽然生空，普照天下；若有凡夫在生死中，卒解深慧，至真本無而無罣礙。",
    "T15n0606_007:0230b19_3": "氣照天下者，謂彼菩薩放大光明以成為佛，除一切人婬、怒、癡垢也。",
    "T15n0606_007:0230b21_4": "長育令安，謂使四輩奉行道義也。",
    "T15n0606_007:0230b22_5": "令高下平者，使五道人皆獲平等慧。",
    "T15n0606_007:0230b22_6": "七寶自然者，謂七覺意也。",
    "T15n0606_007:0230b23_7": "雨甘露者，謂講菩薩法也。",
    "T15n0606_007:0230b24_8": "人民安隱五穀豐滋，謂終始斷逮五神通，遂至大義阿惟顏住。",
    "T15n0606_007:0230b25_9": "於是頌曰：　如人卒立為國王，　　菩薩大士亦如是，　曉了深慧至無極，　　得成佛道度十方。",
    "T15n0606_007:0230b28_0": "　猶如虛空生大樹，　　根株枝葉四分布，　照於八隅上下方，　　地高下平五穀滋。",
    "T15n0606_007:0230c01_0": "　人在生死凡夫身，　　忽解深法惠流布，　令十方人度三塗，　　等心一切雨甘露。",
    "T15n0606_007:0230c03_0": "修行道地經卷第七(丹藏促為六卷)"
}