{
    "T01n0026_028:0602b25_0": "中阿含經卷第二十八",
    "T01n0026_028:0602b27_0": "東晉罽賓三藏瞿曇僧伽提婆譯",
    "T01n0026_028:0602b28_0": "（一一三）中阿含林品諸法本經第七(第二",
    "T01n0026_028:0602b29_0": "小土城誦)",
    "T01n0026_028:0602c01_0": "我聞如是：一時，佛遊舍衛國，在勝林給孤獨園。",
    "T01n0026_028:0602c02_1": "爾時，世尊告諸比丘：「若諸異學來問汝等：『一切諸法以何為本？』",
    "T01n0026_028:0602c03_2": "汝等應當如是答彼：『一切諸法以欲為本。』",
    "T01n0026_028:0602c04_3": "彼若復問：『以何為和？』",
    "T01n0026_028:0602c05_4": "當如是答：『以更樂為和。』",
    "T01n0026_028:0602c05_5": "彼若復問：『以何為來？』",
    "T01n0026_028:0602c06_6": "當如是答：『以覺為來。』",
    "T01n0026_028:0602c06_7": "彼若復問：『以何為有？』",
    "T01n0026_028:0602c07_8": "當如是答：『以思想為有。』",
    "T01n0026_028:0602c07_9": "彼若復問：『以何為上主？』",
    "T01n0026_028:0602c08_10": "當如是答：『以念為上主。』",
    "T01n0026_028:0602c09_11": "彼若復問：『以何為前？』",
    "T01n0026_028:0602c09_12": "當如是答：『以定為前。』",
    "T01n0026_028:0602c10_13": "彼若復問：『以何為上？』",
    "T01n0026_028:0602c10_14": "當如是答：『以慧為上。』",
    "T01n0026_028:0602c11_15": "彼若復問：『以何為真？』",
    "T01n0026_028:0602c11_16": "當如是答：『以解脫為真。』",
    "T01n0026_028:0602c12_17": "彼若復問：『以何為訖？』",
    "T01n0026_028:0602c12_18": "當如是答：『以涅槃為訖。』",
    "T01n0026_028:0602c13_19": "是為，比丘！",
    "T01n0026_028:0602c13_20": "欲為諸法本，更樂為諸法和，覺為諸法來，思想為諸法有，念為諸法上主，定為諸法前，慧為諸法上，解脫為諸法真，涅槃為諸法訖。",
    "T01n0026_028:0602c16_21": "是故比丘當如是學。",
    "T01n0026_028:0602c17_22": "「習出家學道心，習無常想，習無常苦想，習苦無我想，習不淨想，習惡食想，習一切世間不可樂想，習死想。",
    "T01n0026_028:0602c19_23": "知世間好惡，習如是想心。",
    "T01n0026_028:0602c20_24": "知世間習有，習如是想心。",
    "T01n0026_028:0602c21_25": "知世間習、滅、味、患、出要如真，習如是想心。",
    "T01n0026_028:0602c22_26": "若比丘得習出家學道心者，得習無常想，得習無常苦想，得習苦無我想，得習不淨想，得習惡食想，得習一切世間不可樂想，得習死想。",
    "T01n0026_028:0602c25_27": "知世間好惡，得習如是想心。",
    "T01n0026_028:0602c26_28": "知世間習有，得習如是想心。",
    "T01n0026_028:0602c26_29": "知世間習、滅、味、患、出要如真，得習如是想心者，是謂比丘斷愛除結，正知正觀諸法已，便得苦邊。」",
    "T01n0026_028:0602c29_30": "佛說如是。",
    "T01n0026_028:0602c29_31": "彼諸比丘聞佛所說，歡喜奉行。",
    "T01n0026_028:0603a02_0": "諸法本經第七竟(四百五十七字)",
    "T01n0026_028:0603a03_0": "（一一四）中阿含林品優陀羅經第八(第二小",
    "T01n0026_028:0603a04_0": "土城誦)",
    "T01n0026_028:0603a05_0": "我聞如是：一時，佛遊舍衛國，在勝林給孤獨園。",
    "T01n0026_028:0603a06_1": "爾時，世尊告諸比丘：「優陀羅羅摩子，彼在眾中，數如是說：『於此生中，觀此覺此，不知癰本，然後具知癰本。』",
    "T01n0026_028:0603a08_2": "優陀羅羅摩子無一切知自稱一切知，實無所覺自稱有覺。",
    "T01n0026_028:0603a10_3": "優陀羅羅摩子如是見、如是說，有者，是病、是癰、是刺；設無想者，是愚癡也；若有所覺，是止息、是最妙，謂乃至非有想非無想處。",
    "T01n0026_028:0603a12_4": "彼自樂身，自受於身，自著身已，修習乃至非有想非無想處，身壞命終，生非有想非無想天中，彼壽盡已，復來此間，生於狸中。",
    "T01n0026_028:0603a15_5": "此比丘正說者，於此生中，觀此覺此，不知癰本，然後具知癰本。",
    "T01n0026_028:0603a17_6": "「云何比丘正觀耶？",
    "T01n0026_028:0603a17_7": "比丘者，知六更觸，知習、知滅、知味、知患、知出要，以慧知如真，是謂比丘正觀也。",
    "T01n0026_028:0603a19_8": "云何比丘覺，比丘者，知三覺，知習、知滅、知味、知患、知出要，以慧知如真，是謂比丘覺。",
    "T01n0026_028:0603a21_9": "云何比丘不知癰本，然後具知癰本？",
    "T01n0026_028:0603a22_10": "比丘者，知有愛滅，拔其根本，至竟不復生，是謂比丘不知癰本，然後具知癰本。",
    "T01n0026_028:0603a24_11": "癰者，謂此身也。",
    "T01n0026_028:0603a24_12": "色麤四大，從父母生，飲食長養，衣被按摩，澡浴強忍，是無常法、壞法、散法，是謂癰也。",
    "T01n0026_028:0603a26_13": "癰本者，謂三愛也。",
    "T01n0026_028:0603a27_14": "欲愛、色愛、無色愛，是謂癰本。",
    "T01n0026_028:0603a27_15": "癰一切漏者，謂六更觸處也。",
    "T01n0026_028:0603a28_16": "眼漏視色，耳漏聞聲，鼻漏嗅香，舌漏嘗味，身漏覺觸，意漏知諸法，是謂癰一切漏。",
    "T01n0026_028:0603b01_17": "「比丘！",
    "T01n0026_028:0603b01_18": "我已為汝說癰、說癰本，如尊師所為弟子起大慈哀，憐念愍傷，求義及饒益，求安隱快樂者，我今已作。",
    "T01n0026_028:0603b04_0": "汝等亦當復自作，至無事處、山林樹下、空安靜處，燕坐思惟，勿得放逸，勤加精進，莫令後悔。",
    "T01n0026_028:0603b06_1": "此是我之教勅，是我訓誨。」",
    "T01n0026_028:0603b06_2": "佛說如是。",
    "T01n0026_028:0603b07_3": "彼諸比丘聞佛所說，歡喜奉行。",
    "T01n0026_028:0603b08_0": "優陀羅經第八竟(五百一十四字)",
    "T01n0026_028:0603b09_0": "（一一五）中阿含林品蜜丸喻經第九(第二",
    "T01n0026_028:0603b10_0": "小土城誦)",
    "T01n0026_028:0603b11_0": "我聞如是：一時，佛遊釋羇瘦，在迦維羅衛。",
    "T01n0026_028:0603b12_0": "爾時，世尊過夜平旦，著衣持鉢，為乞食故，入迦維羅衛。",
    "T01n0026_028:0603b13_1": "食訖，中後收舉衣鉢，澡洗手足，以尼師壇著於肩上，往詣竹林釋迦寺中，入彼大林，至一樹下敷尼師檀，結加趺坐。",
    "T01n0026_028:0603b16_2": "於是，執杖釋拄杖而行，中後彷徉，往詣佛所，共相問訊，拄杖立佛前，問世尊曰：「沙門瞿曇！",
    "T01n0026_028:0603b18_3": "以何為宗本？",
    "T01n0026_028:0603b18_4": "說何等法？」",
    "T01n0026_028:0603b18_5": "世尊答曰：「釋！",
    "T01n0026_028:0603b19_6": "若一切世間，天及魔、梵、沙門、梵志，從人至天，使不鬪諍，修習離欲清淨梵志，捨離諂曲，除悔，不著有、非有，亦無想，是我宗本；說亦如是。」",
    "T01n0026_028:0603b22_7": "於是，執杖釋聞佛所說，不是不非，執杖釋奮頭而去。",
    "T01n0026_028:0603b23_8": "於是，世尊執杖釋去後不久，則於晡時，從燕坐起，往詣講堂，比丘眾前敷座而坐，告諸比丘：「我今平旦著衣持鉢，為乞食故，入迦維羅衛。",
    "T01n0026_028:0603b26_9": "食訖，中後收舉衣鉢，澡洗手足，以尼師檀著於肩上，往詣竹林釋迦寺中，入彼大林，至一樹下敷尼師檀，結跏趺坐。",
    "T01n0026_028:0603b29_10": "於是，執杖釋拄杖而行，中後彷徉，來詣我所，共相問訊，拄杖立我前，問我曰：『沙門瞿曇！",
    "T01n0026_028:0603c02_11": "以何為宗本？",
    "T01n0026_028:0603c03_0": "說何等法？』",
    "T01n0026_028:0603c03_1": "我答曰：『釋！",
    "T01n0026_028:0603c03_2": "若一切世間，天及魔、梵、沙門、梵志，從人至天，使不鬪諍，修習離欲清淨梵志，捨離諂曲，除悔，不著有、非有，亦無想，是我宗本；說亦如是。』",
    "T01n0026_028:0603c06_3": "彼執杖釋聞我所說，不是不非，執杖釋奮頭而去。」",
    "T01n0026_028:0603c07_4": "於是，有一比丘即從坐起，偏袒著衣，叉手向佛，白曰：「世尊！",
    "T01n0026_028:0603c09_5": "云何一切世間，天及魔、梵、沙門、梵志，從人至天，使不鬪諍？",
    "T01n0026_028:0603c10_6": "云何修習離欲，得清淨梵志？",
    "T01n0026_028:0603c11_7": "云何捨離諂曲，除悔，不著有、非有，亦無想耶？」",
    "T01n0026_028:0603c12_8": "世尊告曰：「比丘！",
    "T01n0026_028:0603c12_9": "若人所因念，出家學道，思想修習，及過去、未來、今現在法，不愛、不樂、不著、不住，是說苦邊欲使，恚使、有使、慢使、無明使、見使、疑使、鬪諍、憎嫉、諛諂、欺誑、妄言、兩舌及無量惡不善之法，是說苦邊。」",
    "T01n0026_028:0603c16_10": "佛說如是，即從坐起，入室燕坐。",
    "T01n0026_028:0603c17_11": "於是，諸比丘便作是念：「諸賢！",
    "T01n0026_028:0603c18_12": "當知世尊略說此義，不廣分別，即從坐起，入室燕坐。",
    "T01n0026_028:0603c19_13": "『若人所因念，出家學道，思想修習，及過去、未來、今現在法，不愛、不樂、不著、不住，是說苦邊。",
    "T01n0026_028:0603c21_14": "欲使、恚使、有使、慢使、無明使、見使、疑使、鬪諍、憎嫉、諛諂、欺誑、妄言、兩舌及無量惡不善之法，是說苦邊。』」",
    "T01n0026_028:0603c24_15": "彼復作是念：「諸賢！",
    "T01n0026_028:0603c24_16": "誰能廣分別世尊向所略說義？」",
    "T01n0026_028:0603c25_17": "彼復作是念：「尊者大迦旃延常為世尊之所稱譽，及諸智梵行人，尊者大迦旃延能廣分別世尊向所略說義。",
    "T01n0026_028:0603c27_18": "諸賢！",
    "T01n0026_028:0603c27_19": "共往詣尊者大迦旃延所，請說此義；若尊者大迦旃延為分別者，我等當善受持。」",
    "T01n0026_028:0603c29_20": "於是，諸比丘往詣尊者大迦旃延所，共相問訊，却坐一面，白曰：「尊者大迦旃延！",
    "T01n0026_028:0604a02_21": "當知世尊略說此義，不廣分別。",
    "T01n0026_028:0604a03_22": "即從坐起，入室燕坐。",
    "T01n0026_028:0604a03_23": "『比丘！",
    "T01n0026_028:0604a04_24": "若人所因念，出家學道，思想修習，及過去、未來、今現在法，不愛、不樂、不著、不住，是說苦邊。",
    "T01n0026_028:0604a06_25": "欲使、恚使、有使、慢使、無明使、見使、疑使、鬪諍、憎嫉、諛諂、欺誑、妄言、兩舌及無量惡不善之法，是說苦邊。』",
    "T01n0026_028:0604a08_26": "我等便作是念：『諸賢！",
    "T01n0026_028:0604a08_27": "誰能廣分別世尊向所略說義？』",
    "T01n0026_028:0604a09_28": "我等復作是念：『尊者大迦旃延常為世尊之所稱譽，及諸智梵行人，尊者大迦旃延能廣分別世尊向所略說義。』",
    "T01n0026_028:0604a12_29": "唯願尊者大迦旃延為慈愍故而廣說之。」",
    "T01n0026_028:0604a13_30": "爾時，尊者大迦旃延告曰：「諸賢！",
    "T01n0026_028:0604a13_31": "聽我說喻，慧者聞喻則解其義。",
    "T01n0026_028:0604a14_32": "諸賢！",
    "T01n0026_028:0604a14_33": "猶如有人欲得求實，為求實故，持斧入林，彼見大樹成根、莖、節、枝、葉、華、實，彼人不觸根、莖、節、實，但觸枝、葉。",
    "T01n0026_028:0604a17_34": "諸賢所說亦復如是，世尊現在，捨來就我而問此義。",
    "T01n0026_028:0604a18_35": "所以者何？",
    "T01n0026_028:0604a18_36": "諸賢！",
    "T01n0026_028:0604a18_37": "當知世尊是眼、是智、是義、是法、法主、法將，說真諦義，現一切義由彼世尊。",
    "T01n0026_028:0604a20_38": "諸賢應往詣世尊所而問此義：『世尊！",
    "T01n0026_028:0604a21_39": "此云何？",
    "T01n0026_028:0604a21_40": "此何義？』",
    "T01n0026_028:0604a21_41": "如世尊說者，諸賢等當善受持。」",
    "T01n0026_028:0604a22_42": "時，諸比丘白曰：「唯然。",
    "T01n0026_028:0604a23_43": "尊者大迦旃延！",
    "T01n0026_028:0604a23_44": "世尊是眼、是智、是義、是法、法主、法將，說真諦義，現一切義由彼世尊，我等應往詣世尊所而問此義：『世尊！",
    "T01n0026_028:0604a25_45": "此云何？",
    "T01n0026_028:0604a26_46": "此何義？』",
    "T01n0026_028:0604a26_47": "如世尊說者，我等當善受持。",
    "T01n0026_028:0604a27_0": "然，尊者大迦旃延常為世尊之所稱譽，及諸智梵行人，尊者大迦旃延能廣分別世尊向所略說義，唯願尊者大迦旃延為慈愍故而廣說之。」",
    "T01n0026_028:0604b01_1": "尊者大迦旃延告諸比丘：「諸賢等共聽我所說。",
    "T01n0026_028:0604b02_2": "諸賢！",
    "T01n0026_028:0604b02_3": "緣眼及色，生眼識，三事共會，便有更觸，緣更觸便有所覺，若所覺便想，若所想便思，若所思便念，若所念便分別。",
    "T01n0026_028:0604b05_4": "比丘者因是念出家學道，思想修習，此中過去、未來、今現在法，不愛、不樂、不著、不住，是說苦邊。",
    "T01n0026_028:0604b07_5": "欲使、恚使、有使、慢使、無明使、見使、疑使、鬪諍、憎嫉、諛諂、欺誑、妄言、兩舌及無量惡不善之法，是說苦邊。",
    "T01n0026_028:0604b09_6": "如是耳、鼻、舌、身緣意及法，生意識，三事共會，便有更觸，緣更觸便有所覺，若所覺便想，若所想便思，若所思便念，若所念便分別。",
    "T01n0026_028:0604b12_7": "比丘者因是念出家學道，思想修習，此中過去、未來、今現在法，不愛、不樂、不著、不住，是說苦邊。",
    "T01n0026_028:0604b14_8": "欲使、恚使、有使、慢使、無明使、見使、疑使、鬪諍、憎嫉、諛諂、欺誑、妄言、兩舌及無量惡不善之法，是說苦邊。",
    "T01n0026_028:0604b16_9": "「諸賢！",
    "T01n0026_028:0604b16_10": "比丘者，除眼、除色、除眼識，有更觸施設更觸者，是處不然。",
    "T01n0026_028:0604b18_11": "若不施設更觸，有覺施設覺者，是處不然。",
    "T01n0026_028:0604b19_12": "若不施設覺，有施設念、出家學道、思想修習者，是處不然。",
    "T01n0026_028:0604b20_13": "如是耳、鼻、舌、身，除意、除法、除意識，有更觸施設更觸者，是處不然。",
    "T01n0026_028:0604b22_14": "若不施設更觸，有覺施設覺者，是處不然。",
    "T01n0026_028:0604b23_15": "若不施設覺，有施設念、出家學道、思想修習者，是處不然。",
    "T01n0026_028:0604b24_16": "「諸賢！",
    "T01n0026_028:0604b24_17": "比丘者，因眼、因色、因眼識，有更觸施設更觸者，必有此處。",
    "T01n0026_028:0604b26_18": "因施設更觸，有覺施設覺者，必有此處。",
    "T01n0026_028:0604b27_19": "因施設覺，有施設念、出家學道、思想修習者，必有此處。",
    "T01n0026_028:0604b28_20": "如是耳、鼻、舌、身，因意、因法、因意識，有更觸施設更觸者，必有此處。",
    "T01n0026_028:0604c01_21": "因施設更觸，有覺施設覺者，必有此處。",
    "T01n0026_028:0604c02_22": "因施設覺，有施設念、出家學道、思想修習者，必有此處。",
    "T01n0026_028:0604c03_23": "諸賢！",
    "T01n0026_028:0604c03_24": "謂世尊略說此義，不廣分別，即從坐起，入室燕坐。",
    "T01n0026_028:0604c04_25": "『比丘！",
    "T01n0026_028:0604c04_26": "若人所因念，出家學道，思想修習，及過去、未來、今現在法，不愛、不樂、不著、不住，是說苦邊。",
    "T01n0026_028:0604c06_27": "欲使、恚使、有使、慢使、無明使、見使、疑使、鬪諍、憎嫉、諛諂、欺誑、妄言、兩舌及無量惡不善之法，是說苦邊。』",
    "T01n0026_028:0604c09_28": "此世尊略說不廣分別義，我以此句、以此文廣說如是。",
    "T01n0026_028:0604c10_29": "諸賢！",
    "T01n0026_028:0604c10_30": "可往向佛具陳，若如世尊所說義者，諸賢等便可受持。」",
    "T01n0026_028:0604c12_0": "於是，諸比丘聞尊者大迦旃延所說，善受持誦，即從坐起，遶尊者大迦旃延三匝而去，往詣佛所，稽首作禮，却坐一面，白曰：「世尊！",
    "T01n0026_028:0604c15_0": "向世尊略說此義，不廣分別，即從坐起，入室宴坐；尊者大迦旃延以此句、以此文而廣說之。」",
    "T01n0026_028:0604c17_1": "世尊聞已，歎曰：「善哉！",
    "T01n0026_028:0604c17_2": "善哉！",
    "T01n0026_028:0604c17_3": "我弟子中有眼、有智、有法、有義。",
    "T01n0026_028:0604c18_4": "所以者何？",
    "T01n0026_028:0604c18_5": "謂師為弟子略說此義，不廣分別，彼弟子以此句、以此文而廣說之。",
    "T01n0026_028:0604c20_6": "如迦旃延比丘所說，汝等應當如是受持。",
    "T01n0026_028:0604c21_7": "所以者何？",
    "T01n0026_028:0604c21_8": "以說觀義，應如是也。",
    "T01n0026_028:0604c22_9": "比丘！",
    "T01n0026_028:0604c22_10": "猶如有人因行無事處、山林樹間，忽得蜜丸，隨彼所食而得其味，如是族姓子於我此正法、律，隨彼所觀而得其味，觀眼得味，觀耳、鼻、舌、身，觀意得味。」",
    "T01n0026_028:0604c25_11": "爾時，尊者阿難執拂侍佛。",
    "T01n0026_028:0604c26_12": "於是，尊者阿難叉手向佛，白曰：「世尊！",
    "T01n0026_028:0604c27_13": "此法名何等？",
    "T01n0026_028:0604c27_14": "我當云何奉持？」",
    "T01n0026_028:0604c28_15": "世尊告曰：「阿難！",
    "T01n0026_028:0604c28_16": "此法名為蜜丸喻，汝當受持。」",
    "T01n0026_028:0604c29_17": "於是，世尊告諸比丘：「汝等受此蜜丸喻法，當諷誦讀。",
    "T01n0026_028:0605a01_18": "所以者何？",
    "T01n0026_028:0605a01_19": "比丘！",
    "T01n0026_028:0605a01_20": "此蜜丸喻有法有義，梵行之本，趣通趣覺，趣於涅槃。",
    "T01n0026_028:0605a03_21": "若族姓子剃除鬚髮，著袈裟衣，至信、捨家、無家、學道者，當善受持此蜜丸喻。」",
    "T01n0026_028:0605a04_22": "佛說如是。",
    "T01n0026_028:0605a05_23": "尊者阿難及諸比丘聞佛所說，歡喜奉行。",
    "T01n0026_028:0605a07_0": "蜜丸喻經第九竟(二千二百七十二字)（一一六）中阿含林品瞿曇彌經第十(第二小土城誦)我聞如是：一時，佛遊釋羇瘦，在迦維羅衛尼拘類樹園，與大比丘眾俱受夏坐。",
    "T01n0026_028:0605a11_1": "爾時，瞿曇彌大愛往詣佛所，稽首佛足，却住一面，白曰：「世尊！",
    "T01n0026_028:0605a13_2": "女人可得第四沙門果耶？",
    "T01n0026_028:0605a14_3": "因此故，女人於此正法、律中，至信、捨家、無家、學道耶？」",
    "T01n0026_028:0605a15_4": "世尊告曰：「止！",
    "T01n0026_028:0605a15_5": "止！",
    "T01n0026_028:0605a15_6": "瞿曇彌！",
    "T01n0026_028:0605a15_7": "汝莫作是念：『女人於此正法、律中，至信、捨家、無家、學道。』",
    "T01n0026_028:0605a17_8": "瞿曇彌！",
    "T01n0026_028:0605a17_9": "如是汝剃除頭髮，著袈裟衣，盡其形壽，淨修梵行。」",
    "T01n0026_028:0605a18_10": "於是，瞿曇彌大愛為佛所制，稽首佛足，繞三匝而去。",
    "T01n0026_028:0605a19_11": "爾時，諸比丘為佛治衣，世尊不久於釋羇瘦受夏坐竟，補治衣訖，過三月已，攝衣持鉢，當遊人間。",
    "T01n0026_028:0605a22_12": "瞿曇彌大愛聞諸比丘為佛治衣，世尊不久於釋羇瘦受夏坐竟，補治衣訖，過三月已，攝衣持鉢，當遊人間。",
    "T01n0026_028:0605a24_13": "瞿曇彌大愛聞已，復詣佛所，稽首佛足，却住一面，白曰：「世尊！",
    "T01n0026_028:0605a26_14": "女人可得第四沙門果耶？",
    "T01n0026_028:0605a26_15": "因此故，女人於此正法、律中，至信、捨家、無家、學道耶？」",
    "T01n0026_028:0605a28_16": "世尊亦再告曰：「止！",
    "T01n0026_028:0605a28_17": "止！",
    "T01n0026_028:0605a28_18": "瞿曇彌！",
    "T01n0026_028:0605a28_19": "汝莫作是念：『女人於此正法、律中，至信、捨家、無家、學道。』",
    "T01n0026_028:0605b01_20": "瞿曇彌！",
    "T01n0026_028:0605b01_21": "如是汝剃除頭髮，著袈裟衣，盡其形壽，淨修梵行。」",
    "T01n0026_028:0605b02_22": "於是，瞿曇彌大愛再為佛所制，稽首佛足，遶三匝而去。",
    "T01n0026_028:0605b04_0": "彼時，世尊於釋羇瘦受夏坐竟，補治衣訖，過三月已，攝衣持鉢，遊行人間。",
    "T01n0026_028:0605b05_1": "瞿曇彌大愛聞世尊於釋羇瘦受夏坐竟，補治衣訖，過三月已，攝衣持鉢，遊行人間。",
    "T01n0026_028:0605b07_2": "瞿曇彌大愛即與舍夷諸老母，俱隨逐佛後，展轉往至那摩提，住那摩提揵尼精舍。",
    "T01n0026_028:0605b09_3": "於是，瞿曇彌大愛復詣佛所，稽首佛足，却住一面，白曰：「世尊！",
    "T01n0026_028:0605b11_4": "女人可得第四沙門果耶？",
    "T01n0026_028:0605b12_5": "因此故，女人於此正法、律中，至信、捨家、無家、學道耶？」",
    "T01n0026_028:0605b13_6": "世尊至三告曰：「止！",
    "T01n0026_028:0605b13_7": "止！",
    "T01n0026_028:0605b13_8": "瞿曇彌！",
    "T01n0026_028:0605b14_0": "汝莫作是念：『女人於此正法、律中，至信、捨家、無家、學道。』",
    "T01n0026_028:0605b15_1": "瞿曇彌大愛！",
    "T01n0026_028:0605b15_2": "如是汝剃除頭髮，著袈裟衣，盡其形壽，淨修梵行。」",
    "T01n0026_028:0605b16_3": "於是，瞿曇彌大愛三為世尊所制，稽首佛足，繞三匝而去。",
    "T01n0026_028:0605b18_4": "彼時，瞿曇彌大愛塗跣污足，塵土坌體，疲極悲泣，住立門外。",
    "T01n0026_028:0605b19_5": "尊者阿難見瞿曇彌大愛塗跣污足，塵土坌體，疲極悲泣，住立門外，見已，問曰：「瞿曇彌！",
    "T01n0026_028:0605b21_6": "以何等故，塗跣污足，塵土坌體，疲極悲泣，住立門外？」",
    "T01n0026_028:0605b23_7": "瞿曇彌大愛答曰：「尊者阿難！",
    "T01n0026_028:0605b23_8": "女人不得於此正法、律中，至信、捨家、無家、學道。」",
    "T01n0026_028:0605b24_9": "尊者阿難語曰：「瞿曇彌！",
    "T01n0026_028:0605b25_10": "今且住此，我往詣佛，白如是事。」",
    "T01n0026_028:0605b26_11": "瞿曇彌大愛白曰：「唯然。",
    "T01n0026_028:0605b26_12": "尊者阿難！」",
    "T01n0026_028:0605b26_13": "於是，尊者阿難往詣佛所，稽首佛足，叉手向佛，白曰：「世尊！",
    "T01n0026_028:0605b28_14": "女人可得第四沙門果耶？",
    "T01n0026_028:0605b28_15": "因此故，女人得於此正法、律中，至信、捨家、無家、學道耶？」",
    "T01n0026_028:0605c01_16": "世尊告曰：「止！",
    "T01n0026_028:0605c01_17": "止！",
    "T01n0026_028:0605c01_18": "阿難！",
    "T01n0026_028:0605c01_19": "汝莫作是念：『女人得於此正法、律中，至信、捨家、無家、學道。』",
    "T01n0026_028:0605c03_0": "阿難！",
    "T01n0026_028:0605c03_1": "若使女人得於此正法、律中，至信、捨家、無家、學道者，令此梵行便不得久住。",
    "T01n0026_028:0605c04_2": "阿難！",
    "T01n0026_028:0605c05_3": "猶如人家多女少男者，此家為得轉興盛耶？」",
    "T01n0026_028:0605c06_4": "尊者阿難白曰：「不也。",
    "T01n0026_028:0605c06_5": "世尊！」",
    "T01n0026_028:0605c06_6": "「如是，阿難！",
    "T01n0026_028:0605c07_0": "若使女人得於此正法、律中，至信、捨家、無家、學道者，令此梵行不得久住。",
    "T01n0026_028:0605c08_1": "阿難！",
    "T01n0026_028:0605c08_2": "猶如稻田及麥田中，有穢生者必壞彼田。",
    "T01n0026_028:0605c09_3": "如是，阿難！",
    "T01n0026_028:0605c10_4": "若使女人得於此正法、律中，至信、捨家、無家、學道者，令此梵行不得久住。」",
    "T01n0026_028:0605c11_5": "尊者阿難復白曰：「世尊！",
    "T01n0026_028:0605c12_6": "瞿曇彌大愛為世尊多所饒益。",
    "T01n0026_028:0605c13_7": "所以者何？",
    "T01n0026_028:0605c13_8": "世尊母亡後，瞿曇彌大愛鞠養世尊。」",
    "T01n0026_028:0605c14_9": "世尊告曰：「如是，阿難！",
    "T01n0026_028:0605c14_10": "如是，阿難！",
    "T01n0026_028:0605c14_11": "瞿曇彌大愛多饒益我，謂母亡後，鞠養於我。",
    "T01n0026_028:0605c16_0": "阿難！",
    "T01n0026_028:0605c16_1": "我亦多饒益於瞿曇彌大愛。",
    "T01n0026_028:0605c16_2": "所以者何？",
    "T01n0026_028:0605c17_0": "阿難！",
    "T01n0026_028:0605c17_1": "瞿曇彌大愛因我故，得歸佛、歸法、歸比丘僧，不疑三尊及苦、習、滅、道，成就於信，奉持禁戒，修學博聞，成就布施而得智慧，離殺、斷殺、離不與取、斷不與取，離邪婬、斷邪婬，離妄言、斷妄言，離酒、斷酒。",
    "T01n0026_028:0605c21_2": "阿難！",
    "T01n0026_028:0605c22_3": "若使有人因人故，得歸佛、歸法、歸比丘僧，不疑三尊及苦、習、滅、道，成就於信，奉持禁戒，修學博聞，成就布施而得智慧，離殺、斷殺，離不與取、斷不與取，離邪婬、斷邪婬，離妄言、斷妄言，離酒、斷酒，阿難！",
    "T01n0026_028:0605c26_4": "設使此人為供養彼人衣被、飲食、臥具、湯藥、諸生活具，至盡形壽，不得報恩。",
    "T01n0026_028:0605c28_5": "「阿難！",
    "T01n0026_028:0605c28_6": "我今為女人施設八尊師法，謂女人不當犯，女人奉持，盡其形壽。",
    "T01n0026_028:0606a01_7": "阿難！",
    "T01n0026_028:0606a01_8": "猶如魚師及魚師弟子，深水作塢，為守護水，不令流出。",
    "T01n0026_028:0606a02_9": "如是，阿難！",
    "T01n0026_028:0606a03_10": "我今為女人說八尊師法，謂女人不當犯，女人奉持，盡其形壽。",
    "T01n0026_028:0606a04_11": "云何為八？",
    "T01n0026_028:0606a04_12": "阿難！",
    "T01n0026_028:0606a05_0": "比丘尼當從比丘求受具足。",
    "T01n0026_028:0606a05_1": "阿難！",
    "T01n0026_028:0606a05_2": "我為女人施設此第一尊師法，謂女人不當犯，女人奉持，盡其形壽。",
    "T01n0026_028:0606a07_3": "「阿難！",
    "T01n0026_028:0606a07_4": "比丘尼半月半月往從比丘受教。",
    "T01n0026_028:0606a08_5": "阿難！",
    "T01n0026_028:0606a08_6": "我為女人施設此第二尊師法，謂女人不當犯，女人奉持，盡其形壽。」",
    "T01n0026_028:0606a10_7": "「阿難！",
    "T01n0026_028:0606a10_8": "若住止處設無比丘者，比丘尼便不得受夏坐。",
    "T01n0026_028:0606a11_9": "阿難！",
    "T01n0026_028:0606a11_10": "我為女人施設此第三尊師法，謂女人不當犯，女人奉持，盡其形壽。",
    "T01n0026_028:0606a13_11": "「阿難！",
    "T01n0026_028:0606a13_12": "比丘尼受夏坐訖，於兩部眾中，當請三事，求見、聞、疑。",
    "T01n0026_028:0606a14_13": "阿難！",
    "T01n0026_028:0606a14_14": "我為女人施設此第四尊師法，謂女人不當犯，女人奉持，盡其形壽。",
    "T01n0026_028:0606a16_15": "「阿難！",
    "T01n0026_028:0606a16_16": "若比丘不聽比丘尼問者，比丘尼則不得問比丘經、律、阿毘曇，若聽問者，比丘尼得問經、律、阿毘曇。",
    "T01n0026_028:0606a18_17": "阿難！",
    "T01n0026_028:0606a19_0": "我為女人施設此第五尊師法，謂女人不當犯，女人奉持，盡其形壽。",
    "T01n0026_028:0606a20_1": "「阿難！",
    "T01n0026_028:0606a20_2": "比丘尼不得說比丘所犯，比丘得說比丘尼所犯。",
    "T01n0026_028:0606a21_3": "阿難！",
    "T01n0026_028:0606a22_4": "我為女人施設此第六尊師法，謂女人不當犯，女人奉持，盡其形壽。",
    "T01n0026_028:0606a23_5": "「阿難！",
    "T01n0026_028:0606a23_6": "比丘尼若犯僧伽婆尸沙，當於兩部眾中，十五日行不慢。",
    "T01n0026_028:0606a25_7": "阿難！",
    "T01n0026_028:0606a25_8": "我為女人施設此第七尊師法，謂女人不當犯，女人奉持，盡其形壽。",
    "T01n0026_028:0606a26_9": "「阿難！",
    "T01n0026_028:0606a27_10": "比丘尼受具足雖至百歲，故當向始受具足比丘極下意稽首作禮，恭敬承事，叉手問訊。",
    "T01n0026_028:0606a29_11": "阿難！",
    "T01n0026_028:0606a29_12": "我為女人施設此第八尊師法，謂女人不當犯，女人奉持，盡其形壽。",
    "T01n0026_028:0606b01_13": "「阿難！",
    "T01n0026_028:0606b02_14": "我為女人施設此八尊師法，謂女人不當犯，女人奉持，盡其形壽。",
    "T01n0026_028:0606b03_15": "阿難！",
    "T01n0026_028:0606b03_16": "若瞿曇彌大愛奉持此八尊師法者，是此正法、律中，出家學道，得受具足，作比丘尼。」",
    "T01n0026_028:0606b05_17": "於是，尊者阿難聞佛所說，善受善持，稽首佛足，繞三匝而去，往詣瞿曇彌大愛所，語曰：「瞿曇彌！",
    "T01n0026_028:0606b07_18": "女人得於此正法、律中，至信、捨家、無家、學道。",
    "T01n0026_028:0606b08_19": "瞿曇彌大愛！",
    "T01n0026_028:0606b09_20": "世尊為女人施設此八尊師法，謂女人不當犯，女人奉持，盡其形壽。",
    "T01n0026_028:0606b10_21": "云何為八？",
    "T01n0026_028:0606b11_22": "瞿曇彌！",
    "T01n0026_028:0606b11_23": "比丘尼當從比丘求受具足。",
    "T01n0026_028:0606b12_0": "瞿曇彌！",
    "T01n0026_028:0606b12_1": "世尊為女人施設此第一尊師法，謂女人不當犯，女人奉持，盡其形壽。",
    "T01n0026_028:0606b13_2": "「瞿曇彌！",
    "T01n0026_028:0606b14_3": "比丘尼半月半月往從比丘受教，瞿曇彌！",
    "T01n0026_028:0606b15_4": "世尊為女人施設此第二尊師法，謂女人不當犯，女人奉持，盡其形壽。",
    "T01n0026_028:0606b16_5": "「瞿曇彌！",
    "T01n0026_028:0606b16_6": "若住止處無比丘者，比丘尼不得受夏坐。",
    "T01n0026_028:0606b17_7": "瞿曇彌！",
    "T01n0026_028:0606b18_8": "世尊為女人施設此第三尊師法，謂女人不當犯，女人奉持，盡其形壽。",
    "T01n0026_028:0606b19_9": "「瞿曇彌！",
    "T01n0026_028:0606b20_0": "比丘尼受夏坐訖，於兩部眾中當請三事，求見、聞、疑。",
    "T01n0026_028:0606b21_1": "瞿曇彌！",
    "T01n0026_028:0606b21_2": "世尊為女人施設此第四尊師法，謂女人不當犯，女人奉持，盡其形壽。",
    "T01n0026_028:0606b23_3": "「瞿曇彌！",
    "T01n0026_028:0606b23_4": "若比丘不聽比丘尼問者，比丘尼不得問比丘經、律、阿毘曇，若聽問者，比丘尼得問經、律、阿毘曇。",
    "T01n0026_028:0606b25_5": "瞿曇彌！",
    "T01n0026_028:0606b25_6": "世尊為女人施設此第五尊師法，謂女人不當犯，女人奉持，盡其形壽。",
    "T01n0026_028:0606b27_7": "「瞿曇彌！",
    "T01n0026_028:0606b27_8": "比丘尼不得說比丘所犯，比丘得說比丘尼所犯。",
    "T01n0026_028:0606b28_9": "瞿曇彌！",
    "T01n0026_028:0606b29_10": "世尊為女人施設此第六尊師法，謂女人不當犯，女人奉持，盡其形壽。",
    "T01n0026_028:0606c01_11": "「瞿曇彌！",
    "T01n0026_028:0606c01_12": "比丘尼若犯僧伽婆尸沙，當於兩部眾中，十五日行不慢。",
    "T01n0026_028:0606c03_13": "瞿曇彌！",
    "T01n0026_028:0606c03_14": "世尊為女人施設此第七尊師法，謂女人不當犯，女人奉持，盡其形壽。",
    "T01n0026_028:0606c05_15": "「瞿曇彌！",
    "T01n0026_028:0606c05_16": "比丘尼受具足雖至百歲，故當向始受具足比丘極下意稽首作禮，恭敬承事，叉手問訊。",
    "T01n0026_028:0606c07_17": "瞿曇彌！",
    "T01n0026_028:0606c07_18": "世尊為女人施設此第八尊師法，謂女人不當犯，女人奉持，盡其形壽。",
    "T01n0026_028:0606c09_19": "「瞿曇彌！",
    "T01n0026_028:0606c09_20": "世尊為女人施設此八尊師法，謂女人不當犯，女人奉持、盡其形壽。",
    "T01n0026_028:0606c11_21": "瞿曇彌！",
    "T01n0026_028:0606c11_22": "世尊如是說：『若瞿曇彌大愛奉持此八尊師法者，是此正法、律中，出家學道，得受具足，作比丘尼。』」",
    "T01n0026_028:0606c13_23": "於是，瞿曇彌大愛白曰：「尊者阿難！",
    "T01n0026_028:0606c14_24": "聽我說喻，智者聞喻則解其義。",
    "T01n0026_028:0606c15_25": "尊者阿難！",
    "T01n0026_028:0606c15_26": "猶剎利女，梵志、居士、工師女，端正姝好，極淨沐浴以香塗身，著明淨衣，種種瓔珞嚴飾其容。",
    "T01n0026_028:0606c17_27": "或復有人為念彼女，求利及饒益，求安隱快樂，以青蓮華鬚、或瞻蔔華鬘、或修摩那華鬚、或婆師華鬚、或阿提牟多華鬚，持與彼女。",
    "T01n0026_028:0606c20_28": "彼女歡喜，兩手受之，以嚴其頭。",
    "T01n0026_028:0606c21_29": "如是，尊者阿難！",
    "T01n0026_028:0606c21_30": "世尊為女人施設此八尊師法，我盡形壽頂受奉持。」",
    "T01n0026_028:0606c23_0": "爾時，瞿曇彌大愛於正法、律中，出家學道，得受具足，作比丘尼。",
    "T01n0026_028:0606c24_1": "彼時瞿曇彌大愛於後轉成大比丘尼眾，與諸長老上尊比丘尼為王者所識，久修梵行，共俱往詣尊者阿難所，稽首作禮，却住一面，白曰：「尊者阿難！",
    "T01n0026_028:0606c28_2": "當知此諸比丘尼長老上尊為王者所識，久修梵行；彼諸比丘年少新學，晚後出家，入此正法、律甫爾不久。",
    "T01n0026_028:0607a01_3": "願令此諸比丘為諸比丘尼隨其大小稽首作禮，恭敬承事，叉手問訊。」",
    "T01n0026_028:0607a03_4": "於是，尊者阿難語曰：「瞿曇彌！",
    "T01n0026_028:0607a03_5": "今且住此，我往詣佛，白如是事。」",
    "T01n0026_028:0607a04_6": "瞿曇彌大愛白曰：「唯然。",
    "T01n0026_028:0607a05_7": "尊者阿難！」",
    "T01n0026_028:0607a05_8": "於是，尊者阿難往詣佛所，稽首佛足，却住一面，叉手向佛，白曰：「世尊！",
    "T01n0026_028:0607a07_9": "今日瞿曇彌大愛與諸比丘尼長老上尊為王者所識，久修梵行，俱來詣我所，稽首我足，却住一面，叉手語我曰：『尊者阿難！",
    "T01n0026_028:0607a10_0": "此諸比丘尼長老上尊為王者所識，久修梵行；彼諸比丘年少新學，晚後出家，入此正法、律甫爾不久。",
    "T01n0026_028:0607a12_1": "願令此諸比丘為諸比丘尼隨其大小稽首作禮，恭敬承事，叉手問訊。』」",
    "T01n0026_028:0607a13_2": "世尊告曰：「止！",
    "T01n0026_028:0607a14_3": "止！",
    "T01n0026_028:0607a14_4": "阿難！",
    "T01n0026_028:0607a14_5": "守護此言，慎莫說是。",
    "T01n0026_028:0607a14_6": "阿難！",
    "T01n0026_028:0607a15_7": "若使汝知如我知者，不應說一句，況復如是說？",
    "T01n0026_028:0607a16_8": "阿難！",
    "T01n0026_028:0607a16_9": "若使女人不得於此正法、律中，至信、捨家、無家、學道者，諸梵志、居士當以衣布地而作是說：『精進沙門可於上行，精進沙門難行而行，令我長夜得利饒益，安隱快樂。』",
    "T01n0026_028:0607a20_10": "阿難！",
    "T01n0026_028:0607a20_11": "若女人不得於此正法、律中，至信、捨家、無家、學道者，諸梵志、居士當以頭髮布施而作是說：『精進沙門可於上行，精進沙門難行而行，令我長夜得利饒益，安隱快樂。』",
    "T01n0026_028:0607a24_12": "「阿難！",
    "T01n0026_028:0607a24_13": "若女人不得於此正法、律中，至信、捨家、無家、學道者，諸梵志、居士若見沙門、當以手奉種種飲食，住道邊待而作是說：『諸尊！",
    "T01n0026_028:0607a27_14": "受是食是，可持是去，隨意所用，令我長夜得利饒益，安隱快樂。』",
    "T01n0026_028:0607a28_15": "阿難！",
    "T01n0026_028:0607a28_16": "若女人不得於此正法、律中，至信、捨家、無家、學道者，諸信梵志見精進沙門，敬心扶抱，將入於內，持種種財物與精進沙門而作是說：『諸尊！",
    "T01n0026_028:0607b03_17": "受是可持是去，隨意所用，令我長夜得利饒益，安隱快樂。』",
    "T01n0026_028:0607b04_18": "「阿難！",
    "T01n0026_028:0607b04_19": "若女人不得於此正法、律中，至信、捨家、無家、學道者，此日月有大如意足，有大威德，有大福祐，有大威神，然於精進沙門威神之德猶不相及，況復死瘦異學耶？",
    "T01n0026_028:0607b08_20": "阿難！",
    "T01n0026_028:0607b08_21": "若女人不得於此正法、律中，至信、捨家、無家、學道者，正法當住千年，今失五百歲，餘有五百年。",
    "T01n0026_028:0607b10_22": "阿難！",
    "T01n0026_028:0607b10_23": "當知女人不得行五事，若女人作如來、無所著、等正覺，及轉輪王、天帝釋、魔王、大梵天者，終無是處。",
    "T01n0026_028:0607b13_24": "當知男子得行五事，若男子作如來、無所著、等正覺，及轉輪王、天帝釋、魔王、大梵天者，必有是處。」",
    "T01n0026_028:0607b15_25": "佛說如是。",
    "T01n0026_028:0607b15_26": "尊者阿難及諸比丘聞佛所說，歡喜奉行。",
    "T01n0026_028:0607b17_0": "瞿曇彌經第十竟(三千三百五十六字)中阿含經卷第二十八(六千五百九十九字)中阿含林品第五竟(萬四千一百八十二字)(第二小土城誦)"
}