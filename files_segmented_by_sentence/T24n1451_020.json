{
    "T24n1451_020:0297b09_0": "根本說一切有部毘奈耶雜事",
    "T24n1451_020:0297b10_0": "卷第二十",
    "T24n1451_020:0297b12_0": "三藏法師義淨奉　制譯",
    "T24n1451_020:0297b13_0": "第六門總攝頌曰：(此二頌攝至第三十一卷半)　猛獸筋不應、　　燈光及勇健、　馱娑度尼法、　　因許喬答彌。",
    "T24n1451_020:0297b16_0": "　尼不前長者、　　可與餘臥具、　不合灒水污，　　第六總應知。",
    "T24n1451_020:0297b18_0": "第六門第一子攝頌曰：　猛獸筋皮綖、　　擁前復擁後、　兩角及尖頭，　　諸靴皆不合。",
    "T24n1451_020:0297b21_0": "緣在室羅伐城。",
    "T24n1451_020:0297b21_1": "佛言：「苾芻不應用五猛獸皮有爪牙者，謂智象、智馬、師子、虎、豹。」",
    "T24n1451_020:0297b22_2": "是時六眾用彼獸筋，還同有過，佛言：「不用此筋而縫鞋履。」",
    "T24n1451_020:0297b24_3": "六眾便用皮綖，有過同前，復用其皮補鞋，佛言：「皆不合用。",
    "T24n1451_020:0297b25_4": "如是應知履屨之屬，若擁前擁後、兩角尖頭，麻履諸靴皆不應著，皆越法罪。",
    "T24n1451_020:0297b27_5": "除兩三重革屣。」",
    "T24n1451_020:0297b27_6": "(如斯之類西國人皆不著，若是外國寒鄉為活命因緣持心方用)內攝頌曰：　四大王初誕，　　光明普皆照；　父母因斯事，　　各為立其名。",
    "T24n1451_020:0297c02_0": "爾時菩薩在覩史天宮，王舍城中有王名曰大蓮花，以法化世人民熾盛，安隱豐樂無諸盜賊。",
    "T24n1451_020:0297c04_1": "室羅伐城王名梵授，唱誓尼城王名大輪，憍閃毘城王名百軍，此等四王皆是法王，以法化世廣說如餘。",
    "T24n1451_020:0297c06_2": "是時菩薩於天宮上，以五種事觀察世間。",
    "T24n1451_020:0297c07_3": "云何為五？",
    "T24n1451_020:0297c07_4": "一、觀遠祖；二、觀時節；三、觀方國；四、觀近族；五、觀母氏。",
    "T24n1451_020:0297c08_5": "六欲諸天三淨母腹，摩耶夫人因寢夢見六牙白象來降腹中。",
    "T24n1451_020:0297c10_6": "于時大地六種震動，放大光明遍滿世界勝天光明，世界中間黑闇之處，日月不照悉皆明了，所有眾生皆得相見。",
    "T24n1451_020:0297c12_7": "菩薩生時如下所說，四大國王皆誕太子，見大光明如鎔金色，各各自言：「由我生男威神力故，能令天地光曜希奇。」",
    "T24n1451_020:0297c15_8": "各為立名用符靈瑞。",
    "T24n1451_020:0297c15_9": "時大蓮花王告眾人曰：「我子生時如日光影，乾坤洞照勝妙希奇，應與我子名曰影勝(梵云頻毘娑羅)。」",
    "T24n1451_020:0297c18_10": "其梵授王告眾人曰：「我子生時，光明殊勝，普照世間，應與我子名曰勝光。」",
    "T24n1451_020:0297c19_11": "其大輪王告眾人曰：「我子生時如大燈光遍皆明照，應與我子名曰燈光。」",
    "T24n1451_020:0297c21_12": "其百軍王告眾人曰：「我子生時光如日出無不明了，應與我子名曰出光。」",
    "T24n1451_020:0297c23_0": "各各自謂子之功能，然並不知由菩薩力。",
    "T24n1451_020:0297c24_0": "內攝頌曰：　腹中天守護，　　生已蹈蓮花，　舉手獨稱尊，　　灌洗花衣落。",
    "T24n1451_020:0297c27_0": "爾時菩薩降母腹中，天帝釋主令四天子，各持器仗守護其母，勿令人及非人輒為損害。",
    "T24n1451_020:0297c29_0": "菩薩處胎不為胎中血垢所污，譬如眾寶聚在一處不相霑污，菩薩在腹亦復如是。",
    "T24n1451_020:0298a01_1": "又如清淨妙瑠璃寶置五彩上，明目之人分明見別，母觀腹內分明亦爾。",
    "T24n1451_020:0298a03_2": "母雖持胎身無勞倦，自然奉持五種學處，謂盡形壽不殺生、不偷盜、不邪婬、不妄語、不飲酒，於諸丈夫絕婬染意。",
    "T24n1451_020:0298a06_3": "十月滿足往藍毘尼林攀無憂樹枝，暫時佇立便於右脇誕生菩薩。",
    "T24n1451_020:0298a07_4": "爾時大地六種震動，放大光明與入胎無異。",
    "T24n1451_020:0298a08_5": "菩薩生時，帝釋親自手承置蓮花上，不假扶侍足蹈七花行七步已，遍觀四方手指上下作如是語：「此即是我最後生身，天上天下唯我獨尊。」",
    "T24n1451_020:0298a11_6": "梵王捧傘、天帝執拂，於虛空中龍王注水，一溫一冷灌浴菩薩。",
    "T24n1451_020:0298a13_7": "初誕生時於其母前，自然井現香泉上涌隨意受用。",
    "T24n1451_020:0298a14_8": "又於空中諸天下散嗢鉢羅花、鉢頭摩花、拘勿頭花、奔陀利花，并餘種種奇妙香末，天妙音樂自然發響，天妙衣纓從空亂墜。",
    "T24n1451_020:0298a17_9": "更有眾多奇妙靈瑞，如餘處說。",
    "T24n1451_020:0298a18_0": "內攝頌曰：　阿私多覩相，　　那剌陀勸師，　五百瑞現前，　　父王立三字。",
    "T24n1451_020:0298a21_0": "于時南方於大山中有古仙人名阿私多，善知世界成壞時節。",
    "T24n1451_020:0298a22_1": "時有一人名那剌陀，聰明辯慧數來參謁，阿私多仙共論世間成壞之事。",
    "T24n1451_020:0298a24_2": "聞已傷歎，即於仙處而為出家，後於異時共此仙人在石窟中，見光明照異相希奇，即說伽他問其師曰：「何故此光明，　　遍照猶如日，　充滿山林處，　　忽現此希奇？」",
    "T24n1451_020:0298a29_0": "仙人答曰：「若是日光便赫烈，　　今此涼冷現希奇；　必是無上牟尼尊，　　初出母胎彰此瑞。",
    "T24n1451_020:0298b03_0": "　此是菩薩出胎相，　　光明清淨世希有；　譬如金色滿十方，　　騰照三有皆明徹。」",
    "T24n1451_020:0298b05_0": "那剌陀白其師曰：「鄔波馱耶！",
    "T24n1451_020:0298b05_1": "若如是者，今可共行往觀菩薩。」",
    "T24n1451_020:0298b06_2": "師曰：「子今知不？",
    "T24n1451_020:0298b06_3": "菩提薩埵有大威神，無量諸天悉皆雲集，我等雖至頂謁無由，待入城中為立名已，如其重出我望逢迎。」",
    "T24n1451_020:0298b09_4": "菩薩生時，闡鐸迦等五百侍者同時而生，闡稚迦等五百侍女亦同時而誕，上象、厩馬皆生五百，五百伏藏自然開發，隣國諸王皆奉信物。",
    "T24n1451_020:0298b12_5": "大臣見已白淨飯王曰：「大王！",
    "T24n1451_020:0298b12_6": "今日國祚興隆，王子誕生嘉瑞咸應，五百侍男、五百侍女，上象、上馬各生五百，五百伏藏自然開現，諸國朝賓奇珍總集。」",
    "T24n1451_020:0298b15_7": "王聞告已心大欣躍，告大臣曰：「太子生後諸事皆成，宜與立字名一切事成(梵云薩娑頞他悉陀)。」",
    "T24n1451_020:0298b17_8": "此是菩薩最初立字，號一切事成。",
    "T24n1451_020:0298b18_9": "是時菩薩乘四寶輿，無量百千人天翊從入劫比羅城。",
    "T24n1451_020:0298b19_10": "諸釋迦子體懷憍慢立性多言，菩薩入城，皆悉默然，牟尼無語。",
    "T24n1451_020:0298b21_11": "王見是已報諸臣曰：「諸釋迦子體懷傲慢立性多言，太子入城，皆悉默然。",
    "T24n1451_020:0298b22_12": "牟尼無語，應與太子名曰釋迦牟尼。」",
    "T24n1451_020:0298b23_13": "此是菩薩第二立名。",
    "T24n1451_020:0298b24_0": "時此城中有舊住藥叉名釋迦增長，時人敬重立廟祠祀，但是釋種生男女已，令淨澡浴抱至藥叉處而申敬禮。",
    "T24n1451_020:0298b26_1": "時淨飯王以上酥蜜滿太子口，告大臣曰：「可抱太子往禮藥叉。」",
    "T24n1451_020:0298b27_2": "大臣抱至，時彼藥叉遙見太子即自現身，至菩薩所頂禮其足。",
    "T24n1451_020:0298b29_3": "臣歸白王，王聞是已生希有心：「今我太子於天神中更為尊勝，應與立字名天中天。」",
    "T24n1451_020:0298c02_4": "此是菩薩第三立名。",
    "T24n1451_020:0298c03_0": "內攝頌曰：　付母養太子，　　令觀大人相；　阿私多遠至，　　親覩牟尼形。",
    "T24n1451_020:0298c06_0": "爾時父王便以太子付諸養母，隨時澡浴乳哺飲食，常令安隱適悅身心。",
    "T24n1451_020:0298c07_1": "養母便以上妙塗香塗摩身體，具諸瓔珞授與父王。",
    "T24n1451_020:0298c08_2": "王即抱持瞻視歡喜。",
    "T24n1451_020:0298c09_3": "即便總命諸婆羅門、國中所有解占相人知算計者令觀太子，告言：「君等宜可瞻察，我聞古仙作如是說：『具三十二大丈夫相者有其二事：若在家者當為輪王，普王四洲以法化世，七寶成就：所謂輪寶、象寶、馬寶、珠寶、女寶、主藏臣寶、主兵臣寶，千子具足，勇健忠良能伏怨敵，周圓海內無諸患惱，人民豐樂安隱而住。",
    "T24n1451_020:0298c16_4": "若出家者剃除鬚髮，服袈裟衣成等正覺，有大名稱充滿世間。』」",
    "T24n1451_020:0298c18_5": "時諸相師聞王說已，悉共觀察咸白王曰：「誠如大王所說之事，三十二相若成就者，唯有二事謂輪王及佛，乃至有大名稱充滿世間。」",
    "T24n1451_020:0298c21_6": "王復問曰：「其相云何？」",
    "T24n1451_020:0298c21_7": "時彼相師悉皆具答，一一別指三十二相，具有廣文(以共餘經及律論等，事無差別，故不煩譯)。",
    "T24n1451_020:0298c24_0": "爾時阿私多仙人告那剌陀曰：「摩納婆！",
    "T24n1451_020:0298c24_1": "比者菩薩已入城中立三名訖，我等宜往禮拜瞻顏。」",
    "T24n1451_020:0298c26_2": "各乘神通騰空而去，由彼菩薩威神之力，去劫比羅城可一驛許，遂失神通足步而去。",
    "T24n1451_020:0298c28_0": "既入城已到王門所，報門人曰：「汝去白王：『阿私多仙今至門首。』」",
    "T24n1451_020:0298c29_1": "使去白王，王曰：「隨入。",
    "T24n1451_020:0298c29_2": "誰遮大仙？」",
    "T24n1451_020:0299a01_3": "即詣王所。",
    "T24n1451_020:0299a01_4": "王見仙至，遙唱：「善來！",
    "T24n1451_020:0299a01_5": "奉吉祥事。」",
    "T24n1451_020:0299a02_6": "為洗足已，妙師子座安置令坐，王禮足已白言：「大仙！",
    "T24n1451_020:0299a03_7": "何事得來？」",
    "T24n1451_020:0299a03_8": "仙說伽他曰：「國主我今至，　　欲見王太子；　瞻仰牟尼尊，　　導師中第一。」",
    "T24n1451_020:0299a06_0": "王言：「太子睡著。」",
    "T24n1451_020:0299a06_1": "答曰：「雖睡，我欲暫觀。」",
    "T24n1451_020:0299a06_2": "王便抱現。",
    "T24n1451_020:0299a07_3": "覩菩薩眼雙眸不合，仙既見已說伽他曰：「良馬不多睡，　　半夜暫時眠；　所為事未成，　　因何久安寢？」",
    "T24n1451_020:0299a10_0": "仙復問曰：「諸占相人有何記說？」",
    "T24n1451_020:0299a10_1": "王言：「大仙彼相者云：『當作輪王化四天下。』」",
    "T24n1451_020:0299a11_2": "仙以伽他而答王曰：「相者語多謬，　　末劫無輪王；　有此勝福緣，　　斷惑當成佛。",
    "T24n1451_020:0299a15_0": "　若是化四洲，　　輪王相非顯；　分明大師相，　　成佛定無疑。」",
    "T24n1451_020:0299a17_0": "仙人遍觀見成佛相已，復更觀察久近當得無上甘露轉妙法輪？",
    "T24n1451_020:0299a18_1": "遂見二十九年捨王城去，六年苦行當成正覺。",
    "T24n1451_020:0299a19_2": "復觀自身得幾時住？",
    "T24n1451_020:0299a20_0": "得見佛不？",
    "T24n1451_020:0299a20_1": "知不見佛，便生憂惱涕淚盈目。",
    "T24n1451_020:0299a20_2": "王見懷愁說頌問曰：「若男若女來觀者，　　咸悉歡喜遍身心；　仁今親覩相非常，　　何因泣涕盈雙目？",
    "T24n1451_020:0299a24_0": "　假使太子相非善，　　短壽多病不吉祥；　唯願大仙如實言，　　勿令我意增憂悴。」",
    "T24n1451_020:0299a26_0": "仙人答曰：「假使霹靂從空下，　　可畏來臨太子身；　此於無上牟尼尊，　　如毛髮許不能損。",
    "T24n1451_020:0299a29_0": "　假使烈火騰風焰，　　利劍如霜現在前；　毒藥黑蛇一時來，　　至太子處皆銷散。",
    "T24n1451_020:0299b02_0": "　我傷早死不見佛，　　流淚盈目難裁忍；　棄無上法我前亡，　　未有事業能成就。",
    "T24n1451_020:0299b04_0": "　此有大福除眾惱，　　證甘露法為導師；　若能聞教如說行，　　咸歸寂滅無為處。」",
    "T24n1451_020:0299b06_0": "王聞太子證甘露法，默然無語。",
    "T24n1451_020:0299b06_1": "凡諸世人皆為邪心之所擾亂，出言諂誑不能依實。",
    "T24n1451_020:0299b07_2": "時彼仙人而告王曰：「比日大王每作是念：『何時得令阿私多仙，足步入城與我相見，及諸人眾致敬慇懃。』",
    "T24n1451_020:0299b10_3": "我哀愍故徒行至此，今時事了將欲出城，可為掃除淨修郭邑。」",
    "T24n1451_020:0299b11_4": "時淨飯王勅令諸臣嚴治道路，普告城邑皆共修營，巷陌康莊塗拭清淨，灑以栴檀香水、散以占博迦花，幢蓋陵空、香煙滿路，見者愛樂如歡喜園。",
    "T24n1451_020:0299b14_5": "復遣搖鈴遍皆宣告：「諸人當知，或先住城中，或他方新至，所有人眾皆悉存心，明日晨朝看大仙出。」",
    "T24n1451_020:0299b17_6": "眾既聞已各至途中，瞻望仙人步出城闕，咸生希有悵望而歸。",
    "T24n1451_020:0299b18_7": "時阿私多仙還向本山，繫心禪寂以智方便發起神通，報命將終遂便遇患，雖加藥餌瞬息無幾。",
    "T24n1451_020:0299b20_8": "時那剌陀來禮師足，白言：「大師！",
    "T24n1451_020:0299b21_9": "我本出家求甘露味，師所得者幸願共分。」",
    "T24n1451_020:0299b22_10": "師曰：「我亦同汝，本出家時意求甘露，竟無所獲空處生涯。",
    "T24n1451_020:0299b23_11": "彼雪山側劫比羅城，太子興世相師共記：當成正覺號天人師稱一切智。",
    "T24n1451_020:0299b25_12": "汝當於彼而求出家，捨高慢心當自謙下，勤修梵行作不放逸，當於爾時獲甘露味。」",
    "T24n1451_020:0299b27_13": "說伽他曰：「如來出世難遭遇，　　今得逢時甚希有；　汝莫放逸至心求，　　當獲無生甘露味。」",
    "T24n1451_020:0299c01_0": "作是語已便即命終。",
    "T24n1451_020:0299c01_1": "如有頌言：「積聚皆銷散，　　崇高必墮落；　合會皆別離，　　生者咸歸死。」",
    "T24n1451_020:0299c04_0": "爾時阿私多仙命終之後，弟子那剌陀如法焚燒，殯葬事訖割捨憂慼，遂詣婆羅痆斯於諸仙內而共住止。",
    "T24n1451_020:0299c06_1": "其那剌陀先是迦多演那種族，時人因號迦多演那仙人，眾皆敬重。",
    "T24n1451_020:0299c07_2": "時嗢逝尼王所生太子名曰燈光，王付八母而為瞻養，是事無闕，乃至年漸長大技藝博通，文武所須無不綜習。",
    "T24n1451_020:0299c11_0": "釋迦菩薩為童子戲，燈光太子亦為童戲。",
    "T24n1451_020:0299c11_1": "菩薩受太子灌頂時，燈光亦受太子灌頂。",
    "T24n1451_020:0299c12_2": "菩薩出四門觀見老病死患，遂於三夫人處生厭離心，所謂牛護夫人、鹿養夫人、名稱夫人，此為上首六千婇女咸皆捨棄，於其中夜踰城而去。",
    "T24n1451_020:0299c16_3": "往空林所修出家業，依止仙人學殊勝定離欲界欲。",
    "T24n1451_020:0299c17_4": "次從曷羅摩子習無所有定，斷無所有處欲。",
    "T24n1451_020:0299c18_5": "更無導者，便於六年專修苦行，不別證悟將為無益。",
    "T24n1451_020:0299c19_6": "遂即住情而為遊縱，噉好飲食酥油塗身，湯水澡浴往聚落中，於難陀、難陀力二牧牛女所，食十六倍上妙乳糜。",
    "T24n1451_020:0299c22_7": "迦利迦龍王尊重讚歎，於善吉邊取吉祥草，詣菩提樹下自敷草已，端身正念加趺而坐，心念口言：「若不斷盡諸漏，我終不解加趺。」",
    "T24n1451_020:0299c25_8": "是時菩薩以慈心器仗，降伏三十六億千魔眾已證無上智，受梵天請往婆羅痆斯三轉十二行法輪。",
    "T24n1451_020:0299c27_9": "時燈光王亦於此時，受灌頂大王位，以法教化，嗢逝尼國人民熾盛，安隱豐樂廣如餘說。",
    "T24n1451_020:0299c29_10": "由王力故百姓歌謠，歡會相次隨處供養勝上天神，穿五百池五百渠水，令人受用無有闕乏。",
    "T24n1451_020:0300a03_0": "第六門第二子攝頌曰：　燈光得為王，　　有五殊勝物；　因敘奇異事，　　廣說健陀羅。",
    "T24n1451_020:0300a06_0": "時燈光王有五勝物。",
    "T24n1451_020:0300a06_1": "云何為五？",
    "T24n1451_020:0300a06_2": "一者勝雄象名曰葦山；二者勝母象名曰賢善；三者勝駝名曰海足；四者勝馬名曰衣頸；五者勝使者名曰飛烏。",
    "T24n1451_020:0300a09_3": "其象日夜行一百驛，母象日夜行八十驛，駝日夜行七十驛，馬日夜行五十驛，飛烏日夜行二十五驛。",
    "T24n1451_020:0300a11_4": "其王雖有如是勝物快樂安隱，然而四大不調忽有不睡之病，由此疾故於酥起憎、於酒生愛。",
    "T24n1451_020:0300a13_5": "時諸醫人以種種妙藥，與酥和煎上王令服。",
    "T24n1451_020:0300a14_6": "王不肯用，時太子中宮咸知酥藥能治不睡，皆奉藥酥，王更憎睡。",
    "T24n1451_020:0300a16_7": "王乃勅曰：「若有人當在我前說酥名者，當斬其頭。」",
    "T24n1451_020:0300a17_8": "王既無睡，便於初夜與內宮人共為歡戲，於中夜時至象馬厩而為撿閱，於後夜時觀諸庫藏，自持利劍問守更人曰：「誰為警覺？」",
    "T24n1451_020:0300a20_9": "若第一問及二問時，不應答者乍容忍恕，至第三問不相答者，便斬其首。",
    "T24n1451_020:0300a21_10": "由斯嚴酷隱燈光名，共安餘字號曰猛暴。",
    "T24n1451_020:0300a22_11": "燈光王於異時命大夫人及內宮曰：「我親警覺，爾何眠睡？」",
    "T24n1451_020:0300a24_12": "答言：「大王！",
    "T24n1451_020:0300a24_13": "我亦警覺。」",
    "T24n1451_020:0300a24_14": "如是連宵不得眠睡，共白王曰：「若使我等通宵不睡者，是則無由稱可王意，又此不眠廢我等業。」",
    "T24n1451_020:0300a26_15": "王曰：「若非爾業，誰復應為？」",
    "T24n1451_020:0300a27_16": "答言：「太子應作。」",
    "T24n1451_020:0300a27_17": "時王即便行告太子曰：「何不警覺？」",
    "T24n1451_020:0300a28_18": "答曰：「我為警覺。」",
    "T24n1451_020:0300a28_19": "後遂不能，便白王曰：「若常令我為警覺者，便廢王業，此非我事。」",
    "T24n1451_020:0300b01_20": "王曰：「誰復應為？」",
    "T24n1451_020:0300b01_21": "答言：「大臣應作。」",
    "T24n1451_020:0300b02_22": "王即便行告大臣曰：「何不警覺？」",
    "T24n1451_020:0300b02_23": "答曰：「我為警覺。」",
    "T24n1451_020:0300b03_24": "後遂不能，便白王曰：「若常令我為警覺者，誰輔佐王如法化世？",
    "T24n1451_020:0300b04_25": "此非我事。」",
    "T24n1451_020:0300b04_26": "王曰：「誰復應為？」",
    "T24n1451_020:0300b05_27": "答言：「散兵應作。」",
    "T24n1451_020:0300b05_28": "王即便行詣散兵所，告言：「我自警覺，汝等何因不為警覺？」",
    "T24n1451_020:0300b06_29": "後遂不能，便白王曰：「若常令我為警覺者，如何為王共他交戰？",
    "T24n1451_020:0300b08_30": "此非我事。」",
    "T24n1451_020:0300b08_31": "王曰：「誰復應為？」",
    "T24n1451_020:0300b08_32": "答言：「百姓應作。」",
    "T24n1451_020:0300b09_33": "王即便行詣百姓所同前問答。",
    "T24n1451_020:0300b09_34": "時彼國人番次守更而為警覺。",
    "T24n1451_020:0300b10_35": "時賣香童子當其番次，念：「王暴惡或當殺我。」",
    "T24n1451_020:0300b11_36": "遂於夜中掌頰懷憂。",
    "T24n1451_020:0300b12_0": "時彼知識見而問曰：「仁何故憂？」",
    "T24n1451_020:0300b12_1": "彼即以事具答知識。",
    "T24n1451_020:0300b13_2": "彼便報白：「汝家不遠有人名曰健陀羅，何不相求為警覺事？」",
    "T24n1451_020:0300b14_3": "童子報曰：「如我惜命，彼寧肯為？",
    "T24n1451_020:0300b15_4": "設使見求，定不能作。」",
    "T24n1451_020:0300b15_5": "告言：「與其錢物，必當為作。」",
    "T24n1451_020:0300b16_6": "即往相求。",
    "T24n1451_020:0300b16_7": "彼人報曰：「若能與我五百金錢，我當為作。」",
    "T24n1451_020:0300b17_8": "即便許彼。",
    "T24n1451_020:0300b17_9": "健陀羅曰：「且當與半，若我命存，相還未晚。",
    "T24n1451_020:0300b18_10": "如其身死，此即屬君，隨情所用。」",
    "T24n1451_020:0300b19_11": "即便與半。",
    "T24n1451_020:0300b19_12": "彼得錢已多買酒肉及諸餅果，王執杖人並皆命食咸令飽足，報諸人曰：「王令警覺，我當番次。」",
    "T24n1451_020:0300b21_13": "問諸人曰：「大王如何作警覺事。」",
    "T24n1451_020:0300b22_14": "彼皆具報所有因緣。",
    "T24n1451_020:0300b23_0": "健陀羅曰：「幸願君等為我思量。」",
    "T24n1451_020:0300b23_1": "答曰：「我等蒙君所賜美饍，在腹未消云何不為？」",
    "T24n1451_020:0300b24_2": "問曰：「我等為君欲作何事？」",
    "T24n1451_020:0300b25_3": "答曰：「若王來問：『誰警覺？』",
    "T24n1451_020:0300b25_4": "時，喚我令覺。」",
    "T24n1451_020:0300b26_5": "答言：「如是。」",
    "T24n1451_020:0300b26_6": "時健陀羅即於中夜，以毛毯縈膝坐而暫睡。",
    "T24n1451_020:0300b27_7": "王於初夜與宮人戲笑，於中夜時觀諸象馬，便於後夜問守更人，諸人告曰：「健陀羅！",
    "T24n1451_020:0300b29_8": "汝覺勿睡，大王欲來。」",
    "T24n1451_020:0300b29_9": "彼遂警覺，王便告曰：「警覺者誰？」",
    "T24n1451_020:0300c01_10": "健陀羅聞作如是念：「我若初言，即為答者，後時不然，定當斬我頭落于地。」",
    "T24n1451_020:0300c03_11": "即不言應。",
    "T24n1451_020:0300c03_12": "王更喚之：「誰為警覺？」",
    "T24n1451_020:0300c03_13": "彼還默然。",
    "T24n1451_020:0300c04_14": "第三復命：「警覺者誰？」",
    "T24n1451_020:0300c04_15": "答言：「大天！",
    "T24n1451_020:0300c04_16": "我是健陀羅。」",
    "T24n1451_020:0300c05_17": "王曰：「健陀羅！",
    "T24n1451_020:0300c05_18": "汝思何事？」",
    "T24n1451_020:0300c05_19": "彼有智慧於世間事善能談說，答言：「大王！",
    "T24n1451_020:0300c06_20": "我思世事。」",
    "T24n1451_020:0300c07_0": "內攝頌曰：　鵂鶹鶴飲乳，　　芒草尾身齊，　斑駁與毛同，　　沙盆水不溢，　鹽麨水差別，　　衣瓦變成塵，　是謂健陀羅，　　世間思十事。",
    "T24n1451_020:0300c12_0": "王曰：「汝於世事何所思量？」",
    "T24n1451_020:0300c12_1": "健陀羅曰：「世有奇事，且如鵂鶹鳥有毛無毛，以秤秤之輕重相似。」",
    "T24n1451_020:0300c14_2": "王曰：「此事實不？」",
    "T24n1451_020:0300c14_3": "答言：「王當目驗。」",
    "T24n1451_020:0300c14_4": "王曰：「若然者善，我自親觀。」",
    "T24n1451_020:0300c15_5": "健陀羅至曉得鵂鶹鳥，對王秤看，後去其毛秤便相似，王曰：「此有何緣？」",
    "T24n1451_020:0300c17_0": "答曰：「由風扇羽。」",
    "T24n1451_020:0300c17_1": "王曰：「汝有妙智。」",
    "T24n1451_020:0300c17_2": "答曰：「由王故然。」",
    "T24n1451_020:0300c18_3": "王遂默然。",
    "T24n1451_020:0300c18_4": "時健陀羅愁過一宵，以手摩頭而還舊宅。",
    "T24n1451_020:0300c19_5": "時賣香童子，持餘半物還健陀羅，是時國中但當番次，皆以五百金錢雇健陀羅求其警覺，為知更次。",
    "T24n1451_020:0300c21_6": "王於後夜問言：「誰覺？」",
    "T24n1451_020:0300c22_7": "答曰：「我健陀羅。」",
    "T24n1451_020:0300c22_8": "王曰：「汝何所思？」",
    "T24n1451_020:0300c22_9": "答言：「大王！",
    "T24n1451_020:0300c23_0": "我思世事。」",
    "T24n1451_020:0300c23_1": "王曰：「云何世事？」",
    "T24n1451_020:0300c23_2": "答曰：「長項白鶴以水和乳令飲，但飲其乳，唯有水存。」",
    "T24n1451_020:0300c24_3": "王曰：「此事實不？」",
    "T24n1451_020:0300c25_4": "答言：「王當目驗。」",
    "T24n1451_020:0300c25_5": "王曰：「若然者善。」",
    "T24n1451_020:0300c25_6": "至曉便將鶴鳥對王令飲，果如所言，王曰：「此有何緣？」",
    "T24n1451_020:0300c27_7": "答曰：「鳥口性醋，若飲乳時遂便成酪，致令水在。」",
    "T24n1451_020:0300c28_8": "王言：「汝有妙智。」",
    "T24n1451_020:0300c28_9": "答曰：「由王故然。」",
    "T24n1451_020:0300c28_10": "王遂默然。",
    "T24n1451_020:0300c29_11": "復於他夜王問：「誰為警覺？」",
    "T24n1451_020:0300c29_12": "如前答言：「我為警覺。」",
    "T24n1451_020:0301a01_13": "王曰：「汝何所思？」",
    "T24n1451_020:0301a01_14": "答言：「大王！",
    "T24n1451_020:0301a01_15": "我思世事。」",
    "T24n1451_020:0301a01_16": "王曰：「云何世事？」",
    "T24n1451_020:0301a02_17": "答曰：「世有芒草以物椎打，與不椎者若以秤秤輕重相似，餘草不然。」",
    "T24n1451_020:0301a03_18": "王曰：「此事實不？」",
    "T24n1451_020:0301a04_19": "答言：「王當目驗。」",
    "T24n1451_020:0301a04_20": "王曰：「若然者善。」",
    "T24n1451_020:0301a04_21": "至曉便將芒草對王椎打，便以秤秤果如所說。",
    "T24n1451_020:0301a06_0": "王曰：「此有何緣？」",
    "T24n1451_020:0301a06_1": "答曰：「椎打之時便有風入。」",
    "T24n1451_020:0301a06_2": "乃至王遂默然。",
    "T24n1451_020:0301a07_3": "復於他夜王復問言：「何人警覺？」",
    "T24n1451_020:0301a08_0": "答曰：「我健陀羅。」",
    "T24n1451_020:0301a08_1": "王曰：「汝何所思？」",
    "T24n1451_020:0301a08_2": "答曰：「我思世事。」",
    "T24n1451_020:0301a09_3": "王曰：「云何世事？」",
    "T24n1451_020:0301a09_4": "答曰：「有告靈鼠尾與身等。」",
    "T24n1451_020:0301a10_5": "王曰：「此事實不？」",
    "T24n1451_020:0301a10_6": "答言：「王當目驗。」",
    "T24n1451_020:0301a10_7": "王曰：「若然者善。」",
    "T24n1451_020:0301a11_8": "至曉便將鼠來對王比度，誠如所言，王曰：「此有何緣？」",
    "T24n1451_020:0301a12_9": "答曰：「我於春時見緣樹下尾與身齊。」",
    "T24n1451_020:0301a13_10": "乃至王遂默然。",
    "T24n1451_020:0301a13_11": "復於他夜王復問言。",
    "T24n1451_020:0301a14_0": "答曰：「我為警覺。」",
    "T24n1451_020:0301a14_1": "王曰：「汝何所思？」",
    "T24n1451_020:0301a14_2": "答曰：「我思世事。」",
    "T24n1451_020:0301a15_3": "王曰：「云何世事？」",
    "T24n1451_020:0301a15_4": "答曰：「大王！",
    "T24n1451_020:0301a15_5": "我思雉鳥，於其身上隨有斑駁，還有爾許莖毛仍除其尾。」",
    "T24n1451_020:0301a17_0": "王曰：「此事實不？」",
    "T24n1451_020:0301a17_1": "答言：「王當目驗。」",
    "T24n1451_020:0301a17_2": "王曰：「若然者善。」",
    "T24n1451_020:0301a18_3": "至曉即得一雉，對王果如所說。",
    "T24n1451_020:0301a18_4": "王曰：「汝何得知？」",
    "T24n1451_020:0301a19_5": "答曰：「我先數知。」",
    "T24n1451_020:0301a19_6": "王曰：「汝有妙智。」",
    "T24n1451_020:0301a19_7": "答言：「由王故然。」",
    "T24n1451_020:0301a20_8": "王遂默然。",
    "T24n1451_020:0301a20_9": "又復問言：「何人警覺？」",
    "T24n1451_020:0301a21_0": "答曰：「我健陀羅。」",
    "T24n1451_020:0301a21_1": "王曰：「汝思何事？」",
    "T24n1451_020:0301a21_2": "答言：「大王！",
    "T24n1451_020:0301a21_3": "如沙滿盆，還將盆水添滿不溢，沙水同處兩不相礙。」",
    "T24n1451_020:0301a23_4": "王曰：「此事實不？」",
    "T24n1451_020:0301a23_5": "答言：「王當目驗。」",
    "T24n1451_020:0301a23_6": "至曉即以盆盛沙，瀉水令滿其水不溢，王遂默然。",
    "T24n1451_020:0301a25_7": "又王問：「是誰警覺？」",
    "T24n1451_020:0301a25_8": "答言：「是我警覺。」",
    "T24n1451_020:0301a25_9": "王復問言：「汝思何事？」",
    "T24n1451_020:0301a26_10": "「我思世事。」",
    "T24n1451_020:0301a26_11": "「云何世事？」",
    "T24n1451_020:0301a26_12": "「我思以鹽一升和一升水其水不增。」",
    "T24n1451_020:0301a27_13": "王曰：「此事實不？」",
    "T24n1451_020:0301a28_14": "答言：「王當目驗。」",
    "T24n1451_020:0301a28_15": "至曉即以水和鹽，王親自試，王問：「何故？」",
    "T24n1451_020:0301a29_16": "答言：「鹽從水出，得水依舊。」",
    "T24n1451_020:0301a29_17": "王遂默然。",
    "T24n1451_020:0301b01_18": "王復問言：「何人警覺？」",
    "T24n1451_020:0301b01_19": "依前而答。",
    "T24n1451_020:0301b01_20": "王曰：「汝思何事？」",
    "T24n1451_020:0301b02_21": "答言：「我思世事。」",
    "T24n1451_020:0301b02_22": "王曰：「云何世事？」",
    "T24n1451_020:0301b03_23": "答言：「我思以水一升和一升麨，揣不相著。」",
    "T24n1451_020:0301b04_0": "王曰：「此事實不？」",
    "T24n1451_020:0301b04_1": "答言：「王當目驗。」",
    "T24n1451_020:0301b04_2": "至曉取水及麨對王和試。",
    "T24n1451_020:0301b05_3": "王問：「何故？」",
    "T24n1451_020:0301b05_4": "答曰：「我本國人並多食麨，常見如此。」",
    "T24n1451_020:0301b06_5": "王云：「汝能記事。」",
    "T24n1451_020:0301b06_6": "答言：「是大王力。」",
    "T24n1451_020:0301b07_7": "王遂默然。",
    "T24n1451_020:0301b07_8": "王復問言：「何人警覺？」",
    "T24n1451_020:0301b07_9": "同前問答，乃至「云何世事？」",
    "T24n1451_020:0301b08_10": "答曰：「我見世人常於日夜機柕織功，所出絹布綺繡之屬不知何去？」",
    "T24n1451_020:0301b09_11": "王曰：「我亦不知，此物何去？」",
    "T24n1451_020:0301b10_12": "健陀羅曰：「此等諸物終歸為土。」",
    "T24n1451_020:0301b11_13": "王曰：「誠如汝說終歸為土。」",
    "T24n1451_020:0301b11_14": "王復問言：「何人警覺？」",
    "T24n1451_020:0301b12_15": "同前問答。",
    "T24n1451_020:0301b12_16": "乃至「云何世事？」",
    "T24n1451_020:0301b12_17": "答曰：「我見世間諸陶師等，日夜不住多作瓦器，不知此物向何處去？」",
    "T24n1451_020:0301b14_18": "時王答言：「我亦不知向何處去！」",
    "T24n1451_020:0301b15_19": "健陀羅曰：「此等諸物化為泥土。」",
    "T24n1451_020:0301b15_20": "王言：「如汝所說爛為泥土。」",
    "T24n1451_020:0301b17_0": "內攝頌曰：　猛光親問母，　　知從蠍所生；　與彼五百金，　　驅之令出國。",
    "T24n1451_020:0301b20_0": "爾時大王既見健陀羅，多有情智應答巧便，即更問曰：「汝多智慧，能了世間種種事業，我不能睡此有何因？」",
    "T24n1451_020:0301b22_1": "健陀羅曰：「唯願大王！",
    "T24n1451_020:0301b22_2": "寬其罪、賜無畏，敢為王說。」",
    "T24n1451_020:0301b23_3": "王曰：「賜汝無畏，隨意說之。」",
    "T24n1451_020:0301b24_4": "時健陀羅即白王曰：「王從蠍生。」",
    "T24n1451_020:0301b24_5": "王曰：「汝今罵我。」",
    "T24n1451_020:0301b25_6": "健陀羅曰：「王令實說豈敢相罵，如其不信待至明旦王自驗知。」",
    "T24n1451_020:0301b26_7": "王報言：「好。」",
    "T24n1451_020:0301b26_8": "至天明已，時健陀羅掘地作坑，滿填牛糞上安敷具，令王臥息，即便得睡。",
    "T24n1451_020:0301b28_9": "王自證知，尚疑虛實，遂入宮中問其母曰：「我今有事要須問知，當可實說我從何生？」",
    "T24n1451_020:0301c01_10": "母曰：「大王！",
    "T24n1451_020:0301c01_11": "今可與我無畏，我當為說。」",
    "T24n1451_020:0301c02_12": "王言：「與母無畏。」",
    "T24n1451_020:0301c02_13": "即便報曰：「汝昔父王多諸婇女，因行他國綿歷歲時，我起欲心忽見一蠍，作如是念：『此是丈夫，我共行欲可不樂乎！』",
    "T24n1451_020:0301c05_14": "於時彼蠍變成男子，與我交通，便覺有娠，因茲生汝。」",
    "T24n1451_020:0301c06_15": "王既聞已作如是念：「彼健陀羅有大明慧，能知我本從蠍所生。",
    "T24n1451_020:0301c07_16": "我施無畏不可刑戮，今者應可重與賞賜，令其出國勿使眾人知如是事。」",
    "T24n1451_020:0301c09_17": "遂即賜與健陀羅五百金錢令其出國。",
    "T24n1451_020:0301c11_0": "根本說一切有部毘奈耶雜事卷第二十"
}