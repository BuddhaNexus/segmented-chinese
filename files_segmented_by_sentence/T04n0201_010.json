{
    "T04n0201_010:0309c02_0": "大莊嚴論經卷第十",
    "T04n0201_010:0309c04_0": "馬鳴菩薩造後秦三藏鳩摩羅什譯",
    "T04n0201_010:0309c05_0": "（五五）復次，若人讚佛得大果報，為諸眾人之所恭敬，是故應當勤心讚敬。",
    "T04n0201_010:0309c06_1": "我昔曾聞，迦葉佛時有一法師為眾說法，於大眾中讚迦葉佛，以是緣故命終生天，於人天中常受快樂。",
    "T04n0201_010:0309c09_2": "於釋迦文佛般涅槃後百年，阿輸伽王時，為大法師得羅漢果，三明六通具八解脫，常有妙香，從其口出。",
    "T04n0201_010:0309c11_3": "時彼法師去阿輸伽王不遠，為眾說法，口中香氣達於王所。",
    "T04n0201_010:0309c13_4": "王聞香氣心生疑惑，作是思惟：「彼比丘者為和妙香含於口耶？",
    "T04n0201_010:0309c14_5": "香氣乃爾。」",
    "T04n0201_010:0309c14_6": "作是念已，語比丘言：「開口。」",
    "T04n0201_010:0309c15_7": "時比丘開口都無所有。",
    "T04n0201_010:0309c16_8": "復語漱口。",
    "T04n0201_010:0309c16_9": "既漱口已猶有香氣。",
    "T04n0201_010:0309c16_10": "比丘白王：「何故語我張口漱口？」",
    "T04n0201_010:0309c17_11": "時王答言：「我聞香氣心生疑故，使汝張口及以漱口，香氣踰盛，惟有此香，口無所有。」",
    "T04n0201_010:0309c19_12": "王語比丘：「願為我說。」",
    "T04n0201_010:0309c20_13": "比丘微笑，即說偈言：「大地自在者，　　今當為汝說，　此非沈水香，　　復非花葉莖，　栴檀等諸香，　　和合能出是。",
    "T04n0201_010:0309c24_0": "　我生希有心，　　而作如是言，　由昔讚迦葉，　　便獲如是香。",
    "T04n0201_010:0309c26_0": "　彼佛時已合，　　與新香無異，　晝夜恒有香，　　未曾有斷絕。」",
    "T04n0201_010:0309c28_0": "王言：「大德久近得此香。」",
    "T04n0201_010:0309c28_1": "比丘答曰：「久已得之，王今善聽。",
    "T04n0201_010:0309c29_2": "往昔過去有佛名曰迦葉，我於彼時精勤修集而得此香。」",
    "T04n0201_010:0310a01_3": "時王聞已生希有心，而問比丘：「我猶不悟，唯願解說。」",
    "T04n0201_010:0310a02_4": "時彼比丘而白王言：「大王！",
    "T04n0201_010:0310a03_5": "至心善聽！",
    "T04n0201_010:0310a03_6": "我於迦葉佛時作說法比丘，在大眾前，生歡喜心讚歎彼佛。」",
    "T04n0201_010:0310a05_7": "即說偈言：「金色身晃曜，　　歡喜生讚歎，　因此福德力，　　在在受生處，　身身隨此業，　　常有如此香，　勝於優鉢羅，　　及以瞻蔔香。",
    "T04n0201_010:0310a10_0": "　香氣既充塞，　　聞者皆欣悅，　如飲甘露味，　　服之無厭足。」",
    "T04n0201_010:0310a12_0": "爾時大王聞斯語已，身毛皆竪，而作是言：「嗚呼！",
    "T04n0201_010:0310a13_1": "讚佛功德乃獲是報。」",
    "T04n0201_010:0310a13_2": "比丘答言：「大王！",
    "T04n0201_010:0310a14_0": "勿謂是果，受報如此。」",
    "T04n0201_010:0310a14_1": "復說偈言：「名稱與福德，　　色力及安樂，　已有此功德，　　人無輕賤者。",
    "T04n0201_010:0310a17_0": "　威光可愛樂，　　意志深弘廣，　能離諸過惡，　　皆由讚佛故。",
    "T04n0201_010:0310a19_0": "　如斯之福報，　　賢智乃能說，　受身既以盡，　　獲於甘露迹。」",
    "T04n0201_010:0310a21_0": "爾時大王復問比丘：「讚佛功德其事云何？」",
    "T04n0201_010:0310a22_0": "爾時比丘說偈答言：「我於大眾中，　　讚佛實功德，　由是因緣故，　　名稱滿十方。",
    "T04n0201_010:0310a25_0": "　說佛諸善業，　　大眾聞歡喜，　形貌皆熙怡，　　由前讚佛故。",
    "T04n0201_010:0310a27_0": "　顏色有威光，　　說法得盡苦，　彼如來所說，　　與諸修善者。",
    "T04n0201_010:0310a29_0": "　作樂因緣故，　　得樂之果報，　云何名之佛？",
    "T04n0201_010:0310b01_1": "　　說言有十力。",
    "T04n0201_010:0310b02_0": "　諸有得此法，　　不為人所輕，　況諸說法者，　　昇於法座上，　讚立佛功德，　　降伏諸外道。",
    "T04n0201_010:0310b05_0": "　以讚佛德故，　　獲於上妙身，　便為諸人說，　　可樂之正道。",
    "T04n0201_010:0310b07_0": "　以是因緣故，　　猶如秋滿月，　為眾之所愛。",
    "T04n0201_010:0310b08_1": "　　讚歎佛實德，　窮劫猶難盡，　　假使舌消澌，　終不中休廢。",
    "T04n0201_010:0310b10_2": "　　常作如是心，　世世受生處，　　言說悉辯了。",
    "T04n0201_010:0310b12_0": "　說佛自然智，　　增長眾智慧，　以是因緣故，　　所生得勝智。",
    "T04n0201_010:0310b14_0": "　說一切世間，　　皆是業緣作，　聞已獲諸善，　　由離諸惡故。",
    "T04n0201_010:0310b16_0": "　生處離諸過，　　貪瞋我見等，　如油注熱鐵，　　皆悉消涸盡。",
    "T04n0201_010:0310b18_0": "　如此等諸事，　　何處不適意？",
    "T04n0201_010:0310b19_0": "　我以因緣箭，　　壞汝諸網弓，　復已言辯父，　　思惟善說母。」",
    "T04n0201_010:0310b21_0": "爾時大王聞斯偈已，即起合掌，而作是言：「所說極妙，善入我心。」",
    "T04n0201_010:0310b22_1": "王說偈言：「聞說我意解，　　歎佛功德果，　略而言說之，　　常應讚歎佛。」",
    "T04n0201_010:0310b25_0": "以何因緣而說此事？",
    "T04n0201_010:0310b25_1": "為說法者得大果報，諸有說法應生喜心。",
    "T04n0201_010:0310b27_0": "（五六）復次，有大功德猶修無倦，況無福者而當懈慢？",
    "T04n0201_010:0310b28_1": "我昔曾聞，尊者摩訶迦葉，入諸禪定解脫三昧，欲使修福眾生下善種子獲福無量，於其晨朝著佛所與僧伽梨衣，而往乞食。",
    "T04n0201_010:0310c02_2": "時有覩者，即說偈言：「讚歎彼勝者，　　著於如來衣，　人天八部前，　　佛分座令坐。」",
    "T04n0201_010:0310c05_0": "時佛亦復讚歎迦葉，即說偈言：「汝今修行善，　　如月漸增長，　如空中動手，　　無有障礙者，　身如清淨水，　　無有諸塵翳，　佛常於眾前，　　讚歎其功德。",
    "T04n0201_010:0310c10_0": "　乃至未來世，　　彌勒成佛時，　亦復讚歎彼，　　而告大眾言：『此是牟尼尊，　　苦行之弟子，　具十二頭陀，　　少欲知足中，　最名為第一，　　此名為迦葉。』",
    "T04n0201_010:0310c15_0": "　人天八部前，　　讚歎其功德。」",
    "T04n0201_010:0310c16_0": "爾時帝釋見彼迦葉行步容裕，遙於宮殿合掌恭敬，其婦舍之，而問之言：「汝今見誰恭敬如是？」",
    "T04n0201_010:0310c18_1": "爾時帝釋即說偈答：「處於欲火中，　　繫念常在前，　雖與金色婦，　　同室無著心。",
    "T04n0201_010:0310c21_0": "　身依於禪定，　　心意亦快樂，　入城聚落中，　　而欲行乞食。",
    "T04n0201_010:0310c23_0": "　以智慧耕地，　　壞破過惡草，　是名善福田，　　所種果不虛。」",
    "T04n0201_010:0310c25_0": "爾時舍之以敬重心仰視帝釋，而白之言：「汝最尊貴居放逸處，猶有善心修於福德。」",
    "T04n0201_010:0310c27_0": "帝釋以偈答言：「以施因緣故，　　我最得自在，　天人阿修羅，　　愛重尊敬我，　晝夜憶念施，　　故我得如是，　如得多伏藏，　　眾寶盈滿出。」",
    "T04n0201_010:0311a03_0": "尊者迦葉到貧里巷樂受貧施。",
    "T04n0201_010:0311a03_1": "爾時帝釋化作織師貧窮老人，舍之亦化為老母著弊壞衣，夫婦相隨坐息道邊。",
    "T04n0201_010:0311a05_2": "爾時尊者見彼夫婦弊衣下賤，即作是念：「世之窮下不過是等。」",
    "T04n0201_010:0311a07_3": "即至其所欲往安慰。",
    "T04n0201_010:0311a07_4": "織師疾起取尊者鉢，以天須陀食滿鉢奉之。",
    "T04n0201_010:0311a08_5": "爾時尊者得是食已，內心生疑，即說偈言：「彼人極貧賤，　　飲食乃殊妙，　此事可驚疑，　　極是顛倒相。」",
    "T04n0201_010:0311a12_0": "說是偈已，而作是念：「今當問誰？",
    "T04n0201_010:0311a12_1": "須自觀察。」",
    "T04n0201_010:0311a13_2": "即說偈言：「我是善種子，　　斷除他人惑，　天人有所為，　　猶當為解釋，　況我今有疑？",
    "T04n0201_010:0311a16_3": "　　云何當問他？」",
    "T04n0201_010:0311a17_0": "說是偈已，即以慧眼見是帝釋，而作是言：「嗚呼樂修福者，方便求尊勝。」",
    "T04n0201_010:0311a18_1": "即說偈言：「能捨尊勝相，　　現形貧賤人，　羸悴極老劣，　　衣此弊壞衣，　捨毘闍延堂，　　化住息道邊。」",
    "T04n0201_010:0311a22_0": "說此偈已，尊者微笑，復說偈言：「我欲使無福，　　得成勝福業，　汝福已成就，　　何故作觸嬈？",
    "T04n0201_010:0311a25_0": "　以食施於我，　　具勝五妙欲，　世尊久為汝，　　斷除三惡道，　汝不知止足，　　方復求福業。」",
    "T04n0201_010:0311a28_0": "爾時帝釋還復釋身，在眾人前禮尊者足，而作是言：「尊者迦葉為何所作？」",
    "T04n0201_010:0311a29_1": "即說偈言：「我見施獲報，　　獲得諸勝利，　資業已廣大，　　倍生於信心。",
    "T04n0201_010:0311b03_0": "　大德為何故，　　而乃遮止我？」",
    "T04n0201_010:0311b04_0": "爾時帝釋，重說偈言：「人聞說施者，　　猶尚能布施，　況我見施報，　　明了自證知？",
    "T04n0201_010:0311b07_0": "　父母及親友，　　拔濟欲利益，　無能及布施，　　離於生死苦。",
    "T04n0201_010:0311b09_0": "　施報如形影，　　處處與安樂，　生死嶮難中，　　唯施相隨逐。",
    "T04n0201_010:0311b11_0": "　於雨風寒雪，　　唯施能安樂，　如行嶮惡路，　　資嚴悉具足。",
    "T04n0201_010:0311b13_0": "　施能為疲乏，　　安隱之善乘，　嶮惡賊難處，　　施即是善伴。",
    "T04n0201_010:0311b15_0": "　施除諸畏恐，　　眾救中最厚，　處於怨賊中，　　施即是利劍。",
    "T04n0201_010:0311b17_0": "　施為最妙藥，　　能除於重病，　行於不平處，　　用施以為杖。」",
    "T04n0201_010:0311b19_0": "爾時帝釋說是偈已，供養尊者還昇天宮。",
    "T04n0201_010:0311b20_0": "以何因緣而說是事？",
    "T04n0201_010:0311b20_1": "智慧之人明順施福，欲使人勤修福業，帝釋勝人猶尚修福，何況世人而不修施？",
    "T04n0201_010:0311b22_2": "聲聞之人帝釋供養，況復世尊？",
    "T04n0201_010:0311b24_0": "（五七）復次，雖少種善必當求佛，少善求佛猶如甘露，是以應當盡心求佛。",
    "T04n0201_010:0311b25_1": "我昔曾聞，有一人因緣力故發心出家，欲求解脫即詣僧坊，值佛教化不在僧坊。",
    "T04n0201_010:0311b27_2": "彼人念言：「世尊雖無，我當往詣法之大將舍利弗所。」",
    "T04n0201_010:0311b28_3": "時舍利弗觀彼因緣，過去世時少有厭惡修善根不？",
    "T04n0201_010:0311c01_4": "既觀察已，乃不見有少許善根，一身既無，乃至百千身中都無善根。",
    "T04n0201_010:0311c02_5": "復觀一劫又無善根，乃至百千劫亦無善根。",
    "T04n0201_010:0311c03_6": "尊者舍利弗語彼人言：「我不度汝。」",
    "T04n0201_010:0311c04_7": "彼人復至餘比丘所，比丘問言：「汝為向誰求索出家？」",
    "T04n0201_010:0311c05_8": "彼人答言：「我詣尊者舍利弗所，不肯度我。」",
    "T04n0201_010:0311c06_9": "諸比丘言：「舍利弗不肯度汝，必有過患，我等云何而當度汝？」",
    "T04n0201_010:0311c08_10": "如是展轉詣諸比丘都不肯度，猶如病者大醫不治，其餘小醫無能治者。",
    "T04n0201_010:0311c10_0": "既不稱願，於坊門前泣淚而言：「我何薄福無度我者，四種姓中皆得出家，我造何惡獨不見度？",
    "T04n0201_010:0311c12_1": "若不見度我必當死。」",
    "T04n0201_010:0311c12_2": "即說偈言：「猶如清淨水，　　一切悉得飲，　乃至旃陀羅，　　各皆得出家。",
    "T04n0201_010:0311c16_0": "　如此佛法中，　　而不容受我，　我是不調順，　　當用是活為？」",
    "T04n0201_010:0311c18_0": "作是偈已，爾時世尊以慈悲心欲教化之，如母愛子，如行金山光映蔽日，到僧坊門，即說偈言：「一切種智身，　　大悲以為體，　佛於三界中，　　覓諸受化子，　猶如牛求犢，　　愛念無休息。」",
    "T04n0201_010:0311c24_0": "爾時世尊清淨無垢，如花開敷，手光熾盛，掌有相輪網縵覆指，以是妙手摩彼人頭，而告之言：「汝何故哭？」",
    "T04n0201_010:0311c26_1": "彼人悲哀白世尊言：「我求出家，諸比丘等盡皆不聽，由是涕泣。」",
    "T04n0201_010:0311c28_0": "世尊問言：「諸比丘不聽？",
    "T04n0201_010:0311c28_1": "誰遮於汝不聽出家？」",
    "T04n0201_010:0311c29_2": "即說偈言：「誰有一切智，　　而欲測豫者？",
    "T04n0201_010:0312a02_0": "　業力極微細，　　誰能知深淺？」",
    "T04n0201_010:0312a03_0": "時彼人者聞斯偈已，白世尊言：「佛法大將舍利弗比丘智慧第一者，不聽我出家。」",
    "T04n0201_010:0312a04_1": "爾時世尊以深遠雷音慰彼人言：「非舍利弗智力所及。",
    "T04n0201_010:0312a06_2": "我於無量劫作難行苦行修習智慧，我今為汝。」",
    "T04n0201_010:0312a07_3": "即說偈言：「子舍利弗者，　　彼非一切智，　亦非解體性，　　不盡知中下。",
    "T04n0201_010:0312a10_0": "　彼識有限齊，　　不能深解了，　無有智能知，　　微細之業報。」",
    "T04n0201_010:0312a12_0": "爾時世尊告彼人言：「我今聽汝，於佛法中使汝出家。",
    "T04n0201_010:0312a13_1": "我於法肆上求買如汝信樂之人，如法化度不令失時。」",
    "T04n0201_010:0312a14_2": "佛以柔軟妙相輪手，牽彼人臂入僧坊中，佛於僧前告舍利弗：「以何緣故不聽此子令出家耶？」",
    "T04n0201_010:0312a16_3": "舍利弗白佛言：「世尊！",
    "T04n0201_010:0312a17_4": "我不見彼有微善根。」",
    "T04n0201_010:0312a17_5": "佛即告舍利弗：「勿作是語。」",
    "T04n0201_010:0312a18_6": "說是偈言：「我觀此善根，　　極為甚微細，　猶如山石沙，　　融消則出金。",
    "T04n0201_010:0312a21_0": "　禪定與智慧，　　猶如雙鞴囊，　我以功力吹，　　必出真妙金。",
    "T04n0201_010:0312a23_0": "　此人亦復爾，　　微善如彼金。」",
    "T04n0201_010:0312a24_0": "爾時尊者舍利弗，整欝多羅僧，偏袒右肩，[跍*月]跪叉手，向佛世尊，而說偈言：「諸論中最勝，　　唯願為我說，　智慧之大明，　　除滅諸黑闇。",
    "T04n0201_010:0312a28_0": "　彼人於久近，　　而種此善根？",
    "T04n0201_010:0312a29_0": "　為得何福田，　　種子極速疾？」",
    "T04n0201_010:0312b01_0": "佛告舍利弗：「汝今諦聽！",
    "T04n0201_010:0312b01_1": "當為汝說。",
    "T04n0201_010:0312b01_2": "彼因極微，非辟支佛所見境界。",
    "T04n0201_010:0312b02_3": "乃往過去有一貧人，入阿練若山採取薪柴，為虎所逼，以怖畏故稱南無佛，以是種子得解脫因。」",
    "T04n0201_010:0312b04_4": "即說偈言：「唯見此稱佛，　　以是為微細，　因是盡苦際，　　如是為善哉。",
    "T04n0201_010:0312b08_0": "　至心歸命佛，　　必得至解脫，　得是相似果，　　更無有及者。」",
    "T04n0201_010:0312b10_0": "爾時婆伽婆即度彼人令得出家，佛自教化，比丘心悟得羅漢果。",
    "T04n0201_010:0312b11_1": "以是因緣故，於世尊所種少善根獲報無量，況復造立形像塔廟？",
    "T04n0201_010:0312b14_0": "（五八）復次，善根既熟得解脫果，由是之故宜應修善。",
    "T04n0201_010:0312b15_1": "我昔曾聞，世尊學道為菩薩時苦行六年，日食一麻一米，無所成辦又無利益。",
    "T04n0201_010:0312b17_2": "時彼菩薩以無所得，便食百味乳糜。",
    "T04n0201_010:0312b17_3": "時五人等問菩薩言：「先修苦行尚無所得，況食乳糜而得道耶？」",
    "T04n0201_010:0312b19_4": "作是語已即便捨去向波羅捺。",
    "T04n0201_010:0312b20_5": "爾時世尊既成佛已，作是思惟：「何等眾生應先得度？」",
    "T04n0201_010:0312b21_6": "復作是念：「唯彼五人有得道緣，於我有恩。」",
    "T04n0201_010:0312b22_7": "作是念已詣波羅捺至五人所，即說偈言：「妙好之威光，　　舉體具莊嚴，　獨行眾好備，　　胷廣相炳然，　晃曜威德滿。",
    "T04n0201_010:0312b26_8": "　　目勝牛王眼，　容儀極端整，　　行如大象王，　趍詳獨一步。",
    "T04n0201_010:0312b28_9": "　　所作已成辦，　智行已滿足，　　深智為天冠，　解脫帛繫首。",
    "T04n0201_010:0312c01_10": "　　二足人中尊，　法輪王最上，　　諸天作伎樂，　前後而導從。",
    "T04n0201_010:0312c03_11": "　　雖復諸勝王，　四兵以圍遶，　　嚴駕不如佛，　獨遊於世界。",
    "T04n0201_010:0312c05_12": "　　譬如轉輪王，　象馬車兵眾，　　天冠極微妙，　帛蓋覆其上。",
    "T04n0201_010:0312c07_13": "　　如大轉輪王，　福利眾悉備，　　未若佛莊嚴，　殊勝過於彼。",
    "T04n0201_010:0312c09_14": "　　第一無等相，　威德踰眾聖，　　眾生覩容儀，　超絕過日光，　　人獸諸飛鳥，　瞻仰佛身相，　　行走皆止住。」",
    "T04n0201_010:0312c13_0": "時彼五人見佛光相威德具足，智德成辦不同於先，五人不識。",
    "T04n0201_010:0312c14_1": "時彼一人即向四人，而說偈言：「誰出妙光明，　　照曜林山谷？",
    "T04n0201_010:0312c17_0": "　猶如眾多日，　　從地而踊出。",
    "T04n0201_010:0312c18_0": "　光網明普滿，　　照徹靡不周，　猶如真金樓，　　袈裟覆其上，　又似融真金，　　流散布於地。",
    "T04n0201_010:0312c21_0": "　陸行諸畜獸，　　及以牛王等，　麞鹿及雉兔，　　見佛皆停住，　食草者吐出，　　諦視不暫捨，　孔雀舒羽翼，　　猶如青蓮鬘，　出離放逸時，　　亦皆同喜舞，　歡娛出妙音。",
    "T04n0201_010:0312c26_1": "　　佛遊道路時，　所有眾生類，　　心眼樂著觀，　即奪其二根，　　不覺自往看。",
    "T04n0201_010:0312c29_0": "　佛行道路時，　　諸觸佛脚者，　七日晝夜樂，　　最勝順道行，　湛然不輕躁，　　身體極柔軟，　躡空不履地，　　行步無疲惓。」",
    "T04n0201_010:0313a04_0": "又有一人，復向四人，而說偈言：「我見彼相貌，　　心亦生疑惑，　為是誰威光，　　照曜過於日？",
    "T04n0201_010:0313a07_0": "　以彼光相故，　　林木皆成金。」",
    "T04n0201_010:0313a08_0": "時諸人等見佛來近乃相謂曰：「此人乃是釋種童子，毀敗苦行還以欲樂恣養其身，既捨苦行向我等邊。」",
    "T04n0201_010:0313a10_1": "即說偈言：「我等皆莫起，　　慎莫為敬禮，　但當遙指授，　　語令彼處坐。」",
    "T04n0201_010:0313a13_0": "佛既到已，時諸人等不覺自起，即說偈言：「面如淨滿月，　　見之不覺起，　譬如似大海，　　月滿則潮宗。",
    "T04n0201_010:0313a16_0": "　我等自然起，　　猶如人扶挽，　此皆佛威德，　　自然使之爾。",
    "T04n0201_010:0313a18_0": "　亦如帝釋幢，　　餘天不能動，　帝釋自到時，　　自然而獨立，　我等亦如是，　　佛至自然起。",
    "T04n0201_010:0313a21_0": "　又如酥注火，　　火則速熾盛，　我等見佛德，　　速起疾彼火。",
    "T04n0201_010:0313a23_0": "　無數劫以來，　　摧伏於憍慢，　舉體尊所重，　　師長及父母。",
    "T04n0201_010:0313a25_0": "　諸天及世人，　　鬼龍夜叉等，　諸有見佛者，　　無敢不敬禮，　智者何足疑，　　應當善分別。",
    "T04n0201_010:0313a28_0": "　佛若舉下足，　　地亦從上下，　諸山如輕草，　　見佛皆傾動。」",
    "T04n0201_010:0313b01_0": "時彼五人見佛即起，皆共往迎。",
    "T04n0201_010:0313b01_1": "有為佛捉鉢敷坐取水之者，又為佛洗足者，即說偈言：「五人見善逝，　　覩佛威德盛，　其心皆歡喜，　　破壞本言要。",
    "T04n0201_010:0313b06_0": "　三脚支澡罐，　　諦視恐崩壞，　皆受不語法，　　於十中亦半。」",
    "T04n0201_010:0313b08_0": "爾時世尊聞是偈已，尋即微笑，而告之言：「汝等癡人！",
    "T04n0201_010:0313b09_1": "云何即便破汝言要。」",
    "T04n0201_010:0313b09_2": "佛就坐已恭敬立侍，而作是言：「慧命瞿曇！」",
    "T04n0201_010:0313b10_3": "佛無憎愛意，慈心而說偈言：「我今既得道，　　遠離諸塵垢，　汝等莫如常，　　應當起恭敬。",
    "T04n0201_010:0313b14_0": "　譬如以泥木，　　而為作佛像，　未得成就時，　　脚蹋而斲削，　既得成就已，　　香花而敬禮。",
    "T04n0201_010:0313b17_0": "　汝等亦應當，　　除捨親友意，　而當恭敬我，　　不應生輕慢。",
    "T04n0201_010:0313b19_0": "　讚歎不生喜，　　毀罵亦不瞋，　我今憐愍汝，　　欲使得解脫，　令得寂靜樂，　　獲諸利益事。",
    "T04n0201_010:0313b22_0": "　癡愛瞋恚等，　　各自有相貌，　譏刺出惡言，　　如以灰坌瘡。",
    "T04n0201_010:0313b24_0": "　我今住菩提，　　稱我為瞿曇，　我雖無愛憎，　　應生恭敬相，　勿復出此言，　　謗毀語他人。」",
    "T04n0201_010:0313b27_0": "時彼五人雖聞此語，猶以世尊未得菩提，即說偈言：「汝先修苦行，　　猶不證菩提，　汝沒溺淤泥，　　云何得悟道？",
    "T04n0201_010:0313c02_0": "　譬如棄大船，　　而負於山石，　欲度河難者，　　云何而可得？」",
    "T04n0201_010:0313c04_0": "爾時世尊知彼五人心著苦行以為正道，佛便為說離五欲故即為正道，以離行苦行亦為正道，除於二邊為說中道。",
    "T04n0201_010:0313c06_1": "佛以慈為首，說偈告言：「唯智能除去，　　無智愚癡障，　是故須智慧，　　以護於身命。",
    "T04n0201_010:0313c10_0": "　有命得智慧，　　床褥衣服等，　飲食及湯藥，　　以此存身命。",
    "T04n0201_010:0313c12_0": "　若無如上事，　　此則身命壞，　以此護身命，　　堅持於禁戒。",
    "T04n0201_010:0313c14_0": "　持戒得定慧，　　不修苦行得，　自餓斷食法，　　不必獲於道。",
    "T04n0201_010:0313c16_0": "　身壞則命敗，　　命壞亦無身，　毀戒無禪定，　　無禪亦無智。",
    "T04n0201_010:0313c18_0": "　是故應護命，　　亦持於禁戒，　由持禁戒故，　　則獲禪智慧。",
    "T04n0201_010:0313c20_0": "　是故應遠離，　　苦惱壞法身，　亦離諸五欲，　　不應深樂著。",
    "T04n0201_010:0313c22_0": "　若樂著貪欲，　　則為毀禁戒，　復長於欲愛。",
    "T04n0201_010:0313c23_1": "　　愚癡著苦行，　自樂斷食法，　　或食於草葉，　臥灰棘刺上，　　如是損身命，　不能得定慧。",
    "T04n0201_010:0313c26_2": "　　是故處中道，　依止如是法，　　莫沒欲淤泥，　亦莫苦惱身。",
    "T04n0201_010:0313c28_3": "　　有智應善別，　如此二過患，　　如月眾所愛，　處中亦如是。",
    "T04n0201_010:0314a01_4": "　　嗜欲深污泥，　人皆多沈沒，　　苦行燋身心，　亦不免此患；　　捨離是二邊，　中道到涅槃。」",
    "T04n0201_010:0314a05_0": "爾時慧命憍陳如等，解悟佛語欲斷結使，讚佛所說正直善法，即說偈言：「若以用智慧，　　癡縛自然解，　以此諸義等，　　苦身則無益。",
    "T04n0201_010:0314a09_0": "　若以戒定慧，　　可獲於道迹，　譬如持身者，　　欲滅諸過惡，　應持如是心。",
    "T04n0201_010:0314a11_1": "　　以是之義故，　不應捨衣服，　　飲食及臥具；　亦莫於此物，　　而生樂著心。",
    "T04n0201_010:0314a14_0": "　火[卄/積]及雪聚，　　汝應悉捨離。",
    "T04n0201_010:0314a15_0": "　在於火聚所，　　及安住雪邊，　二俱應將息，　　不宜更遠去。」",
    "T04n0201_010:0314a17_0": "時憍陳如順解此事，佛觀察已讚言：「善哉！」",
    "T04n0201_010:0314a17_1": "即說偈言：「飲食及醫藥，　　房舍臥具等，　欲愛身命者，　　節量得時宜，　於此眾美饌，　　不應生染著，　亦不全捨離。",
    "T04n0201_010:0314a22_2": "　　譬如大火聚，　體性是燒然，　　智者隨時用，　種種生利益，　　然不為所燒。」",
    "T04n0201_010:0314a25_0": "時尊者憍陳如得聞慧已，欲入思慧，久思惟已，即白佛言：「世尊！",
    "T04n0201_010:0314a26_1": "捨於飲食及眾樂具，乃更非是修道法耶？」",
    "T04n0201_010:0314a27_2": "爾時世尊，即說偈言：「佛告憍陳如，　　汝應體信我，　若有所疑者，　　隨事宜可問，　汝止疑網林，　　我以智火焚。」",
    "T04n0201_010:0314b02_0": "時憍陳如聞說是已，極為歡喜，顏色怡悅，即白佛言：「世尊！",
    "T04n0201_010:0314b03_1": "唯願聽我說所疑事。」",
    "T04n0201_010:0314b03_2": "即說偈言：「厭惡發足處，　　甚為難苦行，　捨是難苦行，　　而著於五欲，　比丘為云何，　　而得離於欲？」",
    "T04n0201_010:0314b08_0": "爾時世尊告憍陳如言：「觀苦聖諦得背生死。」",
    "T04n0201_010:0314b09_1": "時憍陳如即從坐起，合掌向佛而白佛言：「世尊！",
    "T04n0201_010:0314b10_2": "我猶未解，願佛為我方便解說。",
    "T04n0201_010:0314b10_3": "云何欲解脫而觀苦聖諦？」",
    "T04n0201_010:0314b11_4": "佛觀憍陳如已得聞思慧，今當稱時節為說修慧法。",
    "T04n0201_010:0314b12_5": "佛即為說轉法輪修多羅，告比丘：「此苦聖諦昔所未曾聞，我得正觀眼智明覺，廣說如《轉法輪經》中所說。」",
    "T04n0201_010:0314b15_6": "問曰：「為憍陳如說法，何故自說佛所得法？」",
    "T04n0201_010:0314b16_7": "答曰：「為顯無師獨悟法故。」",
    "T04n0201_010:0314b16_8": "問曰：「何以復言先所未曾聞法耶？」",
    "T04n0201_010:0314b17_9": "答曰：「為斷彼疑阿蘭迦蘭、鬱頭藍弗等邊聞法得解，為斷如是疑故，是故說言我先未曾聞。",
    "T04n0201_010:0314b20_0": "如今顯示，現為己力中道說故。",
    "T04n0201_010:0314b20_1": "若有人能修中道者，不從他聞而能得解真諦之義。」",
    "T04n0201_010:0314b22_2": "佛為現四諦，阿若憍陳如如應見諦，順於中道見四真諦，即得道果已，歡喜涕淚，從坐而起，頂禮佛足，即說偈言：「如狗患頭瘡，　　蛆虫所唼食，　良醫用油治，　　既不識他恩，　反更向醫吠。",
    "T04n0201_010:0314b27_3": "　　佛以禪定油，　熱以智威德，　　除我結使虫，　我為無明盲，　　不知為益己，　大悲故自來，　　反更生觸惱。",
    "T04n0201_010:0314c02_0": "　一切諸天等，　　尚應生供養，　於法自在者，　　今聽我懺悔。",
    "T04n0201_010:0314c04_0": "　我先謂苦行，　　獲一切種智，　愚癡盲瞑故，　　翳障生是心。",
    "T04n0201_010:0314c06_0": "　我今聞所說，　　發除無智膜，　今始真實知，　　自餓非真法。",
    "T04n0201_010:0314c08_0": "　世尊示世間，　　趣向解脫道；　外道論少義，　　莊嚴諸言辭，　所說辭美妙，　　多姦而諂偽，　欺誑於世間，　　愚癡自纏縛。",
    "T04n0201_010:0314c12_0": "　善逝言辭廣，　　照了無不解。」",
    "T04n0201_010:0314c13_0": "何故說是事？",
    "T04n0201_010:0314c13_1": "為五比丘故，除去於二邊修行於中道，見諦成道果。",
    "T04n0201_010:0314c15_0": "（五九）復次，眾生造業各受其報。",
    "T04n0201_010:0314c15_1": "我昔曾聞，有一貧人作是思惟：「當詣天祠求於現世饒益財寶。」",
    "T04n0201_010:0314c17_2": "作是念已語其弟言：「汝可勤作田作好為生計，勿令家中有所乏短。」",
    "T04n0201_010:0314c18_3": "便將其弟往至田中，此處可種胡麻，此處可種大小麥，此處可種禾并種大小豆。",
    "T04n0201_010:0314c20_4": "示種處已向天祠中，為天祀弟子作大齋會，香華供養，香泥塗地，晝夜禮拜求恩請福，悕望現世增益財產。",
    "T04n0201_010:0314c23_5": "爾時天神作是思惟：「觀彼貧人於先世中頗有布施功德因緣不？",
    "T04n0201_010:0314c25_6": "若少有緣，當設方便使有饒益。」",
    "T04n0201_010:0314c25_7": "觀彼人已了無布施少許因緣，復作是念：「彼人既無因緣，而今精勤求請於我，徒作勤苦，將無有益，復當怨我。」",
    "T04n0201_010:0314c28_8": "便化為弟來向祠中，時兄語言：「汝何所種？",
    "T04n0201_010:0314c29_9": "來復何為？」",
    "T04n0201_010:0314c29_10": "化弟白言：「我亦欲來求請天神，使神歡喜求索衣食。",
    "T04n0201_010:0315a02_11": "我雖不種，以天神力，田中穀麥自然足得。」",
    "T04n0201_010:0315a03_12": "兄責弟言：「何有田中不下種子望有收獲？",
    "T04n0201_010:0315a04_13": "無有是事。」",
    "T04n0201_010:0315a04_14": "即說偈言：「四海大地內，　　及以一切處，　何有不下種，　　而獲果實者？」",
    "T04n0201_010:0315a07_0": "爾時化弟質其兄言：「世間乃有不下種子不得果耶？」",
    "T04n0201_010:0315a08_1": "兄答弟言：「實爾，不種無果。」",
    "T04n0201_010:0315a08_2": "時彼天神還復本形，即說偈言：「汝今自說言，　　不種無果實，　先身無施因，　　云何今獲果？",
    "T04n0201_010:0315a12_0": "　汝今雖辛苦，　　斷食供養我，　徒自作勤苦，　　又復擾惱我。",
    "T04n0201_010:0315a14_0": "　何由能使汝，　　現有饒益事？",
    "T04n0201_010:0315a15_0": "　若欲得財寶，　　妻子及眷屬，　應當淨身口，　　而作布施業。",
    "T04n0201_010:0315a17_0": "　不種獲福利，　　日月及星宿，　不應照世界；　　以照世間故，　當知由業緣。",
    "T04n0201_010:0315a19_1": "　　天上諸天中，　亦各有差別，　　福多威德盛，　福少尠威德；　　是故知世間，　一切皆由業，　　布施得財富，　持戒生天上，　　若無布施緣，　威德都損減，　　定慧得解脫，　此三所獲報，　　十力之所說。",
    "T04n0201_010:0315a26_0": "　此種皆是因，　　不應擾亂我，　是故應修業，　　以求諸吉果。」",
    "T04n0201_010:0315a28_0": "（六〇）復次，種子得果非是吉力，是故不應疑著吉相。",
    "T04n0201_010:0315a29_1": "我昔曾聞，有一比丘詣檀越家，時彼檀越既嚼楊枝以用漱口，又取牛黃用塗其額，捉所吹貝戴於頂上，捉毘勒果以手擎舉，以著額上用為恭敬。",
    "T04n0201_010:0315b03_2": "比丘見已而問之言：「汝以何故作如是事？」",
    "T04n0201_010:0315b04_3": "檀越答言：「我作吉相。」",
    "T04n0201_010:0315b05_4": "比丘問言：「汝作吉相有何福利？」",
    "T04n0201_010:0315b05_5": "檀越答言：「是大功德汝今試看，所云吉相能使應死者不死，應鞭繫者皆得解脫。」",
    "T04n0201_010:0315b07_6": "比丘微笑而作是言：「吉相若爾，極為善哉！",
    "T04n0201_010:0315b08_7": "如是吉相為何從來為出何處？」",
    "T04n0201_010:0315b09_8": "檀越答言：「此牛黃者乃出於牛心肺之間。」",
    "T04n0201_010:0315b10_9": "比丘問言：「若牛黃者能為吉事，云何彼牛而為人等繩拘穿鼻耕駕乘騎，鞭撻錐刺種種撾打，飢渴疲乏耕駕不息？」",
    "T04n0201_010:0315b13_10": "檀越答言：「實有是事。」",
    "T04n0201_010:0315b13_11": "比丘問言：「彼牛有黃尚不自救，受苦如是，云何乃能令汝吉耶？」",
    "T04n0201_010:0315b15_12": "即說偈言：「牛黃全在心，　　不能自救護，　況汝磨少許，　　以塗額皮上，　云何能擁護？",
    "T04n0201_010:0315b18_13": "　　汝宜善觀察。」",
    "T04n0201_010:0315b19_0": "時彼檀越思惟良久默不能答。",
    "T04n0201_010:0315b19_1": "比丘又問：「此名何物？",
    "T04n0201_010:0315b20_2": "白如雪團，為從何出？",
    "T04n0201_010:0315b20_3": "以水浸漬吹乃出聲。」",
    "T04n0201_010:0315b21_4": "檀越答言：「名為貝，因海而生。」",
    "T04n0201_010:0315b21_5": "比丘問言：「汝言貝者，從海中出置捨陸地，日暴苦惱經久乃死。」",
    "T04n0201_010:0315b23_6": "檀越答言：「實爾。」",
    "T04n0201_010:0315b23_7": "比丘語言：「此不為吉。」",
    "T04n0201_010:0315b24_8": "即說偈言：「彼蟲貝俱生，　　晝夜在貝中，　及其蟲死時，　　貝不能救護，　況今汝暫捉，　　而能為吉事？",
    "T04n0201_010:0315b28_0": "　善哉如此事，　　汝今應分別，　汝今何故爾，　　行於癡道路？」",
    "T04n0201_010:0315c01_0": "爾時檀越低頭默然思不能答。",
    "T04n0201_010:0315c01_1": "比丘念言：「彼檀越者意似欲悟，我今當問。」",
    "T04n0201_010:0315c02_2": "告檀越言：「世人名為如歡喜丸者，為是何物？」",
    "T04n0201_010:0315c03_3": "檀越答言：「名毘勒果。」",
    "T04n0201_010:0315c04_4": "比丘告言：「毘勒果者是樹上果，人採取時以石打之，與枝俱墮，由是果故樹與枝葉，俱共毀落。",
    "T04n0201_010:0315c06_5": "為爾不耶？」",
    "T04n0201_010:0315c06_6": "檀越答言：「實爾。」",
    "T04n0201_010:0315c07_7": "比丘語言：「若其爾者，云何汝捉便望得吉？」",
    "T04n0201_010:0315c08_8": "即說偈言：「此果依樹生，　　不能自全護，　有人撲取時，　　枝葉隨殞落，　又採用作薪，　　乾則用然火。",
    "T04n0201_010:0315c12_0": "　彼不能自救，　　云何能護汝？」",
    "T04n0201_010:0315c13_0": "爾時檀越具聞所問而不能對，白比丘言：「大德！",
    "T04n0201_010:0315c14_1": "如上所問實無吉相，我有所疑願為我說。」",
    "T04n0201_010:0315c15_2": "比丘答言：「隨汝所問我當說之。」",
    "T04n0201_010:0315c15_3": "時彼檀越，以偈問言：「往古諸勝人，　　合和說是吉，　然實觀察時，　　都無有吉相。",
    "T04n0201_010:0315c19_0": "　云何相傳習，　　橫說有是吉，　以何因緣故？",
    "T04n0201_010:0315c20_1": "　　願為我解說。」",
    "T04n0201_010:0315c21_0": "爾時比丘答彼人言：「一切諸見於生皆有因緣本末。」",
    "T04n0201_010:0315c22_1": "即說偈言：「往昔劫初時，　　一切皆離欲，　後來欲事興，　　離欲入深林。",
    "T04n0201_010:0315c25_0": "　處林樂欲者，　　還來即向家，　唱作如是言：　　『無欲無妻子，　不得生天上。』",
    "T04n0201_010:0315c27_1": "　　多人說是語，　謂此語為實，　　由信是語故，　即便求索婦。",
    "T04n0201_010:0315c29_2": "　　欲事既已廣，　迭互自莊嚴，　　更共相誑惑，　遂復生憍慢。",
    "T04n0201_010:0316a02_3": "　　憍慢勇健者，　為欲莊嚴故，　　造作此吉書，　為人譏呵言：　　『云何似婦女，　而作是莊嚴？』",
    "T04n0201_010:0316a05_4": "　　彼人詐稱說：『我乃作吉事，　　非自為莊嚴，　牛黃貝果等，　　皆是莊嚴具，　由是因緣故，　　吉事轉增廣，　一一因緣起，　　皆由婦莊嚴。』",
    "T04n0201_010:0316a10_0": "　愚人心憍慢，　　謂為實是吉。」",
    "T04n0201_010:0316a11_0": "爾時檀越聞說此偈，衣毛皆竪，即說偈言：「人當近善友，　　讚歎勝丈夫，　由彼勝人故，　　善分別好醜，　是故應柔順，　　於諸世界中。",
    "T04n0201_010:0316a15_0": "　佛語皆真實，　　不求於長短，　亦不存勝負，　　所說有因緣，　事事有原本。",
    "T04n0201_010:0316a17_1": "　　我今亦解了，　福業皆是吉，　　惡業中無吉，　吉與不吉等，　　皆從果因緣。」",
    "T04n0201_010:0316a20_0": "爾時比丘告檀越言：「善哉善哉！",
    "T04n0201_010:0316a20_1": "汝是善丈夫，汝知正道。」",
    "T04n0201_010:0316a21_2": "即說偈言：「一切諸世間，　　皆由善惡業，　善惡生五道，　　業持眾生命。",
    "T04n0201_010:0316a24_0": "　業緣作日月，　　白月十五日，　黑月十五日，　　惡業雖微細，　名為黑月初，　　善業名白月，　以業名白月，　　以業分別故，　是故有黑白。",
    "T04n0201_010:0316a28_1": "　　諸有福業者，　不善皆成吉，　　猶如須彌山，　黑白皆金色，　　諸無福業者，　吉相為不吉，　　如似大海水，　好惡皆鹹味。",
    "T04n0201_010:0316b03_2": "　　一切諸世間，　皆從業緣有，　　是故有智者，　皆應離惡業。",
    "T04n0201_010:0316b05_3": "　　遠離邪為吉，　勤修於善業，　　猶如種田者，　安置吉場上，　　若不下種子，　而獲果報者，　　是則名為吉。」",
    "T04n0201_010:0316b09_0": "何以故說是？",
    "T04n0201_010:0316b09_1": "應常勤聽法，以聽法故能除愚癡，心能別了於諸善惡。",
    "T04n0201_010:0316b11_0": "大莊嚴論經卷第十"
}