{
    "T11n0310_039:0223b24_0": "大寶積經卷第三十九",
    "T11n0310_039:0223b26_0": "大唐三藏法師玄奘奉　詔譯",
    "T11n0310_039:0223b27_0": "菩薩藏會第十二之五如來不思議性品第四之三爾時佛告舍利子：「云何菩薩摩訶薩於如來不思議無畏，信受諦奉心志清淨無惑無疑，倍復踊躍深生歡喜發希奇想？",
    "T11n0310_039:0223c02_1": "舍利子！",
    "T11n0310_039:0223c02_2": "如來、應、正等覺有四種不思議無畏。",
    "T11n0310_039:0223c03_3": "由成就是四無畏故，如來、應、正等覺於大眾中自稱我處大仙尊位，正師子吼轉大梵輪，一切世間沙門婆羅門、諸天魔梵，不能如法而轉。",
    "T11n0310_039:0223c06_4": "舍利子！",
    "T11n0310_039:0223c07_0": "何等名為四無所畏？",
    "T11n0310_039:0223c07_1": "舍利子！",
    "T11n0310_039:0223c07_2": "如來、應、正等覺成就無上智力故，於大眾中自稱我是正等覺者。",
    "T11n0310_039:0223c09_3": "此中諸天世間不見有能於如來前立如是論：『汝於此法非正等覺。』",
    "T11n0310_039:0223c10_4": "舍利子！",
    "T11n0310_039:0223c10_5": "云何如來名正等覺？",
    "T11n0310_039:0223c11_6": "舍利子！",
    "T11n0310_039:0223c11_7": "如來能於一切諸法平等正覺無非平等，若凡夫法、若諸聖法、若諸佛法、若諸學法、若無學法、若獨覺法、若菩薩法，平等平等。",
    "T11n0310_039:0223c14_8": "若世間法、若出世間法，若有罪無罪、有流無流、有為無為，如是等一切諸法，如來悉能平等正覺，是故名為正等覺者。",
    "T11n0310_039:0223c16_9": "舍利子！",
    "T11n0310_039:0223c17_10": "云何名為平等之性？",
    "T11n0310_039:0223c17_11": "舍利子！",
    "T11n0310_039:0223c17_12": "諸見自體與彼空性其性平等，諸相自體與彼無相其性平等，三界自體與彼無願其性平等，生法自體與彼無生其性平等，諸行自體與彼無行其性平等，起法自體與彼不起其性平等，貪性自體與彼無貪其性平等，三世自體與彼真如其性平等，無明有愛自體與明解脫其性平等，生死流轉自體與彼寂靜涅槃其性平等。",
    "T11n0310_039:0223c25_13": "如是舍利子！",
    "T11n0310_039:0223c25_14": "如來能於一切諸法平等正覺，是故如來名正等覺。",
    "T11n0310_039:0223c27_0": "「復次舍利子！",
    "T11n0310_039:0223c27_1": "此如來無畏不可思議，又以大悲而為方便，真如平等、真性如性、非不如性、不變異性、無覆藏性、無怖畏性、無退屈性、無違諍性，由如是故光顯大眾，能令悅豫遍身怡適，心生淨信踊躍歡喜。",
    "T11n0310_039:0224a02_2": "舍利子！",
    "T11n0310_039:0224a02_3": "世間眾生無有能於如來無畏起違諍者。",
    "T11n0310_039:0224a03_4": "何以故？",
    "T11n0310_039:0224a03_5": "由如來無畏不可為諍故。",
    "T11n0310_039:0224a04_6": "如性平等處法界性，流布遍滿諸世界中，無能違害。",
    "T11n0310_039:0224a05_7": "舍利子！",
    "T11n0310_039:0224a05_8": "如如來無畏於一切甚深微細難可知法能正等覺，如是如來安住大悲，種種言音、種種法門為彼有情開示妙法，若能依此修遠離行速盡苦際。",
    "T11n0310_039:0224a09_9": "若諸含識實非大師自稱大師、非正等覺稱正等覺，以如來不思議無畏故悉皆映奪，令彼眾生傲慢摧碎逃迸遠避。",
    "T11n0310_039:0224a11_10": "舍利子！",
    "T11n0310_039:0224a12_0": "如來無畏不可思議無邊無際譬如虛空，若有欲求如來無畏邊際者，不異有人求空邊際。",
    "T11n0310_039:0224a14_1": "舍利子！",
    "T11n0310_039:0224a14_2": "諸菩薩摩訶薩聞如來說是不思議無畏已，信受諦奉清淨無疑，歡喜踊躍發希奇想。",
    "T11n0310_039:0224a16_3": "舍利子！",
    "T11n0310_039:0224a16_4": "是名第一正等覺無畏。",
    "T11n0310_039:0224a16_5": "由如來成就此無畏故，於大眾中正師子吼轉大梵輪，乃至一切世間所不能轉。",
    "T11n0310_039:0224a18_6": "「復次舍利子！",
    "T11n0310_039:0224a19_0": "如來、應、正等覺成就無上智力故，於大眾中自稱我今諸流已盡，此中諸天世間無能於如來前如法立論：『汝有如是諸流未盡。』",
    "T11n0310_039:0224a21_1": "舍利子！",
    "T11n0310_039:0224a22_2": "云何如來流盡之性？",
    "T11n0310_039:0224a22_3": "舍利子！",
    "T11n0310_039:0224a22_4": "如來於欲流中心善解脫，永斷一切貪行習氣故；如來於有流中心善解脫，永斷一切瞋行習氣故；如來於無明流中心善解脫，永斷一切癡行習氣故；如來於見流中心善解脫，永斷一切煩惱行習氣故。",
    "T11n0310_039:0224a27_5": "以是因緣，故說如來諸流已盡。",
    "T11n0310_039:0224a28_0": "舍利子！",
    "T11n0310_039:0224a28_1": "如是說法依世俗故非為勝義，於勝義中無有一法住聖智前可遍知、可永斷、可修習、可作證者。",
    "T11n0310_039:0224b01_2": "何以故？",
    "T11n0310_039:0224b01_3": "舍利子！",
    "T11n0310_039:0224b01_4": "所言盡者，未甞不盡性究竟盡，不由對治說名為盡；如實性盡。",
    "T11n0310_039:0224b03_5": "如實性盡故無法可盡，無法可盡故即是無為，以無為故無生無滅亦無有住。",
    "T11n0310_039:0224b04_6": "是故說言，如來出世若不出世，常住法性常住法界。",
    "T11n0310_039:0224b06_7": "即於其中聖智慧轉，雖如是轉無轉無還。",
    "T11n0310_039:0224b07_0": "舍利子！",
    "T11n0310_039:0224b07_1": "由是法門故無有諸流，亦無流盡而可得者。",
    "T11n0310_039:0224b08_2": "如是如來住大悲已，為諸有情說流盡法。",
    "T11n0310_039:0224b10_0": "「復次舍利子！",
    "T11n0310_039:0224b10_1": "如來無畏不可思議，復以大悲而為方便，真如平等、真性如性、非不如性、不變異性、無覆藏性、無怖畏性、無退屈性、無違諍性，由如是故光顯大眾，能令悅豫遍身怡適，心生淨信歡喜踊躍。",
    "T11n0310_039:0224b14_2": "舍利子！",
    "T11n0310_039:0224b14_3": "世間眾生無有能於如來無畏起違諍者。",
    "T11n0310_039:0224b15_4": "何以故？",
    "T11n0310_039:0224b15_5": "由如來無畏不可為諍故，真如平等處法界性，流布遍滿諸世界中，無能違害。",
    "T11n0310_039:0224b17_6": "如是不可思議無量無數無有邊際妙法成就，由如來大悲熏心，為諸眾生說流盡法，欲令永斷彼諸流故。",
    "T11n0310_039:0224b20_0": "舍利子！",
    "T11n0310_039:0224b20_1": "如來無畏不可思議無邊無際譬如虛空，若有欲求如來無畏邊際者，不異有人求空邊際。",
    "T11n0310_039:0224b22_2": "舍利子！",
    "T11n0310_039:0224b22_3": "是諸菩薩摩訶薩聞如來說是不思議無畏已，信受諦奉清淨無疑，乃至發希奇想。",
    "T11n0310_039:0224b24_4": "舍利子！",
    "T11n0310_039:0224b24_5": "是名第二流盡無畏。",
    "T11n0310_039:0224b24_6": "由成就此無畏故，如來於大眾中正師子吼，自稱我處大仙尊位轉大梵輪，乃至一切世間所不能轉。",
    "T11n0310_039:0224b28_0": "「復次舍利子！",
    "T11n0310_039:0224b28_1": "如來、應、正等覺成就無上智力故，於大眾中唱如是言：『我說障法決定能障。』",
    "T11n0310_039:0224c01_0": "此中諸天世間無能於如來前如法立論：『汝說如是障法不能為障。』",
    "T11n0310_039:0224c02_1": "舍利子！",
    "T11n0310_039:0224c02_2": "云何名為能障礙法？",
    "T11n0310_039:0224c03_3": "舍利子！",
    "T11n0310_039:0224c03_4": "謂有一法能為障礙。",
    "T11n0310_039:0224c03_5": "何等一法？",
    "T11n0310_039:0224c04_6": "謂心不清淨。",
    "T11n0310_039:0224c04_7": "復有二法能為障礙，謂無慚、無愧。",
    "T11n0310_039:0224c05_8": "復有三法能為障礙，謂身惡行、語惡行、意惡行。",
    "T11n0310_039:0224c06_9": "復有四法能為障礙，由貪欲故行所不行、由瞋恚故行所不行、由愚癡故行所不行、由怖畏故行所不行。",
    "T11n0310_039:0224c08_10": "復有五法能為障礙，謂殺生、不與取、欲邪行、妄語、飲酒。",
    "T11n0310_039:0224c09_11": "復有六法能為障礙，謂不恭敬佛菩提、不恭敬法、不恭敬僧、不恭敬律儀、不恭敬三摩地、不恭敬建立施設。",
    "T11n0310_039:0224c12_12": "復有七法能為障礙，謂慢、勝慢、勝上慢、增上慢、邪慢、下慢、我慢。",
    "T11n0310_039:0224c13_13": "復有八法能為障礙，何等為八？",
    "T11n0310_039:0224c14_14": "謂邪見、邪思、邪語、邪業、邪命、邪勤、邪念、邪三摩地。",
    "T11n0310_039:0224c15_15": "復有九法能為障礙，何等為九？",
    "T11n0310_039:0224c16_16": "謂於我身去來今世作不饒益生惱害事、於我所愛去來今世作不饒益生惱害事、我所不愛於去來今而作饒益生惱害事。",
    "T11n0310_039:0224c19_0": "復有十法能為障礙，謂十不善道。",
    "T11n0310_039:0224c19_1": "是故略說是十種法能為障礙，為欲止息寂靜永斷如是障礙法故，如來為諸有情敷演正法。",
    "T11n0310_039:0224c21_2": "舍利子！",
    "T11n0310_039:0224c22_3": "乃至一切違罪作意相應諸結，若由諸法住愛味觀，顛倒相應、違背出離、愛見執著、於有味著，有所依事身語意業，彼一切相如來了知皆是障礙。",
    "T11n0310_039:0224c25_4": "既了知已，如實說為能障礙法。",
    "T11n0310_039:0224c26_5": "復次舍利子！",
    "T11n0310_039:0224c26_6": "此如來無畏不可思議，以大悲為方便，真如平等、真性如性、非不如性、無變異性、無覆藏性、無怖畏性、無退屈性、無違諍性，由如是故光顯大眾，能令悅豫遍身怡適，心生淨信踊躍歡喜。",
    "T11n0310_039:0225a01_7": "舍利子！",
    "T11n0310_039:0225a01_8": "世間眾生無有能於如來無畏起違諍者。",
    "T11n0310_039:0225a02_9": "何以故？",
    "T11n0310_039:0225a02_10": "由如來無畏不可為諍故。",
    "T11n0310_039:0225a03_11": "如性平等處法界性，流布遍滿諸世界中，無能違害。",
    "T11n0310_039:0225a04_12": "如是無量無數不可思議無與等者不可宣說妙法成就，而如來大悲熏心，為諸有情說障礙法，欲令止息寂靜永斷彼障法故。",
    "T11n0310_039:0225a07_13": "舍利子！",
    "T11n0310_039:0225a07_14": "如來無畏不可思議無邊無際譬如虛空，若有欲求如來無畏邊際者，不異有人求於空際。",
    "T11n0310_039:0225a09_15": "舍利子！",
    "T11n0310_039:0225a09_16": "是諸菩薩摩訶薩聞如來說是不思議無畏如虛空已，信受諦奉清淨無疑，乃至發希奇想。",
    "T11n0310_039:0225a11_17": "舍利子！",
    "T11n0310_039:0225a12_18": "是名第三說障法無畏。",
    "T11n0310_039:0225a12_19": "由如來成就此無畏故，於大眾中正師子吼轉大梵輪，乃至一切世間所不能轉。",
    "T11n0310_039:0225a15_0": "「復次舍利子！",
    "T11n0310_039:0225a15_1": "如來、應、正等覺成就無上智力故，於大眾中唱如是言：『我說聖出離，所修能正盡苦道；若諸有情修習此道必定出離。』",
    "T11n0310_039:0225a17_2": "此中諸天世間無能於如來前如法立論：『汝所說道不能出離。』",
    "T11n0310_039:0225a19_3": "舍利子！",
    "T11n0310_039:0225a19_4": "云何名為聖出離道？",
    "T11n0310_039:0225a20_0": "舍利子！",
    "T11n0310_039:0225a20_1": "所謂一正趣道，能令眾生畢竟清淨。",
    "T11n0310_039:0225a21_0": "復有二法能令眾生畢竟出離，謂奢摩他及毘鉢舍那。",
    "T11n0310_039:0225a22_1": "復有三法能令出離，謂空、無相、無願解脫之門。",
    "T11n0310_039:0225a23_2": "復有四法能令出離，謂緣身生念、緣受生念、緣心生念、緣法生念。",
    "T11n0310_039:0225a24_3": "復有五法能令出離，謂信根、勤根、念根、三摩地根、慧根。",
    "T11n0310_039:0225a26_0": "復有六法能令出離，謂念佛、念法、念僧、念戒、念捨、念天。",
    "T11n0310_039:0225a27_1": "復有七法能令出離，所謂念等覺支、擇法等覺支、勤等覺支、喜等覺支、安息等覺支、三摩地等覺支、捨等覺支。",
    "T11n0310_039:0225a29_2": "復有八法能令出離，所謂聖八支道，正見、正思惟、正語、正業、正命、正勤、正念、正三摩地。",
    "T11n0310_039:0225b02_3": "復有九種悅根本法能令出離，所謂悅、喜、安息、樂、三摩地、如實智見、厭、及離欲、解脫。",
    "T11n0310_039:0225b04_4": "復有十法能令出離，謂十善業道。",
    "T11n0310_039:0225b05_5": "如是如來為諸有情如實開示聖出離行。",
    "T11n0310_039:0225b06_6": "舍利子！",
    "T11n0310_039:0225b06_7": "乃至一切所有正善菩提分法，或戒聚相應、或三摩地聚、慧聚、解脫聚、解脫智見聚相應，或聖諦相應、如是名為能出離行。",
    "T11n0310_039:0225b09_8": "又舍利子！",
    "T11n0310_039:0225b09_9": "能出離者所謂正行。",
    "T11n0310_039:0225b09_10": "言正行者，於此法中無有一法，若增若減、若來若去、若取若捨。",
    "T11n0310_039:0225b11_11": "何以故？",
    "T11n0310_039:0225b11_12": "非行正行者行一種覺。",
    "T11n0310_039:0225b12_0": "若能如實知見諸法皆不二性，是則名為聖出離行。",
    "T11n0310_039:0225b13_1": "舍利子！",
    "T11n0310_039:0225b13_2": "此如來無畏不可思議，以大悲為方便，真如平等、真性如性、非不如性、無變異性、無覆藏性、無怖畏性、無退屈性、無違諍性，由如是故光顯大眾，能令悅豫遍身怡適，心生淨信踊躍歡喜。",
    "T11n0310_039:0225b17_3": "舍利子！",
    "T11n0310_039:0225b17_4": "世間眾生無有能於如來無畏起違諍者。",
    "T11n0310_039:0225b18_5": "何以故？",
    "T11n0310_039:0225b18_6": "由如來無畏不可為諍故。",
    "T11n0310_039:0225b19_7": "如性平等處法界性，流布遍滿諸世界中，無能違害。",
    "T11n0310_039:0225b20_8": "如是聖出離行，無量無數不可思議無與等者不可宣說妙法成就，而如來大悲熏心，為諸眾生開示演說聖出離行。",
    "T11n0310_039:0225b23_9": "若有眾生如實解了修行正道，必能出離速盡諸苦。",
    "T11n0310_039:0225b24_10": "舍利子！",
    "T11n0310_039:0225b24_11": "如來無畏無邊無際譬如虛空，若有欲求如來無畏邊際者，不異有人求於空際。",
    "T11n0310_039:0225b26_12": "舍利子！",
    "T11n0310_039:0225b26_13": "諸菩薩摩訶薩聞是如來不思議無畏已，信受諦奉清淨無疑，乃至發希奇想。",
    "T11n0310_039:0225b28_14": "舍利子！",
    "T11n0310_039:0225b28_15": "是名第四說聖出離道無畏。",
    "T11n0310_039:0225b29_16": "由如來成就此無畏故，於大眾中正師子吼轉大梵輪，一切世間沙門婆羅門、諸天魔梵不能如法而轉。",
    "T11n0310_039:0225c02_17": "舍利子！",
    "T11n0310_039:0225c02_18": "如來如是四種無畏無邊無際譬如虛空，一切眾生不能得盡其邊際者。",
    "T11n0310_039:0225c04_19": "諸菩薩摩訶薩聞如來如是不思議無畏如虛空已，信受諦奉清淨無疑，倍復踊躍深生歡喜發希奇想。」",
    "T11n0310_039:0225c06_20": "爾時世尊欲重宣此義而說頌曰：「自然正覺悟，　　諸法平等性，　故遍見如來，　　說名正等覺。",
    "T11n0310_039:0225c10_0": "　若諸凡夫法，　　及學無學法，　最勝獨覺法，　　佛法悉平等。",
    "T11n0310_039:0225c12_0": "　一切世間法，　　及諸出世法，　善不善不動，　　涅槃路平等。",
    "T11n0310_039:0225c14_0": "　若空若無相，　　若離諸願樂，　無生無有為，　　悉見平等性。",
    "T11n0310_039:0225c16_0": "　覺平等性已，　　如所應宣說，　解脫諸有情，　　大牟尼無畏。",
    "T11n0310_039:0225c18_0": "　已解脫三有，　　復開示解脫，　諸人天聖尊，　　顯第二無畏。",
    "T11n0310_039:0225c20_0": "　最勝覺障法，　　習不證解脫，　非清淨下劣，　　不具諸羞愧。",
    "T11n0310_039:0225c22_0": "　未甞有身護，　　及以語意護，　貪瞋癡怖畏，　　害命損他財，　行邪欲妄語，　　飲酒不恭敬，　七慢八邪支，　　悉非解脫處，　九惱害多過，　　十不善業道，　不如理思惟，　　愚癡無解脫。",
    "T11n0310_039:0225c28_0": "　顛倒修諸行，　　執虛妄放逸，　佛知說障法，　　是第三無畏。",
    "T11n0310_039:0226a01_0": "　清淨門無量，　　修習證菩提，　佛自然通達，　　說趣甘露法。",
    "T11n0310_039:0226a03_0": "　乃至諸所有，　　眾多妙善法，　助清淨菩提，　　最勝所稱讚。",
    "T11n0310_039:0226a05_0": "　若善修習已，　　不證諸解脫，　必無有是處，　　十力者誠言。",
    "T11n0310_039:0226a07_0": "　若如理思惟，　　息廣大煩惱，　觀諸法平等，　　善修習聖行。",
    "T11n0310_039:0226a09_0": "　不執著諸相，　　是法及非法，　解脫諸憂怖，　　大淨者所說。",
    "T11n0310_039:0226a11_0": "　善知種種法，　　虛廓如淨空，　又如幻如夢，　　解脫諸有海。",
    "T11n0310_039:0226a13_0": "　若放逸造業，　　輪迴諸有趣，　大悲愍眾生，　　欲令證解脫。",
    "T11n0310_039:0226a15_0": "　十力牟尼尊，　　處生死化法，　是第四無畏，　　清淨等虛空。",
    "T11n0310_039:0226a17_0": "「如是舍利子！",
    "T11n0310_039:0226a17_1": "是名如來不思議無畏。",
    "T11n0310_039:0226a17_2": "菩薩摩訶薩信受諦奉清淨無疑，乃至發希奇想。」",
    "T11n0310_039:0226a18_3": "爾時佛告舍利子：「云何菩薩摩訶薩於如來不思議大悲，信受諦奉乃至發希奇想？",
    "T11n0310_039:0226a20_4": "舍利子！",
    "T11n0310_039:0226a21_0": "諸佛如來大悲常轉。",
    "T11n0310_039:0226a21_1": "何以故？",
    "T11n0310_039:0226a21_2": "諸佛如來不捨一切眾生故，於一切時為成熟一切眾生故，當知大悲常起不息。",
    "T11n0310_039:0226a23_3": "舍利子！",
    "T11n0310_039:0226a23_4": "此如來大悲如是無量、如是不可思議、如是無等等、如是無邊、如是不可說、如是猛利、如是久遠，隨諸眾生乃至如來一切語業，於是大悲亦難宣說。",
    "T11n0310_039:0226a27_0": "何以故？",
    "T11n0310_039:0226a27_1": "猶如如來證得菩提不可思議，如是如來於諸眾生大悲發起，亦復如是不可思議。",
    "T11n0310_039:0226a29_2": "舍利子！",
    "T11n0310_039:0226a29_3": "云何如來證得菩提？",
    "T11n0310_039:0226a29_4": "舍利子！",
    "T11n0310_039:0226a29_5": "猶如來入如是無根無住故，證得菩提。",
    "T11n0310_039:0226b01_6": "舍利子！",
    "T11n0310_039:0226b02_0": "何等為根？",
    "T11n0310_039:0226b02_1": "何等為住？",
    "T11n0310_039:0226b02_2": "有身為根，虛妄分別為住。",
    "T11n0310_039:0226b03_3": "如來於此二法平等解了，是故說言，猶如如來入無根無住故，證得阿耨多羅三藐三菩提。",
    "T11n0310_039:0226b05_4": "一切眾生不能解了如是二法，如來於彼發起大悲，我今定當開示令其解了如是無根無住法故。",
    "T11n0310_039:0226b08_0": "「復次舍利子！",
    "T11n0310_039:0226b08_1": "夫菩提者其性寂靜。",
    "T11n0310_039:0226b08_2": "何等名為寂靜二法？",
    "T11n0310_039:0226b09_3": "舍利子！",
    "T11n0310_039:0226b09_4": "於內為寂、於外為靜。",
    "T11n0310_039:0226b09_5": "何以故？",
    "T11n0310_039:0226b10_6": "眼性是空，離我我所，如是耳鼻舌身意意性是空，離我我所。",
    "T11n0310_039:0226b11_7": "若如是知，名之為寂。",
    "T11n0310_039:0226b11_8": "如實了知眼性空已不趣於色，乃至如實了知意性空已不趣於法。",
    "T11n0310_039:0226b13_9": "若如是知，名之為靜。",
    "T11n0310_039:0226b13_10": "一切眾生於此寂靜二法不能解了，如來於彼發起大悲，我今定當開示令其解了如是寂靜二法故。",
    "T11n0310_039:0226b17_0": "「復次舍利子！",
    "T11n0310_039:0226b17_1": "我證菩提自性清淨。",
    "T11n0310_039:0226b17_2": "云何名為自性清淨？",
    "T11n0310_039:0226b18_3": "舍利子！",
    "T11n0310_039:0226b18_4": "菩提之性體無染污，菩提之性與虛空等，菩提之性是虛空性，菩提之性同於虛空，菩提虛空平等平等究竟性淨。",
    "T11n0310_039:0226b21_0": "愚癡凡夫不覺如是自性清淨，而為客塵煩惱之所染污。",
    "T11n0310_039:0226b22_1": "一切眾生於是自性清淨不能解了，如來於彼發起大悲，我今定當開示令其解了如是自性清淨故。",
    "T11n0310_039:0226b25_0": "「復次舍利子！",
    "T11n0310_039:0226b25_1": "我證菩提無入無出。",
    "T11n0310_039:0226b25_2": "何等名為入出二法？",
    "T11n0310_039:0226b26_3": "舍利子！",
    "T11n0310_039:0226b26_4": "所言入者名執諸法，所言出者名不執諸法。",
    "T11n0310_039:0226b27_5": "如來明見無入無出平等法性，猶如如來明見無遠及無彼岸。",
    "T11n0310_039:0226b28_6": "何以故？",
    "T11n0310_039:0226b29_0": "以一切法性離遠及彼岸故，能證是法故名如來。",
    "T11n0310_039:0226c01_1": "一切眾生於此無入無出法性不能覺了，如來於彼發起大悲，我今定當開示令其覺了如是無入無出法故。",
    "T11n0310_039:0226c04_0": "「復次舍利子！",
    "T11n0310_039:0226c04_1": "我證菩提無相無境。",
    "T11n0310_039:0226c04_2": "何等名為無相無境？",
    "T11n0310_039:0226c05_3": "舍利子。",
    "T11n0310_039:0226c05_4": "不得眼識名為無相，不觀於色名為無境。",
    "T11n0310_039:0226c06_5": "乃至不得意識名為無相，不觀於法名為無境。",
    "T11n0310_039:0226c07_6": "舍利子！",
    "T11n0310_039:0226c07_7": "無相無境眾聖所行。",
    "T11n0310_039:0226c08_8": "何等所行？",
    "T11n0310_039:0226c08_9": "謂在三界愚癡凡夫於眾聖所行不能行故，於無相無境不能覺了。",
    "T11n0310_039:0226c09_10": "如來於彼發起大悲，我今定當開示令其覺了如是無相無境法故。",
    "T11n0310_039:0226c12_0": "「復次舍利子！",
    "T11n0310_039:0226c12_1": "言菩提者非去來今，三世平等三相輪斷。",
    "T11n0310_039:0226c13_2": "何等名為三相輪斷？",
    "T11n0310_039:0226c13_3": "舍利子！",
    "T11n0310_039:0226c13_4": "於過去世心無顧轉，於未來世識無趣向，於現在世意無起作。",
    "T11n0310_039:0226c15_5": "是心意識無有安住，不分別過去、不執著未來、不戲論現在。",
    "T11n0310_039:0226c16_6": "一切眾生不能覺悟三世等性三輪清淨，如來於彼發起大悲，我今定當開示令其覺悟如是三世三輪平等清淨故。",
    "T11n0310_039:0226c20_0": "「復次舍利子！",
    "T11n0310_039:0226c20_1": "我證菩提無為無性。",
    "T11n0310_039:0226c20_2": "何故名曰無為無性？",
    "T11n0310_039:0226c21_3": "舍利子！",
    "T11n0310_039:0226c21_4": "是菩提性非眼識所識，乃至非意識所識。",
    "T11n0310_039:0226c22_5": "言無為者無生無滅亦無有住，三相永離故名無為。",
    "T11n0310_039:0226c23_6": "舍利子！",
    "T11n0310_039:0226c23_7": "知無為性當覺有為。",
    "T11n0310_039:0226c24_8": "何以故？",
    "T11n0310_039:0226c24_9": "諸法自性即是無性。",
    "T11n0310_039:0226c24_10": "夫無性者即體無二，一切眾生不能覺悟此無性無為故，如來於彼發起大悲，我今定當開示令其覺悟如是無性無為故。",
    "T11n0310_039:0226c28_0": "「復次舍利子！",
    "T11n0310_039:0226c28_1": "我證菩提無差別迹。",
    "T11n0310_039:0226c28_2": "何故名為無差別迹？",
    "T11n0310_039:0226c29_3": "舍利子！",
    "T11n0310_039:0226c29_4": "真如法性二俱名迹，性無別異性無安住名無差別。",
    "T11n0310_039:0227a01_5": "諸法實際名之為迹，性無動搖名無差別。",
    "T11n0310_039:0227a02_6": "諸法空性名之為迹，性不可得名無差別。",
    "T11n0310_039:0227a03_7": "諸法無相名之為迹，性不可尋名無差別。",
    "T11n0310_039:0227a04_8": "諸法無願名之為迹，性無發起名無差別。",
    "T11n0310_039:0227a05_9": "無眾生性名之為迹，即體性無名無差別。",
    "T11n0310_039:0227a06_10": "是虛空相名之為迹，性不可得名無差別。",
    "T11n0310_039:0227a07_11": "其性無生是名為迹，其性無滅名無差別。",
    "T11n0310_039:0227a08_12": "其性無為是名為迹，性無行住名無差別。",
    "T11n0310_039:0227a09_13": "為菩提相是名為迹，其性寂靜名無差別。",
    "T11n0310_039:0227a10_14": "為涅槃相是名為迹，其性無生名無差別。",
    "T11n0310_039:0227a11_15": "舍利子！",
    "T11n0310_039:0227a11_16": "一切眾生不能覺悟無差別迹，如來於彼發起大悲，我今定當開示令其覺悟如是無差別迹故。",
    "T11n0310_039:0227a14_0": "「復次舍利子！",
    "T11n0310_039:0227a14_1": "言菩提者不可以身證、不可以心證。",
    "T11n0310_039:0227a15_2": "何以故？",
    "T11n0310_039:0227a15_3": "身性無知無有作用，譬如草木牆壁琢石之光，心性亦爾。",
    "T11n0310_039:0227a16_4": "譬如幻事陽焰水月，若能如是覺悟身心是名菩提。",
    "T11n0310_039:0227a17_5": "舍利子！",
    "T11n0310_039:0227a17_6": "但以世俗言說假名菩提，菩提實性不可言說，不可以身得、不可以心得、不可以法得、不可以非法得、不可以真實得、不可以非真實得、不可以諦得、不可以妄得。",
    "T11n0310_039:0227a21_7": "何以故？",
    "T11n0310_039:0227a21_8": "由菩提性離言說故，亦離一切諸法相故。",
    "T11n0310_039:0227a22_9": "又以菩提無有形相用通言說，譬如虛空無有形處故不可說。",
    "T11n0310_039:0227a24_10": "舍利子！",
    "T11n0310_039:0227a24_11": "如實尋求一切諸法皆無言說。",
    "T11n0310_039:0227a25_0": "何以故？",
    "T11n0310_039:0227a25_1": "由諸法中無有言說，於言說中亦無諸法。",
    "T11n0310_039:0227a26_2": "一切眾生不能覺悟如是諸法理趣，如來於彼發起大悲，我今定當開示諸法理趣令其覺悟如是諦實義旨故。",
    "T11n0310_039:0227a29_0": "「復次舍利子！",
    "T11n0310_039:0227a29_1": "言菩提者無取無藏。",
    "T11n0310_039:0227a29_2": "何等名為無取無藏？",
    "T11n0310_039:0227b01_3": "舍利子！",
    "T11n0310_039:0227b01_4": "了知眼故名無所取，不觀色故名曰無藏。",
    "T11n0310_039:0227b02_5": "舍利子！",
    "T11n0310_039:0227b02_6": "如來證是菩提無取無藏故，不取於眼、不藏於色、不住於識，乃至不取於意、不藏於法、不住於識。",
    "T11n0310_039:0227b04_7": "雖不住識而能了知一切眾生心之所住。",
    "T11n0310_039:0227b05_8": "云何了知？",
    "T11n0310_039:0227b05_9": "謂諸眾生心住四法。",
    "T11n0310_039:0227b06_10": "何等為四？",
    "T11n0310_039:0227b06_11": "一切眾生心住於識、心住於受、心住於想、心住於行。",
    "T11n0310_039:0227b07_12": "如來如是如實了知住與不住，一切眾生不能覺悟無住實際，如來於彼發起大悲，我今定當開示令其覺悟如是無住實際法故。",
    "T11n0310_039:0227b10_13": "「復次舍利子！",
    "T11n0310_039:0227b11_0": "言菩提者空之異名，由空空故菩提亦空，菩提空故諸法亦空，是故如來如其空性覺一切法，不由空故覺法空性，由一理趣智故覺法性空。",
    "T11n0310_039:0227b14_1": "空與菩提性無有二，由無二故不可說言此是菩提、此是空性；若有二者則可言說此為菩提、此為空性。",
    "T11n0310_039:0227b16_2": "以法無二無有二相，無名無相無行，畢竟不行亦不現行。",
    "T11n0310_039:0227b17_3": "所言空者遠離取執，勝義諦中無法可得，由性空故說名為空。",
    "T11n0310_039:0227b19_4": "如說太虛名為虛空，而太虛性不可言說。",
    "T11n0310_039:0227b20_5": "如是空法說名為空，而彼空性不可言說。",
    "T11n0310_039:0227b21_6": "如是悟入諸法實無有名假立名說，然諸法名無方無處。",
    "T11n0310_039:0227b22_7": "如名詮諸法，此法無方無處亦復如是。",
    "T11n0310_039:0227b23_8": "如來了知一切諸法從本已來無生無起，如是知已而證解脫，然其實性無縛無脫。",
    "T11n0310_039:0227b25_9": "諸癡凡夫不能覺悟此菩提性，如來於彼發起大悲，我當開示令其覺悟如是菩提之實性故。",
    "T11n0310_039:0227b28_0": "「復次舍利子！",
    "T11n0310_039:0227b28_1": "菩提之性與太虛等，然太虛性無等不等。",
    "T11n0310_039:0227b29_2": "菩提亦爾無等不等，猶如諸法性無真實，不可說等及不平等。",
    "T11n0310_039:0227c01_3": "如是舍利子！",
    "T11n0310_039:0227c01_4": "如來覺悟一切諸法其性平等無不平等，如實覺悟無有少法可為平等及不平等，如是如來如實智量窮諸法量。",
    "T11n0310_039:0227c04_5": "何者名為如實智耶？",
    "T11n0310_039:0227c05_0": "謂知諸法本無而生生已離散，無主而生無主而散，若生若散隨眾緣轉，此中無有一法若轉若還及隨轉者，故說如來為斷諸徑說微妙法。",
    "T11n0310_039:0227c08_1": "一切眾生不能覺悟斷諸徑法，如來於彼發起大悲，我當開示令其覺悟如是斷諸徑法故。",
    "T11n0310_039:0227c11_0": "「復次舍利子！",
    "T11n0310_039:0227c11_1": "言菩提者即是如句。",
    "T11n0310_039:0227c11_2": "何等名為如句之相？",
    "T11n0310_039:0227c12_3": "舍利子！",
    "T11n0310_039:0227c12_4": "如菩提相諸色亦爾，同彼真如無有退還而不遍至，受想行識亦復如是，如彼真如無不遍至。",
    "T11n0310_039:0227c14_5": "舍利子！",
    "T11n0310_039:0227c14_6": "如菩提相同彼真如，四大之性亦復如是，如彼真如無有退還而不遍至。",
    "T11n0310_039:0227c16_7": "如菩提性同彼真如，眼界色界及眼識界，乃至意界法界及意識界亦復如是。",
    "T11n0310_039:0227c18_8": "如菩提相但假施設，一切諸法蘊界處等但假施設亦復如是。",
    "T11n0310_039:0227c19_9": "知如是相名為如句。",
    "T11n0310_039:0227c20_0": "又舍利子！",
    "T11n0310_039:0227c20_1": "如來一切如實覺悟不顛倒覺，猶如前際，中後亦爾。",
    "T11n0310_039:0227c21_2": "何以故？",
    "T11n0310_039:0227c21_3": "前際無生、後際無趣、中際遠離，如是一切名為如句，如是一句一切亦爾，如是一切一句亦爾，非如性中一性多性而是可得。",
    "T11n0310_039:0227c24_4": "一切眾生不能覺悟此之如句，如來於彼發起大悲，我當開示令其覺悟如是真如法句故。",
    "T11n0310_039:0227c27_0": "「復次舍利子！",
    "T11n0310_039:0227c27_1": "言菩提者名入於行及入無行。",
    "T11n0310_039:0227c28_0": "何等名為行及無行？",
    "T11n0310_039:0227c28_1": "舍利子！",
    "T11n0310_039:0227c28_2": "發起善法名之為行，一切諸法即不可得名為無行。",
    "T11n0310_039:0227c29_3": "住不住心名之為行，無相三摩地解脫門名為無行。",
    "T11n0310_039:0228a02_0": "舍利子！",
    "T11n0310_039:0228a02_1": "所言行者稱量算數觀察於心，言無行者過稱量等。",
    "T11n0310_039:0228a03_2": "云何名為過稱量等？",
    "T11n0310_039:0228a03_3": "以一切處無有諸識作用業故。",
    "T11n0310_039:0228a04_4": "舍利子！",
    "T11n0310_039:0228a04_5": "所言行者謂於是處觀察有為，言無行者謂於是處證於無為。",
    "T11n0310_039:0228a06_6": "愚癡凡夫不能覺悟入行非行，如來於彼發起大悲，我當開示令其覺悟如是入行非行法故。",
    "T11n0310_039:0228a09_0": "「復次舍利子！",
    "T11n0310_039:0228a09_1": "夫菩提者無流無取。",
    "T11n0310_039:0228a09_2": "云何名為無流無取？",
    "T11n0310_039:0228a10_3": "舍利子！",
    "T11n0310_039:0228a10_4": "離四流性故曰無流。",
    "T11n0310_039:0228a10_5": "何謂為四？",
    "T11n0310_039:0228a11_6": "離欲流性、離有流性、離無明流性、離見流性。",
    "T11n0310_039:0228a12_7": "舍利子！",
    "T11n0310_039:0228a12_8": "離四取性故名無取。",
    "T11n0310_039:0228a12_9": "何等為四？",
    "T11n0310_039:0228a13_0": "離欲取性、離有取性、離見取性、離戒取性。",
    "T11n0310_039:0228a13_1": "舍利子！",
    "T11n0310_039:0228a14_2": "如是四取皆由無明，而為盲闇愛水隍池之所擁閉，由執我故受蘊界處。",
    "T11n0310_039:0228a15_3": "如來於中如實了知，我取根本自證清淨，亦令眾生證得清淨。",
    "T11n0310_039:0228a17_4": "舍利子！",
    "T11n0310_039:0228a17_5": "如來既證是清淨故，於諸法中無所分別。",
    "T11n0310_039:0228a18_6": "何以故？",
    "T11n0310_039:0228a18_7": "舍利子！",
    "T11n0310_039:0228a18_8": "由此分別起不如理思惟，此但如理相應故不起無明，不起無明故不能發起十二有支，若不發起十二有支此即無生，若無生者此即決定，若決定者此即了義，若了義者此即勝義，若勝義者即無人義，無人義者即不可說義，不可說義者即緣起義，諸緣起義者即是法義，諸法義者即如來義。",
    "T11n0310_039:0228a25_9": "舍利子！",
    "T11n0310_039:0228a25_10": "若能如是觀緣起者即是觀法，若觀法者即觀如來。",
    "T11n0310_039:0228a26_11": "如是觀者離真如外無有所觀。",
    "T11n0310_039:0228a27_12": "此中云何有所有耶？",
    "T11n0310_039:0228a27_13": "謂相及緣。",
    "T11n0310_039:0228a28_14": "如是二法若能觀察無相無緣，即真實觀。",
    "T11n0310_039:0228a29_0": "如來覺悟如是諸法平等故平等，愚癡凡夫不能覺悟此無流無取性，如來於彼發起大悲，我當開示令其覺悟如是無流無取性故。",
    "T11n0310_039:0228b04_0": "「復次舍利子！",
    "T11n0310_039:0228b04_1": "夫菩提者，其性清淨無垢無執。",
    "T11n0310_039:0228b05_0": "云何名為清淨無垢及以無執？",
    "T11n0310_039:0228b05_1": "舍利子！",
    "T11n0310_039:0228b05_2": "空故清淨，無相故無垢，無願故無執。",
    "T11n0310_039:0228b06_3": "又舍利子！",
    "T11n0310_039:0228b06_4": "無生故清淨、無作故無垢、無取故無執。",
    "T11n0310_039:0228b07_5": "又舍利子！",
    "T11n0310_039:0228b08_6": "自性故清淨，遍淨故無垢，光潔故無執。",
    "T11n0310_039:0228b08_7": "又舍利子！",
    "T11n0310_039:0228b09_8": "無戲論故清淨，離戲論故無垢，戲論寂靜故無執。",
    "T11n0310_039:0228b10_9": "又舍利子！",
    "T11n0310_039:0228b10_10": "真如故清淨，法界故無垢，實際故無執。",
    "T11n0310_039:0228b11_11": "又舍利子！",
    "T11n0310_039:0228b11_12": "虛靜故清淨，無礙故無垢，空寂故無執。",
    "T11n0310_039:0228b12_13": "又舍利子！",
    "T11n0310_039:0228b12_14": "內遍知故清淨，外不行故無垢，內外不可得故無執。",
    "T11n0310_039:0228b13_15": "又舍利子！",
    "T11n0310_039:0228b14_16": "蘊遍知故清淨，界自體故無垢，處損減故無執。",
    "T11n0310_039:0228b15_17": "又舍利子！",
    "T11n0310_039:0228b15_18": "過去盡智故清淨，未來無生智故無垢，現在法界住智故無執。",
    "T11n0310_039:0228b16_19": "舍利子！",
    "T11n0310_039:0228b17_20": "如是清淨無垢無執之性同趣一句，言一句者謂寂靜句。",
    "T11n0310_039:0228b18_21": "諸寂靜者即極寂靜，極寂靜者即遍寂靜，遍寂靜者名大牟尼。",
    "T11n0310_039:0228b19_22": "舍利子！",
    "T11n0310_039:0228b19_23": "猶如太虛菩提亦爾，如菩提性諸法亦爾，如諸法性真實亦爾，如真實性國土亦爾，如國土性涅槃亦爾，故說涅槃諸法平等亦名究竟。",
    "T11n0310_039:0228b23_0": "無邊際相故無有對治，離對治相故如是諸法本來清淨無垢無執。",
    "T11n0310_039:0228b24_1": "舍利子！",
    "T11n0310_039:0228b24_2": "如來於是色無色等一切諸法，如實覺悟觀有情性，遊戲清淨無垢無執，發起大悲，我今定當開示令其覺悟如是清淨無垢無執法故。",
    "T11n0310_039:0228b28_0": "「復次舍利子！",
    "T11n0310_039:0228b28_1": "如是如來不可思議大悲，不由功用任運常轉，流布遍滿十方世界無有障礙。",
    "T11n0310_039:0228c01_2": "舍利子！",
    "T11n0310_039:0228c01_3": "如來大悲不可思議無邊無際猶如虛空，若有欲求如來大悲邊際者，不異有人求於空際。",
    "T11n0310_039:0228c03_4": "舍利子！",
    "T11n0310_039:0228c03_5": "是諸菩薩摩訶薩聞如來不思議大悲同虛空已，信受諦奉清淨無疑，乃至發希奇想。」",
    "T11n0310_039:0228c05_6": "爾時世尊欲重宣此義而說頌曰：「諸佛證菩提，　　無根無所住，　如佛所證已，　　為諸眾生說。",
    "T11n0310_039:0228c09_0": "　諸佛證菩提，　　寂靜極寂靜，　觀眼等內空，　　色等外空性。",
    "T11n0310_039:0228c11_0": "　有情不覺悟，　　寂靜極寂靜，　如來知句義，　　於彼起大悲。",
    "T11n0310_039:0228c13_0": "　菩提性光潔，　　清淨等虛空，　是眾生不了，　　於彼起大悲。",
    "T11n0310_039:0228c15_0": "　諸佛證菩提，　　無去來取捨，　是眾生不了，　　於彼起大悲。",
    "T11n0310_039:0228c17_0": "　諸佛證菩提，　　無相無境界，　眾聖之所行，　　非愚夫所履。",
    "T11n0310_039:0228c19_0": "　諸凡夫不知，　　雖知不明達，　如來於彼類，　　興起於大悲。",
    "T11n0310_039:0228c21_0": "　無為之自性，　　無生亦無滅，　於彼亦無住，　　三輪長解脫。",
    "T11n0310_039:0228c23_0": "　愚夫不能覺，　　諸有為自性，　於彼起大悲，　　開如是理趣。",
    "T11n0310_039:0228c25_0": "　菩提非身證，　　亦不由心證，　身自性無知，　　心如幻事等。",
    "T11n0310_039:0228c27_0": "　愚夫不能覺，　　身心自體性，　於彼起大悲，　　開如是妙理。",
    "T11n0310_039:0228c29_0": "　諸佛自然證，　　廣大勝菩提，　安坐樹王下，　　觀察含靈性。",
    "T11n0310_039:0229a02_0": "　登上生死輪，　　循環種種趣，　如來見彼已，　　興猛厲大悲。",
    "T11n0310_039:0229a04_0": "　憍慢之所壞，　　見網恒纏裹，　於苦生樂想，　　無常起常想。",
    "T11n0310_039:0229a06_0": "　計淨我眾生，　　命者見所壞，　如來觀彼已，　　興猛厲大悲。",
    "T11n0310_039:0229a08_0": "　一切眾生性，　　覆障於癡膜，　無有慧光明，　　如重雲掩日。",
    "T11n0310_039:0229a10_0": "　如來見彼已，　　興猛厲大悲，　以無垢智光，　　當為彼明照。",
    "T11n0310_039:0229a12_0": "　既入諸惡趣，　　常迷失正道，　或墮地獄趣，　　畜生鬼趣中。",
    "T11n0310_039:0229a14_0": "　過去佛已知，　　導開前正路，　今佛見彼已，　　興猛厲大悲。",
    "T11n0310_039:0229a16_0": "　佛知一切法，　　真如及實性，　清淨等虛空，　　證成真解脫。",
    "T11n0310_039:0229a18_0": "　諸眾生不知，　　如是淨妙法，　如來見彼已，　　興猛厲大悲。",
    "T11n0310_039:0229a20_0": "「如是舍利子！",
    "T11n0310_039:0229a20_1": "是名如來不思議大悲。",
    "T11n0310_039:0229a20_2": "諸菩薩摩訶薩聞是不可思議大悲已，信受諦奉清淨無疑，倍復踊躍深生歡喜發希奇想。」",
    "T11n0310_039:0229a23_0": "大寶積經卷第三十九"
}