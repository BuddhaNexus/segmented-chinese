{
    "T08n0222_009:0204b02_0": "光讚經卷第九",
    "T08n0222_009:0204b04_0": "西晉月氏國三藏竺法護譯",
    "T08n0222_009:0204b05_0": "《摩訶般若波羅蜜》〈分曼陀尼弗品〉第二十二◎爾時賢者分曼陀尼弗白佛言：「尊者須菩提，佛使說般若波羅蜜，乃說摩訶衍事為？」",
    "T08n0222_009:0204b08_1": "須菩提白佛言：「唯，我說摩訶衍得無過，天中天！」",
    "T08n0222_009:0204b10_0": "佛言：「不過也。",
    "T08n0222_009:0204b10_1": "汝說摩訶衍，為隨般若波羅蜜教。",
    "T08n0222_009:0204b11_2": "所以者何？",
    "T08n0222_009:0204b11_3": "須菩提？",
    "T08n0222_009:0204b11_4": "諸所有善法——聲聞、辟支佛法、佛正覺法——皆從般若波羅蜜出生，本從其教。」",
    "T08n0222_009:0204b13_5": "須菩提白佛言：「云何，天中天！",
    "T08n0222_009:0204b13_6": "諸所善法——聲聞、辟支佛法、諸佛之法及菩薩法——皆從般若波羅蜜出生，皆從其教乎？」",
    "T08n0222_009:0204b15_7": "佛告須菩提：「檀波羅蜜、尸波羅蜜、羼波羅蜜、惟逮波羅蜜、禪波羅蜜，四意止、四意斷、四神足念、五根、五力、七覺意、八道行，空、無相、無願諸解脫門，如來十力、四無所畏、十八不共諸佛之法，四分別辯，大慈大哀無忘失法慈悲喜護，曉了道品所施行法，聲聞、辟支佛法、菩薩法，一切諸法皆從般若波羅蜜中出生，皆從其教。",
    "T08n0222_009:0204b23_8": "又，須菩提！",
    "T08n0222_009:0204b23_9": "其摩訶衍般若波羅蜜及五波羅蜜，色痛痒思想生死識，眼色識、耳聲識、鼻香識、舌味識、身更識、意法識，所更因緣所習因緣，諸可不可意所習種，意止、意斷、神足、根、力、七覺、八道，十力、無畏、十八不共諸佛之法，空、無想願諸解脫門，一切善法——有漏無漏、有所有無所有、有為無為——苦、習、盡道，欲界、色界、無色界，內空、外空、近空、遠空、真空、所有空、無所有空，一切平等，及諸三昧、陀羅尼門，怛薩阿竭所曉了法自到成就，諸佛法界、如來本際、不可思議界，若合若散、無合無散、有色無色、有見無見，有形無形、有相無相，是一切諸法皆從摩訶衍出生，為順般若波羅蜜教。",
    "T08n0222_009:0204c07_10": "所以者何？",
    "T08n0222_009:0204c07_11": "須菩提！",
    "T08n0222_009:0204c07_12": "摩訶衍般若波羅蜜等無異，六波羅蜜復無有異，十力、無畏諸佛之法亦無有異，是故摩訶衍、諸佛之法，則無有異、亦無有二、亦無若干。",
    "T08n0222_009:0204c10_13": "是故，須菩提！",
    "T08n0222_009:0204c11_14": "所說摩訶衍者，則說般若波羅蜜。」",
    "T08n0222_009:0204c12_0": "摩訶般若波羅蜜等三世品第二十三",
    "T08n0222_009:0204c13_0": "須菩提白佛言：「菩薩亦不念過去、亦不念當來、亦不念中間；色痛痒思想生死識亦無有邊，菩薩亦無有邊。",
    "T08n0222_009:0204c15_1": "色與菩薩俱無所有、亦不可得；痛痒思想生死識，識與菩薩俱無所有、亦不可得。",
    "T08n0222_009:0204c17_2": "如是，天中天！",
    "T08n0222_009:0204c17_3": "一切菩薩摩訶薩皆不可得。",
    "T08n0222_009:0204c18_4": "當云何教菩薩摩訶薩般若波羅蜜？",
    "T08n0222_009:0204c19_0": "一切求菩薩悉不可得、亦不可見，當云何說般若波羅蜜教菩薩耶？",
    "T08n0222_009:0204c20_1": "菩薩而復號菩薩，但有字耳。",
    "T08n0222_009:0204c21_2": "譬如人自言：『吾有我。』",
    "T08n0222_009:0204c21_3": "本末求之悉無所有。",
    "T08n0222_009:0204c22_4": "諸法自然，何所生色，色之所生；何所生痛痒思想生死識，識之所生？",
    "T08n0222_009:0204c23_5": "唯，天中天！",
    "T08n0222_009:0204c24_0": "其無所生，則無有色亦無有識也。",
    "T08n0222_009:0204c24_1": "何所有說般若波羅蜜者？",
    "T08n0222_009:0204c25_2": "當云何教菩薩？",
    "T08n0222_009:0204c25_3": "亦無有異處，亦無有出生，亦不可得菩薩者，亦不得行道者。",
    "T08n0222_009:0204c27_4": "菩薩聞是，不恐不怖、無所畏懼，菩薩摩訶薩則為行般若波羅蜜。」",
    "T08n0222_009:0204c28_5": "舍利弗謂須菩提：「云何過去當來中間菩薩而不可得。",
    "T08n0222_009:0204c29_6": "何以故？",
    "T08n0222_009:0204c29_7": "色無有邊，痛痒思想生死識亦無有邊，菩薩亦無有邊。",
    "T08n0222_009:0205a02_8": "色痛痒思想生死識，俱無所有亦不可得，一切菩薩皆不可得。",
    "T08n0222_009:0205a03_9": "云何教菩薩摩訶薩？",
    "T08n0222_009:0205a04_10": "般若波羅蜜何所說？",
    "T08n0222_009:0205a04_11": "吾我都不可見，菩薩亦不可得處，云何教菩薩摩訶薩般若波羅蜜？",
    "T08n0222_009:0205a06_12": "何以故說是言：『菩薩摩訶薩但有字耳，求索吾我而無本末。",
    "T08n0222_009:0205a07_13": "諸法自然，色從何生？",
    "T08n0222_009:0205a08_0": "痛痒思想生死識從何出生？",
    "T08n0222_009:0205a08_1": "唯，天中天！",
    "T08n0222_009:0205a08_2": "其無所生則無有色，其無所生者則無痛痒思想生死識。』",
    "T08n0222_009:0205a10_3": "向者須菩提作是說言：『其無所生，當云何教般若波羅蜜？』",
    "T08n0222_009:0205a11_4": "何故說言：『亦無異處。』",
    "T08n0222_009:0205a12_0": "有所生者而可得菩薩耶？",
    "T08n0222_009:0205a12_1": "其行道者，何故須菩提而說此言：『菩薩摩訶薩聞是，心不恐怖，則為行般若波羅蜜。』",
    "T08n0222_009:0205a14_2": "所說云何？」",
    "T08n0222_009:0205a14_3": "須菩提謂舍利弗：「人無所有故，過去菩薩而不可得，眾生悉空，是故過去菩薩而無所受。",
    "T08n0222_009:0205a16_4": "眾生恍忽，是故過去菩薩而無所受。",
    "T08n0222_009:0205a17_5": "色無所有，是故菩薩不受過去痛痒思想生死識。",
    "T08n0222_009:0205a18_6": "空無所有，是故菩薩不受過去受。",
    "T08n0222_009:0205a19_7": "過去色空，痛痒思想生死識亦空；色恍忽，痛痒思想生死識恍忽；色自然，痛痒思想生死識自然；是故菩薩不受過去。",
    "T08n0222_009:0205a22_8": "檀波羅蜜、尸波羅蜜、羼波羅蜜、惟逮波羅蜜、禪波羅蜜、般若波羅蜜，悉無所有，是故菩薩不得過去。",
    "T08n0222_009:0205a24_9": "所以者何？",
    "T08n0222_009:0205a24_10": "舍利弗！",
    "T08n0222_009:0205a25_11": "其以空者不可得過去當來中間，無有異空、無有菩薩，無有過去空菩薩及過去事，皆悉無二、無若干也。",
    "T08n0222_009:0205a27_12": "是故菩薩不受過去，當來中間亦復如是。",
    "T08n0222_009:0205a28_13": "取要言之，檀波羅蜜亦復恍忽，檀波羅蜜自然，尸波羅蜜、羼波羅蜜、惟逮波羅蜜、禪波羅蜜、般若波羅蜜亦復悉空，般若波羅蜜亦復恍忽則無自然，是故菩薩不受過去。",
    "T08n0222_009:0205b03_14": "是故，舍利弗！",
    "T08n0222_009:0205b03_15": "其以空者無有過去當來中間，空與菩薩及已過去，亦無有二、亦無有若干，是故，舍利弗！",
    "T08n0222_009:0205b05_16": "菩薩不受過去。",
    "T08n0222_009:0205b06_0": "其七空者亦無所有，是故菩薩不受過去。",
    "T08n0222_009:0205b06_1": "「復次，舍利弗！",
    "T08n0222_009:0205b07_2": "其意止、意斷、神足、根、力、七覺、八道三十七品，亦復為空、亦復恍忽；其七空者亦復如是，是故菩薩不受過去。",
    "T08n0222_009:0205b09_3": "十力、無畏、十八不共諸佛之法，悉空恍忽，是故菩薩不受過去。",
    "T08n0222_009:0205b11_4": "六波羅蜜亦無所有、亦復恍忽、亦無自然，是故菩薩不受過去。",
    "T08n0222_009:0205b12_5": "「復次，舍利弗！",
    "T08n0222_009:0205b12_6": "一切三昧悉無所有，陀羅尼門皆無所有；諸三昧門、陀羅尼門，亦復悉空、亦復恍忽；諸三昧門、陀羅尼門，皆無所有；諸三昧門、陀羅尼門，亦復悉空、亦復恍忽；諸三昧門、陀羅尼門、皆無自然，是故菩薩不受過去。",
    "T08n0222_009:0205b17_7": "六波羅蜜亦復如是。",
    "T08n0222_009:0205b18_8": "「復次，舍利弗！",
    "T08n0222_009:0205b18_9": "及諸法界亦無所有，法界悉空、法界恍忽、法界自然，法界亦無七空，是故菩薩不受過去。",
    "T08n0222_009:0205b20_10": "「復次，舍利弗！",
    "T08n0222_009:0205b20_11": "怛薩阿竭亦無所有、亦悉無本，無本恍忽、無本亦空，其本無者亦無自然，是故菩薩不受過去。",
    "T08n0222_009:0205b23_0": "其本際者亦無所有，本際悉空、本際恍忽、亦無自然，不可思議一切諸界亦無自然，是故菩薩不受過去。",
    "T08n0222_009:0205b25_1": "「復次，舍利弗！",
    "T08n0222_009:0205b25_2": "諸聲聞、辟支佛、怛薩阿竭亦無所有，怛薩阿竭則空恍忽、亦無自然，是故菩薩不受過去。",
    "T08n0222_009:0205b27_3": "道無所有，亦空恍忽、亦無自然，薩芸若者亦空恍忽、亦無自然，是故菩薩不受過去。",
    "T08n0222_009:0205b29_4": "所以者何？",
    "T08n0222_009:0205c01_5": "舍利弗！",
    "T08n0222_009:0205c01_6": "空與恍忽、過去當來中間，亦復如是不可得，菩薩亦不可得。",
    "T08n0222_009:0205c02_7": "是故，舍利弗！",
    "T08n0222_009:0205c02_8": "空與恍忽、過去當來，而無有二、亦無若干，是故菩薩不受過去。",
    "T08n0222_009:0205c04_9": "又舍利弗所問：『何故色無有邊，痛痒思想生死識無有邊，菩薩亦無有邊？』",
    "T08n0222_009:0205c06_10": "痛痒思想生死識如空空。",
    "T08n0222_009:0205c06_11": "譬如虛空，無有邊際、無有中間、無有崖底，空虛但有字。",
    "T08n0222_009:0205c08_0": "舍利弗！",
    "T08n0222_009:0205c08_1": "色痛痒思想生死識亦如是，無有邊際、無有中間、無有崖底，以色空故。",
    "T08n0222_009:0205c09_2": "其以空者，無際無間不可得底；痛痒思想生死識者亦復如是。",
    "T08n0222_009:0205c11_3": "是故，舍利弗！",
    "T08n0222_009:0205c11_4": "色無有邊，痛痒思想生死識無有邊，菩薩亦無邊，皆無所有、亦不可得。",
    "T08n0222_009:0205c13_5": "是故，舍利弗！",
    "T08n0222_009:0205c13_6": "色與菩薩亦無所有、亦不可得；痛痒思想生死識亦復如是。",
    "T08n0222_009:0205c14_7": "「復次，舍利弗！",
    "T08n0222_009:0205c15_8": "六波羅蜜空，故曰為空；內空亦空、外空亦空；以空故空，近空、遠空、真空及七空，三十七品，十力、無畏諸佛之法，亦復悉空；以空故空，無有本際、不可思議一切諸界亦復為空，以空故空，諸三昧門、陀羅尼門亦復為空，其薩芸若亦復為空，其所曉了道品道慧亦復為空；以空故空，其三乘法亦復為空，怛薩阿竭亦復為空。",
    "T08n0222_009:0205c22_9": "故，舍利弗！",
    "T08n0222_009:0205c22_10": "怛薩阿竭空亦無有，色亦不可得，色與菩薩亦無所有，悉不可得；痛痒思想生死識者，亦復如是。",
    "T08n0222_009:0205c24_11": "舍利弗所問：『何故一切菩薩悉不可得？",
    "T08n0222_009:0205c25_12": "云何為菩薩說般若波羅蜜？』",
    "T08n0222_009:0205c26_13": "色痛痒思想生死識亦不可得，色不可得，痛痒思想不可得，色色痛痒思想生死識不可得；其所思想，想亦無所有，所想痛痒亦無所有，所想生死亦無所有，所想行識亦無所有亦不可得；所識識者，亦無所有亦不可得，所識色、所識痛痒、所識思想、所識生死，悉無所有亦不可得。",
    "T08n0222_009:0206a03_14": "舍利弗！",
    "T08n0222_009:0206a04_0": "其六情者，亦無所有亦不可得，其眼耳鼻舌身意者，悉無所有亦不可得。",
    "T08n0222_009:0206a05_1": "其耳者，悉無所有亦不可得；耳與眼者，悉無所有亦不可得；耳與鼻，悉無所有亦不可得；鼻與齅者，悉無所有亦不可得；其鼻及眼，悉無所有亦不可得；其鼻與舌，悉無所有亦不可得；計於舌者，悉無所有亦不可得。",
    "T08n0222_009:0206a10_2": "舌眼耳鼻，悉無所有亦不可得；其香及身，悉無所有亦不可得；身及與身，悉無所有亦不可得；意及與意，悉無所有亦不可得。",
    "T08n0222_009:0206a13_3": "眼耳鼻舌身意，悉無所有亦不可得。",
    "T08n0222_009:0206a14_4": "眼色、耳聲、鼻香、舌味、身更、意欲，六情、六識、六味十八諸入因緣，一切諸事悉無所有亦不可得。",
    "T08n0222_009:0206a16_5": "內色外色、痛痒諸法，亦復如是。",
    "T08n0222_009:0206a17_6": "六波羅蜜及與七空，三十七品，十力、無畏諸佛之法，諸三昧門、陀羅尼門，種性諸法——阿羅漢法、辟支佛法、怛薩阿竭、菩薩法——十住事法、薩芸若慧及諸道慧，上至怛薩阿竭及與菩薩，悉無所有亦不可得。",
    "T08n0222_009:0206a21_7": "菩薩與般若波羅蜜，悉無所有亦不可得。",
    "T08n0222_009:0206a22_8": "又般若波羅蜜於般若波羅蜜，悉無所有亦不可得。",
    "T08n0222_009:0206a24_0": "般若波羅蜜及與菩薩，悉無所有亦不可得。",
    "T08n0222_009:0206a25_0": "般若波羅蜜無言無說、無教無化，不可得故，於菩薩者無言無說、無教無化，亦無所有亦不可得。",
    "T08n0222_009:0206a27_1": "般若波羅蜜亦無所有亦不可得。",
    "T08n0222_009:0206a27_2": "是故，舍利弗！",
    "T08n0222_009:0206a28_3": "一切諸法亦無所有亦無得者，不可得故。",
    "T08n0222_009:0206a29_4": "菩薩摩訶薩亦不可得亦無所說，如舍利弗所言。",
    "T08n0222_009:0206b01_5": "何以故字，而字菩薩從何來？",
    "T08n0222_009:0206b02_0": "其名字者，為在何所而為菩薩，是故名為菩薩。",
    "T08n0222_009:0206b03_1": "言菩薩者，但以字耳，從何所來？",
    "T08n0222_009:0206b03_2": "色痛痒思想生死識者，但以字耳，但字字著言耳，而無有色，無有痛痒思想生死識。",
    "T08n0222_009:0206b05_3": "所以者何？",
    "T08n0222_009:0206b06_0": "字者亦空，字自然空，不以是故名為菩薩，亦無己字(丹本亦不以空)為菩薩也。",
    "T08n0222_009:0206b07_1": "「復次，舍利弗！",
    "T08n0222_009:0206b07_2": "六波羅蜜但以字耳，不以字故為六波羅蜜。",
    "T08n0222_009:0206b08_3": "是所言菩薩者，但以字耳。",
    "T08n0222_009:0206b09_4": "是以言般若波羅蜜，但以字耳，不以字故為般若波羅蜜。",
    "T08n0222_009:0206b10_5": "般若波羅蜜者，無有字也。",
    "T08n0222_009:0206b11_6": "所以者何？",
    "T08n0222_009:0206b11_7": "字與般若波羅蜜，二者俱空，不可得故。",
    "T08n0222_009:0206b12_8": "舍利弗！",
    "T08n0222_009:0206b12_9": "所言菩薩但假號耳，所言內空、外空、近空、遠空、真空、所有空、無所有空，但以字耳，其七空者不以字空。",
    "T08n0222_009:0206b15_10": "所以者何？",
    "T08n0222_009:0206b15_11": "不以字故為空也，此諸空者為不可得。",
    "T08n0222_009:0206b16_12": "是故，舍利弗！",
    "T08n0222_009:0206b16_13": "所言菩薩，但假號耳。",
    "T08n0222_009:0206b17_0": "舍利弗！",
    "T08n0222_009:0206b17_1": "此所名字為假號耳，意止、意斷、根、力、覺意、八道三十七品，十力、無畏、十八不共諸佛之法，但假號耳，不以字故為諸佛法，諸佛法空。",
    "T08n0222_009:0206b20_2": "是故，舍利弗！",
    "T08n0222_009:0206b20_3": "所言菩薩但假號耳。",
    "T08n0222_009:0206b20_4": "諸三昧門、陀羅尼門，須陀洹、斯陀含、阿那含、阿羅漢、辟支佛、菩薩上至佛，亦假號耳，不以字為字。",
    "T08n0222_009:0206b23_5": "所言吾我、我所，推其本末，亦無所有無所成，吾我不可得，何況於道有所得者？",
    "T08n0222_009:0206b25_0": "所知所見亦不可得，何況欲令有所成者？",
    "T08n0222_009:0206b25_1": "舍利弗！",
    "T08n0222_009:0206b26_2": "色痛痒思想生死識，本末亦不可得，何況欲令識有成眼，眼更因緣痛痒？",
    "T08n0222_009:0206b27_3": "耳鼻舌身意，六情所入亦不可得；六波羅蜜、七空，本末空亦不可得，何況欲令有所成者？",
    "T08n0222_009:0206b29_4": "三十七品、十力、四無畏諸佛之法，推其本末亦不可得，何況欲令有所成者？",
    "T08n0222_009:0206c02_5": "諸三昧門、陀羅尼門，推其本末悉不可得，何況欲令有所成者？",
    "T08n0222_009:0206c04_0": "聲聞、辟支佛、怛薩阿竭、阿羅訶、三耶三佛都不可得。",
    "T08n0222_009:0206c05_1": "是故，舍利弗！",
    "T08n0222_009:0206c05_2": "所言吾我悉無所有，一切諸法亦無所有，悉為自然。",
    "T08n0222_009:0206c06_3": "所以者何。",
    "T08n0222_009:0206c06_4": "自然無合無散。」",
    "T08n0222_009:0206c07_5": "舍利弗問須菩提：「何謂自然無合無散？」",
    "T08n0222_009:0206c08_6": "答曰：「色痛痒思想生死識者，用自然故無合無散；眼耳鼻舌身意，六情所受所生、痛痒所合，悉為自然無合無散；六波羅蜜亦無合無散悉為自然，是故舍利弗。",
    "T08n0222_009:0206c11_7": "一切諸法，皆無所有悉為自然。",
    "T08n0222_009:0206c12_8": "「復次，舍利弗！",
    "T08n0222_009:0206c12_9": "一切諸法亦無有常亦無所至。」",
    "T08n0222_009:0206c13_10": "舍利弗問須菩提：「何謂一切諸法無常無至？」",
    "T08n0222_009:0206c14_11": "須菩提言：「色痛痒思想生死識亦無有常、無所歸趣。",
    "T08n0222_009:0206c15_12": "所以者何？",
    "T08n0222_009:0206c15_13": "其無常者，悉無所有亦無有眼，是故一切諸法皆無有常、無所歸趣。",
    "T08n0222_009:0206c17_14": "諸所有法亦復如是，悉無有常、無所歸趣。",
    "T08n0222_009:0206c18_15": "一切諸漏乃至無漏，所可說者、無所說法。",
    "T08n0222_009:0206c19_16": "其有常者，則為無所有亦無有眼。",
    "T08n0222_009:0206c20_17": "是故，舍利弗！",
    "T08n0222_009:0206c20_18": "一切萬物悉無有常無所歸趣。",
    "T08n0222_009:0206c21_19": "復次，舍利弗！",
    "T08n0222_009:0206c21_20": "一切諸法無所積聚亦無有壞。」",
    "T08n0222_009:0206c22_21": "又問須菩提：「云何一切諸法亦無積聚亦無有壞？」",
    "T08n0222_009:0206c23_22": "答曰：「色痛痒思想生死識者，亦無積聚亦無有壞。",
    "T08n0222_009:0206c24_23": "所以者何？",
    "T08n0222_009:0206c24_24": "用清淨故。",
    "T08n0222_009:0206c24_25": "諸善不善所有法、無所有法，有漏法、無漏法，悉無積聚亦無有壞。",
    "T08n0222_009:0206c26_26": "所以者何？",
    "T08n0222_009:0206c26_27": "用清淨故。",
    "T08n0222_009:0206c26_28": "是故，舍利弗！",
    "T08n0222_009:0206c27_29": "一切所有悉無所有。",
    "T08n0222_009:0206c27_30": "舍利弗！",
    "T08n0222_009:0206c27_31": "所問：『色何所生？』",
    "T08n0222_009:0206c28_32": "色無所生，痛痒思想生死識者，亦無所生。",
    "T08n0222_009:0206c29_33": "所以者何？",
    "T08n0222_009:0206c29_34": "舍利弗？",
    "T08n0222_009:0206c29_35": "色痛痒思想生死識亦無所有，曉了行者則無有色亦無所生，痛痒思想生死識亦無所生，色痛痒思想生死識亦無所有。",
    "T08n0222_009:0207a03_36": "所以者何？",
    "T08n0222_009:0207a03_37": "曉了行者則為無有眼，眼無所有。",
    "T08n0222_009:0207a04_38": "所以者何？",
    "T08n0222_009:0207a05_0": "曉了行者悉無所有，六情亦然。",
    "T08n0222_009:0207a05_1": "「復次「舍利弗！",
    "T08n0222_009:0207a06_2": "一切諸法悉無所有。",
    "T08n0222_009:0207a06_3": "所以者何？",
    "T08n0222_009:0207a06_4": "曉了行者不造所有。",
    "T08n0222_009:0207a07_5": "是故，舍利弗！",
    "T08n0222_009:0207a07_6": "色痛痒思想生死識者，亦無所生。",
    "T08n0222_009:0207a08_7": "又，舍利弗！",
    "T08n0222_009:0207a08_8": "所問者色無所生則為非色，亦非痛痒思想生死識。",
    "T08n0222_009:0207a09_9": "何以故？",
    "T08n0222_009:0207a10_10": "色清淨、空、無起滅，亦無所住、亦無別異。",
    "T08n0222_009:0207a11_0": "以痛痒思想生死識亦清淨，空清淨故，故曰清淨，亦無起滅、亦無所住、不可分別，一切所有亦復清淨，空清淨故曰清淨，亦無所起、亦無所滅、亦無所住、不可別知。",
    "T08n0222_009:0207a14_1": "是故，舍利弗！",
    "T08n0222_009:0207a15_0": "色痛痒思想生死識者，亦無所生。",
    "T08n0222_009:0207a15_1": "如舍利弗所問：『何故說此悉無所生？",
    "T08n0222_009:0207a16_2": "當何從說般若波羅蜜？",
    "T08n0222_009:0207a17_3": "所以者何？",
    "T08n0222_009:0207a17_4": "般若波羅蜜亦無所生。",
    "T08n0222_009:0207a17_5": "設無所生，般若波羅蜜亦無所出，無有二法、亦無若干。』",
    "T08n0222_009:0207a19_6": "是故說此，而當從何所說般若波羅蜜？",
    "T08n0222_009:0207a20_7": "舍利弗問：『亦不從異處出生菩薩而得道行。",
    "T08n0222_009:0207a21_8": "所以者何？",
    "T08n0222_009:0207a21_9": "菩薩摩訶薩行般若波羅蜜者，不從異生亦復不見異。』",
    "T08n0222_009:0207a22_10": "般若波羅蜜亦復不別異處而悉等見，諸菩薩行亦無所生。",
    "T08n0222_009:0207a23_11": "又菩薩者，無有二法亦無若干，亦不見色痛痒思想行生死識有異處生。",
    "T08n0222_009:0207a25_12": "所以者何？",
    "T08n0222_009:0207a25_13": "用無生故，色無有二、亦無若干，亦不從異而有所生，亦不見色從異處生。",
    "T08n0222_009:0207a27_14": "所以者何？",
    "T08n0222_009:0207a27_15": "色無所生，識無有名，亦無若干。",
    "T08n0222_009:0207a28_16": "其十八種、三十七品、諸佛之法，及與七空、三乘之法，不見所生。",
    "T08n0222_009:0207a29_17": "所以者何？",
    "T08n0222_009:0207b01_18": "無所生故，無有二法、亦無若干。",
    "T08n0222_009:0207b01_19": "是故，舍利弗！",
    "T08n0222_009:0207b02_20": "不得菩薩有異處生而行道者。",
    "T08n0222_009:0207b02_21": "又，舍利弗！",
    "T08n0222_009:0207b03_22": "向者所問：『假使菩薩摩訶薩聞是說者，無所恐、不畏亦無所懼，則為行般若波羅蜜。』",
    "T08n0222_009:0207b05_0": "所以者何？",
    "T08n0222_009:0207b05_1": "菩薩摩訶薩觀一切諸法，皆悉如夢，如幻、野馬、芭蕉、影、響。",
    "T08n0222_009:0207b06_2": "是故，舍利弗！",
    "T08n0222_009:0207b06_3": "菩薩摩訶薩聞是！",
    "T08n0222_009:0207b07_4": "不恐不怖亦不畏懼，是為行般若波羅蜜。」",
    "T08n0222_009:0207b08_5": "須菩提白佛言：「天中天！",
    "T08n0222_009:0207b08_6": "菩薩摩訶薩行般若波羅蜜時，觀法如是，便不受色痛痒思想生死識，亦無所捨、亦無所住、亦無所著般若波羅蜜，則無有色痛痒思想生死識，亦不受、亦不捨、亦無住、亦無著無、所分別，亦不受眼耳鼻舌身意六情所依、不受吾我；亦不受檀波羅蜜，亦無所捨、亦無所住，亦無所著，不處吾我。",
    "T08n0222_009:0207b15_7": "尸、羼、惟逮、禪、般若波羅蜜，亦不受七空，亦無所捨、亦無所住、亦無所著，不處吾我。",
    "T08n0222_009:0207b17_8": "「復次，天中天！",
    "T08n0222_009:0207b17_9": "行般若波羅蜜者，於三十七品、十力、無畏、十八不共諸佛之法，亦復如是，亦無所受、亦無所捨、亦無所住、亦無所著，不處吾我。",
    "T08n0222_009:0207b20_10": "「復次，天中天！",
    "T08n0222_009:0207b20_11": "菩薩不受一切諸三昧門、陀羅尼門，亦無所受、亦無所捨、亦無所住、亦無所著、不處吾我。",
    "T08n0222_009:0207b22_12": "所以者何？",
    "T08n0222_009:0207b22_13": "菩薩行般若波羅蜜，不見色痛痒思想生死識，不見十八種、三十七品及與七空，聲聞、辟支佛，上至佛及薩芸若亦無所見。",
    "T08n0222_009:0207b25_14": "所以者何？",
    "T08n0222_009:0207b26_0": "無色痛痒思想生死識，亦無所起亦無有識，六情無所起亦無有六情，六波羅蜜亦無所起亦無六波羅蜜，般若波羅蜜亦無所起，亦無有二亦無若干，內空、外空亦無所起，近空、遠空、真空、所有空、無所有空亦復如是。",
    "T08n0222_009:0207c01_1": "所以者何？",
    "T08n0222_009:0207c02_2": "其七空者亦無所起，亦無有二亦無若干。",
    "T08n0222_009:0207c03_3": "是故，天中天！",
    "T08n0222_009:0207c03_4": "其七空、三十七品、十力、無畏、十八不共諸佛之法亦無所起，亦無有二亦無若干。",
    "T08n0222_009:0207c05_5": "所以者何？",
    "T08n0222_009:0207c05_6": "天中天！",
    "T08n0222_009:0207c05_7": "是無所起，是故為無二無三，無有若干故，諸佛之法悉無所起，有所起者非為佛法。",
    "T08n0222_009:0207c07_8": "唯，天中天！",
    "T08n0222_009:0207c07_9": "其無本者亦不可思議，諸法境界亦無所起，其不可思議界，則無有二亦無若干。",
    "T08n0222_009:0207c09_10": "唯，天中天！",
    "T08n0222_009:0207c09_11": "須陀洹、斯陀含、阿那含、阿羅漢、辟支佛、菩薩，上至薩芸若慧，悉無所起亦無所有，故薩芸若為無所起。",
    "T08n0222_009:0207c12_12": "所以者何？",
    "T08n0222_009:0207c12_13": "無有精進，是為無二無三亦無若干；色痛痒思想生死識者，則為滅盡亦無有色，是故識亦滅盡，則無有二亦無若干。",
    "T08n0222_009:0207c15_14": "所以者何？",
    "T08n0222_009:0207c15_15": "天中天！",
    "T08n0222_009:0207c15_16": "其精進者，無一無二無三亦無若干，其精進識亦無有識，是為檀波羅蜜，亦無所起、無所精進，無二無三亦無若干，尸、羼、惟逮、禪、般若波羅蜜亦復如是，及諸七空、三十七品、十力、無畏、十八不共諸佛之法，亦復如是。",
    "T08n0222_009:0207c20_17": "其言，天中天！",
    "T08n0222_009:0207c20_18": "無所精進，於此行中無能計者，五陰、六衰、六波羅蜜、三乘之法，上至薩芸若慧，亦復如是。」",
    "T08n0222_009:0207c22_19": "◎摩訶般若波羅蜜觀行品第二十四◎爾時須菩提謂舍利弗言：「云何菩薩摩訶薩行般若波羅蜜而觀諸法？",
    "T08n0222_009:0207c25_20": "何謂菩薩行道為一切人，而言菩薩而悉曉了一切道法，於一切法為無所著？",
    "T08n0222_009:0207c27_21": "曉了諸法，則為曉了色痛痒思想生死識，而於識事亦無所著。",
    "T08n0222_009:0207c28_22": "曉了三十七品、十力、無畏諸佛之法，亦無所著。",
    "T08n0222_009:0207c29_23": "何謂一切諸法事者？」",
    "T08n0222_009:0208a01_24": "須菩提謂舍利弗：「其觀諸法形像瑞應，色聲香味細滑之法，其內外法、有為無為，所有、無所有，形像瑞應了無因緣，是為觀法。",
    "T08n0222_009:0208a04_25": "又，舍利弗！",
    "T08n0222_009:0208a04_26": "所問：『何謂般若波羅蜜？』",
    "T08n0222_009:0208a04_27": "盡無所樂，是名為般若波羅蜜。",
    "T08n0222_009:0208a05_28": "何謂為盡而無所樂？",
    "T08n0222_009:0208a06_29": "舍利弗！",
    "T08n0222_009:0208a06_30": "不樂陰、種、諸入，不樂六波羅蜜：尸、羼、惟逮、禪、般若波羅蜜，不樂七空，不樂三十七品、十力、無畏、十八不共諸佛之法，是名曰盡無所樂，是為般若波羅蜜。",
    "T08n0222_009:0208a09_31": "於薩芸若亦無所樂，是為般若波羅蜜。",
    "T08n0222_009:0208a10_32": "是為名曰盡無所樂，是為般若波羅蜜。",
    "T08n0222_009:0208a11_33": "所問：『何謂為觀？』",
    "T08n0222_009:0208a12_0": "是菩薩摩訶薩行般若波羅蜜時，不觀色有常、無常，不觀色苦、樂，不觀色有我、無我，不觀色有空無空、有相無相、有願無願，不觀色寂與不寂，不觀色恍忽不恍忽；痛痒思想生死識及與七空并三脫門，亦復如是。",
    "T08n0222_009:0208a16_1": "不觀三十七品：意止、意斷、神足、根、力、七覺、八道諸佛之法，苦樂善惡、有我無我、有常無常，諸三昧門、陀羅尼門、薩芸若慧，有常無常、苦樂善惡，有我無我、有空無空及三脫門。",
    "T08n0222_009:0208a20_2": "舍利弗！",
    "T08n0222_009:0208a21_0": "是為菩薩摩訶薩觀行般若波羅蜜。」",
    "T08n0222_009:0208a21_1": "舍利弗問須菩提：「何謂色痛痒思想生死識亦無所起則無有識，根、力、覺意、三十七品、七空、四非常法、薩芸若慧悉無所起，薩芸若則無所有？」",
    "T08n0222_009:0208a25_0": "須菩提謂舍利弗：「謂色七空，其以空者則無有形，是故色為無所起，則無有色；痛痒思想生死識亦爾。",
    "T08n0222_009:0208a27_1": "六波羅蜜空，其已空者非般若波羅蜜，慧無所起。",
    "T08n0222_009:0208a28_2": "是故，舍利弗！",
    "T08n0222_009:0208a28_3": "般若波羅蜜則無所起，非般若波羅蜜，及與七空、三十七品、十力、無畏諸佛之法，諸三昧門、陀羅尼門、薩芸若慧，亦復如是。",
    "T08n0222_009:0208b02_4": "色無所起則為無色痛痒思想生死識，乃至薩芸若慧亦復如是，無所起者則為無慧。」",
    "T08n0222_009:0208b04_5": "舍利弗謂須菩提：「何謂色痛痒思想生死識，上至薩芸若慧，而無有二？」",
    "T08n0222_009:0208b06_6": "須菩提言：「如是，如是！",
    "T08n0222_009:0208b06_7": "其無二者，色則無二，痛痒思想生死識一切識法，無合無散、無色無見、無所取捨，如是相者則為無想；及其七空、三十七品、四非常法、薩芸若慧，亦復如是。",
    "T08n0222_009:0208b10_8": "五陰、六衰上至薩芸若，悉無有二。」",
    "T08n0222_009:0208b10_9": "舍利弗問須菩提：「何謂色無有二、清淨無來，痛痒思想生死識，上至薩芸若慧？」",
    "T08n0222_009:0208b12_10": "須菩提謂舍利弗：「如是，如是！",
    "T08n0222_009:0208b13_11": "色不為異、無所起者，亦復無異色、無所起；痛痒思想生死識，上至薩芸若慧，亦復如是。",
    "T08n0222_009:0208b15_12": "如是，舍利弗！",
    "T08n0222_009:0208b15_13": "色無有二，五陰、六衰，上至薩芸若慧，亦無有二，一切清淨、無所從來。」",
    "T08n0222_009:0208b17_14": "須菩提白佛言：「菩薩摩訶薩行般若波羅蜜觀諸法，見一切色亦無所起、本末清淨，痛痒思想生死識亦復如是；吾我知見悉無所起，本末清淨；檀、尸、羼、惟逮、禪、般若波羅蜜亦復如是，悉無所起、本末清淨；及與七空、三十七品、根、力、覺意、十力、無畏諸佛之法，不見所起、本末清淨；觀諸三昧門、陀羅尼門、薩芸若慧，不見所起、本末清淨；觀凡夫法見凡夫法，悉無所起、本末清淨；觀須陀洹、斯陀含、阿那含、阿羅漢，聲聞、辟支佛及與菩薩，見此諸法悉無所起、本末清淨，觀一切佛法，見無所起、本末清淨、不見所起。」",
    "T08n0222_009:0208b28_15": "舍利弗問須菩提：「今所說者，當云何解？",
    "T08n0222_009:0208b29_16": "五陰、六衰、三乘之法及薩芸若，悉無所起者，亦無五道、亦無菩薩摩訶薩、亦無得神通。",
    "T08n0222_009:0208c02_17": "設，須菩提！",
    "T08n0222_009:0208c02_18": "一切諸法悉無所起，何以故成須陀洹斷於三結而修行道，斯陀含者亦斷三結、婬怒癡薄而修行道，阿那含者捐棄重擔、斷除眾結而修行道，阿羅漢者除斷眾結及五根、無有生死而修行道，辟支佛乘以因緣覺而修行道？",
    "T08n0222_009:0208c08_0": "何故菩薩勤苦行道，為無央數眾生勤苦？",
    "T08n0222_009:0208c09_0": "何故逮成阿耨多羅三藐三菩而轉法輪？」",
    "T08n0222_009:0208c09_1": "須菩提言：「我不欲令無所起法而有所得，亦不欲令無所起法至須陀洹、斯陀含、阿那含、阿羅漢、辟支佛，亦復如是。",
    "T08n0222_009:0208c12_2": "我亦不使菩薩摩訶薩勤苦行，不令菩薩精勤苦行。",
    "T08n0222_009:0208c13_3": "所以者何？",
    "T08n0222_009:0208c13_4": "舍利弗！",
    "T08n0222_009:0208c14_5": "不以別相勤苦故，度不可計阿僧祇人。",
    "T08n0222_009:0208c15_6": "又，舍利弗！",
    "T08n0222_009:0208c15_7": "行菩薩道者，當度不可計阿僧祇人，念之如母、念之如父、念之如子、念之如身，所行亦無所起。",
    "T08n0222_009:0208c17_8": "菩薩當作是念：『求於吾我皆無所有亦不可得，觀內外法當作是了。』",
    "T08n0222_009:0208c19_0": "設起想者，不念勤苦亦不起想。",
    "T08n0222_009:0208c19_1": "所以者何？",
    "T08n0222_009:0208c20_0": "一切諸法悉無所起亦不可得。",
    "T08n0222_009:0208c20_1": "又，舍利弗！",
    "T08n0222_009:0208c20_2": "我亦不欲令怛薩阿竭而無所起，無阿耨多羅三耶三菩，亦不欲令轉於法輪，亦不欲令得無所起法。」",
    "T08n0222_009:0208c23_3": "舍利弗問須菩提：「所說云何欲令有起而逮法乎？",
    "T08n0222_009:0208c24_4": "而云無起不逮諸法。」",
    "T08n0222_009:0208c24_5": "須菩提言：「不以無起而逮諸法，亦不以起而逮諸法。」",
    "T08n0222_009:0208c26_0": "又問須菩提：「云何無所起法亦不無起而逮諸法？」",
    "T08n0222_009:0208c27_1": "須菩提言：「我不欲令無所起生而逮諸法，亦不欲令無無所逮。」",
    "T08n0222_009:0208c28_2": "舍利弗言：「於須菩提意云何，無有逮得、無成道乎？」",
    "T08n0222_009:0208c29_3": "須菩提言：「有得、有道，實無有二。",
    "T08n0222_009:0209a01_4": "又，舍利弗！",
    "T08n0222_009:0209a01_5": "逮得成道方俗言耳，所言須陀洹、斯陀含、阿那含、阿羅漢、辟支佛，皆因俗教而有此言。",
    "T08n0222_009:0209a03_6": "推其本末，無有逮得、無有成道、無有三乘。」",
    "T08n0222_009:0209a04_7": "舍利弗問須菩提：「所逮成道因方俗乎？",
    "T08n0222_009:0209a05_8": "如是五道方俗所言，所有悉壞不為真諦。」",
    "T08n0222_009:0209a06_9": "答曰：「如是所言，因於世俗，言有所得而逮成道，五道亦然。",
    "T08n0222_009:0209a07_10": "方俗盡壞，不為真諦。",
    "T08n0222_009:0209a08_11": "所以者何？",
    "T08n0222_009:0209a08_12": "欲成真諦，無有善惡、不起不滅，無諸塵勞亦無恚恨，乃為真諦。」",
    "T08n0222_009:0209a09_13": "舍利弗問須菩提：「其無生法，寧有起乎？",
    "T08n0222_009:0209a10_14": "若所生法而起生乎？」",
    "T08n0222_009:0209a11_15": "須菩提：「無所生法亦無所生，其所生法亦復不生。」",
    "T08n0222_009:0209a12_16": "舍利弗言：「云何欲令無所生法而有所生？」",
    "T08n0222_009:0209a13_17": "須菩提言：「色痛痒思想生死識亦無所生，自然為空，不欲令生；聲聞、辟支佛，上至佛道，悉無所生，自然為空，不欲令生。」",
    "T08n0222_009:0209a16_18": "舍利弗言：「其所生者復有生乎？",
    "T08n0222_009:0209a16_19": "無所生者而起生耶？」",
    "T08n0222_009:0209a17_20": "須菩提言：「其所生者亦無所生，其無所生亦無所生。",
    "T08n0222_009:0209a18_21": "所以者何？",
    "T08n0222_009:0209a18_22": "舍利弗！",
    "T08n0222_009:0209a18_23": "所生、無所生，此二法者，無合無散、無色無見、無所受持，則為一相無所有相。",
    "T08n0222_009:0209a20_24": "是故，舍利弗！",
    "T08n0222_009:0209a21_0": "所生無所生，其無生者亦復不生。」",
    "T08n0222_009:0209a21_1": "舍利弗言：「誰能堪任無所生法？",
    "T08n0222_009:0209a22_2": "是，須菩提！",
    "T08n0222_009:0209a22_3": "無所生法其無所生，無所生法亦無所生。」",
    "T08n0222_009:0209a23_4": "須菩提言：「其無所生無所生法為無所生，堪任無生無所生法為無所生。",
    "T08n0222_009:0209a25_5": "所以者何？",
    "T08n0222_009:0209a25_6": "其無生法無所生者，及與辯才，悉無所生；此一切法，無合無散、無色無見、不可受持，則為一相無所有相。」",
    "T08n0222_009:0209a27_7": "舍利弗言：「無所生無所生辯，無所生法亦無所生，是故堪任？」",
    "T08n0222_009:0209a29_8": "須菩提言：「如是，如是！",
    "T08n0222_009:0209a29_9": "無所生故無所生辯，無所生法亦無所生，乃為堪任。",
    "T08n0222_009:0209b02_10": "所以者何？",
    "T08n0222_009:0209b02_11": "色痛痒思想生死識者亦無所生，六情、四大，是眼耳鼻舌身意亦無所生，地水火風空及諸識種亦無所生，身口意行亦無所生，聲聞、辟支佛上至佛亦無所生。",
    "T08n0222_009:0209b05_12": "是故，舍利弗！",
    "T08n0222_009:0209b06_13": "無所生辯無無所生，無所生法故無所生，其行此者乃能堪任無所生法。」",
    "T08n0222_009:0209b07_14": "舍利弗謂須菩提：「賢者須菩提所說法為第一尊。",
    "T08n0222_009:0209b09_0": "所以者何？",
    "T08n0222_009:0209b09_1": "若有問者隨所問說，於一切諸法亦無所著。」",
    "T08n0222_009:0209b10_2": "舍利弗言：「云何於一切法而無所著？」",
    "T08n0222_009:0209b11_3": "須菩提言：「色痛痒思想生死識，清淨、空，亦無所著，亦無內外、亦無兩間；六情所更十八諸種亦空、清淨，不著內外、亦無兩間；六波羅蜜及與七空，三十七品、十力、無畏、十八不共諸佛之法，亦清淨、空，不著內外、亦無兩間。",
    "T08n0222_009:0209b16_4": "是，舍利弗！",
    "T08n0222_009:0209b16_5": "於一切法而無所著，菩薩摩訶薩行六波羅蜜者，於色痛痒思想生死識清淨，上至薩芸若皆清淨。」",
    "T08n0222_009:0209b18_6": "舍利弗言：「何謂菩薩摩訶薩純行六波羅蜜淨菩薩道？」",
    "T08n0222_009:0209b19_7": "須菩提言：「其檀波羅蜜，有俗間施不為度世，尸波羅蜜、羼波羅蜜，惟逮、禪、般若波羅蜜，俗間之智亦度世智。」",
    "T08n0222_009:0209b22_8": "舍利弗問曰：「何謂世俗檀波羅蜜、度世檀波羅蜜？」",
    "T08n0222_009:0209b23_9": "須菩提言：「菩薩摩訶薩多所施與沙門、婆羅門、貧窮乞丐，飢者與食，渴者與漿，香華、伎樂、宅舍、七寶、生活之業、病瘦醫藥，各各隨人之所思欲，男女、妻子、頭目、肌體，人所貪者，而不愛惜恣意與之。",
    "T08n0222_009:0209b27_10": "悉呼：『授之無有慳嫉，吾為施主一切放捨，從佛之教行檀波羅蜜。』",
    "T08n0222_009:0209b29_11": "如是施已有所望想，於諸眾生志在顛倒以為堅要，持用勸助阿耨多羅三耶三菩，以此所施令諸群生現世安隱，至無餘界而般泥洹。",
    "T08n0222_009:0209c03_12": "彼合三事而有所施。",
    "T08n0222_009:0209c03_13": "何謂為三？",
    "T08n0222_009:0209c04_0": "自想、吾我想、計他人有施報想，是為三。",
    "T08n0222_009:0209c04_1": "是為俗間檀波羅蜜，不為度世。",
    "T08n0222_009:0209c05_2": "何故名之世俗檀波羅蜜？",
    "T08n0222_009:0209c06_3": "不為度世，在俗不移，不得度脫至無罣礙，是名為世俗檀波羅蜜。",
    "T08n0222_009:0209c07_4": "能淨三品。",
    "T08n0222_009:0209c08_5": "何謂為三？",
    "T08n0222_009:0209c08_6": "菩薩摩訶薩有所施與，不得吾我、不見受者、而有所取亦不想報，是為菩薩摩訶薩淨於三品。",
    "T08n0222_009:0209c10_7": "「復次，舍利弗！",
    "T08n0222_009:0209c10_8": "菩薩摩訶薩施與眾生，亦無有人，而以勸助阿耨多羅三耶三菩，無有眾想、悉無所見，是為度世檀波羅蜜。",
    "T08n0222_009:0209c13_9": "所以名檀波羅蜜者，以度世故不著於世；尸、羼、惟逮、禪、般若波羅蜜，亦復如是，有所望想為俗間智，無所望想為度世智。",
    "T08n0222_009:0209c16_0": "舍利弗！",
    "T08n0222_009:0209c16_1": "是為菩薩摩訶薩純行六波羅蜜成菩薩道。」",
    "T08n0222_009:0209c17_2": "舍利弗復問須菩提：「何謂菩薩摩訶薩成菩薩道？」",
    "T08n0222_009:0209c18_3": "須菩提言：「意止、意斷、神足、根、力、七覺意、八道、十力、無畏、十八不共，空、無相、無願三脫之門，及與七空，一切三昧、陀羅尼門，四分別辯、大慈大哀，是為菩薩摩訶薩道。」",
    "T08n0222_009:0209c21_4": "舍利弗言：「善哉，善哉！",
    "T08n0222_009:0209c22_5": "須菩提！",
    "T08n0222_009:0209c22_6": "何所波羅蜜能成勇猛，為第一上而得度乎？」",
    "T08n0222_009:0209c23_7": "須菩提言：「般若波羅蜜勇猛之恩而得度矣。",
    "T08n0222_009:0209c24_8": "所以者何？",
    "T08n0222_009:0209c24_9": "般若波羅蜜是一切諸法之母，護度聲聞、辟支佛，令得成就菩薩，故曰般若波羅蜜。",
    "T08n0222_009:0209c26_10": "般若波羅蜜悉入三乘，過去當來今現在十方世界諸怛薩阿竭、阿羅訶、三耶三佛，皆因般若波羅蜜得阿耨多羅三耶三菩，逮成阿惟三佛。",
    "T08n0222_009:0210a01_11": "若有菩薩摩訶薩聞說般若波羅蜜，不以狐疑、不懷猶豫，當知是菩薩摩訶薩則為將從一切眾生，為一切故無所愛惜，悉能施與、無有顛倒，是則不離菩薩摩訶薩行。",
    "T08n0222_009:0210a04_12": "如是念者則為思惟無極大哀。」",
    "T08n0222_009:0210a05_13": "舍利弗語尊者須菩提：「菩薩摩訶薩思惟樂於大哀大悲，是菩薩摩訶薩則為捨離一切眾生。",
    "T08n0222_009:0210a07_14": "所以者何？",
    "T08n0222_009:0210a07_15": "一切眾生不離念故。」",
    "T08n0222_009:0210a08_16": "須菩提言：「善哉，善哉！",
    "T08n0222_009:0210a08_17": "舍利弗！",
    "T08n0222_009:0210a09_18": "吾今讚歎賢者所說，為真為諦。",
    "T08n0222_009:0210a09_19": "人無所有，其所念者亦無所有；人無自然，其所念者亦無自然；人為空為，念亦空為；人恍忽，念亦恍忽；人身空無，念亦空無；人無所覺，念亦無覺；色痛痒思想生死識者亦無所有，所念亦無所有；七空亦無所有，無所有色空恍忽，色無所覺，念亦無所覺。",
    "T08n0222_009:0210a15_20": "十八諸種、地水火風識界，檀、尸、羼、惟逮、禪、般若波羅蜜，三十七品、十力、無畏諸佛之法，一切三昧、陀羅尼門、薩芸若慧，曉了是者悉無所有，則為是道，所念無所有；人無所覺，所念亦無所覺，當曉了是乃成正覺。",
    "T08n0222_009:0210a20_21": "菩薩摩訶薩當作是行，菩薩摩訶薩不離是念乃成正覺。」",
    "T08n0222_009:0210a21_22": "爾時佛讚須菩提言：「善哉，善哉！",
    "T08n0222_009:0210a22_23": "菩薩摩訶薩當作是說般若波羅蜜。",
    "T08n0222_009:0210a23_24": "如汝所說，悉承怛薩阿竭威神，菩薩摩訶薩當作是行般若波羅蜜。」",
    "T08n0222_009:0210a24_25": "賢者須菩提說般若波羅蜜時，三千大千世界六反震動，東西南北上下皆動，於時佛笑。",
    "T08n0222_009:0210a27_0": "須菩提白佛言：「今，天中天！",
    "T08n0222_009:0210a27_1": "何以故笑？",
    "T08n0222_009:0210a27_2": "會當有意。」",
    "T08n0222_009:0210a28_3": "佛告須菩提：「如吾今日於此忍土說般若波羅蜜，十方現在諸怛薩阿竭、阿羅訶、三耶三佛，亦各說般若波羅蜜。」",
    "T08n0222_009:0210b01_4": "佛說是語時，十二那術諸天人民，皆得無所從生法忍，應時悉得見十方諸佛皆說般若波羅蜜。",
    "T08n0222_009:0210b03_5": "說是語時，無央數阿僧祇人皆發阿耨多羅三耶三菩心。",
    "T08n0222_009:0210b05_6": "◎光讚經卷第九"
}