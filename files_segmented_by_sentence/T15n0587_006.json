{
    "T15n0587_006:0090c26_0": "勝思惟梵天所問經卷第六",
    "T15n0587_006:0090c28_0": "元魏天竺三藏菩提流支譯",
    "T15n0587_006:0090c29_0": "爾時，勝思惟梵天問不退轉天子言：「天子！",
    "T15n0587_006:0090c29_1": "何謂菩薩堅固精進？」",
    "T15n0587_006:0091a01_2": "答言：「梵天！",
    "T15n0587_006:0091a01_3": "若菩薩於諸法不見一相不見異相，是名菩薩堅固精進。",
    "T15n0587_006:0091a03_0": "若菩薩於諸法不壞法性故，於諸法無著無斷無增無減，不見垢淨出過法性，是名第一堅固精進，所謂菩薩身無所起心無所起。」",
    "T15n0587_006:0091a06_0": "於是，世尊讚不退轉天子言：「善哉！",
    "T15n0587_006:0091a06_1": "善哉！」",
    "T15n0587_006:0091a06_2": "讚天子已，語勝思惟大梵天言：「如此天子！",
    "T15n0587_006:0091a07_3": "向來所說身無所起、心無所起，是為第一堅固精進。",
    "T15n0587_006:0091a09_4": "「梵天！",
    "T15n0587_006:0091a09_5": "我念往昔，一切所行堅固精進，持戒頭陀，供養諸佛恭敬尊重，而彼諸佛皆不授我阿耨多羅三藐三菩提記。",
    "T15n0587_006:0091a11_6": "於諸佛所如是供養恭敬尊重，於空閑處思惟坐禪習多聞慧，愍念眾生給其所須，一切所行難行苦行勤行精進，而彼諸佛不授我記。",
    "T15n0587_006:0091a14_7": "何以故？",
    "T15n0587_006:0091a15_0": "我於爾時，住身口心起精進故。",
    "T15n0587_006:0091a15_1": "「梵天！",
    "T15n0587_006:0091a15_2": "我乃於後，得如天子上來所說堅固精進，然後方為燃燈如來授我記言：『汝於來世當得作佛，號釋迦牟尼。』",
    "T15n0587_006:0091a18_3": "是故，梵天！",
    "T15n0587_006:0091a18_4": "若有菩薩欲得如來速疾授記，應當修行如天子說堅固精進，謂於諸法不起精進。」",
    "T15n0587_006:0091a20_5": "梵天言：「世尊！",
    "T15n0587_006:0091a20_6": "云何三世平等精進？」",
    "T15n0587_006:0091a21_7": "佛言：「梵天！",
    "T15n0587_006:0091a21_8": "過去心已滅，未來心未至，現在心無住。",
    "T15n0587_006:0091a22_9": "若法已滅不復更起，若法未至即無生相，若法無住即住實相。",
    "T15n0587_006:0091a23_10": "若如是者，則非過去、非是未來、非是現在。",
    "T15n0587_006:0091a24_11": "若非過去、非是未來、非是現在，是名自性。",
    "T15n0587_006:0091a25_12": "如是自性即是不生。",
    "T15n0587_006:0091a26_13": "梵天！",
    "T15n0587_006:0091a26_14": "是名三世平等精進，能令菩薩疾得授記。",
    "T15n0587_006:0091a27_15": "「梵天！",
    "T15n0587_006:0091a27_16": "菩薩成就如是法忍，信一切法無所捨故，是名菩薩布施精進；信一切法無諸漏故，是名菩薩持戒精進；信一切法無所傷故，是名菩薩忍辱精進；信一切法無所起故，是名菩薩勤行精進；信一切法悉平等故，是名菩薩禪定精進；信一切法不分別故，是名菩薩般若精進。",
    "T15n0587_006:0091b04_17": "梵天！",
    "T15n0587_006:0091b04_18": "菩薩如是信於諸法不增不減不邪不正，而常布施不求果報，常持禁戒無所貪著，修行忍辱知內外空，修行精進知無所起，修行禪定無所依止，修行般若無所取相。",
    "T15n0587_006:0091b08_19": "「梵天！",
    "T15n0587_006:0091b08_20": "菩薩成就如是法忍，雖復示現於一切法有所修行，而無染污，是人名得諸法平等，不為世法得失毀譽稱譏苦樂之所傾動，出過一切世間法故，亦不自高亦不自下，不喜不憂不動不逸，無有二心，離於諸見得無二法。",
    "T15n0587_006:0091b13_21": "於諸眾生墮二見者起大悲心，以為教化諸眾生故，而現受身。",
    "T15n0587_006:0091b15_22": "梵天！",
    "T15n0587_006:0091b15_23": "是名第一堅固精進，所謂得無我忍忍於眾生，起大悲心攝受眾生。」",
    "T15n0587_006:0091b16_24": "當說如是大精進時，八千菩薩得無生法忍，佛為授記，皆當得成阿耨多羅三藐三菩提，各於異土得成佛道，皆同一號號堅精進。",
    "T15n0587_006:0091b20_0": "爾時，慧命大迦葉在大會坐，而白佛言：「世尊！",
    "T15n0587_006:0091b21_0": "譬如大龍若欲雨時，雨於大海不雨餘處，此菩薩亦復如是，以大法雨為大海心諸菩薩說，不為餘者。」",
    "T15n0587_006:0091b23_1": "佛言：「如是，如是！",
    "T15n0587_006:0091b23_2": "迦葉！",
    "T15n0587_006:0091b23_3": "如汝所說，諸大龍王所以不雨閻浮提者，非有悋妬，但以其處不堪受故。",
    "T15n0587_006:0091b25_4": "何以故？",
    "T15n0587_006:0091b25_5": "大龍所雨澍如車軸，閻浮提中不能容受，若其雨者，是閻浮提城邑聚落，山林陂池皆悉漂流如漂棗葉，是故大龍不以大雨雨閻浮提。",
    "T15n0587_006:0091b28_6": "如是，迦葉！",
    "T15n0587_006:0091b29_7": "此諸菩薩不雨法雨於餘眾生，亦無悋妬，但以其器不能堪受如是等法。",
    "T15n0587_006:0091c01_8": "以是義故，此諸菩薩，但於甚深無量無邊智慧大海菩薩心中，雨如是等不可思議無上法雨。",
    "T15n0587_006:0091c03_9": "「迦葉！",
    "T15n0587_006:0091c04_10": "譬如大海堪受大雨澍如車軸不增不減。",
    "T15n0587_006:0091c05_0": "此諸菩薩亦復如是，若於一劫若復百劫，若聽、若說其法湛然不增不減。",
    "T15n0587_006:0091c06_1": "「迦葉！",
    "T15n0587_006:0091c06_2": "譬如大海、四天下中百川眾流入其中者同一鹹味。",
    "T15n0587_006:0091c07_3": "此諸菩薩亦復如是，聞種種法種種論義，皆能信解皆為一味，所謂空味。",
    "T15n0587_006:0091c09_4": "「迦葉！",
    "T15n0587_006:0091c09_5": "譬如大海清淨無垢，濁水流入即皆澄淨。",
    "T15n0587_006:0091c10_6": "此諸菩薩亦復如是，能淨一切瞋恨害垢。",
    "T15n0587_006:0091c11_7": "「迦葉！",
    "T15n0587_006:0091c11_8": "譬如大海甚深無底，不可度量。",
    "T15n0587_006:0091c12_9": "此諸菩薩亦復如是，悉皆能入甚深法相，一切聲聞辟支佛等不能度量。",
    "T15n0587_006:0091c14_10": "「迦葉！",
    "T15n0587_006:0091c14_11": "譬如大海集無量水、集無量寶。",
    "T15n0587_006:0091c15_12": "此諸菩薩亦復如是，集無量法、無量智慧、無量法寶，以是義故，說諸菩薩心大如海。",
    "T15n0587_006:0091c17_0": "「迦葉！",
    "T15n0587_006:0091c17_1": "譬如大海積聚種種無量珍寶。",
    "T15n0587_006:0091c17_2": "此諸菩薩亦復如是，一切皆入種種法門，集諸法寶種種行道，出生無量法寶之聚。",
    "T15n0587_006:0091c19_3": "「迦葉！",
    "T15n0587_006:0091c19_4": "譬如大海生三種寶：一者、少價；二者、大價；三者、無價。",
    "T15n0587_006:0091c21_5": "此諸菩薩所可說法亦復如是，隨諸眾生根之利鈍令得解脫，有以小乘令得解脫，有以中乘令得解脫，有以大乘令得解脫。",
    "T15n0587_006:0091c23_6": "「迦葉！",
    "T15n0587_006:0091c24_7": "譬如大海終不偏為一眾生有。",
    "T15n0587_006:0091c24_8": "此諸菩薩亦復如是，不唯獨為一眾生故發菩提心。",
    "T15n0587_006:0091c25_9": "「迦葉！",
    "T15n0587_006:0091c26_10": "譬如大海漸漸轉深漸漸稱意。",
    "T15n0587_006:0091c26_11": "此諸菩薩亦復如是，向薩婆若漸漸轉深漸漸隨意。",
    "T15n0587_006:0091c27_12": "「迦葉！",
    "T15n0587_006:0091c28_13": "譬如大海不宿死屍。",
    "T15n0587_006:0091c28_14": "此諸菩薩亦復如是，不宿聲聞辟支佛心，亦復不宿慳貪毀禁瞋恚懈怠亂念愚癡如是等心，亦復不宿我人眾生如是等見。",
    "T15n0587_006:0092a02_15": "「迦葉！",
    "T15n0587_006:0092a02_16": "譬如劫盡燒世界時，諸小陂池江河泉源在前枯竭，然後大海乃當消盡。",
    "T15n0587_006:0092a04_17": "正法滅時亦復如是，諸行小道正法先盡，然後菩薩大海之心正法乃滅。",
    "T15n0587_006:0092a05_18": "迦葉！",
    "T15n0587_006:0092a06_0": "此諸菩薩寧失身命不捨正法。",
    "T15n0587_006:0092a06_1": "迦葉！",
    "T15n0587_006:0092a06_2": "大海之水則有滅盡，而諸菩薩摩訶薩等，甚深正法不盡不滅。",
    "T15n0587_006:0092a08_3": "「迦葉！",
    "T15n0587_006:0092a08_4": "汝謂菩薩失正法耶！",
    "T15n0587_006:0092a08_5": "勿作斯觀。",
    "T15n0587_006:0092a09_6": "迦葉！",
    "T15n0587_006:0092a09_7": "如彼大海有金剛珠，名集眾寶，於千世界大海之中，轉作金剛摩尼寶珠。",
    "T15n0587_006:0092a10_8": "乃至第七日出之時，大火猛焰上至梵世，而此寶珠不燒不失，轉至他方大海之中。",
    "T15n0587_006:0092a12_9": "若是寶珠在此世界，世界燒者無有是處。",
    "T15n0587_006:0092a13_10": "此諸菩薩亦復如是，正法滅時七邪法出，爾乃至於他方世界。",
    "T15n0587_006:0092a15_11": "何等為七？",
    "T15n0587_006:0092a15_12": "一者、外道論；二者、惡知識；三者、邪用道法；四者、互相惱亂；五者、入邪見棘林；六者、不能壞不善根；七者、無有證會法者。",
    "T15n0587_006:0092a18_13": "是等七惡出於世時，此諸菩薩，知諸眾生不可得度，爾乃至於他方佛國，亦常不離見佛聞法，教化眾生增長善根。",
    "T15n0587_006:0092a20_14": "「迦葉！",
    "T15n0587_006:0092a21_0": "譬如大海無量眾生之所依止得安樂處。",
    "T15n0587_006:0092a21_1": "此諸菩薩亦復如是，眾生依止得三種樂，人樂天樂涅槃之樂。",
    "T15n0587_006:0092a23_2": "「迦葉！",
    "T15n0587_006:0092a23_3": "譬如大海其水極鹹，餘處眾生鹹不能飲。",
    "T15n0587_006:0092a24_4": "此諸菩薩亦復如是，諸魔外道不能吞滅。",
    "T15n0587_006:0092a25_5": "「迦葉！",
    "T15n0587_006:0092a25_6": "譬如大海水中眾生不於餘處求覓水飲，而即飲此大海鹹水。",
    "T15n0587_006:0092a26_7": "此諸菩薩亦復如是，不於餘處推求法味以飲服之，唯自飲服諸佛法味。」",
    "T15n0587_006:0092a28_8": "爾時，大德迦葉白佛言：「世尊！",
    "T15n0587_006:0092a29_9": "大海雖深尚可測量，此諸菩薩，一切聲聞辟支佛等不能測量，是故說此諸菩薩心猶如虛空。」",
    "T15n0587_006:0092b02_10": "佛言迦葉：「恒河沙等諸世界中，大海之水猶可測量，此諸菩薩智慧大海不可測量。」",
    "T15n0587_006:0092b04_11": "爾時，世尊偈重說言：「譬如大海能悉受，　　一切眾水無滿時，　此諸菩薩亦如是，　　常求法利無厭足。",
    "T15n0587_006:0092b07_0": "　譬如大海納眾流，　　一切悉歸不盈少，　此諸菩薩亦如是，　　聽受深法無增減。",
    "T15n0587_006:0092b09_0": "　譬如大海性不濁，　　濁水流入悉澄清，　此諸菩薩亦如是，　　能淨一切煩惱垢。",
    "T15n0587_006:0092b11_0": "　譬如大海深無底，　　此諸菩薩亦如是，　功德智慧無有量，　　一切外道不能惻。",
    "T15n0587_006:0092b13_0": "　譬如大海等一味，　　百川流入味不殊，　此諸菩薩亦如是，　　所聽受法一空味。",
    "T15n0587_006:0092b15_0": "　譬如大海在世界，　　非但為一眾生有，　此諸菩薩亦如是，　　普為一切發道心。",
    "T15n0587_006:0092b17_0": "　如海寶珠名集寶，　　因是寶故有眾寶，　菩薩寶聚亦如是，　　從菩薩寶出三寶。",
    "T15n0587_006:0092b19_0": "　譬如大海有三寶，　　而彼大海無分別，　菩薩說法亦如是，　　三乘度人無彼我。",
    "T15n0587_006:0092b21_0": "　譬如大海漸漸深，　　此諸菩薩亦如是，　為眾生故修功德，　　漸入甚深薩婆若。",
    "T15n0587_006:0092b23_0": "　譬如大海不宿屍，　　此諸菩薩亦如是，　發清淨心菩提願，　　不宿聲聞緣覺心。",
    "T15n0587_006:0092b25_0": "　譬如大海有寶珠，　　劫盡燒時寶不燒，　菩薩於法欲滅時，　　大智護持令不滅。",
    "T15n0587_006:0092b27_0": "　如彼寶珠不燒失，　　轉至他方大海中，　知諸眾生非法器，　　黠慧菩薩至餘國。",
    "T15n0587_006:0092b29_0": "　三千世界欲燒時，　　劫火將起燒天地，　百川眾流在前涸，　　爾乃水王於後竭，　行小道者亦如是，　　法欲盡時在前滅，　菩薩勇猛不惜身，　　護持正法乃不盡。",
    "T15n0587_006:0092c04_0": "　若佛在世若滅後，　　是心中寶實不滅，　深心清淨住是法，　　以此善法修行道。",
    "T15n0587_006:0092c06_0": "　百千眾生依止海，　　海有非為一眾生，　菩薩發心亦如是，　　為度一切眾生故。",
    "T15n0587_006:0092c08_0": "　十方世界諸大海，　　猶尚可得測其量，　是諸菩薩所行道，　　聲聞緣覺不能測。",
    "T15n0587_006:0092c10_0": "　十方世界虛空界，　　空界猶尚可測量，　諸菩薩行虛空界，　　不可測量此行界。",
    "T15n0587_006:0092c12_0": "　迦葉當知諸菩薩，　　勇猛精進堅固心，　願欲作佛度眾生，　　尚無與等何況勝，　斯德寶聚如大海，　　是可供養良福田。",
    "T15n0587_006:0092c15_0": "　是為最上大醫王，　　能療一切眾生病，　是為歸依作救護，　　洲渚燈明究竟道，　能與無明世間眼，　　得眼則能服甘露，　是為世間諸法王，　　是為帝釋決斷智，　是為大梵行四禪，　　是為能轉梵法輪，　是為大智導世師，　　示著邪徑正真道，　勇猛能住大菩提，　　是為清淨除穢惱，　是修白法如滿月，　　光明高顯猶如日。",
    "T15n0587_006:0092c23_0": "　菩薩智慧生增長，　　如大雷聲雨法雨，　是無所畏如師子，　　是心調柔如象王，　菩薩堅固如須彌，　　一切諸魔不能伏，　離濁清淨為如水，　　是有威猛為如火，　是無障礙為如風，　　無能動轉為如地。",
    "T15n0587_006:0092c28_0": "　以是菩薩離限心，　　拔我慢根貪嫉等，　如藥樹王無分別，　　世間八法不染污，　菩薩為如優曇華，　　千萬億劫不可見。",
    "T15n0587_006:0093a02_0": "　是為知報佛之恩，　　是為不斷諸佛種，　是為堅固行大悲，　　是用喜捨而超出，　是能捨離五欲心，　　是常求佛法寶財，　是行布施為最勝，　　善住持戒無等侶。",
    "T15n0587_006:0093a06_0": "　善住忍力健無匹，　　是勤精進無疲倦，　是行禪定具神通，　　能至無量諸佛土，　常見諸佛聽受法，　　如其所聞為人說。",
    "T15n0587_006:0093a09_0": "　善知眾生所行行，　　隨其性欲根利鈍，　是名善知方便力，　　是然慧燈得濟處，　是能善知一切法，　　是知眾生得解脫，　修行堅固如實知，　　如是因生如實知。",
    "T15n0587_006:0093a13_0": "　是於諸法正觀察，　　為從何來至何所，　善知諸法無去來，　　常住法性而不動，　是見有為法皆空，　　增益大悲濟眾生，　妄想煩惱故受苦，　　為度之故修行道。",
    "T15n0587_006:0093a17_0": "　凡夫分別我我所，　　行於種種諸邪見，　是能曉了法實相，　　為斷諸見講說法。",
    "T15n0587_006:0093a19_0": "　無常為常不淨淨，　　無我謂我苦為樂，　凡夫顛倒貪著故，　　生死前際不可知。",
    "T15n0587_006:0093a21_0": "　能知如是顛倒法，　　無我無人無眾生，　菩薩如是修正道，　　無常無樂無我淨。",
    "T15n0587_006:0093a23_0": "　迦葉當知此菩薩，　　我所讚歎諸功德，　於其所行不可盡，　　猶如大地舉一塵。",
    "T15n0587_006:0093a25_0": "　發菩提心若不退，　　三千大千供養具，　若復有供過於此，　　是人應受此供養。",
    "T15n0587_006:0093a27_0": "　若人發心願作佛，　　是則恭敬供養我，　於諸去來現在佛，　　亦皆恭敬供養已。」",
    "T15n0587_006:0093a29_0": "爾時，勝思惟梵天語文殊師利法王子言：「文殊師利！",
    "T15n0587_006:0093b01_1": "當請如來、應、正遍知護此法門，後世末世依於如來住持之力，令此法門廣行流布。」",
    "T15n0587_006:0093b03_2": "文殊師利法王子言：「梵天！",
    "T15n0587_006:0093b03_3": "於意云何？",
    "T15n0587_006:0093b03_4": "汝謂如來於此法門有法有說可示可護不耶？」",
    "T15n0587_006:0093b05_0": "答言：「不也。」",
    "T15n0587_006:0093b05_1": "文殊師利言：「梵天！",
    "T15n0587_006:0093b05_2": "是故當知一切諸法，無說無示無滅無護，若有擁護此法門者，為護虛空。",
    "T15n0587_006:0093b07_3": "梵天！",
    "T15n0587_006:0093b07_4": "若有菩薩作如是言：『我護法。』",
    "T15n0587_006:0093b08_5": "者，彼諸菩薩非是正說。",
    "T15n0587_006:0093b08_6": "何以故？",
    "T15n0587_006:0093b08_7": "以此法門出過一切諸言語故，是名菩薩樂無諍訟。",
    "T15n0587_006:0093b10_8": "梵天！",
    "T15n0587_006:0093b10_9": "若有菩薩於此眾中，作是念言：『今說是法。』",
    "T15n0587_006:0093b11_10": "當知是人即非聽法。",
    "T15n0587_006:0093b11_11": "何以故？",
    "T15n0587_006:0093b11_12": "不聽法者乃為聽法。」",
    "T15n0587_006:0093b12_13": "梵天問言：「文殊師利！",
    "T15n0587_006:0093b12_14": "以依何意，作如是言：『不聽法者乃為聽法。』」",
    "T15n0587_006:0093b13_15": "文殊師利答言：「梵天！",
    "T15n0587_006:0093b14_16": "不漏眼耳鼻舌身意，是為聽法。",
    "T15n0587_006:0093b15_17": "何以故？",
    "T15n0587_006:0093b15_18": "若於眼等內六入中，不漏色聲香味觸法，乃為聽法。」",
    "T15n0587_006:0093b17_0": "爾時，會中三萬二千天子、五百比丘、三百比丘尼、八百優婆塞、八百優婆夷，聞法王子文殊師利如是所說，一切皆得無生法忍。",
    "T15n0587_006:0093b19_1": "得是忍已，作如是言：「如是，如是！",
    "T15n0587_006:0093b20_2": "文殊師利！",
    "T15n0587_006:0093b20_3": "如仁所說，不聽法者，乃為聽法。」",
    "T15n0587_006:0093b21_4": "爾時，勝思惟梵天問於得忍諸菩薩言：「汝等豈不聽是法門耶？」",
    "T15n0587_006:0093b22_5": "諸菩薩言：「如我等聽，以不聽為聽。」",
    "T15n0587_006:0093b23_6": "梵天問言：「汝等云何知是法門？」",
    "T15n0587_006:0093b24_7": "答言：「梵天！",
    "T15n0587_006:0093b24_8": "以不知為知。」",
    "T15n0587_006:0093b24_9": "梵天問言：「汝等以得何等法故，名得法忍？」",
    "T15n0587_006:0093b25_10": "答言：「梵天！",
    "T15n0587_006:0093b26_11": "以一切法皆不可得，是故我等名得法忍。」",
    "T15n0587_006:0093b27_12": "梵天問言：「汝等云何隨是法行？」",
    "T15n0587_006:0093b27_13": "答言：「梵天！",
    "T15n0587_006:0093b28_14": "以不隨行是隨法行。」",
    "T15n0587_006:0093b28_15": "梵天問言：「汝等可不明了通達此法門耶？」",
    "T15n0587_006:0093b29_16": "答言：「梵天！",
    "T15n0587_006:0093b29_17": "一切諸法，我等悉皆明了通達，無彼我故。」",
    "T15n0587_006:0093c02_0": "爾時，會中有一天子名曰無垢，集在會坐，謂勝思惟大梵天言：「梵天！",
    "T15n0587_006:0093c03_1": "若有但聞此經法門，不為如來與授記者，我當授其阿耨多羅三藐三菩提記。",
    "T15n0587_006:0093c05_2": "何以故？",
    "T15n0587_006:0093c05_3": "以此法門不失因果，而能出生一切善法，能壞魔怨離諸憎愛，能令眾生心得清淨，能令信者皆得歡喜。",
    "T15n0587_006:0093c07_4": "「以此法門除諸瞋恨，以此法門一切善人之所修行，以此法門一切諸佛之所護念，以此法門一切世間天人阿修羅所共守護，以此法門決定必得至不退轉，以此法門真實不誑至道場故，以此法門真實不倒，能令眾生得諸佛法。",
    "T15n0587_006:0093c13_5": "「以此法門能轉法輪，以此法門能除疑悔，以此法門能開聖道，以此法門求解脫者所應善聽，以此法門若有欲得陀羅尼者所應善持，以此法門求福之人所應善說，以此法門樂法之人所應善護，以此法門能與快樂至於涅槃，以此法門若魔外道有所得人所不能斷，以此法門應受供人能隨其義。",
    "T15n0587_006:0093c19_6": "「以此法門能令利根行者欣悅，以此法門令真智者皆悉歡喜，以此法門能與人慧離諸見故，以此法門能與人智破愚癡故，以此法門文辭次第善說法故，以此法門究竟善巧隨義說故，以此法門多所利益說第一義，以此法門愛樂法人之所貪惜。",
    "T15n0587_006:0093c25_7": "「以此法門有智之人所不能離，以此法門是行施者之大寶藏，以此法門是熱惱者之清涼池。",
    "T15n0587_006:0093c27_8": "以此法門能令瞋者慈者心皆平等，以此法門令懈怠者皆行精進，以此法門令妄念者皆得禪定，以此法門與愚癡者般若之明。",
    "T15n0587_006:0094a01_9": "「梵天！",
    "T15n0587_006:0094a01_10": "此法門者，一切諸佛之所貴重。」",
    "T15n0587_006:0094a02_11": "無垢天子說是法時，於此三千大千世界六種震動。",
    "T15n0587_006:0094a03_12": "佛即讚言：「善哉！",
    "T15n0587_006:0094a04_13": "善哉！",
    "T15n0587_006:0094a04_14": "無垢天子！",
    "T15n0587_006:0094a04_15": "如汝所說。」",
    "T15n0587_006:0094a04_16": "爾時，勝思惟梵天白佛言：「世尊！",
    "T15n0587_006:0094a05_17": "是無垢天子，曾於過去諸如來所聞是法門耶？」",
    "T15n0587_006:0094a06_18": "佛言：「梵天！",
    "T15n0587_006:0094a06_19": "是無垢天子已於過去六十四億諸如來所聞是法門，復過四萬二千劫已當得作佛，號無垢莊嚴，國名寶莊嚴。",
    "T15n0587_006:0094a09_20": "於其中間諸佛出世一切供養，亦於彼佛聞是法門。",
    "T15n0587_006:0094a10_21": "梵天！",
    "T15n0587_006:0094a10_22": "是諸比丘、比丘尼優婆塞、優婆夷、天、龍、夜叉、乾闥婆、阿修羅、迦樓羅、緊那羅、摩睺羅、伽人非人等，在此會中得法忍者，皆當得生寶莊嚴國。」",
    "T15n0587_006:0094a14_0": "爾時，無垢天子白佛言：「世尊！",
    "T15n0587_006:0094a14_1": "我不求菩提，不願菩提，不貪著菩提，不喜樂菩提，不思念菩提，不分別菩提，云何如來授我記耶？」",
    "T15n0587_006:0094a17_0": "佛言：「天子！",
    "T15n0587_006:0094a17_1": "如以草木莖節枝葉投於火中，而語之言：『莫然！",
    "T15n0587_006:0094a18_2": "莫然！』",
    "T15n0587_006:0094a18_3": "若以是語而不然者，無有是處。",
    "T15n0587_006:0094a19_4": "如是，天子！",
    "T15n0587_006:0094a19_5": "菩薩亦爾，雖不求菩提，不願菩提，不貪著菩提，不喜樂菩提，不思念菩提，不分別菩提，當知是人已為一切諸佛所記。",
    "T15n0587_006:0094a22_6": "何以故？",
    "T15n0587_006:0094a22_7": "若諸菩薩不求菩提，不願菩提，不貪著菩提，不喜樂菩提，不思念菩提，不分別菩提，則於諸佛必得授於阿耨多羅三藐三菩提記。」",
    "T15n0587_006:0094a26_0": "爾時，會中五百菩薩白佛言：「世尊！",
    "T15n0587_006:0094a26_1": "我等今者，不求菩提，不願菩提，不貪著菩提，不喜樂菩提，不思念菩提，不分別菩提。」",
    "T15n0587_006:0094a28_2": "作是語已，以佛神力，即見上方八萬四千諸佛授其阿耨多羅三藐三菩提記。",
    "T15n0587_006:0094b02_0": "爾時，五百菩薩白佛言：「希有世尊！",
    "T15n0587_006:0094b02_1": "如來善說！",
    "T15n0587_006:0094b03_0": "若諸菩薩不求菩提，不願菩提，不貪著菩提，不喜樂菩提，不思念菩提，於菩提不分別無分別，如是菩薩，當知已為諸佛授記。",
    "T15n0587_006:0094b05_1": "世尊！",
    "T15n0587_006:0094b06_0": "我等今見上方八萬四千諸佛，皆與我等授阿耨多羅三藐三菩提記。」",
    "T15n0587_006:0094b08_0": "爾時，文殊師利法王之子白佛言：「唯願，世尊！",
    "T15n0587_006:0094b09_0": "護是法門，於當來世閻浮提中令得久住，又令大莊嚴。",
    "T15n0587_006:0094b10_1": "善男子、善女人咸得聞之，設有種種諸魔事起而能不隨，亦令諸魔若諸魔民不得其便，以其受持是法門故，則得發於阿耨多羅三藐三菩提心。」",
    "T15n0587_006:0094b13_2": "爾時，佛告文殊師利法王子言：「如是，如是！",
    "T15n0587_006:0094b14_3": "汝今善聽，為此法門久住世故，當為汝說。",
    "T15n0587_006:0094b15_4": "召諸天、龍、夜叉、乾闥婆、鳩槃茶等，呪術章句常隨擁護。",
    "T15n0587_006:0094b16_5": "如是法門，若諸法師、善男子、善女人，誦持此呪，則能致彼天、龍、夜叉、乾闥婆、鳩槃茶、阿修羅迦樓羅、緊那羅、摩睺羅伽等，常隨擁護是善男子、善女人，若行道路，若失道時，若在聚落，若在空閑，若在僧房，若在宴室，若經行處，若在眾會，是諸神等，常當隨侍衛護是人，益其樂說辯才之力。",
    "T15n0587_006:0094b23_6": "又復為作堅固憶念慧力因緣，無有怨賊得其便者，令是法師行立坐臥一心安詳。",
    "T15n0587_006:0094b25_7": "文殊師利！",
    "T15n0587_006:0094b25_8": "何等名為呪術章句？",
    "T15n0587_006:0094b27_0": "「多軼他(徒結反，長音也，自下不言長者悉是短音)(第一句)　憂頭(重音，自下皆同，不言重者悉是輕音)隸(里債反，自下皆同)(第二句)　頭頭隷(三)　摩[齒*齊]([月*者]皆反，自下皆同，重言)遮(正何反)[齒*齊](四)　摩衢(長音)遮隸(五)　失離(重音，自下皆同)彌絺(六)　樗(長音)離彌離(七)　侯樓侯樓侯樓(八)　垔(長音)婆[齒*齊](九)　鞞多(長音)地(除賣反)(十)　佉佉隸(十一)　佉隸佉隷佉泥([少/兔]閑反，自下皆同)(十二)　阿(長音)僧泥(十三)　伽提摩子麗(零制反，向下皆同)(十四)　摩(長音)那(泥大反)娑(長音)婆泥(十五)　跋大(重音)揵(巨言反)大(重音)(十六)　薩婆留帝(十七)　婆囉(劣我反，自下皆同)婆(長音)伽帝(十八)　辛頭麗(十九)　南無佛提(重音)避耶(延賀反，自下皆同)(二十)　遮(長音)離帝麗(二十一)　南無達摩耶(二十二)　尼([少/兔]界反)伽(長音而重)娑尼(長音)(二十三)　南磨僧伽(重音)耶(二十四)　娑婆系(二十五)　多波(長音)閉(二十六)　避喻(此二字聲相著)波羶(長音)多(長音)尼(二十七)　薩婆波波(二波長音)尼(二十八)　枚(蒙大反)提離(長音)迷(默帝反)(二十九)　薩婆浮(此音重而長)提避耶(二字聲相著)(三十)　薩多(短音)尼離池恕(三十一)　婆藍(柳紺反)吽(合口鼻中出聲)摩波菟(三十二)　摩何(長音)離師避(此音重而長)(三十三)　鉢囉賒(世何反)哆(得磨反)(三十四)　多多囉(劣餓反)堤虱天(癡怜反)帝(三十五)　薩婆伽囉(劣俄反)賀(重音)(三十六)　南磨薩婆佛提避耶(避耶二字重音而聲相著)(三十七)　悉纏妒(三十八)　曼哆囉(劣餓反)鉢大(長音)(三十九)　澘婆賀(婆賀二字音長)(四十)「文殊師利！",
    "T15n0587_006:0094c17_1": "是呪章句，若諸菩薩摩訶薩等，欲修行此勝法門者，當誦持之。",
    "T15n0587_006:0094c18_2": "應一心行，不調戲不散亂，舉動進止悉令淨潔，不畜餘食少欲知足，獨處遠離不樂憒閙，身心遠離常以慈悲以法喜樂，常住實語不欺誑人，貴於坐禪樂欲說法，行於正念常離邪念，恒欲頭陀，於得不得無有憂喜，趣向涅槃畏厭生死，等心憎愛和合離別。",
    "T15n0587_006:0094c24_3": "不悋身命及一切物，無有貪惜，威儀成就常樂持戒，忍辱調柔惡言能忍，顏色和悅常行精進，助成一切眾生善事，先意問訊除去憍慢同心歡樂。",
    "T15n0587_006:0094c27_4": "「文殊師利！",
    "T15n0587_006:0094c28_5": "如是善男子行如是呪持讀誦者，文殊師利！",
    "T15n0587_006:0094c29_6": "如是法師即現身中得十種力。",
    "T15n0587_006:0094c29_7": "何等為十？",
    "T15n0587_006:0095a01_8": "一得念力，不忘諸法故；二得意力，方便善巧擇諸法故；三得法力，以能隨順修多羅意善覺了故；四得堅固力，以常不捨如實修行故；五得慚愧力，護彼我故；六得多聞力，具足慧故；七得陀羅尼力，一切所聞皆能持故；八得樂說辯力，諸佛護念故；九得深法力，具足五通故；十得無生法忍力，一切智智速得滿足故。",
    "T15n0587_006:0095a08_9": "文殊師利！",
    "T15n0587_006:0095a08_10": "若諸法師有能誦此陀羅尼呪，住如是行，彼善男子即於現世得是十力。」",
    "T15n0587_006:0095a10_11": "如來說是呪術力時，四大神王驚怖毛竪，與無量鬼神眷屬圍遶，前詣佛所頂禮佛足，白佛言：「世尊！",
    "T15n0587_006:0095a12_12": "我是四神王得須陀洹道，若有法師順佛教者，我等常當率諸親屬，營從神民護是法師。",
    "T15n0587_006:0095a14_13": "若善男子，若善女人護念法者，有能受持是等法門讀誦解說，我等四王常往其所衛護是人，隨在何處，若城邑聚落，若空閑靜處，若在房中，若在家若出家，我等四王及諸眷屬，常當隨侍供給所須，令心安隱無有厭倦，亦使一切無能嬈者。",
    "T15n0587_006:0095a19_14": "世尊！",
    "T15n0587_006:0095a20_0": "我等四王隨是法門所在之處，常令其方面百由旬，若天、天子，若龍、龍子，若夜叉、夜叉子，若鳩槃茶、鳩槃茶子等，不能得便。」",
    "T15n0587_006:0095a23_0": "爾時，毘流博叉天王而說偈言：「我所有眷屬，　　親戚及諸民，　皆當共衛護，　　供養是法師。」",
    "T15n0587_006:0095a26_0": "爾時，毘流勒叉天王而說偈言：「我是法王子，　　從法而化生，　佛子發心人，　　我皆當供給。」",
    "T15n0587_006:0095a29_0": "爾時，提頭賴吒天王而說偈言：「若有諸法師，　　持佛修多羅，　我常當衛護，　　周遍於十方。」",
    "T15n0587_006:0095b03_0": "爾時，毘沙門天王而說偈言：「是人發道心，　　所應受供養，　一切諸眾生，　　無能知之者。」",
    "T15n0587_006:0095b06_0": "爾時，毘沙門天王子名曰善實，持七寶蓋奉上如來，而說偈言：「世尊我今當，　　受持是法門，　亦為他人說，　　我有如是心。",
    "T15n0587_006:0095b10_0": "　世尊知我心，　　及先世所行，　初始發道心，　　至誠求佛道。",
    "T15n0587_006:0095b12_0": "　世尊無見頂，　　今奉此妙蓋，　願我得如是，　　無見頂之相。",
    "T15n0587_006:0095b14_0": "　我以愛敬心，　　瞻仰於世尊，　願二足之尊，　　慈悲觀察我。",
    "T15n0587_006:0095b16_0": "　我求佛淨眼，　　願見阿逸多。」",
    "T15n0587_006:0095b17_0": "　度智慧世尊，　　即時以偈答：「汝於此命終，　　即生兜率天，　從兜率下生，　　得見彌勒佛。",
    "T15n0587_006:0095b20_0": "　二萬歲供養，　　爾乃行出家，　既得出家已，　　淨修於梵行。",
    "T15n0587_006:0095b22_0": "　賢劫中諸佛，　　一切悉得見，　亦皆供養之，　　於彼修梵行。",
    "T15n0587_006:0095b24_0": "　過六十億劫，　　汝當得成佛，　號名為寶蓋，　　國土甚嚴淨，　惟有菩薩僧，　　為講說妙法。",
    "T15n0587_006:0095b27_0": "　壽命盡一劫，　　佛滅度已後，　正法住一劫，　　像法住半劫，　清淨勝妙法，　　安隱諸眾生。」",
    "T15n0587_006:0095c01_0": "爾時，釋提桓因與無數百千諸天圍遶，而白佛言：「世尊！",
    "T15n0587_006:0095c02_1": "若有能持是等法門，彼諸法師我常衛護供養供給，隨是法門所在之處，若讀若誦若解說者，我及眷屬以為聽受是法門故，往詣其所，增益法師勢力無畏，法次第意令不漏失。」",
    "T15n0587_006:0095c06_2": "爾時，釋提桓因子名曰善護，持妙寶蓋諸寶間錯，奉上如來，而說偈言：「我常如實知，　　世尊前世行，　我亦如是行，　　求佛一切智。",
    "T15n0587_006:0095c10_0": "　世尊於往昔，　　無物不施與，　我當隨此行，　　亦捨諸所有。",
    "T15n0587_006:0095c12_0": "　我今法王子，　　受持是法門，　當數為人說，　　以報如來恩。",
    "T15n0587_006:0095c14_0": "　受是法門者，　　是即與我同，　我給侍彼人，　　為得菩提故。",
    "T15n0587_006:0095c16_0": "　世尊聲聞人，　　不能守護法，　於後恐怖世，　　我護是法門。",
    "T15n0587_006:0095c18_0": "　世尊安慰我，　　又斷諸天疑，　我今當久如，　　得佛如世尊。」",
    "T15n0587_006:0095c20_0": "　佛通達智慧，　　授一切智記：「汝後當作佛，　　如我今無異，　過於千億劫，　　復過百億劫，　爾乃得成佛，　　號名為智成。」",
    "T15n0587_006:0095c24_0": "爾時，娑婆世界主大梵天王白佛言：「世尊！",
    "T15n0587_006:0095c24_1": "若善男子、善女人等，其有能說是法門者，我為供養彼法師故，捨禪定樂往詣其所。",
    "T15n0587_006:0095c26_2": "何以故？",
    "T15n0587_006:0095c27_0": "是等法門出生帝釋大梵天王諸豪尊等，我今常當供養如是諸善男子，如是說法諸善男子，應受世間大梵天王一切天人阿修羅等之所供養。」",
    "T15n0587_006:0096a01_1": "爾時，妙梵天王而說偈言：「比丘、比丘尼，　　諸清信士女，　受持此法門，　　是世供養處。",
    "T15n0587_006:0096a04_0": "　乃至有一人，　　能行是法門，　我妙梵天王，　　要當為之說，　敷眾妙華座，　　高至於梵天，　於此座上坐，　　演說是法門。",
    "T15n0587_006:0096a08_0": "　若於惡世中，　　從聞是法者，　應發希有心，　　踊躍稱善哉。",
    "T15n0587_006:0096a10_0": "　若無量世界，　　大火悉充滿，　要當從中過，　　往聽是法門。",
    "T15n0587_006:0096a12_0": "　若有欲得聞，　　開佛道法門，　應如須彌寶，　　供養從聞者。」",
    "T15n0587_006:0096a14_0": "爾時，世尊現神通力，令魔波旬及其軍眾來詣佛所，作如是言：「世尊！",
    "T15n0587_006:0096a15_1": "我與眷屬今於佛前立此誓願，隨是法門所流布處，若說法者及聽法者，并彼國土不起魔事，亦當擁護如是法門。」",
    "T15n0587_006:0096a18_2": "爾時，世尊放金色光照此世界，告文殊師利法王子言：「文殊師利！",
    "T15n0587_006:0096a19_3": "我今住持如是法門，以為利益諸法師故，隨是法門，在閻浮提，歲數久近佛法不滅。」",
    "T15n0587_006:0096a21_4": "爾時，會中諸眾生等，以一切華，以一切香一切末香，而散佛上，作如是言：「世尊！",
    "T15n0587_006:0096a23_5": "願是法門行閻浮提，久住於世廣宣流布。」",
    "T15n0587_006:0096a24_6": "於是，世尊告阿難言：「汝今受持如是法門。」",
    "T15n0587_006:0096a25_7": "阿難白言：「唯然受持。」",
    "T15n0587_006:0096a25_8": "佛言：「阿難！",
    "T15n0587_006:0096a26_0": "我今當以如是法門囑累於汝，受持讀誦廣為人說。」",
    "T15n0587_006:0096a28_0": "爾時，阿難即白佛言：「世尊！",
    "T15n0587_006:0096a28_1": "若人受持如是法門，書寫讀誦為人解說，彼人為得幾許功德？」",
    "T15n0587_006:0096b01_2": "佛言：「阿難！",
    "T15n0587_006:0096b01_3": "隨是法門所有文字章句之數，若人盡壽以一切種勝妙樂具，供養爾許諸佛及僧；若復有人乃至供養是法門恭敬尊重，而讚歎之，其福為勝，是人現得十一功德之藏。",
    "T15n0587_006:0096b05_4": "何等為十一？",
    "T15n0587_006:0096b05_5": "一見佛藏，得天眼故；二聽法藏，得天耳故；三見僧藏，得不退轉菩薩僧故；四無盡財藏，以得寶手故；五色身藏，以得具足三十二相故；六眷屬藏，得不可壞諸眷屬故；七聞所未聞諸法之藏，以得諸持陀羅尼故；八憶念藏，以得樂說無礙辯故；九無畏藏，破壞一切外道論故；十福德藏，利益一切諸眾生故；十一智慧藏，以得一切諸佛法故。」",
    "T15n0587_006:0096b13_6": "佛說如是修多羅時，七十二那由他菩薩得無生法忍，無量眾生發阿耨多羅三藐三菩提心，無數眾生不受諸法漏盡心得解脫。",
    "T15n0587_006:0096b17_0": "爾時，慧命阿難即從坐起，整服右肩，頂禮佛足，白言：「世尊！",
    "T15n0587_006:0096b18_1": "當以何名名此法門，云何奉持？」",
    "T15n0587_006:0096b19_2": "佛言：「阿難！",
    "T15n0587_006:0096b19_3": "此法門者，名為『平等攝一切法』，如是受持；名為『莊嚴一切佛法』，如是受持；名『勝思惟梵天所問』，如是受持；名為『文殊師利論義』，如是受持。」",
    "T15n0587_006:0096b22_4": "佛說是法門已，文殊師利法王之子、勝思惟梵天、平等行善男子、網明菩薩、長老摩訶迦葉、慧命阿難及十方世界諸來菩薩，天、龍、夜叉、乾闥婆王、阿修羅等，受持佛語，皆大歡喜。",
    "T15n0587_006:0096b27_0": "勝思惟梵天所問經卷第六"
}