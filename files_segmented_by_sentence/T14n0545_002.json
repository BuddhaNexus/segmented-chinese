{
    "T14n0545_002:0844b26_0": "佛說德護長者經卷下",
    "T14n0545_002:0844b28_0": "隋天竺三藏那連提耶舍譯",
    "T14n0545_002:0844b29_0": "爾時，北方過三千大千世界微塵等佛剎，有佛國土名曰炎光，佛號德藏峯奮迅王如來、多陀阿伽度、阿羅訶、三藐三佛陀，現在說法。",
    "T14n0545_002:0844c03_0": "彼佛世界有菩薩名盧舍那放大光明，復有一萬菩薩，同號盧舍那放大光明，一一菩薩各與阿僧祇菩薩以為眷屬，恭敬圍遶向娑婆世界，所經諸國放諸沈水清淨香炎，其香普熏各過十方諸佛世界、十阿僧祇倍遍滿世界，出過一切天人莊嚴，為見佛故，為供養故，為見月光童子故，為愍德護長者故來至佛所(德護，梵云尸利崛多)。",
    "T14n0545_002:0844c10_1": "爾時，東北方過三千大千世界微塵等佛剎，有佛世界名一切寶莊嚴，佛號法自在王如來、應供、正遍知、明行足、善逝、世間解、無上士、調御丈夫、天人師、佛、世尊，現在說法。",
    "T14n0545_002:0844c14_2": "彼有菩薩名離障礙神通，復有一萬菩薩同號離障礙，各與阿僧祇菩薩以為眷屬，恭敬圍遶向娑婆世界，所經諸國以十千萬劫清淨善根，所成就聲，讚嘆一切諸佛，興大法雲雨眾法雨至於佛所，為見佛故，為供養故，為見月光童子故，為愍德護長者故來至佛所。",
    "T14n0545_002:0844c20_0": "爾時，東南方過三千大千世界微塵等國土，有世界名普莊嚴，彼剎有佛，號離障礙光炎如來、應供、正遍知、明行足、善逝、世間解、無上士、調御丈夫、天人師、佛、世尊，現在說法。",
    "T14n0545_002:0844c23_1": "彼有菩薩名普光清淨月，復有一萬菩薩同號普光清淨月，一一菩薩各與百千萬菩薩以為眷屬，前後圍遶向娑婆世界，所經諸國放雜寶光明莊嚴色，以金寶鈴網彌覆充滿一切虛空，其聲微妙如百佛聲，為見佛故，為供養故，為見月光童子故，為愍德護長者故來至佛所。",
    "T14n0545_002:0845a01_2": "爾時，西南方過三千大千世界微塵等國土，有世界名金網覆，彼世界有佛，號勝行王如來、應供、正遍知、明行足、善逝、世間解、無上士、調御丈夫、天人師、佛、世尊，今現在說法。",
    "T14n0545_002:0845a05_0": "彼有菩薩名軟聲自在，復有一萬菩薩同號軟聲自在，各與阿僧祇菩薩以為眷屬，往娑婆世界，所經諸國興寶傘蓋雲，充滿虛空，一一菩薩各將傘蓋，一一寶蓋以真珠為垂露，清淨分明如佛光明，為見佛故，為供養故，為見月光童子故，為愍德護長者故，來至佛所。",
    "T14n0545_002:0845a11_1": "爾時，西北方過三千大千世界微塵等佛剎，有世界名曰普入，佛號無礙月如來、應供、正遍知、明行足、善逝、世間解、無上士、調御丈夫、天人師、佛、世尊，今現在說法。",
    "T14n0545_002:0845a14_2": "彼有菩薩名無量音樂聲，復有一萬菩薩同號無量音樂聲，與無量阿僧祇菩薩以為眷屬，恭敬圍遶向娑婆世界，所經諸國一一菩薩，於一一毛孔出阿僧祇音樂之聲，歌頌一切佛法，為見佛故，為供養故，為見月光童子故，為愍德護長者故，來至佛所。",
    "T14n0545_002:0845a21_0": "爾時，下方過三千大千世界微塵等佛剎，有佛世界名寶蓮華善住，佛號一切眾生世燈如來、應供、正遍知、明行足、善逝、世間解、無上士、調御丈夫、天人師、佛、世尊。",
    "T14n0545_002:0845a24_1": "彼有菩薩名普雲德，復有一萬菩薩同號普雲德，一一菩薩各與阿僧祇菩薩以為眷屬，恭敬圍遶向娑婆世界，所經諸國興寶蓮華雲，雨種種無邊色華，莊嚴阿僧祇佛剎，為見佛故，為供養故，為見月光童子故，為愍德護長者故來至佛所。",
    "T14n0545_002:0845b02_2": "爾時，上方過三千大千世界微塵等佛剎，有佛世界名雜華幢，彼佛號曰雜寶奮迅王如來、應供、正遍知、明行足、善逝、世間解、無上士、調御丈夫、天人師、佛、世尊，今現在說法。",
    "T14n0545_002:0845b05_3": "彼有菩薩名見者不空，復有一萬菩薩皆同一號，一一菩薩各與阿僧祇菩薩以為眷屬，恭敬圍遶向娑婆世界，所經諸國興栴檀味香雲，雨雜味香，充滿阿僧祇佛剎，為見佛故，為供養故，為見月光童子故，為愍德護長者故，來至佛所。",
    "T14n0545_002:0845b12_0": "如是一切方及非方無量勝身菩薩，各從國土佛剎中來，現大威德光明色像而來集會。",
    "T14n0545_002:0845b14_0": "從耆闍崛山上至有頂，及三千大千世界悉皆照曜，是諸菩薩莊嚴成就菩薩行，清淨光明照曜心無所住。",
    "T14n0545_002:0845b16_1": "於不可思議阿僧祇佛剎，能過於諸佛所淨修梵行，增長願智方便智，不可思議三昧常不退轉，若有見聞此諸菩薩及親近者皆悉不空。",
    "T14n0545_002:0845b20_0": "爾時，世尊見十方諸大菩薩與阿僧祇菩薩眷屬各從佛剎來集此已，即解加趺坐，為欲往到德護大長者家故。",
    "T14n0545_002:0845b22_1": "應時三千大千世界六種十八相動：動遍動等遍動，踊遍踊等遍踊，吼遍吼等遍吼，覺遍覺等遍覺，震遍震等遍震，起遍起等遍起。",
    "T14n0545_002:0845b25_2": "是時，有阿僧祇蓮華，從地踊出，阿僧祇香，阿僧祇光，阿僧祇炎，阿僧祇寶華鬘，阿僧祇摩尼雜寶華莖，阿僧祇摩尼雜寶華臺，阿僧祇毘盧遮那藏，阿僧祇德色不可盡。",
    "T14n0545_002:0845c01_0": "爾時世尊蹋寶華上整理衣服，以神通力化作百千萬億蓮華葉，從地踊出種種雜色，青琉璃德藏為莖，甘露味寶為鬚，正摩尼藏寶為華臺，龍堅栴檀那香光出百千炎。",
    "T14n0545_002:0845c04_1": "如是蓮華次第行列，從耆闍崛山至於德護大長者家，寶華遍覆悉皆充滿。",
    "T14n0545_002:0845c06_2": "復以神力，一切身分普放光明，遍照東方一切佛剎；如是南西北方四維上下一切佛剎，光明照曜亦復如是。",
    "T14n0545_002:0845c09_3": "此王舍城一切宮殿、一切屋舍城壁內外街陌垣牆，乃至床下悉皆照曜，一切人民所未曾見。",
    "T14n0545_002:0845c11_4": "爾時如來與大菩薩眾、大阿羅漢等，前後圍遶恭敬侍立，遍滿虛空蹋寶蓮華，從耆闍崛山下入王舍城，至德護大長者家。",
    "T14n0545_002:0845c14_0": "當佛下時，阿耨達多龍王與無量種色龍子其數五百，及無量百千龍王，放無量香雲雨無量香雨，侍從如來。",
    "T14n0545_002:0845c17_0": "爾時，四天大王侍引世尊，復雨無量寶雲雨灑散道間，於路兩邊皆作七寶欄楯，種種莊嚴悉皆充滿，如是等一切天王、一切龍王、一切夜叉王、一切揵闥婆王、阿修羅王、迦樓羅王、摩睺羅伽王、緊那羅王、梵天、大梵天、不壞梵天，無量千萬那由他眷屬，恭敬圍遶歌頌讚嘆、實讚嘆、最實讚嘆、不顛倒讚嘆、無二讚嘆、勝讚嘆、最勝讚嘆、歡喜讚嘆、如佛法讚嘆，作如是等讚嘆遍滿虛空。",
    "T14n0545_002:0845c25_1": "復以如是等恭敬供養，勝供養，最勝供養，阿僧祇供養，出阿僧祇供養。",
    "T14n0545_002:0845c27_2": "飛騰虛空隨侍如來，入王舍城，至長者門。",
    "T14n0545_002:0845c28_3": "四大天王、阿修羅王、夜叉王等，亦從王舍大城步路立侍，至尸利崛多大長者門。",
    "T14n0545_002:0846a01_4": "爾時月光童子見佛光明及大神通，乃至大地十八相動，生大歡喜心意怡悅，諸根快樂遍身滿足，生歡喜已登七重樓上，合十指掌而向父所，即說偈言：「佛捨加趺坐，　　引發欲來時，　無畏如師子，　　今來已至此。",
    "T14n0545_002:0846a07_0": "　此來那羅延，　　難壞兩足尊，　破魔及眷屬，　　起彼菩提樹。",
    "T14n0545_002:0846a09_0": "　此來如金剛，　　一切不能壞，　而能壞一切，　　邪見諸外道。",
    "T14n0545_002:0846a11_0": "　譬如大力士，　　能壞諸怨敵，　貢高諸煩惱，　　慈悲能散滅。",
    "T14n0545_002:0846a13_0": "　此來難破壞，　　摧彼自超勝，　智慧大導師，　　能救濟一切。",
    "T14n0545_002:0846a15_0": "　此來不可殺，　　諸火所不燒，　如來已離死，　　眾毒不能害。",
    "T14n0545_002:0846a17_0": "　此來大丈夫，　　能教大導師，　三界最勝身，　　一切無能及。",
    "T14n0545_002:0846a19_0": "　圓肩聰叡者，　　及慈悲聖眾，　一切眾生類，　　最勝無能及。",
    "T14n0545_002:0846a21_0": "　眾色相具足，　　八十種莊嚴，　身光悉照曜，　　調伏淨無漏，　此乘虛空來，　　離罪無取著，　不住雜覺觀，　　常住真實道。",
    "T14n0545_002:0846a25_0": "　此從無盡來，　　能廣說諸法，　不思議法輪，　　種種差別知。",
    "T14n0545_002:0846a27_0": "　此來一切智，　　能覺一切法，　十力大悲等，　　安住四辯才。",
    "T14n0545_002:0846a29_0": "　此來見不空，　　能與眾安隱，　無量億萬劫，　　難聞況得見。",
    "T14n0545_002:0846b02_0": "　此來調伏龍，　　丈夫人師子，　愍眾不思議，　　行成無量劫。",
    "T14n0545_002:0846b04_0": "　此來自在者，　　眾生無能遮，　大慈悲導師，　　能滿求者願。",
    "T14n0545_002:0846b06_0": "　此來善知識，　　住法界最勝，　無邊如虛空，　　一念覺諸法。",
    "T14n0545_002:0846b08_0": "　此來離二者，　　到諸法彼岸，　於無相地中，　　最上勝覺來。",
    "T14n0545_002:0846b10_0": "　此來能淨施，　　財及法二種，　宿世捨身命，　　憐愍眾生故。",
    "T14n0545_002:0846b12_0": "　此來導師者，　　與一切安隱，　無量劫修行，　　為求菩提故。",
    "T14n0545_002:0846b14_0": "　平等大智心，　　法中常勝修，　怨親等無二，　　心淨無分別。",
    "T14n0545_002:0846b16_0": "　如師子奮迅，　　神力度眾生，　於諸無量剎，　　光明悉遍照，　積劫常讚嘆，　　如來之功德，　一毛不可盡，　　何況一切身。」",
    "T14n0545_002:0846b20_0": "爾時，月光童子妹月上，形容端正，聞月光童子說偈讚佛身心歡喜，又見如來光明晃曜，大神通力大地震動心歡喜故，合十指掌向其父前，復說偈言：「如兄月光讚，　　如來諸功德，　一切世間無，　　願父當信受。",
    "T14n0545_002:0846b26_0": "　莫信外道語，　　心常懷瞋妬，　於十力生惡，　　惡覺失善心。",
    "T14n0545_002:0846b28_0": "　不知佛法故，　　聞說不信受，　為惡失善道，　　對佛不能說。",
    "T14n0545_002:0846c01_0": "　受彼邪見言，　　當墮諸惡道，　嫉妬癡濁故，　　則失於善心。",
    "T14n0545_002:0846c03_0": "　惡見三毒緣，　　如是貪增長，　顛倒癡心故，　　遠離諸佛法。",
    "T14n0545_002:0846c05_0": "　無量千萬劫，　　難得聞佛名，　父應於佛所，　　深生清淨信。",
    "T14n0545_002:0846c07_0": "　若能稱佛名，　　此人尚難見，　何況見佛身，　　是故父應信。",
    "T14n0545_002:0846c09_0": "　如所說導師，　　現無量神通，　放無量光炎，　　此人今已來。",
    "T14n0545_002:0846c11_0": "　如上之所說，　　那由他剎動，　無量諸佛子，　　愍眾故來此。",
    "T14n0545_002:0846c13_0": "　彼彼十方來，　　難壞如師子，　諸天人龍等，　　歡喜雨眾花。」",
    "T14n0545_002:0846c15_0": "爾時，長者女德生見地大動及大神通大光明炎雜色分明，見已歡喜踊躍無量，以其衣裓盛滿雜華，疾至父所合十指掌，以大信心大歡喜心，向父說偈：「父今信外道，　　此心最大惡，　墮在邪惡中，　　常不信佛法。",
    "T14n0545_002:0846c21_0": "　推人入惡趣，　　遮閉人善道，　此常不調伏，　　失佛功德利。",
    "T14n0545_002:0846c23_0": "　佛如優曇花，　　設行百千劫，　常難得聞名，　　何況能得見。",
    "T14n0545_002:0846c25_0": "　父今信外道，　　起二心請佛，　今已得聞見，　　不應起惡念，　亦莫生濁心，　　及以殺害想，　常生清淨信，　　於佛生歡喜。",
    "T14n0545_002:0846c29_0": "　佛神力難思，　　普覆十方界，　佛子月形面，　　龍神夜叉等，　一切咸恭敬，　　信心禮敬佛，　以曼陀羅華，　　散佛及大眾。",
    "T14n0545_002:0847a04_0": "　佛弟子心喜，　　邪眾心迷濁，　佛日照外道，　　如日蔽螢光，　此勝願大人，　　禮拜難見佛，　見無量眷屬，　　圍遶釋迦尊。",
    "T14n0545_002:0847a08_0": "　勝智清淨智，　　外道不能壞，　蓋雲栴檀雲，　　種種雜莊嚴。」",
    "T14n0545_002:0847a10_0": "爾時月光弟智堅童子，已曾過去供養諸佛種諸善根，於諸佛所淨修梵行。",
    "T14n0545_002:0847a11_1": "時彼童子，夢中見佛大神通力，從耆闍崛山下欲入王舍城，大地震動即便覺寤，著衣整服疾至門下，生大歡喜還詣父所，而說偈言：「我夢中見佛，　　於此一念間，　從於耆闍崛，　　最大山崗下，　不思議大力，　　菩薩眾圍遶，　各從諸剎來，　　法界差別知。",
    "T14n0545_002:0847a19_0": "　一一菩薩眾，　　無量眾圍遶，　各各地中住，　　彼名不可聞。",
    "T14n0545_002:0847a21_0": "　大智大菩薩，　　名曰離垢光，　為諸佛導師，　　持七寶傘蓋，　彼出妙音聲，　　聞者皆愛樂，　亦復能遍覆，　　十方無量剎，　我見彼世尊，　　能破諸鬪諍。",
    "T14n0545_002:0847a26_0": "　從夢覺寤已，　　即便至父所，　父今當信佛，　　棄捨癡外道，　彼令人心惡，　　應當速遠離。",
    "T14n0545_002:0847a29_0": "　設有世界火，　　充滿十方界，　不能燒佛衣，　　何況如來身；　設有諸毒藥，　　充滿百千剎，　不害佛弟子，　　何況於如來。",
    "T14n0545_002:0847b04_0": "　佛於一切毒，　　遠離中第一，　不念毒自消，　　何況念不滅。",
    "T14n0545_002:0847b06_0": "　一切智善調，　　今來王舍城，　不思議菩薩，　　俱到於彼岸。",
    "T14n0545_002:0847b08_0": "　於一切三世，　　或聞或見形，　悉能施安隱，　　是故父當信，　此來見不空，　　父應當供養。",
    "T14n0545_002:0847b11_0": "　佛放無量光，　　能除此邪闇，　此光照天人，　　修羅龍夜叉，　及其諸眷屬，　　見者皆不空。",
    "T14n0545_002:0847b14_0": "　一切熱地獄，　　悉皆得清涼，　地獄中眾生，　　除熱心歡喜。",
    "T14n0545_002:0847b16_0": "　梵天及天主，　　身皆放香雲，　猶如雜綵蓋，　　莊嚴在虛空。",
    "T14n0545_002:0847b18_0": "　此來心無礙，　　如龍勝導師，　能興捨施雲，　　雨種種雜寶，　微妙寶瓔珞，　　旃檀及傘蓋，　遍覆於虛空，　　及十方世界。",
    "T14n0545_002:0847b22_0": "　此來能分別，　　神通到彼岸，　種種差別知，　　能讚嘆諸佛，　無量僧祇天，　　及此城勝人，　聞佛大名號，　　悉來至佛所。",
    "T14n0545_002:0847b26_0": "　象出歡喜聲，　　師子亦如是，　放蕩諸牛王，　　出聲亦復然，　畜生聞佛名，　　皆發歡喜心，　父是人為勝，　　云何而不信？",
    "T14n0545_002:0847c01_0": "　千萬那由他，　　無量諸音樂，　及寶瓔珞器，　　不鼓而自鳴。",
    "T14n0545_002:0847c03_0": "　無量種畜生，　　於無等十力，　捨離惡毒心，　　生歡喜淨信。",
    "T14n0545_002:0847c05_0": "　能壞鬪諍魔，　　調伏大寂滅，　忍辱到彼岸，　　慈心廣憐愍，　悲心到彼岸，　　能救諸眾生，　捨種種布施，　　能發菩提心，　父當信釋迦，　　超過世間岸。",
    "T14n0545_002:0847c10_0": "　能放十方光，　　眾生離八難，　具彼多神力，　　三世不可量，　遊行如師子，　　智慧到彼岸，　智住如須彌，　　常放於寶光。",
    "T14n0545_002:0847c14_0": "　佛子諸眾等，　　前後而圍遶，　示現諸神通，　　來至王舍城。",
    "T14n0545_002:0847c16_0": "　種種雜妙寶，　　裝挍而莊嚴，　天龍夜叉眾，　　修羅百千億，　合掌恭敬禮，　　釋迦牟尼尊。",
    "T14n0545_002:0847c19_0": "　調伏今在門，　　足蹈門閫時，　盲者得見色，　　聾者得聞聲，　苦者得安樂，　　病者得除愈，　妊身產苦者，　　安隱得免難，　寶藏悉皆得，　　貧者獲富饒，　清淨佛神通，　　一切皆歡喜。",
    "T14n0545_002:0847c25_0": "　城中一切地，　　眾寶悉遍滿，　可愛寶莊嚴，　　其色甚威曜，　調伏巷中行，　　父當起迎接。",
    "T14n0545_002:0847c28_0": "　廡廊重樓閣，　　男女皆充滿，　以衣盛香花，　　及諸寶瓔珞，　清淨歡喜心，　　以散釋迦牟。",
    "T14n0545_002:0848a02_0": "　國王名先尼，　　從六萬婇女，　各執諸雜寶，　　供養於如來。",
    "T14n0545_002:0848a04_0": "　衣盛寶瓔珞，　　及諸妙香花，　亦起歡喜心，　　以散於佛上。",
    "T14n0545_002:0848a06_0": "　智慧人滿巷，　　信樂求功德，　踊躍心歡喜，　　頂禮佛世尊。",
    "T14n0545_002:0848a08_0": "　佛從巷而來，　　百千億眾生，　合掌心歡喜，　　一切皆禮拜，　下遍一切世，　　上至於有頂，　十方一切剎，　　天人雜眾滿，　種種雜類人，　　供養於如來，　一切皆歡喜，　　清淨心禮佛。",
    "T14n0545_002:0848a14_0": "　外道勝論師，　　頂禮世尊足，　以上歡喜心，　　最勝淨信心，　合掌讚嘆佛，　　善哉佛出世，　大智一切智，　　已到於彼岸。",
    "T14n0545_002:0848a18_0": "　父應生歡喜，　　共往如來所，　取上寶衣服，　　供養於如來。",
    "T14n0545_002:0848a20_0": "　除於疑惑心，　　嫉妬諸惡見，　信佛世中勝，　　禮拜牟尼王。",
    "T14n0545_002:0848a22_0": "　父今應當知，　　調伏眾生者，　能覆護眾生，　　一切罪惡心，　皆悉能除滅，　　如是大導師，　以憐愍父故，　　今來在門外。",
    "T14n0545_002:0848a26_0": "　火坑當自滅，　　出種種蓮花，　優鉢拘物頭，　　波頭分陀利，　諸天及世人，　　龍神等眷屬，　散種種花香，　　充滿遍於地。",
    "T14n0545_002:0848b01_0": "　此導師智幢，　　威光難覩見，　一切智知見，　　達到於彼岸，　知三世心業，　　上中下差別，　父當歡喜信，　　難見難聞者。",
    "T14n0545_002:0848b05_0": "　無量僧祇劫，　　為眾修苦行，　具足諸功德，　　永除一切罪。",
    "T14n0545_002:0848b07_0": "　欲修福業者，　　此福田最勝，　憐愍眾生故，　　應現處於世。",
    "T14n0545_002:0848b09_0": "　不為求衣食，　　及顯己智慧，　但以大慈悲，　　憐愍父故來。",
    "T14n0545_002:0848b11_0": "　知父生惡心，　　為彼惡見覆，　欲令得解脫，　　捨離殺害業。",
    "T14n0545_002:0848b13_0": "　佛於諸眾生，　　一切皆平等，　無有簡擇念，　　亦無怨親想，　如來真智慧，　　永離諸諂曲，　父應生信心，　　尊重而禮敬。",
    "T14n0545_002:0848b17_0": "　佛寶世中勝，　　悉吐諸惡見，　父能歡喜信，　　疑網畢竟除。",
    "T14n0545_002:0848b19_0": "　以信如來故，　　不墮諸惡道，　佛能淨五根，　　應當速禮敬。",
    "T14n0545_002:0848b21_0": "　三世大導師，　　佛子眾圍遶，　種種地中住，　　無障礙智行。",
    "T14n0545_002:0848b23_0": "　此一切智子，　　遶如來照曜，　如日蔽眾星，　　是故應敬禮。」",
    "T14n0545_002:0848b25_0": "　父見佛神力，　　火坑水盈滿，　種種蓮華出，　　心生大歡喜。",
    "T14n0545_002:0848b27_0": "　見是諸變已，　　顧看子月光：「汝是我導師，　　憐愍我來生，　我信外道故，　　心常懷毒害。",
    "T14n0545_002:0848c01_0": "　我今敬信佛，　　悉捨諸惡見，　此兒我知識，　　難可得值遇，　勸我敬信佛，　　轉生大歡喜。」",
    "T14n0545_002:0848c04_0": "　爾時天帝釋，　　及大自在天，　此二大天王，　　為佛莊嚴座；　八十千億天，　　以衣覆寶座，　令一切智坐，　　顯發而照曜。",
    "T14n0545_002:0848c08_0": "　梵天王禮已，　　為佛持寶蓋，　閻浮檀真金，　　雜寶而莊嚴。",
    "T14n0545_002:0848c10_0": "　及餘諸天等，　　合掌禮於佛，　散百種雜華，　　及赤旃檀末。",
    "T14n0545_002:0848c12_0": "　長者見佛已，　　其心大歡喜，　八千諸女人，　　得清淨智慧；　有五百童子，　　及五百童女，　見佛神通力，　　皆發菩提心；　無量百千億，　　那由他天子，　見佛神通力，　　得清淨智慧。",
    "T14n0545_002:0848c18_0": "　長者懷憂惱，　　心生大慚愧，　即便禮佛足，　　向佛而懺悔：「此食雜毒藥，　　今欲更辦供，　惟願佛世尊，　　留神小停住。」",
    "T14n0545_002:0848c22_0": "　如來妙梵聲，　　告德護長者：「如來一切智，　　能却一切毒，　貪瞋癡三種，　　及世間毒藥。",
    "T14n0545_002:0848c25_0": "　如來真實說，　　我已久遠離。",
    "T14n0545_002:0848c26_0": "　貪瞋癡三種，　　及世間毒藥，　離毒清淨法，　　實語皆遠離。",
    "T14n0545_002:0848c28_0": "　貪瞋癡三種，　　及世間毒藥，　離毒清淨僧，　　實語皆遠離。」",
    "T14n0545_002:0849a01_0": "佛說此語時，無量諸天出大聲言：「清淨大智，已離眾毒火坑皆滅，家內清淨如本無異，皆是法王威神力故。」",
    "T14n0545_002:0849a03_1": "時，德護長者即於佛所生大信心，以上妙衣價直百千萬億覆佛身上。",
    "T14n0545_002:0849a05_0": "覆已，白佛言：「世尊！",
    "T14n0545_002:0849a05_1": "我本愚癡受六師教，今於佛前至心懺悔，由父昔世敬信外道，我順父故作如是罪。",
    "T14n0545_002:0849a07_2": "今因月光令我信佛，我今慇懃至心懺悔，更不作罪，願佛救我。」",
    "T14n0545_002:0849a09_0": "爾時。",
    "T14n0545_002:0849a09_1": "色界諸天復出大聲，散天優鉢羅花，波頭摩華，拘物頭華，分陀利華，曼陀羅華，摩訶曼陀羅華，遍滿其地積至于膝。",
    "T14n0545_002:0849a11_2": "長者白佛言：「世尊！",
    "T14n0545_002:0849a12_3": "我子月光於千萬億劫難可值遇，憐愍我故來生我家，善為我說諸佛功德，於千萬劫恩難可報，復以無價真珠瓔珞而散佛上。」",
    "T14n0545_002:0849a15_0": "爾時，世尊為德護長者深生信故，以神通力，出百千萬雜寶色雲。",
    "T14n0545_002:0849a16_1": "彼時盧紇多輸(譯云赤馬，是神名)、毘桎邏莎(亦是神名)，以種種雜色寶花光明照曜散於佛上，阿僧祇菩薩作無量神通，到於佛前，為欲教化百千萬億諸眾生故。",
    "T14n0545_002:0849a19_2": "時德護長者及月光童子并德生童子等，心生歡喜禮敬佛足，至心懺悔，作如是言：「嗚呼奇哉！",
    "T14n0545_002:0849a21_3": "釋迦如來神通變化不可思議，於百千萬劫難可得見，況生淨信，無量億劫佛世難值。",
    "T14n0545_002:0849a23_4": "此兒月光有大智慧，曾見十方無量億佛，遊於一切諸佛世界稽首歸命禮拜於佛，如釋迦如來見十方佛，月光童子亦復如是，能見十方諸佛接足敬禮，於諸佛所聞法不忘。」",
    "T14n0545_002:0849a28_0": "爾時如來見德護長者家內眷屬男女大小及月光童子，於三寶所已生正信，禮拜讚嘆，廣種善根增益心行，即便微笑如諸佛法，從其面門出無量千萬種雜色光炎，口四十齒，及以四牙，一一皆放無量千萬億光明，青黃赤白紫頗梨色，其光普照東方一切佛剎，如是南西北方四維上下，光明遍照亦復如是，光照已遶身三匝還從頂入。",
    "T14n0545_002:0849b07_0": "爾時離攀緣德菩薩，從坐而起，偏袒右肩右膝著地，合掌向佛白言：「世尊！",
    "T14n0545_002:0849b08_1": "如來以何因緣作是微笑？",
    "T14n0545_002:0849b09_2": "諸佛不以無因緣而笑。」",
    "T14n0545_002:0849b10_0": "爾時，世尊告離攀緣德菩薩言：「善哉！",
    "T14n0545_002:0849b10_1": "善哉！",
    "T14n0545_002:0849b10_2": "善男子！",
    "T14n0545_002:0849b11_3": "汝能問佛如是因緣，汝已曾於過去無量千萬億劫常問此義，汝今承佛威神力故能問此義。",
    "T14n0545_002:0849b13_4": "善男子！",
    "T14n0545_002:0849b13_5": "汝今至心諦聽，當為汝說。",
    "T14n0545_002:0849b14_0": "善男子！",
    "T14n0545_002:0849b14_1": "汝今見此德護長者大兒月光童子不？」",
    "T14n0545_002:0849b15_2": "「唯然，已見。」",
    "T14n0545_002:0849b15_3": "佛言：「此童子者，能令未信眾生令生淨信，未調伏者能令調伏，未成熟者能令成熟，於其父所作善知識。",
    "T14n0545_002:0849b17_4": "何以故？",
    "T14n0545_002:0849b17_5": "能以導師法教化其父，安置無量千萬那由他阿僧祇眾生，於佛法中令生信心，必定阿耨多羅三藐三菩提。",
    "T14n0545_002:0849b20_6": "又此童子，我涅槃後，於未來世護持我法，供養如來受持佛法，安置佛法讚嘆佛法。",
    "T14n0545_002:0849b22_7": "於當來世佛法末時，於閻浮提大隋國內，作大國王名曰大行，能令大隋國內一切眾生，信於佛法種諸善根。",
    "T14n0545_002:0849b24_8": "「時大行王，以大信心大威德力供養我鉢，於爾數年我鉢當至沙勒國，從爾次第至大隋國，其大行王於佛鉢所大設供養，復能受持一切佛法，亦大書寫大乘方廣經典，無量百千億數，處處安置諸佛法藏，名曰法塔，造作無量百千佛像，及造無量百千佛塔，令無量眾生於佛法中得不退轉得不退信。",
    "T14n0545_002:0849c02_9": "「其王以是供養因緣，於不可稱不可量無邊際不可說諸佛所常得共生，於一切佛剎常作轉輪聖王，常值諸佛。",
    "T14n0545_002:0849c05_10": "於一切佛法僧供養恭敬尊重讚嘆，造立塔寺，一切樂具悉以奉施。",
    "T14n0545_002:0849c06_11": "經半壽已，棄捨五欲，捨家出家淨修梵行行法供養，閻浮提內一切男女見王出家，亦隨出家淨修梵行。",
    "T14n0545_002:0849c09_12": "「此大行王，無量菩薩勝願成就，大神通成就，於不可數劫行菩薩行，一一劫中所化眾生不可稱數，不可說不可量，悉皆安住於佛法中。",
    "T14n0545_002:0849c12_13": "如一劫中所化眾生，一切劫中亦復如是，此菩薩如是安住，無量無邊不可說眾生，住佛法已於最後身當得作佛，號離垢月不動無障礙大莊嚴如來、應供、正遍知、明行足、善逝、世間解、無上士、調御丈夫、天人師、佛、世尊，出現於世，世界名曰無障礙。",
    "T14n0545_002:0849c17_14": "其佛身廣大，無量光明，無量光炎，無量神通力，無量說法，無量徒眾，無量轉法輪，無量身相，教化無量眾生。",
    "T14n0545_002:0849c20_15": "「彼佛欲入涅槃時，授德護長者記，當得作佛，號無等身如來、應供、正遍知、明行足、善逝、世間解、無上士、調御丈夫、天人師、佛、世尊。",
    "T14n0545_002:0849c23_16": "德護長者家內眷屬，見我神變發菩提心者，皆於彼劫各各名號次第作佛。",
    "T14n0545_002:0849c24_17": "天、龍、夜叉、揵闥婆、阿修羅、迦樓羅、緊那羅、摩睺羅伽、人非人等，見我於德護長者家現神變時發菩提心者，皆於阿耨多羅三藐三菩提不退轉；於十方界各各剎土、各各名號皆得成佛。",
    "T14n0545_002:0849c29_18": "「如是，善男子！",
    "T14n0545_002:0849c29_19": "此月光童子，已於過去無量阿僧祇劫，教化德護長者。",
    "T14n0545_002:0850a01_20": "此童子及德護長者，於當來世常生有佛世界，教化無量眾生。」",
    "T14n0545_002:0850a03_21": "說此月光童子及德護長者授記因緣時，無量世界地六種動，大光普照，雨眾天華雨眾天寶，雨天瓔珞，雨天寶蓋，雨眾天衣，雨天旃檀末香，雨天沈水香，雨天多伽羅香，雨天優鉢羅華，雨天波頭摩華。",
    "T14n0545_002:0850a07_22": "諸天音樂出微妙聲，及以諸天歌詠等聲，如此一切皆是佛神通力，亦是月光宿世善根力，為化德護長者及眷屬故，亦化天、龍、夜叉、犍闥婆、阿修羅、迦樓羅、緊那羅、摩睺羅伽等故。",
    "T14n0545_002:0850a13_0": "爾時，德護最大長者家人名德，見佛種種神力，亦見天龍八部興大供養，向佛說偈讚嘆佛曰：「南無大智佛，　　釋師子如來，　若能生信心，　　而得大利益。",
    "T14n0545_002:0850a18_0": "　先信於外道，　　而造諸惡業，　今信於世尊，　　得如是大利。",
    "T14n0545_002:0850a20_0": "　見斯不思議，　　其誰不信佛，　如是重罪人，　　佛力故生信。",
    "T14n0545_002:0850a22_0": "　一心恭敬信，　　出世勝導師，　無量百千劫，　　不墮諸惡道。",
    "T14n0545_002:0850a24_0": "　長者造大罪，　　今得淨信心，　以信心因緣，　　如來與授記。",
    "T14n0545_002:0850a26_0": "　長者自知罪，　　心生大愁惱，　今得信心已，　　得無量福德。",
    "T14n0545_002:0850a28_0": "　心中除惡見，　　一切罪皆懺，　於佛世尊所，　　而作清淨心。",
    "T14n0545_002:0850b01_0": "　一心信佛故，　　以是信因緣，　來世當作佛，　　不思議法王。",
    "T14n0545_002:0850b03_0": "　初於佛生惡，　　而今深生信，　布施因緣故，　　得清淨業藏。",
    "T14n0545_002:0850b05_0": "　於佛生信者，　　一切信此人，　彼人福德聚，　　不可得稱量。」",
    "T14n0545_002:0850b07_0": "爾時，長者德護，頭面禮佛及一切阿羅漢，一切菩薩眾已，次第行百味飲食。",
    "T14n0545_002:0850b08_1": "爾時世尊說此法已，離攀緣德菩薩、月光童子并長者德護，一切內外眷屬大菩薩眾，及天、龍、夜叉、犍闥婆等一切大眾，皆大歡喜，作禮奉行。",
    "T14n0545_002:0850b13_0": "佛說德護長者經卷下"
}