{
    "T33n1716_007:0761c08_0": "妙法蓮華經玄義卷第七上",
    "T33n1716_007:0761c10_0": "天台智者大師說",
    "T33n1716_007:0761c11_0": "二、近利益者，起於寂滅道場，始成正覺，即轉法輪，擊於毒鼓、天鼓，利益眾生，齊至法華已前；益亦淺、深，死亦奢、促。",
    "T33n1716_007:0761c13_1": "何者？",
    "T33n1716_007:0761c13_2": "教本逗緣，緣略為四，教亦有四，教主亦四，皆稱法王，具王三昧，自破二十五有，七益眾生，例如前說。",
    "T33n1716_007:0761c16_3": "又大小乘經，明佛入王三昧，放光說法，善惡諸趣果苦得益者，如《阿含》中說，見佛光明，蒙佛手觸，六道苦患，悉得除愈。",
    "T33n1716_007:0761c19_0": "又《大品》云：放光照地獄眾生，苦惱即除，生齊第六天。",
    "T33n1716_007:0761c20_1": "苦除是果益，生天是因益。",
    "T33n1716_007:0761c20_2": "《大品》稱為華葉之益也。",
    "T33n1716_007:0761c21_3": "又佛放光，幽闇之處，皆大明，各作是念：此中云何忽生眾生？",
    "T33n1716_007:0761c22_4": "此亦是果益。",
    "T33n1716_007:0761c23_5": "此因果益，四教主佛，通能此益。",
    "T33n1716_007:0761c23_6": "別論益者，則是淺深不同，謂聲聞斷正，緣覺侵習，同名中草。",
    "T33n1716_007:0761c25_7": "菩薩伏惑，兼度眾生。",
    "T33n1716_007:0761c25_8": "故經云：「求世尊處，我當作佛，行精進定。」",
    "T33n1716_007:0761c26_9": "是名上草益。",
    "T33n1716_007:0761c27_0": "蓋三藏教主慈善根力利益之相也。",
    "T33n1716_007:0761c27_1": "經云：「若諸菩薩智慧堅固，了達三界，求最上乘。」",
    "T33n1716_007:0761c28_2": "即三人同觀無生，非但有前析智之益，別有巧度，即是體真，是為小樹增長益。",
    "T33n1716_007:0762a01_3": "蓋通教主利益之相。",
    "T33n1716_007:0762a02_4": "經云：「復有住禪得神通力，聞諸法空，心大歡喜。」",
    "T33n1716_007:0762a03_5": "住禪者，住九種大禪；心大歡喜者，登歡喜地，度無數億百千眾生，是名大樹增長。",
    "T33n1716_007:0762a05_6": "非但有前因果析體之益，而別有分別道種智，乃至一切種智益。",
    "T33n1716_007:0762a06_7": "蓋別教主利益之相。",
    "T33n1716_007:0762a07_8": "經云：今當為汝說最實事，不啻如前之益，乃有即破無明、顯出佛性究竟實益。",
    "T33n1716_007:0762a09_9": "蓋圓教主利益之相。",
    "T33n1716_007:0762a09_10": "復次前三教益，劣不兼勝，勝則兼劣，可解(云云)。",
    "T33n1716_007:0762a10_11": "又歷五味者，乳教但因、果、大樹、實事四益，而不明三草一木，以大乘經不入二乘人手，如聾如瘂故。",
    "T33n1716_007:0762a13_0": "酪教但有三草等四益。",
    "T33n1716_007:0762a13_1": "生蘇備有七益。",
    "T33n1716_007:0762a13_2": "熟蘇無析法三草，而有體法等七益。",
    "T33n1716_007:0762a14_3": "醍醐但有實事益。",
    "T33n1716_007:0762a15_4": "前諸益皆麁，今益則妙。",
    "T33n1716_007:0762a15_5": "近從寂滅訖至法華為生身菩薩，但得八番之益，不得第九、第十益也。",
    "T33n1716_007:0762a17_6": "又有得義者，即是菩薩從法性身來入分段，作願通應生等眷屬，進破無明，斷除殘品，即得明第九、第十番益也。",
    "T33n1716_007:0762a20_7": "始從寂滅，終至法華，略言十益也。",
    "T33n1716_007:0762a21_0": "問：法身菩薩，聞應身佛說法，應身中益，亦令法身得益耶？",
    "T33n1716_007:0762a22_1": "答：譬如磨鏡，鏡轉明，色像亦明。",
    "T33n1716_007:0762a23_2": "又問：應身聞法益、法身亦益者，應身現病，法身亦病耶？",
    "T33n1716_007:0762a24_3": "答：此病若實者，應病法亦病。",
    "T33n1716_007:0762a25_0": "秖為應病非實，非實故，應身無病，法身亦無病。",
    "T33n1716_007:0762a26_1": "又若應身現病少，當知法身益亦少。",
    "T33n1716_007:0762a27_0": "若能應身現病廣，法身益亦廣也。",
    "T33n1716_007:0762a27_1": "今作諸句料簡：自有果益、因不益，因益、果不益，俱益，俱不益，此即現事可解。",
    "T33n1716_007:0762a29_2": "自有壞益、成益、亦壞亦成益、不壞不成益。",
    "T33n1716_007:0762b01_3": "不壞不成益，是清涼益；四趣因，是壞益；非想因，是成益；中間，是亦成亦壞益(云云)。",
    "T33n1716_007:0762b03_4": "自有因益即果益，果益即因益，此變易因移果易意也。",
    "T33n1716_007:0762b04_5": "自有因益非增道，果益非損生，得是因果益，不得是因果益，分段報因果也。",
    "T33n1716_007:0762b06_6": "自有因益是增道，果益是損生，不得是因果益，得是因果益，習因習果也。",
    "T33n1716_007:0762b08_7": "自有真益非俗益，二乘也。",
    "T33n1716_007:0762b08_8": "俗益非真益，六度菩薩也。",
    "T33n1716_007:0762b09_9": "自有先俗益後真益，六度菩薩也。",
    "T33n1716_007:0762b10_10": "自有先真益後俗益，通菩薩也。",
    "T33n1716_007:0762b10_11": "自有真俗益非中益，中益非真俗益，別也。",
    "T33n1716_007:0762b11_12": "自有真益即俗益，亦即中道益，圓也。",
    "T33n1716_007:0762b12_13": "三當文利益，就今經備有七益，雖復差別，即無差別。",
    "T33n1716_007:0762b13_14": "譬如芽、莖、枝、葉，生長不同，而是一地所生。",
    "T33n1716_007:0762b14_15": "七益誠復淺深，無非實相，故言差別無差別也。",
    "T33n1716_007:0762b16_0": "諸經差別麁益，同入此經無差妙益，或進入諸妙益，或按位成妙益。",
    "T33n1716_007:0762b17_1": "進入益者，本是地上清涼，今則進發大乘，解心明淨，或進觀行妙，相似分真中。",
    "T33n1716_007:0762b19_2": "本是人天因益，今進入相似分真。",
    "T33n1716_007:0762b20_3": "本是小乘學無學益，今進破無明分真妙益，譬如迴聲入角轉小為大也。",
    "T33n1716_007:0762b21_4": "通、別進益，例此可知。",
    "T33n1716_007:0762b22_5": "按位益者，本是麁果，地上清涼，即成理妙之益。",
    "T33n1716_007:0762b23_6": "按於麁因之益，即是觀行妙益。",
    "T33n1716_007:0762b24_7": "按麁學無學益，即是相似妙益。",
    "T33n1716_007:0762b24_8": "開麁即妙，不須進入。",
    "T33n1716_007:0762b25_9": "通、別，例此可知。",
    "T33n1716_007:0762b25_10": "進入妙益，即是待麁益明妙益；按位益，即是絕待妙益(云云)。",
    "T33n1716_007:0762b27_11": "諸麁益判眷屬者，果、因二益，堪為業生眷屬。",
    "T33n1716_007:0762b28_12": "中上二草小樹等，堪為願通眷屬。",
    "T33n1716_007:0762b29_13": "大樹見性已去，皆應生眷屬攝(云云)。",
    "T33n1716_007:0762b29_14": "進入按位者，理妙、假名、觀行妙，堪為業生眷屬。",
    "T33n1716_007:0762c02_0": "相似妙，堪為願通眷屬。",
    "T33n1716_007:0762c02_1": "分真，堪為應生眷屬。",
    "T33n1716_007:0762c03_2": "是名此經利益之相也(云云)。",
    "T33n1716_007:0762c03_3": "三、明流通利益者，為三：一出師。",
    "T33n1716_007:0762c04_4": "二出法。",
    "T33n1716_007:0762c04_5": "三出益。",
    "T33n1716_007:0762c04_6": "弘經行人，具通凡聖，若法身菩薩誓願莊嚴，令此土、他土、下土、上土得權實七益、九益、十益，化功歸己，還資法身，增道損生也。",
    "T33n1716_007:0762c07_7": "生身菩薩亦能此土、他土弘經，令他得權實七益，化功歸己，增道損生，而不能上土利益也。",
    "T33n1716_007:0762c09_8": "凡夫之師亦能此土弘經，令他得權實七益，化功歸己，增益品位。",
    "T33n1716_007:0762c11_9": "故《無量義》云：「有病導師，在於此岸，而成就船筏，渡人彼岸。」",
    "T33n1716_007:0762c12_10": "即其義也。",
    "T33n1716_007:0762c13_11": "問：凡夫但能為凡夫弘經，使凡夫得益，亦能令聖人得益耶？",
    "T33n1716_007:0762c14_12": "答：聖有二種：一小乘聖，二大乘聖。",
    "T33n1716_007:0762c15_13": "如經云：「若有實得阿羅漢，生滅度想，若遇餘佛，便得決了。」",
    "T33n1716_007:0762c16_14": "南岳師云：初依名餘佛，無明未破名之為餘。",
    "T33n1716_007:0762c17_15": "能知如來祕密之藏，深覺圓理，名之為佛。",
    "T33n1716_007:0762c18_16": "佛滅後實得羅漢者，於權實未了。",
    "T33n1716_007:0762c19_17": "若遇初依，即能決了，成相似益，成進入分真益。",
    "T33n1716_007:0762c20_18": "此文往證凡夫之師，得為小乘聖人弘經得益也。",
    "T33n1716_007:0762c21_19": "經云：「六根清淨人說法，十方諸佛皆樂見之，皆向其處說法，一切天龍聞其所說，皆大歡喜。」",
    "T33n1716_007:0762c24_20": "此亦是凡夫師為大聖說法之明文也。",
    "T33n1716_007:0762c25_0": "二出法者，通經方法，明出聖言。",
    "T33n1716_007:0762c25_1": "文云：「若眾生不信受者，當於餘深法中，示教利喜。」",
    "T33n1716_007:0762c26_2": "餘者，帶方便也。",
    "T33n1716_007:0762c27_3": "深者，明中道也。",
    "T33n1716_007:0762c27_4": "帶方便明中道者，即別教也。",
    "T33n1716_007:0762c28_5": "若但方便，不明中道，即通、藏等教也。",
    "T33n1716_007:0762c29_6": "經文許用別助圓，而例推亦應用通助圓。",
    "T33n1716_007:0763a01_7": "又文云：「更以異方便，助顯第一義。」",
    "T33n1716_007:0763a02_8": "豈隔藏、通耶？",
    "T33n1716_007:0763a02_9": "但菩薩已得實慧，亦得權意，不以實濫權，亦不謂權是實；但為弘實而眾生不信，須為實施權，以淺助深，無虛妄也。",
    "T33n1716_007:0763a05_10": "此則雙用權實而弘經也。",
    "T33n1716_007:0763a05_11": "安樂行云：「若有難問，不以小乘法答，但以大乘而為解說，令得一切種智。」",
    "T33n1716_007:0763a07_12": "此則但令用實弘經也。",
    "T33n1716_007:0763a08_13": "又云：「隨宜為說」，此亦不隔於權也。",
    "T33n1716_007:0763a09_14": "今時人弘法，或一向用大，或一向用小，皆不得佛意。",
    "T33n1716_007:0763a10_15": "善弘經者，用與適時，口雖說權，而內心不違實法。",
    "T33n1716_007:0763a11_16": "但使眾生得權實七益，於弘經暢矣。",
    "T33n1716_007:0763a12_17": "三出益者，然流通利益，不待第三流通段方明利益。",
    "T33n1716_007:0763a13_18": "秖正說文中，已指未來弘經之利。",
    "T33n1716_007:0763a14_19": "〈譬喻品〉後、〈授記品〉末、〈法師品〉中，皆明弘經功德利益：能於如來滅後聞一句偈者，亦與受三菩提記，況弘宣者！",
    "T33n1716_007:0763a17_20": "竊為一人說者，功德尚多，況處眾廣說者！",
    "T33n1716_007:0763a18_21": "展轉至第五十人隨喜功德，尚非二乘境界，況最初會中聞隨喜者！",
    "T33n1716_007:0763a19_22": "常不輕流通一句，尚得六根清淨，況具足流通者！",
    "T33n1716_007:0763a20_23": "初品弟子弘經功德，無量億劫行五波羅蜜不得為喻。",
    "T33n1716_007:0763a22_24": "況第五品，十方虛空，寧有邊表？",
    "T33n1716_007:0763a22_25": "五品弘經，尚叵窮盡，皆云：「入如來室，著如來衣，坐如來座。」",
    "T33n1716_007:0763a24_26": "如來之法，皆非數量，況八萬大士、千界微塵菩薩而當可說耶？",
    "T33n1716_007:0763a25_27": "而當可知耶？",
    "T33n1716_007:0763a25_28": "唯除如來，無能盡知者也。",
    "T33n1716_007:0763a26_29": "凡師弘經，令凡七益。",
    "T33n1716_007:0763a27_30": "經云：「此經是閻浮提人病之良藥，若聞是經，不老不死」者，於老死中，識老死實相。",
    "T33n1716_007:0763a28_31": "老死，是果報法；識實相，即得清涼理妙益也，亦果報益也。",
    "T33n1716_007:0763b01_32": "能持此經故，生安樂土，處蓮華中，不為貪欲所惱，亦是離十惱亂，是善行菩薩道；亦名名字益，亦是觀行妙，亦是修因妙。",
    "T33n1716_007:0763b04_33": "得陀羅尼，能旋假入空，即是下、中、上藥草等益，亦是小樹益；得百千旋陀羅尼，即大樹益；得法音方便陀羅尼，是相似實益；若有須臾聞，即得究竟三菩提，即是真實益。",
    "T33n1716_007:0763b08_34": "復次，如人穿鑿高原見乾土，是下、中、上藥草益。",
    "T33n1716_007:0763b09_35": "見泥，是小樹大樹益。",
    "T33n1716_007:0763b09_36": "得水，是最實益。",
    "T33n1716_007:0763b10_0": "後五百歲尚獲此益，況復今時，弘經利他，寧無七益耶？",
    "T33n1716_007:0763b11_1": "第四觀心者，小乘明心起，未動身口，不名為業。",
    "T33n1716_007:0763b12_2": "大乘明剎那造罪，殃墜無間。",
    "T33n1716_007:0763b13_3": "無間是大苦報處，剎那促起業處。",
    "T33n1716_007:0763b13_4": "促心暫起，重業已成，況九法界而不具足。",
    "T33n1716_007:0763b14_5": "若能淨心，諸業即淨。",
    "T33n1716_007:0763b15_6": "淨心觀者，謂觀諸心，悉是因緣生法，即空、即假、即中，一心三觀。",
    "T33n1716_007:0763b16_7": "以是觀故，知心非心，心但有名；知法非法，法無有我；知名無名，即是我等；知法無法，即涅槃等。",
    "T33n1716_007:0763b19_8": "此解起時，於我、我所，如雲如幻，即是地上清涼益。",
    "T33n1716_007:0763b20_9": "信敬慚愧，諸善心生，於空、假、中，意而有勇，即是因益。",
    "T33n1716_007:0763b21_10": "念念與即空相應，是中、上草、小樹等益。",
    "T33n1716_007:0763b22_11": "念念與即假相應，是大樹益。",
    "T33n1716_007:0763b23_0": "念念與即中相應，是最實事益。",
    "T33n1716_007:0763b23_1": "於一念益心，七種分別(云云)。",
    "T33n1716_007:0763b24_2": "夫一向無生觀人，但信心益，不信外佛威加益，此墮自性癡。",
    "T33n1716_007:0763b25_3": "又一向信外佛加，不內心求益，此墮他性癡。",
    "T33n1716_007:0763b26_4": "共癡、無因癡，亦可解。",
    "T33n1716_007:0763b27_5": "自性癡人，眼見世間牽重不前者，傍力助進。",
    "T33n1716_007:0763b28_6": "云何不信罪垢重者，佛威建立，令觀慧得益耶？",
    "T33n1716_007:0763b29_7": "又汝從何處，得是無生內觀耶？",
    "T33n1716_007:0763c01_8": "從師耶從經耶？",
    "T33n1716_007:0763c01_9": "從自悟耶？",
    "T33n1716_007:0763c01_10": "師與經，即是汝之外緣。",
    "T33n1716_007:0763c02_11": "若自悟者，必被冥加，汝不知恩，如樹木不識日月風雨等恩。",
    "T33n1716_007:0763c03_12": "又三事，汝不知外加：一不信教。",
    "T33n1716_007:0763c04_13": "二不自行求外加。",
    "T33n1716_007:0763c05_14": "三不教人。",
    "T33n1716_007:0763c05_15": "直是汝之不信，非無外益也。",
    "T33n1716_007:0763c06_16": "經曰：非內非外，而內而外。",
    "T33n1716_007:0763c06_17": "而內故，諸佛解脫，於心中求。",
    "T33n1716_007:0763c07_18": "而外故，諸佛護念。",
    "T33n1716_007:0763c07_19": "云何不信外益耶！",
    "T33n1716_007:0763c08_20": "(云云)他、共、無因癡，例可解。",
    "T33n1716_007:0763c08_21": "即假故，無自性；即空故，無他性；即中故，無共性；雙照故，無無因性(云云)。",
    "T33n1716_007:0763c10_22": "第五結成權實者，光宅云：「照三三之境為權，照四一之境為實。」",
    "T33n1716_007:0763c12_0": "今不用此解。",
    "T33n1716_007:0763c12_1": "既以大乘果為大理，何不用小乘果為小理？",
    "T33n1716_007:0763c13_2": "彼救云：小果非真，故不以其果為理。",
    "T33n1716_007:0763c14_3": "若爾，權教及權行人，何嘗是實？",
    "T33n1716_007:0763c15_4": "既立權教行人，何不立權理？",
    "T33n1716_007:0763c15_5": "又權若無理，俗不應稱諦，既言俗諦，權不應止三也。",
    "T33n1716_007:0763c17_6": "實有四者，夫因果是二法，云何以二法為理一耶？",
    "T33n1716_007:0763c18_7": "經云：「觀一切法如實相，不行不分別。」",
    "T33n1716_007:0763c19_8": "云何分別因果為理一？",
    "T33n1716_007:0763c19_9": "若爾，便無實相，則魔所說，故不用彼釋。",
    "T33n1716_007:0763c20_10": "今明照十麁之境為權，照十妙之境為實。",
    "T33n1716_007:0763c21_11": "十麁者即前九法界，三因緣等諸麁諦智，乃至麁利益，皆稱權也。",
    "T33n1716_007:0763c23_12": "照十妙者，即是理妙，乃至利益妙，妙故為實。",
    "T33n1716_007:0763c24_13": "復次為十妙故，開出十麁，如為蓮故華，意在於蓮，而蓮隱不現。",
    "T33n1716_007:0763c25_14": "於餘深法，示教利喜，餘法有實，而實不顯。",
    "T33n1716_007:0763c26_15": "文云：「如來方便意趣難解也」。",
    "T33n1716_007:0763c27_16": "又華開蓮現，譬開十麁顯十妙，則無復十麁，唯一大事不可思議境界，乃至利益。",
    "T33n1716_007:0763c29_17": "肇師云：「始從佛國，終法供養，皆明不可思議。」",
    "T33n1716_007:0764a01_18": "今亦例爾，既開麁已，始終皆妙。",
    "T33n1716_007:0764a02_19": "又約五味者，乳味則有為十妙明十麁，開十麁顯十妙，則成一權一實；若就四悉檀，則有六權二實；若約四門，則十二權四實也。",
    "T33n1716_007:0764a05_20": "若約三藏一向是權，化城楊葉，還就三藏，約化他為權，就自行為實；約四悉檀，三權一實；約四門，十二權四實。",
    "T33n1716_007:0764a08_21": "若方等既備有四教，故三十種權一十種實；若約四悉檀，十四權二實；對四門五十六權八實。",
    "T33n1716_007:0764a10_22": "若約摩訶般若，既廢三藏，但用三教，通別二十種為權，一十種圓為實；若約悉檀，十權二實；若歷四門，四十權八實。",
    "T33n1716_007:0764a13_0": "若至法華，前來一向皆廢，但說一實，實中非無方便，但是實相方便，同稱為實。",
    "T33n1716_007:0764a14_1": "今約悉檀者，未悟之前三權，悟即一實；若歷四門，十二權四實，名數一往同三藏，而意有天懸而地殊。",
    "T33n1716_007:0764a17_2": "彼教十二權四實，一向是權；法華一向是實。",
    "T33n1716_007:0764a18_3": "料簡異方等、般若(云云)。",
    "T33n1716_007:0764a18_4": "故云：「但說無上道，示真實相。」",
    "T33n1716_007:0764a19_5": "此之謂也。",
    "T33n1716_007:0764a19_6": "若約涅槃，涅槃備釋四教，亦是三十權一十實，一往似同方等，而意逈異。",
    "T33n1716_007:0764a21_7": "彼則二入實，二不入實。",
    "T33n1716_007:0764a22_0": "今涅槃四俱入實，因中則有三權一實，在果則四實而無權。",
    "T33n1716_007:0764a23_1": "若約四悉檀，十四權二實；歷四門，五十六權八實；若更約三因門，五十六權；若果門四實但是實，仍其本因，故說四耳。",
    "T33n1716_007:0764a26_2": "是則四門入實，約果四實十二權，法華義齊也。",
    "T33n1716_007:0764a27_3": "故知諸教，雖同有權實，權實不同，或一向實、或一向權、或權實相兼，皆是稱當機情，緣理未融。",
    "T33n1716_007:0764a29_4": "今總就教判權實，若約三藏、通、別三教是權，圓教為實。",
    "T33n1716_007:0764b01_5": "又諸教權實，未融為權；既融，開權顯實為實。",
    "T33n1716_007:0764b02_6": "今法華是一圓故為實，又開權故為實。",
    "T33n1716_007:0764b03_7": "若就圓教為語，照前三教三十麁為權，照十妙為實。",
    "T33n1716_007:0764b05_8": "若就開權圓融為語，決於三十麁皆成妙，但稱為實，是故稱妙。",
    "T33n1716_007:0764b06_9": "若取悟理者，理即非權非實，不見一法，空拳誑小兒。",
    "T33n1716_007:0764b08_10": "說權說實，是則為麁，理則非權非實，是故為妙也。",
    "T33n1716_007:0764b10_0": "○第二、約本明十妙者，為二：先、釋本迹。",
    "T33n1716_007:0764b10_1": "二、明十妙。",
    "T33n1716_007:0764b11_2": "釋本迹為六：本者理本，即是實相一究竟道；迹者，除諸法實相，其餘種種皆名為迹。",
    "T33n1716_007:0764b13_3": "又理之與事，皆名為本；說理說事，皆名教迹也。",
    "T33n1716_007:0764b14_4": "又理事之教，皆名為本；稟教修行，名為迹，如人依處，則有行跡，尋跡得處也。",
    "T33n1716_007:0764b16_5": "又行能證體，體為本；依體起用，用為迹。",
    "T33n1716_007:0764b17_0": "又實得體用，名為本；權施體用，名為迹。",
    "T33n1716_007:0764b17_1": "又今日所顯者為本；先來已說者為迹。",
    "T33n1716_007:0764b18_2": "約此六義，以明本迹也。",
    "T33n1716_007:0764b19_3": "一、約理事明本迹者，從無住本立一切法，無住之理，即是本時實相真諦也；一切法，即是本時森羅，俗諦也。",
    "T33n1716_007:0764b21_4": "由實相真本垂於俗迹，尋於俗迹即顯真本，本迹雖殊，不思議一也。",
    "T33n1716_007:0764b23_5": "故文云：「觀一切法空如實相，但以因緣有，從顛倒生(云云)。」",
    "T33n1716_007:0764b24_6": "、二理教明本迹者，即是本時所照二諦，俱不可說，故皆名本也。",
    "T33n1716_007:0764b26_7": "昔佛方便說之，即是二諦之教，教名為迹。",
    "T33n1716_007:0764b27_8": "若無二諦之本，則無二種之教，若無教迹，豈顯諦本？",
    "T33n1716_007:0764b28_9": "本迹雖殊，不思議一。",
    "T33n1716_007:0764b29_10": "文云：「是法不可示，言辭相寂滅，以方便力故，為五比丘說。」",
    "T33n1716_007:0764c01_11": "三、約教行為本迹者，最初稟昔佛之教以為本，則有修因致果之行。",
    "T33n1716_007:0764c03_12": "由教詮理而得起行，由行會教而得顯理；本迹雖殊，不思議一也。",
    "T33n1716_007:0764c04_13": "文云：「諸法從本來，常自寂滅相，佛子行道已，來世得作佛(云云)。」",
    "T33n1716_007:0764c06_14": "四、約體用明本迹者，由昔最初修行契理，證於法身為本，初得法身本故，即體起應身之用，由於應身得顯法身；本迹雖殊，不思議一。",
    "T33n1716_007:0764c09_15": "文云：「吾從成佛已來，甚大久遠若斯，但以方便教化眾生，作如此說。」",
    "T33n1716_007:0764c11_16": "五、約實權明本迹者，實者，最初久遠實得法、應二身，皆名為本；中間數數唱生、唱滅，種種權施法、應二身，故名為迹。",
    "T33n1716_007:0764c13_17": "非初得法、應之本，則無中間法、應之迹。",
    "T33n1716_007:0764c14_18": "由迹顯本，本迹雖殊，不思議一也。",
    "T33n1716_007:0764c15_19": "文云：「是我方便，諸佛亦然。」",
    "T33n1716_007:0764c16_20": "六、約今已論本迹者，前來諸教已說事理，乃至權實者，皆是迹也。",
    "T33n1716_007:0764c17_21": "今經所說久遠事理，乃至權實者，皆名為本。",
    "T33n1716_007:0764c18_22": "非今所明久遠之本，無以垂於已說之迹；非已說迹，豈顯今本？",
    "T33n1716_007:0764c20_23": "本迹雖殊，不思議一也。",
    "T33n1716_007:0764c20_24": "文云：「諸佛法久後，要當說真實。」",
    "T33n1716_007:0764c21_25": "若約已今論本迹者，指已為迹，攝得釋迦寂滅道場已來十麁十妙，悉名為迹。",
    "T33n1716_007:0764c23_26": "指今為本，總遠攝最初本時諸麁諸妙，皆名為本。",
    "T33n1716_007:0764c24_27": "若約權實明本迹者，指權為迹，別攝得中間種種異名佛十麁十妙，皆名為權。",
    "T33n1716_007:0764c26_28": "指實為本，攝得最初十麁十妙，悉名為實。",
    "T33n1716_007:0764c27_29": "若約體用明本迹者，指用為迹，攝得最初感應、神通、說法、眷屬、利益等五妙。",
    "T33n1716_007:0764c29_30": "指體為本，攝得最初三法妙也。",
    "T33n1716_007:0764c29_31": "若約教行為本迹者，指行為迹，攝得最初行妙、位妙；指教為本，攝得最初本時智妙。",
    "T33n1716_007:0765a03_0": "若理教為本迹者，指理為本，攝得本初之境妙；指教為迹，攝得本時之師教妙，兼得本師十妙。",
    "T33n1716_007:0765a05_1": "若理事為本迹者，指事為迹，攝得本時諸麁境；指理為本，攝得本時諸妙境。",
    "T33n1716_007:0765a07_2": "最初之本為本，但本而非迹；最後已說，但迹而非本；中間亦迹亦本。",
    "T33n1716_007:0765a08_3": "若無本時之本，不能垂得中間、最後之迹；若無已說之迹，不能顯得今說之本。",
    "T33n1716_007:0765a10_4": "本迹雖殊，不思議一也。",
    "T33n1716_007:0765a12_0": "△二、明本十妙者：一、本因妙。",
    "T33n1716_007:0765a12_1": "二、本果妙。",
    "T33n1716_007:0765a12_2": "三、本國土妙。",
    "T33n1716_007:0765a13_3": "四、本感應妙。",
    "T33n1716_007:0765a13_4": "五、本神通妙。",
    "T33n1716_007:0765a13_5": "六、本說法妙。",
    "T33n1716_007:0765a14_6": "七、本眷屬妙。",
    "T33n1716_007:0765a14_7": "八、本涅槃妙。",
    "T33n1716_007:0765a14_8": "九、本壽命妙。",
    "T33n1716_007:0765a15_0": "十、本利益妙。",
    "T33n1716_007:0765a15_1": "釋此十妙，又為十重：一、略釋十意。",
    "T33n1716_007:0765a16_2": "二、生起次第。",
    "T33n1716_007:0765a16_3": "三、明本迹開合。",
    "T33n1716_007:0765a16_4": "四、引文證成。",
    "T33n1716_007:0765a17_5": "五、廣解。",
    "T33n1716_007:0765a17_6": "六、三世料簡。",
    "T33n1716_007:0765a17_7": "七、論麁妙。",
    "T33n1716_007:0765a17_8": "八、結成權實。",
    "T33n1716_007:0765a18_9": "九、利益。",
    "T33n1716_007:0765a18_10": "十、觀心。",
    "T33n1716_007:0765a19_0": "○一、略釋者，本因妙者，本初發菩提心，行菩薩道所修因也。",
    "T33n1716_007:0765a20_1": "若十六王子在大通佛時弘經結緣，皆是中間所作，非本因也。",
    "T33n1716_007:0765a21_2": "若娑婆為墨，東行千界方下一點，點不點等，盡抹為塵，一塵一劫，復過於是百千萬億那由他劫，彌勒補處，以出假種智直數世界，尚不能知，況數其塵，寧當得盡？",
    "T33n1716_007:0765a25_3": "特是如來巧喻，顯其長遠之相；況以世智，巧歷算數耶！",
    "T33n1716_007:0765a27_4": "文云：「我以佛眼觀彼久遠，猶若今也。」",
    "T33n1716_007:0765a28_0": "唯佛能知如此久遠，皆是迹因，非本因也。",
    "T33n1716_007:0765a29_0": "若留中間之因，於後難信，是故《法華》拂迹除疑，權而非實，我本行菩薩道時，不在中間，過是已前所行道者，名之為本，即是本因妙也。",
    "T33n1716_007:0765b03_1": "二、明本果妙者，本初所行圓妙之因，契得究竟常、樂、我、淨，乃是本果。",
    "T33n1716_007:0765b04_2": "不取寂滅道場，舍那成佛，為本果也。",
    "T33n1716_007:0765b05_3": "尚不取中間之果以為本果，況舍那始成云何是本？",
    "T33n1716_007:0765b06_4": "但取成佛已來，甚大久遠，初證之果，名本果妙也。",
    "T33n1716_007:0765b08_5": "三、本國土者，本既成果，必有依國。",
    "T33n1716_007:0765b08_6": "今既迹在同居、或在三土，中間亦有四土，本佛亦應有土，復居何處？",
    "T33n1716_007:0765b10_7": "文云：「自從是來，我常在此娑婆世界說法教化。」",
    "T33n1716_007:0765b11_8": "按此文者，實非今日迹中娑婆，亦非中間權迹處所，乃是本之娑婆，即本土妙也。",
    "T33n1716_007:0765b13_9": "四、本感應者，既已成果，即有本時所證二十五三昧，慈悲誓願，機感相關，能即寂而照，故言本感應也。",
    "T33n1716_007:0765b15_10": "五、本神通者，亦是昔時所得無記化化禪，與本因時諸慈悲合，施化所作神通，駭動最初可度眾生，故言本神通也。",
    "T33n1716_007:0765b18_11": "六、本說法者，即是往昔，初坐道場，始成正覺，初轉法輪，四辯所說之法，名本說法也。",
    "T33n1716_007:0765b20_12": "七、本眷屬者，本時說法，所被之人也。",
    "T33n1716_007:0765b21_13": "如下方住者，彌勒不識，即本之眷屬也。",
    "T33n1716_007:0765b22_14": "八、本涅槃者，本時所證斷德涅槃，亦是本時應處同居、方便二土，有緣既度，唱言入滅，即本涅槃也。",
    "T33n1716_007:0765b24_15": "九、本壽命者，既唱入滅，則有長短、遠近壽命也。",
    "T33n1716_007:0765b25_16": "十、本利益者，本業、願、通、應等眷屬，八番、十番饒益者是也。",
    "T33n1716_007:0765b27_0": "○二、生起者，此十種義，赴緣直說，散在經文，今欲編次，故須生起。",
    "T33n1716_007:0765b28_1": "所以本因居初者，必由因而致果。",
    "T33n1716_007:0765b29_2": "果成，故有國。",
    "T33n1716_007:0765b29_3": "極果居國，即有照機。",
    "T33n1716_007:0765c01_4": "機動則施化，施化則有神通。",
    "T33n1716_007:0765c01_5": "神通竟，次為說法。",
    "T33n1716_007:0765c02_6": "說法所被，即成眷屬。",
    "T33n1716_007:0765c02_7": "眷屬已度，緣盡涅槃。",
    "T33n1716_007:0765c03_8": "涅槃故，則論壽命長短、長短之壽所作利益、乃至佛滅度後正像等益。",
    "T33n1716_007:0765c04_9": "義乃無量，止作十條，收束始終，復成次第也。",
    "T33n1716_007:0765c06_0": "○三、迹本同異者，迹中因開而果合，合習果、報果為三法妙也。",
    "T33n1716_007:0765c07_1": "本中因合而果開，開習果，出報果，明本國土妙也。",
    "T33n1716_007:0765c08_2": "作此同異者，依於義便，互有去取。",
    "T33n1716_007:0765c09_3": "迹中委悉明境、智、行、位；本文語略，通束為因妙，得意知是開合耳。",
    "T33n1716_007:0765c11_4": "果妙者，即是迹中三軌妙也。",
    "T33n1716_007:0765c11_5": "感應、神通、說法、眷屬，名同上也。",
    "T33n1716_007:0765c12_6": "本開涅槃壽命妙者，久遠諸佛，如燈明、迦葉佛等，皆於法華即入涅槃。",
    "T33n1716_007:0765c14_7": "義推本佛，必是淨土淨機。",
    "T33n1716_007:0765c14_8": "又往事已成，故開出涅槃等妙也。",
    "T33n1716_007:0765c15_9": "迹中無此二義者，釋迦雖於《法華》唱言涅槃，而未滅度，此事方在涅槃，故迹中不辨。",
    "T33n1716_007:0765c17_10": "利益同上也。",
    "T33n1716_007:0765c18_0": "○四、引文證者，不遠索他經，亦不通引部內，但就本門證成十義也。",
    "T33n1716_007:0765c19_1": "然先佛法華，如恒河沙阿閦婆偈，今佛靈山八年說法，胡本中事，復應何窮？",
    "T33n1716_007:0765c21_2": "真丹邊鄙，止聞大意，人見七卷，謂為小經，胡文浩博，何所不辨？",
    "T33n1716_007:0765c22_3": "今就數紙之內，十證宛然。",
    "T33n1716_007:0765c23_4": "文云：「我本行菩薩道時所成壽命，今猶未盡」者，即是本之行因妙也。",
    "T33n1716_007:0765c25_5": "文云：「我實成佛已來，無量無邊億那由他。」",
    "T33n1716_007:0765c26_0": "又云：「我實成佛已來，久遠若斯，但以方便教化眾生，作如此說。」",
    "T33n1716_007:0765c27_1": "即是本果妙也。",
    "T33n1716_007:0765c27_2": "文云：「我於娑婆世界得三菩提已，教化示導是諸菩薩。」",
    "T33n1716_007:0765c29_3": "又云：「自從是來，我常在此娑婆世界說法教化，亦於餘處導利眾生。」",
    "T33n1716_007:0766a01_4": "此之國土非復今時娑婆，即本國土妙也。",
    "T33n1716_007:0766a02_5": "文云：「若有眾生來至我所，我以佛眼觀其信等諸根利鈍。」",
    "T33n1716_007:0766a04_6": "此即本時照機之智，是感應妙也。",
    "T33n1716_007:0766a04_7": "文云：「如來祕密神通之力。」",
    "T33n1716_007:0766a05_8": "又中間文云：「或示己身、或示他身；或示己事、或示他事。」",
    "T33n1716_007:0766a06_9": "即是垂形十界，作種種像，驗本亦然，是本神通妙也。",
    "T33n1716_007:0766a08_10": "文云：「是諸菩薩悉是我所化，令發大道心，今皆住不退，修學我道法。」",
    "T33n1716_007:0766a09_11": "又中間，或說己事、或說他事，驗本亦然，即本說法妙。",
    "T33n1716_007:0766a10_12": "文云：「此諸菩薩身皆金色，下方空中住，此等是我子，我從久遠來，教化是等眾。」",
    "T33n1716_007:0766a12_13": "即本眷屬妙也。",
    "T33n1716_007:0766a13_14": "文云：「又復言其入於涅槃，如是皆以方便分別。」",
    "T33n1716_007:0766a14_15": "又云：「今非實滅，而便唱言當取滅度。」",
    "T33n1716_007:0766a15_16": "往緣既訖而唱入滅，中間既唱涅槃，例本亦有涅槃，即本涅槃妙。",
    "T33n1716_007:0766a16_17": "文云：「處處自說名字不同，年紀大小。」",
    "T33n1716_007:0766a17_18": "年即壽命，大小即長短常無常也。",
    "T33n1716_007:0766a18_19": "中間既爾，本壽亦然，即本壽命妙也。",
    "T33n1716_007:0766a19_20": "文云：「又以方便說微妙法，能令眾生發歡喜心。」",
    "T33n1716_007:0766a20_21": "即中間利益。",
    "T33n1716_007:0766a20_22": "又云：「聞佛說壽命劫數長遠如是，無量無邊阿僧祇眾生得大饒益。」",
    "T33n1716_007:0766a22_23": "即迹中之益。",
    "T33n1716_007:0766a22_24": "迹與中間既爾，例本亦然，即是本利益妙也。",
    "T33n1716_007:0766a23_25": "十據在經非人造也。",
    "T33n1716_007:0766a24_0": "○五、廣釋者，夫非本無以垂迹，若能解迹則亦知本，為未解者更重分別。",
    "T33n1716_007:0766a25_1": "但本極法身，微妙深遠，佛若不說，彌勒尚闇，何況下地！",
    "T33n1716_007:0766a27_0": "何況凡夫！",
    "T33n1716_007:0766a27_1": "雖然父母之年不可不知，如來功德何容不識？",
    "T33n1716_007:0766a28_2": "今略依經旨，髣髴推尋。",
    "T33n1716_007:0766a28_3": "本因妙者，經言：「我本行菩薩道時所成壽命」者，慧命，即本時智妙也。",
    "T33n1716_007:0766b01_4": "我本行者，行是進趣，即本行妙也。",
    "T33n1716_007:0766b02_5": "菩薩道時者，菩薩是因人，復顯位妙也。",
    "T33n1716_007:0766b03_6": "一句文證成三妙，三妙即本時因妙，非迹因也。",
    "T33n1716_007:0766b04_7": "迹因多種，或言昔為陶師，值先釋迦佛，三事供養，藉草然燈、石蜜漿，發口得記，父母名字，弟子侍人，皆如先佛，即是初阿僧祇發心。",
    "T33n1716_007:0766b07_8": "既不明斷惑，知是三藏行因之相也。",
    "T33n1716_007:0766b08_9": "或言昔為摩納，值然燈佛，五華奉散，布髮掩泥，躍身虛空，得無生忍，佛與受記，號釋迦文。",
    "T33n1716_007:0766b10_10": "《大品》亦云：「華嚴城內得記。」",
    "T33n1716_007:0766b11_0": "義與此同。",
    "T33n1716_007:0766b11_1": "並云斷惑，故知通佛行因之相也。",
    "T33n1716_007:0766b12_2": "或言昔為寶海梵志，刪提嵐國，寶藏佛所，行大精進，十方佛送華供養。",
    "T33n1716_007:0766b13_3": "既為寶藏佛父，又是彌陀之師，稱其功德不可思議，故知是別圓行因之相。",
    "T33n1716_007:0766b15_4": "以三義故，知此諸因悉是迹因：一、近故。",
    "T33n1716_007:0766b16_5": "二、淺深不同故。",
    "T33n1716_007:0766b16_6": "三、被拂故。",
    "T33n1716_007:0766b16_7": "今世已前，本來已後，中間行行，悉是方便，故知是迹因也。",
    "T33n1716_007:0766b18_8": "若執迹因為本因者，斯不知迹，亦不識本。",
    "T33n1716_007:0766b19_9": "如不識天月，但觀池月，若光、若桂、若輪，準下知上。",
    "T33n1716_007:0766b20_10": "光譬智妙，桂譬行妙，輪譬位妙。",
    "T33n1716_007:0766b21_11": "若識迹中三妙，拂迹顯本，即知本地因妙，如撥影指天，云何臨盆而不仰漢？",
    "T33n1716_007:0766b23_12": "嗚呼！",
    "T33n1716_007:0766b23_13": "聾騃，若為論道耶？",
    "T33n1716_007:0766b23_14": "若得斯意，迹本非本，本迹非迹，本迹雖殊，不思議一也。",
    "T33n1716_007:0766b24_15": "問：經稱本行菩薩道時者，應是初住得真道時也。",
    "T33n1716_007:0766b26_16": "中間，應是諸地增道損生。",
    "T33n1716_007:0766b26_17": "今之寂場，應是妙覺。",
    "T33n1716_007:0766b27_18": "妙覺顯本，應指昔初住。",
    "T33n1716_007:0766b27_19": "此一途為允？",
    "T33n1716_007:0766b28_20": "答：文義不可。",
    "T33n1716_007:0766b28_21": "文云：「盡行諸佛所有道法」，又云：「具足行諸道」，悉具足因，乃是本因。",
    "T33n1716_007:0766c01_0": "初住，不得稱悉具，故非所指本因也。",
    "T33n1716_007:0766c01_1": "又中間之果悉拂是權，況今寂場之果，何得為實？",
    "T33n1716_007:0766c03_2": "又中間之果尚被拂者，中間之因，寧實因也？",
    "T33n1716_007:0766c04_3": "故爾問，非也。",
    "T33n1716_007:0766c04_4": "二、明本果妙者，經言：「我成佛已來，甚大久遠。」",
    "T33n1716_007:0766c05_5": "我者，即真性軌。",
    "T33n1716_007:0766c05_6": "佛者，覺義，即觀照軌。",
    "T33n1716_007:0766c06_7": "已來者，乘如實道，來成正覺，即是起應資成軌也。",
    "T33n1716_007:0766c07_8": "如此三軌，成來已久，即本果妙也。",
    "T33n1716_007:0766c08_9": "本果圓滿，久在於昔，非今迹成，迹成又非一種：或言道樹草座、三十四心、見思俱斷、朗然大悟，覺知世間出世間一切諸法，名之為佛。",
    "T33n1716_007:0766c11_10": "唯有此佛、無十方佛，三世佛者悉是他佛，非我分身，此即三藏佛果相也。",
    "T33n1716_007:0766c12_11": "或言道樹天衣為座，以一念相應慧斷餘殘習氣而得成佛。",
    "T33n1716_007:0766c14_12": "《大品》中說：「共般若時，十方有千佛現，問難人皆字須菩提、釋提桓因等。」",
    "T33n1716_007:0766c16_13": "亦是他佛，非我分身，此即通佛果成相也。",
    "T33n1716_007:0766c17_14": "或言寂滅道場，七寶華為座，身稱華臺，千葉上一一菩薩，復有百億菩薩，如是則有千百億菩薩，十方放白毫及分身光，白毫入華臺菩薩頂，分身光入華葉菩薩頂，此名受法王職位，窮得諸佛法底而得成佛。",
    "T33n1716_007:0766c21_15": "華臺名報佛，華葉上名應佛，報應但是相關而已，不得相即，此是別佛果成相也。",
    "T33n1716_007:0766c23_16": "或言道場以虛空為座，一成一切成。",
    "T33n1716_007:0766c24_17": "毘盧遮那遍一切處，舍那、釋迦成亦遍一切處，三佛具足無有缺減，三佛相即，無有一異。",
    "T33n1716_007:0766c26_18": "法華八方，一一方各四百萬億那由他國土，安置釋迦，悉是遮那。",
    "T33n1716_007:0766c28_19": "《普賢觀》云：「釋迦牟尼名毘盧遮那。」",
    "T33n1716_007:0766c29_20": "此即圓佛果成相也。",
    "T33n1716_007:0766c29_21": "有三義故，知此諸果皆是迹果：一、今世始成故。",
    "T33n1716_007:0767a01_22": "二、淺深不同故。",
    "T33n1716_007:0767a02_0": "三、拂中間故。",
    "T33n1716_007:0767a02_1": "若是本果，何得今日始成？",
    "T33n1716_007:0767a02_2": "本果，一果一切果，何得前後差別不同？",
    "T33n1716_007:0767a03_3": "自從今世之前，本成之後，百千萬億行因得果，唱生唱滅，悉是中間，拂為方便，寂滅樹王，何得非迹？",
    "T33n1716_007:0767a06_4": "若執迹果為本果者，斯不知迹，亦不識本。",
    "T33n1716_007:0767a07_5": "從本垂迹，如月現水，拂迹顯本，如撥影指天。",
    "T33n1716_007:0767a08_6": "當撥始成之果皆迹果，指久成之果是本果也。",
    "T33n1716_007:0767a09_7": "如此解者，中間果疑，颯然皆盡，長遠之信，其義明焉。",
    "T33n1716_007:0767a10_8": "迹本非本，本迹非迹，迹本雖殊，不思議一也。",
    "T33n1716_007:0767a11_9": "三、本國土妙者，經云：「自從是來，我常在此娑婆世界說法教化，亦於餘處導利眾生。」",
    "T33n1716_007:0767a13_10": "娑婆者，即本時同居土也。",
    "T33n1716_007:0767a14_11": "餘處者，即本時三土也。",
    "T33n1716_007:0767a14_12": "此指本時真應所栖之土，非迹中土也。",
    "T33n1716_007:0767a15_13": "迹中明土，又非一途：或言統此三千百億日月者，同居穢土也。",
    "T33n1716_007:0767a17_14": "或言西方有土，名曰無勝，其土所有莊嚴之事，猶如安養者，同居淨土也。",
    "T33n1716_007:0767a19_15": "或言華王世界蓮華藏海者，此實報土也。",
    "T33n1716_007:0767a20_0": "或言其佛住處，名常寂光者，即究竟土也。",
    "T33n1716_007:0767a21_0": "寂光理通，如鏡如器；諸土別異，如像如飯；業力所隔，感見不同。",
    "T33n1716_007:0767a22_1": "《淨名》云：「我佛土淨而汝不見」，此乃眾生感見差別，不關佛土也。",
    "T33n1716_007:0767a23_2": "若言今此三界皆是我有，諸土淨穢調伏攝受，皆佛所為。",
    "T33n1716_007:0767a25_3": "譬如百姓居土，土非其有；如父立舍，父去舍存。",
    "T33n1716_007:0767a26_4": "如來亦爾，為眾生故而取佛土，化訖入滅，佛去土存，此乃佛土，不關眾生也。",
    "T33n1716_007:0767a28_5": "復次三變土田者，或是變同居之穢，令見同居之淨。",
    "T33n1716_007:0767a29_6": "或見方便有餘淨，例如〈壽量〉云：「若有深信解者，見佛常在耆闍崛山，共大菩薩聲聞眾僧」者是也。",
    "T33n1716_007:0767b02_7": "或見實報淨，例如見娑婆國土皆紺瑠璃，純諸菩薩，即其義也。",
    "T33n1716_007:0767b04_8": "或見寂光等也。",
    "T33n1716_007:0767b04_9": "法華三昧之力，使見不同耳。",
    "T33n1716_007:0767b05_10": "有三義故，得知諸土悉迹土也：一、今佛所栖故。",
    "T33n1716_007:0767b06_11": "二、前後修立故。",
    "T33n1716_007:0767b06_12": "三、中間所拂故。",
    "T33n1716_007:0767b07_13": "若是本土，非今佛所栖，今佛所栖，即迹土也。",
    "T33n1716_007:0767b08_14": "若是本土，一土一切土，不應前、後修立，深、淺不同；今土已前，本土已後，皆名中間，中間悉稱方便，況今之土，寧得非迹？",
    "T33n1716_007:0767b10_15": "從本垂迹，執迹為本者，此不知迹亦不識本。",
    "T33n1716_007:0767b11_16": "今拂迹指本，本時所栖四土者，是本國土妙也。",
    "T33n1716_007:0767b13_17": "迹本非本，本迹非迹，非迹非本，即不思議一也。",
    "T33n1716_007:0767b14_18": "四、本感應妙者，經云：「若有眾生來至我所，我以佛眼觀其信等諸根利鈍。」",
    "T33n1716_007:0767b15_19": "眾生來至者，感扣法身也。",
    "T33n1716_007:0767b16_20": "我以佛眼觀者，慈悲往應也。",
    "T33n1716_007:0767b17_21": "諸根利鈍者，十法界冥顯欣厭不同也。",
    "T33n1716_007:0767b18_0": "此指本時證二十五三昧感應，非迹中感應也。",
    "T33n1716_007:0767b19_1": "迹應多種：或言一日三時，入定觀可度機，此三藏佛照分段穢國九法界機，析空感應也。",
    "T33n1716_007:0767b21_2": "或言即俗而真，不須入出，任運能知，此通佛照分段淨國九法界機，體空感應也。",
    "T33n1716_007:0767b23_3": "或言用王三昧，歷別照十法界機，此別佛照方便有餘土，次第感應也。",
    "T33n1716_007:0767b24_4": "或言王三昧，一時照十法界機，此圓佛照十法界寂光土機，圓感應也。",
    "T33n1716_007:0767b26_5": "有三義故，知諸感應，迹而非本，始成故、不同故、被拂故。",
    "T33n1716_007:0767b27_6": "寂場樹下，始偏圓滿，故知是迹。",
    "T33n1716_007:0767b28_7": "或前修後學，深淺不同，故知是權。",
    "T33n1716_007:0767b29_8": "中間已來，拂皆方便，寧非迹耶？",
    "T33n1716_007:0767b29_9": "從本出迹，豈可執迹為本？",
    "T33n1716_007:0767c01_10": "拂迹顯本，宜捨迹指本，本迹迹本，不思議一(云云)。",
    "T33n1716_007:0767c02_11": "復次，或本感麁，迹感妙；或本感妙，迹感麁；俱妙俱麁，應亦如是。",
    "T33n1716_007:0767c04_12": "又本感廣，迹感狹；或迹感廣，本感狹；俱狹俱廣，應亦如是。",
    "T33n1716_007:0767c05_13": "但取今昔判本迹，不約麁妙廣狹也(云云)。",
    "T33n1716_007:0767c06_14": "五本神通妙者，經言：「如來祕密神通之力」，又云：「或示己身他身，示己事他事。」",
    "T33n1716_007:0767c08_15": "示己身己事者，圓神通也；示他身他事者，偏神通也。",
    "T33n1716_007:0767c09_16": "祕密者，妙也；若偏、若圓，皆是妙也。",
    "T33n1716_007:0767c10_17": "此指本時神通，非迹神通也。",
    "T33n1716_007:0767c10_18": "迹通多種：或言依背捨除入，十四變化獲得六通，過外道，勝二乘，此乃三藏佛通也。",
    "T33n1716_007:0767c12_19": "或言依體法無漏慧，獲得六通，勝依背捨者，此通佛神力也。",
    "T33n1716_007:0767c14_20": "或言束前六通為五，依中道發無漏通，此六是別佛通也。",
    "T33n1716_007:0767c15_21": "或言中道無記化化禪，具六通一切變化，不起滅定，現諸威儀，語默不相妨，動寂無二理，又如今經中六瑞、變土等，皆是圓佛通也。",
    "T33n1716_007:0767c18_22": "以三義故，推諸神通，迹而非本，始獲近修拂疑等，如上說。",
    "T33n1716_007:0767c20_23": "又四句料簡亦如上。",
    "T33n1716_007:0767c20_24": "然從本垂迹，迹則非本，拂迹顯本，宜棄迹指本，本迹迹本不思議一也。",
    "T33n1716_007:0767c22_25": "六、本說法妙者，經言：「此等我所化，令發大道心，今皆住不退。」",
    "T33n1716_007:0767c23_26": "我所化者，正是說法。",
    "T33n1716_007:0767c24_27": "令發大道心者，簡非小說也。",
    "T33n1716_007:0767c24_28": "此指本時簡說，非迹說也。",
    "T33n1716_007:0767c25_29": "迹說多種，若依《涅槃》明初、後兩味從牛而出；若以義推，中間三味，亦應從牛而出。",
    "T33n1716_007:0767c27_30": "何者？",
    "T33n1716_007:0767c27_31": "凡犢噉凡草，但能出乳；不噉忍草，故不出四味。",
    "T33n1716_007:0767c28_32": "良犢調善，不高不濕，酒糟麥䴰，五味圓滿，具足在牛，但聽飲噉，隨[穀-禾+牛]而出。",
    "T33n1716_007:0768a01_33": "若噉凡草[穀-禾+牛]，即出乳；噉下忍草[穀-禾+牛]，即出酪；噉中忍草[穀-禾+牛]，出生蘇；噉上忍草[穀-禾+牛]，出熟蘇；噉上上忍草[穀-禾+牛]，出醍醐。",
    "T33n1716_007:0768a04_34": "若牛出五味，譬漸法也；牛出醍醐，譬頓法也；牛出三味，譬不定法也。",
    "T33n1716_007:0768a05_35": "佛亦如是，偏圓滿足，在佛心中，聽機扣擊，說則不同。",
    "T33n1716_007:0768a07_36": "善趣機擊，出人天法輪；析法機擊，出二乘法輪；體法機擊，出巧度法輪；歷別機擊，出漸次法輪；圓頓機擊，出無作法輪。",
    "T33n1716_007:0768a09_37": "又兩機擊，出第四、第五味；又一機擊，出第二味；又四機擊，出四味，除第一味；又三機擊，出三味，除第一第、二味；又一機擊，出第五味，除四味。",
    "T33n1716_007:0768a13_0": "復次，三藏道場所得法如乳在牛，起道場即說乳法輪；通佛道場所得法如酪在牛，起道場即說酪法輪；別佛道場所得法如五味俱在牛，道場起說次第五味法輪；圓佛道場所得法如醍醐在牛，道場起即說醍醐法輪。",
    "T33n1716_007:0768a18_1": "問：《大經》云：「如食乳糜，更無所須。」",
    "T33n1716_007:0768a18_2": "應是乳法輪？",
    "T33n1716_007:0768a19_3": "答：乳有多種，麁牛出乳，乳則為害；善犢之乳，是乳最良。",
    "T33n1716_007:0768a20_4": "問：乳既多種，醍醐不一？",
    "T33n1716_007:0768a21_5": "答：經以羅漢、支佛為醍醐，故知優劣，此中大有義，宜熟思之。",
    "T33n1716_007:0768a22_6": "例三義往推，上諸說法，迹而非本，始滿始說，中間被拂，中間滿中間說，尚皆方便。",
    "T33n1716_007:0768a24_7": "況今滿今說，寧非迹耶？",
    "T33n1716_007:0768a24_8": "執迹則俱失，拂迹則俱解。",
    "T33n1716_007:0768a25_9": "非迹非本，不思議一也。",
    "T33n1716_007:0768a26_10": "復次，已說為迹，今說為本，已本今迹，俱迹俱本(云云)。",
    "T33n1716_007:0768a27_11": "或實本權迹四句(云云)，體用乃至事理四句(云云)。",
    "T33n1716_007:0768a29_0": "妙法蓮華經玄義卷第七上",
    "T33n1716_007:0768b02_0": "妙法蓮華經玄義卷第七下",
    "T33n1716_007:0768b04_0": "天台智者大師說",
    "T33n1716_007:0768b05_0": "○七、本眷屬妙者，經云：「此諸菩薩下方空中住。」",
    "T33n1716_007:0768b06_1": "此等是我子，我則是父。",
    "T33n1716_007:0768b06_2": "下方者，下名為底。",
    "T33n1716_007:0768b07_3": "《大品》有諸法底三昧，《釋論》云：「智度大道佛窮底」，當知此諸菩薩隣佛窮智度底。",
    "T33n1716_007:0768b08_4": "虛空者，法性虛空之寂光也。",
    "T33n1716_007:0768b09_5": "從本時寂光空中，出今時寂光空中。",
    "T33n1716_007:0768b10_6": "今時寂光空中者不識本時者，故言：我經遊諸國，乃不識一人。",
    "T33n1716_007:0768b11_7": "地湧千界，皆是本時應眷屬也。",
    "T33n1716_007:0768b12_8": "所以無三者，時節既久，權轉為實，但一無三，或可舉一例知有三也。",
    "T33n1716_007:0768b14_9": "從本垂迹，迹中始成佛時，亦有業、願、通、應。",
    "T33n1716_007:0768b15_10": "中間所化，亦有四種，文殊、觀音、調達等，或稱為師，或稱弟子，於惑者未了。",
    "T33n1716_007:0768b17_0": "若拂中間，無非是迹，則迹本可解；若執迹疑本，二義俱失(云云)。",
    "T33n1716_007:0768b18_1": "問：迹本相望，千界塵則少，增道數則多，本迹法身，淺深異耶？",
    "T33n1716_007:0768b19_2": "答：法身先滿，無增無減，約化緣廣狹耳。",
    "T33n1716_007:0768b20_3": "問：若爾，初住、二住，化緣多少，法身亦應無淺深？",
    "T33n1716_007:0768b21_4": "答：菩薩位未窮，約實證判淺深；佛位已滿，但約權化，有四句論廣狹(云云)。",
    "T33n1716_007:0768b23_5": "問：明因果等皆約迹佛指本，明眷屬而召本到迹，何耶？",
    "T33n1716_007:0768b24_6": "答：因果等法幽微難曉，故約此指彼；眷屬是人，召證為易，或可將本人示迹人，或將迹法顯本法，互現意耳。",
    "T33n1716_007:0768b27_7": "八、本涅槃妙者，經又復言其入於涅槃非實滅度，而便唱言當取滅度。",
    "T33n1716_007:0768b29_0": "非實滅度者，常住本寂也。",
    "T33n1716_007:0768b29_1": "唱言滅度者，調伏眾生也。",
    "T33n1716_007:0768c01_2": "悉本時涅槃，非迹涅槃。",
    "T33n1716_007:0768c01_3": "迹者，《大經》明聲光所集，始諸弟子，終于蝮蠆。",
    "T33n1716_007:0768c02_4": "無邊身菩薩，弟子之位，身量無邊，豈有大師倚臥背痛？",
    "T33n1716_007:0768c04_5": "此乃生身示病、示滅；法身無疾，常存不變。",
    "T33n1716_007:0768c05_6": "或取析空，因滅果亡，明有餘、無餘涅槃。",
    "T33n1716_007:0768c06_0": "或取體法空，因滅果亡，明有餘、無餘涅槃。",
    "T33n1716_007:0768c06_1": "生身迹滅者，如《阿含》中結業之身父母所生，棄國捐王，六年苦行，三十四心斷結成道，八十二歲老比丘身，詣純陀舍，持鉢乞食，食檀耳羹，食訖說法，果報壽命，中夜而盡，入無餘涅槃，以火闍毘，收取舍利者，此三藏涅槃相。",
    "T33n1716_007:0768c12_2": "若《釋論》云：六地菩薩見思已盡，七地去誓扶餘習，受生死身，乃至上生下降，一念相應慧，斷習成佛，可度眾生，緣盡息化，入無餘涅槃，此通佛涅槃相也。",
    "T33n1716_007:0768c15_3": "若地人云：緣修顯真，修菩提，果滿成大涅槃，亦稱為方便淨涅槃。",
    "T33n1716_007:0768c17_4": "《大經》云：「因滅是色，獲得常色，受、想、行、識，亦復如是。」",
    "T33n1716_007:0768c18_5": "是名色解脫，受、想、行、識解脫，乃是分段、變易因盡，獲常住有餘涅槃，兩處陰果身盡，獲常住無餘涅槃，此與前異，是別佛涅槃相也。",
    "T33n1716_007:0768c21_6": "《大經》云：「大般涅槃，常住不變。」",
    "T33n1716_007:0768c22_0": "能建種種，示現調伏眾生。",
    "T33n1716_007:0768c22_1": "如《首楞嚴》廣說，名大涅槃，常樂我淨，此與前異，即圓涅槃相也。",
    "T33n1716_007:0768c24_2": "經曰：今日座中無央數眾，各見不同：或見如來入涅槃；或見如來住世一劫減一劫；或見如來住世無量劫；或見丈六身；或見小身、大身；或見報身坐蓮華藏世界海，為百千億釋迦牟尼佛說心地法門；或見法身同於虛空，無有分別，無相無礙，遍同法界虛空；或見此處娑羅樹林，悉是土砂、草木、石壁；或見此處金銀七寶清淨莊嚴；或見此處三世諸佛所遊之處；或見此處即是不可思議，諸佛境界真實法體。",
    "T33n1716_007:0769a04_3": "此明佛身依正各有四相，即前四涅槃相也。",
    "T33n1716_007:0769a05_4": "《大經》與此經義同。",
    "T33n1716_007:0769a06_5": "《大經》以常住為宗，迦葉初問長壽。",
    "T33n1716_007:0769a06_6": "佛答中處處多顯未來常住，少明先成壽命，為《法華》已說故。",
    "T33n1716_007:0769a08_7": "彼經雖一兩處說，不可判為近成短命。",
    "T33n1716_007:0769a09_8": "今經正明發迹顯本，無量壽命為宗，少說未來常住，雖一兩處少說，不可判為無常。",
    "T33n1716_007:0769a11_9": "二經互舉，利根知本常，未來亦常，解未來長壽，亦解本來長壽。",
    "T33n1716_007:0769a12_10": "其義是同。",
    "T33n1716_007:0769a12_11": "又此經數數現生現滅者，生非實生、滅非實滅，常住義顯。",
    "T33n1716_007:0769a14_12": "又二萬燈明、迦葉，皆不說涅槃，秖於《法華》明本常、未來常，彌見《法華》明常義顯(云云)。",
    "T33n1716_007:0769a16_13": "以三義故，知諸涅槃迹而非本，今始入故，入復出故，拂中間故。",
    "T33n1716_007:0769a17_14": "此迹涅槃皆從本垂，云何執迹謂言是本？",
    "T33n1716_007:0769a18_15": "是不識迹本也。",
    "T33n1716_007:0769a19_16": "若拂迹顯本，則二義不迷。",
    "T33n1716_007:0769a19_17": "非迹非本，不思議一也。",
    "T33n1716_007:0769a20_18": "九、本壽命妙者，上因妙中以智慧為命；此則非長、非短。",
    "T33n1716_007:0769a21_19": "由非長、非短之慧命，能為長、短，此中正明長、短壽命。",
    "T33n1716_007:0769a22_20": "經處處自說名字不同，年紀大小。",
    "T33n1716_007:0769a23_21": "年紀者，是壽命也。",
    "T33n1716_007:0769a24_22": "大小者，長短也。",
    "T33n1716_007:0769a24_23": "經中間處處年紀大小者，約迹而懸指本也。",
    "T33n1716_007:0769a25_24": "迹不同者：三藏佛父母生身，八十二盡，身灰智滅，畢竟不生；通教佛誓願之身，化緣若訖，亦歸灰斷，滅已不生。",
    "T33n1716_007:0769a27_25": "此兩佛但齊業齊緣，不得非長、非短之慧命，不能作長、作短，大、小之壽命也。",
    "T33n1716_007:0769a29_26": "別教登地破無明，得如來一身無量身，一身湛然安住，無量身百界作佛，亦示九界身，得論年紀大、小。",
    "T33n1716_007:0769b03_27": "大即大乘常壽；小即小乘無常之壽也。",
    "T33n1716_007:0769b04_28": "圓教登住時，亦如是。",
    "T33n1716_007:0769b04_29": "此等皆因中菩薩，非常、非無常，能作常無常、大小之壽，況後心乎！",
    "T33n1716_007:0769b06_30": "況妙覺乎！",
    "T33n1716_007:0769b06_31": "如此等壽三義，皆迹中因果之壽，此壽皆從本地因果圓滿而垂此迹，迹既如此，況復本也！",
    "T33n1716_007:0769b08_32": "經「我本行菩薩道時所成壽命，今猶未盡」，指於本因，因壽尚未盡，況本果壽！",
    "T33n1716_007:0769b10_33": "若執迹則不知本，今拂迹則識本，亦識不思議一也。",
    "T33n1716_007:0769b11_34": "十、釋本利益妙者。",
    "T33n1716_007:0769b11_35": "文云：「皆令得歡喜。」",
    "T33n1716_007:0769b12_36": "歡喜即利益相，若迹中三乘共十地、別十地，開權顯實，按位妙、入位妙，如是等益，乃至聞壽命，增道損生，皆是迹中益也。",
    "T33n1716_007:0769b15_37": "乃至中間權實之益，亦是迹益。",
    "T33n1716_007:0769b15_38": "以迹望本，本亦應有偏圓利益。",
    "T33n1716_007:0769b16_39": "所以下方菩薩皆住虛空者，皆居寂光，本益也。",
    "T33n1716_007:0769b17_40": "故本本以垂迹，借迹以知本，不復具記也。",
    "T33n1716_007:0769b19_0": "○第六、約三世料簡者，文云：「如來自在神通之力，如來大勢威猛之力，如來師子奮迅之力。」",
    "T33n1716_007:0769b21_1": "即是三世益物之文。",
    "T33n1716_007:0769b21_2": "若過去最初所證權實之法，名為本也，從本證已，後方便化他。",
    "T33n1716_007:0769b23_0": "開三顯一、發迹顯本者，還指最初為本；中間示現、發迹顯本，亦指最初為本；今日發迹顯本，亦指最初為本；未來發本顯迹，亦指最初為本。",
    "T33n1716_007:0769b26_1": "三世乃殊，毘盧遮那一本不異，如百千枝葉，同趣一根(云云)。",
    "T33n1716_007:0769b27_2": "問：現見無量佛悉是釋迦分身，為當猶有餘佛，餘佛復有分身不？",
    "T33n1716_007:0769b29_3": "答：《普賢觀》云：「東方有佛名曰善德，彼佛亦有分身諸佛。」",
    "T33n1716_007:0769c01_4": "若爾，亦有諸佛，諸佛亦有分身。",
    "T33n1716_007:0769c02_5": "又〈神力品〉云：「彈指、謦欬是二音聲，遍至十方諸佛世界，彼佛四眾遙伸供養，所散諸物從十方來，譬如雪聚，遍覆此間諸佛之上。」",
    "T33n1716_007:0769c05_6": "故知有諸佛，諸佛亦有分身也。",
    "T33n1716_007:0769c06_7": "問：三世諸佛皆有分身者，云何復言多寶如來全身不散，如入禪定？",
    "T33n1716_007:0769c07_8": "若全身不散，云何復言遊於十方，證《法華經》？",
    "T33n1716_007:0769c08_9": "二意云何通？",
    "T33n1716_007:0769c09_10": "答：《釋論》解念佛中云：多寶無人請說法，便入涅槃，後化佛身及七寶塔，證《法華經》。",
    "T33n1716_007:0769c11_0": "若從《論釋》，乃是化作全身，非無分身也。",
    "T33n1716_007:0769c11_1": "師云：若言不得說法，那告四眾，我滅後起一大塔？",
    "T33n1716_007:0769c13_2": "非都不說法，應是不說《法華》。",
    "T33n1716_007:0769c13_3": "故發大誓願，不碎生身之骨，全身不散，出證圓經。",
    "T33n1716_007:0769c15_4": "如入禪定者，表於不滅；出證常經，表於不偏；不偏不滅，圓常義顯。",
    "T33n1716_007:0769c16_5": "口唱真淨大法，真是常，略舉二德，我樂可知，鈍者讀文，猶自不覺也。",
    "T33n1716_007:0769c18_6": "問：三世諸佛皆顯本者，最初實成若為顯本？",
    "T33n1716_007:0769c19_7": "答：不必皆顯本。",
    "T33n1716_007:0769c19_8": "今作有義者，最初妙覺指初住為本，若初住被加作妙覺，亦指初住為本。",
    "T33n1716_007:0769c21_9": "初住之前，竪無所指，橫有體用，即指體豈非本耶？",
    "T33n1716_007:0769c22_10": "又發願故，說壽長遠，如文(云云)。",
    "T33n1716_007:0769c23_11": "又解，最初之佛，雖無長遠、已今、權實等本迹之可顯，而有體用、教行、理教、事理等本迹之可顯(云云)。",
    "T33n1716_007:0769c25_12": "若作無義，若最初始成佛，既始得本，未論垂迹，無久迹可發，無久本可顯(云云)。",
    "T33n1716_007:0769c27_13": "若久成佛，如釋迦之例，以東方為譬。",
    "T33n1716_007:0769c28_14": "若久此者，即以四方為譬。",
    "T33n1716_007:0769c28_15": "又久者，十方為譬。",
    "T33n1716_007:0769c29_16": "若近此者，則減東方為譬。",
    "T33n1716_007:0769c29_17": "若都無者，則無所譬(云云)。",
    "T33n1716_007:0770a01_18": "問：若實初成，無久本可顯，云何經言：「是我方便，諸佛亦然」？",
    "T33n1716_007:0770a02_19": "答：雖無長久之本，若須用方便者，佛有延促劫智，能演七日為無量劫義(云云)。",
    "T33n1716_007:0770a04_20": "問：佛若有久成、始成，有發迹、不發迹，亦應有開三顯一、不開三不顯一耶？",
    "T33n1716_007:0770a06_21": "答：若菩薩、聲聞共為僧者，則有開三顯一；若純菩薩為僧者，何須開顯耶？",
    "T33n1716_007:0770a08_22": "問：若不開三顯一，五佛章云何？",
    "T33n1716_007:0770a08_23": "答：同是聲聞、菩薩共為僧，出五濁世可如此，出淨土佛則不然。",
    "T33n1716_007:0770a10_24": "問：破十麁，顯十妙，則無明惑盡，一實理彰。",
    "T33n1716_007:0770a11_25": "今更破迹妙為麁，顯本為妙，破何惑？",
    "T33n1716_007:0770a12_26": "顯何理？",
    "T33n1716_007:0770a12_27": "答：無明重數甚多，實相海深無量，如此破顯無咎。",
    "T33n1716_007:0770a13_28": "又問：若爾，還以妙破妙，所破之妙，妙而更麁，亦應還以麁破麁，所破之麁，例更是妙；所破四住，例亦應妙？",
    "T33n1716_007:0770a16_29": "答：就頓明義，秖四住即是於妙，況破四住智，寧非妙耶？",
    "T33n1716_007:0770a17_30": "又問：若爾，但有頓義，應無漸義？",
    "T33n1716_007:0770a18_31": "答：若分漸、頓，漸之能、所俱麁；頓之能、所俱妙(云云)。",
    "T33n1716_007:0770a19_32": "問：中間有偏圓、權實，而同稱是權者，亦應同稱為偏耶？",
    "T33n1716_007:0770a20_33": "答：通義則爾，別義不然。",
    "T33n1716_007:0770a21_34": "偏圓約法，法則已定，故偏非圓、圓非偏。",
    "T33n1716_007:0770a22_0": "權實約教，迹中施設，同皆是假，故就假論權耳。",
    "T33n1716_007:0770a23_1": "問：既有帶麁妙，復有不帶麁妙，亦應有帶妙麁、不帶妙麁？",
    "T33n1716_007:0770a24_2": "答：此應四句：帶麁妙，即別教也；不帶麁妙，即圓教也；帶妙麁，即通教也；不帶妙麁，即三藏也。",
    "T33n1716_007:0770a26_3": "又帶麁妙，如通；不帶麁妙，如圓；亦帶麁亦不帶麁，如別；非帶非不帶，如圓接別、如圓別接通。",
    "T33n1716_007:0770b01_4": "又約五味：麁不帶妙如酪；妙不帶麁如醍醐；亦帶麁亦不帶麁如生、熟蘇；非帶麁非不帶麁如乳(云云)。",
    "T33n1716_007:0770b03_5": "問：二麁既不同，那忽同呼為麁？",
    "T33n1716_007:0770b04_6": "答：事有淺、深，故為二；俱非妙理，故同是麁。",
    "T33n1716_007:0770b05_7": "問：應帶方便實？",
    "T33n1716_007:0770b05_8": "不帶方便實？",
    "T33n1716_007:0770b06_9": "答：例。",
    "T33n1716_007:0770b06_10": "問：亦應有帶二一？",
    "T33n1716_007:0770b06_11": "不帶二一？",
    "T33n1716_007:0770b06_12": "答：例。",
    "T33n1716_007:0770b07_13": "通論本迹，秖是權實；別論高下，宜用本迹；橫論真偽，宜用權實；本迹約身、約位，權實約智、約教(云云)。",
    "T33n1716_007:0770b09_14": "問：本地十妙約六重本迹，攝屬何耶？",
    "T33n1716_007:0770b10_15": "答：非已今、非中間，乃是體用、教行、理教等，共論十妙也。",
    "T33n1716_007:0770b12_0": "○第七判麁妙者，若迹中已得十麁為麁，十妙為妙；未開十麁為麁，開十成妙，具如前說。",
    "T33n1716_007:0770b14_1": "迹中若待麁妙、若開麁妙，此妙不異本妙，而言始得，始得為麁。",
    "T33n1716_007:0770b15_2": "本中先成，若麁若妙、若開麁妙，亦不異迹妙，而是先得，先得稱妙。",
    "T33n1716_007:0770b17_3": "又迹中事理始得為麁，本中事理先得為妙，迹中理教、教行、體用、權實等，亦如是。",
    "T33n1716_007:0770b19_0": "又若未發迹顯本者，但解迹中事理之麁妙，終不能解本中之事麁，況解本中之理妙！",
    "T33n1716_007:0770b21_1": "彌勒尚不達，何況餘人！",
    "T33n1716_007:0770b21_2": "若發迹中之事理，即顯本中之事理。",
    "T33n1716_007:0770b22_3": "亦知由本中之事理，能垂迹中之事理。",
    "T33n1716_007:0770b23_4": "迹既由本，則本妙迹麁，既有本迹之殊，故言麁妙。",
    "T33n1716_007:0770b24_5": "妙理則非迹非本，不思議一也。",
    "T33n1716_007:0770b25_6": "理教、教行、體用、權實、已今等，亦如是。",
    "T33n1716_007:0770b27_0": "○第八、明權實者，照迹中十麁之境為權，照迹中十妙之境為實，乃至中間三世所照十麁之境為權，十妙之境為實。",
    "T33n1716_007:0770c01_1": "若權若實，悉皆是迹，迹故稱權。",
    "T33n1716_007:0770c02_2": "如是中間無量，無量不可說節節權實，餘經尚無中間一番之權，況一番之實！",
    "T33n1716_007:0770c04_3": "尚無中間一番權實，況無量番！",
    "T33n1716_007:0770c05_4": "尚無中間權實，況有本地權實！",
    "T33n1716_007:0770c05_5": "中間權實皆名為權，本初照十麁十妙皆名為實。",
    "T33n1716_007:0770c06_6": "迹權本實俱不思議，不思議即是法性，法性之理，非古非今，非本非迹，非權非實，但約此法性論本迹權實麁妙耳。",
    "T33n1716_007:0770c09_7": "但以世俗文字有去來今，非謂菩提有去來今也。",
    "T33n1716_007:0770c10_8": "復次，分別權實，則有三種：謂自行、化他、自行化他，具如境妙中說。",
    "T33n1716_007:0770c12_9": "本地自行所契權實二智，名佛自行權實；從本已來，乃至鹿苑，種種方便，隨他意語，說此二智，迴轉無方，名佛化他權實二智。",
    "T33n1716_007:0770c15_10": "化他雖有二種，皆名為權；自行雖二種，皆名為實，是名自行化他合說權實。",
    "T33n1716_007:0770c17_11": "復次，迹中約實施權，意在於實，而實意難測。",
    "T33n1716_007:0770c18_12": "何者？",
    "T33n1716_007:0770c18_13": "化城是權，而人作實解，是不識權，亦不知實。",
    "T33n1716_007:0770c19_14": "若廢權顯實，意在於權，權則易測，何者？",
    "T33n1716_007:0770c20_15": "既知化城一事是佛權施，則遍達恒沙佛法，遠通久劫方便。",
    "T33n1716_007:0770c21_16": "故《華嚴》中明，為阿鞞跋致多明事數，即其義也。",
    "T33n1716_007:0770c22_17": "若開權顯實者，達事法已，權意即息，亦不離權遠求於實。",
    "T33n1716_007:0770c24_18": "權即是實，無復別權，故言開權顯實也。",
    "T33n1716_007:0770c25_19": "迹中既有三意，如此迹由本垂，本亦如是，本迹雖殊，不思議一也(云云)。",
    "T33n1716_007:0770c27_0": "○第九、利益者，前、明生身益。",
    "T33n1716_007:0770c27_1": "次、明法身益。",
    "T33n1716_007:0770c28_0": "生身兩處得益，迹門會三歸一，開權顯實。",
    "T33n1716_007:0770c28_1": "生身菩薩得利益者，於十妙中得五妙益。",
    "T33n1716_007:0771a01_2": "何者？",
    "T33n1716_007:0771a02_3": "境妙則通，一切具有；乘妙則別，究竟在佛。",
    "T33n1716_007:0771a03_0": "感應、神通、說法，皆是果上之益，若未證果，不論此益。",
    "T33n1716_007:0771a04_1": "若於六即位中得四即益，理即、究竟即，例如前，但得名字即中：智、行、位、眷屬、功德，乃至分真即中：智、行、位、眷屬、功德。",
    "T33n1716_007:0771a06_2": "如身子得記，四眾、天、龍歡喜，說偈云：「大智舍利弗，今得受尊記，我等亦如是，悉當得作佛。」",
    "T33n1716_007:0771a08_3": "即是生身菩薩聞迹門說法，得益之相也。",
    "T33n1716_007:0771a09_4": "發本顯迹，說佛壽長遠，觀佛三昧得大增長，從此亦有生身菩薩，得十妙中之五益，六即中之四益，損生增道(云云)。",
    "T33n1716_007:0771a12_5": "從二住去至一生在，皆是法身得五益。",
    "T33n1716_007:0771a13_6": "何以故？",
    "T33n1716_007:0771a13_7": "應生聞本地功德，觀佛三昧，轉更深廣，不可稱量，不比前來迹中之益。",
    "T33n1716_007:0771a15_8": "何者？",
    "T33n1716_007:0771a15_9": "佛境轉深，功德亦大。",
    "T33n1716_007:0771a16_10": "故〈分別功德品〉云：「佛說希有法，昔所未曾聞，世尊有大力，壽命不可量。」",
    "T33n1716_007:0771a17_11": "說得法利者，歡喜充遍身，或住不退地，或得陀羅尼。",
    "T33n1716_007:0771a19_12": "即是生、法二身得益之相。",
    "T33n1716_007:0771a19_13": "若論實道得益，兩處不殊，而權智事用，不得相比。",
    "T33n1716_007:0771a20_14": "喻如慧解脫、俱解脫，無漏不二，而功德優劣。",
    "T33n1716_007:0771a21_15": "前迹門得道，止齊無生法忍；本門得道，齊餘一生在，以塵為數，多小深淺，豈同於前？",
    "T33n1716_007:0771a23_16": "當揀彼文，從發心處即是六根淨位，乃至一生在，即是最後分真(云云)。",
    "T33n1716_007:0771a25_17": "又流通利益者，前流通迹門，是諸發誓菩薩及諸羅漢得授記者，此土、他土弘經，論其功德。",
    "T33n1716_007:0771a27_18": "觀文，但明冥利，不說顯益。",
    "T33n1716_007:0771a28_19": "今說本門，付囑一切諸佛所有之法，兼得迹門法也。",
    "T33n1716_007:0771b01_20": "秘奧之藏，即是本迹中實相也。",
    "T33n1716_007:0771b02_21": "一切甚深之事，即是本迹中因果也。",
    "T33n1716_007:0771b02_22": "如此等法，付囑千世界微塵菩薩，法身地弘經，何但如生身，此土、他土弘經耶？",
    "T33n1716_007:0771b04_23": "十法界身遊諸國土，則有冥、顯兩益也。",
    "T33n1716_007:0771b05_24": "疑者云：法身常有佛，何須菩薩弘？",
    "T33n1716_007:0771b06_25": "但弘之在人，待時待伴，如佛雖在世，而文殊入龍宮，法身處雖有佛，復須外緣。",
    "T33n1716_007:0771b08_26": "故佛付囑，吐舌摩頂，種種相貌，殷勤付囑，令弘此法得無量微妙功德。",
    "T33n1716_007:0771b10_0": "其有聞者，妙益不可稱數。",
    "T33n1716_007:0771b10_1": "故文云：若有聞佛說壽量，一切皆歡喜，得無量無漏功德之果報。",
    "T33n1716_007:0771b12_2": "即此意也。",
    "T33n1716_007:0771b13_0": "○十、觀心者，本妙長遠，豈可觀心？",
    "T33n1716_007:0771b13_1": "雖不即是，亦不離心。",
    "T33n1716_007:0771b14_2": "何者？",
    "T33n1716_007:0771b14_3": "佛如、眾生如，一如無二如，佛既觀心，得此本妙，迹用廣大，不可稱說。",
    "T33n1716_007:0771b16_4": "我如如佛如，亦當觀心，出此大利。",
    "T33n1716_007:0771b16_5": "亦願我如，速如佛如。",
    "T33n1716_007:0771b17_6": "故文云：「聞佛壽無量，深心須臾信，其福過於彼。",
    "T33n1716_007:0771b18_7": "願我於未來，長壽度眾生，如今日世尊，諸釋中之王，道場師子吼，說法無所畏。",
    "T33n1716_007:0771b20_8": "我等於未來，一切所尊敬，坐於道場時，說壽亦如是。」",
    "T33n1716_007:0771b21_9": "此即觀心本妙，得六即利益之相(云云)。",
    "T33n1716_007:0771b23_0": "△問：大妙云何？",
    "T33n1716_007:0771b23_1": "答：此應三雙六句分別(云云)。",
    "T33n1716_007:0771b24_0": "文云：「佛自住大乘。」",
    "T33n1716_007:0771b24_1": "又云：「如是大果報。」",
    "T33n1716_007:0771b24_2": "又云：「有大車。」",
    "T33n1716_007:0771b25_3": "而題稱為妙。",
    "T33n1716_007:0771b25_4": "如《涅槃》云：「大般涅槃，微妙經典。」",
    "T33n1716_007:0771b26_5": "而題稱為大，即妙是大，即大是妙也。",
    "T33n1716_007:0771b27_6": "《大品》云：「色非深非妙，乃至識非深非妙。」",
    "T33n1716_007:0771b28_7": "此是大破妙。",
    "T33n1716_007:0771b28_8": "此文云：「一切法空寂，無漏、無為、無大、無小。」",
    "T33n1716_007:0771c01_9": "此是妙破大。",
    "T33n1716_007:0771c01_10": "如大阿羅漢，此大猶修於妙，如滅、止、妙、離，此妙猶更修大(云云)。",
    "T33n1716_007:0771c03_11": "問：若大妙一等，餘經俱應稱妙。",
    "T33n1716_007:0771c03_12": "答：餘經通論，約理大妙不殊，而別帶方便；此經不帶方便，故別稱妙。",
    "T33n1716_007:0771c05_13": "小乘得入，發迹顯本，故別稱妙。",
    "T33n1716_007:0771c06_14": "問：大小俱稱妙，大小俱明常，一往斥之(云云)。",
    "T33n1716_007:0771c07_15": "小乘滅止妙離，名同理異，不得是常，並云不得是妙？",
    "T33n1716_007:0771c08_16": "答：妙名不可思議，小乘真諦，亡言絕慮，通得是不思議，通名為妙耳。",
    "T33n1716_007:0771c10_17": "次當縱之，亦得以三無為稱常而常異。",
    "T33n1716_007:0771c11_18": "又並既俱稱常，亦俱會一？",
    "T33n1716_007:0771c11_19": "答：會諸見同入真，而會異。",
    "T33n1716_007:0771c12_20": "又並俱無常俱麁，俱不會耶！",
    "T33n1716_007:0771c12_21": "例通而義異，云何大乘無常？",
    "T33n1716_007:0771c13_22": "大乘非但無無常，亦無於常，以無於常，故言無常，云何大乘是麁！",
    "T33n1716_007:0771c15_23": "夫有言說即名為麁，云何大乘不會耶！",
    "T33n1716_007:0771c16_24": "一切諸法皆是佛法，更何所會(云云)。",
    "T33n1716_007:0771c17_0": "△次、釋蓮華者，為四意：一、定法譬。",
    "T33n1716_007:0771c17_1": "二、引舊釋。",
    "T33n1716_007:0771c18_2": "三、出經論。",
    "T33n1716_007:0771c18_3": "四、正解釋。",
    "T33n1716_007:0771c18_4": "定法譬者，權實難顯，借喻蓮華，譬於妙法。",
    "T33n1716_007:0771c19_5": "又七喻文多，故以譬標題。",
    "T33n1716_007:0771c20_6": "又解云：蓮華非譬，當體得名。",
    "T33n1716_007:0771c21_7": "類如劫初，萬物無名，聖人觀理，準則作名：如蛛羅引絲，倣之結網；蓬飛獨運，依而造車；浮槎汎流而立舟；鳥跡成文而寫字；皆法理而制事耳。",
    "T33n1716_007:0771c24_8": "今蓮華之稱，非是假喻，乃是法華法門；法華法門清淨，因果微妙，名此法門為蓮華，即是法華三昧當體之名，非譬喻也。",
    "T33n1716_007:0771c27_9": "餘經多自釋名，此經無解，或是其文未度耳。",
    "T33n1716_007:0771c28_10": "而此兩釋皆有道理，今融二意。",
    "T33n1716_007:0771c29_11": "問：蓮華定是法華三昧之蓮華？",
    "T33n1716_007:0772a01_12": "定是華草之蓮華？",
    "T33n1716_007:0772a01_13": "答：定是法蓮華，法蓮華難解，故草華為喻。",
    "T33n1716_007:0772a02_14": "利根即名解理，不假譬喻，但作法華之解。",
    "T33n1716_007:0772a03_15": "中、下未悟，須譬乃知，以易解之蓮華，喻難解之蓮華。",
    "T33n1716_007:0772a04_16": "故有三周說法，逗上、中、下根。",
    "T33n1716_007:0772a05_17": "約上根是法名，約中、下是譬名；三根合論，雙標法譬。",
    "T33n1716_007:0772a06_18": "如此解者，與誰為諍耶！",
    "T33n1716_007:0772a07_19": "今且依法譬為釋也。",
    "T33n1716_007:0772a07_20": "二、引舊解。",
    "T33n1716_007:0772a08_21": "叡師序云：「未敷名屈摩羅，將落名迦摩羅，處中盛時名分陀利。」",
    "T33n1716_007:0772a09_22": "遠師云：分陀利伽是蓮華開喻，然體逐時，遷名隨色變，故有三名也。",
    "T33n1716_007:0772a11_23": "《大經》亦云：「人中蓮華、分陀利華。」",
    "T33n1716_007:0772a11_24": "二名並題者，應有通、別之異。",
    "T33n1716_007:0772a12_25": "今取蓮華是通；分陀利是別稱。",
    "T33n1716_007:0772a13_26": "道朗云：鮮白色，或翻為赤色，或翻為最香，如此皆是開盛之義，舉分陀利，則兼之矣！",
    "T33n1716_007:0772a15_27": "問：梵本舉別，此方用通，何也？",
    "T33n1716_007:0772a15_28": "答：外國有三時名，此方則無，但舉通名，通自兼別。",
    "T33n1716_007:0772a17_29": "他解蓮華有十六義：蓮華從緣生，譬佛性從緣起；蓮華能生梵王，譬從緣生佛；蓮華生必在淤泥，譬解起生死；蓮華是瑞見者歡喜，譬見者成佛；蓮華從微之著，譬一禮一念皆得作佛；蓮華必俱，譬因果亦俱；華必蓮，譬因必作佛；蓮華，譬引入蓮華世界；蓮華是佛所踐，譬眾聖託生。",
    "T33n1716_007:0772a23_30": "此十譬秖是今家譬行妙中片意耳。",
    "T33n1716_007:0772a24_31": "蓮華生淤泥，淤泥不染，譬一在三中，三不染一；蓮華三時異，譬開三秖是一；蓮華有開有合，譬對緣有隱有顯；蓮華於諸華最勝，譬諸說中第一；華開實顯，譬巧說理顯；蓮華有三時異，譬權實適時。",
    "T33n1716_007:0772b01_32": "此六譬秖是今家說法妙中片意耳。",
    "T33n1716_007:0772b02_33": "如光宅云：餘華華果不俱，譬餘經偏明因果；此蓮華華果必俱，譬此經雙辨因果；弟子門明因，師門明果，故借蓮華為喻。",
    "T33n1716_007:0772b05_0": "今謂此解語略而義偏。",
    "T33n1716_007:0772b05_1": "若迹門師、弟，各有因果，文云：「我盡行諸佛所有道法……道場得成果。」",
    "T33n1716_007:0772b07_2": "即師之因果；會三歸一即弟子因，得記作佛即弟子果。",
    "T33n1716_007:0772b08_3": "本門云：我本行菩薩道時，即師因；我得佛已來，甚大久遠，即師果；我昔教其初發心，即弟子因；今皆住不退，悉當得成佛，即弟子果。",
    "T33n1716_007:0772b11_4": "彼義偏略，故不用。",
    "T33n1716_007:0772b11_5": "且助成其語，如四微色法，不當華之與蓮，而約微論華論蓮；今實相之理，不當本迹因果，而約理明於本迹因果耳。",
    "T33n1716_007:0772b14_6": "又如四微不當開之與合，而約微論開合；實相不當權實，而約實相論開權顯實，發迹顯本耳。",
    "T33n1716_007:0772b16_7": "三、引經論者，《法華論》列十七名：一、無量義。",
    "T33n1716_007:0772b17_8": "二、最勝。",
    "T33n1716_007:0772b18_9": "三、大方等。",
    "T33n1716_007:0772b18_10": "四、教菩薩法。",
    "T33n1716_007:0772b18_11": "五、佛所護念。",
    "T33n1716_007:0772b18_12": "六、諸佛祕藏。",
    "T33n1716_007:0772b19_13": "七、一切佛藏。",
    "T33n1716_007:0772b19_14": "八、一切佛密字。",
    "T33n1716_007:0772b19_15": "九、生一切佛。",
    "T33n1716_007:0772b20_16": "十、一切佛道場。",
    "T33n1716_007:0772b20_17": "十一、一切佛所轉法輪。",
    "T33n1716_007:0772b21_0": "十二、一切佛堅固舍利。",
    "T33n1716_007:0772b21_1": "十三、諸佛大巧方便。",
    "T33n1716_007:0772b22_0": "十四、說一乘。",
    "T33n1716_007:0772b22_1": "十五、第一義住。",
    "T33n1716_007:0772b22_2": "十六、妙法蓮華。",
    "T33n1716_007:0772b23_0": "十七、法門攝無量名字句身，頻婆羅、阿閦婆等。",
    "T33n1716_007:0772b24_1": "餘名悉不解釋，唯列十七名。",
    "T33n1716_007:0772b24_2": "次、解蓮華有二義：一、出水義，不可盡出離小乘泥濁水故。",
    "T33n1716_007:0772b26_3": "復有義蓮華出泥水，喻諸聲聞入如來大眾中坐，如諸菩薩坐蓮華上，聞說無上智慧清淨境界，證如來密藏故。",
    "T33n1716_007:0772b28_4": "二、華開者，眾生於大乘中，心怯弱不能生信故，開示如來淨妙法身，令生信心故。",
    "T33n1716_007:0772c02_5": "今解論意，若言令眾生見淨妙法身者，此以妙因開發為蓮華也。",
    "T33n1716_007:0772c04_6": "若言入如來大眾坐蓮華上者，此以妙報國土為蓮華也。",
    "T33n1716_007:0772c05_7": "何者？",
    "T33n1716_007:0772c05_8": "盧舍那佛處蓮華藏海，共大菩薩皆非生死人。",
    "T33n1716_007:0772c07_0": "若聲聞得入於此，即妙報國土為蓮華也。",
    "T33n1716_007:0772c08_0": "彼論望今意，乃是行、位兩妙耳。",
    "T33n1716_007:0772c08_1": "《大集》云：「憐愍為莖、智慧葉、三昧為鬚、解脫敷，菩薩蜂王食甘露，我今敬禮佛蓮華。",
    "T33n1716_007:0772c10_2": "又以戒、定、慧陀羅尼為纓珞，莊嚴菩薩。」",
    "T33n1716_007:0772c11_3": "今解經，當是菩薩攬四法成假名人，如蜂在華；復以前四法自資，如蜂食華也。",
    "T33n1716_007:0772c13_4": "四、正釋者，若依《大集》，行法因果為蓮華，菩薩處上即是因華，禮佛蓮華即是果華。",
    "T33n1716_007:0772c15_5": "若依《法華論》，以依報國土為蓮華，復由菩薩修蓮華行，報得蓮華國土。",
    "T33n1716_007:0772c17_6": "當知依正因果悉是蓮華之法，何須譬顯？",
    "T33n1716_007:0772c18_7": "為鈍根人不解法性蓮華故，舉世華為譬，亦應何妨！",
    "T33n1716_007:0772c19_8": "然經文兩處，說優曇鉢華時一現耳。",
    "T33n1716_007:0772c20_9": "此華若生，輪王應出。",
    "T33n1716_007:0772c20_10": "若說此經，即授佛記，法王王世也。",
    "T33n1716_007:0772c21_11": "此靈瑞華似蓮華，故以為喻。",
    "T33n1716_007:0772c22_12": "若從此意，即是借喻，喻於妙法。",
    "T33n1716_007:0772c23_0": "夫喻有少喻、遍喻，如《涅槃》(云云)但少喻，以月喻面，不得求其眉目；雪出況象，不可覓其尾牙。",
    "T33n1716_007:0772c25_1": "今法華三昧無以為喻，喻此蓮華耳。",
    "T33n1716_007:0772c26_2": "夫華有多種，已如前說。",
    "T33n1716_007:0772c26_3": "唯此蓮華，華果俱多，可譬因含萬行、果圓萬德，故以為譬。",
    "T33n1716_007:0772c28_4": "又餘華麁，喻九法界十如是因果；此華妙，喻佛法界十如因果。",
    "T33n1716_007:0773a01_5": "又、以此華喻佛法界迹、本兩門，各有三喻。",
    "T33n1716_007:0773a02_6": "喻迹者：一、華生必有於蓮，為蓮而華，蓮不可見，此譬約實明權、意在於實，無能知者。",
    "T33n1716_007:0773a04_7": "文云：「我意難可測，無能發問者。」",
    "T33n1716_007:0773a05_8": "又云：「隨宜所說，意趣難解。」",
    "T33n1716_007:0773a06_9": "二、華開故蓮現，而須華養蓮，譬權中有實，而不能知。",
    "T33n1716_007:0773a07_10": "今開權顯實，意須於權，廣識恒沙佛法者，秖為成實，使深識佛知見耳。",
    "T33n1716_007:0773a09_11": "三、華落蓮成，即喻廢三顯一，唯一佛乘直至道場。",
    "T33n1716_007:0773a10_12": "菩薩有行，見不了了，但如華開；諸佛以不行故，見則了了，譬如華落蓮成。",
    "T33n1716_007:0773a12_13": "此三譬迹門，從初方便，引入大乘，終竟圓滿也。",
    "T33n1716_007:0773a13_14": "又三譬譬本門者：一、華必有蓮，譬迹必有本，迹含於本。",
    "T33n1716_007:0773a14_15": "意雖在本，佛旨難知，彌勒不識。",
    "T33n1716_007:0773a15_16": "二、華開蓮現，譬開迹顯本，意在於迹。",
    "T33n1716_007:0773a16_17": "能令菩薩識佛方便，既識迹已，還識於本，增道損生。",
    "T33n1716_007:0773a17_18": "三、華落蓮成，譬廢迹顯本。",
    "T33n1716_007:0773a17_19": "既識本已不復迷迹，但於法身修道，圓滿上地也。",
    "T33n1716_007:0773a19_20": "此三譬，譬本門，始從初開，終至本地。",
    "T33n1716_007:0773a20_0": "二門六譬，各有所擬：初、重約佛界十如，施出九界十如。",
    "T33n1716_007:0773a21_1": "次、重開九界十如，顯佛界十如。",
    "T33n1716_007:0773a22_2": "三、重廢九界十如，成佛界十如。",
    "T33n1716_007:0773a22_3": "三譬攝得迹門始終盡。",
    "T33n1716_007:0773a23_4": "若得此意，十二因緣、四諦、三諦，等智、行、位，乃至功德利益，亦用此譬譬之(云云)。",
    "T33n1716_007:0773a25_5": "第四、重約本佛界十如，施出迹中佛界十如。",
    "T33n1716_007:0773a26_6": "第五、重開迹中佛界十如，顯出本中佛界十如。",
    "T33n1716_007:0773a27_7": "第六、重廢迹中佛界十如，成本中佛界十如。",
    "T33n1716_007:0773a28_8": "始終圓滿開合具足，是為少分以蓮華為譬也。",
    "T33n1716_007:0773b01_9": "多分喻者，《釋論》解師子吼義，從深山谷種生長，身力手足，爪牙頭尾，震吼等譬，譬師子吼法門。",
    "T33n1716_007:0773b03_10": "亦如《大經》，明波利質多樹，黃嘴皰果等，遍喻行人。",
    "T33n1716_007:0773b04_11": "今亦如是，從初種子乃至蓮成，喻於妙法也。",
    "T33n1716_007:0773b05_12": "譬如石蓮，烏皮在外，白肉在內，四微為質，卷荷欲生，微細眾具，開華、布鬚、蓮實、房成，初後不異蓮華，始終十義具足。",
    "T33n1716_007:0773b08_13": "譬佛界眾生，始自無明，終至佛果，十如是法，無有缺減。",
    "T33n1716_007:0773b09_14": "總譬竟。",
    "T33n1716_007:0773b10_15": "譬如石蓮，黑則叵染，硬則叵壞，不方不圓，不生不滅。",
    "T33n1716_007:0773b11_16": "劫初無種故不生，今不異初故不滅，是名蓮子相。",
    "T33n1716_007:0773b12_17": "一切眾生自性清淨心，亦復如是，不為客塵所染，生死重積，而心性不住、不動、不生不滅，即是佛界如是相。",
    "T33n1716_007:0773b15_18": "《淨名》曰：「一切眾生即菩提相。」",
    "T33n1716_007:0773b15_19": "即其義也。",
    "T33n1716_007:0773b16_20": "譬如蓮子，雖復烏皮淤泥之中，白肉不改，一切眾生了因智慧，亦復如是。",
    "T33n1716_007:0773b17_21": "五住淤泥，生死果報，一切智願，猶在不失，是名佛界如是性，故言煩惱即菩提。",
    "T33n1716_007:0773b19_22": "又諸法不生般若生，即其義也。",
    "T33n1716_007:0773b20_23": "譬如蓮子在淤泥中，而四微不朽，是名蓮子體。",
    "T33n1716_007:0773b21_24": "一切眾生正因佛性，亦復如是。",
    "T33n1716_007:0773b22_25": "常樂我淨，不動不壞，名佛界如是體。",
    "T33n1716_007:0773b23_0": "《大經》言：「是味真正停留在山，草木叢林不能覆滅。」",
    "T33n1716_007:0773b24_1": "即其義也。",
    "T33n1716_007:0773b24_2": "譬如蓮子為皮殼所籠，為泥所沒，而卷荷在心，而有生長以氣，一切眾生心亦如是，雖為苦果所縛，集惑所沈，而能於中發菩提心，甚大雄猛如師子乳，如師子筋弦，是名佛界如是力。",
    "T33n1716_007:0773b28_3": "經言：「若發菩提心，動無邊生死，破無始有輪」，閻浮人未見果而能勇猛發心也。",
    "T33n1716_007:0773c02_4": "譬如蓮子，雖復微小，烏皮之內，具有根、莖、華、葉、鬚、臺、眾具頓足，是名蓮子如是作。",
    "T33n1716_007:0773c04_5": "一切眾生初發菩提心，亦復如是，明解決定，慈悲誓願，上求下化，誓取成就，志不疲退，是名佛界如是作。",
    "T33n1716_007:0773c06_6": "《華首經》言：「一切諸功德，皆在初心中。」",
    "T33n1716_007:0773c07_7": "即其義也。",
    "T33n1716_007:0773c07_8": "譬如蓮子，根依淤泥而華處虛空，風日照動，晝夜增長，榮耀頓足。",
    "T33n1716_007:0773c09_9": "一切眾生，亦復如是，從無明際，發菩提心，修菩薩行，出離生死，入法性中，因行成就，值於佛日，被神通風，其心念念，入薩婆若海，此名佛界如是因。",
    "T33n1716_007:0773c12_10": "經言：「於無量劫所作功德，不如五莖蓮華上然燈佛得功德多。」",
    "T33n1716_007:0773c14_11": "此是真因成就，即其義也。",
    "T33n1716_007:0773c15_12": "譬如蓮華，鬚蘂圍遶在華內蓮外，此名蓮華如是緣。",
    "T33n1716_007:0773c16_13": "菩薩亦如是，於真因中，具足萬行六波羅蜜，一行一切行，資助於因，如鬚在華內，若得果時，眾行休息，如鬚在蓮外，是名佛界如是緣。",
    "T33n1716_007:0773c19_14": "經言：「盡行諸佛，所有道法。」",
    "T33n1716_007:0773c20_15": "即其義也。",
    "T33n1716_007:0773c20_16": "譬如蓮華，華成結蓮，而華葉零落，臺子成實，此名蓮子如是果。",
    "T33n1716_007:0773c21_17": "菩薩亦如是，真因所感，無上菩提，大果圓滿，究竟成實，是名佛界如是果。",
    "T33n1716_007:0773c23_18": "故經言：「佛子行道已，來世得作佛。」",
    "T33n1716_007:0773c24_19": "即其義也。",
    "T33n1716_007:0773c24_20": "譬如蓮實，房臺包遶，此名蓮子如是報。",
    "T33n1716_007:0773c25_21": "菩薩亦如是，大果圓滿，無上報足，習果之果，依於報果，如實依臺。",
    "T33n1716_007:0773c27_22": "經言：「如是大果報，久修業所得。」",
    "T33n1716_007:0773c27_23": "即其義也。",
    "T33n1716_007:0773c28_24": "譬如泥蓮四微，處空蓮四微，初後不異，此名蓮子本末等。",
    "T33n1716_007:0774a01_25": "一切眾生亦如是，本有四德，隱名如來藏，修成四德顯，名為法身，性德修德，常樂我淨，一而無二，是名佛界十如本末究竟等。",
    "T33n1716_007:0774a04_26": "經言：「眾生如佛如，一如無二如。」",
    "T33n1716_007:0774a04_27": "即其義也。",
    "T33n1716_007:0774a05_28": "是用蓮華譬十如境竟。",
    "T33n1716_007:0774a05_29": "次、用蓮華譬十二因緣者，烏皮淤泥，水草重覆，通如上說也，即是無明支種子；能生力即是行支；內有卷荷，華鬚備具，即是識、名色、六入、觸、受支，含潤愛、取、有支；團圓盤屈，不能得出，即是老死支。",
    "T33n1716_007:0774a10_30": "若能芽鋒萌動，鑽烏皮破，即是無明滅；不復在烏皮內生，即是諸行滅；出[穀-禾+卵]殼外，即是老死滅，此略譬四種十二因緣也。",
    "T33n1716_007:0774a13_31": "次、用蓮華譬四諦者，烏皮譬界內苦，白肉譬界內集，泥譬界外集，水譬界外苦，道滅可知。",
    "T33n1716_007:0774a15_32": "此通譬四種四諦也。",
    "T33n1716_007:0774a15_33": "次、用蓮華譬二諦者，蓮藕莖葉等譬俗，蓮藕莖孔空譬真，此通譬七種二諦也。",
    "T33n1716_007:0774a17_34": "次、用蓮華譬三諦者，真俗如前，四微擬常樂我淨，譬中道第一義諦，此通譬五種三諦也。",
    "T33n1716_007:0774a19_35": "四微無生無滅，譬一實諦。",
    "T33n1716_007:0774a20_36": "劫初無生，今時無滅，譬無諦無說也。",
    "T33n1716_007:0774a21_37": "用蓮華譬境妙竟。",
    "T33n1716_007:0774a21_38": "次、更譬九妙者，內有生性譬智妙，卷荷生性譬空智妙，鬚葉生性譬假智妙，蓮臺四微生性譬中智妙，此三生性譬一心三智妙也。",
    "T33n1716_007:0774a24_39": "蓮子雖小，備有根、莖、華、葉，譬行妙，莖即慈悲，葉即智慧，鬚即三昧，開敷即解脫。",
    "T33n1716_007:0774a26_40": "又葉以譬三慈者，覆水青葉，譬眾生緣慈；覆水黃葉，譬法緣慈；倚葉譬無緣慈。",
    "T33n1716_007:0774a28_41": "倚荷若出，蓮生不久，無緣慈成，得記不久。",
    "T33n1716_007:0774b01_42": "又根、華、子、葉，利益人、蜂即檀，香氣即尸，生泥不辱即忍，增長即精進，柔濕即禪，不污即慧，齊此譬行妙也。",
    "T33n1716_007:0774b04_0": "蓮譬理即位：芽鑽皮麁住位；芽出皮細住位；鑽泥欲定位；齊泥未到位；出泥在水四禪位；禪定如水，能洗欲塵，處水增長，譬無色位；齊此譬觀行蓮華位；出水譬破見思，相似蓮華十信位；處空含而欲敷，譬十住位；鬚臺可識，譬十行位；隨日開迴，譬十迴向位；敷舒成就荷負蜂蝶，譬十地位；鬚葉零落，臺子獨在，譬休息眾行，妙覺圓滿，果上無事，真常湛然，此皆譬位妙也。",
    "T33n1716_007:0774b12_1": "蓮有四微，譬真性軌；蓮房內虛，莖藕中空，譬觀照軌；臺房圍遶，譬資成軌。",
    "T33n1716_007:0774b14_2": "此譬三法乘妙也。",
    "T33n1716_007:0774b14_3": "蓮成處空，影臨清水，譬顯機顯應；影臨濁水，譬冥機冥應；影臨風浪之水，譬亦冥亦顯機應。",
    "T33n1716_007:0774b17_4": "《大經》云：闇中樹影，夜影臨水，譬非冥非顯機應，此等譬感應妙也。",
    "T33n1716_007:0774b18_5": "若風搖蓮華，東昂西倒，向南映北，下風則合，上風則開者，即譬東涌西沒、中涌邊沒等，此譬地動瑞。",
    "T33n1716_007:0774b20_6": "日暮華合，譬入定瑞。",
    "T33n1716_007:0774b21_7": "日出華開，譬說法瑞。",
    "T33n1716_007:0774b21_8": "遠望則紅，近望則白，赤華青葉，相映輝赫，譬放光瑞。",
    "T33n1716_007:0774b23_9": "流芳遍野，譬栴檀風瑞。",
    "T33n1716_007:0774b23_10": "蘂粖飄颺，譬天雨華瑞。",
    "T33n1716_007:0774b24_11": "風雨飄灑，翻珠相棠，譬天鼓自然鳴瑞。",
    "T33n1716_007:0774b25_0": "此等皆譬神通妙也。",
    "T33n1716_007:0774b25_1": "華合未開，譬隱一乘，分別說三；華葉正開，譬會三歸一，但說一乘；華落蓮存，譬絕教冥理；若知如來常不說法乃名多聞，此等譬說法妙也。",
    "T33n1716_007:0774b28_2": "從一藕邊更生一華，展轉復生無量蓮華，譬業生眷屬妙；從一蓮房墮子在泥，更生蓮華，展轉復生無量蓮華，譬神通眷屬妙；掘移彼藕，採彼蓮子，種於此池，蓮華熾盛，譬願生眷屬妙；彼池飛來，如遊絲薄霧，入於此池，蓮華熾盛，譬應生眷屬妙。",
    "T33n1716_007:0774c06_3": "魚鼈噞喁其下，蜂蝶翔集其上，譬眾生果報清涼之妙益；見者歡喜，譬於因益；採用其葉，譬三草益；採用其華，譬妙小樹益；採用其蓮，譬妙大樹益；採用其藕，譬妙實事益。",
    "T33n1716_007:0774c10_4": "此等譬功德利益。",
    "T33n1716_007:0774c11_5": "如是等譬及餘無量譬喻，以譬迹中十妙(云云)。",
    "T33n1716_007:0774c12_6": "次、譬本者，譬如一池蓮華始熟，熟已墮落，投於泥水，方復生長，乃至成熟，如是展轉更生熟，歲月既積，遂遍大池，華田布滿。",
    "T33n1716_007:0774c15_0": "佛亦如是，本初修因證果已竟，為眾生故更起方便，在生死中，示初發心，復示究竟。",
    "T33n1716_007:0774c16_1": "數數生滅，無數百千，本地垂應，俯同凡俗，更修五行。",
    "T33n1716_007:0774c18_2": "烏蓮更生莖葉，譬更修聖行；蓮子四微，稍稍增長，譬更修天行；荷葉始生，譬更修梵行；蓮子墮泥，譬同諸惡更修病行；蓮芽始萌，譬同小善，更修嬰兒行。",
    "T33n1716_007:0774c21_3": "如是三世益物，不可稱計，遍滿法界，無非分身、垂迹、開迹、廢迹等益(云云)。",
    "T33n1716_007:0774c23_4": "若非蓮華，何由遍喻上來諸法？",
    "T33n1716_007:0774c24_5": "法、譬雙辨，故稱妙法蓮華也。",
    "T33n1716_007:0774c25_0": "妙法蓮華經玄義卷第七下"
}