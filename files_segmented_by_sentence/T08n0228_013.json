{
    "T08n0228_013:0631a09_0": "佛說佛母出生三法藏般若",
    "T08n0228_013:0631a10_0": "波羅蜜多經卷第十三",
    "T08n0228_013:0631a12_0": "西天譯經三藏朝奉大夫試光祿卿",
    "T08n0228_013:0631a13_0": "傳法大師賜紫臣施護奉　詔譯",
    "T08n0228_013:0631a14_0": "顯示世間品第十二之二",
    "T08n0228_013:0631a15_0": "佛告須菩提：「又復，如來因般若波羅蜜多故，如實了知無量無數眾生，及諸異見補特伽羅諸行出沒。",
    "T08n0228_013:0631a17_1": "云何如來知諸眾生，及諸異見補特伽羅諸行出沒耶？",
    "T08n0228_013:0631a18_2": "須菩提！",
    "T08n0228_013:0631a18_3": "所謂了知眾生所起諸行出沒，依色而生，依受、想、行、識而生。",
    "T08n0228_013:0631a20_4": "云何依色、受、想、行、識生耶？",
    "T08n0228_013:0631a20_5": "謂諸異見補特伽羅起，如是見我及世間是常，色是常，我及世間是無常，亦常亦無常，非常非無常。",
    "T08n0228_013:0631a22_6": "如是我及世間是常，受、想、行、識是常，我及世間是無常，亦常亦無常，非常非無常。",
    "T08n0228_013:0631a24_7": "受、想、行、識是無常，亦常亦無常，非常非無常。",
    "T08n0228_013:0631a25_8": "又復，我及世間是有邊，色是有邊。",
    "T08n0228_013:0631a26_9": "我及世間是無邊，亦有邊亦無邊，非有邊非無邊。",
    "T08n0228_013:0631a27_10": "色是無邊，亦有邊亦無邊，非有邊非無邊。",
    "T08n0228_013:0631a28_11": "如是我及世間是有邊，受、想、行、識是有邊。",
    "T08n0228_013:0631b01_12": "我及世間是無邊，亦有邊亦無邊，非有邊非無邊。",
    "T08n0228_013:0631b02_13": "受、想、行、識是無邊，亦有邊亦無邊，非有邊非無邊。",
    "T08n0228_013:0631b03_14": "又復，死後色如去不如去，亦如去亦不如去，非如去非不如去。",
    "T08n0228_013:0631b05_15": "如是受、想、行、識死後如去不如去，亦如去亦不如去，非如去非不如去。",
    "T08n0228_013:0631b06_16": "又復，身即是神，身異神異。",
    "T08n0228_013:0631b07_17": "如是色、受、想、行識即身即神，色、受、想、行、識異身異神。",
    "T08n0228_013:0631b08_18": "是見皆依五蘊所起，此等皆是補特伽羅別異癡見，如來一一如實了知。",
    "T08n0228_013:0631b10_19": "須菩提！",
    "T08n0228_013:0631b10_20": "以是義故，如來、應供、正等正覺因般若波羅蜜多故，能知無量無數眾生，及諸異見補特伽羅如是出沒。",
    "T08n0228_013:0631b13_0": "「復次，須菩提！",
    "T08n0228_013:0631b13_1": "如來因般若波羅蜜多故，如實了知無量無數眾生色、受、想、行、識相。",
    "T08n0228_013:0631b14_2": "云何如來知眾生色相耶？",
    "T08n0228_013:0631b15_3": "須菩提！",
    "T08n0228_013:0631b15_4": "所謂了知色如如。",
    "T08n0228_013:0631b16_0": "云何如來知眾生受、想、行、識相耶？",
    "T08n0228_013:0631b16_1": "須菩提！",
    "T08n0228_013:0631b16_2": "所謂了知受、想、行、識如如。",
    "T08n0228_013:0631b17_3": "須菩提！",
    "T08n0228_013:0631b17_4": "以是義故，如來所說眾生出沒如即五蘊如，五蘊如即世間如。",
    "T08n0228_013:0631b19_5": "何以故？",
    "T08n0228_013:0631b19_6": "五蘊及世間如無異故。",
    "T08n0228_013:0631b19_7": "是故五蘊如如世間如，世間如如一切法如。",
    "T08n0228_013:0631b20_8": "一切法如如須陀洹果如，須陀洹果如如斯陀含果如，斯陀含果如如阿那含果如，阿那含果如如阿羅漢果如，阿羅漢果如如緣覺果如，緣覺果如如如來如。",
    "T08n0228_013:0631b24_9": "是故如來與彼聲聞、緣覺果，及五蘊世間，乃至一切法，同一如。",
    "T08n0228_013:0631b25_10": "如是諸如如非一性非多性，即種種性離種種性，無二無分別，無作而無盡。",
    "T08n0228_013:0631b27_11": "須菩提！",
    "T08n0228_013:0631b27_12": "如來因般若波羅蜜多故得是如如，證是如故，故名如來。",
    "T08n0228_013:0631b29_0": "以是因緣，如來、應供、正等正覺說般若波羅蜜多能示世間。",
    "T08n0228_013:0631c01_1": "般若波羅蜜多為諸佛母出生諸佛，由從是生故，即如實了知彼一切法如如無異，證是如故出現世間，成就阿耨多羅三藐三菩提果。」",
    "T08n0228_013:0631c05_0": "爾時，須菩提白佛言：「世尊！",
    "T08n0228_013:0631c05_1": "如佛所說，如如法者最上甚深，佛因是如故得菩提果。",
    "T08n0228_013:0631c06_2": "世尊！",
    "T08n0228_013:0631c06_3": "此法甚深，何人能信解？",
    "T08n0228_013:0631c07_4": "豈非住不退轉菩薩摩訶薩、滿願阿羅漢、正見補特伽羅，乃能信解耶？」",
    "T08n0228_013:0631c09_5": "佛言：「須菩提！",
    "T08n0228_013:0631c09_6": "如是，如是！",
    "T08n0228_013:0631c09_7": "如汝所說。",
    "T08n0228_013:0631c10_0": "「復次，須菩提！",
    "T08n0228_013:0631c10_1": "如如法者是無盡相，最勝甚深。",
    "T08n0228_013:0631c11_0": "如來、應供、正等正覺如實宣說彼無盡相。」",
    "T08n0228_013:0631c12_0": "爾時，帝釋天主及欲界中餘天子眾，色界二萬梵眾天子，來詣佛所。",
    "T08n0228_013:0631c13_1": "到已，頭面禮佛雙足，退住一面。",
    "T08n0228_013:0631c14_2": "時，諸天子各白佛言：「世尊！",
    "T08n0228_013:0631c14_3": "佛所說法最上甚深，此中云何作相耶？」",
    "T08n0228_013:0631c16_0": "佛言：「諸天子！",
    "T08n0228_013:0631c16_1": "諸法以空為相，無相、無願為相。",
    "T08n0228_013:0631c17_0": "是相無生無滅、無染無淨，法界寂靜猶如虛空，無所依止即相無相。",
    "T08n0228_013:0631c18_1": "如來、應供、正等正覺說色、受、想、行、識亦如是相，即相無相，而此諸相相不能壞，世間天、人、阿修羅等所不能壞。",
    "T08n0228_013:0631c21_0": "何以故？",
    "T08n0228_013:0631c21_1": "彼天、人、阿修羅等是有相故。",
    "T08n0228_013:0631c21_2": "諸天子！",
    "T08n0228_013:0631c22_0": "若有人問虛空誰所作？",
    "T08n0228_013:0631c22_1": "是人為正問不？」",
    "T08n0228_013:0631c22_2": "諸天子白佛言：「不也，世尊！",
    "T08n0228_013:0631c23_3": "虛空無所作。",
    "T08n0228_013:0631c23_4": "何以故？",
    "T08n0228_013:0631c24_0": "虛空無為，誰能作者？」",
    "T08n0228_013:0631c24_1": "佛告諸天子言：「如是，如是！",
    "T08n0228_013:0631c25_2": "如來、應供、正等正覺從無二法生，說諸法相亦無二相。",
    "T08n0228_013:0631c26_3": "何以故？",
    "T08n0228_013:0631c26_4": "如來得是相故即無所住，是故佛說諸法無作相。」",
    "T08n0228_013:0631c28_0": "爾時，尊者須菩提白佛言：「世尊！",
    "T08n0228_013:0631c28_1": "是相甚深，如來得是相故成等正覺，以無礙智說般若波羅蜜多，而此般若波羅蜜多乃是諸佛之所行處。」",
    "T08n0228_013:0632a03_0": "佛告尊者須菩提言：「如是，如是！",
    "T08n0228_013:0632a03_1": "如來、應供、正等正覺因般若波羅蜜多故，如實顯示彼世間相。",
    "T08n0228_013:0632a05_2": "須菩提！",
    "T08n0228_013:0632a05_3": "如來、應供、正等正覺依止於法，供養恭敬尊重讚歎於法。",
    "T08n0228_013:0632a06_4": "所謂法者即般若波羅蜜多，有佛無佛此法常住，是故如來依止般若波羅蜜多。",
    "T08n0228_013:0632a08_5": "由依止故，如來修習般若波羅蜜多，以修習故得一切智。",
    "T08n0228_013:0632a10_0": "「復次，須菩提！",
    "T08n0228_013:0632a10_1": "汝今當知，佛是知恩能報恩者，正使有人作是問言：『誰是知恩能報恩者？』",
    "T08n0228_013:0632a11_2": "應當答言：『佛是知恩能報恩者。』",
    "T08n0228_013:0632a12_3": "何以故？",
    "T08n0228_013:0632a12_4": "如來因所行道、所學法故，得阿耨多羅三藐三菩提，今復護念是道是法。",
    "T08n0228_013:0632a14_5": "須菩提！",
    "T08n0228_013:0632a14_6": "如來所行所學者即是般若波羅蜜多，以是義故，如來名為真報恩者。",
    "T08n0228_013:0632a17_0": "「復次，須菩提！",
    "T08n0228_013:0632a17_1": "如來知一切法無作無作相故，得阿耨多羅三藐三菩提，今復如實說一切法無作無作相，亦是如來真報恩者。",
    "T08n0228_013:0632a20_0": "「復次，須菩提！",
    "T08n0228_013:0632a20_1": "如來知一切法皆從般若波羅蜜多中來，今復如實說般若波羅蜜多顯示世間，亦是如來真報恩者。」",
    "T08n0228_013:0632a23_0": "須菩提白佛言：「世尊！",
    "T08n0228_013:0632a23_1": "彼一切法無知者、無見者，云何如來、應供、正等正覺說般若波羅蜜多顯示世間？」",
    "T08n0228_013:0632a26_0": "佛告尊者須菩提言：「善哉，善哉！",
    "T08n0228_013:0632a26_1": "汝能問佛此甚深義。",
    "T08n0228_013:0632a27_2": "須菩提！",
    "T08n0228_013:0632a27_3": "如是，如是！",
    "T08n0228_013:0632a27_4": "一切法無知者，一切法無見者。",
    "T08n0228_013:0632a28_5": "云何一切法無知者、無見者？",
    "T08n0228_013:0632a28_6": "所謂一切法空，一切法無依止，是故一切法無知者、無見者。",
    "T08n0228_013:0632b01_7": "如來、應供、正等正覺得是法故，乃說般若波羅蜜多能示世間。",
    "T08n0228_013:0632b02_8": "云何示世間耶？",
    "T08n0228_013:0632b03_9": "須菩提！",
    "T08n0228_013:0632b03_10": "若不見色，不見受、想、行、識，是為顯示世間。」",
    "T08n0228_013:0632b05_0": "須菩提白佛言：「世尊！",
    "T08n0228_013:0632b05_1": "云何名不見色，不見受、想、行、識？」",
    "T08n0228_013:0632b06_2": "佛言：「須菩提！",
    "T08n0228_013:0632b06_3": "若不緣色生識，是名不見色。",
    "T08n0228_013:0632b07_4": "若不緣受、想、行、識生識，是名不見受、想、行、識。",
    "T08n0228_013:0632b08_5": "須菩提！",
    "T08n0228_013:0632b08_6": "若不見色、受、想、行、識，即不見世間，若如是不見世間，是名真見世間。",
    "T08n0228_013:0632b09_7": "云何真見世間耶？",
    "T08n0228_013:0632b10_8": "所謂世間空故，世間離相故，世間寂靜故，世間無染故。",
    "T08n0228_013:0632b11_9": "般若波羅蜜多如是顯示，如來、應供、正等正覺亦如是說。」",
    "T08n0228_013:0632b13_0": "不思議品第十三",
    "T08n0228_013:0632b14_0": "爾時，尊者須菩提白佛言：「世尊！",
    "T08n0228_013:0632b14_1": "此般若波羅蜜多最上甚深，為大事故出，為不可思議事、不可稱事、不可量事、不可數事、無等等事故出。」",
    "T08n0228_013:0632b17_0": "佛言：「須菩提！",
    "T08n0228_013:0632b17_1": "如是，如是！",
    "T08n0228_013:0632b17_2": "般若波羅蜜多最上甚深，為大事故出，為不可思議事、不可稱事、不可量事、不可數事、無等等事故出。",
    "T08n0228_013:0632b20_0": "「須菩提！",
    "T08n0228_013:0632b20_1": "云何為不可思議事故出？",
    "T08n0228_013:0632b20_2": "所謂如來法、佛法、自然智法、一切智法，如是諸法不可思議，非心非心數法可轉，此中無分別，是故般若波羅蜜多，為不可思議事故出。",
    "T08n0228_013:0632b24_0": "「須菩提！",
    "T08n0228_013:0632b24_1": "云何為不可稱事故出？",
    "T08n0228_013:0632b24_2": "所謂如來法、佛法、自然智法、一切智法，如是諸法非心所稱，是故般若波羅蜜多為不可稱事故出。",
    "T08n0228_013:0632b27_0": "「須菩提！",
    "T08n0228_013:0632b27_1": "云何為不可量事故出？",
    "T08n0228_013:0632b27_2": "所謂如來法、佛法、自然智法、一切智法，如是諸法出過諸量、無有限量，是故般若波羅蜜多為不可量事故出。",
    "T08n0228_013:0632c02_0": "「須菩提！",
    "T08n0228_013:0632c02_1": "云何為不可數事故出？",
    "T08n0228_013:0632c02_2": "所謂如來法、佛法、自然智法、一切智法，如是諸法出過諸數非數所及，是故般若波羅蜜多為不可數事故出。",
    "T08n0228_013:0632c06_0": "「須菩提！",
    "T08n0228_013:0632c06_1": "云何為無等等事故出？",
    "T08n0228_013:0632c06_2": "所謂如來法、佛法、自然智法、一切智法，如是諸法無有等者況復過上，是故般若波羅蜜多為無等等事故出。」",
    "T08n0228_013:0632c10_0": "復次，須菩提白佛言：「世尊！",
    "T08n0228_013:0632c10_1": "若如來法、佛法、自然智法、一切智法，如是諸法不可思議、不可稱、不可量、不可數、無等等者。",
    "T08n0228_013:0632c12_2": "彼色亦不可思議、不可稱、不可量、不可數、無等等，受、想、行、識亦不可思議、不可稱、不可量、不可數、無等等耶？」",
    "T08n0228_013:0632c15_0": "佛告尊者須菩提言：「如是，如是！",
    "T08n0228_013:0632c15_1": "須菩提！",
    "T08n0228_013:0632c15_2": "色不可思議、不可稱、不可量、不可數、無等等故，受、想、行、識不可思議、不可稱、不可量、不可數、無等等，乃至一切法亦不可思議、不可稱、不可量、不可數、無等等。",
    "T08n0228_013:0632c19_3": "何以故？",
    "T08n0228_013:0632c19_4": "色於法性中無心無心數法故，受、想、行、識於法性中無心無心數法，乃至一切法於法性中亦無心無心數法。",
    "T08n0228_013:0632c22_0": "「須菩提！",
    "T08n0228_013:0632c22_1": "色、受、想、行、識於法性中以無心無心數法故，不可思議、不可稱，乃至一切法亦不可思議、不可稱。",
    "T08n0228_013:0632c24_2": "須菩提！",
    "T08n0228_013:0632c24_3": "色、受、想、行、識不可量故，乃至一切法亦不可量。",
    "T08n0228_013:0632c25_4": "何以故？",
    "T08n0228_013:0632c25_5": "色、受、想、行、識量不可得，乃至一切法量亦不可得。",
    "T08n0228_013:0632c26_6": "以不可得故，即色、受、想、行、識乃至一切法無所作。",
    "T08n0228_013:0632c28_0": "以無所作故，即色、受、想、行、識乃至一切法無所生。",
    "T08n0228_013:0632c29_1": "以無所生故，是故色、受、想、行、識乃至一切法皆不可量。",
    "T08n0228_013:0633a01_2": "須菩提！",
    "T08n0228_013:0633a01_3": "色、受、想、行、識不可數故，乃至一切法亦不可數。",
    "T08n0228_013:0633a02_4": "何以故？",
    "T08n0228_013:0633a02_5": "出過數分故。",
    "T08n0228_013:0633a03_6": "須菩提！",
    "T08n0228_013:0633a03_7": "色、受、想、行、識無等等故，乃至一切法亦無等等。",
    "T08n0228_013:0633a04_8": "何以故？",
    "T08n0228_013:0633a04_9": "如虛空平等故，一切法亦然。",
    "T08n0228_013:0633a06_0": "「復次，須菩提！",
    "T08n0228_013:0633a06_1": "於汝意云何？",
    "T08n0228_013:0633a06_2": "虛空有心、心數法不？」",
    "T08n0228_013:0633a07_3": "須菩提言：「不也，世尊！」",
    "T08n0228_013:0633a07_4": "佛言：「須菩提！",
    "T08n0228_013:0633a07_5": "彼一切法亦復如是。",
    "T08n0228_013:0633a08_6": "虛空不可思議故一切法亦不可思議，虛空不可稱故一切法亦不可稱，虛空不可量故一切法亦不可量，虛空不可數故一切法亦不可數，虛空無等等故一切法亦無等等。",
    "T08n0228_013:0633a12_7": "是故諸法離諸分別，若分別者皆是識業。",
    "T08n0228_013:0633a14_0": "「須菩提！",
    "T08n0228_013:0633a14_1": "滅諸籌量名不可思議，非所稱故名不可稱，無有量故名不可量，過諸數故名不可數，如虛空故名無等等。",
    "T08n0228_013:0633a16_2": "以是緣故，當知如來法、佛法、自然智法、一切智法，乃至一切法皆如虛空，不可思議、不可稱、不可量、不可數、無等等。」",
    "T08n0228_013:0633a19_3": "說是不可思議乃至無等等法門時，會中有五百苾芻、二十苾芻尼，不受諸法，得諸漏盡，心善解脫。",
    "T08n0228_013:0633a21_4": "六十優婆塞、三十優婆夷，遠塵離垢，得法眼淨。",
    "T08n0228_013:0633a22_5": "即於佛前皆得授記。",
    "T08n0228_013:0633a22_6": "二十菩薩悉證無生法忍，而諸菩薩於此賢劫，當得成就阿耨多羅三藐三菩提果。",
    "T08n0228_013:0633a25_0": "爾時，尊者須菩提白佛言：「世尊！",
    "T08n0228_013:0633a25_1": "般若波羅蜜多最上甚深。",
    "T08n0228_013:0633a26_2": "佛先所說為大事故出，其相云何？」",
    "T08n0228_013:0633a27_3": "佛言：「須菩提！",
    "T08n0228_013:0633a27_4": "般若波羅蜜多為大事故出者，汝今當知，所謂佛法、緣覺法、聲聞法，皆住般若波羅蜜多中。",
    "T08n0228_013:0633a29_5": "須菩提！",
    "T08n0228_013:0633a29_6": "譬如世間剎帝利王子，得灌頂已處於王位。",
    "T08n0228_013:0633b01_7": "所有王事及國城事、人民事等，皆付大臣，臣受命已統攝而行。",
    "T08n0228_013:0633b03_0": "般若波羅蜜多亦復如是，所有佛法、緣覺法、聲聞法，皆住般若波羅蜜多中，而般若波羅蜜多統攝諸法。",
    "T08n0228_013:0633b05_1": "如是等法名為大事，是故般若波羅蜜多為大事故出。",
    "T08n0228_013:0633b07_0": "「復次，須菩提！",
    "T08n0228_013:0633b07_1": "般若波羅蜜多不受不著色故出，不受不著受、想、行、識故出，不受不著須陀洹果、斯陀含果、阿那含果、阿羅漢果故出，不受不著緣覺果故出，不受不著一切智故出。」",
    "T08n0228_013:0633b11_0": "須菩提白佛言：「世尊！",
    "T08n0228_013:0633b11_1": "云何般若波羅蜜多不受不著一切智故出耶？」",
    "T08n0228_013:0633b12_2": "佛言：「須菩提！",
    "T08n0228_013:0633b12_3": "於汝意云何？",
    "T08n0228_013:0633b13_4": "汝所證得阿羅漢法，有所見耶？",
    "T08n0228_013:0633b13_5": "可受可著耶？」",
    "T08n0228_013:0633b14_6": "須菩提言：「不也，世尊！",
    "T08n0228_013:0633b14_7": "我所證法，是中無見，亦不可受，亦不可著。」",
    "T08n0228_013:0633b15_8": "佛言：「須菩提！",
    "T08n0228_013:0633b15_9": "般若波羅蜜多亦復如是。",
    "T08n0228_013:0633b16_10": "所有如來法乃至一切智法，是諸法中，悉無所見不受不著，是故般若波羅蜜多不受不著一切智故出。」",
    "T08n0228_013:0633b19_0": "爾時，尊者須菩提白佛言：「世尊！",
    "T08n0228_013:0633b19_1": "如佛所說，般若波羅蜜多不受不著，最上甚深希有難得。",
    "T08n0228_013:0633b21_0": "世尊！",
    "T08n0228_013:0633b21_1": "彼初住大乘菩薩摩訶薩，若聞是說，不驚不怖亦不退失，生信解者，當知是菩薩具足正因，於先佛所已種善根，是故於今得聞此甚深般若波羅蜜多，亦復不生驚怖，心淨信解。」",
    "T08n0228_013:0633b25_2": "佛言：「須菩提！",
    "T08n0228_013:0633b25_3": "如是，如是！",
    "T08n0228_013:0633b25_4": "如汝所說。」",
    "T08n0228_013:0633b26_0": "爾時，欲色界諸天子等白佛言：「世尊！",
    "T08n0228_013:0633b26_1": "此般若波羅蜜多正法，最上甚深難解難入。",
    "T08n0228_013:0633b27_2": "若人得聞此甚深般若波羅蜜多正法生信解者，當知是人於先佛所已種善根。",
    "T08n0228_013:0633b29_3": "世尊！",
    "T08n0228_013:0633b29_4": "正使三千大千世界所有眾生，一一已住信行地者，是諸眾生若滿一劫、若減一劫如理修行，不如有人能一日中於此般若波羅蜜多正法，如理思惟安住忍法，是人功德倍勝於前。」",
    "T08n0228_013:0633c05_0": "佛告諸天子言：「如是，如是！",
    "T08n0228_013:0633c05_1": "般若波羅蜜多正法最上甚深，正使三千大千世界所有眾生，一一已住信行地者，若滿一劫、若減一劫如理修行，不如有人於此般若波羅蜜多正法，如理思惟安住忍法，是人功德倍勝於前。",
    "T08n0228_013:0633c09_2": "是故汝等於此正法，尊重恭敬如理修行。」",
    "T08n0228_013:0633c10_3": "是時欲色界中諸天子等各白佛言：「世尊！",
    "T08n0228_013:0633c11_4": "大波羅蜜多是般若波羅蜜多，最上甚深希有難得，我等各各隨喜頂受。」",
    "T08n0228_013:0633c13_5": "彼諸天子如是稱讚已，即各頭面禮世尊足，右繞三匝出離佛會，去此不遠隱身不現，各各還復彼彼天中。",
    "T08n0228_013:0633c16_0": "佛說佛母出生三法藏般若波羅蜜多經卷第十三"
}