{
    "T01n0026_005:0448c13_0": "中阿含經卷第五",
    "T01n0026_005:0448c15_0": "東晉罽賓三藏瞿曇僧伽提婆譯",
    "T01n0026_005:0448c16_0": "舍梨子相應品第三(有十一經)(初一日誦)　等心、得戒、智、師子　　水喻、瞿尼、陀然梵　教病、拘絺、象跡喻　　分別四諦最在後（二一）舍梨子相應品等心經第一我聞如是：一時，佛遊舍衛國，在勝林給孤獨園。",
    "T01n0026_005:0448c21_1": "爾時，尊者舍梨子與比丘眾夜集講堂，因內結、外結，為諸比丘分別其義：「諸賢！",
    "T01n0026_005:0448c23_0": "世實有二種人。",
    "T01n0026_005:0448c23_1": "云何為二？",
    "T01n0026_005:0448c23_2": "有內結人阿那含，不還此間，有外結人非阿那含，還來此間。",
    "T01n0026_005:0448c25_3": "諸賢！",
    "T01n0026_005:0448c25_4": "云何內結人阿那含，不還此間？",
    "T01n0026_005:0448c25_5": "若有一人修習禁戒，無穿無缺，無穢無濁，極多無難，聖所稱譽，善修善具。",
    "T01n0026_005:0448c27_6": "彼因修習禁戒，無穿無缺，無穢無濁，極多無難，聖所稱譽，善修善具故，復學厭欲、無欲、斷欲。",
    "T01n0026_005:0448c29_7": "因學厭欲、無欲、斷欲故，得息、心解脫。",
    "T01n0026_005:0449a01_8": "得已樂中，愛惜不離，於現法中不得究竟智，身壞命終，過摶食天，生餘意生天中。",
    "T01n0026_005:0449a03_9": "既生彼已，便作是念：『我本為人時，修習禁戒，無穿無缺，無穢無濁，極多無難，聖所稱譽，善修善具。",
    "T01n0026_005:0449a05_10": "因修習禁戒，無穿無缺，無穢無濁，極多無難，聖所稱譽，善修善具故，復學厭欲、無欲、斷欲。",
    "T01n0026_005:0449a07_11": "因學厭欲、無欲、斷欲故，得息、心解脫。",
    "T01n0026_005:0449a08_12": "得已樂中，愛惜不離，於現法中不得究竟智，身壞命終，過摶食天，生餘意生天在於此中。』",
    "T01n0026_005:0449a10_13": "「諸賢！",
    "T01n0026_005:0449a11_14": "復有一人修習禁戒，無穿無缺，無穢無濁，極多無難，聖所稱譽，善修善具。",
    "T01n0026_005:0449a12_15": "彼因修習禁戒，無穿無缺，無穢無濁，極多無難，聖所稱譽，善修善具故，復學色有斷、貪斷業，學欲捨離。",
    "T01n0026_005:0449a15_16": "因學色有斷、貪斷業，學欲捨離故，得息、心解脫。",
    "T01n0026_005:0449a16_17": "得已樂中，愛惜不離，於現法中不得究竟智，身壞命終，過摶食天，生餘意生天中。",
    "T01n0026_005:0449a18_18": "既生彼已，便作是念：『我本為人時，修習禁戒，無穿無缺，無穢無濁，極多無難，聖所稱譽，善修善具。",
    "T01n0026_005:0449a20_19": "因修習禁戒，無穿無缺，無穢無濁，極多無難，聖所稱譽，善修善具故，復學色有斷、貪斷業，學欲捨離。",
    "T01n0026_005:0449a22_20": "因學色有斷、貪斷業，學欲捨離故，得息、心解脫。",
    "T01n0026_005:0449a23_21": "得已樂中，愛惜不離，於現法中不得究竟智，身壞命終，過摶食天，生餘意生天在於此中。』",
    "T01n0026_005:0449a26_22": "諸賢！",
    "T01n0026_005:0449a26_23": "是謂內結人阿那含，不還此間。",
    "T01n0026_005:0449a26_24": "「諸賢！",
    "T01n0026_005:0449a27_25": "云何外結人非阿那含，來還此間？",
    "T01n0026_005:0449a27_26": "若有一人修習禁戒，守護從解脫，又復善攝威儀禮節，見纖芥罪，常懷畏怖，受持學戒。",
    "T01n0026_005:0449a29_27": "諸賢！",
    "T01n0026_005:0449b01_28": "是謂外結人非阿那含，還來此間。」",
    "T01n0026_005:0449b01_29": "於是，眾多等心天色像巍巍，光輝暐曄，夜將向旦，來詣佛所，稽首作禮，却住一面，白曰：「世尊！",
    "T01n0026_005:0449b04_30": "尊者舍梨子昨夜與比丘眾集在講堂，因內結、外結，為諸比丘分別其義：『諸賢！",
    "T01n0026_005:0449b06_0": "世實有二種人，內結人、外結人。』",
    "T01n0026_005:0449b06_1": "世尊！",
    "T01n0026_005:0449b06_2": "眾已歡喜，唯願世尊慈哀愍念，往至講堂。」",
    "T01n0026_005:0449b07_3": "彼時，世尊為諸等心天默然而許。",
    "T01n0026_005:0449b08_4": "諸等心天知世尊默然許可，稽首佛足，繞三匝已，即彼處沒。",
    "T01n0026_005:0449b10_0": "諸等心天去後不久，於是世尊往至講堂比丘眾前，敷座而坐。",
    "T01n0026_005:0449b11_1": "世尊坐已，歎曰：「善哉！",
    "T01n0026_005:0449b11_2": "善哉！",
    "T01n0026_005:0449b12_3": "舍梨子！",
    "T01n0026_005:0449b12_4": "汝極甚善。",
    "T01n0026_005:0449b12_5": "所以者何？",
    "T01n0026_005:0449b12_6": "汝於昨夜與比丘眾集在講堂，因內結、外結，為諸比丘分別其義。",
    "T01n0026_005:0449b14_7": "諸賢！",
    "T01n0026_005:0449b14_8": "世實有二種人，內結人、外結人。",
    "T01n0026_005:0449b15_9": "舍梨子！",
    "T01n0026_005:0449b15_10": "昨夜向旦，諸等心天來詣我所，稽首禮已，却住一面，白我言：『世尊！",
    "T01n0026_005:0449b16_11": "尊者舍梨子昨夜與比丘眾集在講堂，因內結、外結，為諸比丘分別其義：「諸賢！",
    "T01n0026_005:0449b18_12": "世實有二種人，內結人、外結人。」",
    "T01n0026_005:0449b19_13": "世尊！",
    "T01n0026_005:0449b19_14": "眾已歡喜，唯願世尊慈哀愍念，往至講堂。』",
    "T01n0026_005:0449b20_15": "舍梨子！",
    "T01n0026_005:0449b20_16": "我便為彼諸等心天默然而許。",
    "T01n0026_005:0449b21_17": "諸等心天知我默然許可，稽首我足，繞三匝已，即彼處沒。",
    "T01n0026_005:0449b22_18": "「舍梨子！",
    "T01n0026_005:0449b22_19": "諸等心天或十、二十，或三十、四十，或五十、六十，共住錐頭處，各不相妨。",
    "T01n0026_005:0449b24_20": "舍梨子！",
    "T01n0026_005:0449b24_21": "諸等心天非生彼中，甫修善心，極廣甚大，令諸等心天或十、二十，或三十、四十，或五十、六十，共住錐頭處，各不相妨。",
    "T01n0026_005:0449b27_22": "舍梨子！",
    "T01n0026_005:0449b27_23": "諸等心天本為人時，已修善心，極廣甚大，因是故，令諸等心天或十、二十，或三十、四十，或五十、六十，共住錐頭處，各不相妨。",
    "T01n0026_005:0449c01_24": "是故，舍梨子！",
    "T01n0026_005:0449c01_25": "當學寂靜，諸根寂靜，心意寂靜，身、口、意業寂靜，向於世尊及諸智梵行。",
    "T01n0026_005:0449c03_26": "舍梨子！",
    "T01n0026_005:0449c03_27": "虛偽異學，長衰永失。",
    "T01n0026_005:0449c04_28": "所以者何？",
    "T01n0026_005:0449c04_29": "謂不得聞如此妙法。」",
    "T01n0026_005:0449c04_30": "佛說如是。",
    "T01n0026_005:0449c05_31": "彼諸比丘聞佛所說，歡喜奉行。",
    "T01n0026_005:0449c06_0": "等心經第一竟(千一百八十一字)",
    "T01n0026_005:0449c07_0": "（二二）舍梨子相應品成就戒經第二(初一日誦)",
    "T01n0026_005:0449c08_0": "我聞如是：一時，佛遊舍衛國，在勝林給孤獨園。",
    "T01n0026_005:0449c09_1": "爾時，尊者舍梨子告諸比丘：「若比丘成就戒，成就定，成就慧者，便於現法出入想知滅定，必有此處；若於現法不得究竟智，身壞命終，過摶食天，生餘意生天中，於彼出入想知滅定，必有此處。」",
    "T01n0026_005:0449c13_2": "是時，尊者烏陀夷共在眾中，尊者烏陀夷白曰：「尊者舍梨子！",
    "T01n0026_005:0449c15_3": "若比丘生餘意生天中，出入想知滅定者，終無此處。」",
    "T01n0026_005:0449c16_4": "尊者舍梨子再三告諸比丘：「若比丘成就戒，成就定，成就慧者，便於現法出入想知滅定，必有此處；若於現法不得究竟智，身壞命終，過摶食天，生餘意生天中，於彼出入想知滅定，必有此處。」",
    "T01n0026_005:0449c21_0": "尊者烏陀夷亦復再三白曰：「尊者舍梨子！",
    "T01n0026_005:0449c21_1": "若比丘生餘意生天中，出入想知滅定者，終無此處。」",
    "T01n0026_005:0449c23_2": "於是，尊者舍梨子便作是念：「此比丘乃至再三非我所說，無一比丘歎我所說，我寧可往至世尊所。」",
    "T01n0026_005:0449c25_3": "於是，尊者舍梨子往詣佛所，稽首作禮，却坐一面。",
    "T01n0026_005:0449c26_4": "尊者舍梨子去後不久，尊者烏陀夷及諸比丘亦往詣佛所，稽首作禮，却坐一面。",
    "T01n0026_005:0449c28_5": "於中，尊者舍梨子復告諸比丘：「若比丘成就戒，成就定，成就慧者，便於現法出入想知滅定，必有此處；若於現法不得究竟智，身壞命終，過摶食天，生餘意生天中，於彼出入想知滅定，必有此處。」",
    "T01n0026_005:0450a04_6": "尊者烏陀夷復白曰：「尊者舍梨子！",
    "T01n0026_005:0450a05_0": "若比丘生餘意生天中，出入想知滅定者，終無此處。」",
    "T01n0026_005:0450a06_1": "尊者舍梨子復再三告諸比丘：「若比丘成就戒，成就定，成就慧者，便於現法出入想知滅定，必有此處；若於現法不得究竟智，身壞命終，過摶食天，生餘意生天中，於彼出入想知滅定，必有此處。」",
    "T01n0026_005:0450a10_2": "尊者烏陀夷亦復再三白曰：「尊者舍梨子！",
    "T01n0026_005:0450a11_3": "若比丘生餘意生天中，出入想知滅定者，終無此處。」",
    "T01n0026_005:0450a13_4": "尊者舍梨子復作是念：「此比丘於世尊前再三非我所說，亦無一比丘歎我所說，我宜默然。」",
    "T01n0026_005:0450a15_5": "於是，世尊問曰：「烏陀夷！",
    "T01n0026_005:0450a15_6": "汝說意生天為是色耶？」",
    "T01n0026_005:0450a16_7": "尊者烏陀夷白世尊曰：「是也。",
    "T01n0026_005:0450a17_8": "世尊！」",
    "T01n0026_005:0450a17_9": "世尊面訶烏陀夷曰：「汝愚癡人！",
    "T01n0026_005:0450a17_10": "盲無有目，以何等故，論甚深阿毘曇？」",
    "T01n0026_005:0450a18_11": "於是，尊者烏陀夷為佛面訶已，內懷憂慼，低頭默然，失辯無言，如有所思。",
    "T01n0026_005:0450a20_12": "世尊面訶尊者烏陀夷已，語尊者阿難曰：「上尊名德長老比丘為他所詰，汝何以故，縱而不撿？",
    "T01n0026_005:0450a22_13": "汝愚癡人！",
    "T01n0026_005:0450a23_14": "無有慈心，捨背上尊名德長老。」",
    "T01n0026_005:0450a23_15": "於是，世尊面訶尊者烏陀夷及尊者阿難已，告諸比丘：「若比丘成就戒，成就定，成就慧者，便於現法出入想知滅定，必有此處；若於現法不得究竟智，身壞命終，過摶食天，生餘意生天中，於彼出入想知滅定，必有此處。」",
    "T01n0026_005:0450a29_0": "佛說如是，即入禪室，宴坐默然。",
    "T01n0026_005:0450a29_1": "爾時，尊者白淨比丘在於眾中，尊者阿難白尊者白淨：「是他所作，而我得責。",
    "T01n0026_005:0450b02_2": "尊者白淨！",
    "T01n0026_005:0450b02_3": "世尊晡時必從禪室出，至比丘眾前，敷座而坐，共論此義。",
    "T01n0026_005:0450b04_4": "尊者白淨應答此事，我極慚愧於世尊所及諸梵行。」",
    "T01n0026_005:0450b05_5": "於是，世尊則於晡時從禪室出，至比丘眾前，敷座而坐，告曰：「白淨！",
    "T01n0026_005:0450b06_6": "長老比丘為有幾法，為諸梵行者愛敬尊重？」",
    "T01n0026_005:0450b08_0": "尊者白淨白曰：「世尊！",
    "T01n0026_005:0450b08_1": "長老比丘若有五法，為諸梵行者愛敬尊重。",
    "T01n0026_005:0450b09_2": "云何為五？",
    "T01n0026_005:0450b09_3": "世尊！",
    "T01n0026_005:0450b09_4": "長老比丘修習禁戒，守護從解脫，又復善攝威儀禮節，見纖芥罪，常懷畏怖，受持學戒。",
    "T01n0026_005:0450b12_0": "世尊！",
    "T01n0026_005:0450b12_1": "禁戒長老上尊比丘，為諸梵行者愛敬尊重。",
    "T01n0026_005:0450b13_2": "復次，世尊！",
    "T01n0026_005:0450b13_3": "長老比丘廣學多聞，守持不忘，積聚博聞，所謂法者，初善、中善、竟亦善，有義有文，具足清淨，顯現梵行，如是諸法廣學多聞，翫習至千，意所惟觀，明見深達。",
    "T01n0026_005:0450b17_0": "世尊！",
    "T01n0026_005:0450b17_1": "多聞長老上尊比丘，為諸梵行者愛敬尊重。",
    "T01n0026_005:0450b18_2": "復次，世尊！",
    "T01n0026_005:0450b18_3": "長老比丘得四增上心，現法樂居，易不難得。",
    "T01n0026_005:0450b19_4": "世尊！",
    "T01n0026_005:0450b19_5": "禪伺長老上尊比丘，為諸梵行者愛敬尊重。",
    "T01n0026_005:0450b20_6": "復次，世尊！",
    "T01n0026_005:0450b20_7": "長老比丘修行智慧，觀興衰法，得如是智，聖慧明達，分別曉了，以正盡苦。",
    "T01n0026_005:0450b22_8": "世尊！",
    "T01n0026_005:0450b22_9": "智慧長老上尊比丘，為諸梵行者愛敬尊重。",
    "T01n0026_005:0450b23_10": "復次，世尊！",
    "T01n0026_005:0450b23_11": "長老比丘諸漏已盡，無復有結，心解脫、慧解脫，於現法中自知自覺，自作證成就遊，生已盡，梵行已立，所作已辦，不更受有，知如真。",
    "T01n0026_005:0450b26_12": "世尊！",
    "T01n0026_005:0450b27_13": "漏盡長老上尊比丘，為諸梵行者愛敬尊重。",
    "T01n0026_005:0450b28_14": "世尊！",
    "T01n0026_005:0450b28_15": "長老比丘若成就此五法，為諸梵行者愛敬尊重。」",
    "T01n0026_005:0450b29_16": "世尊問曰：「白淨！",
    "T01n0026_005:0450b29_17": "若長老比丘無此五法，當以何義使諸梵行者愛敬尊重？」",
    "T01n0026_005:0450c02_18": "尊者白淨白曰：「世尊！",
    "T01n0026_005:0450c02_19": "若長老比丘無此五法者，更無餘事使諸梵行愛敬尊重，唯以老耄、頭白、齒落，盛壯日衰，身曲脚戾，體重氣上，柱杖而行，肌縮皮緩，皺如麻子，諸根毀熟，顏色醜惡，彼因此故，使諸梵行愛敬尊重。」",
    "T01n0026_005:0450c07_20": "世尊告曰：「如是如是。",
    "T01n0026_005:0450c07_21": "若長老比丘無此五法，更無餘事使諸梵行愛敬尊重，唯以老耄、頭白、齒落，盛壯日衰，身曲脚戾，體重氣上，柱杖而行，肌縮皮緩，皺如麻子，諸根毀熟，顏色醜惡，彼因此故，使諸梵行愛敬尊重。",
    "T01n0026_005:0450c12_0": "白淨！",
    "T01n0026_005:0450c12_1": "舍梨子比丘有此五法，汝等應當愛敬尊重。",
    "T01n0026_005:0450c13_2": "所以者何？",
    "T01n0026_005:0450c13_3": "白淨！",
    "T01n0026_005:0450c13_4": "舍梨子比丘修習禁戒，守護從解脫，又復善攝威儀禮節，見纖芥罪，常懷畏怖，受持學戒。",
    "T01n0026_005:0450c15_5": "復次，白淨！",
    "T01n0026_005:0450c15_6": "舍梨子比丘廣學多聞，守持不忘，積聚博聞，所謂法者，初善、中善、竟亦善，有義有文，具足清淨，顯現梵行，如是諸法，廣學多聞，翫習至千，意所惟觀，明見深達。",
    "T01n0026_005:0450c19_7": "復次，白淨！",
    "T01n0026_005:0450c19_8": "舍梨子比丘得四增上心，現法樂居，易不難得。",
    "T01n0026_005:0450c20_9": "復次，白淨！",
    "T01n0026_005:0450c21_10": "舍梨子比丘修行智慧，觀興衰法，得如是智，聖慧明達，分別曉了，以正盡苦。",
    "T01n0026_005:0450c22_11": "復次，白淨！",
    "T01n0026_005:0450c23_12": "舍梨子比丘諸漏已盡，無復有結，心解脫、慧解脫，於現法中自知自覺，自作證成就遊，生已盡，梵行已立，所作已辦，不更受有，知如真。",
    "T01n0026_005:0450c26_13": "白淨！",
    "T01n0026_005:0450c26_14": "舍梨子比丘成就此五法，汝等應共愛敬尊重。」",
    "T01n0026_005:0450c27_15": "佛說如是。",
    "T01n0026_005:0450c27_16": "尊者白淨及諸比丘，聞佛所說，歡喜奉行。",
    "T01n0026_005:0450c29_0": "成就戒經第二竟(一千七百四十六字)（二三）舍梨子相應品智經第三(初一日誦)我聞如是：一時，佛遊舍衛國，在勝林給孤獨園。",
    "T01n0026_005:0451a03_1": "爾時，牟利破群[少/兔]比丘捨戒罷道，黑齒比丘聞牟利破群[少/兔]比丘捨戒罷道，即詣尊者舍梨子所，稽首禮足，却坐一面，坐已，白曰：「尊者舍梨子！",
    "T01n0026_005:0451a06_2": "當知牟利破群[少/兔]比丘捨戒罷道。」",
    "T01n0026_005:0451a07_3": "尊者舍梨子曰：「牟利破群[少/兔]比丘於此法中而愛樂耶？」",
    "T01n0026_005:0451a08_4": "黑齒比丘問曰：「尊者舍梨子！",
    "T01n0026_005:0451a09_5": "於此法中而愛樂耶？」",
    "T01n0026_005:0451a09_6": "尊者舍梨子答曰：「黑齒！",
    "T01n0026_005:0451a10_7": "我於此法無有疑惑。」",
    "T01n0026_005:0451a10_8": "黑齒比丘即復問曰：「尊者舍梨子！",
    "T01n0026_005:0451a11_9": "於當來事復云何耶？」",
    "T01n0026_005:0451a12_0": "尊者舍梨子答曰：「黑齒！",
    "T01n0026_005:0451a12_1": "我於來事亦無猶預。」",
    "T01n0026_005:0451a13_2": "黑齒比丘聞如是已，即從坐起，往詣佛所，稽首作禮，却坐一面，白曰：「世尊！",
    "T01n0026_005:0451a14_3": "尊者舍梨子今自稱說得智，生已盡，梵行已立，所作已辦，不更受有，知如真。」",
    "T01n0026_005:0451a16_4": "世尊聞已，告一比丘：「汝往舍梨子所，語：『舍梨子！",
    "T01n0026_005:0451a17_5": "世尊呼汝。』」",
    "T01n0026_005:0451a17_6": "一比丘受教已，即從坐起，禮佛而去，往詣尊者舍梨子所，白曰：「世尊呼尊者舍梨子。」",
    "T01n0026_005:0451a19_7": "尊者舍梨子聞已，即往詣佛，稽首作禮，却坐一面。",
    "T01n0026_005:0451a21_8": "世尊問曰：「舍梨子！",
    "T01n0026_005:0451a21_9": "汝今實自稱說得智，生已盡，梵行已立，所作已辦，不更受有，知如真耶？」",
    "T01n0026_005:0451a23_10": "尊者舍梨子白曰：「世尊！",
    "T01n0026_005:0451a23_11": "不以此文，不以此句，我但說義。」",
    "T01n0026_005:0451a24_12": "世尊告曰：「舍梨子！",
    "T01n0026_005:0451a24_13": "族姓子隨其方便稱說，得智者即說得智。」",
    "T01n0026_005:0451a25_14": "尊者舍梨子白曰：「世尊！",
    "T01n0026_005:0451a26_15": "我向已說，不以此文，不以此句，我但說義。」",
    "T01n0026_005:0451a27_16": "世尊問曰：「舍梨子！",
    "T01n0026_005:0451a27_17": "若諸梵行來問汝言：『尊者舍梨子！",
    "T01n0026_005:0451a28_18": "云何知、云何見，自稱說得智，生已盡，梵行已立，所作已辦，不更受有，知如真耶？』",
    "T01n0026_005:0451b01_19": "舍梨子！",
    "T01n0026_005:0451b01_20": "汝聞此已當云何答？」",
    "T01n0026_005:0451b02_21": "尊者舍梨子白曰：「世尊！",
    "T01n0026_005:0451b02_22": "若諸梵行來問我言：『尊者舍梨子！",
    "T01n0026_005:0451b03_23": "云何知、云何見，自稱說得智，生已盡，梵行已立，所作已辦，不更受有，知如真？』",
    "T01n0026_005:0451b05_24": "世尊！",
    "T01n0026_005:0451b05_25": "我聞此已，當如是答：『諸賢！",
    "T01n0026_005:0451b05_26": "生者有因，此生因盡，知生因盡已，我自稱說得智，生已盡，梵行已立，所作已辦，不更受有，知如真。』",
    "T01n0026_005:0451b08_27": "世尊！",
    "T01n0026_005:0451b08_28": "若諸梵行來問如此，我當如是答。」",
    "T01n0026_005:0451b09_0": "世尊歎曰：「善哉！",
    "T01n0026_005:0451b09_1": "善哉！",
    "T01n0026_005:0451b09_2": "舍梨子！",
    "T01n0026_005:0451b09_3": "若諸梵行來問如此，汝應如是答。",
    "T01n0026_005:0451b10_4": "所以者何？",
    "T01n0026_005:0451b10_5": "如此說者，當知是義。」",
    "T01n0026_005:0451b11_6": "世尊問曰：「舍梨子！",
    "T01n0026_005:0451b11_7": "若諸梵行來問汝言：『尊者舍梨子！",
    "T01n0026_005:0451b12_8": "生者何因何緣，為從何生，以何為本？』",
    "T01n0026_005:0451b13_9": "汝聞此已，當云何答？」",
    "T01n0026_005:0451b13_10": "尊者舍梨子白曰：「世尊！",
    "T01n0026_005:0451b14_11": "若諸梵行來問我言：『尊者舍梨子！",
    "T01n0026_005:0451b15_12": "生者何因何緣，為從何生，以何為本？』",
    "T01n0026_005:0451b16_0": "世尊！",
    "T01n0026_005:0451b16_1": "我聞此已，當如是答：『諸賢！",
    "T01n0026_005:0451b16_2": "生者因有緣有，從有而生，以有為本。』",
    "T01n0026_005:0451b17_3": "世尊！",
    "T01n0026_005:0451b17_4": "若諸梵行來問如此，我當如是答。」",
    "T01n0026_005:0451b18_5": "世尊歎曰：「善哉！",
    "T01n0026_005:0451b19_0": "善哉！",
    "T01n0026_005:0451b19_1": "舍梨子！",
    "T01n0026_005:0451b19_2": "若諸梵行來問如此，汝應如是答。",
    "T01n0026_005:0451b20_3": "所以者何？",
    "T01n0026_005:0451b20_4": "如此說者，當知是義。」",
    "T01n0026_005:0451b20_5": "世尊問曰：「舍梨子！",
    "T01n0026_005:0451b21_6": "若諸梵行來問汝言：『尊者舍梨子！",
    "T01n0026_005:0451b22_7": "有者何因何緣，為從何生，以何為本？』",
    "T01n0026_005:0451b22_8": "汝聞此已，當云何答？」",
    "T01n0026_005:0451b23_9": "尊者舍梨子白曰：「世尊！",
    "T01n0026_005:0451b24_0": "若諸梵行來問我言：『尊者舍梨子！",
    "T01n0026_005:0451b24_1": "有者何因何緣，為從何生，以何為本？』",
    "T01n0026_005:0451b25_2": "世尊！",
    "T01n0026_005:0451b25_3": "我聞此已，當如是答：『諸賢！",
    "T01n0026_005:0451b26_4": "有者因受、緣受，從受而生，以受為本。』",
    "T01n0026_005:0451b27_5": "世尊！",
    "T01n0026_005:0451b27_6": "若諸梵行來問如此，我當如是答。」",
    "T01n0026_005:0451b28_7": "世尊歎曰：「善哉！",
    "T01n0026_005:0451b28_8": "善哉！",
    "T01n0026_005:0451b28_9": "舍梨子！",
    "T01n0026_005:0451b29_10": "若諸梵行來問如此，應如是答。",
    "T01n0026_005:0451b29_11": "所以者何？",
    "T01n0026_005:0451c01_12": "如此說者，當知是義。」",
    "T01n0026_005:0451c01_13": "世尊問曰：「舍梨子！",
    "T01n0026_005:0451c02_0": "若諸梵行來問汝言：『尊者舍梨子！",
    "T01n0026_005:0451c02_1": "受者何因何緣，為從何生，以何為本？』",
    "T01n0026_005:0451c03_2": "汝聞此已，當云何答？」",
    "T01n0026_005:0451c04_3": "尊者舍梨子白曰：「世尊！",
    "T01n0026_005:0451c04_4": "若諸梵行來問我言：『尊者舍梨子！",
    "T01n0026_005:0451c05_5": "受者何因何緣，為從何生，以何為本？』",
    "T01n0026_005:0451c06_6": "世尊！",
    "T01n0026_005:0451c06_7": "我聞此已，當如是答：『諸賢！",
    "T01n0026_005:0451c07_8": "受者因愛、緣愛，從愛而生，以愛為本。』",
    "T01n0026_005:0451c08_9": "世尊！",
    "T01n0026_005:0451c08_10": "若諸梵行來問如此，我當如是答。」",
    "T01n0026_005:0451c09_11": "世尊歎曰：「善哉！",
    "T01n0026_005:0451c09_12": "善哉！",
    "T01n0026_005:0451c09_13": "舍梨子！",
    "T01n0026_005:0451c09_14": "若諸梵行來問如此，汝應如是答。",
    "T01n0026_005:0451c10_15": "所以者何？",
    "T01n0026_005:0451c10_16": "如此說者，當知是義。」",
    "T01n0026_005:0451c11_17": "世尊問曰：「舍梨子！",
    "T01n0026_005:0451c11_18": "若諸梵行來問汝言：『尊者舍梨子！",
    "T01n0026_005:0451c12_19": "云何為愛？』",
    "T01n0026_005:0451c12_20": "汝聞此已，當云何答？」",
    "T01n0026_005:0451c13_21": "尊者舍梨子白曰：「世尊！",
    "T01n0026_005:0451c13_22": "若諸梵行來問我言：『尊者舍梨子！",
    "T01n0026_005:0451c14_23": "云何為愛？』",
    "T01n0026_005:0451c14_24": "世尊！",
    "T01n0026_005:0451c14_25": "我聞此已，當如是答：『諸賢！",
    "T01n0026_005:0451c15_26": "謂有三覺，樂覺、苦覺、不苦不樂覺，於中樂欲著者，是謂為愛。』",
    "T01n0026_005:0451c17_0": "世尊！",
    "T01n0026_005:0451c17_1": "若諸梵行來問如此，我當如是答。」",
    "T01n0026_005:0451c17_2": "世尊歎曰：「善哉！",
    "T01n0026_005:0451c18_3": "善哉！",
    "T01n0026_005:0451c18_4": "舍梨子！",
    "T01n0026_005:0451c18_5": "若諸梵行來問如此，汝應如是答。",
    "T01n0026_005:0451c19_6": "所以者何？",
    "T01n0026_005:0451c19_7": "如此說者，當知是義。」",
    "T01n0026_005:0451c20_8": "世尊問曰：「舍梨子！",
    "T01n0026_005:0451c20_9": "若諸梵行來問汝言：『尊者舍梨子！",
    "T01n0026_005:0451c21_10": "云何知、云何見，於三覺中無樂欲著？』",
    "T01n0026_005:0451c22_11": "汝聞此已，當云何答？」",
    "T01n0026_005:0451c22_12": "尊者舍梨子白曰：「世尊！",
    "T01n0026_005:0451c23_13": "若諸梵行來問我言：『尊者舍梨子！",
    "T01n0026_005:0451c24_14": "云何知、云何見，於三覺中無樂欲著？』",
    "T01n0026_005:0451c25_0": "世尊！",
    "T01n0026_005:0451c25_1": "我聞此已，當如是答：『諸賢！",
    "T01n0026_005:0451c25_2": "謂此三覺無常法、苦法、滅法，無常法即是苦，見苦已，便於三覺無樂欲著。』",
    "T01n0026_005:0451c27_3": "世尊！",
    "T01n0026_005:0451c27_4": "若諸梵行來問如此，我當如是答。」",
    "T01n0026_005:0451c28_5": "世尊歎曰：「善哉！",
    "T01n0026_005:0451c28_6": "善哉！",
    "T01n0026_005:0451c28_7": "舍梨子！",
    "T01n0026_005:0451c29_8": "若諸梵行來問如此，汝應如是答。",
    "T01n0026_005:0451c29_9": "所以者何？",
    "T01n0026_005:0452a01_10": "如此說者，當知是義。」",
    "T01n0026_005:0452a01_11": "爾時，世尊告曰：「舍梨子！",
    "T01n0026_005:0452a02_12": "此說復有義，可得略答。",
    "T01n0026_005:0452a02_13": "舍梨子！",
    "T01n0026_005:0452a02_14": "復有何義，此說可得略答？",
    "T01n0026_005:0452a03_15": "所覺所為，即皆是苦。",
    "T01n0026_005:0452a04_16": "舍梨子！",
    "T01n0026_005:0452a04_17": "是謂復有義，此說可得略答。」",
    "T01n0026_005:0452a04_18": "世尊問曰：「舍梨子！",
    "T01n0026_005:0452a05_19": "若諸梵行來問汝言：『尊者舍梨子！",
    "T01n0026_005:0452a06_20": "云何背不向自稱說得智，生已盡，梵行已立，所作已辦，不更受有，知如真？』」",
    "T01n0026_005:0452a07_21": "尊者舍梨子白曰：「世尊！",
    "T01n0026_005:0452a08_22": "若諸梵行來問我言：『尊者舍梨子！",
    "T01n0026_005:0452a09_23": "云何背不向自稱說得智，生已盡，梵行已立，所作已辦，不更受有，知如真？』",
    "T01n0026_005:0452a10_24": "世尊！",
    "T01n0026_005:0452a10_25": "我聞此已，當如是答：『諸賢！",
    "T01n0026_005:0452a11_26": "我自於內背而不向則諸愛盡，無驚無怖，無疑無惑，行如是守護，如其守護已，不生不善漏。』",
    "T01n0026_005:0452a13_27": "世尊！",
    "T01n0026_005:0452a13_28": "若諸梵行來問如此，我當如是答。」",
    "T01n0026_005:0452a14_29": "世尊歎曰：「善哉！",
    "T01n0026_005:0452a15_0": "善哉！",
    "T01n0026_005:0452a15_1": "舍梨子！",
    "T01n0026_005:0452a15_2": "若諸梵行來問如此，汝應如是答。",
    "T01n0026_005:0452a16_3": "所以者何？",
    "T01n0026_005:0452a16_4": "如此說者，當知是義。」",
    "T01n0026_005:0452a16_5": "世尊告曰：「舍梨子！",
    "T01n0026_005:0452a17_6": "復次有義，此說可得略答。",
    "T01n0026_005:0452a17_7": "若諸結沙門所說，彼結非我有，行如是守護，如其守護已，不生不善漏。",
    "T01n0026_005:0452a19_8": "舍梨子！",
    "T01n0026_005:0452a19_9": "是謂復有義，此說可得略答。」",
    "T01n0026_005:0452a20_10": "世尊說如是已，即從坐起，入室燕坐。",
    "T01n0026_005:0452a21_11": "世尊入室不久，尊者舍梨子告諸比丘：「諸賢！",
    "T01n0026_005:0452a22_12": "我始未作意，而世尊卒問此義，我作是念：『恐不能答。』",
    "T01n0026_005:0452a23_13": "諸賢！",
    "T01n0026_005:0452a24_0": "我初說一義，便為世尊之所讚可，我復作是念：『若世尊一日一夜，以異文異句問我此義者，我能為世尊一日一夜，以異文異句而答此義；若世尊二、三、四，至七日七夜，以異文異句問我此義者，我亦能為世尊二、三、四，至七日七夜，以異文異句而答此義。』」",
    "T01n0026_005:0452b01_1": "黑齒比丘聞尊者舍梨子說如是已，即從坐起，疾詣佛所，白世尊曰：「世尊入室不久，尊者舍梨子所說至高，一向師子吼：『諸賢！",
    "T01n0026_005:0452b04_2": "我始未作意，而世尊卒問此義，我作是念：「恐不能答。」",
    "T01n0026_005:0452b05_3": "諸賢！",
    "T01n0026_005:0452b05_4": "我初說一義，便為世尊之所讚可，我復作是念：「若世尊一日一夜，以異文異句問我此義者，我能為世尊一日一夜，以異文異句而答此義。",
    "T01n0026_005:0452b08_5": "諸賢！",
    "T01n0026_005:0452b08_6": "若世尊二、三、四，至七日七夜，以異文異句問我此義者，我亦能為世尊二、三、四，至七日七夜，以異文異句而答此義。」』」",
    "T01n0026_005:0452b11_7": "世尊告曰：「黑齒！",
    "T01n0026_005:0452b12_0": "如是，如是。",
    "T01n0026_005:0452b12_1": "若我一日一夜，以異文異句問舍梨子比丘此義者，舍梨子比丘必能為我一日一夜，以異文異句而答此義。",
    "T01n0026_005:0452b14_2": "黑齒！",
    "T01n0026_005:0452b14_3": "若我二、三、四，至七日七夜，以異文異句問舍梨子比丘此義者，舍梨子比丘亦能為我二、三、四，至七日七夜，以異文異句而答此義。",
    "T01n0026_005:0452b18_0": "所以者何？",
    "T01n0026_005:0452b18_1": "黑齒！",
    "T01n0026_005:0452b18_2": "舍梨子比丘深達法界故。」",
    "T01n0026_005:0452b19_0": "佛說如是。",
    "T01n0026_005:0452b19_1": "尊者舍梨子及諸比丘，聞佛所說，歡喜奉行。",
    "T01n0026_005:0452b21_0": "智經第三竟(一千一百六十九字)",
    "T01n0026_005:0452b22_0": "（二四）舍梨子相應品師子吼經第四(初一日誦)",
    "T01n0026_005:0452b23_0": "我聞如是：一時，佛遊舍衛國，在勝林給孤獨園。",
    "T01n0026_005:0452b24_1": "爾時，世尊與大比丘眾俱，於舍衛國而受夏坐，尊者舍梨子亦遊舍衛國而受夏坐。",
    "T01n0026_005:0452b26_2": "於是，尊者舍梨子舍衛國受夏坐訖，過三月已，補治衣竟，攝衣持鉢，往詣佛所，稽首禮足，却坐一面，白曰：「世尊！",
    "T01n0026_005:0452b28_3": "我於舍衛國受夏坐訖。",
    "T01n0026_005:0452b29_4": "世尊！",
    "T01n0026_005:0452b29_5": "我欲遊行人間。」",
    "T01n0026_005:0452b29_6": "世尊告曰：「舍梨子！",
    "T01n0026_005:0452c01_7": "汝去，隨所欲，諸未度者當令得度，諸未脫者當令得脫，諸未般涅槃者令得般涅槃。",
    "T01n0026_005:0452c03_8": "舍梨子！",
    "T01n0026_005:0452c03_9": "汝去，隨所欲。」",
    "T01n0026_005:0452c03_10": "於是，尊者舍梨子聞佛所說，善受善持，即從坐起，稽首佛足，繞三匝而去，還至己房，收舉床座，攝衣持鉢，即便出去遊行人間。",
    "T01n0026_005:0452c06_11": "尊者舍梨子去後不久，有一梵行在於佛前犯相違法，白世尊曰：「今日尊者舍梨子輕慢我已，遊行人間。」",
    "T01n0026_005:0452c09_12": "世尊聞已，告一比丘：「汝往舍梨子所，語舍梨子：『世尊呼汝。",
    "T01n0026_005:0452c10_13": "汝去不久，有一梵行在於我前犯相違法，而作是語：「世尊！",
    "T01n0026_005:0452c12_14": "今日尊者舍梨子輕慢我已，遊行人間。」』」",
    "T01n0026_005:0452c13_15": "一比丘受教已，即從坐起，禮佛而去。",
    "T01n0026_005:0452c13_16": "於是，尊者阿難住世尊後執拂侍佛。",
    "T01n0026_005:0452c14_17": "一比丘去後不久，尊者阿難即持戶鑰，遍至諸房，見諸比丘便作是語：「善哉！",
    "T01n0026_005:0452c16_18": "諸尊！",
    "T01n0026_005:0452c16_19": "速詣講堂，今尊者舍梨子當在佛前而師子吼，若尊者舍梨子所說甚深，息中之息，妙中之妙，如是說者，諸尊及我得聞此已，當善誦習，當善受持。」",
    "T01n0026_005:0452c20_20": "彼時，諸比丘聞尊者阿難語已，悉詣講堂。",
    "T01n0026_005:0452c21_21": "爾時，一比丘往詣尊者舍梨子所，白曰：「世尊呼汝。",
    "T01n0026_005:0452c22_22": "汝去不久，有一梵行在於我前犯相違法，而作是語：『世尊！",
    "T01n0026_005:0452c23_23": "今日尊者舍梨子輕慢我已，遊行人間。』」",
    "T01n0026_005:0452c24_24": "於是，尊者舍梨子聞已，即從坐起，便還詣佛，稽首禮足，却坐一面。",
    "T01n0026_005:0452c26_25": "佛便告曰：「舍梨子！",
    "T01n0026_005:0452c26_26": "汝去不久，有一梵行在於我前犯相違法，而作是語：『世尊！",
    "T01n0026_005:0452c28_27": "今日尊者舍梨子輕慢我已，遊行人間。』",
    "T01n0026_005:0452c29_0": "舍梨子！",
    "T01n0026_005:0452c29_1": "汝實輕慢一梵行已而遊人間耶？」",
    "T01n0026_005:0453a01_0": "尊者舍梨子白曰：「世尊！",
    "T01n0026_005:0453a01_1": "若無身身念者，彼便輕慢於一梵行而遊人間。",
    "T01n0026_005:0453a02_2": "世尊！",
    "T01n0026_005:0453a02_3": "我善有身身念，我當云何輕慢一梵行而遊人間？",
    "T01n0026_005:0453a04_4": "世尊！",
    "T01n0026_005:0453a04_5": "猶截角牛，至忍溫良，善調善御，從村至村，從巷至巷，所遊行處，無所侵犯。",
    "T01n0026_005:0453a06_6": "世尊！",
    "T01n0026_005:0453a06_7": "我亦如是，心如截角牛，無結無怨，無恚無諍，極廣甚大，無量善修，遍滿一切世間成就遊。",
    "T01n0026_005:0453a08_8": "世尊！",
    "T01n0026_005:0453a08_9": "若無身身念者，彼便輕慢於一梵行而遊人間。",
    "T01n0026_005:0453a09_10": "世尊！",
    "T01n0026_005:0453a09_11": "我善有身身念，我當云何輕慢一梵行而遊人間？",
    "T01n0026_005:0453a11_12": "「世尊！",
    "T01n0026_005:0453a11_13": "猶旃陀羅子而截兩手，其意至下，從村至村，從邑至邑，所遊行處，無所侵犯。",
    "T01n0026_005:0453a13_14": "世尊！",
    "T01n0026_005:0453a13_15": "我亦如是，心如截手旃陀羅子，無結無怨，無恚無諍，極廣甚大，無量善修，遍滿一切世間成就遊。",
    "T01n0026_005:0453a15_16": "世尊！",
    "T01n0026_005:0453a15_17": "若無身身念者，彼便輕慢於一梵行而遊人間。",
    "T01n0026_005:0453a17_0": "世尊！",
    "T01n0026_005:0453a17_1": "我善有身身念，我當云何輕慢一梵行而遊人間？",
    "T01n0026_005:0453a18_2": "「世尊！",
    "T01n0026_005:0453a18_3": "猶若如地，淨與不淨，大便、小便、涕、唾悉受，地不以此而有憎愛，不羞不慙，亦不愧恥。",
    "T01n0026_005:0453a20_4": "世尊！",
    "T01n0026_005:0453a20_5": "我亦如是，心如彼地，無結無怨，無恚無諍，極廣甚大，無量善修，遍滿一切世間成就遊。",
    "T01n0026_005:0453a22_6": "世尊！",
    "T01n0026_005:0453a22_7": "若無身身念者，彼便輕慢於一梵行而遊人間。",
    "T01n0026_005:0453a24_8": "世尊！",
    "T01n0026_005:0453a24_9": "我善有身身念，我當云何輕慢一梵行而遊人間？",
    "T01n0026_005:0453a25_10": "「世尊！",
    "T01n0026_005:0453a25_11": "猶若如水，淨與不淨，大便、小便、涕、唾悉洗，水不以此而有憎愛，不羞不慙，亦不愧恥。",
    "T01n0026_005:0453a27_12": "世尊！",
    "T01n0026_005:0453a27_13": "我亦如是，心如彼水，無結無怨，無恚無諍，極廣甚大，無量善修，遍滿一切世間成就遊。",
    "T01n0026_005:0453a29_14": "世尊！",
    "T01n0026_005:0453a29_15": "若無身身念者，彼便輕慢於一梵行而遊人間。",
    "T01n0026_005:0453b02_0": "世尊！",
    "T01n0026_005:0453b02_1": "我善有身身念，我當云何輕慢一梵行而遊人間？",
    "T01n0026_005:0453b03_2": "「世尊！",
    "T01n0026_005:0453b03_3": "猶若如火，淨與不淨，大便、小便、涕、唾悉燒，火不以此而有憎愛，不羞不慙，亦不愧恥。",
    "T01n0026_005:0453b05_4": "世尊！",
    "T01n0026_005:0453b05_5": "我亦如是，心如彼火，無結無怨，無恚無諍，極廣甚大，無量善修，遍滿一切世間成就遊。",
    "T01n0026_005:0453b07_6": "世尊！",
    "T01n0026_005:0453b07_7": "若無身身念者，彼便輕慢於一梵行而遊人間。",
    "T01n0026_005:0453b08_8": "世尊！",
    "T01n0026_005:0453b08_9": "我善有身身念，我當云何輕慢一梵行而遊人間？",
    "T01n0026_005:0453b10_10": "「世尊！",
    "T01n0026_005:0453b10_11": "猶若如風，淨與不淨，大便、小便、涕、唾悉吹，風不以此而有憎愛，不羞不慙，亦不愧耻。",
    "T01n0026_005:0453b12_12": "世尊！",
    "T01n0026_005:0453b12_13": "我亦如是，心如彼風，無結無怨，無恚無諍，極廣甚大，無量善修，遍滿一切世間成就遊。",
    "T01n0026_005:0453b14_14": "世尊！",
    "T01n0026_005:0453b14_15": "若無身身念者，彼便輕慢於一梵行而遊人間。",
    "T01n0026_005:0453b15_16": "世尊！",
    "T01n0026_005:0453b15_17": "我善有身身念，我當云何輕慢一梵行而遊人間？",
    "T01n0026_005:0453b16_18": "「世尊！",
    "T01n0026_005:0453b17_19": "猶如掃箒，淨與不淨，大便、小便、涕、唾悉掃，箒不以此而有憎愛，不羞不慙，亦不愧耻。",
    "T01n0026_005:0453b19_20": "世尊！",
    "T01n0026_005:0453b19_21": "我亦如是，心如掃箒，無結無怨，無恚無諍，極廣甚大，無量善修，遍滿一切世間成就遊。",
    "T01n0026_005:0453b21_22": "世尊！",
    "T01n0026_005:0453b21_23": "若無身身念者，彼便輕慢於一梵行而遊人間。",
    "T01n0026_005:0453b22_24": "世尊！",
    "T01n0026_005:0453b22_25": "我善有身身念，我當云何輕慢一梵行而遊人間？",
    "T01n0026_005:0453b23_26": "「世尊！",
    "T01n0026_005:0453b23_27": "猶晡旃尼，淨與不淨，大便、小便、涕、唾悉拭，晡旃尼不以此故而有憎愛，不羞不慙，亦不愧耻。",
    "T01n0026_005:0453b26_28": "世尊！",
    "T01n0026_005:0453b26_29": "我亦如是，心如晡旃尼，無結無怨，無恚無諍，極廣甚大，無量善修，遍滿一切世間成就遊。",
    "T01n0026_005:0453b28_30": "世尊！",
    "T01n0026_005:0453b28_31": "若無身身念者，彼便輕慢於一梵行而遊人間。",
    "T01n0026_005:0453b29_32": "世尊！",
    "T01n0026_005:0453b29_33": "我善有身身念，我當云何輕慢一梵行而遊人間？",
    "T01n0026_005:0453c01_34": "「世尊！",
    "T01n0026_005:0453c01_35": "猶如膏瓶處處裂破，盛滿膏已而著日中，漏遍漏津遍津。",
    "T01n0026_005:0453c03_36": "若有目人，來住一面，見此膏瓶處處裂破，盛滿膏已而著日中，漏遍漏津遍津。",
    "T01n0026_005:0453c05_37": "世尊！",
    "T01n0026_005:0453c05_38": "我亦如是，常觀此身九孔不淨，漏遍漏津遍津。",
    "T01n0026_005:0453c06_39": "世尊！",
    "T01n0026_005:0453c06_40": "若無身身念者，彼便輕慢於一梵行而遊人間。",
    "T01n0026_005:0453c07_41": "世尊！",
    "T01n0026_005:0453c07_42": "我善有身身念，我當云何輕慢一梵行而遊人間？",
    "T01n0026_005:0453c08_43": "「世尊！",
    "T01n0026_005:0453c09_44": "猶如有一自喜年少，沐浴澡洗，熏以塗香，著白淨衣，瓔珞自嚴，剃鬚治髮，頭冠華鬘，若以三屍，死蛇、死狗及以死人，青瘀膖脹，極臭爛壞，不淨流漫，繫著咽頸，彼懷羞慙，極惡穢之。",
    "T01n0026_005:0453c13_45": "世尊！",
    "T01n0026_005:0453c13_46": "我亦如是，常觀此身臭處不淨，心懷羞慙，極惡穢之。",
    "T01n0026_005:0453c14_47": "世尊！",
    "T01n0026_005:0453c14_48": "若無身身念者，彼便輕慢於一梵行而遊人間。",
    "T01n0026_005:0453c15_49": "世尊！",
    "T01n0026_005:0453c15_50": "我善有身身念，我當云何輕慢一梵行而遊人間？」",
    "T01n0026_005:0453c17_51": "於是，彼比丘即從坐起，稽首佛足，白世尊曰：「悔過，世尊！",
    "T01n0026_005:0453c18_52": "自首，善逝！",
    "T01n0026_005:0453c18_53": "如愚如癡，如不定，如不善。",
    "T01n0026_005:0453c19_54": "所以者何？",
    "T01n0026_005:0453c19_55": "謂我以虛妄言誣謗清淨梵行舍梨子比丘。",
    "T01n0026_005:0453c20_56": "世尊！",
    "T01n0026_005:0453c20_57": "我今悔過，願為受之，見已發露，後不更作。」",
    "T01n0026_005:0453c21_58": "世尊告曰：「如是。",
    "T01n0026_005:0453c22_59": "比丘！",
    "T01n0026_005:0453c22_60": "汝實如愚如癡，如不定，如不善。",
    "T01n0026_005:0453c22_61": "所以者何？",
    "T01n0026_005:0453c23_62": "謂汝以虛妄言空無真實，誣謗清淨梵行舍梨子比丘。",
    "T01n0026_005:0453c24_63": "汝能悔過，見已發露，後不更作。",
    "T01n0026_005:0453c25_64": "若有悔過，見已發露，後不更作者，如是長養於聖法、律則不衰退。」",
    "T01n0026_005:0453c26_65": "於是，佛告尊者舍梨子：「汝速受彼癡人悔過，莫令彼比丘即於汝前頭破七分。」",
    "T01n0026_005:0453c28_66": "尊者舍梨子即為哀愍彼比丘故，便受悔過。",
    "T01n0026_005:0453c29_67": "佛說如是。",
    "T01n0026_005:0453c29_68": "尊者舍梨子及諸比丘，聞佛所說，歡喜奉行。",
    "T01n0026_005:0454a02_0": "師子吼經第四竟(千九百七十七字)（二五）舍梨子相應品水喻經第五(初一日誦)我聞如是：一時，佛遊舍衛國，在勝林給孤獨園。",
    "T01n0026_005:0454a06_1": "爾時，尊者舍梨子告諸比丘：「諸賢！",
    "T01n0026_005:0454a06_2": "我今為汝說五除惱法。",
    "T01n0026_005:0454a07_3": "諦聽，諦聽！",
    "T01n0026_005:0454a07_4": "善思念之。」",
    "T01n0026_005:0454a07_5": "彼諸比丘受教而聽。",
    "T01n0026_005:0454a08_6": "尊者舍梨子言：「云何為五？",
    "T01n0026_005:0454a09_0": "諸賢！",
    "T01n0026_005:0454a09_1": "或有一人身不淨行，口淨行，若慧者見，設生恚惱，應當除之。",
    "T01n0026_005:0454a10_2": "復次。",
    "T01n0026_005:0454a10_3": "諸賢！",
    "T01n0026_005:0454a10_4": "或有一人口不淨行，身淨行，若慧者見，設生恚惱，應當除之。",
    "T01n0026_005:0454a12_5": "復次。",
    "T01n0026_005:0454a12_6": "諸賢！",
    "T01n0026_005:0454a12_7": "或有一人身不淨行，口不淨行，心少有淨，若慧者見，設生恚惱，應當除之。",
    "T01n0026_005:0454a14_8": "復次。",
    "T01n0026_005:0454a14_9": "諸賢！",
    "T01n0026_005:0454a14_10": "或有一人身不淨行，口、意不淨行，若慧者見，設生恚惱，應當除之。",
    "T01n0026_005:0454a15_11": "復次。",
    "T01n0026_005:0454a16_12": "諸賢！",
    "T01n0026_005:0454a16_13": "或有一人身淨行，口、意淨行，若慧者見，設生恚惱，應當除之。",
    "T01n0026_005:0454a17_14": "「諸賢！",
    "T01n0026_005:0454a17_15": "或有一人身不淨行，口淨行，若慧者見，設生恚惱，當云何除？",
    "T01n0026_005:0454a19_16": "諸賢！",
    "T01n0026_005:0454a19_17": "猶如阿練若比丘持糞掃衣，見糞聚中所棄弊衣，或大便污，或小便、涕、唾及餘不淨之所染污，見已，左手執之，右手舒張，若非大便、小便、涕、唾及餘不淨之所污處，又不穿者，便裂取之。",
    "T01n0026_005:0454a23_18": "如是，諸賢！",
    "T01n0026_005:0454a24_0": "或有一人身不淨行，口淨行，莫念彼身不淨行也，但當念彼口之淨行，若慧者見，設生恚惱，應如是除。",
    "T01n0026_005:0454a26_1": "「諸賢！",
    "T01n0026_005:0454a26_2": "或有一人口不淨行，身淨行，若慧者見，設生恚惱，當云何除？",
    "T01n0026_005:0454a28_3": "諸賢！",
    "T01n0026_005:0454a28_4": "猶村外不遠，有深水池，藳草所覆，若有人來，熱極煩悶，飢渴頓乏，風熱所逼，彼至池已，脫衣置岸，便入池中，兩手披藳，恣意快浴，除熱煩悶，飢渴頓乏。",
    "T01n0026_005:0454b02_5": "如是，諸賢！",
    "T01n0026_005:0454b03_6": "或有一人口不淨行，身有淨行，莫念彼口不淨行，但當念彼身之淨行，若慧者見，設生恚惱，應如是除。",
    "T01n0026_005:0454b05_7": "「諸賢！",
    "T01n0026_005:0454b05_8": "或有一人身不淨行，口不淨行，心少有淨，若慧者見，設生恚惱，當云何除？",
    "T01n0026_005:0454b07_9": "諸賢！",
    "T01n0026_005:0454b07_10": "猶四衢道，有牛跡水。",
    "T01n0026_005:0454b08_11": "若有人來，熱極煩悶，飢渴頓乏，風熱所逼，彼作是念：『此四衢道牛跡少水，我若以手、以葉取者，則擾渾濁，不得除我熱極煩悶、飢渴頓乏。",
    "T01n0026_005:0454b11_12": "我寧可跪，手膝拍地，以口飲水。』",
    "T01n0026_005:0454b12_13": "彼即長跪，手膝拍地，以口飲水，彼即得除熱極煩悶、飢渴頓乏。",
    "T01n0026_005:0454b13_14": "如是，諸賢！",
    "T01n0026_005:0454b13_15": "或有一人身不淨行，口不淨行，心少有淨，莫得念彼身不淨行，口不淨行，但當念彼心少有淨。",
    "T01n0026_005:0454b16_0": "諸賢！",
    "T01n0026_005:0454b16_1": "若慧者見，設生恚惱，應如是除。",
    "T01n0026_005:0454b16_2": "「諸賢！",
    "T01n0026_005:0454b17_0": "或有一人身不淨行，口、意不淨行，若慧者見，設生恚惱，當云何除？",
    "T01n0026_005:0454b18_1": "諸賢！",
    "T01n0026_005:0454b18_2": "猶如有人遠涉長路，中道得病，極困委頓，獨無伴侶，後村轉遠，而前村未至。",
    "T01n0026_005:0454b20_3": "若有人來住一面，見此行人遠涉長路，中道得病，極困委頓，獨無伴侶，後村轉遠，而前村未至，彼若得侍人，從逈野中，將至村邑，與妙湯藥，餔養美食，好瞻視者，如是此人病必得差，謂彼人於此病人，極有哀愍慈念之心。",
    "T01n0026_005:0454b25_4": "如是，諸賢！",
    "T01n0026_005:0454b26_0": "或有一人身不淨行，口、意不淨行，若慧者見，便作是念：『此賢身不淨行，口、意不淨行，莫令此賢因身不淨行，口、意不淨行，身壞命終，趣至惡處，生地獄中。",
    "T01n0026_005:0454b29_1": "若此賢得善知識者，捨身不淨行，修身淨行，捨口、意不淨行，修口、意淨行。",
    "T01n0026_005:0454c02_2": "如是，此賢因身淨行，口、意淨行，身壞命終，必至善處，乃生天上。』",
    "T01n0026_005:0454c03_3": "謂彼賢為此賢極有哀愍慈念之心，若慧者見，設生恚惱，應如是除。",
    "T01n0026_005:0454c05_4": "「諸賢！",
    "T01n0026_005:0454c05_5": "或有一人身淨行，口、意淨行，若慧者見，設生恚惱，當云何除？",
    "T01n0026_005:0454c06_6": "諸賢！",
    "T01n0026_005:0454c07_7": "猶村外不遠，有好池水，既清且美，其淵平滿，翠草被岸，華樹四周，若有人來，熱極煩悶，飢渴頓乏，風熱所逼，彼至池已，脫衣置岸，便入池中，恣意快浴，除熱煩悶、飢渴頓乏。",
    "T01n0026_005:0454c11_8": "如是，諸賢！",
    "T01n0026_005:0454c11_9": "或有一人身淨行，口、意淨行，常當念彼身之淨行，口、意淨行，若慧者見，設生恚惱，應如是除。",
    "T01n0026_005:0454c13_10": "諸賢！",
    "T01n0026_005:0454c13_11": "我向所說五除惱法者，因此故說。」",
    "T01n0026_005:0454c14_12": "尊者舍梨子所說如是。",
    "T01n0026_005:0454c15_0": "諸比丘聞已，歡喜奉行。",
    "T01n0026_005:0454c16_0": "水喻經第五竟(千一百一字)",
    "T01n0026_005:0454c17_0": "中阿含經卷第五(七千一百七十四字)(初一日誦)"
}