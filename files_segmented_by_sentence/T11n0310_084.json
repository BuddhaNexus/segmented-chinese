{
    "T11n0310_084:0483b02_0": "大寶積經卷第八十四",
    "T11n0310_084:0483b04_0": "大唐三藏菩提流志奉　詔譯",
    "T11n0310_084:0483b05_0": "無盡伏藏會第二十之二",
    "T11n0310_084:0483b06_0": "「復次電得！",
    "T11n0310_084:0483b06_1": "菩薩成就如是智已，於諸眾生根行意樂善巧了知。",
    "T11n0310_084:0483b07_2": "若見多貪眾生，為欲調伏療其病故，示同凡夫現受諸欲，具有妻子家業資生，猶如蓮花而不染著。",
    "T11n0310_084:0483b09_3": "有諸眾生癡無智慧，不知菩薩善巧方便而作是念：『何有智者貪受諸欲？",
    "T11n0310_084:0483b11_4": "不異凡夫。』",
    "T11n0310_084:0483b11_5": "便謂菩薩遠離菩提。",
    "T11n0310_084:0483b12_6": "如是眾生心不淨故，起大瞋忿不生敬信，由此業故身壞命終墮大地獄。",
    "T11n0310_084:0483b13_7": "復以菩薩密化因緣罪報畢已，決定當得入於平等。",
    "T11n0310_084:0483b14_8": "電得！",
    "T11n0310_084:0483b15_0": "譬如猛火隨投草木，一切熾然悉成於火。",
    "T11n0310_084:0483b15_1": "菩薩亦復如是，智火熾然，所有眾生若貪瞋癡、若善不善，菩薩於彼與之同行，一切熾然皆成智慧。",
    "T11n0310_084:0483b18_2": "是名菩薩不共之法。",
    "T11n0310_084:0483b18_3": "又如須彌山王不共之相，所謂四面四寶所成。",
    "T11n0310_084:0483b19_4": "隨諸眾生青黃赤白種種色相，彼若往詣瑠璃面者，皆同一色如彼琉璃，詣金色面皆如金色，銀、頗梨色悉皆同等。",
    "T11n0310_084:0483b22_5": "菩薩亦復如是，得不共法，隨諸眾生若貪瞋癡，若善不善，至菩薩所與之同行，一切皆令入菩薩智。",
    "T11n0310_084:0483b24_6": "彼心不淨自惡業故，或墮地獄、餓鬼、畜生、閻摩羅界。",
    "T11n0310_084:0483b25_7": "以是菩薩不共功德及願力故，罪報畢已決定當得阿耨多羅三藐三菩提。",
    "T11n0310_084:0483b27_8": "「電得！",
    "T11n0310_084:0483b27_9": "過去無量無邊阿僧祇劫五濁世時，有佛出現，號曰寶聚功德聲如來、應供、正遍知、明行足、善逝、世間解、無上士、調御丈夫、天人師、佛、世尊。",
    "T11n0310_084:0483c01_10": "時世壽命百二十歲，如我今日。",
    "T11n0310_084:0483c02_11": "彼諸眾生極重貪欲瞋恚愚癡煩惱覆蔽，違逆父母兄弟朋友，不順和上及阿闍梨，不知恩德。",
    "T11n0310_084:0483c04_12": "常懷毒害姦詐賊心，互相破壞非理而行，於佛法僧不生敬信，慳悋鄙弊行餓鬼法。",
    "T11n0310_084:0483c06_13": "彼佛剎中有如是等諸惡眾生難可調伏。",
    "T11n0310_084:0483c07_14": "時彼世尊亦以往昔誓願力故，於此惡世得阿耨多羅三藐三菩提。",
    "T11n0310_084:0483c08_15": "其佛復有二萬二千大聲聞眾。",
    "T11n0310_084:0483c09_16": "彼時有王名曰廣授，自在王化統閻浮提，於佛法中信心清淨，請彼如來及比丘眾於夏安居廣設供養。",
    "T11n0310_084:0483c12_0": "爾時有一法師比丘名為無垢，具足辯才善巧說法眾所樂聞，開示眾生常不疲倦。",
    "T11n0310_084:0483c13_1": "凡所說法無有希求，容相熙怡先言問訊，色力具足顏貌端嚴，為諸眾生之所樂見，供養恭敬尊重讚歎。",
    "T11n0310_084:0483c16_2": "復有新學年少比丘，常隨無垢出入王宮無有障礙，種種供養衣服飲食臥具醫藥。",
    "T11n0310_084:0483c18_3": "時彼眾中多有比丘，不知修習身戒心慧，不敬佛法及以眾僧，常見斷見及我見等，謗於佛法輕躁難調。",
    "T11n0310_084:0483c20_4": "不攝諸根住於非法，無沙門行自稱沙門，身口意業悉皆邪僻。",
    "T11n0310_084:0483c22_0": "時彼世尊過安居已便入涅槃。",
    "T11n0310_084:0483c22_1": "其王廣授以赤栴檀闍維供養，造立八十俱胝寶塔，以赤栴檀而為欄楯，四面皆有金色蓮花。",
    "T11n0310_084:0483c24_2": "無垢比丘，佛所記別多聞第一，於佛滅後弘宣正法。",
    "T11n0310_084:0483c26_3": "隨所遊行城邑聚落，教化無量百千眾生，皆令住於阿耨多羅三藐三菩提。",
    "T11n0310_084:0483c27_4": "爾時多有諸惡比丘，不知修行常懷嫉妬，為魔所惑，詣彼王所而作是言：『王所師敬無垢比丘，出入王宮無有禁制。",
    "T11n0310_084:0484a01_5": "而彼比丘未離貪欲，非時而食香鬘嚴身，實非梵行不應供養。",
    "T11n0310_084:0484a02_6": "我為此事來告於王，莫於過後佛正法中而生不信。』",
    "T11n0310_084:0484a04_0": "時有一魔名為極惡，即自變身作比丘像，復詣王所如前重說。",
    "T11n0310_084:0484a05_1": "時廣授王數聞此語，即作是念：『無垢比丘精勤有智我所尊重，若有此事終無是處。』",
    "T11n0310_084:0484a07_2": "作是念已，爾時魔眾於虛空中便現半身，向彼王所而說偈言：「『王應學伎藝，　　善識於機宜，　　廣授不能知，　　非是人王相。",
    "T11n0310_084:0484a11_0": "　　佛羅漢弟子，　　已具於大智，　　如是語不依，　　云何隨斷見？",
    "T11n0310_084:0484a13_0": "　　比丘為利益，　　告汝以誠言，　　斷見惡趣人，　　實非修梵行。",
    "T11n0310_084:0484a15_0": "　　彼人於宮內，　　共婇女娛樂，　　王應與侍從，　　親覩離疑心。』",
    "T11n0310_084:0484a17_0": "　　王聞如是事，　　心生大驚怖，　　即便將侍從，　　速疾詣宮中。",
    "T11n0310_084:0484a19_0": "　　無垢時在宮，　　演說第一義，　　諸法自性空，　　無我無壽者。",
    "T11n0310_084:0484a21_0": "　　王與諸兵眾，　　俱為魔所惑，　　見宮中婇女，　　圍遶於比丘，　　瞋猛如醉象，　　便勅旃陀羅：　『比丘污我宮，　　當治以苦法。』",
    "T11n0310_084:0484a25_0": "　　臣佐及眷屬，　　皆為魔所持，　　於無罪比丘，　　隨忿而生害。",
    "T11n0310_084:0484a27_0": "　　魁膾持刀進，　　無垢便悲泣。",
    "T11n0310_084:0484a28_0": "　　王語：『汝非法，　　何故而復悲？』",
    "T11n0310_084:0484a29_0": "　　無垢白王言：　　『是事難自表，　　且待須臾間，　　我當有明證。』",
    "T11n0310_084:0484b02_0": "　　王聞比丘言，　　即止於魁膾，　『當試作何事，　　汝應速宣說。』",
    "T11n0310_084:0484b04_0": "　　成就勝意樂，　　行慈利世者，　　合十指爪掌，　　而發於誓言：　『大王汝當知，　　若實無此事，　　願地六種動，　　空中雨妙花。』",
    "T11n0310_084:0484b08_0": "　　當發如是言，　　大地六種動，　　空界雨天花，　　魔眾懷憂惱。",
    "T11n0310_084:0484b10_0": "　　王時生淨信，　　禮足求歡喜：　『我當墮地獄，　　無依願覆護。",
    "T11n0310_084:0484b12_0": "　　咄哉遇此惡，　　如何起毒心？",
    "T11n0310_084:0484b13_0": "　　無覆無所依，　　所從唯惡友；　　十方我無護，　　唯有於大師。",
    "T11n0310_084:0484b15_0": "　　我當捨王位，　　盡壽歸依住。』",
    "T11n0310_084:0484b16_0": "　　比丘知彼王，　　及眷屬志樂，　　為說第一義，　　王聞得正信。",
    "T11n0310_084:0484b18_0": "　　與百億眷屬，　　捨王位出家，　　修習頭陀行，　　不受他人請。",
    "T11n0310_084:0484b20_0": "　　時王後宮內，　　婇女八萬人，　　聞說第一義，　　皆住不退轉。",
    "T11n0310_084:0484b22_0": "　　王依於佛教，　　二十四年中，　　日夜常懺悔，　　罪業猶不盡。",
    "T11n0310_084:0484b24_0": "　　百俱胝眷屬，　　惡心向法師，　　由此命終後，　　墮於無間獄。",
    "T11n0310_084:0484b26_0": "　　多億年受苦，　　罪畢遇如來，　　以昔恐怖因，　　餘報常羸劣。",
    "T11n0310_084:0484b28_0": "　　次第轉修習，　　供養千億佛，　　各於餘國中，　　悉皆成正覺，　　俱同一名字，　　號功德名稱。",
    "T11n0310_084:0484c02_0": "　　時彼廣授王，　　慈忍比丘所，　　由起毒害意，　　於多億歲中，　　受昔惡業對，　　墮大叫地獄。",
    "T11n0310_084:0484c05_0": "　　畢此業報已，　　還得於人身，　　值普眼如來，　　親近常供養。",
    "T11n0310_084:0484c07_0": "　　由此轉奉事，　　八十俱胝佛，　　然後成正覺，　　今則我身是。",
    "T11n0310_084:0484c09_0": "　　彼比丘欲害，　　無罪法師者，　　當來得作佛，　　彌勒菩薩是。",
    "T11n0310_084:0484c11_0": "　　時彼王宮內，　　八萬諸婇女，　　淨信植眾德，　　承事無量佛。",
    "T11n0310_084:0484c13_0": "　　於今復發行，　　大願利眾生，　　當奉千億佛，　　各成等正覺。",
    "T11n0310_084:0484c15_0": "　　我今告汝等，　　一切勿生害，　　修慈佛所讚，　　速得大菩提。",
    "T11n0310_084:0484c17_0": "「是故電得！",
    "T11n0310_084:0484c17_1": "於諸眾生根性志樂不能善知，應一切時勿生害心。",
    "T11n0310_084:0484c18_2": "電得！",
    "T11n0310_084:0484c18_3": "譬如諸山，須彌為最。",
    "T11n0310_084:0484c19_0": "如來智慧亦復如是，於諸智中最尊無上。",
    "T11n0310_084:0484c19_1": "譬如一切諸水之中，海為最勝。",
    "T11n0310_084:0484c20_2": "如來智慧亦復如是，於諸智中最為深大。",
    "T11n0310_084:0484c21_3": "又如諸國王中，轉輪聖王最為尊上。",
    "T11n0310_084:0484c22_4": "如來智慧亦復如是，於諸智中為無上上。",
    "T11n0310_084:0484c23_5": "電得，如來成就如是智故，一切眾生貪瞋癡行心心轉變，如來悉知，一彈指頃皆能攝受。",
    "T11n0310_084:0484c25_6": "電得！",
    "T11n0310_084:0484c25_7": "如來成就一切種智，如明眼人自觀掌中五菴羅果，不用功力明了無疑。",
    "T11n0310_084:0484c27_8": "如來亦爾，了知一切眾生心行，於大眾中種種說法。",
    "T11n0310_084:0484c28_9": "無量無數佛世界中貪行相應諸眾生等，為貪熱惱晝夜尋思虛過於時，我悉知見。",
    "T11n0310_084:0485a01_10": "為貪熱惱起於身口種種之業，我悉知見。",
    "T11n0310_084:0485a02_11": "瞋行眾生瞋忿覆心互相憎嫉，以毒害故墮無間處，我悉知見。",
    "T11n0310_084:0485a03_12": "癡行相應諸眾生等，無明闇迷惑執著樂隨邪見，我悉了知。",
    "T11n0310_084:0485a05_13": "有堪任者、不堪任者，有增進者、有退失者，於如來乘種善根者、於緣覺乘種善根者、於聲聞乘種善根者，我悉了知。",
    "T11n0310_084:0485a07_14": "如來成就如是智慧，處大眾中能了眾生心行差別，知非時故默然捨住，但作是念：『此諸眾生於法迷惑不能解了。』",
    "T11n0310_084:0485a10_15": "如來具足殊勝根力善知時故，堪調伏者、勝志樂者、能堪忍者、受善言者，我悉了知。",
    "T11n0310_084:0485a12_16": "如是知已，於彼眾生攝受利益。",
    "T11n0310_084:0485a12_17": "是故電得！",
    "T11n0310_084:0485a13_18": "初業菩薩未入正位，於諸眾生勝志樂行不能善知，若在家若出家皆不應起嫌害之心，勿於長夜自致衰惱。",
    "T11n0310_084:0485a15_19": "是故菩薩從初發心，當於一切住大乘者生於佛想，於餘眾生雖復見彼作諸惡業，而亦不起損害之心。",
    "T11n0310_084:0485a18_0": "何以故？",
    "T11n0310_084:0485a18_1": "如來常說，若諸眾生於白淨法有少缺減，終不能得入於涅槃。",
    "T11n0310_084:0485a19_2": "菩薩若見貪行眾生，應作是念：『彼為貪欲熱惱所燒，是我過咎。』",
    "T11n0310_084:0485a21_0": "見彼瞋恚及以愚癡熱惱燒者，皆悉念言是我之罪。",
    "T11n0310_084:0485a22_1": "何以故？",
    "T11n0310_084:0485a22_2": "我見一切眾生病苦，應為求藥方便療治。",
    "T11n0310_084:0485a23_3": "我先誓願除眾生病，而今捨置，是我過咎。",
    "T11n0310_084:0485a24_4": "菩薩成就如是意樂，自省其過，於諸眾生深起慈心。",
    "T11n0310_084:0485a25_5": "若遇殺害割截身分，於彼怨所生反報心，無有是處。",
    "T11n0310_084:0485a26_6": "電得！",
    "T11n0310_084:0485a26_7": "菩薩如是正修行時，過去所有不善之業永盡無餘，未來不善終不更起。",
    "T11n0310_084:0485a28_8": "「電得！",
    "T11n0310_084:0485a28_9": "乃往古昔無量阿僧祇劫然燈佛前，有佛名勝生如來、應供、正遍知、明行足、善逝、世間解、無上士、調御丈夫、天人師、佛、世尊，出現於世。",
    "T11n0310_084:0485b02_10": "世界名光明。",
    "T11n0310_084:0485b02_11": "在安隱王城林中而住。",
    "T11n0310_084:0485b03_12": "爾時有旃陀羅名為可畏，兇險好殺安忍無慈，手塗於血見者皆懼。",
    "T11n0310_084:0485b04_13": "時旃陀羅繫牛其舍方入欲殺，牛見驚怖掣繩奔走，往於勝生如來林所。",
    "T11n0310_084:0485b06_14": "時旃陀羅持刀隨逐，彼牛惶怖墜於深坑，其命將終楚痛號吼。",
    "T11n0310_084:0485b07_15": "時旃陀羅見是牛已更增忿怒，便入坑中持刀欲殺。",
    "T11n0310_084:0485b09_16": "未下之頃，爾時勝生如來於彼林中，無量百千大眾圍遶，廣為分別緣起法門，所謂無明緣行、行緣識、識緣名色、名色緣六入、六入緣觸、觸緣受、受緣愛、愛緣取、取緣有、有緣生、生緣老死憂悲苦惱，如是因緣一切皆是純大苦集。",
    "T11n0310_084:0485b14_17": "電得！",
    "T11n0310_084:0485b14_18": "於此緣中，無明於行無思無覺，行於無明亦無思無覺，乃至生於老死無思無覺，老死於生亦無思無覺。",
    "T11n0310_084:0485b16_19": "如是諸法性不可得，無行無念無我我所，本性清淨各不相知。",
    "T11n0310_084:0485b18_20": "凡夫不聞如是法故，執色是我、我有諸色、色屬於我，乃至受想行識亦復如是。",
    "T11n0310_084:0485b19_21": "由此執著我我所故，無常計常、苦計為樂、不淨計淨、無我計我，生四顛倒。",
    "T11n0310_084:0485b21_22": "顛倒見故，無明迷惑不正思惟，隨心染著不能破壞，有愛繫縛生死輪迴相續不斷。",
    "T11n0310_084:0485b23_23": "智者善觀法界相故，不見有少我人眾生乃至壽命生老病死、繫縛殺害而可得者。",
    "T11n0310_084:0485b25_24": "電得！",
    "T11n0310_084:0485b25_25": "爾時可畏旃陀羅於是時中，遙聞如來說法之聲，即便覺悟尋止殺心，棄所持刀從坑而出。",
    "T11n0310_084:0485b27_26": "往詣佛所頂禮雙足却住一面，白言：『世尊！",
    "T11n0310_084:0485b28_27": "我今願欲於佛法中出家為道。』",
    "T11n0310_084:0485b29_28": "佛言：『可爾。",
    "T11n0310_084:0485b29_29": "善來比丘。』",
    "T11n0310_084:0485b29_30": "即成沙門得具足戒。",
    "T11n0310_084:0485c01_31": "爾時勝生如來知彼意樂漸已成熟，廣為演說諸菩薩行。",
    "T11n0310_084:0485c02_32": "可畏聞已證無生忍，於佛法中永不退轉。",
    "T11n0310_084:0485c03_33": "彼牛得聞如來所說緣起法句，其聲微妙心生喜悅，命終之後生兜率天，得見彌勒成就正信。",
    "T11n0310_084:0485c05_34": "如是電得！",
    "T11n0310_084:0485c05_35": "諸眾生行甚深微密難識難知。",
    "T11n0310_084:0485c06_36": "是故電得！",
    "T11n0310_084:0485c06_37": "菩薩欲求阿耨多羅三藐三菩提者，應當善知眾生根行，於一切眾生中住平等心無礙之心，於一切法常無染著，捨諸所有、修持淨戒、安住忍辱、發起精進、入諸禪定、如實觀察一切法性。",
    "T11n0310_084:0485c11_38": "電得！",
    "T11n0310_084:0485c11_39": "菩薩圓滿如是六法，速能證得阿耨多羅三藐三菩提。",
    "T11n0310_084:0485c12_40": "云何圓滿？",
    "T11n0310_084:0485c12_41": "所謂依止一切智智而修行故。",
    "T11n0310_084:0485c13_42": "「電得！",
    "T11n0310_084:0485c13_43": "何者是諸菩薩法伏藏？",
    "T11n0310_084:0485c14_44": "所謂菩薩見一切色，如實了知本來不生自性清淨。",
    "T11n0310_084:0485c15_45": "菩薩於色得善巧故，則能成就四無礙辯。",
    "T11n0310_084:0485c16_46": "何等為四？",
    "T11n0310_084:0485c16_47": "所謂義無礙、法無礙、詞無礙、樂說無礙。",
    "T11n0310_084:0485c17_48": "義無礙者，於諸色義無罣礙故。",
    "T11n0310_084:0485c18_49": "云何色義？",
    "T11n0310_084:0485c18_50": "謂第一義。",
    "T11n0310_084:0485c18_51": "云何第一義？",
    "T11n0310_084:0485c18_52": "謂色不可得故。",
    "T11n0310_084:0485c19_53": "成就如是第一義智，名義無礙。",
    "T11n0310_084:0485c20_0": "法無礙者，於諸色法如實觀察、如實了知，名法無礙。",
    "T11n0310_084:0485c21_1": "詞無礙者，謂於諸色以無礙智善巧言詞種種分別，名詞無礙。",
    "T11n0310_084:0485c22_2": "樂說無礙者，謂於諸色隨眾生機開示演說，無染無著，名樂說無礙。",
    "T11n0310_084:0485c24_3": "菩薩成就如是智已，普於一切迷惑執著色法眾生，隨其性欲，以無功用智如應說法，而於法界不作二相；廣說乃至香味觸法亦復如是。",
    "T11n0310_084:0485c27_4": "電得！",
    "T11n0310_084:0485c27_5": "是名諸菩薩摩訶薩法伏藏。",
    "T11n0310_084:0485c28_6": "菩薩證得此伏藏已，為欲調伏於如是等諸境界中迷惑眾生，隨其意樂於一一處，若一劫若過一劫，以種種言詞善巧宣說，亦不能得諸處邊際，菩薩智慧亦無損減，不離法界隨順無二無差別故，是名菩薩善巧演說一切諸法無差別相。",
    "T11n0310_084:0486a04_7": "獲得如是法伏藏已，能為眾生如應說法，令得具足無盡法財，生死貧窮悉令永斷。",
    "T11n0310_084:0486a06_8": "電得！",
    "T11n0310_084:0486a06_9": "是名菩薩摩訶薩五種伏藏，大伏藏、無盡伏藏、遍無盡伏藏、無邊伏藏。",
    "T11n0310_084:0486a08_10": "菩薩成就如是伏藏，圓滿殊勝諸功德故，少用功力速得阿耨多羅三藐三菩提。」",
    "T11n0310_084:0486a09_11": "說此伏藏法門時，電得菩薩得陀羅尼，五百菩薩得電光明三昧，三萬六千天子發阿耨多羅三藐三菩提心。",
    "T11n0310_084:0486a12_12": "爾時月幢菩薩白佛言：「世尊！",
    "T11n0310_084:0486a13_0": "如佛所說無功用智，是義云何？」",
    "T11n0310_084:0486a13_1": "佛告月幢：「若有菩薩於善法中身心相應攀緣造作，是名功用。",
    "T11n0310_084:0486a15_2": "若有菩薩身心調柔無念無依離修行相，以彼成就往昔願智，億千佛剎所可施為種種示現，而於法界亦無所動，常演說法無少法相。",
    "T11n0310_084:0486a18_3": "以四攝法成熟眾生，亦無眾生而可度者。",
    "T11n0310_084:0486a19_4": "嚴淨一切諸佛剎土，而亦不見不淨佛剎。",
    "T11n0310_084:0486a20_5": "常念諸佛不觀色相，遊諸佛剎不離法界。",
    "T11n0310_084:0486a21_6": "是名菩薩無功用智。",
    "T11n0310_084:0486a21_7": "菩薩成就如是智故，滿足眾生一切希望，而於所作亦無染著。」",
    "T11n0310_084:0486a22_8": "爾時世尊說此無功用智時，三千大千世界六種震動，釋提桓因與忉利天，於上空中雨曼陀羅花、優鉢羅花、拘物頭花、波頭摩花、分陀利花、栴檀末香而散佛上。",
    "T11n0310_084:0486a26_9": "天鼓自鳴，大光遍照，昔未曾見，眾生遇者身得清涼。",
    "T11n0310_084:0486a27_10": "爾時世尊告電得菩薩言：「過去如來、應、正等覺，皆於此處開示演說如是法門。",
    "T11n0310_084:0486a29_11": "未來諸佛當出於世，亦於此處開示演說如是法門。",
    "T11n0310_084:0486b01_12": "現在無量阿僧祇世界中諸佛如來，為此法門不斷絕故，放大光明。」",
    "T11n0310_084:0486b03_13": "爾時長老阿難從座而起，偏袒右肩右膝著地，合掌向佛白言：「世尊！",
    "T11n0310_084:0486b05_14": "當何名此經？",
    "T11n0310_084:0486b05_15": "我當云何奉持？」",
    "T11n0310_084:0486b05_16": "佛告阿難：「此經名為『無盡伏藏』，亦名『說一切法無差別相』，以是名字汝當奉持。」",
    "T11n0310_084:0486b07_17": "佛說此經已，電得菩薩、長老阿難，及諸四眾，一切世間天、人、阿修羅、乾闥婆等，聞佛所說，皆大歡喜，信受奉行。",
    "T11n0310_084:0486b11_0": "大寶積經卷第八十四"
}