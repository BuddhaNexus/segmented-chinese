{
    "T16n0656_012:0102c25_0": "菩薩瓔珞經卷第十二(一名現在報)姚秦涼州沙門竺佛念譯◎清淨品第三十四爾時，長老邠耨文陀尼子白佛言：「世尊！",
    "T16n0656_012:0102c29_1": "今聞如來、至真、等正覺說三世法，諸天人民八部鬼神皆興供養，宿衛菩薩摩訶薩進成佛者，當來過去現在諸佛，演說三世分別智慧，然熾一切諸法所生。",
    "T16n0656_012:0103a04_2": "復以神足道力所化，感動三千大千世界，修行執心不捨本願，清淨國土淨除眾生跡。」",
    "T16n0656_012:0103a06_3": "是時，長老邠耨文陀尼子復白佛言：「世尊！",
    "T16n0656_012:0103a07_4": "若有菩薩摩訶薩，修習本無一相之法，內自思惟分別身相內外清淨不生染著。",
    "T16n0656_012:0103a09_5": "云何菩薩摩訶薩，內自思惟分別身相內外清淨？」",
    "T16n0656_012:0103a10_6": "「於是，族姓子！",
    "T16n0656_012:0103a10_7": "若有善男子、善女人，行六度無極諸佛所行，一切諸法悉皆清淨。",
    "T16n0656_012:0103a12_8": "云何諸法一切清淨？",
    "T16n0656_012:0103a12_9": "於是善男子、善女人，分別三世悉無所有，不見成就三乘道者，從須陀洹乃至如來、至真、等正覺，皆修三世清淨之行，內自觀身分別識想，有時清淨有時不清淨。",
    "T16n0656_012:0103a16_10": "云何菩薩摩訶薩有時清淨、有時不清淨？",
    "T16n0656_012:0103a17_11": "於是族姓子！",
    "T16n0656_012:0103a17_12": "若善男子、善女人，分別三向空無相願，不見吾我我人壽命一切諸法，從須陀洹乃至菩薩摩訶薩所說清淨。",
    "T16n0656_012:0103a20_13": "「復次，邠耨文陀尼子！",
    "T16n0656_012:0103a20_14": "無學無著無所生滅，分別空觀三無學法，有時清淨有時不清淨。",
    "T16n0656_012:0103a22_0": "云何三無學法有時清淨、有時不清淨？",
    "T16n0656_012:0103a22_1": "於是，族姓子！",
    "T16n0656_012:0103a23_2": "於未來中分別一切諸法，所修正法一一思惟有覺有觀正受三昧，有時清淨、有時不清淨。」",
    "T16n0656_012:0103a25_3": "邠耨文陀尼子白佛言：「世尊！",
    "T16n0656_012:0103a25_4": "云何無學無著無所生滅，分別空觀三無為法，有時清淨、有時不清淨？」",
    "T16n0656_012:0103a27_5": "佛告邠耨文陀尼子：「若有無學學人，分別未來一切諸法，永除斷滅不興塵勞。",
    "T16n0656_012:0103a29_6": "復以此法廣及眾生，是謂有時清淨。",
    "T16n0656_012:0103b01_7": "復次，善男子、善女人！",
    "T16n0656_012:0103b01_8": "所修行人習意欲斷，未來塵勞永不使起，是謂有時不清淨。",
    "T16n0656_012:0103b02_9": "如是，邠耨文陀尼子！",
    "T16n0656_012:0103b03_10": "於三無學成就一法。",
    "T16n0656_012:0103b03_11": "「復次，邠耨文陀尼子！",
    "T16n0656_012:0103b04_12": "無學學人分別現在一切諸法，有覺有觀正受三昧，永使斷滅不生塵勞，是謂有時清淨；初習行人於現在法分別思惟，有覺有觀正受三昧，永使斷滅，是謂有時不清淨。",
    "T16n0656_012:0103b08_13": "如是，邠耨文陀尼子！",
    "T16n0656_012:0103b08_14": "於三無為法有時不清淨。」",
    "T16n0656_012:0103b09_15": "佛復告邠耨文陀尼子：「或時無學學人，於是過去法分別一切諸法所生，一一思惟無覺無觀，永使斷滅不生塵勞，如是成就三無為法，是謂有時清淨；若修行人，分別思惟現在諸法無覺無觀，亦使斷滅不生塵勞，是謂善男子有時不清淨，三世分別三有為法亦復如是。」",
    "T16n0656_012:0103b15_16": "佛復告邠耨文陀尼子：「無學學人，復當分別三向法性皆悉清淨而無所有。",
    "T16n0656_012:0103b17_17": "云何無學學人於三世中，分別三向而無所有？",
    "T16n0656_012:0103b18_18": "於是無學學人，於未來法分別一切諸法所生，有時清淨、有時不清淨，是謂族姓子於三有為法成就一法。」",
    "T16n0656_012:0103b20_19": "佛復告邠耨文陀尼子：「所修學人，復於未來分別一切法諸法所生，皆空皆寂而無所有，永使斷滅不興塵勞，是謂族姓子有時清淨、有時不清淨。」",
    "T16n0656_012:0103b23_20": "佛復告邠耨文陀尼子：「無學學人，於現在法復當分別無願正行，有時清淨、有時不清淨，亦使斷滅不生塵勞，是謂於有為法有時清淨、有時不清淨。」",
    "T16n0656_012:0103b27_21": "佛復告邠耨文陀尼子：「所修行人，於現在法思惟分別無相正受，有時清淨、有時不清淨，亦使斷滅不生塵勞，是謂於三無為法有時清淨、有時不清淨。」",
    "T16n0656_012:0103c01_22": "爾時，邠耨文陀尼子復白佛言：「世尊！",
    "T16n0656_012:0103c02_23": "唯此三空三向有時清淨、有時不清淨耶？",
    "T16n0656_012:0103c03_24": "頗有諸法有時清淨、有時不清淨乎？」",
    "T16n0656_012:0103c04_25": "佛告邠耨文陀尼子：「如是如是。",
    "T16n0656_012:0103c04_26": "族姓子！",
    "T16n0656_012:0103c05_27": "如汝所問。",
    "T16n0656_012:0103c05_28": "一切諸法有時清淨、有時不清淨。",
    "T16n0656_012:0103c06_29": "從須陀洹上至如來、至真、等正覺，有時清淨、有時不清淨。",
    "T16n0656_012:0103c07_30": "從四意止、四意斷、四神足、五根、五力、七覺意、八賢聖行，有時清淨、有時不清淨。」",
    "T16n0656_012:0103c09_31": "爾時，邠耨文陀尼子白佛言：「世尊！",
    "T16n0656_012:0103c09_32": "云何有時清淨、有時不清淨？」",
    "T16n0656_012:0103c10_33": "佛告邠耨文陀尼子：「汝欲聞從第一義有時清淨、有時不清淨耶？",
    "T16n0656_012:0103c12_34": "為欲聞三世諸法有時清淨、有時不清淨乎？」",
    "T16n0656_012:0103c13_35": "邠耨文陀尼子白佛言：「世尊！",
    "T16n0656_012:0103c13_36": "願樂欲聞，從第一義有時清淨、有時不清淨。」",
    "T16n0656_012:0103c14_37": "佛告邠耨文陀尼子：「一切諸法無數非有數，亦不住亦不不住，是謂於三世法而得清淨；若有善男子、善女人，亦不見住亦不見不住，於住想著生染污心者，是謂不淨。",
    "T16n0656_012:0103c18_38": "菩薩弘誓遍救一切眾生之類，雖度眾生不懷望想，是謂清淨；若復生意興想著者，是謂不淨。",
    "T16n0656_012:0103c20_39": "「現智慧光除去闇冥，是謂為淨；於中便生想著，是謂不淨。",
    "T16n0656_012:0103c22_40": "導引眾生永處無為，是謂為淨；見有所度生染污意，是謂不淨。",
    "T16n0656_012:0103c23_41": "一意一向趣無為道，亦使眾生同己所得，是謂為淨；而自稱說我有所度，是謂不淨。",
    "T16n0656_012:0103c25_42": "道在人心隨類教化，精進勇猛不懷懈怠，是謂為淨；所修懃力心不退轉，然有想著欲成無上正真之道，是謂不淨。",
    "T16n0656_012:0103c28_43": "「分別諸行空無所有性本自然，是謂清淨；復自分別不斷望求，是謂不淨。",
    "T16n0656_012:0103c29_44": "無數身行皆知為空，不生想念有所成辦，是謂清淨；自歎功勞染著身法，是謂不淨。",
    "T16n0656_012:0104a02_45": "口所演教無有邊崖，亦不自念有無之道，是謂清淨；能捨一切進修威儀，欲得成無上正真之道，是謂不淨。",
    "T16n0656_012:0104a05_46": "「分布文字總持諸法強記不忘，是謂清淨；不見文字出生諸法，不信空慧成道教者，是謂不淨。",
    "T16n0656_012:0104a07_47": "一切諸想皆歸於空，是謂清淨；本無名號為作名號，復欲於中成無上道，是謂不淨。",
    "T16n0656_012:0104a09_48": "痛想行識無著無縛，推求境界亦無所有，是謂清淨；識神無為非眼界所覩，方欲慇懃知其巢窟，是謂不淨。",
    "T16n0656_012:0104a11_49": "一切諸法不見受入，方欲求覓諸道出生，於中不惑成道教者，是謂清淨；雖生諸法意有進退懷三道心，是謂不淨。",
    "T16n0656_012:0104a14_50": "「精懃法界習智受證，是謂清淨。",
    "T16n0656_012:0104a14_51": "知諸佛法一而不二，復無起滅虛寂無形，是謂清淨。",
    "T16n0656_012:0104a16_52": "十力所住不遠十地，進修明慧化諸境界，是謂清淨。",
    "T16n0656_012:0104a17_53": "觀察諸法永離三毒，是謂清淨。",
    "T16n0656_012:0104a18_54": "「大乘正法超越生死，是謂清淨；諸法無著自生識想，是謂不淨。",
    "T16n0656_012:0104a19_55": "諸法無教為生六度，是謂清淨；知轉輪法為立處所，是謂不淨。",
    "T16n0656_012:0104a20_56": "修習諸法盡同一相，是謂清淨；諸法無生為說出生起二見心，是謂不淨。",
    "T16n0656_012:0104a22_57": "如來達聖轉大法輪，空性無形永處泥洹，是謂清淨；不見諸法不見泥洹，有此二心欲成無上正真之道，是謂不淨。",
    "T16n0656_012:0104a25_58": "三世諸法有上中下，以次受證無所戀著，是謂清淨；於中起想見受證者，是謂不淨。",
    "T16n0656_012:0104a27_59": "「本無增減悉歸於空，是謂清淨；設見增減分別諸法，是謂不淨。",
    "T16n0656_012:0104a28_60": "諸法無生受無生證，是謂清淨；設見諸法有所出生，為起識想記其名號，是謂不淨。",
    "T16n0656_012:0104b01_61": "不見諸法麁澁柔軟是謂清淨；若復分別見有麁澁柔軟者，是謂不淨。",
    "T16n0656_012:0104b03_62": "諸法無上不見動轉，是謂為淨；設復分別見動轉者，是謂不淨。",
    "T16n0656_012:0104b04_63": "諸法永寂不可護持，是謂為淨；設復分別受持諸法，斯是善法斯非善法，是謂不淨。",
    "T16n0656_012:0104b06_64": "「一切諸法無有內外，解知身法悉歸於空，是謂為淨；若復分別內外諸法，此是內法此是外法，有此二心者，是謂不淨。",
    "T16n0656_012:0104b09_65": "一切諸法聾不聞聲，是謂清淨；若復分別諸法有聾有聲起二見者，是謂不淨。",
    "T16n0656_012:0104b11_66": "諸法成就一切道品，是謂為淨；見有出要見道果者，是謂不淨。",
    "T16n0656_012:0104b12_67": "百千萬行無有窮盡，悉歸虛空而無想念，是謂清淨；見有漏盡斷結除縛，是謂不淨。",
    "T16n0656_012:0104b14_68": "「一切諸法皆空無形，生者自生滅者自滅，亦不見生亦不見滅，是謂清淨；若復分別見有起滅，是謂不淨。",
    "T16n0656_012:0104b16_69": "一切諸法亦無師受，自然覺悟成八等行，是謂清淨；若復見有從師諮受分別高下，是謂不淨。",
    "T16n0656_012:0104b19_70": "忍心不起得柔忍心，斷諸結使永息不起，是謂為淨；若能思惟不計本行，有起有滅便有二心分別諸法，是謂不淨。",
    "T16n0656_012:0104b21_71": "夫欲求道親善知識，是謂為淨；設復思惟意懷懈怠中有退心，是謂不淨。",
    "T16n0656_012:0104b23_72": "本末轉法音響教授，是謂為淨；設復有見轉大法輪音響受教，是謂不淨。",
    "T16n0656_012:0104b25_73": "未有諸法十二緣起，尋能分別捨而不從，是謂清淨；見有然熾滅結使者，是謂不淨。",
    "T16n0656_012:0104b27_74": "「一切諸法甚奇甚特，去不可窮來亦不盡，接度眾生得至彼岸，是謂為淨；若復見度彼岸者，是謂不淨。",
    "T16n0656_012:0104b29_75": "諸法未來思惟永滅，是謂清淨；見有未來有起滅者，是謂不淨。",
    "T16n0656_012:0104c01_76": "現在分別八十四行，莊嚴如來威顏容色，是謂為淨；見有現在起愛樂心染著容色者，是謂不淨。",
    "T16n0656_012:0104c04_77": "諸法無生不見造作，自然與律應度無極，是謂為淨；若見造作一切諸法，應禁戒律興此心者，是謂不淨。",
    "T16n0656_012:0104c06_78": "「一切諸法無有形像，悉歸無為應無上道，是謂為淨；設復見彼形色之變自生念想，是謂不淨。",
    "T16n0656_012:0104c08_79": "一切諸法獨而無侶，諸法無說不見言教，是謂為淨；見有說法有言教者，是謂不淨。",
    "T16n0656_012:0104c10_80": "諸法不起不染三世，是謂為淨；見三世法有起滅者，是謂不淨。",
    "T16n0656_012:0104c12_81": "諸法無猗不著三界，是謂為淨；見有依猗著三界者，是謂不淨。",
    "T16n0656_012:0104c13_82": "諸法無身唯法為體，是謂為淨；見有法身度知見者，是謂不淨。",
    "T16n0656_012:0104c15_83": "「當來過去現在諸佛，去亦無數來亦無盡，所說道教各無參差，是謂為淨；若復宣說三世諸佛言教增減者，是謂不淨。",
    "T16n0656_012:0104c17_84": "諸法無形亦無色像，是謂為淨；復以諸法造色像者，是謂不淨。",
    "T16n0656_012:0104c19_85": "諸法不可覩見寂然虛空，是謂為淨；若復宣說諸法可見者，是謂不淨。",
    "T16n0656_012:0104c21_0": "諸法無量不相違背，是謂為淨；見有諸法有量有數者，是謂不淨。",
    "T16n0656_012:0104c22_1": "諸法無境亦無剎土，教化眾生淨佛國土，是謂為淨；若見眾生淨佛國土化眾生者，是謂不淨。",
    "T16n0656_012:0104c24_2": "「諸法平等泥洹一性，是謂為淨；見有受果成就道者，是謂不淨。",
    "T16n0656_012:0104c26_3": "諸法出要不念法報，是謂為淨；見有出要受法報者，是謂不淨。",
    "T16n0656_012:0104c27_4": "諸法盡生永離形色，是謂為淨；見有離生受形色者，是謂不淨。",
    "T16n0656_012:0104c28_5": "諸法常定初不變易，是謂為淨；見有動轉變易不住者，是謂不淨。",
    "T16n0656_012:0105a01_6": "諸法不可覺知，亦無有人能尋迹者，是謂為淨；見有形迹可尋追求者，是謂不淨。」",
    "T16n0656_012:0105a03_7": "佛復告邠耨文陀尼子：「若有菩薩摩訶薩，執持修行淨不淨者，現世便得無盡慧三昧正受定意，便能超越諸佛境界，從一佛國至一佛國，教化眾生淨佛國土。",
    "T16n0656_012:0105a07_0": "一一分別諸法所趣，以四等心普潤一切，以漸教授各令得度，隨本所願各使充足，復以神通宿命智觀，審知根本淨其行迹。",
    "T16n0656_012:0105a09_1": "「或時菩薩入正受三昧得神通慧，諸佛世尊復加威神，分別法性自然而生自然而滅，生非我生滅非我滅。",
    "T16n0656_012:0105a12_2": "菩薩大士無有是念：『由我出生，有此法生、有此法滅。』",
    "T16n0656_012:0105a13_3": "菩薩摩訶薩無有是念：『我今已成菩薩、某不成菩薩，我成菩薩法、某不成法，我成究竟、某不成究竟，我成菩薩幻術、某不成幻術，我成菩薩教化、某不成教化，我成菩薩音響、某不成音響，我成菩薩神通智、某不成神通智，我入菩薩境界、某不入境界，我過眾行本、某不過眾行本，我修菩薩律、某不修菩薩律，我淨菩薩剎、彼不淨剎。』",
    "T16n0656_012:0105a20_4": "「如是，邠耨文陀尼子！",
    "T16n0656_012:0105a21_5": "菩薩摩訶薩初無此念，分別諸法有高有下。",
    "T16n0656_012:0105a22_6": "何以故？",
    "T16n0656_012:0105a22_7": "菩薩得此定意正受三昧者，神足自遊隨意所念，不於諸法有增減心。",
    "T16n0656_012:0105a24_8": "若有善男子、善女人，得此定意者，堪任周旋教化眾生淨佛國土，從一佛國至一佛國，禮事恭敬諸佛世尊，復以善權方便與作善知識，微說道教至無為道，亦使眾生立信堅固，相視如父、如母、如兄、如弟各無異心，展轉共相教授，隨意所念盡成道果。",
    "T16n0656_012:0105a29_9": "是謂菩薩摩訶薩入此定意，便能具足一切諸法。」",
    "T16n0656_012:0105b02_10": "爾時，世尊與邠耨文陀尼子而說頌曰：「一切諸法本，　　所歸門不同，　各各境界異，　　所行法亦然。",
    "T16n0656_012:0105b05_0": "　我說清淨道，　　眾行不可盡，　今粗與卿說，　　淨其不淨行。",
    "T16n0656_012:0105b07_0": "　諸佛不可量，　　言教亦無盡，　今粗說正要，　　分別諸道果。",
    "T16n0656_012:0105b09_0": "　諸佛義廣大，　　空慧非有異，　彼此具成就，　　悉歸解脫門。",
    "T16n0656_012:0105b11_0": "　眾智根門淨，　　諸佛所加歎，　斷念除眾想，　　具足眾智說。",
    "T16n0656_012:0105b13_0": "　諸佛所演教，　　令知恩愛患，　忘有不處有，　　故得人中尊。",
    "T16n0656_012:0105b15_0": "　佛本積宿行，　　自致無上尊，　具足菩薩法，　　演布大乘業。",
    "T16n0656_012:0105b17_0": "　眾智現在前，　　盡知眾生原，　分別無生滅。」",
    "T16n0656_012:0105b19_0": "是時，世尊復告邠耨文陀尼子：「若有菩薩摩訶薩，便得具足諸度無極，分別法界微妙之行，智慧增益演布導訓，皆使周遍得四無畏眾智自在。",
    "T16n0656_012:0105b22_1": "復得出要度不度者，心念諸法皆現在前，禪智滿足念識為食，法界為身總持為行，恒常周旋諸佛國土，令諸眾生皆悉具足，成就佛道分別諸定，行善權方便。",
    "T16n0656_012:0105b25_2": "諸佛所行悉過其量，從眾生心所念善惡，皆能分別隨類而化，從無央數億千萬劫，一心入定不毀正法無他異想。」",
    "T16n0656_012:0105b28_3": "爾時，世尊復與邠耨文陀尼子而說頌曰：「吾昔求佛道，　　未受菩薩別，　經歷億百千，　　禪定不移動。",
    "T16n0656_012:0105c03_0": "　究竟一切法，　　不生染著想，　從是得作佛，　　得為人中尊。",
    "T16n0656_012:0105c05_0": "「(經本從此已下少七偈，順本記之譯人語也)「一切諸法不可思議，眾生境界亦復如是。",
    "T16n0656_012:0105c06_1": "若復善男子、善女人入無形三昧，遍觀三千大千世界，應度眾生亦當覺知，無限無量不應度者亦當覺知，三世起滅亦當覺知。",
    "T16n0656_012:0105c09_2": "如是，邠耨文陀尼子！",
    "T16n0656_012:0105c10_3": "菩薩摩訶薩得此定意者，清淨不清淨行。」",
    "T16n0656_012:0105c12_0": "菩薩瓔珞經釋提桓因問品第三十五",
    "T16n0656_012:0105c13_0": "爾時，釋提桓因白佛言：「世尊！",
    "T16n0656_012:0105c13_1": "如來、至真、等正覺，說一切諸法皆使清淨，及諸無量恒沙佛土諸佛世界，清淨如空皆無所有，今復聞說盡當覺知一切諸法。",
    "T16n0656_012:0105c16_2": "云何於諸法之中無形不可見，而欲覺知一切諸法乎？」",
    "T16n0656_012:0105c17_3": "爾時，世尊告釋提桓因：「善哉，善哉！",
    "T16n0656_012:0105c18_4": "拘翼！",
    "T16n0656_012:0105c18_5": "乃能於如來前而問斯義，今當與汝一一引譬，智者以譬喻自解。",
    "T16n0656_012:0105c20_6": "猶如幻師化作萬物、國土、城郭、宮殿、屋室、飲食、床臥、貧賤、富貴、名號、姓字、父母、兄弟、僕從、給使，復幻作人左右衛從。",
    "T16n0656_012:0105c22_7": "如此幻師所見化法，或經劫數供給所須衣被、飲食、醫藥、床榻、臥具，受者實受施者實施。",
    "T16n0656_012:0105c24_8": "如卿觀之，為實有不乎？」",
    "T16n0656_012:0105c25_9": "是時，釋提桓因白佛言：「無也。",
    "T16n0656_012:0105c25_10": "世尊！",
    "T16n0656_012:0105c25_11": "何以故？",
    "T16n0656_012:0105c26_12": "一切諸法皆空皆寂幻化非真，愚者深著便致顛倒，無來無去無著無縛無盡無不盡，幻化無形亦不可猗。」",
    "T16n0656_012:0105c28_13": "佛告釋提桓因：「如是如是。",
    "T16n0656_012:0105c29_14": "拘翼！",
    "T16n0656_012:0105c29_15": "菩薩摩訶薩亦復如是，得如幻三昧自然定意，分別一切諸法所起，無緣無著不見成敗，化導一切眾生之類，不見有度不見無度，度無所度化無所化，皆空皆寂復無生滅。",
    "T16n0656_012:0106a04_16": "何以故？",
    "T16n0656_012:0106a04_17": "如幻定意正受三昧，甚深微妙無有邊崖，如幻境界不可思議，唯有菩薩摩訶薩遍能觀察乃得達了，亦不見生亦不見滅，亦復不見當有生者，亦復不見已有生者。",
    "T16n0656_012:0106a08_18": "何以故？",
    "T16n0656_012:0106a08_19": "菩薩所入不可思議，非是羅漢辟支所知。",
    "T16n0656_012:0106a09_20": "菩薩所度猶如虛空，虛空所度無形無像，如幻三昧亦復如是，亦無東西南北四維上下。",
    "T16n0656_012:0106a11_21": "「拘翼當知，今當與汝引喻。",
    "T16n0656_012:0106a11_22": "猶如凡夫本無形色，未能分別禪定根本，生亦不知生，不生亦不知不生，亦復不知當生已生，未能究竟心所念法，亦不見住亦不見不住，亦不見盡亦不見不盡。",
    "T16n0656_012:0106a15_23": "何以故？",
    "T16n0656_012:0106a15_24": "心本無形不可猗著，亦非三乘所能思議。",
    "T16n0656_012:0106a16_25": "拘翼當知，菩薩摩訶薩亦復如是，入此如幻三昧，一切諸法皆現在前，無有邊際亦無境界，有亦不見有、無亦不見無。",
    "T16n0656_012:0106a19_26": "何以故？",
    "T16n0656_012:0106a19_27": "菩薩境界不可思議，所行法則遍滿三千大千世界。",
    "T16n0656_012:0106a20_28": "「拘翼當知，今當與汝引喻。",
    "T16n0656_012:0106a21_29": "猶如娑竭龍王意欲念雨，若在六天便雨甘露，若在四天王上能雨七寶，難陀、優鉢難陀龍王及摩那斯龍王，雨六天上，便雨衣被、服飾、香瓔、華鬘；若雨第四天上，自然飲食各令充足。",
    "T16n0656_012:0106a25_30": "云何？",
    "T16n0656_012:0106a25_31": "拘翼！",
    "T16n0656_012:0106a25_32": "此龍所作為實有不乎？」",
    "T16n0656_012:0106a26_33": "爾時，釋提桓因白佛言：「無也。",
    "T16n0656_012:0106a26_34": "世尊！",
    "T16n0656_012:0106a27_0": "何以故？",
    "T16n0656_012:0106a27_1": "但彼諸天功德，乃使諸龍王等獻奉供養。」",
    "T16n0656_012:0106a28_2": "佛復問釋提桓因：「云何？",
    "T16n0656_012:0106a28_3": "拘翼！",
    "T16n0656_012:0106a28_4": "七寶宮殿衣被服飾，皆龍所降本無所有，今復自說諸天福德故使諸龍降雨諸寶。",
    "T16n0656_012:0106b01_5": "諸龍及寶物，為有為無？」",
    "T16n0656_012:0106b02_6": "釋提桓因白佛言：「世尊！",
    "T16n0656_012:0106b02_7": "義說法說亦不有龍亦無寶物。",
    "T16n0656_012:0106b03_8": "何以故？",
    "T16n0656_012:0106b03_9": "一切萬物皆空皆寂，我身及天亦無所有。",
    "T16n0656_012:0106b04_10": "龍所降雨亦無有雨，亦不見盡亦不見不盡。",
    "T16n0656_012:0106b05_11": "愚惑之人自生識想。」",
    "T16n0656_012:0106b06_12": "佛告釋提桓因：「如是，拘翼！",
    "T16n0656_012:0106b06_13": "菩薩摩訶薩入如幻三昧，盡觀一切諸法、諸法所生，亦不見生亦不見不生。",
    "T16n0656_012:0106b08_14": "見諸法門有盡無盡，見幻化法門有盡無盡，復見無量無限教化法門，復見無量無限諸佛世尊遊步法門，復見無量無限諸根羅網見入法門，復見無量無限諸佛世界成敗劫燒，心意廣大，超越諸佛所行法門。",
    "T16n0656_012:0106b13_15": "如是，拘翼！",
    "T16n0656_012:0106b13_16": "當知諸法無生無滅，但以眾生自生識著，未入定意觀察人心，不解空慧而獲無生。」",
    "T16n0656_012:0106b15_17": "爾時，世尊與天帝釋而說頌曰：「出要入道門，　　分別三世行，　展轉由五道，　　破有不處有。",
    "T16n0656_012:0106b18_0": "　菩薩如實觀，　　分別慧明道，　本我所造行，　　如今乃剋獲。",
    "T16n0656_012:0106b20_0": "　世界皆如空，　　彼我無二想，　恭恪於諸佛，　　今獲無頂相，　顏貌如優曇，　　廣長覆面門，　不生亦不滅，　　德為天人尊。",
    "T16n0656_012:0106b24_0": "　拘翼當念本，　　眾行不缺漏，　勇猛不懈怠，　　究竟本末空。",
    "T16n0656_012:0106b26_0": "　於坐不起想，　　不見有趾立，　不猗眾行本，　　故號為沙門。",
    "T16n0656_012:0106b28_0": "　實無有泥洹，　　亦無五道趣，　菩薩所遊處，　　權化見有生。",
    "T16n0656_012:0106c01_0": "　從無央數劫，　　無欲無所貪，　初無有悔心，　　況當有猗著？",
    "T16n0656_012:0106c03_0": "　自從是已來，　　修善不離本，　一行成佛道，　　得轉無上法。",
    "T16n0656_012:0106c05_0": "　猗託生死中，　　教化無數人，　令知無生法，　　自然應道教。」",
    "T16n0656_012:0106c07_0": "爾時，世尊與釋提桓因說此偈時，無數百千諸天人民，即於坐上得無生心。",
    "T16n0656_012:0106c08_1": "復有無數諸天、龍神，皆發無上正真道意。",
    "T16n0656_012:0106c09_2": "佛復告釋提桓因：「若有善男子、善女人，及四部眾：比丘、比丘尼、優婆塞、優婆夷，受持諷誦此如幻定意無盡法者，便能具足無量法藏。",
    "T16n0656_012:0106c12_3": "云何為無量法藏？",
    "T16n0656_012:0106c13_4": "欲具足如來辯才者，當學此如幻定意無盡法藏。",
    "T16n0656_012:0106c14_5": "復次，拘翼！",
    "T16n0656_012:0106c14_6": "若善男子、善女人，欲得究竟覺知佛慧者，當學此如幻定意無盡三昧。",
    "T16n0656_012:0106c16_7": "復次，拘翼！",
    "T16n0656_012:0106c16_8": "若善男子、善女人，欲得遊至諸佛世界親近佛者，當學此如幻定意無盡三昧。」",
    "T16n0656_012:0106c18_9": "佛復告釋提桓因：「若有善男子、善女人，欲得轉無上法輪如佛所轉，在大眾中而無畏者，當學此如幻定意無盡法藏。",
    "T16n0656_012:0106c20_10": "復次，拘翼！",
    "T16n0656_012:0106c20_11": "若善男子、善女人，欲得諸佛百千總持自娛樂者，當學此如幻定意無盡法藏。」",
    "T16n0656_012:0106c22_12": "佛復告釋提桓因：「若善男子、善女人，欲得一切眾生願者，淨佛國土神足變化者，當學此如幻定意無盡法藏。",
    "T16n0656_012:0106c25_13": "復次，拘翼！",
    "T16n0656_012:0106c25_14": "若善男子、善女人，欲使諸佛世界無量眾生無量性行盡同一趣者，當學此如幻定意無量法藏。",
    "T16n0656_012:0106c27_15": "復次，拘翼！",
    "T16n0656_012:0106c27_16": "若善男子、善女人，欲使無量世界諸佛剎土合為一者色如黃金，當學此如幻定意無盡法藏。",
    "T16n0656_012:0107a01_17": "何以故？",
    "T16n0656_012:0107a01_18": "一切諸佛皆從此生，過去諸佛皆從此如幻定意，得成無上正真之道。",
    "T16n0656_012:0107a02_19": "現在十方諸佛世尊，亦皆從此如幻定意無盡法藏，得成無上正真之道。",
    "T16n0656_012:0107a04_20": "當來無數恒沙諸佛，亦當習此如幻定意無盡法門。」",
    "T16n0656_012:0107a05_21": "佛復告釋提桓因：「我今與汝引譬，智者以喻自解。",
    "T16n0656_012:0107a06_22": "猶如猛火光焰赫熾復更益薪，大風所吹遂復熾盛。",
    "T16n0656_012:0107a07_23": "燒焚山野無有休息，要盡草木火勢乃減，菩薩摩訶薩亦復如是，發心起學濟度眾生，分別思惟法界所趣，乃至無數恒沙剎土，復觀虛空眾生根原，復自思惟恒沙剎土無數世界眾生心意所念根原，一一分別復自計挍：『吾以何智具足彼願？』",
    "T16n0656_012:0107a13_24": "一一分別已法所趣，當轉何法云何教化。",
    "T16n0656_012:0107a14_25": "爾時，菩薩復自思惟：『我本發願具足諸善，遍化眾生充足我願。』",
    "T16n0656_012:0107a15_26": "復自具足威儀禮節，轉入三世根本之行，自念轉法入不思議。",
    "T16n0656_012:0107a17_27": "如是挍計應度不度，一切世界或有或無，復更周旋諸佛世界，無限無量不可思議，與共周旋立功德業，不斷正法要誓所趣，行大慈悲執弘誓心，究盡生死心無缺減。",
    "T16n0656_012:0107a20_28": "何以故。",
    "T16n0656_012:0107a21_29": "一切眾智悉具足故。",
    "T16n0656_012:0107a21_30": "復觀眾生心意所念，應由何路而得將導，恒念眾生如母愛子。",
    "T16n0656_012:0107a22_31": "是故菩薩摩訶薩，執此懃苦無量之心，復入無量無限三昧，觀察世界不捨本誓，如是廣大無限之用。」",
    "T16n0656_012:0107a25_32": "爾時，世尊與釋提桓因復說頌曰：「菩薩初發心，　　弘誓甚廣大，　要盡虛空際，　　所願乃具足。",
    "T16n0656_012:0107a28_0": "　當度眾生時，　　不見有所度，　解知三世本，　　因緣不久寄。",
    "T16n0656_012:0107b01_0": "　心正不動傾，　　正本應道教，　恒求善方便，　　以次至解脫。",
    "T16n0656_012:0107b03_0": "　心不懷怯弱，　　晝夜思惟法，　一行得成佛，　　亦不從師受。",
    "T16n0656_012:0107b05_0": "　身本心各行，　　道力知清淨，　出家在空野，　　入定身不動。",
    "T16n0656_012:0107b07_0": "　然熾一切法，　　普照十方界，　自修宿命智，　　乃知眾生根。」",
    "T16n0656_012:0107b09_0": "爾時，世尊與釋提桓因說此法時，一切眾會莫不欣然，皆發無上正真道意。",
    "T16n0656_012:0107b11_0": "菩薩瓔珞經本行品第三十六",
    "T16n0656_012:0107b12_0": "爾時，有天子名眾首瓔珞，即從座起，偏露右臂，齊整衣服諸根寂靜，從先佛已來常修梵行，三處已盡果願已辦，右膝著地長跪叉手，前白佛言：「唯然，世尊！",
    "T16n0656_012:0107b15_1": "所居方界去此極遠，願欲所問，若見聽者敢有所啟。」",
    "T16n0656_012:0107b16_2": "佛告眾首瓔珞菩薩：「善哉，善哉！",
    "T16n0656_012:0107b17_3": "族姓子！",
    "T16n0656_012:0107b17_4": "為眾導首發開童蒙，竪法大幢演慧光明，有所疑結今正是時，如來當為一一分別，隨問還報使得開解。」",
    "T16n0656_012:0107b20_0": "爾時，眾首瓔珞菩薩即白佛言：「世尊！",
    "T16n0656_012:0107b20_1": "頗有一生補處菩薩更不進修無上正真之道，得成佛不乎？",
    "T16n0656_012:0107b22_2": "頗有一住立根德力菩薩大士，乃至八地菩薩大士，更不進修無上正真之道？",
    "T16n0656_012:0107b23_3": "頗有諸天，眾行具足立不退轉，諸根具足不復人身得成佛不乎？",
    "T16n0656_012:0107b25_4": "唯然，世尊！",
    "T16n0656_012:0107b25_5": "當以方便而發遣之。」",
    "T16n0656_012:0107b26_6": "爾時，世尊告眾首瓔珞菩薩曰：「善哉，善哉！",
    "T16n0656_012:0107b27_0": "族姓子！",
    "T16n0656_012:0107b27_1": "乃能於如來前作師子吼。",
    "T16n0656_012:0107b27_2": "諦聽諦聽，善思念之！",
    "T16n0656_012:0107b28_3": "從初發意乃至成佛，菩薩所行諸法不同，或有菩薩摩訶薩，彈指之頃求菩薩心，即成無上正真之道不經日夜。",
    "T16n0656_012:0107c01_4": "或有菩薩從初發意不捨弘誓，乃至六住進求佛道，便有退轉而不成就。",
    "T16n0656_012:0107c03_5": "或有菩薩從初發意乃至七住，進趣成佛不經八地。」",
    "T16n0656_012:0107c04_6": "爾時，眾首瓔珞菩薩問：「云何？",
    "T16n0656_012:0107c05_7": "菩薩摩訶薩彈指之頃發菩薩心，即成佛道不經日夜。",
    "T16n0656_012:0107c06_8": "云何菩薩從初發意乃至六地，有退轉者而不成就？",
    "T16n0656_012:0107c07_9": "云何菩薩乃至七住進趣成佛不經八地？」",
    "T16n0656_012:0107c08_10": "爾時，世尊告眾首瓔珞菩薩曰：「若有菩薩摩訶薩，彈指之頃求菩薩道，不經日夜而成佛者，此善男子、善女人，諸根具足未曾經歷生死之難，或從何會一旦修天來生此間，或從無怒佛土來生此間，或從無量佛土一聞如來說本末空無生滅道，便成無上正真之道。",
    "T16n0656_012:0107c14_11": "「或有菩薩摩訶薩，眾行具足得如來明慧法觀，復修如來念佛、念法、念比丘僧、念天、念安般、念死亡，念修四意止、四意斷、四神足、五根、五力、七覺意、八聖道，親善知識，於婬怒癡不大慇懃，增益善本，亦使眾生具足善根。",
    "T16n0656_012:0107c19_12": "雖在六地心生猶豫：『咄！",
    "T16n0656_012:0107c19_13": "我將非七住菩薩乎？』",
    "T16n0656_012:0107c20_14": "或復自念：『我審然不疑。』",
    "T16n0656_012:0107c20_15": "復為偽化菩薩壞敗此菩薩言：『汝今已得本末空慧。』",
    "T16n0656_012:0107c22_16": "此菩薩聞已歡喜踊躍：『我今聞神德菩薩所見證明，今當得無上正真之道。』",
    "T16n0656_012:0107c23_17": "斯則不久，便於六住退轉，乃墮聲聞辟支佛道。」",
    "T16n0656_012:0107c24_18": "佛復告眾首瓔珞菩薩曰：「若善男子、若善女人，已在六地具足菩薩行，復自思惟：『我今審然在八住地，當成無上正真之道。』",
    "T16n0656_012:0107c27_19": "亦復不久，親近善知識方便為說八住行法：『善男子知不乎？",
    "T16n0656_012:0107c29_20": "汝今已在八住地中，莫自貢高輕餘菩薩。",
    "T16n0656_012:0108a01_0": "如是，善男子！",
    "T16n0656_012:0108a01_1": "當成無上正真之道亦復不久。』",
    "T16n0656_012:0108a02_2": "菩薩聞之歡喜踊躍不能自勝，便隨善男子教在閑靜處，一心自念。",
    "T16n0656_012:0108a03_3": "如是彼菩薩即在八住行中立不退轉，施為佛事經歷劫數成佛不久。」",
    "T16n0656_012:0108a05_4": "佛復告眾首瓔珞菩薩曰：「若有善男子、善女人行菩薩道，復為異菩薩所見勸勉：『汝今成佛教化眾生亦復不久。』",
    "T16n0656_012:0108a07_5": "菩薩自念：『我無此行，云何當成無上正真之道？",
    "T16n0656_012:0108a08_6": "將非此人使我不成究竟？』",
    "T16n0656_012:0108a09_7": "執心牢固便得進前，在七住地得不退轉。",
    "T16n0656_012:0108a10_8": "是謂菩薩摩訶薩在六住中有退不退。」",
    "T16n0656_012:0108a11_9": "爾時，眾首瓔珞菩薩問：「云何八住菩薩即得成佛不經胞胎，有是無耶？」",
    "T16n0656_012:0108a12_10": "佛言：「有之。",
    "T16n0656_012:0108a13_0": "八住菩薩觀一切法如空如幻空寂無形，所行法則亦復如空，欲度眾生亦無眾生想，往詣十方諸佛世界，聽受無量法教一切諸佛本無身想，亦當分別內外無形，遍問諸佛一切諸法無有厭惓。",
    "T16n0656_012:0108a17_1": "復當教授一切眾生捨是就是深入禪定，可坐知坐可臥知臥，若化眾生不失時節，為說深法令眾生類盡得度脫。",
    "T16n0656_012:0108a20_2": "如是菩薩摩訶薩，具如此行時，便得佛三昧，教化眾生淨佛國土，已淨國土便入菩薩正要，已入正要便能出生一切總持法門，已具法門則能示現辯才無礙。",
    "T16n0656_012:0108a23_3": "當來過去現在諸佛所演法教，皆悉具足變化無方，諸法成就各無錯亂，能淨一切眾生心垢，便得解脫無礙法慧，十方諸佛皆來擁護此善男子、善女人，成就諸法十力具足悉無所畏。",
    "T16n0656_012:0108a27_4": "「菩薩如是分別眾生心識所念，一一選擇終不捨之。",
    "T16n0656_012:0108a29_5": "立一切人使獲本末空慧，無量無限十方世界安處道教，種種方面皆有離別，十方世界皆有合會。",
    "T16n0656_012:0108b02_6": "復於十方無量世界，如來、至真、等正覺眾智瓔珞而現在前。",
    "T16n0656_012:0108b03_7": "復於無量剎土一一諸佛，名號姓字皆悉分別；如一方面無量諸佛世界分別無量諸佛姓字，十方境界諸佛姓字亦復如是。",
    "T16n0656_012:0108b06_8": "「菩薩摩訶薩復使十方無量世界或舒或縮，如十方世界已舒已縮，復使無量無限恒沙剎土，以智慧力或舒或縮。",
    "T16n0656_012:0108b09_0": "一一名號復於無量無限見如來面，復以慧力或舒或縮。",
    "T16n0656_012:0108b10_1": "如是無量無限恒沙諸佛剎土分別諸佛名號，皆悉分別如是十方諸佛法界分別名號，然諸佛世尊皆來擁護此菩薩，使得成就。",
    "T16n0656_012:0108b13_2": "「菩薩摩訶薩得此大乘意入本末空定，不失菩薩威儀法則，遍能觀察眾生根本，復能知諸佛心識所念。",
    "T16n0656_012:0108b15_3": "彼菩薩不當名為菩薩，當名如來。",
    "T16n0656_012:0108b16_4": "何以故？",
    "T16n0656_012:0108b16_5": "解一切法超越眾行，於一切法不懷狐疑，行等如來，得一切如來正法。",
    "T16n0656_012:0108b18_6": "或知一生、知百千生、知阿僧祇無量佛法，受持諷誦，成就佛道亦不忘失，入一切智不見吾我，覺知諸佛法總持強記亦不忘失。",
    "T16n0656_012:0108b21_0": "「彼菩薩觀一切法為見光明，以智慧光照愚癡冥智不退轉。",
    "T16n0656_012:0108b22_1": "彼菩薩摩訶薩，以善權方便教化眾生無有罣礙。",
    "T16n0656_012:0108b23_2": "彼菩薩已得無量法，耳根清淨聞無盡法，自然應化信而不從。",
    "T16n0656_012:0108b24_3": "彼菩薩摩訶薩無量無限使眾生身變化非一，或現無央數色還合為一，復從無色至無數色，使眾生類莫不信解，出廣長舌普覆三千大千世界復還為一，如是教化無央數眾。」",
    "T16n0656_012:0108b28_4": "佛告眾首瓔珞菩薩：「若有菩薩摩訶薩，十方世界虛空邊際盡能了知此眾行者，便名為菩薩補如來處。」",
    "T16n0656_012:0108c02_5": "爾時，世尊復與眾首瓔珞菩薩而說頌曰：「十方聞法界，　　示現眾生路，　修行諸佛事，　　人中菩薩尊。",
    "T16n0656_012:0108c06_0": "　在眾成就道，　　遍知菩薩行，　超越一切行，　　十力無有礙。",
    "T16n0656_012:0108c08_0": "　諸佛常擁護，　　面見而在前，　稱揚其功德，　　歎法無有上。」",
    "T16n0656_012:0108c10_0": "菩薩瓔珞經卷第十二"
}