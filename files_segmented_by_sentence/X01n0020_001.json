{
    "X01n0020_001:0404a03_0": "佛說地藏菩薩發心因緣十王經",
    "X01n0020_001:0404a05_0": "成都麻大聖慈恩寺沙門　藏川　述",
    "X01n0020_001:0404a06_0": "如是我聞一時佛在鳩尸那城跋提河邊沙羅雙樹入涅槃處諸大聲聞前後圍遶無量菩薩皆悉集會天人大會五十二類皆來雲集前分之後遺教之前。",
    "X01n0020_001:0404a09_0": "爾時世尊放大光明照閻魔國嘿然而住時閻魔王十大王眾獄司侯官司命令神司錄記神閻魔使者羅剎婆無量異類無數鬼神部類從屬忽然涌出恭敬供養合掌向佛爾時世尊還內光明告閻魔法王言是娑婆國一切眾生根鈍障重不孝父母不信因果以心為師造作五逆四重十惡皆悉墮在閻魔地獄冥途中間都不覺知非我世尊誰人起慈孔雀等經與百年壽雖然終盡人間八苦猶如深樂冥塗受苦極苦中苦我今略說。",
    "X01n0020_001:0404a18_0": "爾時閻魔法王及諸王等從座而起合掌向佛而白佛言世尊善哉善哉釋迦牟尼法王能以平等大慈大悲為我等說照三塗闇。",
    "X01n0020_001:0404a21_0-0": "爾時世尊告閻魔王及秦廣王等言一切眾生各有六識八識九識義如前說今此經中唯有二說魂識說三魄識說七三種魂識一名胎光業魂神識二名幽精轉魂神識三名相靈現魂神識於阿賴耶識開為三魂心性心相如水中波不二而二性者三身法報應性本覺如來無一眾生而不具足三身如來依我此覺智覺樹成道依我此理雙樹示滅相者三魂隨善惡業流轉生死受苦受樂無有間斷依造惡業受三塗苦如今眾生依我修善令得佛道一切眾生亦復如是七種魄識一名雀陰魄神識二名天賊魄神識三名非毒魄神識四名尸垢魄神識五名臭肺魄神識六名除穢魄神識七名伏尸魄神識於七轉識分別性相准魂可知一切眾生臨命終時閻魔法王遣閻魔卛一名奪魂鬼二名奪精鬼三名縛魄鬼即縛三魂至門關樹下樹有荊棘宛如鋒刃二鳥栖掌一名無常鳥二名跋目鳥我汝舊里化成[監*鳥]鷜示怪語鳴別都頓宜壽(此鳥近吳語云析家命鳴)",
    "X01n0020_001:0404a21_0-1": "我汝舊里化成烏鳥示怪語鳴阿和薩加(此鳥遠吳語病來將命盡)爾時知否亡人答曰都不覺知爾時二鳥忿怒熾盛呵亡人曰汝在人間不恐罪業我為懲惡心不飲歠腦汝在人間不恐罪業我為懲惡心不食拔汝眼然通樹門閻魔王國塊死天山南門亡人重過兩莖相逼破[勝-力+天]割[虎-儿+肉]析骨漏髓死天重死故言死天從此亡人向入死山險坂尋杖路石願鞋然即男女於葬送具三尺杖頭書地藏狀并隨求陀羅尼具鞋一具置魄神邊(墓處名也)",
    "X01n0020_001:0404a21_0-2": "輕過亡人如通大穴微善亡人兩莖不礙死天冥塗間五百臾繕那。",
    "X01n0020_001:0404b24_0": "爾時秦廣王告亡人言哀哉苦哉吊苦頌曰。",
    "X01n0020_001:0404c01_0": "　汝去過死山　　漸近閻魔王　　山路無衣食　飢寒苦何忍爾時天尊說是偈言。",
    "X01n0020_001:0404c04_0": "　一七亡人中陰身　　駈將墜墯數如塵　且向初王齊撿點　　由來未度奈河津　召於亡人坐門關　　死天山門集鬼神　殺生之類先推問　　銕杖打體難通申第一秦廣王(不動明王)第二初江王宮(釋迦如來)葬頭河曲於初江邊官廳相連承所渡前大河即是葬頭見渡亡人名奈河津所渡有三一山水瀨二江深淵三有橋渡官前有大樹名衣領樹影住二鬼一名奪衣婆二名懸衣翁婆鬼警盜業折兩手指翁鬼惡無義逼頭足一所尋初開男負其女人牛頭銕棒挾二人肩追渡疾瀨悉集樹下婆鬼脫衣翁鬼懸枝顯罪低昂與後王廳爾時天尊說是偈言。",
    "X01n0020_001:0404c17_0": "　二七亡人渡奈河　　千群萬隊涉江波　引路牛頭肩挾棒　　催行馬頭腰擎叉　苦牛食牛牛頭來　　乘馬苦馬馬頭多　無衣寒苦逼自身　　翁鬼惡眼出利牙第三宋帝王宮(文殊菩薩)於二江岸上官廳之前惡貓群集大虵並出來時亡人割破嬭房繫縛身體時閻魔卛呵亡人言我等非無慈逼汝邪婬業此苦猶輕後王逼何爾時天尊說是偈言。",
    "X01n0020_001:0405a02_0": "　三七亡人轉恓惶　　始覺冥塗險路長　各各點名知所在　　群群駈送五官王第四五官王宮(普賢菩薩)於三江間建立官廳大殿左右各有一舍左秤量舍右勘錄舍左有高臺臺上有秤量幢業匠構巧懸七秤量身口七罪為紀輕重意業所作不懸秤量次至鏡臺當見鏡影於此秤量點目有三別一者斤目斷為重罪重中開輕為二八獄罪二者兩目斷為中罪為餓鬼罪三分目斷為下罪為畜生罪先破不妄語戒後餘造惡至秤前時秤錘自動自然低昂課亡人言汝所造罪秤目定重亡人欺咳曰我未昂秤闇何為我敢不信之爾時訪羅取於罪人置秤盤上秤目如故亡人閉口造惡變面訪羅下之傳勘錄舍赤紫冥官令點秤書光祿司候印押錄帳具載憲章奏閻魔宮爾時天尊說是偈言。",
    "X01n0020_001:0405a17_0": "　五官業秤向空懸　　左右雙童業薄全　輕重豈由情所願　　低昂自任昔因緣雙童子形弉偈曰。",
    "X01n0020_001:0405a20_0": "　證明善童子　　時不離如影　　低耳聞修善　無不記微善　　證明惡童子　　如響應聲體　留目見造惡　　無不錄小惡第五閻魔王國(地藏菩薩)閻魔王國(自人間地去五百臾善那)名無佛世界亦名預[方*尒]國亦名閻魔羅國大城四面周圍銕墻四方開銕門左右有檀恭幢上安人頭形人能見人間如見掌中菴羅之果右黑闇天女幢左太山府君幢爾時世尊告大眾言謂諸眾生有同生神魔奴闍耶(同生略語)左神記惡形如羅剎常隨不離悉記小惡右神記善形如吉祥常隨不離皆錄微善總名雙童亡人先身若福若罪諸業皆書盡持奏與閻魔法王其王以簿推問亡人筭計所作隨惡隨善而斷分之復二幢主以人頭所見重奏彼王次有二院一名光明王院二名善名稱院光明王院於中殿裏有大鏡臺懸光明王鏡名淨頗梨鏡昔依無遮因感一大王鏡閻魔法王向此王鏡鑑自心事三世諸法情非情事皆悉照然復圍八方每方懸業鏡一切眾生共業增上鏡時閻魔王同生神簿與人頭見亡人策髮右繞令見即於鏡中現前生所作善福惡業一切諸業各現形像猶如對人見面眼耳爾時同生神從座而起合掌向佛說是偈言。",
    "X01n0020_001:0405b18_0": "　我閻浮如見　　今現與業鏡　　毫末無差別　質影同一相爾時亡人驚悸逼心頌曰。",
    "X01n0020_001:0405b21_0-0": "　前知有業鏡　　敢不造罪業　　鑑鏡如削身　何此知男女爾時閻魔法王重告大眾我以閻浮日月所行正五九月長月十齊殊向閻浮於人眾同分為作善福人遣監福監醮使乘飛面白馬至須臾之頃見所作業即還須臾向我說所見福為作惡罪人遣通奏通府使至如上使我今慇懃斷眾生業眾生不知恣作惡業墮三惡道非我無悲心善福眾生於十齊日受持十戒存當苦悲一日至心進念定光佛八日至心進念藥師瑠璃光如來十四日至心進念賢劫千佛十五日至心進念阿彌陀佛十八日至心進念地藏菩薩從旦至食供養稱名必定不受四惡道苦二十三日至心進念勢至菩薩二十四日至心進念觀世音菩薩二十八日至心進念毗盧遮那如來二十九日至心進念藥王菩薩三十日至心進念釋迦牟尼佛如是十齊修習一年能持十戒能念十尊能除疫病五病鬼使得壽百年得福百秋命終之後生諸佛國復能於我及奪魂神名拏吉尼眾并傳屍鬼名起死鬼制呾羅月(正月)",
    "X01n0020_001:0405b21_0-1": "室羅伐拏(五月)未伽始羅(九月)於白黑七日至黃昏時供養我等所謂香花金米銀錢銀幡銀弊仙果二種(石榴棗果)清茶正向北方皆備諸供一心頂禮至心請念大神呪一百八遍我閻魔王并諸眷屬哀愍納受供養已後錢幡弊等皆是醮之當爾之時以本誓力雖著死簿反著生書橫死非命必轉延壽受持不綺語戒之人必定不受橫死非命即於佛前說神呪曰。",
    "X01n0020_001:0405c23_0": "唵炎摩曳達羅磨羅闍耶薩縛賀",
    "X01n0020_001:0406a01_0": "爾時閻魔法王說根本呪已告監福使言若有眾生日日持念一百八遍者汝具無量閻魔率不離左右如守眼睛若有所求速疾圓滿若有苦痛與阿伽陀若求園林若願浴池種種眾願皆令滿足爾時監福使等合掌恭敬進承教勑退當奉行隨善惡業定七道報爾時天尊說是偈言。",
    "X01n0020_001:0406a07_0": "　五七亡人息諍聲　　罪人心恨未甘情　策髮仰頭看業鏡　　悉知先世事分明復說善名稱院此處殊勝於無佛處別立淨土金沙滿地銀玉疊道四畔築四寶四門開順金樹分七珍枝開妙花每房結微菓花尋開花長春不散果尋結果長秋不落池開七寶蓮重青黃赤白汀鳴六種鳥和宮商角徵羽莊嚴微妙如兜率天中殊勝殿安五寶座即是地藏菩薩入定寶處四方有座四大菩薩所座所謂破惡趣菩薩悲旋潤菩薩金剛笑菩薩除憂闇菩薩爾時無佛世界能化導師悲願金剛地藏菩薩坐中央座每日晨朝入恒沙定從定起已遍十方國住立有情室宅門戶淨信念我開於兩手熈怡微笑現智笑士(亦名金剛笑大菩薩)聞行不淨以左中指針於臆上悲泣而去現悲旋潤或入地獄皆令離苦及餘惡趣遍入救生願力自在日日不怠。",
    "X01n0020_001:0406a22_0": "昔在因地發大願故我念過去無數劫中有佛出世號名覺華定自在王佛彼佛世尊入涅槃後於像法中有佛形像爾時我為聖近士女起大深信供養恭敬我知悲母墮在地獄為救彼苦七日斷食一心祈請於第七日第五更時室中空內忽現佛身而告我言善哉善哉聖近士女欲得度脫悲母極苦當發無上大菩提心能度三世一切父母能化無佛世界眾生能化地獄悲母等類故名地藏地獄眾生為庫藏故於未來世堪救極苦依佛教勑始發善心初發無上大菩提心同諸佛行願即救母苦令得解脫如彼佛說我其後發事願立誓頌曰。",
    "X01n0020_001:0406b09_0": "　我若證真後　　於地獄代苦　　可代不代者　誓不取正覺　　我若證真後　　於餓鬼施食　可施不施者　　誓不取正覺　　我若證真後　於畜生[齒*齊]噉　　可救不救者　　誓不取正覺　我若證真後　　於修羅諍苦　　可和不和者　誓不取正覺　　我若證真後　　於有緣眾生　不入三昧者　　誓不取正覺　　我若證真後　畏短命念我　　不令得長壽　　誓不取正覺　我若證真後　　為病苦念我　　不令得除愈　誓不取正覺　　我若證真後　　除王難念我　不令得恩赦　　誓不取正覺　　我若證真後　離怨賊念我　　速疾不遠離　　誓不取正覺　我若證真後　　厭貧苦念我　　不令豐衣食　誓不取正覺　　我若證真後　　求官位念我　不令得高官　　誓不取正覺　　我若證真後　於臨終念我　　其時不現身　　誓不取正覺　我若證真後　　為六道眾生　　隨應所得度　為施甘露法　　我隨趣分身　　於緣熟眾生　以六種名字　　應於當當身爾時世尊告乞叉底孽波菩薩言善哉善哉諦聽地藏於未來世為緣現身我當授記六種名字頌告言。",
    "X01n0020_001:0406c06_0": "　預天賀地藏　　左持如意珠　　右手說法印　利諸天人眾　　放光王地藏　　左手持錫杖　右手與願印　　雨雨成五糓　　金剛幢地藏　左持金剛幢　　右手施無畏　　化修羅靡幡　金剛悲地藏　　左手持錫杖　　右手引攝印　利傍生諸界　　金剛寶地藏　　左手持寶珠　右手甘露印　　施餓鬼飽滿　　金剛願地藏　左持閻魔幢　　右手成辨印　　入地獄救生爾時乞叉底孽波菩薩歡喜踊躍而起合掌前白佛言今從空佛聞此授記得未曾有若於未來當堪利益惡趣眾生不捨此身成大丈夫爾時世尊而告我言善哉如願善哉如願即時動地即天雨花忽然變成大丈夫僧即得大乘第三果位爾時世尊而告我言今無佛世能化堪忍於未來世有佛名為釋迦牟尼佛處忉利天先知汝來滅後弟子皆悉付汝其娑婆國人多好惡實非汝願不見能化若入地獄授五八戒惡趣救生於此一事超過恒沙無數菩薩即我略說汝未來世善權方便功德偈言。",
    "X01n0020_001:0406c24_0": "　若有順母教　　皆是地藏身　　慇懃化悲母　願力自在故　　若有念我名　　每日稱百返　於四惡趣中　　代苦與解脫　　若有正王臣　為帝釋擁護　　若有邪王臣　　為閻魔罸之　極惡罪人海　　無能渡導者　　乘地藏願船　必定到彼岸爾時空佛說是偈已忽然變化隱而不現我大丈夫聞佛記別即得善現色身三昧從其已來每日入定利益眾生無時暫怠。",
    "X01n0020_001:0407a09_0": "爾時大會閻魔王等諸羅剎婆聞乞义底孽婆菩薩宿世因緣深信因果無量功德皆為眷屬扶助化導於善名處略說往古本願事竟。",
    "X01n0020_001:0407a12_0": "第六變成王廳(彌勒菩薩)",
    "X01n0020_001:0407a13_0": "依前二王秤鏡兩現若罪逼惡若福勸善爾時天尊說是偈言。",
    "X01n0020_001:0407a15_0": "　亡人六七滯冥途　　切怕坐人警意愚　日日只看功德力　　天堂地獄在須臾第七太山王廳(藥師如來)依前三王處斷勘決兩舌之罪善因惡緣求於生緣爾時天尊說是偈言。",
    "X01n0020_001:0407a20_0": "　七七冥途中陰身　　專求父母會情親　福業此時仍未定　　更看男女造何因亡人逼苦愁歎頌曰。",
    "X01n0020_001:0407a23_0": "　待七七箇日　　不飲食逼寒　　男女以遺財　早造善扶我　　設親禁入獄　　子靜居家哉　何[(工*几)/儿]閻獄苦　　頭燃猶非喻第八平等王(觀世音菩薩)內含慈悲外現怒相且施教化之且貪刑罸之爾時天尊說是偈言。",
    "X01n0020_001:0407b05_0": "　亡人百日更恓惶　　身遭枷械被鞭傷　男女努力造功德　　從茲妙善見天堂第九都市王廳(阿閦如來)哀亡人言於諸經中造法花經龍女出海無垢成道於諸佛中造阿彌陀佛光明遍照除熱寒苦緣人男女欲救亡人今日追善受八齊戒福力殊勝男女勿瞋能救亡苦爾時天尊說是偈言。",
    "X01n0020_001:0407b12_0": "　一年過此轉苦辛　　男女修齊福業因　六道輪回仍未定　　造經造佛出迷津　極惡極善不來處　　微惡微善為亡賓　依佛經力定二報　　以追修福登金人第十五道轉輪王廳(阿彌陀佛)爾時天尊說是偈言。",
    "X01n0020_001:0407b18_0": "　後三所歷是關津　　好惡唯憑福業因　不善尚憂千日內　　胎生產死夭亡身　邪見放逸過　　愚癡無智罪　　猶如車輪迴　常在三途獄爾時十王諸羅剎婆冥官司候從座而起合掌向佛而白佛言世尊我等諸王或權或實如實類等受苦難忍何離苦宮歸無為家爾時世尊告諸王言汝等先世見他惡苦悅為自樂勸他造惡聞他善憎聞有得死以為歡樂貪心惜財瞋恚失理如是等眾生得生閻魔國前分涅槃中如廣說佛性常住凡有心盧當具佛性悉皆當得無上菩提汝等有心當知佛性必定永離三熱大苦佛性偈曰。",
    "X01n0020_001:0407c06_0": "　諸行無常　　是生滅法　　生滅滅已　　寂滅為樂我念過去無量劫中爾時我為雪山童子始聞此義永離生死得涅槃道爾時諸王聞佛偈語深生歡喜味甘露膳即離熱惱得不退轉爾時大眾聞佛所說皆大歡喜皆悉作禮而去涅槃處還閻魔王國信受奉行。",
    "X01n0020_001:0407c13_0": "佛說地藏菩薩發心因緣十王經",
    "X01n0020_001:0407c15_0": "右本末記曰。",
    "X01n0020_001:0407c15_1": "嚴佛調三藏云。",
    "X01n0020_001:0407c15_2": "此經梵本非多羅文三昧之內真佛示現授此經。",
    "X01n0020_001:0407c16_3": "梵文從三昧起。",
    "X01n0020_001:0407c16_4": "先書竹帛。",
    "X01n0020_001:0407c17_5": "然後修習。",
    "X01n0020_001:0407c17_6": "從北天竺。",
    "X01n0020_001:0407c17_7": "到支那國。",
    "X01n0020_001:0407c17_8": "大聖文殊。",
    "X01n0020_001:0407c17_9": "於照耀殿。",
    "X01n0020_001:0407c18_10": "為許流通。",
    "X01n0020_001:0407c18_11": "時天聖十年十一月也。",
    "X01n0020_001:0407c18_12": "小苾蒭原孚。",
    "X01n0020_001:0407c19_13": "普化眾信之緣。",
    "X01n0020_001:0407c19_14": "廣開消罪之路。",
    "X01n0020_001:0407c19_15": "因以入梓。",
    "X01n0020_001:0407c19_16": "永為流通。",
    "X01n0020_001:0407c20_17": "伏願十號至尊。",
    "X01n0020_001:0407c20_18": "垂拔苦與樂之慈悲。",
    "X01n0020_001:0407c20_19": "十殿冥侯。",
    "X01n0020_001:0407c21_20": "惠記善錄。",
    "X01n0020_001:0407c21_21": "惡之赦宥。",
    "X01n0020_001:0407c21_22": "地獄化為淨剎。",
    "X01n0020_001:0407c21_23": "鑊湯變作清凉。"
}