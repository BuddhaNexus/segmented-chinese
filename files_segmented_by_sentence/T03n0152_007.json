{
    "T03n0152_007:0039a11_0": "六度集經卷第七",
    "T03n0152_007:0039a13_0": "吳康居國沙門康僧會譯",
    "T03n0152_007:0039a14_0": "禪度無極章第五(此有九章)",
    "T03n0152_007:0039a15_0": "（七四）「禪度無極者云何？",
    "T03n0152_007:0039a15_1": "端其心，壹其意，合會眾善，內著心中，意諸穢惡，以善消之。",
    "T03n0152_007:0039a16_2": "凡有四禪：一禪之行，去所貪愛五妖邪事，眼覩華色心為淫狂，去耳聲、鼻香、口味、身好，道行之志必當遠彼。",
    "T03n0152_007:0039a19_3": "又有五蓋：貪財蓋、恚怒蓋、睡眠蓋、淫樂蓋、悔疑蓋。",
    "T03n0152_007:0039a20_4": "有道無道，有佛無佛，有經無經，心意識念，清淨無垢，心明覩真得無不知，天龍鬼妖所不能惑。",
    "T03n0152_007:0039a23_0": "猶人有十怨脫身離之，獨處山間眾所不知、無所復畏，人遠情慾，內淨心寂，斯謂一禪。",
    "T03n0152_007:0039a25_1": "心獲一禪進向二禪，第二之禪，如人避怨，雖處深山懼怨尋之，逾自深藏，行家雖遠十情慾怨，猶恐慾賊來壞道志，得第二禪，情慾稍遠不能污己。",
    "T03n0152_007:0039a28_2": "第一之禪，善惡諍已，以善消惡，惡退善進。",
    "T03n0152_007:0039a29_3": "第二之禪，喜心寂止，不復以善住消彼惡也。",
    "T03n0152_007:0039b02_4": "喜善二意，悉自消滅，十惡煙絕，外無因緣來入心者。",
    "T03n0152_007:0039b03_5": "譬如高山其頂有泉，無流入者，亦非龍雨水自內出，水淨泉滿，善內心出，惡不復由耳目鼻口入，御心如是，便向三禪。",
    "T03n0152_007:0039b06_6": "第三之禪，守意牢固，善惡不入，心安如須彌，諸善不出。",
    "T03n0152_007:0039b07_7": "外事善惡寂滅不入，心猶蓮華根莖在水，華合未發為水所覆。",
    "T03n0152_007:0039b09_0": "三禪之行，其淨猶華，去離眾惡身意俱安。",
    "T03n0152_007:0039b10_0": "御心如是，便向四禪。",
    "T03n0152_007:0039b10_1": "善惡皆棄，心不念善亦不存惡，心中明淨猶琉璃珠，又如士女淨自沐浴，名香塗身，內外衣新，鮮明上服，表裏香淨，菩薩心端獲彼四禪。",
    "T03n0152_007:0039b13_2": "群邪眾垢無能蔽其心，猶若淨繒在作何色。",
    "T03n0152_007:0039b14_3": "又如陶家埏埴為器，泥無沙礫在作何器。",
    "T03n0152_007:0039b15_4": "又猶鍛師熟煉名金，百奇千巧從心所欲。",
    "T03n0152_007:0039b16_5": "菩薩心淨得彼四禪，在意所由，輕舉騰飛，履水而行，分身散體，變化萬端，出入無間存亡自由。",
    "T03n0152_007:0039b19_6": "摸日月，動天地，洞視徹聽靡不聞見，心淨觀明得一切智，未有天地眾生所更，十方現在眾心所念，未萠之事，眾生魂靈為天為人，入太山、餓鬼、畜生道中，福盡受罪，殃訖受福，無遠不知。",
    "T03n0152_007:0039b23_7": "夫得四禪，欲得溝港、頻來、不還、應儀，各佛如來、至真平等正覺、無上之明，求之即得。",
    "T03n0152_007:0039b25_8": "猶若萬物皆因地生，自五通智至于世尊，皆四禪成，猶眾生所作非地不立。",
    "T03n0152_007:0039b27_9": "眾祐又曰：『群生處世，正使天帝仙聖巧黠之智，不覩斯經，不獲四棄之定者，猶為愚矇也。』",
    "T03n0152_007:0039c01_10": "既有智慧，而復一心即近度世。",
    "T03n0152_007:0039c01_11": "此為菩薩禪度無極一心如是。」",
    "T03n0152_007:0039c03_0": "（七五）「昔者比丘，飯畢澡漱，入深山丘墓間樹下坐，叉手低頭，一心滅念。",
    "T03n0152_007:0039c04_1": "內意心中消去五蓋，五蓋滅後，其心煚然，冥退明存。",
    "T03n0152_007:0039c05_2": "顧愍天人蜎飛蚑行蠕動之類，傷其愚惑懷斯五蓋，遏絕明善之心。",
    "T03n0152_007:0039c07_3": "消去五蓋諸善即強，猶若貧人舉債治生，獲利還彼餘財修居，日有利入，其人心喜。",
    "T03n0152_007:0039c09_4": "又如奴使免為良民，困病獲瘳，九族日興，牢獄重罪逢赦得出。",
    "T03n0152_007:0039c11_5": "又如重寶渡海歷險，還家見親其喜無量。",
    "T03n0152_007:0039c12_6": "心懷五蓋猶斯五苦，比丘見諦去離五蓋，猶彼凡人免上五患，蓋退明進，眾惡悉滅，道志強盛即獲一禪。",
    "T03n0152_007:0039c14_7": "自一禪之二禪，凡有三行：一曰勤仂，二曰數念，三曰思惟。",
    "T03n0152_007:0039c16_8": "自斯三事得成四禪，以一禪至二禪，以二禪之三禪，以三禪之四禪。",
    "T03n0152_007:0039c17_9": "四禪勝三禪，三禪勝二禪，二勝一。",
    "T03n0152_007:0039c18_10": "第一之禪，十惡退，五善進。",
    "T03n0152_007:0039c19_11": "何謂十惡？",
    "T03n0152_007:0039c19_12": "眼樂色、耳音、鼻香、口味、身好，并上五蓋，謂之十惡。",
    "T03n0152_007:0039c20_13": "何謂五善？",
    "T03n0152_007:0039c21_14": "一計、二念、三愛、四樂、五曰一心。",
    "T03n0152_007:0039c21_15": "斯五善處內。",
    "T03n0152_007:0039c22_16": "第二之禪不計、不念，制心內觀，善行在內，不復由耳目鼻口出入，善惡二行不復相干，心處在內唯有歡喜也。",
    "T03n0152_007:0039c24_17": "三禪之行除去歡喜，心尚清淨，怕然寂寞，眾祐各佛應儀曰：『諸能滅欲淨其心者，身終始安。』",
    "T03n0152_007:0039c27_18": "第四之禪喜心去，得寂定。",
    "T03n0152_007:0039c27_19": "一禪耳為聲亂，二禪心為念亂，三禪心歡喜亂，四禪心為喘息亂。",
    "T03n0152_007:0039c29_20": "一禪耳聲止，進至二禪，二禪念滅，進至三禪，三禪歡喜滅，進至四禪，四禪喘息滅得空定。",
    "T03n0152_007:0040a02_21": "菩薩禪度無極一心如是。」",
    "T03n0152_007:0040a04_0": "（七六）「菩薩志道，凡以幾事，能令內淨心一得禪？",
    "T03n0152_007:0040a05_1": "或見老者，頭白齒落形體變異，覩之意悟曰：『吾後必然。』",
    "T03n0152_007:0040a06_2": "一心得禪。",
    "T03n0152_007:0040a06_3": "或覩病者身心困痛，猶被杖楚。",
    "T03n0152_007:0040a07_4": "悵然悟曰：『吾後必然。』",
    "T03n0152_007:0040a07_5": "一心得禪。",
    "T03n0152_007:0040a08_6": "或覩眾生壽命終訖，息絕熅逝，神遷身冷，九族捐之，遠著外野，旬日之間胮脹爛臭，或為狐犬眾鳥所噉，肌肉生蟲，蟲還食身，膿血惡露滂沱流地，骸骨解散，節節異處，足趺脛髀，尻脊脇臂，頭齒髑髏，各自分離。",
    "T03n0152_007:0040a13_7": "道人念曰：『夫生有死，人物猶幻，會即有離，神逝體散。",
    "T03n0152_007:0040a14_8": "吾豈得止，獨不如彼乎？』",
    "T03n0152_007:0040a15_9": "覩之愴然，一心得禪。",
    "T03n0152_007:0040a15_10": "或見久死體骨消滅，泥土同塵。",
    "T03n0152_007:0040a16_11": "深自惟曰：『吾體方爾。』",
    "T03n0152_007:0040a16_12": "一心得禪。",
    "T03n0152_007:0040a17_13": "或以聞太山湯火之毒、酷裂之痛，餓鬼飢饉積年之勞，畜生屠剝割截之苦，存之愕然，一心得禪，或見窮凍餓死，或見履非之人為王法所戮。",
    "T03n0152_007:0040a20_14": "道人念曰：『斯人遭患由無道志，吾不精進必復如彼也。』",
    "T03n0152_007:0040a22_0": "一其心得禪。",
    "T03n0152_007:0040a22_1": "深惟內觀，下即為屎尿所迫，上即為寒熱所愶，覺身可惡，一心得禪。",
    "T03n0152_007:0040a24_2": "或見惡歲五穀不豐，民窮為亂更相挌戰，死屍縱橫，覩之愴然：『吾不為道必復如之。』",
    "T03n0152_007:0040a26_3": "一其心得禪。",
    "T03n0152_007:0040a26_4": "覩盛有衰榮財難保，少壯有老病壽猶電光，憶之愕然，一其心得禪。",
    "T03n0152_007:0040a28_5": "念佛巍巍相難雙矣，皆由清淨致為眾祐，存之欣然，一其心得禪。",
    "T03n0152_007:0040a29_6": "念經深義，沙門高行，一其心得禪。",
    "T03n0152_007:0040b01_7": "惟身行善，前後積德，一其心得禪。",
    "T03n0152_007:0040b02_8": "惟愚所求違佛明法，勞而益罪，諸天處世守戒奉齋，自致升天榮壽無量，一其心得禪。",
    "T03n0152_007:0040b04_9": "受佛深經反覆思之，為眾訓導，中心歡喜，一其心得禪。",
    "T03n0152_007:0040b06_10": "存憶眾生有成輙壞，壞皆苦痛，惟之愴然，一其心得禪。",
    "T03n0152_007:0040b07_11": "眾生之性莫能自保，來始之變，道人自懼，命盡卒至，或墮惡道，視世榮樂真偽如夢，志重醒悟，一其心得禪。",
    "T03n0152_007:0040b10_12": "諸食入口與涕唾澆灒，外好內臭化成屎尿，憶之可惡，一其心得禪。",
    "T03n0152_007:0040b12_0": "兒在母腹，初如凝粥，以漸長大，三十八七日，身體皆成，臨生之難，多危少安。",
    "T03n0152_007:0040b13_1": "既生之後，諸病並進，或一或十、或五十至百年，皆當老死無免斯患，惟己亦然，一其心得禪。",
    "T03n0152_007:0040b16_2": "有存即滅，尋之無處，三界皆空，志無貪慕，悲念眾生不覩佛經，邪欲所蔽無知非常，誓願拯濟，一其心得禪。",
    "T03n0152_007:0040b18_3": "「志成行高，懷四等心愍育眾生，猶若慈母哀護幼兒，兒隨輩熙戲，母以慈心行索，覩兒為泥塵所污，飢渴啼呼。",
    "T03n0152_007:0040b21_4": "覩兒若茲，悲淚抱歸，洗浴衣食，身康心悅，慈母歡喜，愛攝徘徊不捨如前。",
    "T03n0152_007:0040b23_5": "道人慈悲愛護眾生，踰彼慈母，教天下人蜎飛蚑行蠕動之類，奉佛覩經，親沙門眾，採執佛戒懷而行之，遠離三惡，心念善、口言善、身行善，抑上三惡，永興三善，長不令更太山、地獄、餓鬼、畜生窮苦險處。",
    "T03n0152_007:0040b28_6": "安以無極之福堂，尋復追誨，懼其處福為之憍蕩，恣縱惡心還處三塗，亦榮祿之禍，非常苦空之變以誡之也。",
    "T03n0152_007:0040c02_7": "勸取無為，如彼慈母攝護之意也。",
    "T03n0152_007:0040c02_8": "「思十六事，一其心得禪。",
    "T03n0152_007:0040c03_9": "何謂十六？",
    "T03n0152_007:0040c03_10": "喘息長短即自知，喘息動身即自知，喘息微著即自知，喘息快不快即自知，喘息止走即自知，喘息歡慼即自知，自惟萬物無常喘息自知，萬物過去不可追得喘息自知，內無所思棄捐所惟喘息自知，放棄軀命不棄軀命喘息自知。",
    "T03n0152_007:0040c09_11": "道人深思，有是即得是，無是不得是，夫生必有老死之患，魂靈不滅即更受身。",
    "T03n0152_007:0040c11_12": "不生即無老，不老即無死，念是一其心得禪。",
    "T03n0152_007:0040c12_13": "道人以眼觀世生死，但以十二因緣，念此一其心得禪。",
    "T03n0152_007:0040c14_0": "「道人以五事自觀形體：一曰自觀面類數變，二曰苦樂數移，三曰志意數轉，四曰形體數異，五曰善惡數改。",
    "T03n0152_007:0040c16_1": "是謂五事。",
    "T03n0152_007:0040c16_2": "數有變異猶如流水前後相及，念此一其心得禪。",
    "T03n0152_007:0040c18_3": "道人念禪當云何？",
    "T03n0152_007:0040c18_4": "目見死人自頭至足，諦思熟視存想著心，行坐臥起飯飲萬役，常念著心以固其志，得禪自在所念。",
    "T03n0152_007:0040c21_5": "譬如人炊數斛米飯欲知熟未，直取一米捻[〦/(火*羊*火)/火]視之，一米熟者明餘者皆熟。",
    "T03n0152_007:0040c22_6": "道志若茲，心之迴走，猶水之流，道人直念一事，心停意淨，應儀真道，滅度可得。",
    "T03n0152_007:0040c24_7": "「第一之禪欲得應儀，可得不？",
    "T03n0152_007:0040c25_8": "曰「中有得者有不得者。",
    "T03n0152_007:0040c26_9": "何行能得？",
    "T03n0152_007:0040c26_10": "何行不得？",
    "T03n0152_007:0040c26_11": "於一禪中，有念有愛，道則不成。",
    "T03n0152_007:0040c27_12": "天地無常，虛空難保，盡內穢垢，無貪愛念，志淨如斯，應真可得。",
    "T03n0152_007:0040c28_13": "二三至四，執心當如一禪。",
    "T03n0152_007:0040c29_14": "志存一禪未得應儀，命終可趣，即上七天受壽一劫；在二禪終，上十一天受壽二劫；處三禪終，上十五天受壽八劫；處四禪終，上十九天壽十六劫。",
    "T03n0152_007:0041a04_15": "「道人自觀內體惡露都為不淨，髮膚髑髏皮肌，眼瞬涕唾，筋脉肉髓，肝肺腸胃，心膽脾腎，屎尿膿血，眾穢共合乃成為人。",
    "T03n0152_007:0041a07_16": "猶若以囊盛五穀也，有目瀉囊，分別視之，種種各異。",
    "T03n0152_007:0041a08_17": "明人如此內觀其身，四大種數各自有名都為無人，以無欲觀乃覩本空，一其心得禪。",
    "T03n0152_007:0041a10_18": "「道人深觀別身四大，地水火風。",
    "T03n0152_007:0041a11_19": "髮毛骨齒，皮肉五藏，斯即地也。",
    "T03n0152_007:0041a12_20": "目淚涕唾，膿血汗肪，髓腦小便，斯即水也。",
    "T03n0152_007:0041a13_21": "內身溫熱主消食者，斯即火也。",
    "T03n0152_007:0041a14_22": "喘息呼吸，斯即風也。",
    "T03n0152_007:0041a14_23": "譬如屠兒殺畜刳解，別作四分具知委曲。",
    "T03n0152_007:0041a15_24": "道人內觀分別四大，此地彼水，火風俱然，都為無人，念之志寂，一其心得禪。",
    "T03n0152_007:0041a17_25": "道人自覺喘息長短，遲疾巨細皆別知之，猶人削物自知深淺，念息如此，一其心得禪。",
    "T03n0152_007:0041a19_26": "菩薩禪度無極一心如是。」",
    "T03n0152_007:0041a21_0": "（七七）太子出遊，王勅國內無令眾穢當彼王道。",
    "T03n0152_007:0041a22_1": "太子出城，第二天帝化為老人，當其車前，頭白背僂，倚杖羸步。",
    "T03n0152_007:0041a23_2": "太子曰：「斯人何乎？」",
    "T03n0152_007:0041a24_3": "御使對曰：「老人矣！」",
    "T03n0152_007:0041a24_4": "「何謂為老？」",
    "T03n0152_007:0041a24_5": "曰：「四大根熟，餘命無幾。」",
    "T03n0152_007:0041a25_6": "太子曰：「吾後亦當老乎？」",
    "T03n0152_007:0041a26_0": "對曰：「自古有老，無聖免茲。」",
    "T03n0152_007:0041a26_1": "太子曰：「吾謂尊榮與凡有異，而俱不免，榮何益己？」",
    "T03n0152_007:0041a27_2": "還宮存之，一心得禪。",
    "T03n0152_007:0041a28_3": "王問僕曰：「太子出遊觀國喜乎？」",
    "T03n0152_007:0041a29_4": "對曰：「道觀老叜，存世非常，心不為欣。」",
    "T03n0152_007:0041b01_5": "王懼去國，重益樂人，惑之以榮華，亂之以眾音，欲壞其道意令守尊位也。",
    "T03n0152_007:0041b03_6": "後復出遊，王重勅曰：「無令羸老在道側也。」",
    "T03n0152_007:0041b04_7": "前釋復化為病人，體疲氣微，肉盡骨立，惡露塗身，倚在門側。",
    "T03n0152_007:0041b05_8": "曰：「斯復何人？」",
    "T03n0152_007:0041b05_9": "對曰：「病人也。」",
    "T03n0152_007:0041b06_10": "曰：「何謂為病？」",
    "T03n0152_007:0041b06_11": "「飲食不節，臥起無常，故獲斯病，或愈或死。」",
    "T03n0152_007:0041b07_12": "曰：「吾亦飲食不節，臥起無常，當更病乎？」",
    "T03n0152_007:0041b08_13": "對曰：「有身即病，無免斯患。」",
    "T03n0152_007:0041b09_14": "太子曰：「吾不免患，後必如之。」",
    "T03n0152_007:0041b10_15": "還宮存之，一心入禪。",
    "T03n0152_007:0041b10_16": "後出，帝釋復化為死人，舁擔建旐，哀慟塞路。",
    "T03n0152_007:0041b11_17": "曰：「斯復何人？」",
    "T03n0152_007:0041b12_18": "對曰：「死人。」",
    "T03n0152_007:0041b12_19": "「何謂為死？」",
    "T03n0152_007:0041b12_20": "「命終神遷，形骸分散，長與親離，痛夫難處。」",
    "T03n0152_007:0041b13_21": "太子曰：「吾亦然乎？」",
    "T03n0152_007:0041b14_22": "對曰：「上聖之純德，無免斯患。」",
    "T03n0152_007:0041b15_0": "迴車還宮，一心入禪。",
    "T03n0152_007:0041b15_1": "後復出遊，之王田廬，坐樹下。",
    "T03n0152_007:0041b16_2": "覩耕犁者，反土蟲出，或傷或死，鳥追食之。",
    "T03n0152_007:0041b17_3": "心中愴然，長歎曰：「咄眾生擾擾，痛焉難處。」",
    "T03n0152_007:0041b18_4": "念之悵如，一心入禪。",
    "T03n0152_007:0041b18_5": "時，日盛出照太子身，樹為低枝不令日炙。",
    "T03n0152_007:0041b19_6": "王尋所之，遙覩無上聖德之靈，悲喜交集，不識投身，稽首為禮，太子亦俱稽首于地。",
    "T03n0152_007:0041b21_7": "父子辭畢，王還于宮，太子一心入禪。",
    "T03n0152_007:0041b22_8": "菩薩禪度無極一心如是。",
    "T03n0152_007:0041b24_0": "（七八）太子初生，王令師相，師曰：「處國必為飛行皇帝；捐國作沙門者，當為天人師也。」",
    "T03n0152_007:0041b26_0": "王興三時殿，春夏冬各自異殿，殿有五百妓人，不肥不瘦，長短無訶，顏華鮮明，皆齊桃李，各兼數伎，姿態傾賢，以樂太子。",
    "T03n0152_007:0041b29_0": "殿前列種甘果，華香苾芬，清淨浴池，中有雜華，異類之鳥，鳴聲相和。",
    "T03n0152_007:0041c01_1": "宮門開閉聞四十里，忠臣衛士徼循不懈，警備之鳥，鵁鶄鴛鴦驚鳴相屬。",
    "T03n0152_007:0041c03_2": "太子年十七無經不通，師更拜受。",
    "T03n0152_007:0041c04_3": "王為納妃，妃名裘夷，容色之華，天女為雙，力勢頓却六十巨象。",
    "T03n0152_007:0041c05_4": "至年十九，太子都合諸妓凡千五百人，共處一殿，極其伎樂。",
    "T03n0152_007:0041c07_5": "欲令疲臥可得捨去，天令樂人皆臥無知。",
    "T03n0152_007:0041c08_6": "太子靖思視諸伎人，猶木梗人，百節皆空，中如竹節，手足垂地，涕淚流出，口唾污頰，伏鼓亂頭，樂人皆著名璫垂懸步搖華光，珠璣瓔珞琨環雜巧，羅縠文繡上服御衣，琴瑟箏笛，笳簫樂器，縱橫著地。",
    "T03n0152_007:0041c13_7": "警備之鳥及守衛者，頓瞑無識。",
    "T03n0152_007:0041c13_8": "太子以無蔽之眼遍觀眾身，還觀其妃，頭髮髑髏，骨齒爪指，皮膚肌肉，膿血髓腦，筋脉心膽，脾腎肝肺，腸胃眼窌，屎尿涕唾，內視猶枯骨，外視猶肉囊，無一可貴。",
    "T03n0152_007:0041c17_9": "不淨臭處，覩之存憶令人吐逆，猶藍假面文綵衣之熏香其表，以屎尿膿血滿著其內，愚者信其表，明者覩其內，遠之萬里猶復閉目也。",
    "T03n0152_007:0041c22_0": "太子覩之若幻難可久保，處世假借，必當還主。",
    "T03n0152_007:0041c23_1": "臥者縱橫，猶如死屍，愈不樂焉，一心得禪。",
    "T03n0152_007:0041c24_2": "從禪覺，仰視沸星，夜已向半，諸天側塞，叉手作禮，華香眾樂舉頭無量，太子覩諸天稽首，即說經曰：「淫泆最惡，令人狂醉，謗正歎邪，以瞑為明，是故諸佛、辟支佛、阿羅漢，不譽為善，當疾遠之。」",
    "T03n0152_007:0041c29_0": "反覆思惟，呼車匿曰：「疾被鞬陟。」",
    "T03n0152_007:0041c29_1": "重自惟曰：「城門開閉聞四十里，云如之何？」",
    "T03n0152_007:0042a01_2": "諸天僉曰：「敬諾。",
    "T03n0152_007:0042a02_3": "世尊！",
    "T03n0152_007:0042a02_4": "吾等御門令其無聲。」",
    "T03n0152_007:0042a03_0": "宮人無知，馬蹄寂然不聞微聲，太子上馬，百億帝釋、四百億四大天王、天龍鬼神翼從導引，平治塗路。",
    "T03n0152_007:0042a05_1": "天樂詠謌：「無上巍巍吾生遇哉，得覩靈輝消心塵勞，永世不衰，痛夫八難遠尊可哀！」",
    "T03n0152_007:0042a07_2": "重曰：「遇哉吾等偶諧。」",
    "T03n0152_007:0042a07_3": "馬始出門，門即有聲。",
    "T03n0152_007:0042a08_4": "馬哽咽悲鳴，淚流交頰。",
    "T03n0152_007:0042a09_5": "諸天[袖-由+厭]王，一國無知。",
    "T03n0152_007:0042a09_6": "所以然者，欲令太子早得佛道。",
    "T03n0152_007:0042a10_7": "太子棄金輪王七寶之位，忍眾苦度眾生，菩薩禪度無極一心如是。",
    "T03n0152_007:0042a13_0": "（七九）太子未得道時，取地槀草，於樹下叉手正坐，棄眾垢念，清其心，一其志。",
    "T03n0152_007:0042a14_1": "自念曰：「今日為始，肌筋枯腐，於此不得佛者，吾終不起。」",
    "T03n0152_007:0042a16_2": "菩薩即得一禪，二三至四禪，即於一夜得一術闍，知無數劫父母兄弟妻子九族。",
    "T03n0152_007:0042a18_3": "二夜之中得二術闍，自知無數劫貧富貴賤長短白黑，眾生心中有念無念，得無不知。",
    "T03n0152_007:0042a20_4": "三夜之中得三術闍，三毒都滅。",
    "T03n0152_007:0042a21_0": "夜向明時，佛道成矣。",
    "T03n0152_007:0042a21_1": "深自思曰：「吾今得佛，甚深甚深難知難了，微中之微、妙中之妙也。",
    "T03n0152_007:0042a23_0": "今佛道成得無不知。」",
    "T03n0152_007:0042a23_1": "起至龍水所，龍名文隣，文隣所處，水邊有樹，佛坐樹下曰：「昔者錠光佛授吾尊決，當為釋迦文佛，真如所聞，吾今得佛矣。",
    "T03n0152_007:0042a26_2": "自無數劫來，布施、持戒、忍辱、精進、禪定、明度，積功之願，始今得極尊，作善福歸，不亡我功。」",
    "T03n0152_007:0042a28_3": "佛適念之，便入禪度無極。",
    "T03n0152_007:0042a29_4": "佛在水邊，光明徹照龍所居處。",
    "T03n0152_007:0042b01_5": "龍覩光影，鱗甲皆起。",
    "T03n0152_007:0042b01_6": "龍甞見三佛：拘婁秦佛、拘那鋡牟尼佛、迦葉佛，三佛得道，皆在此坐。",
    "T03n0152_007:0042b03_7": "明悉照龍所居，龍覩光明念曰：「斯光與前三佛光影齊同，世間得無復有佛乎？」",
    "T03n0152_007:0042b05_8": "龍大歡喜，出水左右顧視，覩佛坐樹下，身有三十二相，紫磨金色，光明奕奕過月踰日，相好端正如樹有華。",
    "T03n0152_007:0042b08_0": "龍前趣佛，頭面著地，遶佛七匝，身去佛四十里，以七頭覆佛上。",
    "T03n0152_007:0042b09_1": "龍喜作風雨七日七夕，佛端坐不動不搖不喘不息，七日不食得佛，心喜都無有想。",
    "T03n0152_007:0042b11_2": "龍大歡喜，亦七日不食無飢渴念，七日畢風雨止，佛禪覺悟。",
    "T03n0152_007:0042b13_3": "龍化為梵志，年少鮮服，長跪叉手，稽首問曰：「得無寒無熱無飢無渴，功福會聚，眾毒不加，處世為佛，三界特尊，豈不快哉？」",
    "T03n0152_007:0042b15_4": "佛告龍曰：「過去諸佛經說，眾生離三惡道得為人快，處世閑居守道志快，昔者所聞今皆獲快，處世懷慈不害眾生快，天魔重毒皆歇快，惔怕無欲不慕榮快，於世得道為天人師，志空、不願、無相之定。",
    "T03n0152_007:0042b20_5": "眾欲之有身，還神於本無，長存之寂，永與苦絕，斯無上之快矣。」",
    "T03n0152_007:0042b22_6": "龍稽首言：「自今以後，自歸佛歸法。」",
    "T03n0152_007:0042b23_7": "佛告龍：「方有眾聖，其誓應儀欲除饉苦，亦當豫自歸之。」",
    "T03n0152_007:0042b24_8": "龍曰：「諾。」",
    "T03n0152_007:0042b24_9": "自歸除饉眾。",
    "T03n0152_007:0042b25_10": "畜生之中歸佛先化，斯龍為首。",
    "T03n0152_007:0042b25_11": "菩薩禪度無極一心如是。",
    "T03n0152_007:0042b27_0": "（八〇）佛行得小徑，其邊有樹，佛坐其下，與千二百五十比丘俱，一心入定。",
    "T03n0152_007:0042b28_1": "有五百乘車過，佛時盛渴，告阿難曰：「爾取水，吾欲飲之。」",
    "T03n0152_007:0042c01_2": "曰：「屬有五百乘車過，其水盛濁不可飲。」",
    "T03n0152_007:0042c02_3": "又重勅曰：「吾渴尤甚，爾駛取水來。」",
    "T03n0152_007:0042c02_4": "至再三。",
    "T03n0152_007:0042c03_5": "阿難曰：「有溪名鳩對，清澄且美，可浴可飲。」",
    "T03n0152_007:0042c04_6": "佛與阿難說斯未竟，時有一人名胞罽，師事逝心，逝心名羅迦藍。",
    "T03n0152_007:0042c05_7": "胞罽覩佛靈輝，身色紫金，相好甚奇，古聖希有，心喜踰溢，拱手直進，稽首而曰：「屬有五百乘車由斯行矣，世尊寧聞見乎？」",
    "T03n0152_007:0042c08_8": "曰：「不聞不見也。」",
    "T03n0152_007:0042c09_9": "胞罽曰：「世尊臥乎？」",
    "T03n0152_007:0042c09_10": "曰：「吾坐禪得一心定。」",
    "T03n0152_007:0042c10_11": "胞罽歎曰：「如來、無所著、正真覺，玄深之定，乃至斯乎？",
    "T03n0152_007:0042c11_12": "車向者震國，躬污塵埃，志道無猗不聞不見，乾坤可動，斯志難傾。",
    "T03n0152_007:0042c13_13": "吾師在時，亦於道邊樹下得禪，時，亦有五百乘車歷其前，有人問曰：『寧聞見乎？』",
    "T03n0152_007:0042c15_0": "曰：『不聞不覩。』",
    "T03n0152_007:0042c15_1": "其人曰：『子時臥出乎？』",
    "T03n0152_007:0042c15_2": "曰：『吾一其心得清淨定，故不聞。』",
    "T03n0152_007:0042c16_3": "其人曰：『羅漢道志深，乃如之乎？",
    "T03n0152_007:0042c17_4": "車歷前，身污塵而不覺。』",
    "T03n0152_007:0042c18_0": "其人覩彼志幽玄，師事終年。」",
    "T03n0152_007:0042c18_1": "胞罽曰：「佛寂定無猗之志猶吾往師，自今日始終命，奉佛五戒為清信士敢履眾惡。」",
    "T03n0152_007:0042c20_2": "佛告胞罽：「五百車聲孰如雷震之響。」",
    "T03n0152_007:0042c21_3": "對曰：「千車之聲，猶不比雨之小雷，豈況激怒之霹靂乎？」",
    "T03n0152_007:0042c23_0": "世尊曰：「吾昔處阿譚縣蓬廬之下，坐惟生死之本，暴風雨雹雷電霹靂，殺四特牛、耕者兄弟二人。",
    "T03n0152_007:0042c25_1": "其縣黎民，觀者甚眾。",
    "T03n0152_007:0042c25_2": "吾時出經行，有一人至吾所，吾問之曰：『眾將何觀乎？』",
    "T03n0152_007:0042c27_3": "其人如事說之。",
    "T03n0152_007:0042c27_4": "人曰：『佛時何之？』",
    "T03n0152_007:0042c27_5": "答曰：『獨在屋下。』",
    "T03n0152_007:0042c28_6": "人曰：『佛時臥乎？』",
    "T03n0152_007:0042c28_7": "曰：『不。』",
    "T03n0152_007:0042c28_8": "人曰：『焉有寤而不聞乎？",
    "T03n0152_007:0042c29_9": "志道甚深，自今之後，願師事世尊，奉五淨戒為清信士，終身守真。』」",
    "T03n0152_007:0043a02_10": "胞罽聞之，心開結解，其喜無量，顧勅從者曰：「內藏金織成衣有千領，擇取妙者來，吾欲上佛。」",
    "T03n0152_007:0043a04_11": "從者承命歸家取來，胞罽自手以衣被佛身上，退稽首曰：「自今願世尊屈影靈，之吾鄉諸清信士所，并顧下吾家，宗門巨細，各自親身供養於佛。",
    "T03n0152_007:0043a08_0": "畢天地之壽以至恭之心，奉養天龍鬼神蜎飛蚑行蠕動之類者，不如一日飯一沙門，豈況無上正真佛乎？",
    "T03n0152_007:0043a10_1": "願垂弘慈授吾無極之福。」",
    "T03n0152_007:0043a11_2": "世尊曰：「大善！」",
    "T03n0152_007:0043a11_3": "菩薩禪度無極道志如是。",
    "T03n0152_007:0043a13_0": "（八一）眾祐自說，為菩薩時，名曰常悲。",
    "T03n0152_007:0043a13_1": "常悲菩薩，常流淚且行。",
    "T03n0152_007:0043a14_2": "時世無佛，經典悉盡，不覩沙門賢聖之眾，常思覩佛聞經妙旨。",
    "T03n0152_007:0043a16_0": "時世穢濁，背正向邪，華偽趣利猶蛾之樂火；四等六度永康之宅，而世廢佛斯法，就彼危禍，以自破碎也，故為愁荒哀慟且行。",
    "T03n0152_007:0043a19_1": "往昔有佛名影法無穢如來王，滅度來久，經法都盡。",
    "T03n0152_007:0043a20_2": "常悲菩薩，夢見其佛為其說法云：「慎無貢高，學士之行，去心恩愛之垢，無著六情之塵勞，無遺眾愛毛髮之大。",
    "T03n0152_007:0043a23_3": "藏爾心內，諸念寂滅是為無為。」",
    "T03n0152_007:0043a23_4": "菩薩從佛聞斯法，猶餓夫得甘食，其喜無量，心垢除，入淨定。",
    "T03n0152_007:0043a25_5": "即棄家捐妻子，入深山處閑寂，以山水果蓏自供，處山舉手椎心哀號而云：「吾生怨乎！",
    "T03n0152_007:0043a27_6": "不值佛世，不聞佛經，十方現在至真世尊，洞視徹聽，皆一切知，恍惚髣髴，暉靡不之，願現尊靈，令吾覩佛，得聞弘摸大道極趣。」",
    "T03n0152_007:0043b01_7": "哀聲適訖，天神下曰：「明士乃爾，莫復哀號，佛有大法，名明度無極之明。",
    "T03n0152_007:0043b03_8": "過去諸佛，今現在、甫當來，皆由斯成，爾必索之誦習其文，懷識其義奉而行之，爾必得四無所畏、十種力、十八不共。",
    "T03n0152_007:0043b06_9": "身色紫金，項光無際。",
    "T03n0152_007:0043b06_10": "十方經道，爾為明主，眾聖之尊、天人之師，應儀各佛所無有也。」",
    "T03n0152_007:0043b08_11": "常悲菩薩仰視報曰：「當由誰聞斯尊法乎？",
    "T03n0152_007:0043b09_12": "以何方便之何國土？",
    "T03n0152_007:0043b09_13": "厥師族名？」",
    "T03n0152_007:0043b10_14": "天人報曰：「爾自斯正東行，無念色痛想行識，無念苦樂善惡、耳目鼻口身心吾我，及人往世所更、來世之事，無念地水火風空，青黃白黑都及眾色，貪淫瞋恚，愚癡嫉妬，男女九族，左右前後高下遲疾。",
    "T03n0152_007:0043b15_0": "無念有佛無佛、有經道無經道、有賢聖無賢聖，空爾意、絕眾願。",
    "T03n0152_007:0043b16_1": "爾之執心無違吾教，今覩明度無極聖典。」",
    "T03n0152_007:0043b17_2": "常悲菩薩仰曰：「敬諾，終始戢之。」",
    "T03n0152_007:0043b18_3": "天人重曰：「精進存之。」",
    "T03n0152_007:0043b18_4": "言竟忽然不現。",
    "T03n0152_007:0043b19_5": "菩薩受教，端心內淨，東行索之。",
    "T03n0152_007:0043b20_6": "數日即止，深自思曰：「吾宿薄祐，生不值佛，世無沙門，君臣憒憒，無知佛者。",
    "T03n0152_007:0043b22_7": "明度無極、除冥尊師，去斯幾里，未覩之頃。」",
    "T03n0152_007:0043b23_8": "心中悲猛，舉哀而行，精誠之至感於諸佛。",
    "T03n0152_007:0043b24_9": "上方佛來，飛在其前，身色紫金，相好絕聖，面若滿月，項有日光，諸天翼從，寶帳華蓋，作樂散華，叉手垂首。",
    "T03n0152_007:0043b26_10": "佛歎菩薩曰：「善哉善哉！",
    "T03n0152_007:0043b27_11": "爾之快健，覩世希有。」",
    "T03n0152_007:0043b28_0": "菩薩見佛，且喜且悲，稽首而曰：「願佛哀我，斷我繫、解吾結、開吾盲、愈吾病，為吾說經。」",
    "T03n0152_007:0043c01_1": "佛告之曰：「三界皆空，夫有悉無，萬物若幻，一生一滅，猶若水泡，覩世皆然。",
    "T03n0152_007:0043c03_0": "爾其思之，吾為爾說經，端心諦聽，慎無忘也。",
    "T03n0152_007:0043c04_1": "自是東行二萬里，有國名揵陀越，諸菩薩城也，一國之內皆是上士無凡庸人，欲為說諸菩薩之德，劫數已盡，其德有餘。",
    "T03n0152_007:0043c06_2": "至尊上德菩薩名法來，於彼諸聖猶星有月，懷諸經典，其明無限，敷演明度無極之經，反覆教人，諸菩薩有受經者、誦者、書者、定經原者，爾往見焉，必為爾師。",
    "T03n0152_007:0043c10_3": "勸爾索佛，疾馳就之，自當為爾說內外明度無極景德。」",
    "T03n0152_007:0043c12_4": "常悲菩薩聞佛歎彼菩薩名德，心入法喜，得現在定，眾想都寂，悉覩諸佛為己說明度無極之德，歎己精進索佛之勳，僉曰：「善哉！",
    "T03n0152_007:0043c15_5": "求佛之志爾為得之。",
    "T03n0152_007:0043c15_6": "吾於往昔始發意時亦皆然也。",
    "T03n0152_007:0043c16_7": "已逝、甫來、現在諸佛，皆如爾索矣。",
    "T03n0152_007:0043c17_8": "爾必得佛，濟一切生也。」",
    "T03n0152_007:0043c18_9": "常悲菩薩從定寤，左右顧視不復覩諸佛，即復心悲流淚且云：「諸佛靈耀自何所來？",
    "T03n0152_007:0043c20_10": "今逝焉如？」",
    "T03n0152_007:0043c20_11": "菩薩禪度無極一心如是。",
    "T03n0152_007:0043c21_0": "（八二）「昔有兩菩薩，志清行淨，內寂無欲，表如天金，去穢濁之群，處山澤，鑿石為室。",
    "T03n0152_007:0043c23_0": "閑居靖志，菅衣草席，食果飲泉，清淨無為，志若虛空，四禪備悉，得五通智：一能徹視無遐不覩，二能洞聽無微不聞，三能騰飛出入無間，四能通知十方眾生心中所念，五能自知無數劫來宿命所更。",
    "T03n0152_007:0043c27_1": "梵釋仙聖，諸天龍鬼，靡不稽首。",
    "T03n0152_007:0043c28_2": "處山澤六十餘年，悲念眾生展轉愚冥，不覩為惡後有重殃，約情棄欲敬奉三尊，福至響應必獲其榮。",
    "T03n0152_007:0044a02_3": "二梵志者：一名題耆羅，二名那賴。",
    "T03n0152_007:0044a03_4": "題耆夜興誦經，疲極臥出，那賴時亦誦經，誤蹈題耆羅首，題耆即興而曰：『誰蹈吾首者，明旦日出一竿，破爾之首為七分善乎！』",
    "T03n0152_007:0044a06_5": "那賴曰：『誤蹈爾耳，祝誓何重？",
    "T03n0152_007:0044a06_6": "瓦器不行之類，尚有相觸，豈況於人共處，終年而不誤失乎？",
    "T03n0152_007:0044a08_7": "爾言常誠，明旦日出，吾首必為七分矣。",
    "T03n0152_007:0044a09_8": "吾當制日不令其出。』",
    "T03n0152_007:0044a09_9": "遂爾不出。",
    "T03n0152_007:0044a10_10": "五日之間，舉國幽冥，炬燭相尋，眾官不修，君民惶惑，會群寮、請道士。",
    "T03n0152_007:0044a11_11": "王曰：『日之不出，其咎安在？』",
    "T03n0152_007:0044a12_12": "道士之中有五通者曰：『山中道士，兩有微諍，故制日令不出耳。』",
    "T03n0152_007:0044a14_13": "王曰：『其諍有緣乎？』",
    "T03n0152_007:0044a14_14": "道士具以本未為王說之。",
    "T03n0152_007:0044a15_15": "王曰：『奈之何？』",
    "T03n0152_007:0044a15_16": "答曰：『王率群寮民無巨細，馳詣于彼稽首和解，彼必慈和。』",
    "T03n0152_007:0044a17_17": "王即有詔如道士令，詣于山澤叩頭曰：『國豐民寧，二尊之潤，而今不和，率土失所。",
    "T03n0152_007:0044a19_18": "其咎在我，黎民無過，願赦之。』",
    "T03n0152_007:0044a19_19": "那賴曰：『王勤曉彼意，彼意解者、吾放日矣。』",
    "T03n0152_007:0044a20_20": "王之題耆羅所，宣那賴旨。",
    "T03n0152_007:0044a21_21": "王即曰：『令彼以泥塗其首放日。』",
    "T03n0152_007:0044a22_22": "泥首即破為七分，那賴無為。",
    "T03n0152_007:0044a22_23": "王臣黎民靡不欣懌，兩道士為王廣陳治國，當以四等無蓋之慈，勸奉五戒載十善而行。",
    "T03n0152_007:0044a25_24": "王及臣民，僉然受戒。",
    "T03n0152_007:0044a25_25": "王還國有詔曰：『人無尊卑，帶五戒十善經，以為國政。』",
    "T03n0152_007:0044a26_26": "自斯之後，王潤逮草木，忠臣誠且清讓，父法母儀室家各尚，守道貞信，家有孝子。",
    "T03n0152_007:0044a28_27": "眾祐曰：『兩菩薩覩其國主不知三尊，臣民憒憒邪見自蔽，猶冥中閉目行。",
    "T03n0152_007:0044b01_28": "愍其徒死不覩佛經，故為斯變，欲其覩明也。』」",
    "T03n0152_007:0044b02_29": "佛告諸比丘：「那賴者，吾身是。",
    "T03n0152_007:0044b03_30": "題耆羅者，彌勒是。",
    "T03n0152_007:0044b03_31": "菩薩禪度無極一心如是。」",
    "T03n0152_007:0044b05_0": "六度集經卷第七"
}