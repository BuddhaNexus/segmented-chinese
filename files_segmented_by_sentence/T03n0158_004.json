{
    "T03n0158_004:0256b12_0": "大乘悲分陀利經卷第四",
    "T03n0158_004:0256b14_0": "失三藏名今附秦錄",
    "T03n0158_004:0256b15_0": "十千人授記品第十",
    "T03n0158_004:0256b16_0": "「善男子！",
    "T03n0158_004:0256b16_1": "於爾時十千懈怠者同發聲言：『唯！",
    "T03n0158_004:0256b16_2": "世尊！",
    "T03n0158_004:0256b17_3": "我等欲於淨佛土中，成如來、應供、正遍知，所謂世界普賢菩薩行菩薩行所修淨處，如是我等行六波羅蜜，滿於佛土逮成正覺。』",
    "T03n0158_004:0256b19_4": "「善男子！",
    "T03n0158_004:0256b20_5": "寶藏如來亦復如是，授彼十千懈怠者記：『如普賢菩薩成阿耨多羅三藐三菩提時，汝等亦於周匝世界，成阿耨多羅三藐三菩提。",
    "T03n0158_004:0256b23_6-0": "有千人同號智熾鍾自在聲如來；復有千人同號攝自在師子音如來；復有千人同號無垢聲自在王如來；復有千人同號除恐畏音自在王如來；復有千人同號善無垢聲光曜自在王如來；復有五百人同號日明如來；復有五百人同號日藏自在王如來；復七號龍雷如來；八號無畏稱王無垢光如來；十號無光音如來；十一號稱自在聲開法稱音如來；九號德法稱王如來；",
    "T03n0158_004:0256b23_6-1": "二十號不可思議意王如來；三號寶幢月自在照牟尼智自在牆微無味王不可思議意智藏如來；十五號智高幢如來；五十號智海王如來；二號大精進音自在王高德劫如來；八十號智無塵疾如來；九十號自在種如來；一百號智善無垢雷自在如來；八十號非食德海王智集力王如來；四十號勝菩提自在王如來、牟尼積疾華如來、積德智意如來、金剛師子戒光音如來、",
    "T03n0158_004:0256b23_6-2": "賢上如來、無量光明如來；三師子喜如來、無盡智積寶光如來、智無垢如來、智珊瑚如來；二師子稱如來、通德王如來、法華雨如來、光踊高如來、法踊王無垢如來、香自在如來、無垢眼如來、大積如來、阿僧祇力王如來、自智福德力如來、智衣如來、自在如來、阿僧祇饒益如來、智積如來、大高如來、力藏如來、德沈如來、枝華幢如來、照眾如來、",
    "T03n0158_004:0256b23_6-3": "無癡德王如來、金剛上如來、法勝如來、聲帝王如來、自執金剛持寶如來、自在踊幢止劫如來、樂雲法用婆羅王如來、普德海王如來、智積如來、智焰華如來、眾世主自在如來、優曇鉢華金幢如來、法幢雷王如來、栴檀善安隱起(丹超)勢如來、幢最燈如來、智起(丹超)如來、堅幢滅如來、法稱如來、降魔德焰如來、闍那波羅沙睺如來、智燈如來、",
    "T03n0158_004:0256b23_6-4": "安隱王如來、智音如來、幢集如來、金剛如來、金剛曜如來、莊嚴王如來、闍夜僧棄如來、善安意如來、月王如來、超吼王如來、婆羅王如來；八十師子步如來；五十那羅延勝藏如來；七十寶積德如來；三十月藏如來；二十星宿稱如來；三十德力婆羅王如來；九十軟音如來、梵上堅固如來；復有十號香華勝稱王如來；七十光明圓月照王如來；",
    "T03n0158_004:0256b23_6-5": "三十香華上如來、無量德海如來、智上如來、閻浮影如來；一百二德山幢如來、師子最如來；百一龍吼華曜王如來、善香種無我如來、無量德曜王劫如來；復有千人同號捨法智龍王解脫覺世海眼止如來、應供、正遍知。",
    "T03n0158_004:0257a10_7": "汝等各於異國一日同時，當成阿耨多羅三藐三菩提，當壽十小劫。",
    "T03n0158_004:0257a12_0": "汝等亦當同日入無上涅槃，後佛土正法七日皆滅。』",
    "T03n0158_004:0257a13_1": "「彼十千人五體稽首禮寶藏如來足。",
    "T03n0158_004:0257a14_0": "寶藏如來言：「『起汝等妙堅龍吼，　　當求習最積善財；　　勤修六度莫懈怠，　　當為天人作導師。』",
    "T03n0158_004:0257a17_0": "大乘悲分陀利經第九王子授記品",
    "T03n0158_004:0257a18_0": "第十一",
    "T03n0158_004:0257a19_0": "「善男子！",
    "T03n0158_004:0257a19_1": "爾時海濟婆羅門語第九王子阿彌具，略說。",
    "T03n0158_004:0257a20_2": "彼白佛言：『我當如是行菩薩行，令十方恒河沙數世界中，恒河沙數現在住世諸佛世尊，證我行菩薩菩提行。",
    "T03n0158_004:0257a22_3": "唯！",
    "T03n0158_004:0257a22_4": "世尊！",
    "T03n0158_004:0257a22_5": "如我今於佛前發菩提心，乃至成阿耨多羅三藐三菩提，於其中間行菩提行莫令心悔，乃至菩提際誓願堅固，如說修行不惱他心；令我不生聲聞、辟支佛心；令我心意不生愛欲，不與眠睡、慠慢、輕弄、誑惱、疑惑共俱；不與殺生、偷盜及非梵行，妄語、兩舌、麤言、綺語、無明、掉動、邪見、嫉妬等俱；無不敬法心，亦無離心。",
    "T03n0158_004:0257a29_6": "我行菩薩行時，乃至菩提際，莫令心有如是等法。",
    "T03n0158_004:0257b02_0": "願我乃至菩提際，舉足下足心常念佛，乃至菩提際，未曾不見佛、不聞法、不供養僧。",
    "T03n0158_004:0257b03_1": "在所生處常得出家，常糞掃衣但三衣，樹下止常坐空閑處，常乞食少欲知足，常說法言無染著語；令我具足無量辯才，常不犯根罪，不雜妄語非毀他論，常念於空為女說法，常思惟空。",
    "T03n0158_004:0257b08_2": "於女人前不露齒笑，不染相動手為人說法。",
    "T03n0158_004:0257b09_3": "我常於大乘菩薩，有師事供養之心。",
    "T03n0158_004:0257b09_4": "我若從他聞法敬意如師，我常恭敬沙門婆羅門，尊重供養唯如來前。",
    "T03n0158_004:0257b11_5": "我不觀應與不應與而為布施，我於法施不生嫉妬心，我以身命濟應死者，自以精進辦及眾物救厄眾生。",
    "T03n0158_004:0257b13_6": "我不說在家、出家是非長短；我常觀察利、養、稱、譽，如火如毒如怨，心常遠避。",
    "T03n0158_004:0257b15_7": "世尊！",
    "T03n0158_004:0257b15_8": "若我乃至菩提際，成就如世尊前所立誓願者，令我兩手中自然輪寶，千輻輞轂明焰具足。』",
    "T03n0158_004:0257b17_9": "「阿彌具王子適發言已，如其所願輪即在手。",
    "T03n0158_004:0257b18_10": "復白佛言：『世尊！",
    "T03n0158_004:0257b19_11": "若我乃至菩提際如是意滿者，令此輪寶往至五濁空佛土中出是大聲，如難陀䟦難陀龍王之聲。",
    "T03n0158_004:0257b21_12": "一切佛土聲唱是言：「菩薩受記入不妄念智。」",
    "T03n0158_004:0257b22_13": "唱「修空不動意界法藏」。",
    "T03n0158_004:0257b23_0": "一切眾生生其中者，此法藏聲入彼耳根；適入耳已，令彼眾生欲愛即滅，瞋恚、愚癡、吾我、慳嫉皆滅；令得思念佛境界智，發阿耨多羅三藐三菩提心。』",
    "T03n0158_004:0257b26_1": "「善男子！",
    "T03n0158_004:0257b26_2": "阿彌具王子遣彼二輪，其輪甚速，譬如諸佛如來神通，如是往至十方無量阿僧祇五濁空佛土中。",
    "T03n0158_004:0257b28_3": "至已為眾生唱：『菩薩受記入不妄念智，修空不動意界法藏。』",
    "T03n0158_004:0257c01_4": "其中一切眾生，此法藏音入耳根已，一切欲愛乃至心意嫉妬滅；皆悉思念如佛境界智，發阿耨多羅三藐三菩提心；須臾之頃，彼輪還來王子前住。",
    "T03n0158_004:0257c04_5": "「善男子！",
    "T03n0158_004:0257c04_6": "爾時寶藏如來歎阿彌具王子言：『善哉，善哉！",
    "T03n0158_004:0257c05_7": "善男子！",
    "T03n0158_004:0257c05_8": "如汝行菩薩行所願甚善，遣此自然輪寶至彼五濁空佛土中，令多阿僧祇億那由他百千眾生，住無濁心、無惱心，勸以菩提。",
    "T03n0158_004:0257c08_9": "善男子！",
    "T03n0158_004:0257c08_10": "是故字汝為無惱。",
    "T03n0158_004:0257c09_11": "汝無惱！",
    "T03n0158_004:0257c09_12": "當為世導，汝可取莊嚴佛土，隨汝所欲。』",
    "T03n0158_004:0257c10_13": "「阿彌具白佛言：『世尊！",
    "T03n0158_004:0257c10_14": "我求如是莊嚴佛土，所謂一切黃金為地平正如掌，饒諸天寶周遍其中。",
    "T03n0158_004:0257c12_15": "令無瓦礫土石諸山，地柔軟觸猶劫波育，足下則下，舉足還復。",
    "T03n0158_004:0257c14_16": "其中令無地獄、畜生、餓鬼之名。",
    "T03n0158_004:0257c14_17": "我佛土無諸臭穢，勝天妙香充滿其國，令天曼陀羅華周遍佛土。",
    "T03n0158_004:0257c16_18": "令其中眾生無有老病，無相畏者，無相惱亂。",
    "T03n0158_004:0257c17_19": "令其中眾生無有橫死，死無悔恨，無不入三昧而命終者。",
    "T03n0158_004:0257c18_20": "令其中眾生思惟念佛而取命終，終已不墮惡趣，不生五濁空佛土中，乃至菩提般涅槃，未常不見佛、不聞法、不供養僧。",
    "T03n0158_004:0257c21_21": "令其中眾生少於愛欲、瞋恚、愚癡；令其中一切眾生修十善業；令其佛土眾生無受戒無犯悔名；令其中眾生魔不得便；令其中眾生無諸醜陋；使其中眾生無有貴賤分別；使其中眾生無我所無所作；令其中聲聞、菩薩乃至夢中無失不淨；令其中一切眾生愛法求法；令其佛土無有一人異學倒見；令其中眾生身無疲懈心無勞惓；使其中一切眾生皆得五通；使其中眾生無飢渴患，隨所欲食充滿寶器而在其前如欲界天；令其中眾生無有屎尿、涕唾、目淚、身汗。",
    "T03n0158_004:0258a02_22": "令其中無有寒熱；令其中香風軟觸以動人天，隨意所欲有求涼風，有求暖風，有求優鉢羅香風，有求木櫁香風，有求海此岸香，有求多伽羅香，有求沈水香，有求一切香風，隨心所念悉皆令得；令無如是五濁世界；令其國中有七寶臺，於彼臺中有七寶座，重敷茵蓐安置丹枕，觸甚柔軟如劫波育，人所住處令其寶臺周匝有池，八功德水充滿其中，彼諸眾生以此為用；使其中諸樹行列須曼那莊嚴，以種種華、種種果、種種香、種種衣、種種蓋、種種瓔珞、種種嚴具以莊嚴樹；其中眾生隨所樂衣，於如意樹上取而著之，如是華乃至嚴具隨取服之。",
    "T03n0158_004:0258a15_23": "我菩提樹令七寶成，高千由旬，其莖徑一由旬，枝葉分布一千由旬，微風來吹枝葉相[敲-高+亭]，令出柔軟過天妙音，謂波羅蜜、神通、根、力、覺、道之聲，其有聞者心得離欲。",
    "T03n0158_004:0258a18_24": "令其佛土女人具諸功德，譬如兜率天女，又其中女人無諸臭穢，不兩舌、慳嫉姤。",
    "T03n0158_004:0258a20_25": "使其男子不與女人觸身行欲，彼生欲心往觀女人，須臾之頃欲心即滅，生大慚愧而去，令得淨無塵三昧，以是三昧常離魔所，終不更生欲心。",
    "T03n0158_004:0258a24_26": "彼女人以欲心視男子已，令即有胎，適視已欲心俱滅。",
    "T03n0158_004:0258a25_27": "如是男女處胎身心受樂，譬如三十三天歡喜愛樂。",
    "T03n0158_004:0258a26_28": "使其佛土男女處胎七日七夜如是受樂，女人懷妊亦受是樂，譬如比丘入第二禪。",
    "T03n0158_004:0258a28_29": "彼處胎者不為不淨胎垢所污，於七日旦極香甚樂而得出生。",
    "T03n0158_004:0258a29_30": "令彼女人不受苦痛俱入池浴，令彼女人心即離欲得淨無塵三昧，以是三昧令離魔事常入三昧；先身所作業行因緣，應多億劫受女人身，令以是三昧得盡除却一切女身，乃至菩提般涅槃更不復受。",
    "T03n0158_004:0258b05_31": "又有眾生，所作業行應過數劫常受胎苦，我逮菩提時，聞我名號心生喜樂者，於彼命終即來我國，受胎眾生，其中一切所作業行盡彼除滅，乃至菩提際更不受胎生。",
    "T03n0158_004:0258b09_32": "有眾生善根熟者，令彼華中化生，有少福德未種善根，令彼胎生盡諸業行。",
    "T03n0158_004:0258b11_0": "我國土中，若為女人若復入胎，令彼眾生一向受樂充滿；令微風吹須曼那多羅披帝樹，出如是喜樂之聲，苦空無常無我之聲，以是音聲，令其中人得然明三昧，以是三昧，令彼眾生覺明深空，令其佛土不出樂欲之聲。",
    "T03n0158_004:0258b16_0": "「『世尊！",
    "T03n0158_004:0258b16_1": "我坐菩提樹下，願須臾之頃，逮阿耨多羅三藐三菩提。",
    "T03n0158_004:0258b17_2": "逮菩提已，令其佛土無日月光，亦無有夜，惟以華合。",
    "T03n0158_004:0258b18_3": "我當放如是光明，遍照三千大千佛土無不周至，以是光照令彼眾生得如是大明，見十方無量阿僧祇餘世界中現在住世諸佛世尊。",
    "T03n0158_004:0258b21_4": "我逮菩提時，當以如是聲說法，遍滿三千大千佛土，令其中眾生得念佛心，隨所住處經行坐臥及與迴轉，令彼一切常得見我，隨所疑法適觀我已疑惑盡除。",
    "T03n0158_004:0258b25_5": "我逮菩提時，於十方無量阿僧祇佛土眾生，若求聲聞乘、若求大乘者，從我聞法，令得深三昧忍辱陀羅尼，即住不退轉阿耨多羅三藐三菩提。",
    "T03n0158_004:0258b28_6": "令我聲聞僧眾無量，無能數者，唯除如來。",
    "T03n0158_004:0258b29_7": "我逮菩提時，在所遊行投足之處，令有千葉金色蓮華，我遣彼華至空佛土，彼華至已稱讚於我，彼諸眾生聞我名者即生喜樂。",
    "T03n0158_004:0258c03_8": "令彼眾生所有善根，盡皆迴向求生我國，於彼命終皆得來生。",
    "T03n0158_004:0258c04_9": "令我聲聞僧無沙門垢、無諂曲，為令一切眾皆悉如是。",
    "T03n0158_004:0258c05_10": "令我眷屬貴重於法，不貪財物不重榮利，樂於無常、苦、空、無我，勤修精進、敬佛樂法、重比丘僧。",
    "T03n0158_004:0258c08_11": "令其中不退菩薩得入空意，隨所生處常說般若波羅蜜，乃至菩提際令不忘失。",
    "T03n0158_004:0258c09_12": "我逮菩提時，令住世十千大劫，般涅槃後正法住世千劫。』",
    "T03n0158_004:0258c11_13": "「佛言：『善哉，善哉！",
    "T03n0158_004:0258c11_14": "丈夫取淨佛土。",
    "T03n0158_004:0258c11_15": "汝阿閦，於當來世過一恒河沙數阿僧祇，始入二恒河沙，於東方去此千佛土，有世界名樂喜，莊嚴成就如汝所願。",
    "T03n0158_004:0258c14_16": "汝當於中成阿耨多羅三藐三菩提，即名阿閦如來乃至佛、世尊。』",
    "T03n0158_004:0258c15_17": "阿閦白佛言：『世尊！",
    "T03n0158_004:0258c16_18": "若我如是意滿者，於一切世界中，眾生成陰、界、入有形之類，在眾生數者，令彼一切皆得慈心，無怨心，無濁心。",
    "T03n0158_004:0258c18_19": "令彼身意受樂，譬如住十地菩薩入蓮華三昧捨身得淨，使一切眾生身意受樂亦復如是。",
    "T03n0158_004:0258c21_0": "如我五體禮世尊足時，令一切地皆作金色。』",
    "T03n0158_004:0258c22_0": "「善男子！",
    "T03n0158_004:0258c22_1": "彼阿閦菩薩五體禮寶藏如來足，即時一切眾生受如是樂，如其所願，彼一切地皆作金色。",
    "T03n0158_004:0258c24_2": "寶藏如來言：「『起住妙意無惱心，　　寶輪最妙在汝手；　　多億眾生得悲心，　　汝當淨意為世尊。』",
    "T03n0158_004:0258c27_0": "大乘悲分陀利經諸王子授記品第十二「善男子！",
    "T03n0158_004:0258c28_1": "爾時海濟婆羅門，語第十王子尼摩尼，略說。",
    "T03n0158_004:0258c29_2": "王子尼摩尼，其所立願亦如阿閦。",
    "T03n0158_004:0258c29_3": "『唯！",
    "T03n0158_004:0259a01_0": "世尊！",
    "T03n0158_004:0259a01_1": "若我如是意滿，令一切眾生得念佛心；令其手中皆有海此岸栴檀之香；令彼一切以是妙香供養佛像。』",
    "T03n0158_004:0259a03_2": "佛言：『善哉，善哉！",
    "T03n0158_004:0259a03_3": "善男子！",
    "T03n0158_004:0259a04_4": "所願極妙。",
    "T03n0158_004:0259a04_5": "汝能使一切眾生手中，皆有海此岸栴檀妙香，發念佛心。",
    "T03n0158_004:0259a05_6": "善男子！",
    "T03n0158_004:0259a05_7": "是故字汝為香手。",
    "T03n0158_004:0259a06_8": "汝香手！",
    "T03n0158_004:0259a06_9": "於當來世過一恒河沙數阿僧祇、二恒河沙阿僧祇之餘，阿閦如來般涅槃正法滅已，於後七日，汝香手！",
    "T03n0158_004:0259a08_10": "於彼世界成阿耨多羅三藐三菩提，號金華如來、應供、正遍知乃至佛、世尊。』",
    "T03n0158_004:0259a10_11": "香手白佛言：『世尊！",
    "T03n0158_004:0259a10_12": "若我如是意滿，我五體禮世尊足時，令此園中周遍雨瞻蔔華。』",
    "T03n0158_004:0259a12_13": "「善男子！",
    "T03n0158_004:0259a12_14": "爾時香手菩薩五體禮寶藏如來足時，尋遍園中雨瞻蔔華。",
    "T03n0158_004:0259a13_15": "寶藏如來言：「『起極妙德意善香，　　雨瞻蔔華周遍園；　　汝當顯示淨妙道，　　度多眾生無畏岸。』",
    "T03n0158_004:0259a17_0": "「善男子！",
    "T03n0158_004:0259a17_1": "爾時海濟婆羅門，語第十一王子名師子，略說。",
    "T03n0158_004:0259a18_2": "即以寶幢上寶藏如來，『如香手菩薩所願無異。』",
    "T03n0158_004:0259a19_3": "寶藏如來言：『善哉，善哉！",
    "T03n0158_004:0259a19_4": "善男子！",
    "T03n0158_004:0259a20_5": "是故字汝為寶勝。",
    "T03n0158_004:0259a20_6": "於當來世過一恒河沙數阿僧祇、二恒河沙數阿僧祇之餘，金華如來般涅槃已，正法滅後竟三劫，樂喜世界當名妙樂，汝當於中成阿耨多羅三藐三菩提，號自在龍雷音如來乃至佛、世尊，國土莊嚴如阿閦佛土無異。』",
    "T03n0158_004:0259a25_7": "寶勝白佛言：『世尊！",
    "T03n0158_004:0259a25_8": "若我如是意滿者，禮佛足時，令一切眾生得如是心，如菩薩住平等悲三昧，為饒益一切眾生求菩提者令不退轉。』",
    "T03n0158_004:0259a28_9": "「善男子！",
    "T03n0158_004:0259a28_10": "寶勝菩薩五體禮寶藏如來足時，一切眾生得如是意，謂諸眾生得住悲心。",
    "T03n0158_004:0259b01_11": "善男子！",
    "T03n0158_004:0259b01_12": "爾時寶藏如來告寶勝菩薩言：「『起勇善意大丈夫，　　能因眾生立堅誓；　　安立多眾無塵心，　　於天世人當作佛。』",
    "T03n0158_004:0259b05_0": "「略說。",
    "T03n0158_004:0259b05_1": "摩闍披等五百王子，立如是願：『取莊嚴佛土，如虛空印菩薩所願取淨佛土。』",
    "T03n0158_004:0259b06_2": "寶藏如來盡皆授阿耨多羅三藐三菩提記：『汝等同時各異世界，當證阿耨多羅三藐三菩提。』",
    "T03n0158_004:0259b08_3": "復有四百王子，立如是願：『取莊嚴佛土，如斷金剛慧照明菩薩。』",
    "T03n0158_004:0259b10_4": "寶藏如來亦皆授其阿耨多羅三藐三菩提記，各異世界。",
    "T03n0158_004:0259b11_5": "復有八十九王子，立如是願：『取莊嚴佛土，如普賢菩薩。』",
    "T03n0158_004:0259b12_6": "又彼八萬四千諸小國王，皆立淨願各取莊嚴淨佛國土。",
    "T03n0158_004:0259b14_7": "寶藏如來悉皆受其阿耨多羅三藐三菩提記，各異世界俱逮菩提。",
    "T03n0158_004:0259b15_8": "如是九十二億眾生，皆各立願所修淨土，寶藏如來亦盡授阿耨多羅三藐三菩提記：『汝等同時各異世界，當逮阿耨多羅三藐三菩提。』",
    "T03n0158_004:0259b19_0": "大乘悲分陀利經八十子受記品",
    "T03n0158_004:0259b20_0": "第十三",
    "T03n0158_004:0259b21_0": "「善男子！",
    "T03n0158_004:0259b21_1": "時海濟婆羅門，有八十子，皆是寶藏如來之弟，其第一者名海自在童真。",
    "T03n0158_004:0259b22_2": "善男子！",
    "T03n0158_004:0259b23_0": "爾時海濟婆羅門，告海自在曰：『今汝童真可取清淨莊嚴佛土。』",
    "T03n0158_004:0259b24_1": "海自在言：『大師應先作師子吼。』",
    "T03n0158_004:0259b25_2": "大師告言：『我所思願後乃說之。』",
    "T03n0158_004:0259b25_3": "彼即白言：『我為取淨土，取不淨耶？』",
    "T03n0158_004:0259b26_4": "大師告言：『其有菩薩具大悲者，取不淨土度諸濁意倒見眾生。",
    "T03n0158_004:0259b28_5": "汝童真！",
    "T03n0158_004:0259b28_6": "自可知之。』",
    "T03n0158_004:0259b28_7": "「善男子！",
    "T03n0158_004:0259b28_8": "時海自在童真至寶藏如來前白佛言：『世尊！",
    "T03n0158_004:0259b29_9": "我求阿耨多羅三藐三菩提，亦於如是八萬歲世人中證妙菩提，如今世尊。",
    "T03n0158_004:0259c02_10": "願令眾生少於貪欲、瞋恚、愚癡等畏，能於生死以身為患，令於我所而得出家，我亦當以三乘為眾說法。",
    "T03n0158_004:0259c04_11": "世尊！",
    "T03n0158_004:0259c04_12": "若我如是意滿者，唯願世尊，當授我阿耨多羅三藐三菩提記。』",
    "T03n0158_004:0259c06_13": "寶藏佛言：『汝於來世過一恒河沙數阿僧祇，始入二恒河沙數阿僧祇，於散華劫時此佛土四天下當名妙勝，於八萬歲人中當逮菩提，號寶積如來乃至佛世尊。』",
    "T03n0158_004:0259c10_0": "白佛言：『世尊！",
    "T03n0158_004:0259c10_1": "若我如是意滿者，令遍此園雨赤真珠，一切樹上出五樂音。』",
    "T03n0158_004:0259c11_2": "「善男子！",
    "T03n0158_004:0259c11_3": "海自在童真，五體禮寶藏如來足時，遍於園中雨赤真珠，一切樹上出五樂音。",
    "T03n0158_004:0259c13_4": "寶藏如來言：「『起大勢力無盡慧，　　慈心眾庶愍傷仙；　　所求當滿淨眾生，　　為群黎故世成佛。』",
    "T03n0158_004:0259c16_0": "「婆羅門第二子名曰成就，彼作是言：『如海自在所可立願，我亦如是。』",
    "T03n0158_004:0259c17_1": "略說。",
    "T03n0158_004:0259c17_2": "寶藏佛言：『汝童真，亦於散華劫妙勝佛土中四天下，於八萬歲世人中汝當成佛，號照明華如來乃至佛世尊。』",
    "T03n0158_004:0259c20_3": "略。",
    "T03n0158_004:0259c20_4": "告第三言：『汝於二千歲人中當逮菩提，號月持王如來乃至佛世尊。』",
    "T03n0158_004:0259c21_5": "略說授記：須摩那如來、山王如來、制眼如來、梵上如來、閻浮影如來、滿如來、高如來、寶山如來、海藏如來、那羅延如來、尸軀那牟尼如來、牟尼主如來、憍陳如如來、師子步如來、智幢如來、佛聲如來、最勝如來、開化如來、饒益如來、慧明如來、帝主如來、寂慧如來、作喜如來、無怒王如來、金銀如來、摩醯覩如來、日喜如來、寶髮如來、善明如來、背摩如來、善喜如來、梵征如來、吼如來、法月如來、現議如來、稱喜如來、稱上如來、端正香如來、四妙根如來、須尼闍覩如來、適遶如來、善意如來、妙乘慧如來、金幢如來、善目如來、天淨如來、淨道如來、善現如來、乘幢如來、毘樓波叉如來、梵音如來、德聚如來、德無塵如來、摩尼光如來、焰氣如來、釋迦牟尼如來、音自在如來、爾成如來、最尊如來、華成如來、等華如來、無惱如來、日藏如來、樂自在如來、月如來、龍齒如來、金剛照如來、稱王如來、常光如來、勝光如來、薩泥斫如來、智成如來、香自在如來、婆羅主如來、那羅延藏如來、月藏如來。",
    "T03n0158_004:0260a12_6": "「善男子！",
    "T03n0158_004:0260a13_7": "其大師最後幼子名無恐畏，彼白寶藏如來言：『世尊授此七十九童真記，於散華劫成阿耨多羅三藐三菩提。",
    "T03n0158_004:0260a15_8": "世尊！",
    "T03n0158_004:0260a15_9": "我當發阿耨多羅三藐三菩提心盡散華劫。",
    "T03n0158_004:0260a16_10": "世尊！",
    "T03n0158_004:0260a16_11": "令我最後證妙菩提，如彼七十九佛壽命。",
    "T03n0158_004:0260a17_12": "令我逮菩提時授獨與等，如彼所度願我亦等。",
    "T03n0158_004:0260a18_13": "彼三乘化，我亦當說三乘之法。",
    "T03n0158_004:0260a19_14": "如彼所有聲聞僧數，我得佛時聲聞亦等。",
    "T03n0158_004:0260a20_15": "如彼七十九佛出世於散華劫，所有眾生得受人形，半劫盡時我逮阿耨多羅三藐三菩提，我當使彼一切眾生住於三乘。",
    "T03n0158_004:0260a23_16": "世尊！",
    "T03n0158_004:0260a23_17": "若我如是意滿者，佛當授我阿耨多羅三藐三菩提記。』",
    "T03n0158_004:0260a24_18": "「善男子！",
    "T03n0158_004:0260a24_19": "爾時寶藏如來讚無恐畏言：『善哉，善哉！",
    "T03n0158_004:0260a25_20": "善男子！",
    "T03n0158_004:0260a25_21": "汝能為過數眾生大悲饒益，汝於來世過一恒河沙數阿僧祇、入二恒河沙數阿僧祇，散華劫半盡時，汝當最後成阿耨多羅三藐三菩提，號無上勇王如來乃至佛、世尊；如彼七十九佛共壽半劫，汝當獨壽半劫，乃至如汝所願悉皆當成。』",
    "T03n0158_004:0260b02_22": "彼白佛言：『世尊！",
    "T03n0158_004:0260b02_23": "若我如意滿者，五體禮世尊足時，令此佛土普雨青蓮華極妙甚香，其有眾生聞是香氣，四大調和眾病皆愈。』",
    "T03n0158_004:0260b05_24": "「善男子！",
    "T03n0158_004:0260b05_25": "如無恐畏童真五體禮寶藏如來足，應時一切佛土雨青蓮華，眾生聞香彼一切四大調和眾病皆愈。",
    "T03n0158_004:0260b07_26": "寶藏如來言：「『起習大悲善調心，　　多妙世尊皆敬汝；　　諂結慳結如能斷，　　當得淨妙智慧藏。』",
    "T03n0158_004:0260b10_0": "大乘悲分陀利經三億少童子受",
    "T03n0158_004:0260b11_0": "記品第十四",
    "T03n0158_004:0260b12_0": "「善男子！",
    "T03n0158_004:0260b12_1": "時海濟婆羅門三億弟子，謂在園門坐，有人來為我三歸勸以菩提者。",
    "T03n0158_004:0260b13_2": "善男子！",
    "T03n0158_004:0260b13_3": "爾時海濟婆羅門告諸弟子言：『汝等童子，可發阿耨多羅三藐三菩提心，各隨所欲而取佛土，在如來前隨意發願。』",
    "T03n0158_004:0260b16_4": "其弟子中，有一童子名曰月忍，彼白師言：『是道云何？",
    "T03n0158_004:0260b17_5": "當積何德、修何行、作何念而得菩提？』",
    "T03n0158_004:0260b18_6": "大師告曰：『童子！",
    "T03n0158_004:0260b18_7": "菩薩具四無量藏得逮菩提。",
    "T03n0158_004:0260b19_8": "何謂為四？",
    "T03n0158_004:0260b19_9": "具無盡福藏，具無盡智藏，具無盡慧藏，具無盡一切佛法藏，是名具足四無盡藏。",
    "T03n0158_004:0260b21_10": "善男子！",
    "T03n0158_004:0260b21_11": "如來說如是菩提道，名總集淨德度生死法門。",
    "T03n0158_004:0260b22_12": "菩薩具足行施，為度眾生故；菩薩具足持戒，為滿願故；菩薩具足忍辱，成相好故；菩薩具足精進，以辦眾事故；菩薩具足禪，以調心故；菩薩具足慧，以滅諸結故；菩薩具足聞，為阿僧祇辯才故；菩薩具足功德，潤益一切眾生故；菩薩具足智，為阿僧祇智故；菩薩具足止，隨心作故；菩薩具足觀，為除疑惑故；菩薩具足慈，為心無礙故；菩薩具足悲，為度化無疲厭故；菩薩具足喜，為樂法喜故；菩薩具足捨，為除愛憎故；菩薩具足摩沙門，為除障礙故；菩薩具足出家，為捨一切有為故；菩薩具足閑居，為滅不善業修益善業故；菩薩具足念，為得持故；菩薩具足意，為覺深解故；菩薩具足強志，為覺義故；菩薩具足念處，為觀身、受、心、法故；菩薩具足正捨，為捨一切不善法修滿一切善故；菩薩具足神通，為輕身心故；菩薩具足根，為滿攝根故；菩薩具足力，為伏一切結使故；菩薩具足覺分，為覺實法故；菩薩具足六和敬法，為淨應度者心故。",
    "T03n0158_004:0260c12_13": "童子！",
    "T03n0158_004:0260c12_14": "是名總具足淨度生死法門。』",
    "T03n0158_004:0260c13_15": "「彼白師言：『聞世尊說：「布施得大富，饒益諸眷屬；持戒得生天；多聞得大慧。",
    "T03n0158_004:0260c15_16": "世尊說修淨，為度生死故。」』",
    "T03n0158_004:0260c15_17": "大師告曰：『童子！",
    "T03n0158_004:0260c16_18": "有樂生死施者，如汝所說。",
    "T03n0158_004:0260c16_19": "童子！",
    "T03n0158_004:0260c16_20": "善男子！",
    "T03n0158_004:0260c17_21": "善女人！",
    "T03n0158_004:0260c17_22": "信菩提道施者，為調伏心故；持戒為滅心故；求聞為除心濁故；修悲為大悲心故；餘法以智慧方便具足集行。",
    "T03n0158_004:0260c19_23": "童子！",
    "T03n0158_004:0260c19_24": "此是菩提道，具足集如是德、如是修、如是念，乃逮菩提。",
    "T03n0158_004:0260c21_25": "諸童子！",
    "T03n0158_004:0260c21_26": "菩提道行如是。",
    "T03n0158_004:0260c21_27": "諸童子！",
    "T03n0158_004:0260c21_28": "可求菩提。",
    "T03n0158_004:0260c22_29": "諸童子！",
    "T03n0158_004:0260c22_30": "菩提道淨，應至意立願，必當得滿。",
    "T03n0158_004:0260c23_0": "諸童子！",
    "T03n0158_004:0260c23_1": "菩提道淨以意淨故。",
    "T03n0158_004:0260c23_2": "諸童子！",
    "T03n0158_004:0260c23_3": "菩提道直，淨除諸結無諂偽故。",
    "T03n0158_004:0260c24_4": "諸童子！",
    "T03n0158_004:0260c24_5": "菩提道乃至安隱無上涅槃際故。",
    "T03n0158_004:0260c25_6": "是故汝等，今可立願，隨取嚴淨不淨佛土。』",
    "T03n0158_004:0260c26_7": "「善男子！",
    "T03n0158_004:0260c26_8": "爾時月忍童子至寶藏如來前，右膝著地叉手合掌而白佛言：『世尊！",
    "T03n0158_004:0260c28_9": "我今欲發阿耨多羅三藐三菩提心，於此濁佛土中眾生，少於貪欲、瞋恚、愚癡，無忘失，無濁心、無怨心、無慳嫉心，無邪見心住正見心，無不善心常求善心，無三惡趣心求人天心，集三福地善根心，求三乘心，我當於是中成阿耨多羅三藐三菩提。",
    "T03n0158_004:0261a04_10": "世尊！",
    "T03n0158_004:0261a04_11": "若我如意滿者，令我兩手有自然龍象。』",
    "T03n0158_004:0261a05_12": "適發言已，蒙佛神力，於兩手中有自然龍象，其身純白七支具足。",
    "T03n0158_004:0261a07_13": "躬自目見而告之曰：『汝二龍象，上昇虛空周遍此土，降極香妙八功德雨，覺此佛土一切眾生；令此雨渧觸眾生身，有聞香者令除五蓋，謂愛、睡、掉、悔、疑。』",
    "T03n0158_004:0261a10_14": "適發是言，彼二龍象即昇虛空，如是健速，如大力士放箭甚疾。",
    "T03n0158_004:0261a12_15": "彼二龍象如向所說，事訖而還在其前立。",
    "T03n0158_004:0261a13_16": "「善男子！",
    "T03n0158_004:0261a13_17": "爾時月忍童子極大歡喜。",
    "T03n0158_004:0261a13_18": "時寶藏如來告彼言：『汝善男子！",
    "T03n0158_004:0261a14_19": "於當來世過一恒河沙數阿僧祇、始入二恒河沙阿僧祇，於照明劫明集佛土，此四天下，汝當成佛，號寶蓋勇光如來乃至佛世尊。』",
    "T03n0158_004:0261a17_20": "善男子！",
    "T03n0158_004:0261a17_21": "爾時月忍菩薩，五體禮寶藏如來足。",
    "T03n0158_004:0261a18_22": "寶藏言：「『起汝無塵心甚淨，　　汝授多億眾生記；　　淨治菩提最妙道，　　汝當得仙導眾生。』",
    "T03n0158_004:0261a21_0": "「略說。",
    "T03n0158_004:0261a21_1": "千人不滿，三億童子於此佛土立阿耨多羅三藐三菩提願，寶藏如來皆授彼記。",
    "T03n0158_004:0261a22_2": "其最後者，名毘波尸如來、式棄如來、鞞尸羅披如來。",
    "T03n0158_004:0261a24_3": "是授童子記也。",
    "T03n0158_004:0261a25_0": "大乘悲分陀利經千童子受記品",
    "T03n0158_004:0261a26_0": "第十五",
    "T03n0158_004:0261a27_0": "「彼千童子，皆通四鞞陀，其最大者師而事之，名披由毘師紐。",
    "T03n0158_004:0261a28_1": "彼言：『我欲於彼五濁佛土證阿耨多羅三藐三菩提；為極重貪欲、瞋恚、愚癡、諸結眾生而說法。』",
    "T03n0158_004:0261b01_2": "月鬘童子白大師言：『此披由毘師紐，見何等事乃能立願於五濁佛土？』",
    "T03n0158_004:0261b03_3": "大師告曰：『童子！",
    "T03n0158_004:0261b03_4": "有大悲菩薩，彼於五濁佛土而逮菩提，無救無趣困於諸結邪見之厄，為此眾生作救趣饒益故，於生死海度斯等類令住正見，以涅槃甘露之味充滿眾生，此現菩薩大悲立願於五濁佛土者。』",
    "T03n0158_004:0261b07_5": "「時寶藏如來言：『汝披由毘師紐，於當來世過一恒河沙數阿僧祇、二恒河沙數阿僧祇之餘，於東方過佛土微塵數佛剎，有世界名結使幢。",
    "T03n0158_004:0261b10_6": "汝善丈夫！",
    "T03n0158_004:0261b11_7": "於中當成阿耨多羅三藐三菩提，號主山王如來乃至佛世尊。』",
    "T03n0158_004:0261b12_8": "披由毘師紐白佛言：『禮世尊足時，唯願世尊，當以百福莊嚴兩手摩我頂上。』",
    "T03n0158_004:0261b14_9": "「善男子！",
    "T03n0158_004:0261b14_10": "如披由毘師紐童子，頭面禮世尊足時，寶藏如來即以兩手摩披由毘師紐菩薩頂，而告之曰：「『起大悲意深智惠，　　汝為菩提修妙行；　　結縛甚堅強力斷，　　汝當成佛饒益世。』",
    "T03n0158_004:0261b19_0": "「善男子！",
    "T03n0158_004:0261b19_1": "爾時月鬘童子，向寶藏如來，右膝著地而白佛言：『世尊！",
    "T03n0158_004:0261b20_2": "我欲發阿耨多羅三藐三菩提心，於此佛土貪欲、瞋恚、愚癡等分心眾生，不住諸善惡心眾生，於四萬歲世人中，我當成阿耨多羅三藐三菩提。』",
    "T03n0158_004:0261b23_3": "寶藏佛言：『汝於來世，過一恒河沙數阿僧祇、二恒河沙之餘，有世界當名娑訶。",
    "T03n0158_004:0261b25_4": "何故名娑訶？",
    "T03n0158_004:0261b25_5": "其中眾生忍樂貪欲、瞋恚、愚癡，一切結縛皆悉忍故，以是因緣名曰娑訶。",
    "T03n0158_004:0261b27_6": "時有大劫名賢。",
    "T03n0158_004:0261b27_7": "何故名賢？",
    "T03n0158_004:0261b28_0": "於此劫行貪欲、瞋恚、愚癡、吾我眾生中，當有千大悲佛婆伽婆於中出故。",
    "T03n0158_004:0261b29_1": "汝善丈夫！",
    "T03n0158_004:0261b29_2": "始入賢劫，於四萬歲世人中，當先成阿耨多羅三藐三菩提，號迦羅迦孫馱如來乃至佛、世尊。",
    "T03n0158_004:0261c03_0": "當以三乘說法，有過數眾生，為生、老、病、死駛河所漂，汝當度著涅槃彼岸。』",
    "T03n0158_004:0261c04_1": "善男子！",
    "T03n0158_004:0261c04_2": "爾時月鬘菩薩五體禮寶藏如來足却坐一面。",
    "T03n0158_004:0261c05_3": "「善男子！",
    "T03n0158_004:0261c06_4": "爾時第二童子名曰欽婆羅，前白寶藏如來言：『世尊！",
    "T03n0158_004:0261c07_5": "我欲次迦羅迦孫駄如來後於三萬歲世人中當成佛。』",
    "T03n0158_004:0261c08_6": "寶藏佛言：『汝童子！",
    "T03n0158_004:0261c08_7": "於當來世過一恒河沙數阿僧祇、二恒河沙阿僧祇之餘，於娑訶國土適入賢劫，次迦羅迦孫馱如來後，於三萬歲世人中當得成佛，號迦那迦牟尼如來、應供、正遍知乃至佛、世尊，名稱流布。』",
    "T03n0158_004:0261c13_8": "彼於世尊所聞授記已，頭面禮足起遶三匝，於寶藏如來前以華散佛，叉手合掌以偈讚曰：「『善集和合巧次第，　　無失濁亂淨妙稱；　　意極高廣諸仙尊，　　說菩提道如大[火*僉]。",
    "T03n0158_004:0261c18_0": "　　興人德自百福滿，　　施寂樂道繞結山；　　牟尼所為無過者，　　授多眾生菩提記。』",
    "T03n0158_004:0261c20_0": "「善男子！",
    "T03n0158_004:0261c20_1": "爾時童子名厚攝，以七寶床著寶藏如來前，價直百千兩金，敷以所宜置之金鉢盛滿七寶，以金澡盥并七寶床施佛及僧，而白佛言：『世尊！",
    "T03n0158_004:0261c23_2": "我欲於來世過一恒河沙數阿僧祇、二恒河沙數之餘，於彼賢劫成如來、應供、正遍知。",
    "T03n0158_004:0261c25_3": "眾善減時惡世瑞現，眾生住重貪欲、瞋恚、愚癡、慳嫉，依惡知識邪見，眾生常樂親近不善根心，離善根心，無正見心，邪命亂心；迦那迦牟尼如來般涅槃已正法滅後，眾生盲冥世無導師，二萬歲世人中我當成阿耨多羅三藐三菩提。』",
    "T03n0158_004:0262a01_4": "「善男子！",
    "T03n0158_004:0262a01_5": "時寶藏如來告厚攝曰：『善哉，善哉！",
    "T03n0158_004:0262a02_6": "婆羅門！",
    "T03n0158_004:0262a02_7": "汝善丈夫具大明智，惡世人中瑞應出時，乃至二萬歲世人中盲無導師，於中立願。",
    "T03n0158_004:0262a04_8": "是故，善丈夫！",
    "T03n0158_004:0262a04_9": "字汝為明智悲意。",
    "T03n0158_004:0262a05_10": "汝明智悲意！",
    "T03n0158_004:0262a05_11": "於當來世過一恒河沙數阿僧祇、二恒河沙之餘，即於此娑訶世界，在賢劫二萬歲世人中，當得成佛號迦葉如來乃至佛、世尊。』",
    "T03n0158_004:0262a08_12": "「善男子！",
    "T03n0158_004:0262a08_13": "爾時明智悲意菩薩，五體禮寶藏如來足，於一面立，以華鬘香粖散寶藏如來，以偈讚曰：「『人尊多聞蓋，　　皆生喜樂意；　　以巧妙善語，　　善智處人天。",
    "T03n0158_004:0262a13_0": "　　授多眾生記，　　於十方作佛；　　神通智意等，　　佛法無稱量；　　尊現菩提行，　　故我稽首禮。』",
    "T03n0158_004:0262a16_0": "「善男子！",
    "T03n0158_004:0262a16_1": "爾時海濟婆羅門，覺悟第四童子名無垢意。",
    "T03n0158_004:0262a17_2": "善男子！",
    "T03n0158_004:0262a17_3": "爾時無垢意童子前白寶藏如來言：『我欲如是於此土賢劫中求菩提，以不如是惡世，迦葉如來般涅槃後正法滅已，於萬歲世人中，眾生布施、持戒、修定心意轉乏於七財；敬惡知識以之為師，心不樂求於三福地；亦不樂修三善之業，反樂為三不善惡業；以諸結使闇亂心故，不欲樂求三乘之道。",
    "T03n0158_004:0262a24_4": "於當爾時尚無能辦菩提行者，況復千歲世人乃至百歲；爾時眾生無有善名況行善者。",
    "T03n0158_004:0262a26_5": "是五濁世壽命轉減，乃至十歲刀兵劫起，即於爾時我當從天上下，拔濟眾生使捨不善，為說善法，令彼眾生住十善業，以諸善業除眾生結亦除五濁；乃至世人壽八萬歲，我乃於中成阿耨多羅三藐三菩提，為少貪欲、瞋恚、愚癡、無明、慳嫉眾生說法，令住三乘。",
    "T03n0158_004:0262b02_6": "世尊！",
    "T03n0158_004:0262b03_7": "若我如是意滿者，世尊應授我阿耨多羅三藐三菩提記。",
    "T03n0158_004:0262b04_8": "世尊！",
    "T03n0158_004:0262b04_9": "設我不得如是授記，我當求聲聞地、若辟支佛速脫生死。』",
    "T03n0158_004:0262b05_10": "「寶藏如來言：『婆羅門！",
    "T03n0158_004:0262b06_11": "菩薩有四懈怠地，若有菩薩具此懈怠者，久樂生死為見所誤受生死苦，不速逮阿耨多羅三藐三菩提。",
    "T03n0158_004:0262b08_12": "何謂為四？",
    "T03n0158_004:0262b08_13": "或有菩薩，卑賤威儀，卑賤同學，卑賤分施，卑賤立願。",
    "T03n0158_004:0262b10_14": "何謂菩薩卑賤威儀？",
    "T03n0158_004:0262b10_15": "或有菩薩破身、口、意，或不攝威儀，與學聲聞、緣覺者俱，不一切施，不一切處施，求人天福樂施，不至意立願莊嚴佛土為度眾生。",
    "T03n0158_004:0262b13_16": "具四法，懈怠菩薩久受生死之苦，不速逮阿耨多羅三藐三菩提。",
    "T03n0158_004:0262b14_17": "有菩薩具四法，速成阿耨多羅三藐三菩提。",
    "T03n0158_004:0262b15_18": "何謂為四？",
    "T03n0158_004:0262b16_19": "護持身、口、意，或常親近大乘學人，一切施，一切處施，為脫一切眾生苦故發悲心施，至意立願莊嚴佛土為度眾生故；是為四法，菩薩行是速成阿耨多羅三藐三菩提。",
    "T03n0158_004:0262b20_0": "復有四法，菩薩具足攝菩提道。",
    "T03n0158_004:0262b20_1": "何謂為四？",
    "T03n0158_004:0262b20_2": "勤行波羅蜜，施攝眾生，修辦諸禪，遊戲神通；是為四。",
    "T03n0158_004:0262b22_3": "復有四無厭法，菩薩應具：施無厭，聞法無厭，攝眾生無厭，願無厭；是為四。",
    "T03n0158_004:0262b23_4": "復有四無盡藏，菩薩應滿：信無盡藏菩薩應滿，說法無盡藏菩薩應滿，迴向無盡藏菩薩應滿，濟窮厄眾生無盡藏菩薩應滿；是為四。",
    "T03n0158_004:0262b26_5": "復有四淨，菩薩應具：無我戒淨，無眾生三昧淨，無命慧淨，無人解脫知見淨；是為四法，菩薩應具。",
    "T03n0158_004:0262b29_6": "菩薩以是速成阿耨多羅三藐三菩提，轉虛空輪、不可思議輪、無稱量無我輪、無言說輪、假現輪、厭患輪、轉未曾輪。",
    "T03n0158_004:0262c02_7": "汝無垢意！",
    "T03n0158_004:0262c02_8": "於當來世，過一恒河沙數阿僧祇、於二恒河沙阿僧祇餘，入賢劫未久五濁以除，其壽轉增至八萬歲人中，汝當得逮阿耨多羅三藐三菩提，號彌勒如來乃至佛世尊。』",
    "T03n0158_004:0262c06_9": "「時無垢意婆羅門，五體禮寶藏如來足已，於一面住，以華鬘粖香供養世尊，以偈讚曰：「『尊面如滿月，　　白毫相如雪，　　身淨如金山，　　誰不願牟尼？",
    "T03n0158_004:0262c11_0": "　　雄猛如獸王，　　無量德照世，　　光明普周遍，　　今授我佛記。』",
    "T03n0158_004:0262c13_0": "「大師海濟婆羅門，勸彼一千人，少一童子通四鞞陀得發菩提；所謂：迦羅迦，孫馱迦那迦，牟尼迦葉，彌勒子照等千人。",
    "T03n0158_004:0262c15_1": "少二童子通四鞞陀，彼一切立阿耨多羅三藐三菩提願，於此賢劫，寶藏如來彼一切阿耨多羅三藐三菩提記，於賢劫中其最小者。",
    "T03n0158_004:0262c18_2": "大師覺之：『咄！",
    "T03n0158_004:0262c18_3": "持大力！",
    "T03n0158_004:0262c19_4": "何以久觀？",
    "T03n0158_004:0262c19_5": "汝摩訶薩捨餘意想，為眾生故可發大悲。』",
    "T03n0158_004:0262c20_6": "以偈告曰：「『眾生老病死，　　沒於愛流河；　　處在三界畏，　　受胎之微形。",
    "T03n0158_004:0262c23_0": "　　飲結毒相害，　　曠野苦燒煑；　　癡盲失善道，　　為生死所逼。",
    "T03n0158_004:0262c25_0": "　　三界苦熾然，　　皆住於邪見；　　一切在五道，　　譬如車輪轉。",
    "T03n0158_004:0262c27_0": "　　眾生尠法眼，　　念無救眾生；　　修慧除疑惑，　　今可求菩提。",
    "T03n0158_004:0262c29_0": "　　為世渴愛河，　　作眾生橋梁；　　解世結縛故，　　心迴向菩提。",
    "T03n0158_004:0263a02_0": "　　除癡開法眼，　　施以無上道；　　生死三界然，　　充之以法味。",
    "T03n0158_004:0263a04_0": "　　速可詣饒益，　　頂禮牟尼足；　　可立最堅願，　　為佛世導師。",
    "T03n0158_004:0263a06_0": "　　慰喻諸群生，　　曠野濟眾庶；　　施妙解脫道，　　根力及覺分，　　為求雨法雨，　　以滅眾生苦。』",
    "T03n0158_004:0263a09_0": "「善男子！",
    "T03n0158_004:0263a09_1": "時持大力童子白言：『大師！",
    "T03n0158_004:0263a09_2": "我不樂生死，樂求尊德；又復不求聲聞、辟支佛乘，欲求無上乘；我觀所化處，待時立願。",
    "T03n0158_004:0263a11_3": "大師！",
    "T03n0158_004:0263a11_4": "是故我住思惟至今，師待須臾聽我師子吼時。』",
    "T03n0158_004:0263a12_5": "「善男子！",
    "T03n0158_004:0263a13_6": "爾時海濟婆羅門，捨彼而還告其弟子五婆羅門常給侍者：『汝諸童子！",
    "T03n0158_004:0263a14_7": "可發阿耨多羅三藐三菩提心。』",
    "T03n0158_004:0263a15_8": "彼白師言：『我等無財寶物可供養佛及比丘僧，我等云何未種善根發菩提心？』",
    "T03n0158_004:0263a17_9": "善男子！",
    "T03n0158_004:0263a17_10": "爾時國大師告其弟子，一名迦羅浮殊，即與七寶耳璩；二名他羅浮殊，亦與七寶耳璩；第三名闍羅浮殊，與七寶床；第四名佉伽浮殊，與七寶杖；第五名婆羅浮殊，與純金澡盥。",
    "T03n0158_004:0263a21_11": "而告之曰：『汝等可以此物供養佛及比丘僧，發阿耨多羅三藐三菩提心。』",
    "T03n0158_004:0263a23_0": "時五給侍進詣世尊，各以所齎施佛及僧已，而白佛言：『唯願世尊！",
    "T03n0158_004:0263a24_1": "授我等阿耨多羅三藐三菩提記，於彼賢劫，我等於中當成無上正真之道。』",
    "T03n0158_004:0263a26_2": "略說。",
    "T03n0158_004:0263a26_3": "「善男子！",
    "T03n0158_004:0263a26_4": "時寶藏如來即與迦羅浮殊童子授菩提記，於賢劫中當名堅音如來；次後他羅浮殊當名樂相意如來；次後闍羅浮殊當名商導如來；次後佉伽浮殊當名愛清如來；次後娑羅浮殊童子當名清葉髻王如來。",
    "T03n0158_004:0263b02_5": "佛適授彼五童子記於賢劫已，時大師重告持大力言：『汝持大力！",
    "T03n0158_004:0263b03_6": "於世尊所今可立願，取莊嚴佛土隨意所欲，以法味謂一切眾生，堅固精進行菩薩行莫復久觀。』",
    "T03n0158_004:0263b05_7": "自執其臂將至佛所。",
    "T03n0158_004:0263b06_8": "「善男子！",
    "T03n0158_004:0263b06_9": "彼時持大力童子，住世尊前而白佛言：『世尊！",
    "T03n0158_004:0263b07_10": "於當來世後賢劫中，當有幾牟尼曰出現於世。』",
    "T03n0158_004:0263b08_11": "寶藏如來言：『童子！",
    "T03n0158_004:0263b09_0": "於半賢劫當有千四牟尼曰出現於世。』",
    "T03n0158_004:0263b09_1": "童子白佛言：『世尊！",
    "T03n0158_004:0263b10_2": "於彼賢劫乃至千三牟尼曰般涅槃已，其最後娑羅浮殊童子，當成阿耨多羅三藐三菩提，名青葉髻王如來。",
    "T03n0158_004:0263b12_3": "我當於爾所時行菩提行難行苦行，布施、持戒、修定、多聞、精進、忍辱，隨福德智慧我當具滿，於彼賢劫一切成佛未久我先施供養。",
    "T03n0158_004:0263b15_4": "彼般涅槃後，如舍利法供養舍利護持正法。",
    "T03n0158_004:0263b16_5": "乏戒眾生，勸令持戒使住其中；少見困厄眾生，勸令正見使住其中；少意眾生勸住正意；無威儀者令住威儀；當為眾生示現種種若干善行。",
    "T03n0158_004:0263b19_6": "彼諸佛世尊涅槃未久，我當復正法、眼正法、攝正法、興正法燈熾然於世。",
    "T03n0158_004:0263b21_7": "刀兵劫時我當勸化眾生，使住不殺乃至正見，以十善業於邪逕路拔出眾生著善道中，除彼惡行闇冥，開示善行法，劫濁乃至命、見、結、眾生濁世，我當滅除。",
    "T03n0158_004:0263b25_0": "飢饉劫時我當勸化眾生，行檀波羅蜜令住其中，我以六波羅蜜，除滅一切飢饉之劫濁亂鬪諍及與怨嫉，於眾生所除滅結垢。",
    "T03n0158_004:0263b27_1": "疾疫劫時，我當以六和敬、四攝法勸化眾生令住其中，除滅眾生疾疫闇冥乃至滅結。",
    "T03n0158_004:0263b29_2": "一切娑呵佛土半賢劫中，如是救濟眾生困厄。",
    "T03n0158_004:0263c01_3": "千四世尊出現涅槃，彼一切正法滅已，於賢劫中，然後我當成阿耨多羅三藐三菩提，如彼賢劫千四諸佛壽命限量。",
    "T03n0158_004:0263c04_4": "我逮菩提已，壽命與等；如彼所有聲聞僧數，我聲聞眾亦當與等；如彼半劫千四如來所度眾生，獨我與等；彼諸佛世尊學聲聞者，設違失戒墜邪見林，不敬諸佛，多憎嫉心、惡心、害心伺求法僧，失心、過心誹謗賢聖，非毀正法作無間業者，願我逮菩提時，於生死中拔彼一切，安置無畏涅槃城中。",
    "T03n0158_004:0263c11_5": "乃至我般涅槃，隨正法幾時滅賢劫俱盡。",
    "T03n0158_004:0263c12_6": "我正法滅賢劫盡已，當令我齒及身舍利，變成無量阿僧祇化佛，具足三十二大人之相以莊嚴身，令一一相八十種好而自莊嚴；令諸化佛往至十方無量阿僧祇無佛之國，令一一化佛勸彼無量阿僧祇眾生使住三乘。",
    "T03n0158_004:0263c17_7": "其有佛土為災劫所壞，令彼化佛往至其中，救濟眾生如前所說，然後令成如意摩尼。",
    "T03n0158_004:0263c19_8": "於諸佛土若有眾生乏無珍寶，到彼諸國如意雨寶示現伏藏。",
    "T03n0158_004:0263c20_9": "又餘佛土眾生尠諸善業為病所困，亦到於彼令雨海此岸牛頭栴檀香，令彼香雨滅除眾生結病身患及與見困，令彼眾生勤三福地得生天上。",
    "T03n0158_004:0263c23_10": "世尊！",
    "T03n0158_004:0263c24_11": "我行菩薩行時，欲以如是濟度眾生。",
    "T03n0158_004:0263c24_12": "我逮菩提時，如是作佛事。",
    "T03n0158_004:0263c25_13": "我般涅槃後，亦令如是無量無邊諸佛土中救濟眾生。",
    "T03n0158_004:0263c26_14": "世尊！",
    "T03n0158_004:0263c26_15": "若我如是不得滿，不為眾生能作良藥而救濟者，令我禮佛已不見十方無量無邊世界中現在住世說法諸佛，今日世尊不授我阿耨多羅三藐三菩提記；又今世尊所授多億眾生阿耨多羅三藐三菩提記，令我亦不見彼諸佛世尊，不聞菩提聲。",
    "T03n0158_004:0264a03_16": "若如是意不滿者，令我流轉生死不聞佛聲、法聲、僧聲，不聞善業聲，令此諸聲不經我耳。",
    "T03n0158_004:0264a05_17": "令我常在阿鼻地獄。』",
    "T03n0158_004:0264a05_18": "「寶藏如來告持大力童子言：『善哉，善哉！",
    "T03n0158_004:0264a06_19": "善丈夫！",
    "T03n0158_004:0264a07_20": "汝當為眾生作善良藥脫諸苦難。",
    "T03n0158_004:0264a07_21": "善丈夫！",
    "T03n0158_004:0264a08_0": "是故字汝為無垢明藥王。",
    "T03n0158_004:0264a08_1": "汝無垢明藥王！",
    "T03n0158_004:0264a08_2": "於當來世過一恒河沙數阿僧祇、二恒河沙數阿僧祇之餘，於賢劫中千四如來成佛未久汝先供養，乃至如汝立願，青葉髻王如來般涅槃已。",
    "T03n0158_004:0264a12_3": "正法滅後，汝當成阿耨多羅三藐三菩提，號曰樓至如來乃至佛世尊，壽命半劫；如彼賢劫千四諸佛聲聞僧數，汝聲聞眾獨與彼等，所度眾生亦復與等；般涅槃後正法滅時賢劫俱盡，如是汝齒及以舍利成諸化佛；如是乃至無佛國中雨栴檀香，除彼結病見困身患，安置眾生著三福地皆得生天。』",
    "T03n0158_004:0264a18_4": "「善男子！",
    "T03n0158_004:0264a19_5": "爾時無垢明藥王菩薩白佛言：『世尊！",
    "T03n0158_004:0264a19_6": "若我如是意得滿者，唯願世尊，以百福莊嚴相足著我頂上。』",
    "T03n0158_004:0264a21_7": "善男子！",
    "T03n0158_004:0264a21_8": "時寶藏如來即以百福莊嚴相足以摩其頂。",
    "T03n0158_004:0264a22_9": "善男子！",
    "T03n0158_004:0264a22_10": "時無垢明藥王菩薩，心大歡喜意甚踊躍，五體投地禮寶藏如來足已，却住一面。",
    "T03n0158_004:0264a24_11": "時海濟婆羅門以天劫波育衣與之，讚言：『善哉，善哉！",
    "T03n0158_004:0264a25_12": "丈夫！",
    "T03n0158_004:0264a25_13": "所願甚善。",
    "T03n0158_004:0264a26_14": "自今已後勿為我使，隨意所欲。』",
    "T03n0158_004:0264a27_0": "大乘悲分陀利經卷第四"
}