{
    "T50n2053_005:0245c20_0": "大唐大慈恩寺三藏法師傳卷",
    "T50n2053_005:0245c21_0": "第五",
    "T50n2053_005:0245c23_0": "沙門慧立本　釋彥悰箋",
    "T50n2053_005:0245c24_0": "起尼乾占歸國終至帝城之西漕",
    "T50n2053_005:0245c25_0": "鳩摩羅使未至間，有一露形尼乾子名伐闍羅，忽入法師房來。",
    "T50n2053_005:0245c26_1": "法師舊聞尼乾善於占卜，即請坐問所疑，曰：「玄奘支那國僧，來此學問，歲月已久。",
    "T50n2053_005:0245c28_2": "今欲歸還，不知達不？",
    "T50n2053_005:0245c29_0": "又去住二宜，何最為吉？",
    "T50n2053_005:0245c29_1": "及壽命長短。",
    "T50n2053_005:0245c29_2": "願仁者占看。」",
    "T50n2053_005:0246a01_3": "尼乾乃索一白石畫地而筮，報法師曰：「師住時最好，五印度及道俗無不敬重；去時得達，於敬重亦好，但不如於住。",
    "T50n2053_005:0246a04_0": "師之壽命，自今已去，更可十年。",
    "T50n2053_005:0246a04_1": "若憑餘福轉續，非所知也。」",
    "T50n2053_005:0246a05_2": "法師又問，意欲思歸，經像既多，不知若為勝致。",
    "T50n2053_005:0246a06_3": "尼乾曰：「勿憂，戒日王、鳩摩羅王自遣人送師，必達無苦。」",
    "T50n2053_005:0246a07_4": "法師報曰：「彼二王者從來未面，如何得降此恩？」",
    "T50n2053_005:0246a08_5": "尼乾曰：「鳩摩羅王已發使來請，二三日當到，既見鳩摩羅，亦便見戒日。」",
    "T50n2053_005:0246a10_6": "如是言訖而去。",
    "T50n2053_005:0246a11_0": "法師即作還意，莊嚴經像。",
    "T50n2053_005:0246a11_1": "諸德聞之，咸來勸住，曰：「印度者，佛生之處。",
    "T50n2053_005:0246a12_2": "大聖雖遷，遺蹤具在，巡遊禮讚，足豫平生，何為至斯而更捨也？",
    "T50n2053_005:0246a14_3": "又支那國者，蔑戾車地，輕人賤法，諸佛所以不生，志狹垢深，聖賢由茲弗往，氣寒土嶮，亦焉足念哉！」",
    "T50n2053_005:0246a16_4": "法師報曰：「法王立教，義尚流通，豈有自得霑心而遺未悟。",
    "T50n2053_005:0246a17_5": "且彼國衣冠濟濟，法度可遵，君聖臣忠，父慈子孝，貴仁貴義，尚齒尚賢。",
    "T50n2053_005:0246a19_6": "加以識洞幽微，智與神契。",
    "T50n2053_005:0246a20_7": "體天作則，七耀無以隱其文；設器分時，六律不能韜其管。",
    "T50n2053_005:0246a21_8": "故能驅役飛走，感致鬼神，消息陰陽，利安萬物。",
    "T50n2053_005:0246a22_9": "自遺法東被，咸重大乘，定水澄明，戒香芬馥。",
    "T50n2053_005:0246a23_10": "發心造行，願與十地齊功，斂掌熏修，以至三身為極。",
    "T50n2053_005:0246a25_11": "向蒙大聖降靈，親麾法化，耳承妙說，目擊金容，並轡長途，未可知也，豈得稱佛不往，遂可輕哉！」",
    "T50n2053_005:0246a27_12": "彼曰：「經言：『諸天隨其福德，共食有異。』",
    "T50n2053_005:0246a28_13": "今與法師同居贍部，而佛生於此，不往於彼，以是將為邊地惡也。",
    "T50n2053_005:0246a29_14": "地既無福，所以不勸仁歸。」",
    "T50n2053_005:0246b01_15": "法師報曰：「無垢稱言：『夫日何故行贍部洲？』",
    "T50n2053_005:0246b02_16": "答曰：『為之除冥。』",
    "T50n2053_005:0246b02_17": "今所思歸，意遵此耳。」",
    "T50n2053_005:0246b03_18": "諸德既見不從，乃相呼往戒賢法師所具陳其意。",
    "T50n2053_005:0246b04_19": "戒賢謂法師曰：「仁意定何如？」",
    "T50n2053_005:0246b05_20": "報曰：「此國是佛生處，非不愛樂。",
    "T50n2053_005:0246b06_21": "但玄奘來意者，為求大法，廣利群生。",
    "T50n2053_005:0246b07_0": "自到已來，蒙師為說《瑜伽師地論》，決諸疑網，禮見聖跡，及聞諸部甚深之旨，私心慰慶，誠不虛行。",
    "T50n2053_005:0246b09_1": "願以所聞，歸還翻譯，使有緣之徒同得聞見，用報師恩，由是不願停住。」",
    "T50n2053_005:0246b11_2": "戒賢喜曰：「此菩薩意也。",
    "T50n2053_005:0246b11_3": "吾心望爾，爾亦如是。",
    "T50n2053_005:0246b12_4": "任為裝束，諸人不須苦留。」",
    "T50n2053_005:0246b12_5": "言訖還房。",
    "T50n2053_005:0246b13_6": "經二日，東印度鳩摩羅王遣使奉書與戒賢法師曰：「弟子願見支那國大德，願師發遣，慰此欽思。」",
    "T50n2053_005:0246b15_7": "戒賢得書，告眾曰：「鳩摩羅王欲請玄奘，但此人眾差擬往戒日王所，與小乘對論，今若赴彼，戒日儻須，如何可得？",
    "T50n2053_005:0246b18_0": "不宜遣去。」",
    "T50n2053_005:0246b18_1": "乃謂使曰：「支那僧意欲還國，不及得赴王命。」",
    "T50n2053_005:0246b19_2": "使到，王更遣來請曰：「師縱欲歸，暫過弟子，去亦非難。",
    "T50n2053_005:0246b20_3": "必願垂顧，勿復致違。」",
    "T50n2053_005:0246b21_4": "戒賢既不遣往，彼王大怒，更發別使齎書與戒賢法師曰：「弟子凡夫，染習世樂，於佛法中未知迴向。",
    "T50n2053_005:0246b23_5": "今聞外國僧名，身心歡喜，似開道芽之分，師復不許其來，此乃欲令眾生長淪永夜，豈是大德紹隆遺法，汲引物哉？",
    "T50n2053_005:0246b26_6": "不勝渴仰，謹遣重諮。",
    "T50n2053_005:0246b26_7": "若也不來，弟子則分是惡人，近者設賞迦王猶能壞法毀菩提樹，師即謂弟子無斯力耶？",
    "T50n2053_005:0246b28_8": "必當整理象軍，雲萃於彼，踏那爛陀寺，使碎如塵。",
    "T50n2053_005:0246c01_9": "此言如日，師好試看。」",
    "T50n2053_005:0246c01_10": "戒賢得書，謂法師曰：「彼王者善心素薄，境內佛法不甚流行。",
    "T50n2053_005:0246c03_11": "自聞仁名，似發深意。",
    "T50n2053_005:0246c03_12": "仁或是其宿世善友，努力為去，出家以利物為本，今正其時。",
    "T50n2053_005:0246c05_0": "譬如伐樹，但斷其根，枝條自殄。",
    "T50n2053_005:0246c05_1": "到彼令王發心，則百姓從化。",
    "T50n2053_005:0246c06_2": "苦違不赴，或有魔事。",
    "T50n2053_005:0246c06_3": "勿憚小勞。」",
    "T50n2053_005:0246c07_4": "法師辭，與使俱去。",
    "T50n2053_005:0246c07_5": "至彼，王見甚喜，率群臣迎拜讚歎，延入宮，日陳音樂，飲食花香，盡諸供養，請受齋戒。",
    "T50n2053_005:0246c09_6": "如是經月餘。",
    "T50n2053_005:0246c10_7": "戒日王討恭御陀還，聞法師在鳩摩羅處，驚曰：「我先頻請不來，今何因在彼？」",
    "T50n2053_005:0246c11_8": "發使語鳩摩羅王：「急送支那僧來！」",
    "T50n2053_005:0246c12_9": "鳩摩羅王敬重法師，愛戀無已，不能捨離。",
    "T50n2053_005:0246c13_10": "語使曰：「我頭可得，法師未可即來。」",
    "T50n2053_005:0246c14_11": "使還報。",
    "T50n2053_005:0246c14_12": "戒日王大怒，謂侍臣曰：「鳩摩羅王輕我也，如何為一僧發是麁語！」",
    "T50n2053_005:0246c16_13": "更遣使責曰：「汝言頭可得者，即宜付使將來。」",
    "T50n2053_005:0246c17_14": "鳩摩羅深懼言失，即命嚴象軍二萬，乘船三萬艘，共法師同發，泝渡殑伽河以赴王所，至羯朱嗢祇羅國，遂即參。",
    "T50n2053_005:0246c20_15": "及鳩摩羅王將欲發引，先令人於殑伽河北營行宮。",
    "T50n2053_005:0246c21_16": "是日渡河至宮，安置法師訖，自與諸臣參戒日王於河南。",
    "T50n2053_005:0246c22_17": "戒日見來甚喜，知其敬愛於法師，亦不責其前語，但問：「支那僧何在？」",
    "T50n2053_005:0246c24_18": "報曰：「在某行宮。」",
    "T50n2053_005:0246c24_19": "王曰：「何不來？」",
    "T50n2053_005:0246c25_20": "報曰：「大王欽賢愛道，豈可遣師就此參王。」",
    "T50n2053_005:0246c26_21": "王曰：「善。",
    "T50n2053_005:0246c26_22": "且去，某明日自來。」",
    "T50n2053_005:0246c26_23": "鳩摩羅還謂法師曰：「王雖言明日來，恐今夜即至，仍須候待。",
    "T50n2053_005:0246c28_24": "若來，師不須動。」",
    "T50n2053_005:0246c28_25": "法師曰：「玄奘佛法理自如是。」",
    "T50n2053_005:0246c29_26": "至夜一更許，王果來。",
    "T50n2053_005:0246c29_27": "有人報曰：「河中有數千炬燭，并步鼓聲。」",
    "T50n2053_005:0247a01_28": "王曰：「此戒日王來。」",
    "T50n2053_005:0247a02_29": "即勅擎燭，自與諸臣遠迎。",
    "T50n2053_005:0247a02_30": "其戒日王行時，每將金鼓數百，行一步一擊，號為節步鼓。",
    "T50n2053_005:0247a04_31": "獨戒日王有此，餘王不得同也。",
    "T50n2053_005:0247a04_32": "既至，頂禮法師足，散花瞻仰，以無量頌讚歎訖，謂法師曰：「弟子先時請師，何為不來？」",
    "T50n2053_005:0247a06_33": "報曰：「玄奘遠尋佛法，為聞《瑜伽師地論》。",
    "T50n2053_005:0247a07_34": "當奉命時，聽論未了，以是不遂參王。」",
    "T50n2053_005:0247a08_35": "王又問曰：「師從支那來，弟子聞彼國有《秦王破陣樂》歌舞之曲，未知秦王是何人？",
    "T50n2053_005:0247a10_36": "復有何功德，致此稱揚？」",
    "T50n2053_005:0247a11_37": "法師報曰：「玄奘本土見人懷聖賢之德，能為百姓除兇剪暴，覆潤群生者，則歌而詠之。",
    "T50n2053_005:0247a13_38": "上備宗廟之樂，下入閭里之謳。",
    "T50n2053_005:0247a14_39": "秦王者，即支那國今之天子也。",
    "T50n2053_005:0247a14_40": "未登皇極之前，封為秦王。",
    "T50n2053_005:0247a15_41": "是時天地版盪，蒼生無主，原野積人之肉，川谷流人之血，妖星夜聚，沴氣朝凝，三河苦封豕之貪，四海困長蛇之毒。",
    "T50n2053_005:0247a18_42": "王以帝子之親，應天策之命，奮戎振旅，撲剪鯨鯢，杖鉞麾戈，肅清海縣，重安宇宙，再耀三光。",
    "T50n2053_005:0247a20_43": "六合懷恩，故有茲詠。」",
    "T50n2053_005:0247a21_0": "王曰：「如此之人，乃天所以遣為物主也。」",
    "T50n2053_005:0247a21_1": "又問法師曰：「弟子且還。",
    "T50n2053_005:0247a22_2": "明日迎師，願不憚勞。」",
    "T50n2053_005:0247a23_3": "於是辭去。",
    "T50n2053_005:0247a23_4": "詰旦使來，法師共鳩摩羅同去至戒日宮側，王與門師二十餘人出迎入坐，備陳珍饍，作樂散花供養訖。",
    "T50n2053_005:0247a25_5": "王曰：「聞師作《制惡見論》，何在？」",
    "T50n2053_005:0247a26_6": "法師報：「在此。」",
    "T50n2053_005:0247a26_7": "因取觀。",
    "T50n2053_005:0247a26_8": "觀訖，王甚悅，謂其門師等曰：「弟子聞日光既出則螢燭奪明，天雷震音而鎚鑿絕響。",
    "T50n2053_005:0247a28_9": "師等所守之宗，他皆破訖，試可救看。」",
    "T50n2053_005:0247a29_10": "諸德無敢言者。",
    "T50n2053_005:0247b01_11": "王曰：「師等上座提婆犀那，自云解冠群英，學該眾哲，首興異見，常毀大乘。",
    "T50n2053_005:0247b02_12": "及聞客大德來，即往吠舍釐禮觀聖跡，託以逃潛，故知師等無能也。」",
    "T50n2053_005:0247b04_13": "王有妹聰慧利根，善正量部義，坐於王後。",
    "T50n2053_005:0247b05_14": "聞法師序大乘，宗塗奧曠，小教局淺，夷然歡喜，稱讚不能已。",
    "T50n2053_005:0247b06_15": "王曰：「師論大好，弟子及此諸師普皆信伏，但恐餘國小乘外道尚守愚迷，望於曲女城為師作一會，命五印度沙門、婆羅門、外道等，示大乘微妙之理，絕其毀謗之心，顯師盛德之高，摧其我慢之意。」",
    "T50n2053_005:0247b11_16": "是日發勅告諸國及義解之徒，集曲女城，觀支那國法師之論焉。",
    "T50n2053_005:0247b13_17": "法師自冬初共王逆河而進，至臘月方到會場。",
    "T50n2053_005:0247b14_18": "五印度中有十八國王到，諳知大小乘僧三千餘人到，婆羅門及尼乾外道二千餘人到，那爛陀寺千餘僧到。",
    "T50n2053_005:0247b16_19": "是等諸賢並博蘊文義，富贍辯才，思聽德音，皆來會所。",
    "T50n2053_005:0247b18_20": "兼有侍從，或象或輿，或幢或幡，各自圍繞，峨峨岌岌，若雲興霧涌，充塞數十里間，雖六齊之舉袂成帷，三吳之揮汗為雨，未足方其盛也。",
    "T50n2053_005:0247b21_21": "王先勅會所營二草殿，擬安像及徒眾，比到並成。",
    "T50n2053_005:0247b22_22": "其殿峻廣，各堪坐千餘人。",
    "T50n2053_005:0247b23_23": "王行宮在會場西五里。",
    "T50n2053_005:0247b23_24": "日於宮中鑄金像一軀，裝一大象，上施寶帳安佛在其中。",
    "T50n2053_005:0247b25_25": "戒日王作帝釋形，手執白拂侍右，拘摩羅王作梵王形，執寶蓋侍左，皆著天冠花鬘，垂瓔珮玉。",
    "T50n2053_005:0247b27_26": "又裝二大象，載寶花。",
    "T50n2053_005:0247b28_27": "逐佛後隨行隨散。",
    "T50n2053_005:0247b28_28": "令法師及門師等各乘大象，次列王後。",
    "T50n2053_005:0247b29_29": "又以三百大象，使諸國王、大臣、大德等乘象，魚麗於道側，稱讚而行。",
    "T50n2053_005:0247c02_30": "從旦裝束，自行宮引向會所，至院門各令下乘，捧佛入殿，置於寶座。",
    "T50n2053_005:0247c03_31": "王共法師等以次供養。",
    "T50n2053_005:0247c04_32": "然後命十八國王入；諸國僧名稱最高、文義贍博者，使千餘人入；婆羅門、外道有名行者，五百餘人入；諸國大臣等二百餘人入。",
    "T50n2053_005:0247c07_33": "自外道俗，各令於院門外部伍安置。",
    "T50n2053_005:0247c08_34": "王遣內外並設食。",
    "T50n2053_005:0247c08_35": "食訖，施佛金槃一、金椀七、金澡灌一、金錫杖一枚、金錢三千、上[疊*毛]衣三千。",
    "T50n2053_005:0247c10_36": "法師及諸僧等施各有差。",
    "T50n2053_005:0247c10_37": "施訖，別施寶床，請法師坐為論主，稱揚大乘序作論意，仍遣那爛陀寺沙門明賢法師讀示大眾。",
    "T50n2053_005:0247c13_38": "別令寫一本懸於會場門外示一切人，若其問有一字無理能難破者，請斷首相謝。",
    "T50n2053_005:0247c15_39": "如是至晚，無一人致言。",
    "T50n2053_005:0247c15_40": "戒日王歡喜，罷會還宮，諸王、及僧各歸所，次法師共鳩摩羅王亦還自宮。",
    "T50n2053_005:0247c17_41": "明旦復來，迎像送引聚集如初。",
    "T50n2053_005:0247c18_42": "經五日，小乘外道見毀其宗，結恨欲為謀害。",
    "T50n2053_005:0247c19_43": "王知，宣令曰：「邪黨亂真，其來自久。",
    "T50n2053_005:0247c20_44": "埋隱正教，誤惑群生，不有上賢，何以鑑偽。",
    "T50n2053_005:0247c21_45": "支那法師者，神宇沖曠，解行淵深，為伏群邪，來遊此國，顯揚大法，汲引愚迷，妖妄之徒不知慚悔，謀為不軌，翻起害心，此而可容，孰不可恕！",
    "T50n2053_005:0247c24_46": "眾有一人傷觸法師者斬其首，毀罵者截其舌。",
    "T50n2053_005:0247c25_47": "其欲申辭救義，不拘此限。」",
    "T50n2053_005:0247c26_48": "自是邪徒戢翼，竟十八日無一人發論。",
    "T50n2053_005:0247c27_49": "將散之夕，法師更稱揚大乘，讚佛功德，令無量人返邪入正，棄小歸大。",
    "T50n2053_005:0247c29_50": "戒日王益增崇重，施法師金錢一萬、銀錢三萬、上[疊*毛]衣一百領；十八國王亦各施珍寶。",
    "T50n2053_005:0248a02_51": "法師一皆不受。",
    "T50n2053_005:0248a02_52": "王命侍臣莊嚴大象，施幢請法師乘，令貴臣陪衛，巡眾告唱，表立義無屈。",
    "T50n2053_005:0248a04_53": "西國法，凡論得勝如此，法師讓而不行。",
    "T50n2053_005:0248a05_54": "王曰：「古來法爾，事不可違。」",
    "T50n2053_005:0248a06_55": "乃將法師袈裟遍唱曰：「支那國法師立大乘義，破諸異見，自十八日來無敢論者，普宜知之。」",
    "T50n2053_005:0248a08_56": "諸眾歡喜。",
    "T50n2053_005:0248a08_57": "為法師競立美名，大乘眾號曰「摩訶耶那提婆」，此云「大乘天」；小乘眾號曰「木叉提婆」，此云「解脫天」。",
    "T50n2053_005:0248a10_58": "燒香散花，禮敬而去，自是德音彌遠矣。",
    "T50n2053_005:0248a11_59": "王行宮西有一伽藍，王所供養，中有佛牙，長可寸半，其色黃白，每放光明。",
    "T50n2053_005:0248a13_60": "昔迦濕彌羅國訖利多種滅壞佛法，僧徒解散。",
    "T50n2053_005:0248a14_61": "有一苾芻遠遊印度。",
    "T50n2053_005:0248a15_62": "其後覩貨羅國雪山下王忿諸賤種毀滅佛法，乃詐為商旅，率三千勇士，多齎珍寶，偽言獻奉。",
    "T50n2053_005:0248a17_63": "其王素貪，聞之甚喜，遣使迎接。",
    "T50n2053_005:0248a18_64": "但雪山王稟質雄猛，威肅如神，既至其座，去帽而叱之，訖利多王覩便驚懾，顛仆於地。",
    "T50n2053_005:0248a20_65": "雪山王按其首而斬之，謂其群臣曰：「我雪山下王。",
    "T50n2053_005:0248a21_66": "念爾諸奴毀壞佛法，故來罰汝。",
    "T50n2053_005:0248a22_67": "然則過在一人，非關汝輩，各宜自安，唯扇惑其王首為惡者逐之他國，餘無所問。」",
    "T50n2053_005:0248a24_68": "既殲醜孽，建立伽藍，召集僧徒，奉施而返。",
    "T50n2053_005:0248a25_69": "前投印度苾芻聞國平定，杖錫旋歸，路逢群象鳴吼而來，苾芻見已，昇樹藏避，象乃吸水灌樹，以牙排掘，須臾樹倒。",
    "T50n2053_005:0248a27_70": "象以鼻卷苾芻，置背上負載而去。",
    "T50n2053_005:0248a28_71": "至一大林，中有病象患瘡而臥。",
    "T50n2053_005:0248a29_72": "象引苾芻手觸其苦處，見瘡有竹刺，為拔刺引去膿血，裂衣為裹，象得漸安。",
    "T50n2053_005:0248b02_73": "明日諸象競求菓味，奉施苾芻，苾芻食已，有一象將金函授於病者，病象得已，授與苾芻，苾芻受已，諸象載送出林，到舊處，置於地，跪拜而去。",
    "T50n2053_005:0248b05_74": "苾芻開函，乃佛牙也，將歸供養。",
    "T50n2053_005:0248b06_75": "近戒日王聞迦濕彌羅有佛牙，親至界首，請看禮拜。",
    "T50n2053_005:0248b07_76": "諸眾悋惜，不聽將出，乃別藏之。",
    "T50n2053_005:0248b08_77": "但其王懼戒日王之威，處處掘覓，得已將呈，戒日見之，深生敬重，恃其強力，遂奪歸供養，即此牙也。",
    "T50n2053_005:0248b10_78": "散會後，王以所鑄金像、衣錢等付囑伽藍，令僧守護。",
    "T50n2053_005:0248b11_79": "法師先以辭那爛陀諸德，及取經像訖，罷論竟，至十九日辭王欲還。",
    "T50n2053_005:0248b13_80": "王曰：「弟子嗣承宗廟，為天下主，三十餘年，常慮福德不增廣，法因不相續，以故積集財寶，於鉢羅耶伽國兩河間立大會場，五年一請五印度沙門、婆羅門及貧窮孤獨，為七十五日無遮大施。",
    "T50n2053_005:0248b18_0": "已成五會，今欲作第六會，師何不暫看隨喜。」",
    "T50n2053_005:0248b19_1": "法師報曰：「菩薩為行，福慧雙修，智人得果，不忘其本。",
    "T50n2053_005:0248b20_2": "王尚不悋珍財，玄奘豈可辭。",
    "T50n2053_005:0248b21_3": "少停住，請隨王去。」",
    "T50n2053_005:0248b21_4": "王甚喜。",
    "T50n2053_005:0248b21_5": "至二十一日，發引向鉢羅耶伽國就大施場。",
    "T50n2053_005:0248b22_6": "殑伽河在北，閻牟那河在南，俱從西北東流至此國而會。",
    "T50n2053_005:0248b24_7": "其二河合處，西有大墠，周圍十四五里，平坦如鏡，自昔諸王皆就其地行施，因號施場焉。",
    "T50n2053_005:0248b26_8": "相傳云，若於此地施一錢，勝餘處施百千錢，由是古來共重。",
    "T50n2053_005:0248b27_9": "王勅於墠上建施場，竪蘆為籬，面各千步，中作草堂數十間，安貯眾寶，皆金、銀、真珠、紅頗梨、寶帝青珠、大青珠等，其傍又作長舍數百間，貯憍奢耶衣、斑[疊*毛]衣、金銀錢等。",
    "T50n2053_005:0248c02_10": "籬外別作造食處，於寶庫前更造長屋百餘行，似此京邑肆行，一一長屋可坐千餘人。",
    "T50n2053_005:0248c04_11": "先是王勅告五印度沙門、外道尼乾、貧窮孤獨，集施場受施。",
    "T50n2053_005:0248c06_12": "亦有因法師曲女城會不歸便往施所者，十八國王亦便逐王行。",
    "T50n2053_005:0248c07_13": "比至會場，道俗到者五十餘萬人。",
    "T50n2053_005:0248c08_14": "戒日王營殑伽河北岸，南印度王杜魯婆跋吒營合河西，鳩摩羅王營閻牟那河南花林側，諸受施人營跋吒王西。",
    "T50n2053_005:0248c11_15": "辰旦，其戒日王與鳩摩羅王乘船軍，跋吒王從象軍，各整儀衛，集會場所，十八國諸王以次陪列。",
    "T50n2053_005:0248c13_16": "初一日，於施場草殿內安佛像，布施上寶上衣及美饌，作樂散花，至日晚歸營。",
    "T50n2053_005:0248c15_17": "第二日，安日天像，施寶及衣半於初日。",
    "T50n2053_005:0248c16_18": "第三日，安自在天像，施如日天。",
    "T50n2053_005:0248c17_0": "第四日，施僧僧萬餘人，百行俱坐，人施金錢百，文珠一枚，[疊*毛]衣一具，及飲食香花供養訖而出。",
    "T50n2053_005:0248c19_1": "第五番施婆羅門，二十餘日方遍。",
    "T50n2053_005:0248c20_0": "第六番施外道，十日方遍。",
    "T50n2053_005:0248c20_1": "第七番遍施遠方求者，十日方遍。",
    "T50n2053_005:0248c21_2": "第八番施諸貧窮孤獨者，一月方遍。",
    "T50n2053_005:0248c22_3": "至是，五年所積府庫俱盡，唯留象、馬、兵器，擬征暴亂，守護宗廟。",
    "T50n2053_005:0248c23_4": "自餘寶貨及在身衣服、瓔珞、耳璫、臂釧、寶鬘、頸珠、髻中明珠、總施無復孑遺。",
    "T50n2053_005:0248c25_5": "一切盡已，從其妹索麁弊衣著，禮十方佛，踊躍歡喜，合掌言曰：「某比來積集財寶，常懼不入堅牢之藏。",
    "T50n2053_005:0248c28_6": "今得貯福田中，可謂入藏矣。",
    "T50n2053_005:0248c28_7": "願某生生常具財法等施眾生，成十自在，滿二莊嚴。」",
    "T50n2053_005:0249a01_8": "會訖，諸王各持諸寶錢物，於諸眾邊贖王所施瓔珞、髻珠、御服等還將獻王。",
    "T50n2053_005:0249a02_9": "經數日，王衣服及上寶等服用如故。",
    "T50n2053_005:0249a03_10": "法師辭欲歸，王曰：「弟子方欲共法師闡揚遺法，何遽即歸？」",
    "T50n2053_005:0249a05_11": "如是留連復十餘日，鳩摩羅王慇懃亦如是，謂法師曰：「師能住弟子處受供養者，當為師造一百寺。」",
    "T50n2053_005:0249a07_12": "法師見諸王意不解，乃告以苦言曰：「支那國去此遐遠，晚聞佛法，雖霑梗槩，不能委具，為此故來訪殊異耳。",
    "T50n2053_005:0249a10_13": "今果願者，皆由本土諸賢思渴誠深之所致也，以是不敢須臾而忘。",
    "T50n2053_005:0249a11_14": "經言：『障人法者，當代代無眼。』",
    "T50n2053_005:0249a12_15": "若留玄奘，則令彼無量行人失知法之利，無眼之報寧不懼哉！」",
    "T50n2053_005:0249a14_16": "王曰：「弟子慕重師德，願常瞻奉，既損多人之益，實懼於懷，任師去住。",
    "T50n2053_005:0249a15_17": "雖然，不知師欲從何道而歸？",
    "T50n2053_005:0249a16_18": "師取南海去者，當發使相送。」",
    "T50n2053_005:0249a17_19": "法師報曰：「玄奘從支那來，至國西界，有國名高昌，其王明睿樂法，見玄奘來此訪道，深生隨喜，資給豐厚，願法師還日相過，情不能違，今者還須北路而去。」",
    "T50n2053_005:0249a21_0": "王曰：「師須幾許資糧？」",
    "T50n2053_005:0249a21_1": "法師報：「無所須。」",
    "T50n2053_005:0249a21_2": "王曰：「何得爾？」",
    "T50n2053_005:0249a22_3": "於是命施金錢等物，鳩摩羅王亦施眾珍，法師並皆不納。",
    "T50n2053_005:0249a23_4": "唯受鳩摩羅王曷剌釐帔(即麤毛下細者所作)。",
    "T50n2053_005:0249a24_5": "擬在塗防雨。",
    "T50n2053_005:0249a24_6": "於是告別，王及諸眾相餞數十里而歸。",
    "T50n2053_005:0249a25_7": "將分之際，嗚噎各不能已。",
    "T50n2053_005:0249a26_8": "法師以經像等附北印度王烏地多軍，鞍乘漸進。",
    "T50n2053_005:0249a27_9": "後戒日王更附烏地王大象一頭、金錢三千、銀錢一萬，供法師行費。",
    "T50n2053_005:0249a29_0": "別三日，王更與鳩摩羅王、跋吒王等各將輕騎數百復來送別，其慇懃如是。",
    "T50n2053_005:0249b01_1": "仍遣達官四人名摩訶怛羅(類此散官也)。",
    "T50n2053_005:0249b02_2": "王以素[疊*毛]作書，紅泥封印，使達官奉書送法師所經諸國，令發乘遞送，終至漢境。",
    "T50n2053_005:0249b04_3": "自發鉢羅耶伽國西南大林野中，行七日，到憍賞彌國，城南劬師羅長者施佛園處，禮聖跡訖，復與烏地多王西北行。",
    "T50n2053_005:0249b07_4": "一月餘日，歷數國，重禮天梯聖跡。",
    "T50n2053_005:0249b08_5": "復西北行三踰繕那，至毘羅那拏國都城。",
    "T50n2053_005:0249b09_6": "停兩月日，逢師子光、師子月同學二人，講《俱舍》、《攝論》、《唯識論》等，皆來迎接甚歡。",
    "T50n2053_005:0249b10_7": "法師至，又開《瑜伽決擇》及《對法論》等，兩月訖，辭歸。",
    "T50n2053_005:0249b12_8": "復西北行一月餘日，經數國，至闍蘭達國，即北印度王都，復停一月。",
    "T50n2053_005:0249b13_9": "烏地王遣人引送，西行二十餘日，至僧訶補羅國，時有百餘僧皆北人，齎經像等依法師而還。",
    "T50n2053_005:0249b15_10": "如此復二十餘日，山澗中行，其處多賊，法師恐相劫掠，常遣一僧預前行，若逢賊時，教說「遠來求法，今所齎持並經、像、舍利，願檀越擁護，無起異心。」",
    "T50n2053_005:0249b19_11": "法師率徒侶後進。",
    "T50n2053_005:0249b19_12": "時亦屢逢，然卒無害。",
    "T50n2053_005:0249b20_13": "如是二十餘日行，至呾叉尸羅國，重禮月光王捨千頭處。",
    "T50n2053_005:0249b21_14": "國東北五十踰繕那即迦濕彌羅國，其王遣使迎請，法師為象行輜重不果去。",
    "T50n2053_005:0249b23_15": "停七日，又西北行三日至信度大河，河廣五六里，經像及同侶人並坐船而進，法師乘象涉渡。",
    "T50n2053_005:0249b25_16": "時遣一人在船看守經及印度諸異花種，將至中流，忽然風波亂起，搖動船舫，數將覆沒，守經者惶懼墮水，眾人共救得出，遂失五十夾經本及花果種等，自餘僅得保全。",
    "T50n2053_005:0249b29_17": "時迦畢試王先在烏鐸迦漢茶城，聞法師至，躬到河側奉迎，問曰：「承師河中失經，師不將印度花果種來？」",
    "T50n2053_005:0249c03_18": "答曰：「將來。」",
    "T50n2053_005:0249c03_19": "王曰：「鼓浪傾船，事由於此。",
    "T50n2053_005:0249c04_20": "自昔以來，欲將花種渡者，並然。」",
    "T50n2053_005:0249c04_21": "因共法師還城，寄一寺停五十餘日，為失經本，更遣人往烏長(去聲)那國抄寫迦葉臂耶部三藏。",
    "T50n2053_005:0249c07_22": "迦濕彌王聞法師漸近，亦忘遠躬來參拜，累日方歸。",
    "T50n2053_005:0249c08_23": "法師與迦畢試王相隨西北行，一月餘日，至藍波國境。",
    "T50n2053_005:0249c09_24": "王遣太子先去，勅都人及眾僧裝辦幢幡，出城迎候，王與法師漸發。",
    "T50n2053_005:0249c11_25": "比至，道俗數千人，幢幡甚盛，眾見法師，歡喜禮拜訖，前後圍遶讚詠而進。",
    "T50n2053_005:0249c13_26": "至都，停一大乘寺，時王亦為七十五日無遮大施。",
    "T50n2053_005:0249c14_27": "自此復正南行十五日，往伐剌拏國，禮聖跡。",
    "T50n2053_005:0249c15_28": "又西北，往阿薄健國。",
    "T50n2053_005:0249c15_29": "又西北，往漕矩吒國。",
    "T50n2053_005:0249c16_30": "又北行五百餘里，至佛栗氏薩儻那國。",
    "T50n2053_005:0249c17_31": "從此東出，至迦畢試境，王又為七日大施。",
    "T50n2053_005:0249c18_32": "施訖，法師辭發。",
    "T50n2053_005:0249c18_33": "東北行一踰繕那，又至瞿盧薩謗城，與王別，北行。",
    "T50n2053_005:0249c19_34": "王遣一大臣將百餘人，送法師度雪山，負芻草糧食資給。",
    "T50n2053_005:0249c21_35": "行七日，至大山頂。",
    "T50n2053_005:0249c21_36": "其山疊嶂危峯，參差多狀，或平或聳，勢非一儀，登陟艱辛，難為備敘。",
    "T50n2053_005:0249c23_37": "自是不得乘馬，策杖而前。",
    "T50n2053_005:0249c23_38": "復經七日，至一高嶺，嶺下有村，可百餘家，養羊畜，羊大如驢。",
    "T50n2053_005:0249c25_39": "其日宿於此村，至夜半發，仍令村人乘山駝引路。",
    "T50n2053_005:0249c26_40": "其地多雪澗淩溪，若不憑鄉人引導，交恐淪墜。",
    "T50n2053_005:0249c27_41": "至明晝日，方渡陵嶮，時唯七僧并雇人等有二十餘，象一頭、騾十頭、馬四匹。",
    "T50n2053_005:0249c29_42": "明日到嶺底，尋槃道復登一嶺，望之如雪，及至皆白石也。",
    "T50n2053_005:0250a02_0": "此嶺最高，雖雲結雪飛，莫至其表。",
    "T50n2053_005:0250a02_1": "是日將昏，方到山頂，而寒風凄凜，徒侶之中無能正立者。",
    "T50n2053_005:0250a04_2": "又山無卉木，唯積石攢峯，岌岌然如林笋矣。",
    "T50n2053_005:0250a05_3": "其處既山高風急，鳥將度者皆不得飛，自嶺南嶺北各行數百步外，方得舒其六翮矣。",
    "T50n2053_005:0250a07_4": "尋贍部洲中嶺岳之高，亦無過此者。",
    "T50n2053_005:0250a08_5": "法師從西北下數里有少平地，施帳宿，旦而進，經五六日下山，至安怛羅縛婆國，即覩貨羅之故地。",
    "T50n2053_005:0250a10_6": "伽藍三所，僧徒數十，習大眾部法。",
    "T50n2053_005:0250a11_7": "有一窣堵波，無憂王建也。",
    "T50n2053_005:0250a11_8": "法師停五日。",
    "T50n2053_005:0250a12_9": "西北下山行四百餘里，至闊悉多國，亦覩貨羅之故地。",
    "T50n2053_005:0250a13_10": "從此西北復山行三百餘里，至活國，居縛芻河側，即覩貨羅東界，都城在河南岸。",
    "T50n2053_005:0250a15_11": "因見葉護可汗孫王覩貨羅，自稱葉護。",
    "T50n2053_005:0250a16_12": "至衙停一月，葉護遣衛送，共商侶東行。",
    "T50n2053_005:0250a17_13": "二日，至瞢健國。",
    "T50n2053_005:0250a17_14": "其傍又有阿利尼國、曷邏胡國、訖栗瑟摩國、鉢利曷國，皆覩貨羅故地也。",
    "T50n2053_005:0250a19_15": "自瞢健復東行入山三百餘里，至呬摩怛羅國，亦覩貨羅故地。",
    "T50n2053_005:0250a20_16": "風俗大同突厥，而尤異者，婦人首冠木角，高三尺餘，前有兩岐，表夫父母，上岐表父，下岐表母，隨先喪亡，除去一岐；若舅姑俱歿，則舉冠全棄。",
    "T50n2053_005:0250a24_17": "自此復東行二百餘里，至鉢創那國，亦覩貨羅故地也。",
    "T50n2053_005:0250a25_18": "為寒雪，停月餘日。",
    "T50n2053_005:0250a25_19": "從此又東南山行二百餘里，至淫薄健國。",
    "T50n2053_005:0250a26_20": "又東南履危躡嶮，行三百餘里，至屈(居勿反)浪拏國。",
    "T50n2053_005:0250a27_21": "從此又東北山行五百餘里，至達摩悉鐵帝國(亦名護密也)。",
    "T50n2053_005:0250a29_22": "國在兩山間，臨縛芻河，出善馬，形小而健。",
    "T50n2053_005:0250b01_23": "俗無禮義，性暴形陋，眼多碧綠，異於諸國。",
    "T50n2053_005:0250b02_24": "伽藍十餘所。",
    "T50n2053_005:0250b02_25": "昏馱多城，國之都也，中有伽藍，此國先王所立。",
    "T50n2053_005:0250b03_26": "伽藍中石佛像上有金銅圓蓋，雜寶裝瑩，自然住空，當於佛頂，人有禮旋，蓋亦隨轉，人停蓋止，莫測其靈(寺立因緣廣如別傳)。",
    "T50n2053_005:0250b06_27": "從此國大山北至戶棄尼國。",
    "T50n2053_005:0250b06_28": "又越達摩悉鐵帝國至商彌國。",
    "T50n2053_005:0250b07_29": "從此復東山行七百餘里，至波謎羅川。",
    "T50n2053_005:0250b08_30": "川東西千餘里，南北百餘里，在兩雪山間，又當葱嶺之中，風雪飄飛，春夏不止，以其寒冽，卉木稀少，稼穡不滋，境域蕭條，無復人跡。",
    "T50n2053_005:0250b11_31": "川中有大龍池，東西三百里，南北五十餘里，處贍部洲中，地勢高隆，瞻之漭漭，目所不能極。",
    "T50n2053_005:0250b14_32": "水族之類千品萬種，喧聲交聒，若百工之肆焉。",
    "T50n2053_005:0250b15_33": "復有諸鳥，形高丈餘，鳥卵如甕。",
    "T50n2053_005:0250b16_0": "舊稱條支巨[穀-禾+卵]，或當此也。",
    "T50n2053_005:0250b16_1": "池西分出一河，西至達摩悉鐵帝國東界，與縛芻河合而西流赴海，以右諸水亦皆同會。",
    "T50n2053_005:0250b18_2": "池東分一大河，東至佉沙國西界，與徙多河合而東流赴海，以左諸水亦並同會。",
    "T50n2053_005:0250b20_3": "川南山外有鉢露羅國，多金、銀，金色如火。",
    "T50n2053_005:0250b21_4": "又此池南北與阿耨池相當。",
    "T50n2053_005:0250b22_5": "從此川東出，登危履雪，行五百餘里，至朅槃陀國。",
    "T50n2053_005:0250b23_6": "城依峻嶺，北背從多河，其河東入鹽澤，潛流地下，出積石山，為此國河源也。",
    "T50n2053_005:0250b25_7": "又其王聰慧，建國相承多歷年所，自云本是脂那提婆瞿怛羅(唐言漢日天種)，王故宮有故尊者童受論師伽藍。",
    "T50n2053_005:0250b27_8": "尊者，怛叉始羅國人也，神晤英秀，日誦三萬二千言，兼書亦爾，遊戲眾法，雅閑著述，凡製論數十部，並盛宣行，即經部本師也。",
    "T50n2053_005:0250c01_9": "是時東有馬鳴，南有提婆，西有龍猛，北有童受，號為四日，能照有情之惑。",
    "T50n2053_005:0250c03_10": "童受聲譽既高，故先王躬伐其國，迎而供養。",
    "T50n2053_005:0250c04_11": "城東南三百餘里，至大石壁，有二石室，各一羅漢於中入滅盡定，端居不動，視若羸人，而竟無傾朽，已經七百餘歲矣。",
    "T50n2053_005:0250c07_12": "法師在其國停二十餘日。",
    "T50n2053_005:0250c08_0": "復東北行五日，逢群賊，商侶驚怖登山，象被逐溺水死。",
    "T50n2053_005:0250c09_1": "賊過後，與商人漸進東下，冒寒履嶮，行八百餘里，出葱嶺至烏鎩國。",
    "T50n2053_005:0250c10_2": "城西二百里有大山，峰崿甚峻，上有窣堵波。",
    "T50n2053_005:0250c12_0": "聞之舊說曰，數百年前，因雷震山崩，中有苾芻，身量枯偉，冥目而坐，鬢髮蔘蔘，垂覆肩面。",
    "T50n2053_005:0250c14_1": "有樵者見而白王，王躬觀禮，士庶傳聞，遠近同集，咸申供養，積花成[卄/積]。",
    "T50n2053_005:0250c15_2": "王曰：「此何人也？」",
    "T50n2053_005:0250c16_3": "有苾芻對曰：「此出家羅漢，入滅盡定者，歲月滋淹，故髮長耳。」",
    "T50n2053_005:0250c17_4": "王曰：「若何警寤令其起也？」",
    "T50n2053_005:0250c18_5": "對曰：「段食之身，出定便壞，宜先以酥乳灌灑，使潤霑腠理，然後擊揵槌，感而悟之，或可起也。」",
    "T50n2053_005:0250c20_6": "王曰：「善哉！」",
    "T50n2053_005:0250c20_7": "遂依僧語，灌乳擊槌。",
    "T50n2053_005:0250c21_8": "羅漢舉目而視曰：「爾輩何人，形被法服？」",
    "T50n2053_005:0250c22_9": "對曰：「我輩苾芻也。」",
    "T50n2053_005:0250c22_10": "彼曰：「我師迦葉波如來，今何所在？」",
    "T50n2053_005:0250c23_11": "對曰：「久入涅槃。」",
    "T50n2053_005:0250c23_12": "聞之愀然。",
    "T50n2053_005:0250c24_13": "重曰：「釋迦文佛成無上等覺未？」",
    "T50n2053_005:0250c24_14": "答曰：「已成，利物斯問，亦從寂滅。」",
    "T50n2053_005:0250c25_15": "聞已低眉良久，以手舉髮，起昇虛空，作大神變，化火焚身，遺骸墮地。",
    "T50n2053_005:0250c27_16": "王與大眾收骨，起窣堵波，即此塔也。",
    "T50n2053_005:0250c28_17": "從此北行五百餘里，至佉沙國(舊曰疏勒，乃稱其城號也。",
    "T50n2053_005:0250c29_18": "正音宣云室利訖栗利多底也。",
    "T50n2053_005:0250c29_19": "疏勒之言尚。",
    "T50n2053_005:0250c29_20": "訛也)。",
    "T50n2053_005:0250c29_21": "從此東南行五百餘里，渡徙多河，踰大嶺，至斫句迦國(舊曰沮渠)。",
    "T50n2053_005:0251a02_22": "國南有大山，山多龕室，印度證果人多運神通，就之棲止，因入寂滅者眾矣。",
    "T50n2053_005:0251a03_23": "今猶有三羅漢住巖穴，入滅心定，鬢髮漸長，諸僧時往為剃。",
    "T50n2053_005:0251a05_24": "又此國多大乘經典，十萬頌為部者，凡有數十。",
    "T50n2053_005:0251a06_25": "從此東行八百餘里，至瞿薩旦那國(唐曰地乳，即其俗之雅言也。",
    "T50n2053_005:0251a07_26": "俗謂渙那國，凶奴謂之于遁，諸胡謂之壑旦，印度謂之屈丹。",
    "T50n2053_005:0251a08_27": "舊曰于闐，訛也)。",
    "T50n2053_005:0251a08_28": "沙磧太半，宜穀豐菓。",
    "T50n2053_005:0251a09_29": "出氍毺、細氈，[疊*毛]工績絕細。",
    "T50n2053_005:0251a09_30": "又土多白玉、瑿玉。",
    "T50n2053_005:0251a10_31": "氣序和調，俗知禮義，尚學好音韻，風儀詳整，異諸胡俗。",
    "T50n2053_005:0251a11_32": "文字遠遵印度，微有改耳。",
    "T50n2053_005:0251a12_33": "重佛法，伽藍百所，僧五千餘人，多學大乘。",
    "T50n2053_005:0251a13_34": "其王雄智勇武，尊愛有德，自云毘沙門天之胤也。",
    "T50n2053_005:0251a14_35": "王之先祖即無憂王之太子，在怛叉始羅國，後被譴出雪山北，養牧逐水草，至此建都，久而無子，因禱毘沙門天廟，廟神額上剖出一男，復於廟前地生奇味，甘香如乳，取而養子，遂至成長。",
    "T50n2053_005:0251a18_36": "王崩，後嗣立，威德遐被，力并諸國，今王即其後也。",
    "T50n2053_005:0251a19_37": "先祖本因地乳資成，故于闐正音稱地乳國焉。",
    "T50n2053_005:0251a21_38": "法師入其境，至勃伽夷城，城中有坐佛像，高七尺餘，首戴寶冠，威顏圓滿。",
    "T50n2053_005:0251a22_39": "聞諸舊說，像本在迦濕彌羅國，請來到此。",
    "T50n2053_005:0251a23_40": "昔有羅漢，有一沙彌身嬰疹疾，臨將捨壽，索酢米餅，師以天眼觀見瞿薩旦那有，潛運神足，乞而與之。",
    "T50n2053_005:0251a26_41": "沙彌食已歡喜，樂生其國，願力無違，命終即生王家。",
    "T50n2053_005:0251a27_42": "嗣立之後，才略驍雄，志思吞攝，乃踰雪山伐其舊國。",
    "T50n2053_005:0251a28_43": "時迦濕彌王亦簡將練兵，欲事攘拒。",
    "T50n2053_005:0251a29_44": "羅漢曰：「不勞舉刃，我自遣之。」",
    "T50n2053_005:0251b01_45": "即往瞿薩旦那王所，為說頂生貪暴之失，及示先身沙彌衣服。",
    "T50n2053_005:0251b02_46": "王見已得宿命智，深生愧恧，與迦濕彌王結好而罷，仍迎先所供像，隨軍還國。",
    "T50n2053_005:0251b04_47": "像至此城住而不進，王與眾軍盡力移轉，卒不能動，即於像上營構精廬，招延僧侶，捨所愛冠莊嚴佛頂。",
    "T50n2053_005:0251b07_48": "其冠見在，極多貴寶，覩者歎焉。",
    "T50n2053_005:0251b08_49": "法師停七日，于闐王聞法師到其境，躬來迎謁。",
    "T50n2053_005:0251b09_50": "後日發引，王先還都，留兒侍奉。",
    "T50n2053_005:0251b10_51": "行二日，王又遣達官來迎，離城四十里宿。",
    "T50n2053_005:0251b11_52": "明日，王與道俗將音樂香花接於路左。",
    "T50n2053_005:0251b12_0": "既至，延入城，安置於小乘薩婆多寺。",
    "T50n2053_005:0251b12_1": "王城南十餘里有大伽藍，此國先王為毘盧折那(唐言遍照)阿羅漢造也。",
    "T50n2053_005:0251b14_2": "昔此國法教未霑，而羅漢自迦濕彌羅至此，宴坐林中。",
    "T50n2053_005:0251b15_3": "時有見者，怪其形服，以狀白王。",
    "T50n2053_005:0251b16_4": "王聞親往觀其容止，問曰：「爾何人，獨栖林野？」",
    "T50n2053_005:0251b17_5": "曰：「我如來弟子，法爾閑居。」",
    "T50n2053_005:0251b18_6": "王曰：「稱如來者，復何義也？」",
    "T50n2053_005:0251b18_7": "答曰：「如來者即佛陀之德號。",
    "T50n2053_005:0251b19_8": "昔淨飯王太子一切義成，愍諸眾生沈沒苦海，無救無歸，乃棄七寶千子之資、四洲輪王之位，閑林進道，六年果成，獲金色之身，證無師之法，灑甘露於鹿苑，耀摩尼於鷲峯，八十年中，示教利喜，化緣既盡，息應歸真，遺像遺典，傳通猶在，王以宿福位為人主，當法輪之付囑，作有識之依歸，冥而不聞，是何理也？」",
    "T50n2053_005:0251b26_9": "王曰：「某罪累淹積，不聞佛名。",
    "T50n2053_005:0251b27_10": "今蒙聖人降德，猶是餘福。",
    "T50n2053_005:0251b27_11": "既有遺像、遺典，請奉修行。」",
    "T50n2053_005:0251b28_12": "羅漢報曰：「必願樂者，當先建立伽藍，則靈像自至。」",
    "T50n2053_005:0251b29_13": "王於是旋駕，與群臣詳擇勝地，命選匠人，問羅漢造立之式，因而建焉。",
    "T50n2053_005:0251c02_14": "寺成，王重請曰：「伽藍已就，佛儀何在？」",
    "T50n2053_005:0251c03_15": "報曰：「王但至誠，像至非遠。」",
    "T50n2053_005:0251c03_16": "王共大臣及士庶等各燒香捧花，一心而立。",
    "T50n2053_005:0251c04_17": "須臾間有佛像自空而來，降於寶座，光暉晃朗，容顏肅然。",
    "T50n2053_005:0251c06_18": "王見歡喜，稱慶無極，并請羅漢為眾說法，因與國人廣興供養。",
    "T50n2053_005:0251c07_19": "故此伽藍即最初之立也。",
    "T50n2053_005:0251c08_20": "法師前為渡河失經，到此更使人往屈支、疏勒訪本，及為于闐王留連，未獲即還，因修表使高昌小兒逐商伴入朝，陳己昔往婆羅門國求法，今得還歸到于闐。",
    "T50n2053_005:0251c12_21": "其表曰：「沙門玄奘言。",
    "T50n2053_005:0251c12_22": "奘聞馬融該贍，鄭玄就扶風之師，伏生明敏，晁錯躬濟南之學。",
    "T50n2053_005:0251c14_23": "是知儒林近術，古人猶且遠求，況諸佛利物之玄蹤，三藏解纏之妙說，敢憚塗遙而無尋慕者也。",
    "T50n2053_005:0251c16_24": "玄奘往以佛興西域，遺教東傳，然則勝典雖來而圓宗尚闕，常思訪學，無顧身命。",
    "T50n2053_005:0251c18_25": "遂以貞觀三年四月，冒越憲章，私往天竺。",
    "T50n2053_005:0251c19_26": "踐流沙之漫漫，陟雪嶺之巍巍，鐵門巉嶮之塗，熱海波濤之路。",
    "T50n2053_005:0251c20_27": "始自長安神邑，終于王舍新城，中間所經五萬餘里。",
    "T50n2053_005:0251c22_28": "雖風俗千別，艱危萬重，而憑恃天威，所至無鯁。",
    "T50n2053_005:0251c23_29": "仍蒙厚禮，身不辛苦，心願獲從，遂得觀耆闍崛山，禮菩提之樹，見不見迹，聞未聞經，窮宇宙之靈奇，盡陰陽之化育，宣皇風之德澤，發殊俗之欽思，歷覽周遊一十七載。",
    "T50n2053_005:0251c27_30": "今已從鉢羅耶伽國經迦畢試境，越葱嶺，渡波謎羅川歸還，達於于闐。",
    "T50n2053_005:0251c29_31": "為所將大象溺死，經本眾多，未得鞍乘，以是少停，不獲奔馳早謁軒陛，無任延仰之至。",
    "T50n2053_005:0252a02_32": "謹遣高昌俗人馬玄智隨商侶奉表先聞。」",
    "T50n2053_005:0252a03_33": "是後為于闐諸僧講《瑜伽》、《對法》、《俱舍》、《攝大乘論》，一日一夜，四論遞宣，王與道俗歸依聽受，日有千數。",
    "T50n2053_005:0252a05_34": "時間經七八月，使還，蒙恩勅降使迎勞曰：「聞師訪道殊域，今得歸還，歡喜無量，可即速來與朕相見。",
    "T50n2053_005:0252a07_35": "其國僧解梵語及經義者，亦任將來，朕已勅于闐等道使諸國送師，人力鞍乘應不少乏，令燉煌官司於流沙迎接，鄯鄯於沮沬迎接。」",
    "T50n2053_005:0252a11_36": "法師奉勅已，即進發，于闐王資餞甚厚。",
    "T50n2053_005:0252a11_37": "自發都三百餘里，東至媲摩城。",
    "T50n2053_005:0252a12_38": "城有雕檀立佛像，高二丈餘，質狀端嚴，甚多靈應。",
    "T50n2053_005:0252a13_39": "人有疹疾，隨其苦處以金薄帖像，病即瘳愈；凡有願求，多蒙果遂。",
    "T50n2053_005:0252a15_40": "相傳云，昔佛在世，憍賞彌國鄔陀衍那王所作，佛滅度後，自彼飛來，至此國北曷勞落迦城，後復自移到此(因緣如別傳)。",
    "T50n2053_005:0252a18_41": "又相傳有記云，釋迦法滅，像入龍宮。",
    "T50n2053_005:0252a19_0": "從媲摩城東入沙磧，行二百餘里，至泥壤城。",
    "T50n2053_005:0252a20_1": "又從此東入大流沙，風動沙流，地無水草，多熱毒魑魅之患。",
    "T50n2053_005:0252a21_2": "無逕路，行人往返，望人畜遺骸以為幖幟，磽确難涉，委如前序。",
    "T50n2053_005:0252a23_3": "又行四百餘里，至覩貨邏故國。",
    "T50n2053_005:0252a23_4": "又行六百餘里，至折摩馱那故國，即沮沬地。",
    "T50n2053_005:0252a24_5": "又東北行千餘里，至納縛波故國，即樓蘭地，展轉達於自境。",
    "T50n2053_005:0252a26_6": "得鞍乘已，放于闐使人及馱馬還。",
    "T50n2053_005:0252a27_0": "有勅酬其勞，皆不受而去。",
    "T50n2053_005:0252a27_1": "既至沙州，又附表。",
    "T50n2053_005:0252a28_2": "時帝在洛陽宮。",
    "T50n2053_005:0252a28_3": "表進，知法師漸近，勅西京留守左僕射梁國公房玄齡使有司迎待。",
    "T50n2053_005:0252b01_4": "法師承上欲問罪遼濱，恐稽緩不及，乃倍途而進，奄至漕上。",
    "T50n2053_005:0252b02_5": "官司不知迎接，威儀莫暇陳設，而聞者自然奔湊，觀禮盈衢，更相登踐，欲進不得，因宿於漕上矣。",
    "T50n2053_005:0252b05_0": "大唐大慈恩寺三藏法師傳卷第五"
}