{
    "T09n0278_007:0436b23_0": "大方廣佛華嚴經卷第七",
    "T09n0278_007:0436b25_0": "東晉天竺三藏佛馱跋陀羅譯",
    "T09n0278_007:0436b26_0": "賢首菩薩品第八之二",
    "T09n0278_007:0436b27_0": "「◎又放光明名愛樂，　　彼光覺悟一切眾，　心常愛樂諸如來，　　無上法寶清淨僧，　常會十方諸佛前，　　逮成無上深法忍。",
    "T09n0278_007:0436c01_0": "　教化無量群生類，　　心常念佛深妙法，　開發眾生菩提心，　　因是得成愛樂光。",
    "T09n0278_007:0436c03_0": "　又放光明名德聚，　　彼光覺悟一切眾，　普行種種無量施，　　以此願求無上道，　隨其所求皆滿足，　　一切施會悉清淨，　隨其所求惠施故，　　因是得成德聚光。",
    "T09n0278_007:0436c07_0": "　又放光明名深智，　　彼光覺悟一切眾，　於一法門一念中，　　悉解無量諸法門，　分別諸法化眾生，　　及諸法相如實義，　說法說義具足故，　　因是得成深智光。",
    "T09n0278_007:0436c11_0": "　又放光明名慧燈，　　彼光覺悟一切眾，　諸法空寂無生滅，　　解達非有亦非無，　譬如野馬水月形，　　亦如幻夢鏡中像，　諸法無主悉空寂，　　因是得成慧燈光。",
    "T09n0278_007:0436c15_0": "　又放光名法自在，　　彼光覺悟一切眾，　陀羅尼藏不可盡，　　能持如來一切法，　恭敬供養持法者，　　防衛守護眾賢聖，　以無量法施眾生，　　因是得成自在光。",
    "T09n0278_007:0436c19_0": "　又放光明名無慳，　　彼光覺悟除貪惜，　解知財寶非常有，　　悉能捨離無所著，　難制慳心能調伏，　　解財如夢如浮雲，　常能歡喜樂布施，　　因是得成無慳光。",
    "T09n0278_007:0436c23_0": "　又放光明名清涼，　　彼光覺悟毀禁者，　安立眾生淨戒中，　　啟導令逮無師寶，　十善業迹悉清淨，　　勸化眾生持淨戒，　開發眾生求佛道，　　因是得成清涼光。",
    "T09n0278_007:0436c27_0": "　又放光名忍莊嚴，　　彼光覺悟瞋恚者，　捨離瞋恚增上慢，　　常樂柔和忍辱法，　眾生惡性難忍者，　　悉能堪忍求佛道，　常能讚歎忍辱法，　　因是得成莊嚴光。",
    "T09n0278_007:0437a02_0": "　又放光明名轉勝，　　彼光覺悟懈怠者，　常能勤修三種業，　　恭敬供養佛法僧。",
    "T09n0278_007:0437a04_0": "　若能勤修三種業，　　恭敬供養佛法僧，　彼能超出四魔境，　　速成無上佛菩提。",
    "T09n0278_007:0437a06_0": "　勸化眾生令精進，　　恭敬供養佛法僧，　佛法欲滅能護持，　　因是得成轉勝光。",
    "T09n0278_007:0437a08_0": "　又放光明名寂靜，　　彼光覺悟亂意者，　捨離貪欲瞋恚癡，　　正住甚深諸三昧，　遠惡知識不善行，　　又離十種非法語，　讚歎坐禪空閑處，　　因是得成寂靜光。",
    "T09n0278_007:0437a12_0": "　又放光名慧莊嚴，　　彼光覺悟愚癡者，　善知緣起得解脫，　　智慧照明了諸根。",
    "T09n0278_007:0437a14_0": "　若知緣起得解脫，　　智慧照明了諸根，　得聖智慧諸三昧，　　逮等正覺照世間。",
    "T09n0278_007:0437a16_0": "　捨國財寶所愛身，　　精勤求法為佛道，　專心說法為眾生，　　因是得成慧光明。",
    "T09n0278_007:0437a17_1": "◎　◎又放光明名佛慧，　　彼光覺悟一切眾，　見不思議無量佛，　　各各坐寶蓮華上，　讚歎諸佛佛解脫，　　說佛自在無有量，　廣說佛力諸神通，　　因是得成佛慧光。",
    "T09n0278_007:0437a22_0": "　又放光明名無畏，　　彼光安慰恐怖者，　非人所持諸毒害，　　無量恐怖悉除滅，　普於眾生施無畏，　　心常慈忍離惱害，　拯濟危難無救者，　　因是得成無畏光。",
    "T09n0278_007:0437a26_0": "　又放光明名安隱，　　彼光所觸疾病者，　滅除一切諸苦痛，　　悉得正受三昧樂，　施諸良藥療眾患，　　摩以寶珠香塗身，　或酥油乳石蜜施，　　因是得成安隱光。",
    "T09n0278_007:0437b01_0": "　又放光明名見佛，　　彼光覺悟命終者，　念佛三昧必見佛，　　命終之後生佛前，　見彼臨終勸念佛，　　又示尊像令瞻敬，　又復勸令歸依佛，　　因是得成見佛光。",
    "T09n0278_007:0437b05_0": "　又放光明名樂法，　　彼光覺悟一切眾，　聽法講說及書寫，　　於正法中常愛樂，　佛法欲滅能護持，　　令求法者意充滿，　精勤修習佛正法，　　因是得成樂法光。",
    "T09n0278_007:0437b09_0": "　又放光明名妙音，　　彼光覺悟諸佛子，　一切世間所有聲，　　聞者皆是如來音，　大音讚揚諸如來，　　妓樂鐘磬供養佛，　又常讚歎佛音聲，　　因是得成妙音光。",
    "T09n0278_007:0437b13_0": "　又放光名施甘露，　　彼光覺悟一切眾，　遠離一切放逸行，　　皆悉具足諸功德，　分別無量大苦海，　　有為危脆非安隱，　宣揚讚歎寂滅樂，　　因是得成甘露光。",
    "T09n0278_007:0437b17_0": "　又放光明名殊勝，　　彼光覺悟一切眾，　於如來所聞勝戒，　　勝妙三昧勝智慧，　常歎諸佛勝妙戒，　　勝妙三昧勝智慧，　一心修習求菩提，　　因是得成勝光明。",
    "T09n0278_007:0437b21_0": "　又放光名寶莊嚴，　　彼光覺悟一切眾，　得勝寶藏不可盡，　　以此供養諸世尊，　以寶獻佛及塔廟，　　兼施一切諸貧乏，　以眾珍奇供最勝，　　因是成寶莊嚴光。",
    "T09n0278_007:0437b25_0": "　又放光明名妙香，　　彼光覺悟一切眾，　其有眾生聞是香，　　具足得佛諸功德，　以人天香塗其地，　　供養一切諸如來，　以香造像及塔廟，　　因是得成妙香光。",
    "T09n0278_007:0437b29_0": "　又放光名雜莊嚴，　　以幢幡蓋而嚴飾，　和雅妓樂微妙音，　　散眾寶華滿十方，　本以微妙妓樂音，　　和末塗香眾雜華，　幢蓋幡帳供諸佛，　　因是得成莊嚴光。",
    "T09n0278_007:0437c04_0": "　又放光明名端嚴，　　令十方地平如掌，　掃除僧坊大仙塔，　　因是得成端嚴光，　又放光明名大雲，　　彼光能雨妙香水，　香水灑塔及僧坊，　　因是得成大雲光。",
    "T09n0278_007:0437c08_0": "　又放光名衣莊嚴，　　令裸形者得上服，　以莊嚴服施眾生，　　因是成衣莊嚴光，　又放光明名上味，　　令飢餓者得美膳，　本施種種上味食，　　因是得成上味光。",
    "T09n0278_007:0437c12_0": "　又放光名示現寶，　　令諸貧乏得寶藏，　以無盡藏施三寶，　　因是得成示寶光，　又放光名眼清淨，　　能令盲者見眾色，　以燈供佛及塔廟，　　因是得成淨眼光。",
    "T09n0278_007:0437c16_0": "　又放光名耳清淨，　　能令聾者聞眾音，　妓樂供佛及塔廟，　　因是得成淨耳光。",
    "T09n0278_007:0437c18_0": "　又放光名鼻根淨，　　聞若不聞悉令聞，　眾香供佛及塔廟，　　因是得成鼻淨光。",
    "T09n0278_007:0437c20_0": "　又放光名舌根淨，　　以柔軟音讚諸佛，　永離麁獷不善語，　　因是得成淨舌光。",
    "T09n0278_007:0437c22_0": "　又放光名身根淨，　　諸根毀壞令具足，　禮拜諸佛及塔寺，　　因是得成身淨光。",
    "T09n0278_007:0437c24_0": "　又放光名意根淨，　　令失心者得正念，　修習三昧禪定力，　　因是得成意淨光。",
    "T09n0278_007:0437c26_0": "　又放光名色清淨，　　覩見不可思議佛，　以眾妙色莊嚴塔，　　因是得成色淨光。",
    "T09n0278_007:0437c28_0": "　又放光名聲清淨，　　解聲非聲悉空寂，　化眾令知聲如響，　　因是得成聲淨光。",
    "T09n0278_007:0438a01_0": "　又放光名香清淨，　　令諸臭穢成妙香，　香水洗塔菩提樹，　　因是得成淨香光。",
    "T09n0278_007:0438a03_0": "　又放光名味清淨，　　悉除一切味中毒，　供養佛僧及父母，　　因是得成味淨光。",
    "T09n0278_007:0438a05_0": "　又放光名觸清淨，　　堅強麁歰皆柔軟，　雨刀輪戟諸鋒刃，　　皆悉變成寶華鬘。",
    "T09n0278_007:0438a07_0": "　柔軟妙衣布道巷，　　最勝行時足蹈上，　香華上服用布施，　　因是得成觸淨光。",
    "T09n0278_007:0438a09_0": "　又放光名法清淨，　　一一毛孔無量佛，　各說妙法難思議，　　悉令眾生得歡喜。",
    "T09n0278_007:0438a11_0": "　因緣所生非生性，　　如來法身非是身，　湛然常住如虛空，　　因此化導成法光。",
    "T09n0278_007:0438a13_0": "　如是等比光明門，　　無量無邊恒沙數，　悉從大仙毛孔出，　　一切業果皆悉現。",
    "T09n0278_007:0438a15_0": "　如一毛孔所放光，　　無量無邊恒沙數，　一切毛孔亦如是，　　是大仙定自在力。",
    "T09n0278_007:0438a17_0": "　隨其本行得光明，　　宿世同行有緣者，　如其所應放光明，　　是名大仙智自在。",
    "T09n0278_007:0438a19_0": "　所修行業有同者，　　及行隨喜功德分，　聞見菩薩清淨行，　　彼人得見此光明。",
    "T09n0278_007:0438a21_0": "　若修無量諸功德，　　恭敬供養無數佛，　心常樂求無上道，　　彼人覺悟是光明。",
    "T09n0278_007:0438a23_0": "　譬如生盲不見日，　　非為無日出世間，　諸有目者悉覩見，　　各隨所務修其業。",
    "T09n0278_007:0438a25_0": "　大聖光明亦如是，　　或有眾生見不見，　邪見惡害所不覩，　　勝智慧者乃能見。",
    "T09n0278_007:0438a27_0": "　摩尼寶殿上輦乘，　　眾寶香味莊嚴具，　有功德者自然備，　　非無德者所能獲。",
    "T09n0278_007:0438a29_0": "　大聖光明亦如是，　　隨其行業見不見，　聞是分別諸光明，　　精勤恭敬信向者。",
    "T09n0278_007:0438b02_0": "　滅除一切諸疑惑，　　速成無上功德幢，　出生微妙勝三昧，　　諸佛眷屬大莊嚴。",
    "T09n0278_007:0438b04_0": "　神力於此得自在，　　悉能顯現示眾生，　三千大千妙莊嚴，　　化一蓮華滿世界，　結跏趺坐悉充滿，　　是名自在三昧力。",
    "T09n0278_007:0438b07_0": "　十方世界微塵剎，　　化作七寶大蓮華，　佛子眷屬共圍遶，　　是名自在勝三昧。",
    "T09n0278_007:0438b09_0": "　宿世成就善因緣，　　具足功德求佛道，　彼等眾生遶菩薩，　　一切合掌觀無厭。",
    "T09n0278_007:0438b11_0": "　彼大仙人法如是，　　甚深正受三昧力，　菩薩處彼清淨眾，　　如月在星獨明耀。",
    "T09n0278_007:0438b13_0": "　如此一方所示現，　　諸佛子等為眷屬，　一切十方亦如是，　　示現三昧自在力。",
    "T09n0278_007:0438b15_0": "　十方世界有緣故，　　往返出入度眾生，　或見菩薩入正受，　　或見菩薩從定起，　或東方見入正受，　　或西方見三昧起，　或西方見入正受，　　或東方見三昧起，　如是出入遍十方，　　或異方見入正受，　或異方見三昧起，　　是大仙定自在力。",
    "T09n0278_007:0438b21_0": "　東方世界無有餘，　　佛剎如來難思議，　菩薩常現彼佛前，　　是名寂靜三昧力。",
    "T09n0278_007:0438b23_0": "　東方一切諸佛前，　　常見安住入正受，　西方一切諸佛前，　　常見菩薩供養佛，　西方世界無有餘，　　佛剎如來難思議，　於彼一切諸佛前，　　常見菩薩入正受。",
    "T09n0278_007:0438b27_0": "　西方見彼入正受，　　東方佛剎無有餘，　於彼佛前三昧起，　　恭敬供養一切佛。",
    "T09n0278_007:0438b29_0": "　如是十方諸佛前，　　出入三昧無有餘，　或見菩薩入正受，　　或見恭敬供養佛。",
    "T09n0278_007:0438c02_0": "　於眼根中入正受，　　於色法中三昧起，　示現色法不思議，　　一切天人莫能知，　於色法中入正受，　　於眼起定念不亂，　觀眼無生無自性，　　說空寂滅無所有。",
    "T09n0278_007:0438c06_0": "　於耳根中入正受，　　於聲法中三昧起，　分別一切諸音聲，　　諸天世人莫能知，　於聲法中入正受，　　於耳起定念不亂，　觀耳無生無自性，　　說空寂滅無所有，　於鼻根中入正受，　　於香法中三昧起，　分別一切諸香法，　　諸天世人莫能知，　於香法中入正受，　　於鼻起定念不亂，　觀鼻無生無自性，　　說空寂滅無所有，　於舌根中入正受，　　於味法中三昧起，　分別一切諸味法，　　諸天世人莫能知，　於味法中入正受，　　於舌起定念不亂，　觀舌無生無自性，　　說空寂滅無所有，　於身根中入正受，　　於觸法中三昧起，　分別一切諸觸法，　　諸天世人莫能知，　於觸法中入正受，　　於身起定念不亂，　觀身無生無自性，　　說空寂滅無所有。",
    "T09n0278_007:0438c22_0": "　於意根中入正受，　　於諸法中三昧起，　分別一切諸法相，　　諸天世人莫能知，　於諸法中入正受，　　於意起定念不亂，　觀意無生無自性，　　說空寂滅無所有。",
    "T09n0278_007:0438c26_0-0": "　現童子身入正受，　　於壯年身三昧起；　現壯年身入正受，　　於老年身三昧起；　現老年身入正受，　　於善女人三昧起；　現善女人入正受，　　於善男子三昧起；　現善男子入正受，　　比丘尼身三昧起；　比丘尼身入正受，　　於比丘身三昧起；　現比丘身入正受，　　於學無學三昧起；　現學無學入正受，　　於緣覺身三昧起；",
    "T09n0278_007:0438c26_0-1": "　現緣覺身入正受，　　於如來身三昧起；　現如來身入正受，　　於諸天身三昧起；　現諸天身入正受，　　於龍神身三昧起；　現龍神身入正受，　　於大鬼神三昧起；　現大鬼神入正受，　　一切鬼神三昧起；　一切鬼神入正受，　　一毛孔中三昧起；　一毛孔中入正受，　　一切毛孔三昧起；　一切毛孔入正受，　　一毛端頭三昧起；",
    "T09n0278_007:0438c26_0-2": "　一毛端頭入正受，　　一切毛端三昧起；　一切毛端入正受，　　一微塵中三昧起；　一微塵中入正受，　　一切微塵三昧起；　一切微塵入正受，　　於金剛地三昧起；　現金剛地入正受，　　摩尼寶樹三昧起；　摩尼寶樹入正受，　　諸佛光明三昧起；　諸佛光明入正受，　　於大海水三昧起；　現大海水入正受，　　於大盛火三昧起；",
    "T09n0278_007:0438c26_0-3": "　現大盛火入正受，　　於風起定心不亂；　現於風大入正受，　　於地大中三昧起；　現地大中入正受，　　於天宮殿三昧起；　現天宮殿入正受，　　於虛空中三昧起。",
    "T09n0278_007:0439a25_0": "　是名無量功德者，　　三昧自在難思議，　十方一切諸如來，　　不思議劫說不盡。",
    "T09n0278_007:0439a27_0": "　一切諸佛皆共說，　　眾生業報難思議，　諸龍神變佛自在，　　禪定三昧亦難思，　今說聲聞自在力，　　無可為之作譬諭，　智慧明了聰達者，　　乃能解是甚深義。",
    "T09n0278_007:0439b02_0": "　得八解脫心自在，　　一身能作無量身，　以無量身作一身，　　於虛空中入火定，　身上出水身下火，　　身上出火身下水，　行住坐臥虛空中，　　於一念中自在變。",
    "T09n0278_007:0439b06_0": "　彼不具足大慈悲，　　不為眾生求佛道，　尚能示現難思議，　　況大饒益自在力，　現作日月遊虛空，　　普照十方諸世界，　或作河池井泉水，　　或作大海眾寶器。",
    "T09n0278_007:0439b10_0": "　如是等比難思議，　　普現十方諸世界，　深達三昧諸解脫，　　唯有諸佛能證知。",
    "T09n0278_007:0439b12_0": "　如淨水中四兵像，　　各各別異皆明了，　刀劍輪戟眾兵器，　　如是等仗皆悉現，　隨其器仗本形相，　　悉現於彼淨水中，　水影四兵無憎愛，　　是名大仙定自在。",
    "T09n0278_007:0439b16_0": "　海中有天名妙音，　　其中眾生若干種，　解彼一切諸音聲，　　皆悉令得大歡喜。",
    "T09n0278_007:0439b18_0": "　彼有貪欲瞋恚癡，　　猶能分別一切音，　況復總持自在力，　　而不能令眾生喜？",
    "T09n0278_007:0439b20_0": "　有一女人名辯才，　　父母求天由此生，　離諸惡法樂真實，　　能令眾生得辯才。",
    "T09n0278_007:0439b22_0": "　彼有貪欲瞋恚癡，　　猶能與眾勝辯才，　亦能令彼得歡喜，　　何況菩薩無量智？",
    "T09n0278_007:0439b24_0": "　譬如幻師善術法，　　能現種種無量色，　示現晝夜須臾頃，　　或現須臾作百年。",
    "T09n0278_007:0439b26_0": "　彼有貪欲瞋恚癡，　　幻力自在悅世間，　況禪解脫神通行，　　云何不令眾生喜？",
    "T09n0278_007:0439b28_0": "　天阿脩羅鬪戰時，　　阿脩羅眾即退散，　心大恐怖而奔走，　　四兵悉入藕絲孔。",
    "T09n0278_007:0439c01_0": "　彼有貪欲瞋恚癡，　　能作自在不思議，　況住自在無畏法，　　云何不能現神變？",
    "T09n0278_007:0439c03_0": "　釋提桓因有象王，　　彼知帝釋欲行時，　彼化作頭三十三，　　一一口中有六牙，　一一牙上七浴池，　　清淨香水湛然滿，　一一清淨池水中，　　各七蓮華為莊嚴。",
    "T09n0278_007:0439c07_0": "　彼諸嚴飾蓮華上，　　各各有七天玉女，　諸女竝奏微妙音，　　與彼帝釋相娛樂，　或時捨彼龍象身，　　化作天女極莊嚴，　威儀巧妙最無比，　　是名龍象自在力。",
    "T09n0278_007:0439c11_0": "　彼有貪欲瞋恚癡，　　能作如是諸神變，　何況具足方便智，　　而於諸定不自在？",
    "T09n0278_007:0439c13_0": "　如阿脩羅化作身，　　金剛地上安其足，　海水至深僅半身，　　其首廣大如須彌。",
    "T09n0278_007:0439c15_0": "　彼有貪欲瞋恚癡，　　乃能現是大神力，　況伏魔怨照世燈，　　而不能現大神變？",
    "T09n0278_007:0439c17_0": "　天阿脩羅共戰時，　　帝釋自在難思議，　隨阿脩羅軍眾數，　　現身等彼而交戰。",
    "T09n0278_007:0439c19_0": "　諸阿脩羅發是念：　　『釋提桓因來向我，　必取我身五種縛。』",
    "T09n0278_007:0439c20_1": "　　阿脩羅眾大恐怖，　帝釋現身有千眼，　　手執金剛出火焰，　被甲持杖自莊嚴，　　阿脩羅見即退散。",
    "T09n0278_007:0439c23_0": "　彼以微小功德力，　　猶能摧破大怨敵，　何況救度一切者，　　無量功德不自在？",
    "T09n0278_007:0439c25_0": "　教化忉利諸天故，　　得此果報妙音聲，　以諸天等放逸行，　　空中自然出此音，　一切五欲悉無常，　　虛偽無實如水沫，　如幻野馬水中月，　　有為如夢如浮雲。",
    "T09n0278_007:0439c29_0": "　一切放逸有憂諍，　　非甘露道生死徑，　若有行諸放逸者，　　入於生死摩竭口。",
    "T09n0278_007:0440a02_0": "　我所有者眾苦本，　　一切賢聖所厭患，　五欲功德磨滅法，　　常樂清淨真實行。",
    "T09n0278_007:0440a04_0": "　三十三天聞此音，　　一切來集善法堂，　帝釋為說微妙法，　　隨順離欲寂靜行。",
    "T09n0278_007:0440a06_0": "　彼音無形不可見，　　猶能饒益諸天眾，　何況應化眾生身，　　不能大利一切世？",
    "T09n0278_007:0440a08_0": "　天阿脩羅共鬪時，　　諸天眾侶大恐怖，　諸天功德勢力故，　　空中出聲言勿懼。",
    "T09n0278_007:0440a10_0": "　諸天聞此安慰聲，　　即離恐畏生大力，　時阿脩羅心震懼，　　所將兵眾悉退散。",
    "T09n0278_007:0440a12_0": "　何況甘露妙音聲，　　能滅眾生諸恐怖，　大慈具足摧眾魔，　　寂靜妙音除煩惱。",
    "T09n0278_007:0440a14_0": "　帝釋普應諸天女，　　九十有二那由他，　天女各各心自謂，　　天王獨與我娛樂。",
    "T09n0278_007:0440a16_0": "　現身集在善法堂，　　為天說法令歡喜，　帝釋能於一念中，　　悉皆現此大神變。",
    "T09n0278_007:0440a18_0": "　釋有貪欲瞋恚癡，　　能令眷屬悉歡喜，　況無量劫修神力，　　而不能令一切悅？",
    "T09n0278_007:0440a20_0": "　他化自在六天王，　　於欲界中得自在，　以業煩惱為羅網，　　繫縛一切諸凡夫。",
    "T09n0278_007:0440a22_0": "　彼有貪欲瞋恚癡，　　能伏欲界諸群生，　況具十種自在力，　　而不令眾同其行？",
    "T09n0278_007:0440a24_0": "　三千世界大梵王，　　一切諸梵所住處，　悉能現身於彼坐，　　演暢微妙梵音聲。",
    "T09n0278_007:0440a26_0": "　彼於世間四梵道，　　禪定五通得如意，　何況超出一切世，　　禪定解脫不自在？",
    "T09n0278_007:0440a28_0": "　摩醯首羅智自在，　　大海龍王降雨時，　悉能分別數其渧，　　於一念中皆明了。",
    "T09n0278_007:0440b01_0": "　無量億劫勤修學，　　得是無上菩提智，　云何當於一念中，　　不知一切眾生心？",
    "T09n0278_007:0440b03_0": "　眾生業報難思議，　　因大風輪起世界，　巨海諸山天宮殿，　　眾寶光明萬物種，　亦能興雲降大雨，　　亦能散滅諸雲氣，　亦能成熟一切穀，　　亦大饒益群生類。",
    "T09n0278_007:0440b07_0": "　風不能學波羅蜜，　　亦不學佛諸功德，　猶成不可思議事，　　何況具足諸願者？",
    "T09n0278_007:0440b09_0": "　男子女人諸異類，　　海龍雷震大音聲，　悉能了知皆如響，　　逮無障礙無盡辯，　為一切眾說妙法，　　其有聞者悉歡喜。",
    "T09n0278_007:0440b12_0": "　如海奇特未曾有，　　印現一切眾像類，　大身眾生妙寶藏，　　眾流悉入無增損。",
    "T09n0278_007:0440b14_0": "　如是眾生平等印，　　無盡功德禪解脫，　一切智慧諸功德，　　增長眾善無厭足。",
    "T09n0278_007:0440b16_0": "　龍王示現自在時，　　從金剛際至他化，　興雲充遍四天下，　　其雲種種莊嚴色。",
    "T09n0278_007:0440b18_0": "　第六他化自在天，　　於彼雲色如黃金，　化樂天上雲赤色，　　兜率陀天白寶色，　夜摩天上瑠璃色，　　三十三天碼碯色，　四王天上玻瓈色，　　於大海上金剛色，　緊那羅中妙香色，　　諸龍住處蓮華色，　微密天中白鵝色，　　阿脩羅中狀如山，　欝單越中金野馬，　　閻浮提境雲青色，　餘二天下雜種色，　　隨眾所樂以應之。",
    "T09n0278_007:0440b26_0": "　又復他化自在天，　　雲中電耀如日光，　化樂天上如月光，　　兜率天上閻浮金，　夜摩天上白寶色，　　釋處金雲如野馬，　四王天上最妙色，　　於大海上赤寶色，　緊那羅中青瑠璃，　　諸龍住處寶藏色，　微密天中玻瓈色，　　阿脩羅中瑪瑙色，　欝單越境火珠色，　　閻浮提界青寶色，　餘二天下雜莊嚴，　　隨眾所樂以應之。",
    "T09n0278_007:0440c05_0": "　他化雷震如梵音，　　化樂天上妙音聲，　兜率天上妓樂音，　　夜摩天上天女音，　於彼忉利諸天上，　　緊那羅女妙音聲，　四王天上乾闥聲，　　緊那羅中簫笛聲，　於彼一切大海中，　　猶如兩山相擊聲，　諸龍住處頻伽聲，　　微密天中龍女聲，　阿脩羅中天鼓聲，　　於人道中海潮聲。",
    "T09n0278_007:0440c12_0": "　又復他化自在天，　　雨妙香華為莊嚴，　化樂天上薝蔔華，　　曼陀羅華及澤香，　兜率天上摩尼珠，　　無上種種莊嚴寶，　明淨髻珠如月光，　　上妙細衣鍊金色，　夜摩幢蓋幡莊嚴，　　華鬘塗香勝莊嚴，　赤真珠衣金絞絡，　　種種微妙眾妓樂，　三十三天如意珠，　　堅固殊妙栴檀香，　種種欝金諸天華，　　雨雜清淨華香水，　四王天雨上味膳，　　眾味具足生氣力。",
    "T09n0278_007:0440c21_0": "　又雨不可思議寶，　　龍王降是種種雨，　又復於彼大海中，　　一一雨渧如車軸，　無量眾寶不可盡，　　又雨種種莊嚴寶，　緊那雨華青寶衣，　　摩利妙華細末香，　種種妓樂悉具足，　　如是無量妙莊嚴。",
    "T09n0278_007:0440c26_0": "　諸龍住處赤真珠，　　微密天中火珠寶，　阿脩羅中雨兵仗，　　摧伏一切諸怨敵。",
    "T09n0278_007:0440c28_0": "　欝單無價寶瓔珞，　　弗婆俱耶二天下，　婆師波利薝蔔華，　　清淨妙寶解脫華，　閻浮提雨清淨水，　　柔軟悅澤常應時。",
    "T09n0278_007:0441a02_0": "　長養眾果香華樹，　　隨時成熟益眾生，　如是無量難思議，　　興雲雷震種種雨，　自於宮殿身不動，　　能現自在不思議。",
    "T09n0278_007:0441a05_0": "　於彼海中為尊主，　　示現神變難思議，　況入法海盡源底，　　云何不能大神變？",
    "T09n0278_007:0441a07_0": "　如我所說諸譬諭，　　為深智慧菩薩故，　無畏大士無倫匹，　　逮得自在諸解脫，　微妙無量勝智者，　　能說如是解脫門，　諸未曾有奇特法，　　一切不能報其恩，　聞是甚深勝解脫，　　信解受持為他說，　世間一切諸凡夫，　　信是法者甚難得，　思惟無量諸善法，　　本有因力故能信，　一切世界諸群生，　　鮮有欲求聲聞道，　求緣覺者轉復少，　　求大乘者甚希有，　求大乘者猶為易，　　能信是法為甚難，　況能受持正憶念，　　如說修行真實解，　若以三千大千界，　　頂戴一劫身不動，　彼之所作未為難，　　信是法者為甚難，　大千塵數眾生類，　　一劫供養諸樂具，　彼之功德未為勝，　　信是法者為殊勝，　若以掌持十佛剎，　　於虛空中住一劫，　彼之所作未為難，　　信是法者為甚難。",
    "T09n0278_007:0441a24_0": "　十佛剎塵眾生類，　　一劫供養諸樂具，　彼之功德未為勝，　　信是法者為殊勝。",
    "T09n0278_007:0441a26_0": "　十剎塵數諸如來，　　一劫恭敬而供養，　若能受持此品者，　　功德於彼為最勝。」",
    "T09n0278_007:0441a28_0": "　賢首說此品竟時，　　十方世界六返動，　諸魔宮殿如聚墨，　　光照十方惡道滅。",
    "T09n0278_007:0441b01_0": "　一切十方諸如來，　　悉皆普現賢首前，　各伸右手摩其頂，　　賢首菩薩德無量。",
    "T09n0278_007:0441b03_0": "　以其右手摩頂已，　　一切如來讚歎言：「善哉善哉真佛子，　　快說是法我隨喜。」",
    "T09n0278_007:0441b04_1": "◎◎大方廣佛華嚴經◎佛昇須彌頂品第九爾時，如來威神力故，十方一切諸佛世界諸四天下，一一閻浮提，皆有如來坐菩提樹下，無不顯現。",
    "T09n0278_007:0441b08_2": "彼諸菩薩各承佛神力，說種種法。",
    "T09n0278_007:0441b09_3": "皆悉自謂：在於佛所。",
    "T09n0278_007:0441b09_4": "爾時，世尊威神力故，不起此座，昇須彌頂，向帝釋殿。",
    "T09n0278_007:0441b10_5": "爾時，帝釋遙見佛來，即於妙勝殿上，敷置眾寶師子之座。",
    "T09n0278_007:0441b12_6": "以萬種雜寶而莊嚴之；萬種寶帳彌覆其上；以萬寶網而絞絡之；次上萬種眾妙寶蓋、天繒雜寶以為垂帶；萬種瓔珞而莊嚴之；萬種寶衣以敷座上。",
    "T09n0278_007:0441b15_7": "一萬天子在前立侍；一萬梵天而圍遶之；一萬光明以為照耀。",
    "T09n0278_007:0441b18_0": "爾時，帝釋為佛莊嚴師子座已，合掌恭敬白佛言：「善來世尊！",
    "T09n0278_007:0441b19_1": "唯願哀處我此宮殿。」",
    "T09n0278_007:0441b19_2": "爾時，世尊即受其請，昇妙勝殿；一切十方亦復如是。",
    "T09n0278_007:0441b21_3": "爾時，帝釋無量樂音，佛神力故，寂然無聲。",
    "T09n0278_007:0441b22_4": "即自憶念於過去佛所種諸善根，以偈頌曰：「迦葉如來具大慈，　　諸吉祥中最無上，　彼佛曾來入此處，　　是故此地最吉祥。",
    "T09n0278_007:0441b26_0": "　拘那牟尼慧無礙，　　諸吉祥中最無上，　彼佛曾來入此處，　　是故此地最吉祥。",
    "T09n0278_007:0441b28_0": "　拘樓佛身如金山，　　諸吉祥中最無上，　彼佛曾來入此處，　　是故此地最吉祥。",
    "T09n0278_007:0441c01_0": "　隨葉如來離三垢，　　諸吉祥中最無上，　彼佛曾來入此處，　　是故此地最吉祥。",
    "T09n0278_007:0441c03_0": "　尸棄如來常寂然，　　諸吉祥中最無上，　彼佛曾來入此處，　　是故此地最吉祥。",
    "T09n0278_007:0441c05_0": "　毘婆尸佛如滿月，　　諸吉祥中最無上，　彼佛曾來入此處，　　是故此地最吉祥。",
    "T09n0278_007:0441c07_0": "　弗沙明達第一義，　　諸吉祥中最無上，　彼佛曾來入此處，　　是故此地最吉祥。",
    "T09n0278_007:0441c09_0": "　提舍如來辯無礙，　　諸吉祥中最無上，　彼佛曾來入此處，　　是故此地最吉祥。",
    "T09n0278_007:0441c11_0": "　波頭摩佛淨無垢，　　諸吉祥中最無上，　彼佛曾來入此處，　　是故此地最吉祥。",
    "T09n0278_007:0441c13_0": "　錠光如來明普照，　　諸吉祥中最無上，　彼佛曾來入此處，　　是故此地最吉祥。」",
    "T09n0278_007:0441c15_0": "如此間帝釋，佛神力故，以偈讚歎十佛功德；如是十方帝釋，各自憶念過去佛所所種善根，以偈讚歎亦復如是。",
    "T09n0278_007:0441c17_1": "爾時，世尊昇師子座，結跏趺坐。",
    "T09n0278_007:0441c18_2": "坐已，宮殿忽然廣博如忉利天處，一切十方，亦復如是。",
    "T09n0278_007:0441c20_0": "大方廣佛華嚴經菩薩雲集妙勝殿上說偈品第十爾時，十方各過百佛世界微塵數剎，一一方各十世界，其世界名因陀羅；次名蓮華；次名眾寶；次名優鉢羅；次名妙行；次名善行；次名歡喜；次名星宿；次名無厭慈；次名虛空。",
    "T09n0278_007:0441c26_1": "其佛號不變月；次號無盡月；次號不動月；次號香風月；次號自在天月；次號清淨月；次號無上月；次號星宿月；次號不衰變月；次號無量自在月。",
    "T09n0278_007:0441c29_2": "其菩薩名法慧；次名一切慧；次名勝慧；次名功德慧；次名精進慧；次名善慧；次名智慧；次名真實慧；次名無上慧；次名堅固慧。",
    "T09n0278_007:0442a03_3": "此諸菩薩各於其國佛所，淨修梵行。",
    "T09n0278_007:0442a04_4": "爾時，佛神力故，彼一一菩薩，各將一佛世界微塵數菩薩眷屬俱，來詣佛所，恭敬禮拜。",
    "T09n0278_007:0442a06_5": "又佛神力故，化作寶藏師子之座，結跏趺坐，充滿十方。",
    "T09n0278_007:0442a07_6": "如此世界須彌山頂，菩薩雲集；十方世界亦復如是。",
    "T09n0278_007:0442a09_0": "爾時，世尊從兩足指，放百千億妙色光明，普照十方一切世界諸四天下菩提樹下須彌山頂妙勝殿上，如來大眾，皆悉顯現。",
    "T09n0278_007:0442a11_1": "爾時，法慧菩薩承佛神力，普觀十方，以偈頌曰：「天人師悉現，　　一切嚴淨剎，　須彌山王頂，　　帝釋妙勝殿，　哀受天王請，　　故處其宮殿，　一一各以十，　　吉祥偈讚佛。",
    "T09n0278_007:0442a17_0": "　諸佛大眷屬，　　清淨菩薩眾，　斯從十方來，　　跏趺正安坐。",
    "T09n0278_007:0442a19_0": "　各同其名字，　　如我菩薩眾，　捨離於本剎，　　往詣諸佛所。",
    "T09n0278_007:0442a21_0": "　本國諸世尊，　　名號皆悉同，　各於其佛所，　　淨修菩薩行。",
    "T09n0278_007:0442a23_0": "　諸佛子當知，　　如來威神力，　一切世界中，　　各謂佛在前。",
    "T09n0278_007:0442a25_0": "　今我等見佛，　　坐釋妙勝殿，　十方亦如是，　　如來自在力。",
    "T09n0278_007:0442a27_0": "　一切世界中，　　發心求佛者，　先立清淨願，　　修習菩薩行。",
    "T09n0278_007:0442a29_0": "　菩薩淨修行，　　無量無數劫，　於法界無礙，　　無能測量者。",
    "T09n0278_007:0442b02_0": "　悉普照十方，　　滅除愚癡闇，　一切無與等，　　是故莫能知。」",
    "T09n0278_007:0442b04_0": "爾時，一切慧菩薩承佛神力，普觀十方，以偈頌曰：「無量無數劫，　　雖常見如來，　於此正法中，　　猶未覩真實，　妄想取諸法，　　增長癡惑網，　輪迴生死中，　　盲冥不見佛。",
    "T09n0278_007:0442b10_0": "　雖復觀諸法，　　猶未見實相，　一切法生滅，　　但著假名字，　一切法無生，　　一切法無滅，　若能如是解，　　諸佛常現前。",
    "T09n0278_007:0442b14_0": "　無取亦無見，　　空寂無真實，　諸佛本來空，　　不可得思量。",
    "T09n0278_007:0442b16_0": "　若解一切法，　　不可思量者，　彼於諸煩惱，　　其心無所染。",
    "T09n0278_007:0442b18_0": "　虛妄取法相，　　是則為癡冥，　是故不見佛，　　亦不得真實。",
    "T09n0278_007:0442b20_0": "　牟尼離三世，　　相好悉具足，　於住無所住，　　法界悉清淨。",
    "T09n0278_007:0442b22_0": "　因緣故法生，　　因緣故法滅，　如是觀如來，　　究竟離癡惑。",
    "T09n0278_007:0442b24_0": "　法慧先已說，　　清淨微妙法，　我從彼勝聞，　　菩提難思議。」",
    "T09n0278_007:0442b26_0": "爾時，勝慧菩薩承佛神力，普觀十方，以偈頌曰：「如來智甚深，　　一切莫能測，　不知真實法，　　世間悉迷惑。",
    "T09n0278_007:0442c01_0": "　童蒙思惟是，　　虛妄取諸法，　是故不見佛，　　具足清淨相。",
    "T09n0278_007:0442c03_0": "　愚癡心迷惑，　　妄取五陰相，　不了真實性，　　是故不見佛。",
    "T09n0278_007:0442c05_0": "　分別一切法，　　皆悉無真實，　如是解諸法，　　則見盧舍那。",
    "T09n0278_007:0442c07_0": "　因前五陰故，　　後陰相續生，　次第解五陰，　　見佛難思議。",
    "T09n0278_007:0442c09_0": "　如寶在闇處，　　無明故不見，　真諦無說者，　　雖慧莫能覩。",
    "T09n0278_007:0442c11_0": "　如目不明淨，　　不見微妙色，　如是不淨心，　　不見諸佛法。",
    "T09n0278_007:0442c13_0": "　猶如明淨日，　　無目者不見，　若人心諂曲，　　終不覩諸佛。",
    "T09n0278_007:0442c15_0": "　故當淨慧眼，　　觀察諸法相，　見法相明了，　　猶如鏡中像。",
    "T09n0278_007:0442c17_0": "　一切慧先說，　　清淨微妙法，　我從彼勝聞，　　見佛盧舍那。」",
    "T09n0278_007:0442c19_0": "爾時，功德慧菩薩承佛神力，普觀十方，以偈頌曰：「諸法虛無實，　　妄取堅固相，　是故童蒙者，　　常轉生死輪。",
    "T09n0278_007:0442c23_0": "　不善非勝法，　　妄作勝法相，　是故生障礙，　　愚癡常輪轉。",
    "T09n0278_007:0442c25_0": "　不知八正道，　　云何知自心？",
    "T09n0278_007:0442c26_0": "　彼因顛倒想，　　增長一切惡。",
    "T09n0278_007:0442c27_0": "　不見諸法空，　　常受無量苦，　彼人不成就，　　清淨法眼故。",
    "T09n0278_007:0442c29_0": "　欲知一切心，　　先當求法眼，　如我所說者，　　能見真實佛。",
    "T09n0278_007:0443a02_0": "　若有見佛者，　　其心無所著，　彼則見真實，　　如佛所說法。",
    "T09n0278_007:0443a04_0": "　若見大智慧，　　如來妙法身，　能見如來故，　　彼有清淨眼。",
    "T09n0278_007:0443a06_0": "　無見乃能見，　　一切真實法，　於法有所見，　　彼則無所見。",
    "T09n0278_007:0443a08_0": "　妙哉真實法，　　佛以導眾生，　一切諸有中，　　無生亦無死。",
    "T09n0278_007:0443a10_0": "　勝慧先已說，　　清淨微妙法，　我從彼勝聞，　　深解諸佛道。」",
    "T09n0278_007:0443a12_0": "爾時，精進慧菩薩承佛神力，普觀十方，以偈頌曰：「以諸妄想行，　　慧眼不清淨，　愚癡邪見增，　　常不見諸佛。",
    "T09n0278_007:0443a16_0": "　若能見邪偽，　　及以真實法，　諦了實不實，　　則見清淨佛。",
    "T09n0278_007:0443a18_0": "　見者則是垢，　　彼則無所見，　諸佛離所見，　　是故見清淨。",
    "T09n0278_007:0443a20_0": "　世間語言法，　　虛妄無真實，　知世從緣起，　　能離生死患。",
    "T09n0278_007:0443a22_0": "　世間非世間，　　觀察悉平等，　二俱知真實，　　是名真見者。",
    "T09n0278_007:0443a24_0": "　若能如是觀，　　漏盡得自在，　非有亦非無，　　是名不二見。",
    "T09n0278_007:0443a26_0": "　虛妄非虛妄，　　非是諸佛法，　真實無二相，　　法性清淨故。",
    "T09n0278_007:0443a28_0": "　法性自清淨，　　無相如虛空，　一切無能說，　　智者如是觀。",
    "T09n0278_007:0443b01_0": "　樂觀一切法，　　寂滅無所有，　亦知不可修，　　能見牟尼尊。",
    "T09n0278_007:0443b03_0": "　如是見佛者，　　功德不可量，　一切所有行，　　寂靜空無相。」",
    "T09n0278_007:0443b04_1": "◎大方廣佛華嚴經卷第七"
}