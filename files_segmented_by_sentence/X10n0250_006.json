{
    "X10n0250_006:0074a10_0": "圓覺疏鈔隨文要解卷第六",
    "X10n0250_006:0074a11_0": "沙門凊遠　述",
    "X10n0250_006:0074a12_0": "〔性自本有〕大鈔云揀因修生得報身故云性上本有河沙功德此文初鈔引證稱體實德性自本有不待修生今大鈔兼證揀因修生得報身略鈔不揀報身文略也。",
    "X10n0250_006:0074a15_1": "〔不待機緣〕鈔云揀權教應化佛集解云略鈔不揀報身者文脫也今謂影略在應化中耳以佗受用身屬應身故問終實教佛豈非待緣如法華涅槃亦生身說何不揀耶答終教已去二身三身相即無礙即常即法何簡之有今此明言唯簡權教應化佛不簡實教應化佛也。",
    "X10n0250_006:0074a20_2": "〔眾生性空教如筏喻〕空宗以非乘非性而為了義一切境界唯是妄念外境中本空唯是妄念妄念無自本無不但境界無色。",
    "X10n0250_006:0074a23_0": "〔悟妄皆空空則不變〕大鈔云空不變易義無別也空宗真如有云隨緣有云不變有云雙具然據今鈔妄見變易空則不變者即非隨緣非不變也何者以彼空宗依中論云以有空義故一切法得成縱說菩提涅槃我亦說如幻又大品云若諸法不空則無道無果一切法既空真如安得隨緣又空則不變者無可變故故知空宗非隨緣非不變也問若爾何故玄鏡引此中論大品之文釋云空義者即無性也由真如隨緣故謂真如之理無性故隨緣也得非空宗亦說隨緣耶答彼所引如上經論同真空觀即性之空屬乎實教所對相宗真如不變故說隨緣耳空宗今云非隨緣非不變者就彼宗計所執以性揀空故是故性相二宗無出彼方相對科揀三論之宗自是性宗但過歸後輩故別簡之以為空宗其諸部般若三論之宗在今家圓頓祖師未甞不通也。",
    "X10n0250_006:0074b13_1": "〔照體無本〕此單用一句通空性二宗前大疏云照惑無本即是智體雙用二句唯是性宗對相宗說彼約能所斷二而不二煩惱即菩提故故云照惑無本即是智體謂菩提是智菩提斷是惑以所斷之惑無體故當體即是能斷之菩提也故鈔引智論云菩提菩提斷俱名為菩提(演義亦同)此云照體無本(集解云體字謂當用惑字者非也)即能斷惑之智。",
    "X10n0250_006:0074b20_2": "〔空宗但無而已〕性宗照體即離念無相之妙慧此慧以無住為本無住即真如也以真如即能斷智之本體故云照體無本也。",
    "X10n0250_006:0074b22_3": "〔照體無自〕此亦單用一句約能所照(亦云能所證)通二宗說若空宗能照之智當體無自謂了一切法之智亦不可得故經云無智亦無得也大鈔云空宗以五蘊等法為自恐誤也應云以了五蘊等法之智為自或云五蘊中四蘊是心故照體約五蘊言之然亦在人取舍若性宗本覺心體自知不可將智還自知若以知自知非無緣知也謂以體自照故無能照之自體故云照體無自問行願疏云如珠發光光還自照今何云不可將照還能自照如眼不自見眼等耶答此約性上本照乃即性之照唯是本覺彼約始覺照本故云如珠發光等然彼疏有五門第二能所無二第三能所俱泯第二能所無二者以即體之智還照心體如珠發光等即是此大鈔前文能證所證無二無如外智能證於如等故云照體無自第三能所俱泯者復有二義一互奪故雙泯謂智即理故智非智理即智故理非理等二本心頓現故雙泯謂眼不見眼等即能所本絕故云雙泯智無別體全是本心故云照體無自。",
    "X10n0250_006:0074c15_4": "〔亦同智都無所得非無智也〕下智字誤也大鈔是知字以大鈔為正今性宗唯是本心能所本絕故亦同空宗智都無所得但以性宗非但空無而已非無本覺自知之心體也如解拳論云如手自作拳非是不拳手手若不作拳本手自然在然但無拳非謂無手也若空宗拳空便休即此見顯體之別耳。",
    "X10n0250_006:0074c21_5": "〔且約以五蘊云云〕此十七字多却不然則改云非約了五蘊等法之智為自都無此自等或云通證二宗智都無所得故在此用之亦得然亦在人取舍若大鈔云且約繩上蛇等頗合智都無所得故在此用之得然亦在人取舍若大鈔云且熟約繩上蛇等頗合智都無所得等義等。",
    "X10n0250_006:0075a03_6": "〔無性本性但是一也〕約空宗執計言之無性是諸法緣起之無性與性宗之義不同彼始教空宗不說真心緣起無性義故今會之故無別耳。",
    "X10n0250_006:0075a06_0": "〔疏教有始終漸頓之殊法非淺深之異〕上句明能詮謂佛一味之法化生之儀有曲有直故云教有殊也次句明所詮言非異者會始終二教所詮歸一此一即頓教所詮真性以始教是終教之方便故為一漸教其漸教終極所顯菩提涅槃即是頓教所顯寂知故云法非淺深之異又以始會小以終會始結會漸教終極所顯與後頓教所顯之法是同故云非異也。",
    "X10n0250_006:0075a13_1": "〔或約頓開但悟至此便入圓教〕約能所詮外復約機證入故云或約頓開者開即開悟也若頓教開悟即此經觀成同佛若漸教開悟即法華開顯漸修頓悟也但悟至此等者謂頓悟菩提涅槃及與寂知即入圓教故鈔云以圓教具頓漸等義如海具百川故。",
    "X10n0250_006:0075a18_2": "〔疏四頓教〕賢首云頓教者言說頓絕理性頓顯解行頓成一念不生即名為佛等故楞伽云頓者如鏡中像頓現非漸以一切法本來自正不待言說不待觀智言頓者速也有其四種一言說頓絕以一切法本來自正不待言說教速也二理性頓顯如鏡中像頓現非漸理速也三解行頓成不待觀智不依地位漸次而修行速也四一念不生即名為佛果速也(楞伽經說四漸四頓菴摩漸熟喻即四漸之一也如次配信住行向今即四頓)。",
    "X10n0250_006:0075b01_3": "〔疏但一念不生〕此正明立教但者約絕之辭一念有二徧計一念依佗一念徧計妄執依佗緣起此之一念未起之時本如來藏故云即佛又次文云不生即佛佛謂本覺故論云離念相者等虗空界即是如來平等法身依此法身說若名本覺清涼云念想都寂方曰不生寂照現前豈不名佛又真如無分別空一念即成其佛又一念所謂無念。",
    "X10n0250_006:0075b08_4": "〔疏不依地位〕此正釋名大鈔云不同二三之漸不同第五之圓故此立名則圓頓義異不同天台約化儀而立圓即是頓也疏引二經者正顯頓教不立地位以應上文不依地位漸次而說也。",
    "X10n0250_006:0075b12_5": "〔疏注思益云〕彼經云若人聞是諸法正性勤行精進如說修行不從一地至一地若不從一地至一地是人不住生死涅槃。",
    "X10n0250_006:0075b14_6": "〔疏注楞伽云〕即分流楞伽演義五云彼經七偈後二偈明不立地位此二偈共八句前七句以義配同後一句據理都泯若釋論云雜亂住即真如明往向住即生滅門雜亂住者即雜亂位具引三經證之結云此真如門中唯有一向雜亂地位初引大本楞伽云迴向即信心信心即佛地佛地即十地十地即發心通贊云此明因果賢聖雜亂住位次引分流楞伽即此二偈通贊云此約真如理性一味平等無差別地位之相次引真修經一歲母一時生五十歲兒等前後二經敘地前信心即佛地者以信為因果之母舉信即同佛地由了論真如頓門信亦成位故然釋論引大本楞伽分流楞伽以證雜亂地位清涼云此二偈明不立地位蓋楞伽雖寄前教地位而不次者意顯頓教不歷階降(釋論據前七句清涼取後一句)是故楞伽地位亦得言有亦得言無清涼與今疏引證不立地位思益亦然其餘寄言等義進退取與具如前文(三初)。",
    "X10n0250_006:0075c06_7": "〔十地則為初云云〕十初同證如故初地不為煩惱動故同八不動地九同七無生忍故七地無想觀與八同故二三同信忍故四五同忍順故三地行慧光六得勝般若義同故問此引楞伽以證頓教無位若行願鈔引之云意顯圓融之行圓融之說何異圓教耶答楞伽經三乘謂地上圓融者但取初地則為八等不從一地至二地故清涼亦云三乘地上圓融後以圓宗揀之。",
    "X10n0250_006:0075c14_0": "〔疏唯辨真性〕頓教有二義一經中一向辨其性處即屬頓教如諸部般若方等經等以對三乘機顯真性故二別為一類云云已見前文。",
    "X10n0250_006:0075c16_1": "〔疏一切所有唯是妄想〕一切所有即心所諸法大鈔云八識心王尚無定差別況心所從心所變豈當有耶。",
    "X10n0250_006:0075c18_2": "〔唯依妄念〕下現見諸法差別由遍計故猶如病眼妄見空華。",
    "X10n0250_006:0075c20_3": "〔若離心念〕下云何得知依妄念有翳眼若差別無空華諸聖所見性無生滅以離妄念故。",
    "X10n0250_006:0075c21_4": "〔是故一切〕下結真如本離妄念畢竟平等雖通染淨性恆無二無有變異在緣時無改變故。",
    "X10n0250_006:0075c23_5": "〔唯是一心〕下結歸法體依此等義立名真如。",
    "X10n0250_006:0075c24_6": "〔以一切〕下明言教非實不可如言取也。",
    "X10n0250_006:0076a01_7": "〔但隨〕下出無實所以。",
    "X10n0250_006:0076a01_8": "〔疏一切法界〕下通四法界今文正約頓教理法界名言之跡俱拂故云絕言言說之極不立餘名者以真如是言說之極故立此極名遣名言故云因言遣言無有可遣諸法悉真故無可遣亦無可立諸法悉如故無可立。",
    "X10n0250_006:0076a06_9": "〔當知一切法〕下以離言絕慮故名真如。",
    "X10n0250_006:0076a06_10": "〔疏五法三自性皆空〕演義(十四)云三性文顯不釋五法相者(約能迷云)謂徧計無物故云名也妄計無相絕妄想也(約所迷云)緣起無相故云相也既不迷能所則悟真如即圓成成正智又五云楞伽雖明五法五皆空寂謂名相妄想正智如如言三自性者一徧計所執自性二依佗起自性三圓成實自性三皆無性故云皆空。",
    "X10n0250_006:0076a13_0": "〔五皆空寂〕迷時有名想悟則本無唯如及智矣此五雖該一切法而不同時以妄想正智不竝立故名相不生境如矣妄想不生心如矣了心境如是為正智智因如立則以如攝智智體亦空假智明則以智攝如本來常寂故竝空也。",
    "X10n0250_006:0076a17_1": "〔竝空〕者互奪雙亡故何者公羊傳注云將誤事類之辭也。",
    "X10n0250_006:0076a18_2": "〔為迷如〕為字大鈔用謂字大鈔為正。",
    "X10n0250_006:0076a19_3": "〔故今皆離〕大鈔云故令然二字皆通若據文云一令離教二令離法令字為正。",
    "X10n0250_006:0076a21_0": "〔如不生之解〕如一切法不生而解雖如是解而無解相多却之字非空解於不生非作空解於不生又非止空解於不生滅而已又非作依空解而不見覺性耳。",
    "X10n0250_006:0076a24_1": "〔難曰云云〕大鈔云刊定難藏和尚云上所引經當知此竝亡詮顯理復何將此立為能詮若此是教更何是理今為通此故云頓詮此理故名頓教謂所詮是理今頓說理豈非能詮教耶又難云五教摸搭天台故今釋云若全同彼何以別立有小異故所以加之若天台四教皆有絕言之文四教具之故不立頓賢首意云四教絕言竝令亡詮會旨今欲頓詮絕言之理別為一類離念之機若無此門云云。",
    "X10n0250_006:0076b07_2": "〔鈔若不指一言以直說即心是佛〕演義云一言直示者即心是佛也若禪源詮都序云一言直示者即知之一字也彼注云達磨之指一言直示後人不解尋思何言是一言若云即心是佛為一言此是四言何名一言耶據此似破演義及乎今鈔復依演義云耳會解七和會云作鈔時未解一言是知字至禪源詮方作是說依荷澤立知故又設問云今四字為一言應非耶答有二意一如云子貢問一言可以終身行之者乎子曰其恕乎又五言等詩皆以一字為一言二如云詩三百一言以蔽之曰思無邪又如知為君難不幾乎一言而興邦乎皆以多字為一言故知四字一字二皆有理評曰既二皆有理當知今鈔順演義故禪源詮順荷澤以四禪門宗旨故非但鈔時未解一言是知字也。",
    "X10n0250_006:0076b22_0": "〔疏五圓教〕此與天台圓教但依華嚴經為善伏太子所說名為圓滿修多羅故立此名然彼以四義釋之謂圓明圓妙圓滿圓足真俗交徹理事無礙一即一切一切即一三諦具足故名為圓今家則法界性海圓融緣起無礙相即相入帝網重重主伴無盡事事無礙謂以一法稱性含性皆盡故一切法隨所依理盡在一中餘一一事含性亦然能含所含之事各隨其性涉入重重良由立教必約斷證階位等殊故。",
    "X10n0250_006:0076c06_0-0": "〔疏十信滿心即攝五位〕鈔云即梵行品初發心時得阿耨菩提等發心功德品疏(二十八)云初者有二義一是三種發心之初二是十住之初發亦二義一發起上求二三德開發能知三世佛智故云云又(二十九)云纔發心即得此用言即得者有二意故一約諸法圓融初心即能攝諸位故通說諸位互相收攝總有三類初以行攝位如信中具一切位如賢首品說二以位攝位十住滿即得成佛如十住品及法界品海幢比丘處說其行向地皆爾各如自品說三初心攝終如十住初心即攝諸位如此品說(發心功德品)",
    "X10n0250_006:0076c06_0-1": "竝就因位滿說如普賢作用大分同佛猶未是佛此中亦爾二約見性齊故說與佛等具諸佛法豎論位次優劣非無若爾此與歷別何異請以喻顯若彼一燈光周室內加二加三乃至百千雖同周遍不妨後後益明初心等佛若彼一燈妙覺等初同第百千賢首品疏(二十四)會云此初發心與下文十住初發心住及發心功德品各何別耶此中(十信)發心該於初後取其成德乃是信終取其為本乃在初發雖如輕毛功歸一簣故十住發心即是此終成彼初發此終為能發彼初是所發此是發起之發兼開發彼梵行品等是開發之發義兼發起其發心品正顯十住初心功德以斯甄別非無有異評曰今疏鈔梵行品初發心攝五位者即第三類初心攝終寄同終教十信滿心勝進分上初發心住即成正覺以攝五位雙約因果以分六位(三賢十聖等妙二覺)",
    "X10n0250_006:0076c06_0-2": "同玄文六位不亂以更收若華嚴自宗即第一類以行攝位開前十信合後妙覺為六位之因成五十二位此鈔上下云信成位者然約圓頓宗此從是萬行萬德根本初心同佛方名信故華嚴特開信作一會六品說之此經起信皆開為一位權漸教中多不開者但信教便名為信未必悟解故如道上輕毛隨風不定七千劫修方入初發心住問初發心住成佛應言住位成佛何名信滿答由信成故是行佛非位佛也由不妨十信勝進分上成佛故信亦成位此約自宗說則知滿心之言雙通二意第三既會合性相相對料簡大鈔云第二既會合空相相對料簡然二三空性雖別大意頗同或云大疏三宗料簡在於賢首判教之前敘彼二宗所立之後而伸料簡空相二宗俱為始教故大鈔云第二空相其相對料簡之言即指所列六句也略疏三宗料簡却在第二終教文中故略鈔云第二既會合性相其相對料簡之言即指三宗料簡處也故兩鈔各有所由但疑略鈔只云性相料簡正欲成下六句豈可闕於空宗應云空相議曰二疏皆以性簡彼空相二宗竝屬始教豈以在判教之前後而云異乎何者若云會合空相相對當云第二若云會合性相相對當云第三葢二鈔互影略也若見六句中有空宗非相非性之一句便謂鈔中合云空相相對者如小乘唯相一句又是如何是知二鈔料簡二字皆性宗對彼二宗料簡耳。",
    "X10n0250_006:0077b06_1": "〔疏已知五教〕賢首清涼與今大疏皆有總相會通賢首就五教開合便會諸師多約三一前四竝作三乘今即後三合為一實。",
    "X10n0250_006:0077b08_2-0": "〔疏彼此克體全相攝屬即終頓也〕大鈔云經雖有小及圓教之義非其所宗故但云此分攝彼今鈔云此經攝終教者勤修觀行階位勝劣全是起信等宗故又此經五名第五名如來藏自性差別然鈔中不云終教攝此經者文中含具故此中義相正是終教是故能攝此經又云分攝圓教者不明顯備說諸佛身相國土乃至重重融攝等義但約直顯一真之體及觀行中一多無礙等義故但分攝彼言分攝小始者雖說斷我除愛修二空觀等不委明有漏因果等義故但分攝彼以經約圓明覺心假設方便顯示修習故非彼所攝然則今云克體者即體質謂義體也前云分攝彼者即支分也今云全攝者全體攝之耳問既終頓二教克體全相攝屬何故修證儀云五時都不關圓覺圓覺前三不可窺真是頓門當第四分通第五義融之耶答此唯攝屬彼唯判教彼意云義雖同終教皆是頓教門中差別義相即上根凡夫頓悟漸修也如華嚴先以差別因果同於前教後以平等因果融之今經亦爾先說依位漸證後以忘心頓證該之皆屬頓教所以云圓覺前三不可窺真是頓門當第四故知約義雖同終教宗旨是頓門然茲克體其說有殊或云約法體或云約教體或云約宗旨或云約體者喻也如人四體隨一能攝然聖教多含隨別取一義耳有云既終頓二教全相攝屬不妨此經是同教此恐非疏主之意問判教與攝屬為同為異若云異者何以大經云已知此教總屬圓攝別不判教心經疏云權實教中實教所攝亦不別教又於今疏亦唯攝屬若云同者何以起信疏先判教後雜攝屬耶答判不同華嚴大疏不判教者前已備言故心經略疏不敘五教故今疏累言是頓教故亦與修證儀互影故畏由攝屬約義門判教約宗旨如此經義通終頓宗旨唯頓門故問何故大疏云文唯二十八紙義具終教頓教注云此二正是所宗之旨耶答既云義具終教頓教明知二教之義是經所宗之旨正合攝屬約義耳。",
    "X10n0250_006:0077c17_3": "〔十八空十二空等〕智論云不為內空行般若波羅蜜不為外空內外空空空大空第一義空有為空無為空畢竟空無始空散空性空諸法空自相空不可得空無法空有法空有無法空故行般若波羅蜜或開為二十或二十五或合為十一或七三二一等。",
    "X10n0250_006:0077c22_4": "〔疏分齊幽深〕圓覺本無分齊就起信約染淨諸法生起五重次第以顯諸宗分齊淺深耳。",
    "X10n0250_006:0078a01_0-0": "〔疏初唯一心為本源〕論有五分一因緣分二立義分三解釋分四修行信心分五勸修行利益分立義分者論云摩訶衍者總說有二種一法二義所言法者謂眾生心(出其法體即大總持如來發心謂法指一心)是心則攝一切世間出世間法(染淨諸法同依此心隨流返流成二種世間法)依於此心顯示摩訶衍義(依此一心顯示大乘三大之義)大疏注云起信欲究妄本故約凡標心(謂一真心源)",
    "X10n0250_006:0078a01_0-1": "此經意顯淨源故約佛標覺華嚴稱性不逐機宜對待故直顯一真法界能起染淨一切諸法則三義皆同三法體一也大鈔云三義皆同者皆為染淨之本(起信圓覺華嚴皆一心為染淨之本)三法體一者論中一心即是此經覺心華嚴一真法界(俱是初重圓教所詮法體)大疏釋題云問華嚴亦云大方廣與此同異答配屬三大則同釋義隨宗則異大經疏釋大云一切相用皆同真性而常遍持則雙持性相具十玄門軌則一切諸法一一皆能生解廣則能包能遍相即相入重重無盡大鈔七云此中大唯克體方唯持性廣闕事事相入及重重無盡圓覺從起妄與起信同然會妄法無體無妄可翻起信起妄則染翻妄則淨翻對妄染同異可知辨疑誤正體大是同相用有異然不知何據往往以謂三法體一故謂之體大是同今謂若爾則法義不分也然真如門顯示摩訶衍體不言相用體上本具相用但離言故不說以真如門是總相故生滅動門必賴真如故真如示在動門但以動門具示三大理智相對以對始覺故名曰本覺不名真如也釋依釋論則二門各有三大若真如門三大舉一無雙謂隨舉一則餘相皆盡若生滅門三大翻對妄染故論云從本以來性自滿足一切功德所謂自體有大智慧光明義乃至具有過恆沙妄染之義對此義故心性無動則有過恆沙等諸淨功德相義示現即大鈔第七釋相大已於釋用大中所引仍注云一一翻對故染淨皆過恒沙也又云此是釋相大中文今於用大中引者以德相是起應用所依之本故標本躡之以明妙用又文句相近便亦反證得相大之文免兩度重舉甚為其宜便矣然前性起為相鈔中明德相業用染淨融通之義即此經分圓之義鈔中唯揀起信翻對妄染故得知也(揀彼生滅門義)",
    "X10n0250_006:0078a01_0-2": "若謂不然應非分圓耶問何以大鈔七云此經大唯克體乃至廣闕事事相入重重無盡之義耶答如上所引大鈔約頓教義與華嚴對揀故若性起為相鈔乃約分圓之義耳。",
    "X10n0250_006:0078b17_0": "〔疏二依一心開二門〕解釋分又分三初顯示正義二對治邪執三分別發趣道相初顯示正義者依一心開真如生滅二門真如門則不變自性絕相義生滅門則不守自性隨緣義彼疏云然此二門舉體通融齊限不分體相莫二。",
    "X10n0250_006:0078b21_1": "〔是二種門皆各總攝一切法〕鈔注即彼疏通別各攝義又云通別雖殊齊廣無所遺故云各攝若釋論皆各總分三義一二門皆攝一切法真如門攝諸法無不皆如生滅門攝諸法無非生滅二二門各攝一切法如門不能攝生滅門隨緣生滅諸法生滅門不能攝真如門一切諸法三二門總攝一切法隨門攝法無所遺故論云以是二門不相離故疏云如金與具全體遍收以金收具具無所遺以具收金金無不盡。",
    "X10n0250_006:0078c05_2": "〔心真如者即是一法界大總相法門體〕無二真心故云一依生聖法故云法界中邊論云法界者聖法因義故二門之中不取別相但取總相然亦該收盡故云大也此一法界舉體全作生滅門舉體全作真如門故云體也軌生物解曰法聖智通游曰門。",
    "X10n0250_006:0078c10_3": "〔所謂心性不生不滅〕釋上法體隨妄不生修治不滅又修起不生處染不滅若離心念何以得知諸法依妄念而生諸聖人離妄故無此境驗知境從妄法唯是一心故名真如之體鈔六以一心出真如體指前文第四門已釋辨疑誤云大鈔曾釋略鈔不曾釋作此指者應釋之恐前人削去評曰今鈔見有恐見別本故作是說。",
    "X10n0250_006:0078c16_4": "〔疏依如來藏〕下如來藏者標體也如不動之水為風所吹而作波浪動靜雖殊而水體是一謂自性清淨心名如來藏因無明風動作生滅故云依如來藏心。",
    "X10n0250_006:0078c19_5": "〔疏阿棃耶識不生不滅〕與生滅和合者不生滅是上如來藏自性清淨心動作生滅不相離故故云和合非謂別有生滅來與真如合謂不滅之心心之生滅無二相故因此二義不二之心名阿棃耶識或云阿賴耶識但梵語楚夏耳此中具能所熏義染法有力能熏淨法成下轉淨法有力能熏染法成上轉棃耶此云藏具能所藏我愛執藏三義即大攝主阿棃耶識釋論有十種棃耶此是總餘九是別。",
    "X10n0250_006:0079a04_0": "〔疏三依此識明覺不覺二義〕覺義中有本始二覺本覺體即真如本覺與真如體同義別真如約體絕相本覺約性功德說然此復分清淨隨染之別清淨本覺即不變義謂性真如理即本有法身即清淨本覺阿棃耶識隨染本覺即隨緣義自性清淨心受熏流轉故為惡習所熏成染緣起復有能熏淨用與無明作內熏故今起厭求成淨緣起即隨染本覺阿棃耶識此隨染本覺為因無明為緣生三細等法。",
    "X10n0250_006:0079a11_1": "〔心體離念〕下顯本覺體離於妄念本無不覺非但無於不覺乃有大智慧光明義等虗空遍法界即本有法身法身之覺理非雜成故云本也。",
    "X10n0250_006:0079a14_2": "〔乃至依本覺故〕正明始覺論牒云始覺義者依本覺等故此亦分清淨隨染之別清淨始覺即無明中自性清淨心即清淨始覺阿棃耶識謂果位恆沙功德在因位應得性時已能攝盡故隨染始覺謂諸染法為始覺智所攝持故即隨染始覺阿棃耶識此約雜在果位一切眾生悉在如來智內以如如智稱如如境故不覺義者謂不如實知即根本不覺亦名大力無明亦名不思議熏當根本無明阿棃耶識亦名提王識等覺已前眾生不了此故謂不了真如之理一味故云不如實知真如法一以不知法一故不覺心起而有其念(即三細等法)前本覺真如有不變義隨緣起義此不覺有無體即空義有有成事義由後義故黑品眷屬增長(即枝末無明)由前義故而可斷滅。",
    "X10n0250_006:0079b03_3": "〔念無自相不離本覺〕依覺成迷三細六麤妄念之法無別體相不離本覺。",
    "X10n0250_006:0079b05_4": "〔猶如迷人依方故迷〕喻中邪方無別體不離正方大疏云自此之前正是此經宗旨始末所詮之義分齊(一一注配經文)。",
    "X10n0250_006:0079b08_0": "〔疏四依後義生三細〕論云依不覺故生三種相謂本覺為因無明為緣生三細次以業識為因境界為緣生六麤謂境界雖能熏心海但為緣也業識猶夢現境自執為實故為因也(本論云現識為因舉麤顯細舉著顯微故今云業識為因是最初根本故)若別約一義謂真心不變却是無明託之而現染相無明却為因淨心却為緣(如風託水成波風為因水為緣也)次境界為因業識為緣生六麤謂境界及無始妄想因熏分別事識起惑造業受報是則三細六麤各有兩重因緣今取三細中無明現染之義故名無明為因生三細也即三種棃耶業相業識阿棃耶識轉相轉識阿棃耶識現相現識阿棃耶識合之為一棃耶亦名了別識釋論於此義立性真如理阿棃耶識成上十種(本論無文故云義立)即無分別智所證清淨真如理非了別識也然自此寄四相顯返流四位以明始覺分齊故此當生住二相息業相悟生相證究竟覺(十地離業相至妙覺位離根本無明始本不二)息轉現智相相續悟住相證隨分覺(初地至十地)息執取計名悟異相證相似覺(三賢)息業苦悟滅相證於覺(十信)。",
    "X10n0250_006:0079c01_1": "〔疏業相〕或名業識未分相見即能所作用之體第八自證分也或云業相或名業識相約暗鈍義順無明流轉邊說識約神義順本覺流轉邊說依真心故有無明無明熏習真如故有妄心為二死之根本鈔依論云無明業相(標也)以依不覺故心動(釋論標中無明即根本無明)說名為業(釋標中業)。",
    "X10n0250_006:0079c06_2": "〔疏轉相〕亦名能見相亦名轉識妄心熏無明故不覺前動轉成能見分故名轉相亦名轉識謂依業相故轉作能緣若無業相則無此了別見分即第八能見分體即第七也鈔依論云能見相(標也)以依動故能見(依前業識故轉成能見)。",
    "X10n0250_006:0079c11_3-0": "〔疏現相〕亦名境界相亦名現識妄心熏習無明不了真如法界故境界妄現故名現相即第八相分謂六根六塵器界鈔依論云境界相(標也)以依能見故境界妄現(依轉相故能現境界)已上三細竝屬賴耶即三種不相應染心唯識宗唯齊此門以此為諸法生起之本此三竝是棃耶體故以彼宗未顯此識與真如同以一心為源故又不言依如來藏說為此識故所詮分齊不到前之三重問彼說賴耶說不約如來藏與生滅和合而有何得云是彼分齊耶答由此論後段亦云依賴耶有無明則同彼故問前云無明熏真如則依無明有賴耶後說妄心熏無明則依賴耶有無明豈不相違耶答有三釋一由棃耶有二義謂依真心有無明無明熏真如方有棃耶三相又即此棃耶還却與無明為依故論云三相與不覺相應不離前義依迷(不覺)",
    "X10n0250_006:0079c11_3-1": "起似(梨耶)即不覺真心成賴耶乃約習熏義後義迷似為實即依賴耶有無明乃約資熏義二云棃耶有二義謂覺不覺前別就本說故云依真心有無明今就都位論故云依棃耶有無明三云此中正意唯取真心隨緣之義此隨緣之義難名因故或就未起說依真如有無明或約成就起已說依賴耶有無明唯識於此三釋二義之中各唯約後義以說無明今亦唯指後義為彼分齊以前義是性宗義故問中間一釋云棃耶是都位具覺(不生滅)",
    "X10n0250_006:0079c11_3-2": "不覺(生滅)二義唯識中賴耶但是生滅豈同此耶答約此所通不約彼執故。",
    "X10n0250_006:0080a11_0": "〔疏五依最後生六麤〕即現識為因境界為緣生六麤。",
    "X10n0250_006:0080a12_1": "〔依最後〕者論云以有境界緣故生六種相妄境熏習妄心令心念著造業受苦念則前二著則中二造業受苦則後二(此六合為一意識亦名分別事識即前六識)問何故不立第七末那識耶答今依性宗以現識為因六麤為緣故生起前六分別事識故不立末那也以第七微細故合在前六中若相宗以末那是所依生起前六故立末那識耳然性宗有二意一遮即前說是也二許如本論立五種末那謂三細智相相續為五末那後四麤方為分別事識。",
    "X10n0250_006:0080a20_2": "〔疏智相〕於前現識所現相上不了自心所現故創起慧數分別境塵染淨之相執有定性謂於境作實解故名為智相兼前轉現是法執俱生。",
    "X10n0250_006:0080a23_3": "〔疏相續相〕亦名相續識依前分別(依於智相)愛境起樂受覺(生樂覺心)不愛境起苦受覺(生苦覺心)起念相續不斷故即自相續不斷故即自相續又能起惑潤業引持生死令佗相續即法執分別兼前智相是分別事識細分之位。",
    "X10n0250_006:0080b03_4": "〔疏執取相〕從能緣行解立名執取即相即我執俱生小乘斷此及計名免分段生死猶有變易生死。",
    "X10n0250_006:0080b05_5": "〔疏計名字相〕從所緣別異境界立名即我執分別兼前執取是分別事識麤分之位兼前相續執取即三種相應染心。",
    "X10n0250_006:0080b07_6": "〔上四皆惑〕以發潤業苦故。",
    "X10n0250_006:0080b08_7": "〔疏五起業相〕造業即因前招業果。",
    "X10n0250_006:0080b08_8": "〔疏業繫苦相〕依業受報即業因所招之果。",
    "X10n0250_006:0080b09_9": "〔疏所詮分齊〕如上約法生起本末顯分齊即能量之法此則約教詮法通局顯分齊即所量之教彼宗但以此識為無始根本相宗唯以第八妄識為染淨諸法所依之本但在六七識中性宗無明在棃耶前即迷自真我為無明此經云依方故迷謂離覺無不覺也相宗無明在棃耶後以第八識是淨識所以無明在六七識中則以第七識中恆行無明為體則迷無我理又約迷理事即第六識中根本六煩惱中癡為體謂獨頭無明也已上即所迷之境不知迷自真我故闕迷自及即空義。",
    "X10n0250_006:0080b19_10": "〔疏法相極於三細〕性宗棃耶即不生不滅與生滅和合謂大攝主阿棃耶識彼宗生滅遷變之賴耶即起染之識故不能詮本問既云諸宗分齊何不配空宗耶答空宗進非三細退非所詮本末故略而不言但合在真如門以密含頓旨故如起信疏說。",
    "X10n0250_006:0080b24_11": "〔疏終頓通詮本末〕頓即第四頓教所以鈔云文有隱顯終頓文顯餘教文隱耳問何故不配圓教耶答合在頓中不別配也如鈔云頓教即華嚴等所以長水開之云終頓圓通詮本末今謂此中正因如來藏緣起宗不妨合圓教在其中開之則別為第五圓明具德宗開合雖殊不害圓教也。",
    "X10n0250_006:0080c05_12-0": "〔疏方窮初一心源〕者方正也謂三教正窮初一心源華嚴圓覺起信三法體同俱至一心若不詮至一心法無從起也又終頓皆詮一心一心通乎本末故真如生滅二門皆貫以心字權如未能窮一心源終頓方窮以對始教故云方窮圓教不要言方窮也長水之說甚有理但不必加圓教耳或云頓教非本非末圓教全本全末却破長水然則大鈔五初有此說文雖有據但彼云全本全末與此通詮本末稍異應須審彼非本非末全本全末對何以言之既頓教非本非末何故今云通詮本末則知彼揀本末廣略此是通論所詮本末意謂法華涅槃華嚴圓覺等經皆能通詮本末也問此經既通詮本末何故唯配終頓耶答鈔云此正明此經所詮分齊幽深雖詮五重唯終頓文顯故此經但分含圓教故不配之問終頓通詮本末者末即六麤中二障二執等此則小始之義與彼小乘法相何別耶答深必該淺宗教常談然晉水立馬鳴為初祖蓋推宗經造論之功或云起信疏云此唯攝五前四既不攝圓教故不當立馬鳴為祖師世親造十地論正釋華嚴十地品遂立為第二却以龍樹為初祖頗為公當今謂不然起信一真心源即圓覺妙心華嚴一真法界三義是一三法體同祖以約義門故判為終頓降殺受稱也況馬鳴通宗百洛叉經別宗百部了義大乘經以造起信論華嚴亦百部之數藏中正有數十部餘經未傳此土圓覺法華涅槃大般若等亦是所宗祖云影在通宗故不列之起信論通宗不二摩訶衍法當第十圓明具德宗別宗一體摩訶衍法當等九相想俱絕宗圭山依此判為正終兼頓若約正判屬終教當第八真德不空宗(馬鳴所造百部論起信即其一也)",
    "X10n0250_006:0080c05_12-1": "若爾則立馬鳴為初祖得非公當乎。",
    "X10n0250_006:0081a10_13": "〔種種幻化〕今鈔取所生覺心義故配初重大疏取能生染淨義故配生滅門。",
    "X10n0250_006:0081a12_14": "〔二空觀及法界觀成〕問法界觀成便得無邊虗空覺所顯發唯配始覺者何故下文科此為一真法界耶答今從分析身心根識塵境二空等至於覺所顯發即始覺分齊故配之其中證得諸幻至覺所顯發科為一真法界者約克體指覺絕諸對待故不約分析四大等義耳問二空觀成法界圓現時何用法界三觀耶答此約觀成者言之具如下文(九)。",
    "X10n0250_006:0081a19_15": "〔注後意識〕六七識體是一約相續不斷名末那(第七)約分別六塵名意識(第六)今即次義正麤不配末那也若相宗賴耶識起(第八)必與末那相應又意識緣外境時必內依末那為染污根方得生起前六依第七轉前五亦依眼識等唯第六依第七不共意根獨名意識耳。",
    "X10n0250_006:0081a24_16": "〔疏三細二麤〕我人等四相經文若取偏標我人等相義唯是我執今取不能入清淨覺通我法二執故若大鈔不取四相經文唯用本起無明為己主宰已前經文配三細而已。",
    "X10n0250_006:0081b03_17": "〔疏即後四麤〕大鈔(五)以剛藏章先斷無始輪迴根本配智相以彌勒章故有輪迴至愛為根本配相續相(兼配智相)即法執及所知障欲因愛生已下配執取計名等今鈔通前經文但配執取計名即我執及煩惱障然愛為根本經文大鈔取潤業故屬法執今鈔取發業義故俱屬我執以經文通含二義故如鈔指云同上通詮二執之說也。",
    "X10n0250_006:0081b10_18": "〔欲因愛生〕等無愛欲則不生無欲身則不有既有此身還生於愛由愛身故還為欲因復感未來生死果報如是展轉相續無窮宿惑俱舍頌云宿惑位無明宿諸業名行長行釋曰於宿生中諸煩惱位至今生果熟總謂無明彼與無明俱行故於宿生中福等業位至今生果熟總得行名大鈔十復生地獄餓鬼即惡業苦報修善生人天即善業樂報經云知欲行愛厭業道捨惡樂善現天人(欲天)。",
    "X10n0250_006:0081b17_19": "〔修捨便現有為增上善果皆例此配〕即上二界不動業報經云又知諸愛可厭惡故棄愛樂捨還滋欲本便現有為增上善果疏知其愛善俱未免苦棄彼愛心樂修捨法即四禪八定而不知樂捨之心還同彼愛故云還滋欲本鈔注云捨即禪定或者以次前人天樂報捨惡樂善之義釋之而謂所注捨即禪定之非者失疏意也。",
    "X10n0250_006:0081b24_20": "〔歸心真如故正當終頓二教〕謂以覺覺於不覺令歸於心真如首末雖明覺不覺義而皆拂迹歸心真如門故由是判為正當終頓二教若或唯取覺不覺義翻對妄染故判為正終。",
    "X10n0250_006:0081c04_0": "〔疏初謂樂著名相〕揀非器有五前二揀法相次二揀空宗第五雙揀二宗此五總障信解若清涼揀非器亦有五一無信非器以聞法生謗故二違真非器依此經求名利故三乖實非器至理不入心故上三即凡愚四狹劣非器即二乘五守權非器謂三乘共教菩薩云云。",
    "X10n0250_006:0081c09_1": "〔乖實非器〕今鈔以取文為解配同乖實非器但汎舉取著名相不照心者不局地位。",
    "X10n0250_006:0081c10_2-0": "〔不正信〕等此文雖證乖實非器其義亦當無信非器守權非器問清涼所揀守權非器謂三乘共教菩薩等隨宗所修行布行位不信圓融具德之法出現品云設有菩薩乃至不聞此經不得名為真實菩薩良以有作之修多劫終成敗壞無心體極一念便契佛家未審此唯揀權或通終頓若終頓俱揀圓覺亦屬所揀今此引用何為豈終頓實行謂之多劫終成敗壞又頓教非無心體極亦同行位耶若唯揀權始今以圓融具德對彼不信應終頓稱圓融具德耶又不聞此經之言應該圓覺耶至相賢首多通揀前四先達雖各釋通或唯揀權始或唯頓或通揀前四對今疏鈔竝有所違未知如何和會耶答或云若約以體就詮終頓雖談一性如來藏圓覺等義竝是屈曲隨機對病善巧俱非無心體極稱性極談詮旨圓融故前四屬權竝為所揀無非多劫敗壞若以詮就體三義皆同三法一終頓俱為能揀唯揀始小終頓二教會泯見性不同體極之旨無別故大鈔云終頓二教俱以為淨一心為究竟實理又約圓融不圓融終頓不融屬所揀圓融具德唯是華嚴不該圓覺以觀成圓融廢詮談旨同一覺故及結歸宗不同法爾如是詮旨無礙如海一滴具百川味豈待觀成方見故大疏云重重融攝等義此經不說但約直顯乃至觀中一多無礙等義此經則同宗趣中又指圓覺唯攝如來藏緣起宗內染相本寂故得覺性本圓融攝法身緣起全是眾生之義故知圓覺華嚴或同或異約體約教揀不同(成師守權非器章)",
    "X10n0250_006:0081c10_2-1": "評曰以體就詮則前四俱權以詮就體則權唯始小者然則諸方所談會三歸一或通會前四或唯會始小蓋亦常問未知與此繫滯行位是同是異耶若云是異引用何若云是同今此所揀或唯是始小或通揀前四乎又況圓融不圓融乃分同別也不融為同是所揀之權教乎與今教所被機所揀繫滯行位有何交涉耶今謂疏鈔之意就教所被機中約滯行位不滯行位以對揀也以繫滯行位者同華嚴所揀三乘共教菩薩守權非器以圓覺□□□□頓經俱圓頓宗故所被之機上根凡夫圓頓之器不歷地位非共教菩薩故若約證道(唯揀小始)",
    "X10n0250_006:0081c10_2-2": "及終教地前繫滯行位漸進之流也以終教登地亦是頓故法華已前諸部般若等修三乘行未登地者皆屬所揀也故知共教三乘即諸部般若等終頓耳問漸中登地亦是頓者屬何教耶答即法華開顯之機如前文云但悟至此即入圓教即圓中同教亦即華嚴中同教也問頓悟圓覺寂知即入圓教與法華開顯者何別耶答二空觀成法界圓現即入華嚴法界三觀證道歸圓與華嚴圓別初無異耳亦不違清涼所謂唯圓教中因果俱有實事前四因中則有至果皆無由修權因若入地後即入實故猶如百川浩蕩千里亦無究竟歸處究竟歸處即海也然頓悟菩提涅槃即悟寂智頓悟寂知即入圓教所悟雖殊所入無非圓教良由機有漸頓教分同別若是漸機設證普法無非同教頓機入圓無非別教若不承疏主之意恐失此經宗旨耳。",
    "X10n0250_006:0082b13_3": "〔微滴入於天池〕大鈔云微露滴入於天池義亦無別若準大疏(二十八)今鈔頗優。",
    "X10n0250_006:0082b15_4": "〔破三家異論〕支敏度心無義支道林即色義竺法本無義非有即彼所計有即無無却此有也。",
    "X10n0250_006:0082b16_5": "〔非有非真有〕即肇論之意以緣生之有非實有緣滅之無非實無也。",
    "X10n0250_006:0082b18_6": "〔何必〕下正破彼所立豈能順通中道即物之情哉。",
    "X10n0250_006:0082b19_7": "〔欲求圓覺〕或云此一句照本疏乃屬下文意云不當如此節而注之今謂如次前修捨二字下注釋何害讀文節之於下文之上耶此例頗多況今此斥彼任病欲求圓覺理宜如是節而注之耳。",
    "X10n0250_006:0082b23_8": "〔注七賢豈是大道〕即伯夷叔齊虞仲夷逸朱張少連柳下惠也又晉有竹林七賢嵆康阮籍劉伶阮咸王戎向秀山濤今即初矣。",
    "X10n0250_006:0082c01_9": "〔注四皓〕即終南山四皓避秦歸漢謂綺理夏黃祿生周角或云東園公角里先生綺里季夏黃公初二小異恐人同名異或所據之別耳。",
    "X10n0250_006:0082c05_0": "〔疏反上即皆是器〕前五非器障於信解類各有人反上即能信解是此經所被約一人具此五德五非器中隨有一病則非所被今言反上非便是前之五類改心亦非後時釋行乃約當世即時不墮此五數者矣雖尋文而本性離漸教登地證理方離今經上根凡夫初機頓離故下疏云已悟者文字性離而持法此之謂也。",
    "X10n0250_006:0082c11_1": "〔因該果海〕華嚴信位即具果海即此經觀成同佛。",
    "X10n0250_006:0082c12_2": "〔中道了然〕非二諦中道。",
    "X10n0250_006:0082c12_3": "〔疏普收〕辨疑悞云大鈔次有揀修證一科初揀四相非器次離四病是器復以五性三聚收機三病亦非器今疏刪去不說又普收唯約闡提三病不揀二乘不收又不收引為權為設普收中收二乘何不揀三病耶議曰今疏揀非器即新熏則五約當世即時而說明普收即本有無二就畢竟論一切無非所被不言二乘者既曰普收通明皆益即一切皆成義亦具矣但影略之耳四相四病唯障修證乃微細之障信解故不揀之今疏從略唯揀麤淺備之於大疏者亦影在彼中於中任病兼障信解故別揀之清涼五為。",
    "X10n0250_006:0082c22_4": "〔一正為〕謂一乘圓機。",
    "X10n0250_006:0082c23_5": "〔二兼為〕即地獄天子。",
    "X10n0250_006:0082c23_6": "〔三引為〕寄同三乘行布十地引權教菩薩。",
    "X10n0250_006:0082c24_7": "〔四權為〕即五百聾盲彰小非器令發大心。",
    "X10n0250_006:0083a01_8": "〔五遠為〕即凡夫外道闡提悉有佛性今云宿機深者悟入即正為淺者信解同彼兼為熏成種性同彼遠為闕引為權為者經宗不同無彼義故然彼揀之則前五非器收之則無非所被權為則收狹劣非器謂二乘也引為則收守權非器遠為則收前三謂無信違真乖實議曰清涼遠為既不收二乘今亦不配但影略於通明皆益一切皆成中若賢首第四名轉為以一乘能轉為二乘故展轉無非所被意約五百六千示現引攝令彼二乘先入共教後入一乘由是立轉為之名清涼意謂義雖無爽似恐濫引為共教菩薩故直約權理而說耳是則各主一意初不相違立名雖異所引無別問寄同三乘引權教菩薩者所引三乘從三入一屬何教耶答能引即別教所引即三乘從三入一圓中同教也如教章云此經安立諸位有二善巧一約相就門分位前後寄同三乘引彼方便是同教也二約體就法云云問權必化實無實化誰彰小非器令發大心者必有二乘入此普賢法界何故却云文無迴小之說答探玄云無有二乘不入共教無彼共教菩薩不入此普賢法界問與引為中所引權教菩薩何別答無非從三入一圓中同教。",
    "X10n0250_006:0083a22_0-0": "〔疏能詮體性略作四門〕能詮體性者望下所詮宗趣亦望上分齊及所被言之體即性故云體字通體性體相字然體即性為正如次釋大字云大是圓覺體性方是圓覺德相然茲教體清涼開十門一聲二名句文三通取四法四通攝所詮五諸法顯義等共通五教今作四門亦通五教四門者一隨相收彼前五彼第五云諸法顯義大疏改云第四通於六塵謂諸法雖多不出六塵以於塵顯義故即隨相門今鈔含通攝所詮中云一切所知境界二唯識門收彼第六攝境唯心一半謂本影無礙三歸性門收彼第六一半謂說聽全收彼第七會緣入實四無礙門收彼第八理事無礙及第九事事無礙不攝第十海印炳現然清涼十門前四通小後六唯大前七通三乘後三唯一乘前八約同教後二唯別教而小乘教體止到初四三乘教體止到前七同教止到前八圓覺到前九華嚴具十圓融融前八故前七通三者會解八云合云前六通三必疏之誤今謂第七約會相顯性義屬一乘約以本收末義亦通三乘會相顯性者一切教法從緣無性即是真如虗相本盡真性本現故以本收末者相宗真如雖不隨緣由真如起無分別智無分別智流出後得智後得智生大悲心於大悲心說十二分教以法相宗但說如為教本不言如即是教故如即教者一切法皆如也又(清涼)",
    "X10n0250_006:0083a22_0-1": "第六攝境唯心通於五教於中分二一本影無礙(今為唯識門)自具五教如鈔作四句即前四教總合四句即圓教二說聽全收(今為歸性門)具同別二教一同教自在四句一唯說無聽謂佛真心之外無別眾生以眾生真心即佛真心故二唯聽無說眾生心外更無別佛以佛真心即眾生真心故三說聽雙存佛真心現時不礙眾生真心現故四說聽俱寂謂互奪雙亡佛即眾生故非佛眾生即佛故非眾生二別教亦四句一果門攝法無遺舉佛無眾生生尚全攝況所說教二因門攝法無遺佛尚在眾生心中況所說教三因果交徹生佛互在四兩相形奪無聽無說。",
    "X10n0250_006:0083c07_1": "〔言音者謂佛唱(唱號)辭(言詞)評(評量)論(論說)語路注語所行處〕瑜伽云即有情增語釋有二義一是名名能詮表增勝於語二意識是語行處(小乘不取於名)。",
    "X10n0250_006:0083c10_2": "〔語業注語用〕業即用也惡言即惡業用善言即善業用。",
    "X10n0250_006:0083c11_3": "〔語表注令他生解〕表亦是業有有表無表別今但用表者婆沙論云但言語表者令佗生正解故(即用有表揀無表也)。",
    "X10n0250_006:0083c14_0": "〔經云如空中彩畫如空中風〕單取聲為教體或單取名句文俱非盡善今雙取前二故云聲名句文體。",
    "X10n0250_006:0083c16_0": "〔風喻言音畫喻文字〕乃證雙取喻中不單用風亦不單用畫法中不單用聲亦不單用名句文此是正意(又不單取風畫又亦不單取虗空為要生起歸生門故亦云雙取也)。",
    "X10n0250_006:0083c18_1": "〔以無畫處空不〕下說一風字。",
    "X10n0250_006:0083c19_2": "〔注兼顯實教〕等此顯兼意由經含二義故以空中之風畫體性空故清涼兼證四皆如空謂聲名句文皆無自性淨名云文字性離無有文字是則解脫此明即言忘言通圓頓意十地論釋空中風畫云風喻音聲畫喻名字以風畫合空皆不可取是故今鈔云不單取虗空不單取風畫正取空中風畫也然四法皆如空者而有二意一空為初門即屬初教二頓寂諸相即屬頓教今正當頓也於是今鈔云兼顯實教中聲等無自性等也然清涼玄文云以余之意亦應雙取(俱取聲名句文)若就前二去取者寧依名等淨覺法師破云此方真教體清淨在音聞但不取聲為教體却取名句文耶議曰若欲破人先須善自他意清涼之意敘昔大小乘宗或取聲或取名等於中略示似評量取捨名等頗優雖然不以十門配釋然後攝融無礙則皆為未盡善也而輒加破斥夫何太率愚耶其猶破無情作佛不審他意於理可乎。",
    "X10n0250_006:0084a11_3": "〔唯本無影〕大鈔云小乘教既不知佛所說教唯是自己心識所變影像謂自心外別有佛教故云唯本。",
    "X10n0250_006:0084a13_4": "〔亦本亦影至妙觀察智等〕大鈔云因位說聽由於意識故果位亦唯意識故云妙觀察智相應淨識以果位中智強識劣故說此識與智相應此智所依心王即是第六故云淨識之所顯現而言淨者純無漏故然此智即第六所轉佛所說若文若義即此智相應第六所現名本質教影像者雖託佛本質唯自心變故有漏心變則名等有漏故唯影像。",
    "X10n0250_006:0084a19_5": "〔疏宗趣通別〕五教之軌則諸祖不易十宗之規矩開合不同或合作四宗或開為五宗或作空性相三宗又於十宗或淺深不次或改易不同次當隨文和會。",
    "X10n0250_006:0084a23_0": "〔注當部所崇曰宗宗之所歸曰趣〕者大鈔云約傳習教者即當部所崇等若約人情見即心之所尚曰宗若約敵對者論義云宗則語之所尚宗者崇重義遵尚義然宗之與趣各有通別通宗則通論佛教以因緣為宗仍有五宗之異別則唯就當經問何故通中唯有宗無趣耶答宗有兩重通別趣唯一重即疏云此經又有總別者是也。",
    "X10n0250_006:0084b05_1": "〔內謂十二因緣〕大鈔云於十二中行有二業為因無明愛取三或為緣生識等七支果即小乘二重因果令說也今開釋之無明即惑緣行即業因望現在五支果俱為因(過去二支因現在五支果)愛取即惑緣有即業因望未來二支果俱是因(現在三支因未來二支果)。",
    "X10n0250_006:0084b10_2": "〔生死成壞〕生死指有情成壞指無情此即小乘因緣不自他共生暗引中論偈云諸法不自生(因無自性)亦不從他生(緣無自性)不共(無和合性)不無因(非自然性)是故知無生(結成空義)。",
    "X10n0250_006:0084b13_3": "〔賢聖弟子〕大鈔云婆沙諸羅漢宗計各殊即小乘聖也天親在小乘宗時未得聖果及諸未證初果人皆小乘賢也馬鳴龍樹無著即大乘聖也天親護法青目青辨等大乘賢也。",
    "X10n0250_006:0084b16_4": "〔一隨相法執宗〕二十部宗計教章類束為六一我法俱有宗(攝五全一少分法上賢胄正量密林犢子經量一半)二法有我無宗(三全一少分薩婆多雪山住多聞化一地半)三法無去來宗(七全一少分雞胤大眾制多西山住北山住法藏飲光化地一半)四現通假實宗(一全一少分說假經量一半)五俗妄真實宗(一全說出世部)六諸法但名宗(一全一說部)大疏又束六宗為三一如名二無我因緣宗(收中間四宗)三因緣但名宗(即第六宗)又束為三一隨相法執宗二真空無相宗三唯識法相宗空先相後者亦由三時之教空居於先今家五時於后加二以深密經現今流行可憑據故順戒賢次第也。",
    "X10n0250_006:0084c02_5": "〔中觀等論〕等於十二門論百論智度論大無異論菩提資粮論等流類。",
    "X10n0250_006:0084c03_6": "〔龍樹等造〕者約多分言之如門論疏云清辨造掌珍論般若燈論龍樹造中論門論聖天菩薩造百論唯識等論無著天親造言等者等於瑜伽雜集雜心攝大乘佛地莊嚴論等流類。",
    "X10n0250_006:0084c07_0": "〔四如來藏緣起宗〕大疏云於中復有二義初眾生相盡唯是法身乃至眾生寂滅即法身故(經云非作故無等鈔云與前空宗異者空宗以幻化空無即為真理無別理體)後法身緣起全是眾生(經云法身流轉五道名曰眾生)良由如來藏是法身在纏之稱故約在纏及法身反覆互奪曲成此二此經宗於前門謂唯攝如來藏緣起宗染相本寂故得覺性本圓兼攝法身緣起全是眾生之義。",
    "X10n0250_006:0084c13_1": "〔起信等論〕馬鳴堅慧造等於寶性論法界無分別論大甘蔗論等流類。",
    "X10n0250_006:0084c14_2-0": "〔五圓融具德宗〕謂事事無礙主伴具足重重無盡即華嚴經天親造論立六相圓融義辨疑誤云大疏起信疏本無此文又前四皆宗論今約釋論乃後人添入議曰曾撿古本無有此文有則為優但以立六相等六字似覺未穩然亦無害豈以釋論為妨且如前文等寶性論等豈非釋論乎大疏云五教五宗互有寬狹謂一宗容有多教一教容有多宗(非謂必然故云容有)初宗寬教狹如唯識宗兼攝終教圓教彼判法華為第三不空不有教故又說依華嚴造唯識論故(且順彼宗故作是配)",
    "X10n0250_006:0084c14_2-1": "空宗則用佛密意攝頓教如來藏緣起宗則正攝終頓二教二教俱以真淨一心為究竟實理故但佛說時儀式不同故成多教(為利根凡夫直說則名頓會權教人令入實則名終)唯小乘宗及圓宗各為一教圓宗者知前四教未圓故次教寬宗狹如小乘教自有二十部宗計類束為六等始教具空宗終教亦具性相兩義頓教以顯性即為破相以纏染本空即法身則具第二宗及第四宗一分法義圓教則總具五宗中所宗之法故又教約佛意權實有殊宗約人心所尚差別故宗與教其旨不同大鈔云又教約下體式異也此乃教則皆是宗則或非也若約佛所宗則大同於教唯終頓一宗意宗於真性然宗有約佛教得名者如云佛教以因緣為宗有約乘為宗者如云一乘三乘小乘三宗等又無差別論疏分三宗云如次是智光三時教又禪源詮都序敘三宗云密意破相顯性教等又賢首隨教辨宗大同於教故教章探玄十宗皆順五教次第也言大同者約大分是同不妨宗教有異於是分教之後別開十宗十宗者以五宗之初隨相法執宗開為六宗七云一切法皆空宗收始教空相二宗八云真德不空宗收終教九云相想俱絕宗收頓教十云圓明具德宗即圓教清涼十宗就人心所尚故與小教有不次前六同七云三性空有宗收相宗八云真空絕相宗攝空宗及頓教九云空有無礙宗即終教十同名又大乘法師開八宗前六同此七云勝義俱空宗八云應理圓實宗彼以前淺後深為次清涼迴彼七為八八為七者以符法性在法相之後為順三宗次第以性揀相分淺深權實故又以真空絕相通始終頓故兼收頓教又空有無礙徹於同教若空有雙絕亦收頓教故辨疑悞云清涼謂有不安者頗為改易今謂不然但取意別耳又起信古疏及無差別論疏唯四宗不開第五圓融具德宗或云宗旨不到第五故此亦不然如圭山移注起信還復加之與今無別而賢首不開者以如來藏緣起宗通後三教故則知開合不同隨作者意也。",
    "X10n0250_006:0085b10_0": "圓覺疏鈔隨文要解卷第六"
}