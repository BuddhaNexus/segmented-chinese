{
    "T24n1458_011:0586a16_0": "根本薩婆多部律攝卷第十一",
    "T24n1458_011:0586a18_0": "尊者勝友集",
    "T24n1458_011:0586a19_0": "三藏法師義淨奉　制譯",
    "T24n1458_011:0586a20_0": "◎非時食學處第三十七",
    "T24n1458_011:0586a21_0": "爾時薄伽梵在室羅伐城給孤獨園，時十七眾苾芻遇緣斷食，便詣俗舍而行乞食。",
    "T24n1458_011:0586a22_1": "既得食已，非時而噉。",
    "T24n1458_011:0586a23_2": "事惱同前，制斯學處。",
    "T24n1458_011:0586a24_0": "「若復苾芻，非時食者，波逸底迦。」",
    "T24n1458_011:0586a25_0": "言非時者，有二分齊：一、謂過午；二、明相未出。",
    "T24n1458_011:0586a26_0": "言食者，謂是時藥、可噉嚼物。",
    "T24n1458_011:0586a26_1": "於非時作非時想疑，若噉咽時，便得墮罪，時非時想疑，得惡作罪。",
    "T24n1458_011:0586a28_2": "時與非時作時想者，無犯。",
    "T24n1458_011:0586a28_3": "若有病緣，醫人遣非時食麨、食肉者，應取牛糞中穀麥磨以為麨，與彼令食，犲糞中肉非時聽噉。",
    "T24n1458_011:0586b01_4": "若此等物病猶不差，要食好食方除疾者，可於屏處隨所須食而授與之。",
    "T24n1458_011:0586b03_5": "贍部洲人向餘三洲及往天上，當依本處時量而食。",
    "T24n1458_011:0586b04_6": "「頗有無病苾芻在南贍部，非時食噉得無罪耶？」",
    "T24n1458_011:0586b05_7": "「有，謂東西兩洲苾芻來此，依彼時分而食。」",
    "T24n1458_011:0586b06_8": "應知食時所有行法，若大眾多，於日時候難可知者，佛言：「食時欲至，先鳴健稚長打一通，更打三搥，總名三下。」",
    "T24n1458_011:0586b09_9": "眾既聞已，各淨洗浴，及諸大眾共浴尊像。",
    "T24n1458_011:0586b10_10": "有病苾芻即應請食，授事苾芻亦聽先噉，次打三通更打三下，總名長打，大眾方食。",
    "T24n1458_011:0586b12_11": "若聲小不聞，應打大鼓、或吹雙蠡。",
    "T24n1458_011:0586b12_12": "凡讀經浴像及洗浴時，皆打三下。",
    "T24n1458_011:0586b13_13": "打健稚法，復有五種：若常集眾者長打三通，大打三下。",
    "T24n1458_011:0586b15_0": "若寺家營作長打三通，大打兩下。",
    "T24n1458_011:0586b15_1": "若苾芻死長打一通，漸細便絕。",
    "T24n1458_011:0586b16_2": "若坐禪處應搖錫杖警覺。",
    "T24n1458_011:0586b17_3": "時眾若遭賊時，欲令人覺任打多少。",
    "T24n1458_011:0586b17_4": "大眾集會行食難者，隨處分坐，於上座前各安飲食。",
    "T24n1458_011:0586b19_5": "若恐行食不均平者，其撿挍人隨行觀察。",
    "T24n1458_011:0586b20_6": "若行食人少撿挍，苾芻受取飲食應可共行，不得兩人同一盤食。",
    "T24n1458_011:0586b21_7": "若於行路無器可求，共食非犯、或共求寂同食亦聽。",
    "T24n1458_011:0586b22_8": "苾芻先受取食持器勿放，然後同食。",
    "T24n1458_011:0586b23_9": "若有淨人須與食者，應遙擲與。",
    "T24n1458_011:0586b24_10": "若眷屬久離相遇，心喜欲同食者，屏處共食。",
    "T24n1458_011:0586b25_11": "准求寂法，苾芻唯著下裙、上無衣者，不應噉食。",
    "T24n1458_011:0586b26_12": "若病羸老，上著小僧脚崎、或貫偃帶，屏處而食。",
    "T24n1458_011:0586b27_13": "若此亦不能著者，隨時將息，但著下裙屏處而食。",
    "T24n1458_011:0586b28_14": "若金銀水精及琉璃器，並不應用。",
    "T24n1458_011:0586b29_15": "若在天龍藥叉所居之處，無器可求，隨意用食。",
    "T24n1458_011:0586c01_16": "若食時眾人坐定，未唱時至不應行食，乃至一匕鹽亦不應受，受者得越法罪。",
    "T24n1458_011:0586c03_17": "若行食人不解者，上座教唱，上座若忘次座應教。",
    "T24n1458_011:0586c04_18": "噉食之時不應隨情輒索飲食，若火力微者得索熟果，若少壯者隨意取生，設有須索應小作聲。",
    "T24n1458_011:0586c06_19": "食時踞坐好整威儀，不應顧視，當生厭想，住於正念，無掉亂心，然後方食。",
    "T24n1458_011:0586c08_20": "若異此者，得越法罪。",
    "T24n1458_011:0586c08_21": "若食了時所有餘食不應輒棄，應與父母等、若俗男女來乞食時，應自防心隨有而惠。",
    "T24n1458_011:0586c10_22": "若傍生類應施一掬，安鉢草葉不應足蹈。",
    "T24n1458_011:0586c11_23": "不脫鞋履亦不應食。",
    "T24n1458_011:0586c12_24": "若是病人恐身有損，應踏皮革屣上。",
    "T24n1458_011:0586c13_0": "若食脆鞕餅果不應作聲，應須潤濕。",
    "T24n1458_011:0586c13_1": "薄粥歠欱不得作聲。",
    "T24n1458_011:0586c14_2": "若蘿菔等擘破應食。",
    "T24n1458_011:0586c14_3": "若在俗家，上座食竟，洗漱既了，應復本座，為說施頌。",
    "T24n1458_011:0586c16_0": "說施頌時若聞聲者，即不應食；若恐時過食亦無犯，或聽一兩伽他，然後更食。",
    "T24n1458_011:0586c17_1": "為上座者常應觀察上中下座，勿令怱遽食不飽足。",
    "T24n1458_011:0586c19_0": "若食了時取一掬食，以水澆之，隨意而棄，以施傍生。",
    "T24n1458_011:0586c20_1": "若有施主來請僧時，應先行籌知數方報，臨到食時更有客來、或於數內有人他行，應報施主。",
    "T24n1458_011:0586c22_2": "若臨食時欲出行者，應留待食有緣任去。",
    "T24n1458_011:0586c23_3": "若多客來飲食少者，上座應令平等而與。",
    "T24n1458_011:0586c24_4": "若食多者，隨彼施主多少行之。",
    "T24n1458_011:0586c25_0": "若大眾食了施頌復訖，應住少時觀望施主，若欲聞法應為宣說，若無心者隨意而去。",
    "T24n1458_011:0586c26_1": "苾芻食訖皆應誦念一兩伽他，報施主恩，亦不應發邪惡之願，為斷煩惱永解脫故。",
    "T24n1458_011:0586c28_2": "如上所說，不依行者，咸得惡作。",
    "T24n1458_011:0587a01_0": "食曾觸食學處第三十八",
    "T24n1458_011:0587a02_0": "佛在室羅伐城給孤獨園，時哥羅苾芻乞食而食，所有餘食遂即曝乾，風雨之時水漬而食。",
    "T24n1458_011:0587a04_1": "事惱同前，制斯學處。",
    "T24n1458_011:0587a04_2": "「若復苾芻，食曾經觸食者，波逸底迦。」",
    "T24n1458_011:0587a06_0": "曾經觸者，謂是自手先曾執捉、或留經夜擬自噉食。",
    "T24n1458_011:0587a07_1": "然曾經觸有其二種：一、謂中前從他受得齊日中時；二、謂中後受得齊初夜時，過此限分若更食者，得波逸底迦。",
    "T24n1458_011:0587a09_2": "若不受而觸齊時分內食者，得惡作罪，是名輒觸。",
    "T24n1458_011:0587a10_3": "若過時分又得曾觸，波逸底迦。",
    "T24n1458_011:0587a11_4": "曾觸曾觸想疑，波逸底迦，次二句輕，後二無犯。",
    "T24n1458_011:0587a12_5": "若在北洲曾觸輒觸不受，並皆無犯，由彼於物無彼我心。",
    "T24n1458_011:0587a13_6": "或於彼取向餘處者，亦無有犯。",
    "T24n1458_011:0587a14_7": "若苾芻於三處有曾觸過，謂由僧祇及由苾芻并授學人。",
    "T24n1458_011:0587a15_8": "若苾芻尼於四處有曾觸過，謂式叉摩拏以為第四。",
    "T24n1458_011:0587a17_9": "望二種人無曾觸過：一、無羞恥人謂不畏罪；二、有羞慚忘失正念。",
    "T24n1458_011:0587a18_10": "若於求寂等有希望心，持食與彼，欲至食時還有望心，得一惡作，食得墮罪。",
    "T24n1458_011:0587a20_11": "有望心與、無望而食，但得惡作。",
    "T24n1458_011:0587a21_12": "無望而與、有望而食，唯得墮罪。",
    "T24n1458_011:0587a21_13": "俱無希望，食之無犯。",
    "T24n1458_011:0587a22_14": "若曾觸鉢匙、盞鉢帒、并支伐羅、水瓶、錫杖，乃至戶鑰相染觸物，及以觸口觸手而飲噉者，咸得墮罪。",
    "T24n1458_011:0587a24_15": "苾芻若欲飲水噉食，時與非時，皆須以水再三漱口方可飲噉，若不爾者，得惡作罪。",
    "T24n1458_011:0587a26_16": "若是病人無可得處，曾觸酥等食亦無罪。",
    "T24n1458_011:0587a27_17": "瀉水乳時流注向下，承之以器與觸食相連，苾芻疑不敢食，佛言：「水等下流食之無犯。」",
    "T24n1458_011:0587a29_18": "在路行時所有糧食，若求寂等力弱無堪不能持者，應以繩繫，令彼持繩，方為擎舉及以扶下，並皆無犯。",
    "T24n1458_011:0587b02_19": "或令彼持繩，暫為擎食，令其憩息。",
    "T24n1458_011:0587b03_20": "彼緣賊怖棄食逃走，可自持行無觸宿過。",
    "T24n1458_011:0587b04_21": "若越河澗無餘可求，亦遣持繩共擎而渡。",
    "T24n1458_011:0587b05_22": "若此兩人無方得濟，獨持而渡，此亦非犯。",
    "T24n1458_011:0587b06_23": "僧祇米穀以車運載，若車欲覆應共扶正。",
    "T24n1458_011:0587b07_24": "若病苾芻須乘此車者，應避軾邊。",
    "T24n1458_011:0587b07_25": "若乘船者應避柁處。",
    "T24n1458_011:0587b08_26": "曬穀米等有難緣來，若無人者應自收內。",
    "T24n1458_011:0587b09_27": "若行險路無人可求，若有食糧應自持去，所到之處換易而食；必無換人，分為二分，持一惠彼未近圓人，持餘一分共易而食。",
    "T24n1458_011:0587b12_28": "此亦無者，應一日中斷食而行，至第二日食一虎拳，第三日中食二虎拳，第四日已去隨意飽食。",
    "T24n1458_011:0587b14_29": "若其糧食中途罄絕，見有飲食，無未近圓人可令授者，縱不作淨及以不受、或自上樹打果而食，並開無犯。",
    "T24n1458_011:0587b16_30": "若僧伽鎗鑊內煎酥乳等，湧沸流溢無人可使，應自撓攪勿令棄失。",
    "T24n1458_011:0587b18_31": "若苾芻曬曝藥等，難至無人，設自擎舉無觸宿罪。",
    "T24n1458_011:0587b19_32": "凡因難事所有開緣，至無難時皆不應作。",
    "T24n1458_011:0587b20_33": "若酥瓶等謂是煮染，瓶器誤觸著者無犯。",
    "T24n1458_011:0587b21_34": "若錯持此瓶欲上閣者，若未半閣道應放置地，若行過半即應擎出。",
    "T24n1458_011:0587b22_35": "凡飲非時漿，先須洗手漱口令淨，然後飲之。",
    "T24n1458_011:0587b23_36": "若異此者得惡作罪。",
    "T24n1458_011:0587b24_37": "然於口中常含津觸，欲求極淨，此故無緣，應以澡豆及瞿摩等，和水揩脣周遍令淨，再三水漱，飲時非犯。",
    "T24n1458_011:0587b26_38": "若鉢中有隙者，應再三洗之而用。",
    "T24n1458_011:0587b27_39": "若盛熱食有膩浮上者無犯。",
    "T24n1458_011:0587b28_40": "若鉢隙中有宿飯粒，應摘去之，水滌再三，設有餘津食皆無犯。",
    "T24n1458_011:0587b29_41": "苾芻及尼各有觸宿，兩相換用者聽食。",
    "T24n1458_011:0587c01_42": "若苾芻尼所有飲食，苾芻為舉作彼物心，尼將施時得食境想六句，准上應思。",
    "T24n1458_011:0587c04_0": "不受食學處第三十九",
    "T24n1458_011:0587c05_0": "佛在室羅伐城給孤獨園，時哥羅苾芻多住深摩舍那處，有諸俗人祠祭先靈，所有食飲自取而食。",
    "T24n1458_011:0587c07_1": "時俗譏謗云食人肉，惡聲流布，法眾慚恥。",
    "T24n1458_011:0587c08_2": "世尊因制他授方食，既有授人堪為明證。",
    "T24n1458_011:0587c09_3": "是時六眾受與不受，並皆取食。",
    "T24n1458_011:0587c09_4": "事惱同前，制斯學處。",
    "T24n1458_011:0587c11_0": "「若復苾芻，不受食舉著口中而噉咽者，除水及齒木，波逸底迦。」",
    "T24n1458_011:0587c13_0": "不受者，謂不從授學人、苾芻尼、式叉摩拏、求寂男、求寂女并諸俗類而受得也。",
    "T24n1458_011:0587c14_1": "若猨猴、熊羆有智知受非受者，此亦成受。",
    "T24n1458_011:0587c15_2": "受法有四：一、須作意；二、有授人；三、自手受；四、槃等置地手承一邊。",
    "T24n1458_011:0587c17_3": "復有五種：一、身授身受；二、物授身受；三、身授物受；四、物授物受；五、置地受，謂有方國嫌惡苾芻，作曼荼羅置鉢於上，遙而指授遣置其中。",
    "T24n1458_011:0587c20_4": "復有五種受法：一、仰手受；二、以床受；三、木枯受；四、衣角受；五、安鉢中受。",
    "T24n1458_011:0587c22_5": "有五種不成受，謂在界外、若遙遠處、若在傍邊、若在背後、或時合手，與此相違便成受法。",
    "T24n1458_011:0587c24_6": "時有施主持諸供食，列在眾前，本心擬施，家中火起棄食往救，無人授食，時將欲過。",
    "T24n1458_011:0587c25_7": "佛言：「應作北洲心自取而食。」",
    "T24n1458_011:0587c26_8": "若受得食，有不受食墮中，若有淨人更令其授，必無授者撥去食之。",
    "T24n1458_011:0587c28_9": "若汁墮中，多却方食。",
    "T24n1458_011:0587c28_10": "若先受得，小兒來觸，更受方食。",
    "T24n1458_011:0587c29_11": "有五種塵：觸塵、非觸塵、淨塵、不淨塵及以微塵，若可了知，應須更受。",
    "T24n1458_011:0588a01_12": "復有五塵：飯、食、衣、花及以果塵，咸須受食。",
    "T24n1458_011:0588a02_13": "凡欲受食先須用心，或置鉢中、或承以葉，遣令置此遂墮餘處，更受方食。",
    "T24n1458_011:0588a04_14": "授食之人不閑軌則而放盤上，應更總受，亦不應自取持與淨人令授而食。",
    "T24n1458_011:0588a06_15": "若是病人，無人可得，不受無犯。",
    "T24n1458_011:0588a06_16": "凡看病人要須識知可不，方與病人食。",
    "T24n1458_011:0588a07_17": "言噉咽者，謂在咽喉。",
    "T24n1458_011:0588a08_18": "又灌鼻時，先淨洗手從他受取，然後灌之；由其入口，必吞咽故。",
    "T24n1458_011:0588a09_19": "除水及齒木者，水若渾濁鑒面不見，亦令他授。",
    "T24n1458_011:0588a10_20": "然諸濁水應用蒱萄及蘡薁子、或以麨團內濁水中，水即澄清方堪飲用。",
    "T24n1458_011:0588a12_21": "若醎水、鹻鹵水堪為鹽用，此皆須受。",
    "T24n1458_011:0588a13_22": "若池河內有棄飯粒，取水濾用無犯。",
    "T24n1458_011:0588a14_23": "若水中有油酪膩津上覆，應撓動濾用。",
    "T24n1458_011:0588a15_24": "若行路中見有轆轤汲水、或用酪瓶皮帒盛水，時及非時濾用無犯。",
    "T24n1458_011:0588a16_25": "後為難開，不應常用。",
    "T24n1458_011:0588a17_26": "有五瓶瓨：謂盛大小便及貯酒器，此不應用，應遠棄之。",
    "T24n1458_011:0588a18_27": "盛酥油瓶，火燒去膩，牛糞淨洗，時及非時咸皆得用、或池水中浸之令淨。",
    "T24n1458_011:0588a20_28": "若鉢中盛飯有鳥來啄，去[此/束]四邊，隨意而食，穢處螥蠅觸食非犯。",
    "T24n1458_011:0588a21_29": "諸盛水瓨應用甎木為蓋，勿令蟲入。",
    "T24n1458_011:0588a22_30": "若淨水瓶傍口上穴，應用竹木蓋塞。",
    "T24n1458_011:0588a23_31": "若瓶中水少，恐洗手不足，應用葉飲。",
    "T24n1458_011:0588a24_32": "無人取葉用黃落葉，此若無者就連枝葉，或此亦無蹲踞一處，以瓶注口隨意飲之。",
    "T24n1458_011:0588a25_33": "用齒木法事亦應知，謂於晨旦嚼用之時，得五種利：一、決除熱水；二、能蠲冷癊；三、令口清淨；四、樂欲飲食；五、能明眼目。",
    "T24n1458_011:0588a28_34": "齒木有三種：長者十二指、短者八指、二內名中。",
    "T24n1458_011:0588a29_35": "嚼用之時，先以澡豆土屑淨洗手已，次洗齒木，然後嚼之。",
    "T24n1458_011:0588b02_0": "若嚼了已水洗方棄。",
    "T24n1458_011:0588b02_1": "若乏水處，於沙土中揩已而棄。",
    "T24n1458_011:0588b03_2": "此由苾芻於前生中曾作毒蛇，嚼齒木時不洗而棄，有蟲附近中毒而死。",
    "T24n1458_011:0588b04_3": "因斯世尊制洗方棄。",
    "T24n1458_011:0588b05_4": "然棄齒木及洟唾等，應於屏處再三彈指謦咳，然後方棄。",
    "T24n1458_011:0588b06_5": "若常行處、若是淨地、若好樹邊、少在老前，咸非嚼處。",
    "T24n1458_011:0588b07_6": "有三種事應在屏處：謂大、小便及嚼齒木。",
    "T24n1458_011:0588b08_7": "若老病者畜承水器，此若無者，應臨水竇嚼頭寸許，令使柔軟，然後徐徐揩齒齗牙，悉使周遍。",
    "T24n1458_011:0588b11_0": "次用刮舌箄屈而淨刮，勿令極利致使損傷。",
    "T24n1458_011:0588b12_0": "應用竹木鍮石銅鐵，除諸寶物，餘皆聽作。",
    "T24n1458_011:0588b12_1": "若無箄者，應擘齒木為兩片已，更互相揩，准前應用。",
    "T24n1458_011:0588b14_2": "若卒無齒木，應用豆屑、或乾牛糞淨洗口脣，然後方食。",
    "T24n1458_011:0588b15_3": "若食了已事亦同然，乃至未將淨水洗漱口內，食津不應輒咽。",
    "T24n1458_011:0588b16_4": "此中犯者，不受不受想或復生疑，咸得墮罪，次二句輕，後二無犯。",
    "T24n1458_011:0588b18_5": "若行食人少俗家酥蜜等瓶，如法受已，苾芻應行。",
    "T24n1458_011:0588b19_6": "若僧家器物則不應觸。",
    "T24n1458_011:0588b20_7": "行餅果等所有筐籠，苾芻先受俗人後捉，如其欲放，苾芻在前俗人在後。",
    "T24n1458_011:0588b21_8": "苾芻行時先已成受，俗人與者是新受得。",
    "T24n1458_011:0588b22_9": "諸有雜果分為三色：謂上、中、下，行時間取勿使不平，放果盂中墮向餘處，齊手及處自取而食。",
    "T24n1458_011:0588b24_10": "此已成受，如若更遠重應受之。",
    "T24n1458_011:0588b26_0": "索美食學處第四十",
    "T24n1458_011:0588b27_0": "佛在劫比羅伐窣覩國，時六眾苾芻受大名施主請，既至宅已，見其所設無堪食者，遂詣餘家求乞美膳，得乳酪等飽足食已，還至其舍更不能食，因生譏議。",
    "T24n1458_011:0588c01_1": "事惱同前，制斯學處。",
    "T24n1458_011:0588c03_0": "如世尊說：「上妙飲食乳酪生酥魚及肉，若苾芻無病為己詣他家乞，取食者，波逸底迦。」",
    "T24n1458_011:0588c05_0": "他家者，非親族也。",
    "T24n1458_011:0588c05_1": "乞者，他不先許。",
    "T24n1458_011:0588c05_2": "無病而乞無病而食，得波逸底迦及惡作罪。",
    "T24n1458_011:0588c06_3": "無病從乞有病而食，乞得小罪，食時無犯。",
    "T24n1458_011:0588c07_4": "有病從乞無病而食，乞時無犯，食得墮罪。",
    "T24n1458_011:0588c08_5": "第四無犯。",
    "T24n1458_011:0588c08_6": "若乞食時欲得餘物者，他持食與，報言：「姊妹！",
    "T24n1458_011:0588c09_7": "我飯已足。」",
    "T24n1458_011:0588c10_8": "若彼問言：「更何所須？」",
    "T24n1458_011:0588c10_9": "者，即便隨情所欲從乞者無犯。",
    "T24n1458_011:0588c11_10": "若彼施主告苾芻曰：「有所須者隨意可索。」",
    "T24n1458_011:0588c12_11": "或乞酪漿彼便施酪，或從天龍藥叉舍乞，皆無犯。",
    "T24n1458_011:0588c13_12": "◎◎第五攝頌曰：　蟲水二食舍，　　無復往觀軍，　兩夜覿遊兵，　　打擬覆麁罪。",
    "T24n1458_011:0588c17_0": "受用有蟲水學處第四十一",
    "T24n1458_011:0588c18_0": "佛在憍閃毘國，時闡陀苾芻受用水時，害眾生命。",
    "T24n1458_011:0588c19_1": "由用水事無悲煩惱，制斯學處。",
    "T24n1458_011:0588c20_0": "「若復苾芻，知水有蟲受用者，波逸底迦。」",
    "T24n1458_011:0588c21_0": "言受用者，有二種受用：一、內受用，謂供身所須。",
    "T24n1458_011:0588c22_1": "二、外受用，謂洗衣鉢等。",
    "T24n1458_011:0588c22_2": "前之學處為營作故，局澆泥草；今此通論隨何受用。",
    "T24n1458_011:0588c23_3": "若苾芻以貪瞋等心、或由忘念、或由渴乏，受由蟲水不問多少、或觀不觀有蟲無蟲，作有蟲想，心無慚恥而不濾漉，於瓶等中乃至飲一掬，便得墮罪。",
    "T24n1458_011:0588c27_4": "有說：「隨以瓶等取水之時，若用盡者，方得墮罪。",
    "T24n1458_011:0588c28_5": "若起心欲取，得責心惡作。",
    "T24n1458_011:0588c28_6": "已起方便，得對說惡作。」",
    "T24n1458_011:0588c29_7": "諸墮罪處類此應知，始終忘觀亦得惡作，境想六句，四犯、二非犯。",
    "T24n1458_011:0589a01_8": "有說：「於無蟲水作有蟲想，亦得墮罪。」",
    "T24n1458_011:0589a02_9": "有五種眼不應觀水：一、患瘡眼；二、睛翳眼；三、狂亂眼；四、老病眼；五、天眼。",
    "T24n1458_011:0589a04_10": "由彼天眼與人事不同故不許觀。",
    "T24n1458_011:0589a05_11": "齊幾許時應觀其水？",
    "T24n1458_011:0589a05_12": "謂六牛竹車迴轉之頃、或心淨已來觀知無蟲，設不濾漉飲亦無犯。",
    "T24n1458_011:0589a07_13": "不觀不濾，咸不合用。",
    "T24n1458_011:0589a07_14": "應知濾物有其五種：一、謂方羅；二、謂法瓶；三、君持迦；四、酌水羅；五、謂衣角。",
    "T24n1458_011:0589a09_15": "若苾芻無濾羅等，不應往餘村餘寺，齊三拘盧舍。",
    "T24n1458_011:0589a10_16": "若所到之處，知無闕乏，不持去者無犯，謂知彼僧祇恒有淨水。",
    "T24n1458_011:0589a11_17": "若於河井先知無蟲，若同行伴下至一人持羅而去，然共行時應問彼云：「羅共用不？",
    "T24n1458_011:0589a13_18": "或至別路、或爾迴還，能與我羅獨持去不？」",
    "T24n1458_011:0589a14_19": "如其許者可共俱往；若不爾者，不應共去。",
    "T24n1458_011:0589a15_20": "若不問者，得惡作罪。",
    "T24n1458_011:0589a16_21": "若順河流齊五拘盧舍，若不流河齊三拘盧舍，雖無濾羅去亦無犯。",
    "T24n1458_011:0589a17_22": "若順河流，一度觀水無有蟲者，齊一拘盧舍，隨意飲用，然須中間無別河入。",
    "T24n1458_011:0589a19_23": "若不流水及逆流水，一度觀時，齊一尋內得用。",
    "T24n1458_011:0589a20_24": "有五種淨水：一、僧伽淨；二、別人淨；三、濾羅淨；四、湧泉淨；五、井水淨。",
    "T24n1458_011:0589a21_25": "若知彼人是持戒者，存護生命，縱不觀察，得彼水時飲用無犯。",
    "T24n1458_011:0589a23_26": "凡一觀水，始從日出迄至明相未出已來咸隨受用。",
    "T24n1458_011:0589a24_27": "若取水時手捉濾羅久生勞倦，應用三股立拒羅繫兩邊。",
    "T24n1458_011:0589a25_28": "若水駃不停蟲多悶死，應於羅中安沙、若牛糞末承之令住。",
    "T24n1458_011:0589a27_29": "若作瓦椀銅椀緣穿三孔，各安繩鎖繫在三竿，其水羅角置之椀內，下以瓫器而承其水，瓨內觀蟲必須器滿。",
    "T24n1458_011:0589a29_30": "若觀水時蟲細難見，應草莛示勿以指示。",
    "T24n1458_011:0589b01_31": "取水既訖羅置椀中，若近河池就彼傾覆，必居原陸可放井中，不得懸虛羅翻井上，令蟲悶絕、或致損生。",
    "T24n1458_011:0589b03_32": "應為放生器，作小罐子，上下各安兩鼻，繫以雙繩羅覆此中。",
    "T24n1458_011:0589b05_33": "淨水澆瀝慇懃觀察，知無蟲已正沈井內，翻底拔之再三縱沒，勿令蟲在羅，須淨洗曬曝令乾。",
    "T24n1458_011:0589b07_34": "若羅易壞者，應以銅鐵瓦器底安花孔，闊三四指、高兩三指，以絹或疊繫之而用。",
    "T24n1458_011:0589b09_35": "若於寺中安僧伽水瓨，應在便處，并安木床、或為甎座，常須淨潔，時時應以茅草洗刷，勿令垢穢。",
    "T24n1458_011:0589b11_36": "若有臭氣於陰處曬乾，若不淨手不應輒觸。",
    "T24n1458_011:0589b12_37": "若有飲緣須將去者、或銅瓦椀、或於葉內持去。",
    "T24n1458_011:0589b13_38": "其行水人須著淨服，勿以宿觸衣裳觸其瓨器，諸小苾芻亦聽行水。",
    "T24n1458_011:0589b15_39": "若有俗家來借瓨器，應與故者不可與新；苾芻借時隨意而與。",
    "T24n1458_011:0589b16_40": "應以一房用貯器物，銅器若少應共處安。",
    "T24n1458_011:0589b17_41": "如其多者別置一庫(其放生罐，一繩亦得。",
    "T24n1458_011:0589b18_42": "承水之椀，或置羅中)。",
    "T24n1458_011:0589b19_0": "有食家強坐學處第四十二",
    "T24n1458_011:0589b20_0": "佛在室羅伐城給孤獨園，時鄔陀夷善解逆相預識人情，知彼男女欲行非法，即為女說法共相惱亂，由詣俗家事及婬煩惱，制斯學處。",
    "T24n1458_011:0589b24_0": "「若復苾芻，知有食家強安坐者，波逸底迦。」",
    "T24n1458_011:0589b25_0": "言知者，識彼人心欲行交會。",
    "T24n1458_011:0589b25_1": "有食家者，女是男之食、男是女之食，謂男女行交會時更相受用，故名有食。",
    "T24n1458_011:0589b27_2": "強安坐者，不問舍主自縱己心，故云強坐。",
    "T24n1458_011:0589b28_3": "此中犯者，謂彼男女各有婬心契合，此時欲行交會，苾芻染心強為說法，以妨其事令他瞋恨。",
    "T24n1458_011:0589c01_4": "在座坐時，便得墮罪。",
    "T24n1458_011:0589c01_5": "有食有食想六句同前。",
    "T24n1458_011:0589c02_6": "若天女及半稚迦等，咸得惡作。",
    "T24n1458_011:0589c03_7": "為賊所逐避難潛形，無婬染心者無犯。",
    "T24n1458_011:0589c05_0": "有食家強立學處第四十三",
    "T24n1458_011:0589c06_0": "佛在室羅伐城給孤獨園，鄔陀夷苾芻前入俗舍，居門扇後自隱其身，觀行惡法，彼人知已遂便譏罵。",
    "T24n1458_011:0589c08_1": "事惱同前，制斯學處。",
    "T24n1458_011:0589c09_0": "「若復苾芻，知有食家，在屏處強立者，波逸底迦。」",
    "T24n1458_011:0589c11_0": "言屏處者，謂唯有二人。",
    "T24n1458_011:0589c11_1": "前隨屏露，以坐為儀；此但據屏，以立為事，乃至少時即得本罪。",
    "T24n1458_011:0589c12_2": "若有難緣，同前非犯。",
    "T24n1458_011:0589c14_0": "與無衣外道男女食學處第四十四",
    "T24n1458_011:0589c15_0": "佛在室羅伐城給孤獨園，時阿難陀苾芻飯食已訖，即以殘食與二無衣女人。",
    "T24n1458_011:0589c16_1": "彼之二女：一老、一少，不審觀察，老與一餅、少者與二。",
    "T24n1458_011:0589c17_2": "老母語少者言：「彼與二餅意有所求，汝宜備辦。」",
    "T24n1458_011:0589c19_3": "由外道事譏嫌待緣煩惱，制斯學處。",
    "T24n1458_011:0589c20_0": "「若復苾芻，自手授與無衣外道，及餘外道男女食者，波逸底迦。」",
    "T24n1458_011:0589c22_0": "言無衣者，謂露形外道。",
    "T24n1458_011:0589c22_1": "言及餘外道者，總收餘類。",
    "T24n1458_011:0589c23_2": "自手與者，謂親自手決心施與。",
    "T24n1458_011:0589c23_3": "此中犯者，謂是露形等外道男女。",
    "T24n1458_011:0589c24_4": "受者現前，苾芻授與、或墮手內、或落器中者，波逸底迦。",
    "T24n1458_011:0589c25_5": "若未墮時，得惡作罪，由自手與彼生憍慢無羞慚故。",
    "T24n1458_011:0589c27_6": "若不現前、或時棄地，先出其分、後方食者，咸得惡作。",
    "T24n1458_011:0589c28_7": "境想六句如上應知。",
    "T24n1458_011:0589c28_8": "若宗親、若病苦，與時無犯。",
    "T24n1458_011:0589c29_9": "若欲出家與其共住，如廣文說。",
    "T24n1458_011:0590a02_0": "觀軍學處第四十五",
    "T24n1458_011:0590a03_0": "佛在室羅伐城給孤獨園，時勝光王嚴整軍旅，將欲征討。",
    "T24n1458_011:0590a04_1": "時六眾苾芻輒往觀察。",
    "T24n1458_011:0590a04_2": "由觀軍事不寂靜煩惱，制斯學處。",
    "T24n1458_011:0590a06_0": "「若復苾芻，往觀整裝軍者，波逸底迦。」",
    "T24n1458_011:0590a07_0": "言整裝軍者，欲將戰鬪。",
    "T24n1458_011:0590a07_1": "軍有四種：謂象、馬、車、步。",
    "T24n1458_011:0590a08_2": "此中犯者，去寺不遠有大軍眾，嚴整師旅欲挍兵旗，苾芻往觀。",
    "T24n1458_011:0590a09_3": "假使不挍為挍而觀，初見之時，便得墮罪。",
    "T24n1458_011:0590a10_4": "設方便時，得多惡作。",
    "T24n1458_011:0590a10_5": "若觀天龍、阿蘇羅等軍，亦得惡作。",
    "T24n1458_011:0590a11_6": "乃至故心觀鶉等鬪，並惡作罪，境想同前。",
    "T24n1458_011:0590a12_7": "不犯者，若賊軍欲至，須往觀望知其遠近；若乞食遇見、若軍營近路、若軍來寺中、若有難緣，縱觀無犯。",
    "T24n1458_011:0590a15_0": "軍中過二宿學處第四十六",
    "T24n1458_011:0590a16_0": "佛在室羅伐城給孤獨園，時勝光王勅命軍旅，六眾見已遂久停留。",
    "T24n1458_011:0590a17_1": "事惱同前，制斯學處。",
    "T24n1458_011:0590a19_0": "「若復苾芻，有因緣往軍中，應齊二夜。",
    "T24n1458_011:0590a19_1": "若過宿者，波逸底迦。」",
    "T24n1458_011:0590a21_0": "此中犯者，相去不遠，有整兵軍，苾芻有緣受請詣彼、或有衣利引起貪心。",
    "T24n1458_011:0590a22_1": "而彼軍營或整不整，作整兵心停留觀察，至第三夜明相出時，便得墮罪。",
    "T24n1458_011:0590a24_2": "設方便時，亦多惡作。",
    "T24n1458_011:0590a24_3": "不犯者，若為王等之所拘礙，若餘難事者無犯。",
    "T24n1458_011:0590a26_0": "動亂兵軍學處第四十七",
    "T24n1458_011:0590a27_0": "佛在室羅伐城給孤獨園，時六眾苾芻詣整兵軍所，動亂兵戈象馬逃奔，令軍慴怖。",
    "T24n1458_011:0590a28_1": "事惱同前，制斯學處。",
    "T24n1458_011:0590b01_0": "「若復苾芻，在軍中經二宿，觀整裝軍、見先旗兵、若看布陣者，波逸底迦。」",
    "T24n1458_011:0590b03_0": "言整裝軍者，謂是裝束臨將戰時。",
    "T24n1458_011:0590b03_1": "言先旗者，四種旗中見先引者。",
    "T24n1458_011:0590b04_2": "何謂四旗？",
    "T24n1458_011:0590b04_3": "一、師子旗；二、大牛旗；三、鯨魚旗；四、金翅鳥旗。",
    "T24n1458_011:0590b05_4": "兵者，四種兵中見首出者。",
    "T24n1458_011:0590b06_5": "言布陣者，陣有四種：一、矟刀勢；二、車轅勢；三、半月勢；四、鵬翼勢。",
    "T24n1458_011:0590b07_6": "言散兵者，除前所引餘雜兵戎。",
    "T24n1458_011:0590b08_7": "此中犯者，觀已整軍，即得墮罪。",
    "T24n1458_011:0590b09_8": "若未整軍，得惡作罪。",
    "T24n1458_011:0590b09_9": "若觀整軍乃至散兵者，俱得墮罪。",
    "T24n1458_011:0590b10_10": "餘並同前，難緣非犯。",
    "T24n1458_011:0590b11_0": "打苾芻學處第四十八",
    "T24n1458_011:0590b12_0": "佛在室羅伐城給孤獨園，時鄔陀夷因十七眾不隨其命，遂便打之。",
    "T24n1458_011:0590b13_1": "由結伴事不忍煩惱，制斯學處。",
    "T24n1458_011:0590b15_0": "「若復苾芻，瞋恚故不喜打苾芻者，波逸底迦。」",
    "T24n1458_011:0590b16_0": "言打者，若手指彈、若脚指蹴、若甎瓦等、若以草莛打著他者，隨其所有手指多少，及以芥子草莛數量，還得爾許波逸底迦。",
    "T24n1458_011:0590b18_1": "若不著者，亦得爾許惡作之罪。",
    "T24n1458_011:0590b19_2": "若殺心而打，得窣吐羅。",
    "T24n1458_011:0590b20_0": "言苾芻者，若持戒、若破戒，有苾芻相起苾芻想、或復生疑，皆得墮罪。",
    "T24n1458_011:0590b21_1": "若非苾芻作苾芻想疑，或於柱壁、或於餘事作掉亂心而打拍者，咸得惡作。",
    "T24n1458_011:0590b23_2": "無犯者，不以瞋心、為利益事。",
    "T24n1458_011:0590b24_0": "以手擬苾芻學處第四十九",
    "T24n1458_011:0590b25_0": "緣與前同，以手擬為異，制斯學處。",
    "T24n1458_011:0590b26_0": "「若復苾芻，瞋恚故不喜，擬手向苾芻者，波逸底迦。」",
    "T24n1458_011:0590b28_0": "謂作打心而擬其手，初舉手時，便得本罪。",
    "T24n1458_011:0590b28_1": "若一舉手向多苾芻，隨其多少准人得罪。",
    "T24n1458_011:0590b29_2": "若與苾芻相瞋恨時，應往詣彼求其懺摩，不應瞋心未歇往求辭謝。",
    "T24n1458_011:0590c02_3": "彼亦不得同師子行，為堅鞕心不相容恕。",
    "T24n1458_011:0590c03_4": "若不肯忍，應遣智人方便和解，速令諍息。",
    "T24n1458_011:0590c04_5": "小者到彼瞋苾芻邊，至勢分時即應禮拜，彼應云：「無病。」",
    "T24n1458_011:0590c05_6": "若見苾芻鬪諍之時，無朋黨心而為揮解。",
    "T24n1458_011:0590c06_7": "俗人鬪處不應往看，恐引為證故。",
    "T24n1458_011:0590c07_8": "如上所說不順行者，咸得惡作。",
    "T24n1458_011:0590c08_0": "覆藏他麁罪學處第五十",
    "T24n1458_011:0590c09_0": "佛在室羅伐城給孤獨園，時鄔波難陀犯僧伽伐尸沙罪。",
    "T24n1458_011:0590c10_1": "有達摩苾芻見，恐其外說遂作是言：「爾親教師我先知犯，遏惡揚善，曾不語人。",
    "T24n1458_011:0590c12_2": "汝見我非，理應藏覆。」",
    "T24n1458_011:0590c12_3": "達摩聞已，向諸苾芻說，其事同前。",
    "T24n1458_011:0590c13_4": "覆藏煩惱，制斯學處。",
    "T24n1458_011:0590c14_0": "「若復苾芻，知他苾芻有麁惡罪覆藏者，波逸底迦。」",
    "T24n1458_011:0590c16_0": "知者，謂自見知、或因他說。",
    "T24n1458_011:0590c16_1": "言苾芻者，若持戒、若破戒、有苾芻相，皆曰苾芻。",
    "T24n1458_011:0590c17_2": "言麁罪者，謂初二部及此方便。",
    "T24n1458_011:0590c18_3": "覆藏即是掩覆其過。",
    "T24n1458_011:0590c18_4": "此中犯者，若見聞作覆藏心，至明相出，便得墮罪。",
    "T24n1458_011:0590c19_5": "自餘諸犯覆皆惡作。",
    "T24n1458_011:0590c20_6": "破戒人邊設令發露，不成發露，境想准知。",
    "T24n1458_011:0590c21_7": "無犯者，若說他時令自不安，若命梵難、若破僧因緣，為護此故，覆皆無犯。",
    "T24n1458_011:0590c23_0": "第六攝頌曰：　伴惱觸火浴，　　同眠法非障，　未捨求寂染，　　收寶極炎時。",
    "T24n1458_011:0590c26_0": "共至俗家不與食學處第五十一",
    "T24n1458_011:0590c27_0": "佛在室羅伐城，時鄔波難陀與達摩苾芻先有嫌惡，便以美言誘說，將至俗家，遂不與食，令彼飢乏，其事同前。",
    "T24n1458_011:0590c29_1": "由不忍煩惱，制斯學處。",
    "T24n1458_011:0591a02_0": "「若復苾芻，語餘苾芻，作如是語：『具壽！",
    "T24n1458_011:0591a02_1": "共汝詣俗家，當與汝美好飲食，令得飽滿。』",
    "T24n1458_011:0591a03_2": "彼苾芻至俗家竟不與食，語言：『具壽！",
    "T24n1458_011:0591a04_3": "汝去，我與汝共坐共語不樂，我獨坐獨語樂。』",
    "T24n1458_011:0591a05_4": "作是語時，欲令生惱者，波逸底迦。」",
    "T24n1458_011:0591a07_0": "言俗家者，謂婆羅門及餘俗家。",
    "T24n1458_011:0591a07_1": "言令得飽滿者，意欲不與飲食令受飢餓。",
    "T24n1458_011:0591a08_2": "此中犯者，有苾芻相作苾芻想，為惱亂心，他領解時，便得墮罪。",
    "T24n1458_011:0591a10_3": "若惱授學人及以餘人，得惡作罪。",
    "T24n1458_011:0591a10_4": "若在尼寺、若天廟處、若外道家而惱亂者，皆惡作罪。",
    "T24n1458_011:0591a12_5": "若隨醫教為病令斷食者，無犯。",
    "T24n1458_011:0591a13_0": "觸火學處第五十二",
    "T24n1458_011:0591a14_0": "佛在王舍城，因火燒樹熏出黑蛇，諸苾芻見皆悉馳走、或以火頭而遙打擲。",
    "T24n1458_011:0591a15_1": "因用火事不寂靜煩惱，制斯學處。",
    "T24n1458_011:0591a17_0": "「若復苾芻，無病為身，若自然火、若教他然者，波逸底迦。」",
    "T24n1458_011:0591a19_0": "言無病者，若有病緣觸亦非犯。",
    "T24n1458_011:0591a19_1": "言為身者，非為他也。",
    "T24n1458_011:0591a20_2": "言自然者，若吹令發焰、若翻轉火薪。",
    "T24n1458_011:0591a21_0": "若教他然者，謂令他然火。",
    "T24n1458_011:0591a21_1": "若為戲謔掉弄火頭、若作半月像、若作車輪形，凡諸觸火不在時中，若然若滅、若忘念、若掉舉、若氣吹、若投薪、若動柴炭，纔動轉時皆得墮罪。",
    "T24n1458_011:0591a24_2": "若不解方言人、若遣書等、若現身相使然火時，咸得惡作。",
    "T24n1458_011:0591a26_3": "若翻覆糠[(麥大+十)*弋]火、或可於中燒餅而食。",
    "T24n1458_011:0591a27_0": "雖在時內無心守持、若髮毛爪骨洟唾血等置火中者，咸得惡作。",
    "T24n1458_011:0591a28_1": "無犯者，謂在時中作心守持。",
    "T24n1458_011:0591a29_2": "言時者，謂為三寶、鄔波馱耶、阿遮利耶、若為諸餘同淨行者，所有事業、或時為己熏鉢染衣熟諸飲食、或寒或病所有營為，作心守持，乃至事訖中間忘念，觸時無犯。",
    "T24n1458_011:0591b03_3": "言守持心者，若欲觸火應心念云：「我今為作如是事故須觸此火。」",
    "T24n1458_011:0591b05_4": "及為同梵行者。",
    "T24n1458_011:0591b05_5": "若欲滅時，應云：「為無事故須滅。」",
    "T24n1458_011:0591b06_6": "若觸師子等得惡作罪。",
    "T24n1458_011:0591b06_7": "作觸火想有其六句，後二無犯。",
    "T24n1458_011:0591b07_8": "若放野火，得窣吐羅罪。",
    "T24n1458_011:0591b08_9": "亦不應於石炭地上輒爾然火，應將甎石厚布方燒。",
    "T24n1458_011:0591b09_10": "若於廊廡及寺中庭然火之時，勿令熏屋，待煙盡已方持入屋。",
    "T24n1458_011:0591b10_11": "若營作人所須之木，不應輒燒。",
    "T24n1458_011:0591b11_12": "若輕損時，得惡作罪。",
    "T24n1458_011:0591b12_13": "為翻火聚應作鐵鍤，夜誦經時應炳燈燭，所須燈樹應作一重。",
    "T24n1458_011:0591b13_14": "若是僧物，聽作多重。",
    "T24n1458_011:0591b14_15": "◎根本薩婆多部律攝卷第十一"
}