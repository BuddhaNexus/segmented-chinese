{
    "T23n1444_002:1026a14_0": "根本說一切有部毘奈耶出家事",
    "T23n1444_002:1026a15_0": "卷第二",
    "T23n1444_002:1026a17_0": "大唐三藏義淨奉　制譯",
    "T23n1444_002:1026a18_0": "此有度舍利目連緣。",
    "T23n1444_002:1026a19_0": "爾時有教師名曰珊逝移，即便詣彼，問諸人曰：「此教師何處宴坐？」",
    "T23n1444_002:1026a20_1": "其教師先在房中，聞是語已便作是念：「我久在此，不聞說此宴坐之語。」",
    "T23n1444_002:1026a22_2": "時俱哩多等復作是念：「彼人宴坐，我等不應輒令起動，待坐起已，即應相見。」",
    "T23n1444_002:1026a23_3": "作是念已，便隱屏處。",
    "T23n1444_002:1026a24_4": "爾時珊逝移從宴坐起，諸根清淨。",
    "T23n1444_002:1026a25_0": "彼二知已，即便詣彼，白言：「仁者有何法眼？",
    "T23n1444_002:1026a25_1": "作何致示？",
    "T23n1444_002:1026a26_2": "有何殊勝？",
    "T23n1444_002:1026a26_3": "修何梵行？",
    "T23n1444_002:1026a26_4": "復得何果？」",
    "T23n1444_002:1026a26_5": "答曰：「我如是見、我如是說：實不妄語、不害眾生、常不生不死、不墮不滅，當生二梵天。」",
    "T23n1444_002:1026a28_6": "爾時彼二問曰：「所說何義？」",
    "T23n1444_002:1026a29_7": "答曰：「不妄語者，名為出家；不害生者，與一切法以為根本；常不生不死不墮不滅等處，是為涅槃；生二梵者，諸婆羅門等所修梵行，皆求彼處。」",
    "T23n1444_002:1026b03_8": "聞是語已，白言：「尊者，願與我等攝受出家、修行梵行。」",
    "T23n1444_002:1026b04_9": "即俱與彼二人出家。",
    "T23n1444_002:1026b05_10": "既出家已，四遠皆聞俱哩多等於珊逝移處而得出家。",
    "T23n1444_002:1026b06_11": "于時珊逝移多獲利養，即作是念：「我昔族望憍陳種姓，今時亦為憍陳種姓。",
    "T23n1444_002:1026b08_12": "今獲利養，莫不由彼二人福德，非我福故。」",
    "T23n1444_002:1026b09_13": "作是念已，時珊逝移先有五百弟子，常教論典。",
    "T23n1444_002:1026b10_14": "即命彼二，各領二百五十弟子，受其教法。",
    "T23n1444_002:1026b11_15": "時珊逝移便染時患，時鄔波底沙告俱哩多曰：「師今染患，汝求醫藥，為看侍耶？」",
    "T23n1444_002:1026b12_16": "答曰：「仁有智慧，宜應看侍，我當求藥。」",
    "T23n1444_002:1026b13_17": "時俱哩多求得諸藥根莖花等，與師噉服，其病轉加。",
    "T23n1444_002:1026b15_0": "于時教師即便微笑，底沙白言：「大人無緣，必不應笑。",
    "T23n1444_002:1026b16_1": "師今微笑，有何因緣？」",
    "T23n1444_002:1026b16_2": "師便告曰：「如汝所言。",
    "T23n1444_002:1026b17_3": "我向所笑，金洲有王名曰金主，命終欲焚，其妻悲惱亦自焚身。",
    "T23n1444_002:1026b18_4": "眾生愚癡，由慾所牽，欲情染故，受斯苦惱。」",
    "T23n1444_002:1026b19_5": "鄔波底沙白言：「何年日月有如是事？」",
    "T23n1444_002:1026b20_6": "答曰：「某年月日，及以時節。」",
    "T23n1444_002:1026b21_7": "其二弟子即便錄記。",
    "T23n1444_002:1026b21_8": "又白師曰：「我所出家，求斷生死。",
    "T23n1444_002:1026b22_9": "師既獲已，願今教我得斷生死。」",
    "T23n1444_002:1026b22_10": "師即答言：「我意出家，亦求此事。",
    "T23n1444_002:1026b23_11": "如汝所請，我不獲得。",
    "T23n1444_002:1026b24_12": "然十五日褒灑陀時，有諸天眾在於虛空，作如是語：『於釋種中，有童子生，於雪山所有河名曰分路，於彼河側有劫比羅仙人住處，有婆羅門善解天文及能占相。",
    "T23n1444_002:1026b27_13": "彼記童子當作轉輪聖王，彼若出家當證如來、應、正等覺，名聞十方。』」",
    "T23n1444_002:1026b29_14": "告弟子曰：「汝等於彼教中出家，修持梵行，不應自恃族種尊高，應修梵行，調伏諸根。",
    "T23n1444_002:1026c02_15": "汝等於彼，當得妙果，不受生死。」",
    "T23n1444_002:1026c02_16": "說先語已，而說伽他曰：「積聚皆消散，　　崇高必墮落；　會合終別離，　　有命咸歸死。」",
    "T23n1444_002:1026c06_0": "爾時教師不久命終，諸弟子等以青黃赤白繒綵纏已，將向林中以禮焚訖。",
    "T23n1444_002:1026c07_1": "于時金洲有婆羅門名曰金髮，從彼來至王舍城中，到鄔波底沙處。",
    "T23n1444_002:1026c09_2": "時鄔波底沙問：「汝從何來？」",
    "T23n1444_002:1026c09_3": "答曰：「從金洲來。」",
    "T23n1444_002:1026c10_4": "「汝彼曾見希有事不？」",
    "T23n1444_002:1026c10_5": "答曰：「不見餘事，然金主王命終焚燒，其妻悲念亦自焚身。」",
    "T23n1444_002:1026c12_6": "便即問曰：「何年日月？」",
    "T23n1444_002:1026c12_7": "答曰：「某年月日，及以時節。」",
    "T23n1444_002:1026c13_8": "其鄔波底沙自撿私記，誠如師言。",
    "T23n1444_002:1026c13_9": "時俱哩多告鄔波底沙曰：「我之教師已證妙法，然師祕法不教我等。",
    "T23n1444_002:1026c15_10": "師若不證天耳法眼，寧知他方有如是事？」",
    "T23n1444_002:1026c16_11": "時俱哩多便作是念：「鄔波底沙聰明智慧，於教師處應得妙法，不教於我。」",
    "T23n1444_002:1026c18_12": "作是念已便即告曰：「共立誓言：『若先證得上妙法者，應相度脫。』」",
    "T23n1444_002:1026c19_13": "作是誓已，俱遊人間。",
    "T23n1444_002:1026c20_0": "爾時菩薩年二十九，欲在王宮受五欲樂。",
    "T23n1444_002:1026c20_1": "既見生老病死，心生厭離，中夜踰城，往詣林藪。",
    "T23n1444_002:1026c22_0": "六年苦行，都無所獲，隨意喘息，便飡美味乳酪等食，酥油塗身，以香湯浴，便即往詣軍營聚落，受歡喜、歡喜力二牧牛女十六倍乳糜。",
    "T23n1444_002:1026c25_0": "菩薩食已，時有黑色龍王，讚言：「善哉！」",
    "T23n1444_002:1026c25_1": "復有一人名曰常住，授與菩薩吉祥草已，即詣菩提樹下自敷斯草，其草不亂，便即右旋，於此草上結跏趺坐，端身正念，便即發要期之心：「我若諸漏不盡，終不起于此座。」",
    "T23n1444_002:1027a01_0": "爾時菩薩應未證悟，便即降伏三十六萬俱胝惡魔，其魔各有百千鬼神眷屬。",
    "T23n1444_002:1027a02_1": "爾時菩薩以慈鎧仗降伏魔已，便證無上正等菩提。",
    "T23n1444_002:1027a03_2": "時有梵天來請世尊，於波羅痆斯三轉法輪。",
    "T23n1444_002:1027a04_3": "時會聽者，有大臣子五十餘人，既聞法已，並請出家，及受近圓。",
    "T23n1444_002:1027a07_0": "爾時世尊復詣聚落，名白[疊*毛]林。",
    "T23n1444_002:1027a07_1": "有六十人同為善伴，聞佛說已便得正信。",
    "T23n1444_002:1027a08_2": "復詣聚落名曰軍住，其聚落主有二女人：一字難陀、二名難陀波羅，聞佛說法，同前正信。",
    "T23n1444_002:1027a10_3": "復有一池名憂樓頻螺，其處有一大仙名曰迦攝，并諸弟子一千人俱，聞佛說法，咸請出家及受近圓。",
    "T23n1444_002:1027a12_4": "佛到伽耶頂制底所，有伽耶迦攝，示現三種神變事已，遂令迦攝住圓寂處。",
    "T23n1444_002:1027a14_5": "後往杖林，令摩揭陀主影勝大王得見真諦。",
    "T23n1444_002:1027a15_6": "與八萬天眾，及摩揭陀國婆羅門居士，至王舍城，住於竹林。",
    "T23n1444_002:1027a17_0": "爾時世尊在竹林園羯蘭鐸迦池側。",
    "T23n1444_002:1027a17_1": "時鄔波底沙與俱哩多遊行人間，至王舍城，乃見城中寂靜，便作是念：「有二事因，令彼大城得寂靜住：或為有他怨怖；或緣有大威德沙門婆羅門。」",
    "T23n1444_002:1027a21_2": "作是念已，即行觀星，無他怨怖，面點三畫，漸次遊從。",
    "T23n1444_002:1027a22_3": "復有無量百千萬人，隨後而去。",
    "T23n1444_002:1027a23_0": "後於異時，面粧畫已，漸次遊從，隨後無有一人，便作是念：「我先遊從，乃有無量百千人眾隨從，今無一人，是事云何？」",
    "T23n1444_002:1027a25_1": "爾時諸佛常法如餘，佛即作念：「此異學人，一名地師、一名拘哩多，已於過去諸佛之所，多種善根、久修福業。",
    "T23n1444_002:1027a28_0": "猶如熱腫，時節若熟，逢緣發破，即得除愈。",
    "T23n1444_002:1027a28_1": "此人根熟，今正是時。」",
    "T23n1444_002:1027a29_2": "佛又觀其根器，云何得度？",
    "T23n1444_002:1027b01_0": "復於誰處而得有緣？",
    "T23n1444_002:1027b01_1": "觀知此人當於具足律儀人所而得發心，世尊即令馬勝苾芻往彼而度。",
    "T23n1444_002:1027b03_2": "時馬勝苾芻威儀庠序，諸天人眾見者發心。",
    "T23n1444_002:1027b04_3": "佛告馬勝：「汝可攝受二人。」",
    "T23n1444_002:1027b04_4": "既受勅已歡喜默然，頂禮佛足，便即往去。",
    "T23n1444_002:1027b05_5": "爾時馬勝至明食時，著衣持鉢，入王舍城，次第乞食，威儀庠序，顧若牛王。",
    "T23n1444_002:1027b07_6": "時鄔波底沙梵志出遊，乃見尊者馬勝，威儀具足，與世希奇，歎未曾有。",
    "T23n1444_002:1027b08_7": "于時鄔波底沙便作是念：「所有城中諸出家者，非與此等，我應問彼：『誰邊出家？",
    "T23n1444_002:1027b10_8": "所學何法？",
    "T23n1444_002:1027b10_9": "教師是誰？』」",
    "T23n1444_002:1027b11_10": "作是念已，便往近路而候尊者。",
    "T23n1444_002:1027b11_11": "于時尊者從彼而來，鄔波底沙見已，便即問曰：「誰是汝師？",
    "T23n1444_002:1027b13_12": "所學何法？",
    "T23n1444_002:1027b13_13": "誰邊出家？」",
    "T23n1444_002:1027b13_14": "馬勝答言：「我之大師，是釋迦種，沙門喬答摩，今證無上正等菩提。",
    "T23n1444_002:1027b15_15": "彼是我師，我依於彼，剃除鬢髮而為出家，修行梵行，讀誦教法。」",
    "T23n1444_002:1027b16_16": "爾時鄔波底沙告言：「具壽！",
    "T23n1444_002:1027b17_17": "願與我說，令我得聞。」",
    "T23n1444_002:1027b17_18": "馬勝報曰：「如來教法，甚深微妙，難解難知。",
    "T23n1444_002:1027b18_19": "我近出家，不能廣說。",
    "T23n1444_002:1027b19_20": "然我今者不能記文，略說其義。」",
    "T23n1444_002:1027b19_21": "底沙告曰：「願說其義。」",
    "T23n1444_002:1027b20_22": "爾時馬勝便以伽他而告之曰：「諸法從緣起，　　如來說是因；　彼法因緣盡，　　是大沙門說。」",
    "T23n1444_002:1027b23_0": "說是頌已，時鄔波底沙即便離垢，證得法眼，法中之眼。",
    "T23n1444_002:1027b24_1": "得見法已，心無疑惑，情無畏懼，忽便起立，恭敬合掌，作如是言：「此是我師，此是正法。",
    "T23n1444_002:1027b26_2": "住此法者，更不墜墮，是無憂處。",
    "T23n1444_002:1027b26_3": "我從無量曠大劫來，未曾聞此甚深要法。」",
    "T23n1444_002:1027b27_4": "即告具壽：「大師世尊，今在何處？」",
    "T23n1444_002:1027b28_5": "答曰：「我之大師，在王舍城羯蘭鐸迦池側。」",
    "T23n1444_002:1027b29_6": "時鄔波底沙聞是語已，歡喜踊躍，恭敬合掌，右遶三匝，奉辭而去，便即往詣俱哩多處。",
    "T23n1444_002:1027c02_7": "時俱哩多遙見而來，告鄔波底沙曰：「汝今容貌，異常鮮潔，諸根清淨，為得甘露上妙法耶？」",
    "T23n1444_002:1027c04_8": "鄔波底沙答曰：「如是，如是！",
    "T23n1444_002:1027c04_9": "如汝所言。」",
    "T23n1444_002:1027c05_10": "時鄔波底沙具申上事，說伽他曰：「諸法從緣起，　　如來說是因；　彼法因緣盡，　　是大沙門說。」",
    "T23n1444_002:1027c08_0": "爾時俱哩多聞是法已，告言：「具壽！",
    "T23n1444_002:1027c08_1": "更為我說。」",
    "T23n1444_002:1027c09_0": "時鄔波底沙復為重說：「諸法從緣起，　　如來說是因；　彼法因緣盡，　　是大沙門說。」",
    "T23n1444_002:1027c12_0": "說是法已，時俱哩多便得離垢，證得法眼，法中之眼。",
    "T23n1444_002:1027c13_1": "既見法已，恭敬合掌，歡喜頂禮，作如是言：「此是正法，若住此者，不墮落處。",
    "T23n1444_002:1027c14_2": "我從無量俱胝劫來，未聞此法。」",
    "T23n1444_002:1027c15_3": "時俱哩多告鄔波底沙曰：「大師世尊今在何處？」",
    "T23n1444_002:1027c16_4": "答曰：「在王舍城羯蘭鐸迦池側。」",
    "T23n1444_002:1027c17_5": "聞是語已，又告鄔波底沙：「今宜共往，於彼出家，修行梵行。」",
    "T23n1444_002:1027c18_6": "答言：「甚善！」",
    "T23n1444_002:1027c18_7": "俱哩多曰：「問諸弟子，共許以不？」",
    "T23n1444_002:1027c19_8": "鄔波底沙報言：「善哉，善哉！",
    "T23n1444_002:1027c20_9": "汝是名德，眾所知識，應問弟子。」",
    "T23n1444_002:1027c20_10": "爾時俱哩多告諸弟子曰：「我與鄔波底沙，今欲往詣佛世尊所，出家學道，修行梵行。",
    "T23n1444_002:1027c22_11": "汝等云何？」",
    "T23n1444_002:1027c23_0": "弟子答曰：「我等所學，皆依師授。",
    "T23n1444_002:1027c23_1": "今鄔波馱耶隨佛出家，我等亦願隨佛出家。」",
    "T23n1444_002:1027c24_2": "師告言：「善！",
    "T23n1444_002:1027c24_3": "今正是時。」",
    "T23n1444_002:1027c25_4": "爾時鄔波底沙與俱哩多，各與二百五十弟子，即出王城，欲往羯蘭鐸迦竹林池所。",
    "T23n1444_002:1027c27_5": "爾時具壽馬勝苾芻，去世尊不遠，在一樹下寂然宴坐。",
    "T23n1444_002:1027c28_6": "鄔波底沙既遙見已，告俱哩多曰：「為當先去禮世尊耶？",
    "T23n1444_002:1027c29_7": "為先於鄔波馱耶處而為聽法？」",
    "T23n1444_002:1028a01_8": "俱哩多曰：「應聽法處。」",
    "T23n1444_002:1028a01_9": "作是語已，俱詣尊者馬勝苾芻處，頭面禮足，退坐一面。",
    "T23n1444_002:1028a02_10": "爾時如來眾中有一婆羅門，先事月神，世尊為彼婆羅門而說伽他曰：「若人能了法，　　無論老與少，　當須起恭敬，　　猶如月初出。」",
    "T23n1444_002:1028a07_0": "爾時會中，有一事火婆羅門，世尊復為而說頌曰：「若人能了法，　　無論老與少，　當須起恭敬，　　如火能淨穢。」",
    "T23n1444_002:1028a11_0": "爾時鄔波底沙與俱哩多等，頂禮尊者馬勝足已，即詣佛所。",
    "T23n1444_002:1028a12_1": "爾時世尊與無量百千苾芻眾等前後圍遶，而為說法。",
    "T23n1444_002:1028a13_2": "世尊遙見俱哩多等，便告諸苾芻曰：「汝等見此二人，大眾圍遶而為上首不？」",
    "T23n1444_002:1028a15_3": "答言：「如是！",
    "T23n1444_002:1028a15_4": "我等已見。」",
    "T23n1444_002:1028a15_5": "世尊復言：「汝等當知，此二人等，於我法中，出家學道，於聲聞中，神通、智慧最為第一。」",
    "T23n1444_002:1028a17_6": "時俱哩多及鄔波底沙，至世尊所，頂禮佛足，退坐一面，白佛言：「世尊！",
    "T23n1444_002:1028a19_7": "願與我等，於善法中，出家近圓，成苾芻性，修持梵行。」",
    "T23n1444_002:1028a21_0": "爾時世尊命彼二人：「善來苾芻！",
    "T23n1444_002:1028a21_1": "修行梵行。」",
    "T23n1444_002:1028a21_2": "佛既語已，時彼二人，鬚髮自落，袈裟著身，如曾剃髮已經七日，威儀具足如百歲苾芻，而攝頌曰：　世尊命善來，　　諸根得寂靜，　髮落衣著身，　　威儀如百夏。",
    "T23n1444_002:1028a27_0": "時有眾多苾芻，食時著衣持鉢，入王舍城，次第乞食。",
    "T23n1444_002:1028a28_1": "於其城內所是珊逝移諸弟子等，見諸苾芻，共相譏笑而說伽他曰：「佛於王舍城，　　摩揭陀最勝；　珊逝悉度訖，　　汝今當度誰？」",
    "T23n1444_002:1028b03_0": "時諸苾芻聞是語已，便失威德，情不歡喜。",
    "T23n1444_002:1028b03_1": "乞食得已，還至本處，飯食已訖，收衣洗足，至世尊所，頂禮佛足，退坐一面。",
    "T23n1444_002:1028b05_2": "時諸苾芻白佛言：「世尊！",
    "T23n1444_002:1028b06_3": "我等食時，王城乞食，所有珊逝移弟子等種種譏嫌，具說上事。",
    "T23n1444_002:1028b07_4": "我等默然，無有威德，情懷不樂。」",
    "T23n1444_002:1028b08_5": "佛言：「彼若作如是語，汝應此答：「凡度應如法，　　世尊教是正；　汝等有何知，　　彼度是依法？",
    "T23n1444_002:1028b11_0": "「若作此答，彼無威德，默然而去。」",
    "T23n1444_002:1028b11_1": "時諸苾芻著衣持鉢，入王舍城，次第乞食。",
    "T23n1444_002:1028b12_2": "時珊逝移諸弟子等如上譏嫌，說伽他曰：「佛於王舍城，　　摩揭陀最勝；　珊逝悉度訖，　　汝今當度誰？」",
    "T23n1444_002:1028b16_0": "時諸苾芻聞是語已，便說伽他答曰：「凡度應如法，　　世尊教是正；　汝等有何知，　　彼度是依法？」",
    "T23n1444_002:1028b19_0": "時珊逝移弟子，聞是語已，威德俱失，默然退散。",
    "T23n1444_002:1028b20_1": "後於異時，摩吒羅婆羅門夫妻俱亡，底沙婆羅門及妻舍利，命亦終歿。",
    "T23n1444_002:1028b21_2": "俱瑟恥羅從南方還，將無後世論至那剌陀聚落。",
    "T23n1444_002:1028b22_3": "有守門人問曰：「具壽！",
    "T23n1444_002:1028b23_4": "汝是俱瑟恥囉不？」",
    "T23n1444_002:1028b23_5": "答言：「如是。",
    "T23n1444_002:1028b23_6": "眾人得知。」",
    "T23n1444_002:1028b24_7": "問守門人曰：「摩吒囉婆羅門今在何處？」",
    "T23n1444_002:1028b25_8": "答言：「已死。」",
    "T23n1444_002:1028b25_9": "又問：「其妻及底沙等。」",
    "T23n1444_002:1028b25_10": "具答如前。",
    "T23n1444_002:1028b26_11": "又問：「舍利子今在何處？」",
    "T23n1444_002:1028b26_12": "答言：「在王舍城。",
    "T23n1444_002:1028b27_0": "有一大師名曰珊逝移，近出世間，於彼出家。」",
    "T23n1444_002:1028b28_0": "俱瑟恥羅便作是言：「婆羅門法，不應出家，此非善事。」",
    "T23n1444_002:1028b29_1": "作是語已，漸次而行至王舍城，問諸人曰：「珊逝移大師今在何處？」",
    "T23n1444_002:1028c01_2": "諸人答言：「大師已死。",
    "T23n1444_002:1028c02_3": "所有弟子悉於沙門喬答摩處，於彼出家。」",
    "T23n1444_002:1028c03_4": "歎言：「甚善！",
    "T23n1444_002:1028c03_5": "彼既記言：『當作轉輪聖王，彼若作王，舍利子應為大臣。』」",
    "T23n1444_002:1028c04_6": "爾時長爪梵志聞是說已，即詣佛所，作如是語：「沙門喬答摩！",
    "T23n1444_002:1028c05_7": "一切我法，所有見等，皆我不欲。",
    "T23n1444_002:1028c06_8": "所有事火，作如是見、作如是說：『我所見者，悉離悉除，亦離變易。",
    "T23n1444_002:1028c08_9": "若離此見、不取相續，更不取餘見。』",
    "T23n1444_002:1028c08_10": "沙門喬答摩！",
    "T23n1444_002:1028c09_11": "我如是見，我如是解。",
    "T23n1444_002:1028c09_12": "世人所見，多與事火相違。",
    "T23n1444_002:1028c10_13": "又說如是見解，皆住此道。",
    "T23n1444_002:1028c10_14": "汝喬答摩！",
    "T23n1444_002:1028c11_15": "作如是見、如是解不？",
    "T23n1444_002:1028c11_16": "又事火論曰：『若沙門婆羅門等，能捨此見，不取餘見，如是此等，真沙門婆羅門，是微妙處。",
    "T23n1444_002:1028c13_17": "又事火者，皆住三見。",
    "T23n1444_002:1028c14_18": "云何為三？",
    "T23n1444_002:1028c14_19": "一者一切不欲、二者一切欲、三者一切願不欲，乃至出家。』」",
    "T23n1444_002:1028c16_0": "佛告諸苾芻：「於我聲聞弟子之中，明解聰利，俱瑟恥羅苾芻，最為第一。」",
    "T23n1444_002:1028c17_1": "時具壽舍利子，斷諸煩惱，證阿羅漢果。",
    "T23n1444_002:1028c18_2": "時諸苾芻咸皆有疑，請世尊曰：「此舍利子先作何業？",
    "T23n1444_002:1028c19_3": "由彼業故，感得利智、深智、無疑惑智。」",
    "T23n1444_002:1028c20_4": "佛言：「諸苾芻！",
    "T23n1444_002:1028c20_5": "汝等應聽。",
    "T23n1444_002:1028c21_6": "其舍利子，先所作業，還應自得，非於餘處，廣說乃至果報還自受等。",
    "T23n1444_002:1028c22_7": "乃往古昔，於一聚落有婆羅門，娶妻未久便誕一息。",
    "T23n1444_002:1028c23_8": "不經多年復生一女，俱漸長大。",
    "T23n1444_002:1028c24_9": "父母遇病，皆悉身亡。",
    "T23n1444_002:1028c24_10": "時彼童子既遭憂慼，念往山林，即携其妹共至林所，採拾花果以自支持。",
    "T23n1444_002:1028c26_11": "汝等苾芻！",
    "T23n1444_002:1028c26_12": "如大黑蛇，有五過患。",
    "T23n1444_002:1028c27_13": "云何為五？",
    "T23n1444_002:1028c27_14": "一者多瞋、二者多恨、三者作惡、四者無恩、五者利毒。",
    "T23n1444_002:1028c28_15": "應知女人亦有五過：一者多瞋、二者多恨、三者作惡、四者無恩、五者利毒。",
    "T23n1444_002:1029a01_16": "云何名為女人利毒？",
    "T23n1444_002:1029a02_17": "凡諸女人，多懷猛利染欲之心。",
    "T23n1444_002:1029a02_18": "是時童女既至成人，欲心漸盛，告其兄曰：『我今不能常飡花果以自存命，可往人間求請飲食。』",
    "T23n1444_002:1029a04_19": "時兄將妹共出山林，往婆羅門家而行乞食。",
    "T23n1444_002:1029a05_20": "兩俱齊喚，主人出看，見而告曰：『隱居之人亦畜妻室？』",
    "T23n1444_002:1029a07_21": "兄曰：『此非我妻，是親妹也。』",
    "T23n1444_002:1029a07_22": "即問兄曰：『曾娉人未？』",
    "T23n1444_002:1029a08_23": "彼報言：『未。』",
    "T23n1444_002:1029a08_24": "『若如是者，何不與我？』",
    "T23n1444_002:1029a08_25": "答曰：『此已遠離世間惡法。』",
    "T23n1444_002:1029a09_26": "女心欲盛，報其兄曰：『豈我林中食諸花果不能活耶？",
    "T23n1444_002:1029a10_27": "然我不堪煩惱所逼，共辭林野遠至人間，今可以我與婆羅門。』",
    "T23n1444_002:1029a12_28": "兄曰：『我實不能嫁娶於汝，此是惡法，非我所為。",
    "T23n1444_002:1029a13_29": "汝有俗心，任情所欲。』",
    "T23n1444_002:1029a13_30": "時婆羅門知女心已，延入家中，大會宗親，納以為婦，報其兄曰：『今與我同宅而居，別為一室。』",
    "T23n1444_002:1029a15_31": "兄曰：『我不求欲，當樂出家。』",
    "T23n1444_002:1029a16_32": "妹曰：『共立要契，方可隨情。』",
    "T23n1444_002:1029a16_33": "兄曰：『是何言要？』",
    "T23n1444_002:1029a17_34": "妹曰：『若其證得殊勝果者，可來相見。』",
    "T23n1444_002:1029a18_35": "兄曰：『善哉！",
    "T23n1444_002:1029a18_36": "如汝所願。』",
    "T23n1444_002:1029a18_37": "即便辭去，至隱士所而為出家。",
    "T23n1444_002:1029a19_38": "由彼宿世善根力故，遂於三十七品菩提分法，無師自悟，證獨覺果，便作是念：『我先與妹，共立要契，今可往看。』",
    "T23n1444_002:1029a21_39": "便至其所，上昇虛空，身現神變，上出火光，下流清水，奇相非一，縱身而下。",
    "T23n1444_002:1029a23_40": "諸凡夫人見神通時，心疾迴轉，猶如大樹崩倒於地，頂禮尊足，白言：『大兄！",
    "T23n1444_002:1029a25_41": "今得如是殊妙勝德。』",
    "T23n1444_002:1029a25_42": "答言：『我證。』",
    "T23n1444_002:1029a25_43": "白言：『兄為資身，須得飲食。",
    "T23n1444_002:1029a26_44": "我為求福，願興供養，可住於此。』",
    "T23n1444_002:1029a27_45": "答曰：『汝無自在，可入報夫。』",
    "T23n1444_002:1029a27_46": "即白夫言：『仁今知不？",
    "T23n1444_002:1029a28_47": "我兄出家，成就禁戒，得上妙果，世間第一。",
    "T23n1444_002:1029a29_48": "我欲供養，不敢自專。",
    "T23n1444_002:1029a29_49": "若見許者，於三月中，飲食資給。』",
    "T23n1444_002:1029b01_50": "答言：『賢首！",
    "T23n1444_002:1029b01_51": "彼不出家，我雖不欲，終須供濟；況已出家，獲殊勝道。",
    "T23n1444_002:1029b03_52": "今隨汝意，供養三月。』",
    "T23n1444_002:1029b03_53": "其三月中，種種上妙供給其兄。",
    "T23n1444_002:1029b04_54": "三月既滿，即以上[疊*毛]刀子及針，即便奉施。",
    "T23n1444_002:1029b05_55": "兄既受已，以刀割截，刀子善利，裁割迅疾。",
    "T23n1444_002:1029b06_56": "其妹見已，便即蹲踞，作如是言：『願我根性，如此刀子，得善迅利，乃至未來，成就利智。』",
    "T23n1444_002:1029b08_0": "于時獨覺取衣縫刺，善用針線，縫刺無礙。",
    "T23n1444_002:1029b08_1": "妹便發願：『願我今身，乃至未來，令我智慧，猶若此針，智慧深遠，通達無礙。』」",
    "T23n1444_002:1029b10_2": "爾時佛告諸苾芻：「勿生異念。",
    "T23n1444_002:1029b11_3": "往昔婆羅門女者，豈異人乎？",
    "T23n1444_002:1029b11_4": "今舍利弗是。",
    "T23n1444_002:1029b12_5": "由彼過去供養獨覺，奉施刀子及白[疊*毛]等，廣發誓願。",
    "T23n1444_002:1029b13_6": "由此善根，今得利智聰明第一。",
    "T23n1444_002:1029b14_7": "汝等苾芻！",
    "T23n1444_002:1029b14_8": "當知黑業，還得黑報。",
    "T23n1444_002:1029b14_9": "若行白業，還得白報，乃至廣說，如上應知。」",
    "T23n1444_002:1029b15_10": "時諸苾芻咸皆有疑，白世尊曰：「具壽舍利弗，昔作何業？",
    "T23n1444_002:1029b16_11": "今得非貴族種，非極下賤，處中而生，數數出家。」",
    "T23n1444_002:1029b18_0": "佛告諸苾芻：「汝等應聽！",
    "T23n1444_002:1029b18_1": "乃往過去，有一國王，娶妻不久，自恣慾樂乃至遊獵，不經多年便誕一息。",
    "T23n1444_002:1029b20_2": "其子長大，見其父王非法化世，便作是念：『我父滅度，當墮地獄。",
    "T23n1444_002:1029b21_3": "我紹王位，亦同斯苦。",
    "T23n1444_002:1029b22_4": "我應往於善法律中，出家修道乃至梵行。』",
    "T23n1444_002:1029b23_0": "作是念已，即詣父所，白言：『大王！",
    "T23n1444_002:1029b23_1": "願王放我出家。』",
    "T23n1444_002:1029b24_2": "王告子曰：『所有種種祭祠天等，皆求富貴。",
    "T23n1444_002:1029b25_0": "汝是太子，乘象之種，王位在即。",
    "T23n1444_002:1029b25_1": "汝今何故而求出家？』",
    "T23n1444_002:1029b26_2": "種種呵責，不放出家。",
    "T23n1444_002:1029b26_3": "後於異時，太子乘象出城遊觀，見一貧人持葉乞食，告曰：『賢首！",
    "T23n1444_002:1029b28_4": "我是貴種，不得出家。",
    "T23n1444_002:1029b28_5": "汝非貴種，何不出家？』",
    "T23n1444_002:1029b29_6": "答言：『我無衣鉢，云何出家？』",
    "T23n1444_002:1029b29_7": "報言：『賢首！",
    "T23n1444_002:1029b29_8": "我當與汝三衣鉢等，汝應出家。』",
    "T23n1444_002:1029c01_9": "答言：『極善！』",
    "T23n1444_002:1029c01_10": "于時太子如上付與。",
    "T23n1444_002:1029c02_11": "時有五通仙人，在一樹下樂寂宴坐。",
    "T23n1444_002:1029c03_12": "于時太子及與乞士，俱詣仙人處。",
    "T23n1444_002:1029c03_13": "太子下象，至仙人處，白言：『聖者！",
    "T23n1444_002:1029c04_14": "願與出家。』",
    "T23n1444_002:1029c04_15": "時彼仙人即與出家。",
    "T23n1444_002:1029c05_16": "太子告言：『我今欲去，汝若得道及與證果，願令相報。』",
    "T23n1444_002:1029c06_17": "彼即答言：『如仁所言。』",
    "T23n1444_002:1029c07_18": "既出家已，即往靜處宴坐修定，遂於三十七品菩提分法無師自悟，證獨覺果，便作是念：『我所證果，皆由太子。",
    "T23n1444_002:1029c09_19": "我應於彼今可往看，示現神變。』",
    "T23n1444_002:1029c10_20": "作是念已，便至其所，上昇虛空，種種神變，乃至火光，下流水等，廣如上說。",
    "T23n1444_002:1029c11_21": "時諸人等見神變已，心疾迴轉，猶如大樹崩倒於地，咸皆頂禮，白言：『聖者！",
    "T23n1444_002:1029c13_22": "今證如是殊勝果耶？』",
    "T23n1444_002:1029c14_0": "答言：『我證。』",
    "T23n1444_002:1029c14_1": "太子見已，作如是念：『彼所獲者皆悉由我，我不出家證斯果者，莫不皆由高族家生？』",
    "T23n1444_002:1029c16_2": "作是念已，便發誓願：『唯願我等，生生世世，勿於高族家生及以下賤，處中而生，令我無障，易得出家。』",
    "T23n1444_002:1029c18_3": "汝等苾芻，勿生異念，往太子者，豈與人乎？",
    "T23n1444_002:1029c19_4": "今舍利弗是。",
    "T23n1444_002:1029c19_5": "由彼昔時誓願力故，今生出家，自在無礙。",
    "T23n1444_002:1029c20_6": "當知果報，自作自受。",
    "T23n1444_002:1029c21_7": "若作白業還得白報，若作黑業還得黑報，乃至善惡，廣說如前。",
    "T23n1444_002:1029c22_8": "汝等苾芻！",
    "T23n1444_002:1029c22_9": "當如是學。」",
    "T23n1444_002:1029c23_10": "時諸苾芻咸皆有疑，唯佛世尊能斷疑惑，諸苾芻等白世尊言：「此具壽舍利弗，作何福業成熟善根，於聲聞中，智慧第一？」",
    "T23n1444_002:1029c25_11": "佛言：「由昔過去發願力故。」",
    "T23n1444_002:1029c26_12": "諸苾芻等白言：「世尊！",
    "T23n1444_002:1029c26_13": "作何誓願？",
    "T23n1444_002:1029c27_14": "唯佛慈悲，為我廣說。」",
    "T23n1444_002:1029c27_15": "佛告諸苾芻：「汝等應聽！",
    "T23n1444_002:1029c28_16": "乃往過去，此賢劫中人壽二萬歲時，有佛出世號曰迦攝波，十號具足。",
    "T23n1444_002:1029c29_17": "此舍利弗有一教師，迦葉佛所而得出家。",
    "T23n1444_002:1030a01_18": "迦攝波佛記舍利師：『汝於聲聞眾中，聰明智慧最為第一，乃至梵行而無虧缺。",
    "T23n1444_002:1030a03_19": "然無果報，非獲於果。』",
    "T23n1444_002:1030a03_20": "至師命終時廣發誓願：『我所修行梵行功德，以此善根，願迦葉波佛與彼嗢怛囉婆羅門，當來世時，人壽百歲有佛出世，號曰釋迦牟尼應正等覺，十號具足，於彼教中而得出家，斷諸煩惱乃至漏盡，證阿羅漢果。』",
    "T23n1444_002:1030a08_21": "爾時舍利弗，今所獲果，一如師願。",
    "T23n1444_002:1030a09_22": "由彼願力故，今舍利弗，諸聲聞中智慧第一。」",
    "T23n1444_002:1030a10_23": "時諸苾芻咸皆有疑，唯佛能斷，白世尊曰：「彼具壽大目乾連，先作何業？",
    "T23n1444_002:1030a11_24": "成熟善根，諸聲聞中，神通第一。」",
    "T23n1444_002:1030a12_25": "佛告諸苾芻：「汝等應聽！",
    "T23n1444_002:1030a13_26": "彼大目乾連，乃往過去，善行善業，積聚善根，乃至果報，廣說如前。」",
    "T23n1444_002:1030a15_0": "佛告諸苾芻：「乃往過去波羅奈城，去斯不遠，有一仙人於彼居止，心行慈悲，憐愍有情。",
    "T23n1444_002:1030a16_1": "于時有一採樵貧人，負薪至彼，疲極偃息。",
    "T23n1444_002:1030a17_2": "仙人見已，極生憐愍，遂作是念：『此貧窮人，先世不種修行善根，雖得人身，受斯辛苦而得衣食。",
    "T23n1444_002:1030a20_0": "我今應度此人出家，令修梵行。』",
    "T23n1444_002:1030a20_1": "作是念已，告言：『賢子！",
    "T23n1444_002:1030a21_2": "汝受辛苦，何不出家？』",
    "T23n1444_002:1030a21_3": "答言：『大仙！",
    "T23n1444_002:1030a21_4": "我是貧人，採樵活命，誰能見是度我出家？』",
    "T23n1444_002:1030a22_5": "告言：『賢首！",
    "T23n1444_002:1030a23_6": "我當度汝，令得出家。",
    "T23n1444_002:1030a23_7": "儻若獲果，願當相報。』",
    "T23n1444_002:1030a24_8": "答言：『聖者！",
    "T23n1444_002:1030a24_9": "必若證果，必當相報。』",
    "T23n1444_002:1030a24_10": "時彼仙人即與出家。",
    "T23n1444_002:1030a25_11": "既出家已，而逐靜處修禪習定，遂於三十七品菩提分法無師自悟，證獨覺果，便作是念：『我所證果，皆由仙人。",
    "T23n1444_002:1030a27_12": "我應覆誓，往看相報。』",
    "T23n1444_002:1030a28_13": "作是念已，至其仙所，上昇虛空，下流清水，乃至火光，十八變等，如前廣說。",
    "T23n1444_002:1030b01_14": "其仙見已，心疾迴轉，猶如大樹，崩倒於地，便發願言：『願我所修無量功德，於當來世所有威德如汝所有，神通第一。』",
    "T23n1444_002:1030b03_15": "汝等苾芻！",
    "T23n1444_002:1030b03_16": "勿生異念。",
    "T23n1444_002:1030b04_17": "往仙人者，豈異人乎？",
    "T23n1444_002:1030b04_18": "即大目乾連是也。",
    "T23n1444_002:1030b05_19": "當知果報黑白業等，廣如上說。",
    "T23n1444_002:1030b05_20": "汝等苾芻！",
    "T23n1444_002:1030b06_0": "應如是學。」",
    "T23n1444_002:1030b06_1": "時諸苾芻咸皆有疑，唯佛能斷，來白佛言：「此大目乾連，復作何業，於大德中，神通第一？」",
    "T23n1444_002:1030b09_0": "佛告諸苾芻：「汝等應聽！",
    "T23n1444_002:1030b09_1": "乃往過去，此賢劫中迦攝波佛出現世時，以誓願故，廣如上說。」",
    "T23n1444_002:1030b10_2": "時諸苾芻咸皆有疑，唯佛能斷，來白世尊：「具壽憍陳如，先世作何善業？",
    "T23n1444_002:1030b12_3": "成熟善根，能四如意解，今時利根明了。」",
    "T23n1444_002:1030b13_4": "佛告諸苾芻：「於此賢劫中，過去有佛出現，名迦攝波，有教師修持梵行不獲果報，臨命終時發誓願故，如前廣說。」",
    "T23n1444_002:1030b15_5": "於佛住世之時，若有出家近圓者，皆來於世尊所，佛言：「善來苾芻！」",
    "T23n1444_002:1030b17_6": "鬚髮自落，袈裟著身，自然持鉢，即為出家近圓。",
    "T23n1444_002:1030b18_7": "別有一人，在外遠國，於苾芻處來求出家。",
    "T23n1444_002:1030b19_8": "彼苾芻將此人，來於佛所，欲與出家近圓。",
    "T23n1444_002:1030b20_9": "其人在路身亡，乃不得出家。",
    "T23n1444_002:1030b21_10": "時諸苾芻緣此事故，來白佛言，具如上說。",
    "T23n1444_002:1030b22_0": "爾時世尊便作是念：「疲乏我聲聞，若有人求出家近圓，在遠國者，我許於苾芻僧眾與彼出家近圓。」",
    "T23n1444_002:1030b24_1": "時佛世尊集諸苾芻，告言：「緣此事故，從今已後，若有求出家者，許苾芻僧眾與出家與近圓。」",
    "T23n1444_002:1030b26_2": "佛許此事已，彼苾芻眾不知云何與出家與近圓？",
    "T23n1444_002:1030b27_3": "以緣白佛。",
    "T23n1444_002:1030b27_4": "時世尊告諸苾芻：「但有人來求出家者，當問諸難。",
    "T23n1444_002:1030b28_5": "若無障難者，然後與受三歸。",
    "T23n1444_002:1030b29_6": "即令合掌[跍*月]跪，當自稱名，盡一形世，歸依佛兩足尊、歸依法離欲尊、歸依僧眾中尊。",
    "T23n1444_002:1030c02_7": "後與受五學處、十戒、二百五十戒。",
    "T23n1444_002:1030c03_8": "廣如餘說。」",
    "T23n1444_002:1030c04_0": "既出家近圓已，於阿遮離、鄔波馱耶處，無怕懼心，所作之事，皆無所問。",
    "T23n1444_002:1030c05_1": "時諸苾芻以緣白佛。",
    "T23n1444_002:1030c07_0": "爾時世尊告諸苾芻：「我今為諸弟子，制其學處：若諸弟子所作事業，以水洒地，及瞿摩耶塗壇掃地，及修理衣鉢，食噉等事，不告白師，及有客苾芻，先不相識，來至房中，應白師知。",
    "T23n1444_002:1030c11_0": "唯除五事，餘悉皆白。",
    "T23n1444_002:1030c11_1": "若不如是，得越法罪。",
    "T23n1444_002:1030c11_2": "言五事者，所謂嚼齒木、飲淨水、大小便利，及四十九尋內禮制底，此不應白二師。",
    "T23n1444_002:1030c13_3": "所有縫衣等事，弟子應白：『師勿自勞，我當代作。』",
    "T23n1444_002:1030c14_4": "若如是者善；不如是者，得越法罪。",
    "T23n1444_002:1030c15_5": "師若為福及眾作，不代無犯。",
    "T23n1444_002:1030c16_6": "二師有病，須勤看侍，應白師言；所須醫藥及以飲食，應隨師意，不得違情。",
    "T23n1444_002:1030c17_7": "若如是者善；若不如是，同前得罪。",
    "T23n1444_002:1030c18_8": "若二師有犯，同住弟子應善方便白二師言：『師犯如是惡作之罪，師應發露。』",
    "T23n1444_002:1030c20_9": "廣說如上。",
    "T23n1444_002:1030c20_10": "二師邪見，大眾為作驅擯等令出住處。",
    "T23n1444_002:1030c21_11": "弟子應須於大眾處，慇懃求謝，令眾歡喜。",
    "T23n1444_002:1030c22_12": "又須白師：『勿作惡見。』",
    "T23n1444_002:1030c22_13": "方便正諫令捨是事，令眾及師，和合樂住。",
    "T23n1444_002:1030c23_14": "若不如是，得越法罪，乃至廣說，如上應知，若二師犯僧伽伐尸沙罪，弟子應須令師發露。",
    "T23n1444_002:1030c25_15": "若復僧伽與其二師行遍住法及以意喜，不得與善苾芻同室眠臥等事。",
    "T23n1444_002:1030c27_16": "若如法悔，罪根及業，悉皆除滅，同善苾芻，乃至復本等，廣如上說。",
    "T23n1444_002:1030c29_0": "若如是者善；若不依行者，得越法罪。",
    "T23n1444_002:1030c29_1": "其弟子等慇懃諫悔；弟子有過，師亦慇懃呵責令改。」",
    "T23n1444_002:1031a02_0": "根本說一切有部毘奈耶出家事卷第二"
}