{
    "T10n0281_001:0446b26_0": "佛說菩薩本業經一卷",
    "T10n0281_001:0446b28_0": "吳月氏優婆塞支謙譯",
    "T10n0281_001:0446b29_0": "聞如是：一時佛遊於摩竭道場，初始得佛，光景甚明，自然蓮華寶師子座，古昔諸佛所坐皆爾，道德威儀相好如一，身意清淨，福行普具，明所徹照人剎法處，去來現在無復罣礙，成興於世，一切悉等。",
    "T10n0281_001:0446c04_1": "時會菩薩，盡一生補處，神通妙達，周遍十方，導利眾生，開佛法藏，示泥洹要，都入人根，宿命智德，善權方便，訓化以漸，解內外法，終始不搖，等諸佛土，無所分別，讚揚佛名，不可稱極，三塗之事，靡不貫達，至皆歎曰：「佛念吾等，建立大志，能悉現我諸佛世界所有好惡，殊勝之國，佛所遊居，興隆道化，光明神足，教訓天人，啟示法意，佛之本業，十地十智，十行十投，十藏十願，十明十定，十現十印，斷我瑕疵及諸疑妄，悉為我現佛行佛智，佛神佛力佛定，無量變化隨時，四事不護，四無所畏，十八不絕，一切敏慧，無上道德，眾事敷露。」",
    "T10n0281_001:0446c17_0": "　東去無極，　　有香林剎，　佛名入精進，　　菩薩字敬首；　南去無極，　　有樂林剎，　佛名不捨樂，　　菩薩字覺首；　西去無極，　　有華林剎，　佛名習精進，　　菩薩字寶首；　北去無極，　　有道林剎，　佛名行精進，　　菩薩字慧首；　東北無極，　　有青蓮剎，　佛名悲精進，　　菩薩字德首；　東南無極，　　有金林剎，　佛名盡精進，　　菩薩字目首；　西南無極，　　有寶林剎，　佛名上精進，　　菩薩字明首；　西北無極，　　有金剛剎，　佛名一乘度，　　菩薩字法首；　下方無極，　　有水精剎，　佛名梵精進，　　菩薩字智首；　上方無極，　　有欲林剎，　佛名至精進，　　菩薩字賢首。",
    "T10n0281_001:0447a07_0": "是賢首等，皆彼第一，各與無數上人俱來，稽首佛足，坐一面蓮華上。",
    "T10n0281_001:0447a08_1": "彼時敬首菩薩，承佛聖旨，歎曰：「快哉，今上人會，為未曾有，觀其所止，佛國清淨，至於被服如來德戒，修行微妙成覺根力，演說經法，得佛威神，隨剎清濁，度人無極，分流道化，靡不周匝，於此佛土，國殊別者億百千姟，賢愚好醜，長短壽夭，種種言異，皆聞佛德，各自名之，或有名佛為大聖人，或有名佛為大沙門，或號眾祐，或號神人，或稱勇智，或稱世尊，或謂能儒，或謂昇仙，或呼天師，或呼最勝，如是十方諸天人民，所稱名佛億萬無數，此皆佛本發意以來，班宣道化，所誨之徒也。」",
    "T10n0281_001:0447a20_0": "◎是時，佛放足下相輪光明，悉照佛界諸小國土，一小國土者，一須彌山日月運繞照四天下，東弗于逮，南閻浮提，西拘耶尼，北欝單越，四周大海，鐵垣圍表，上有二十八天，如此者為一小國土，周匝十方合有百億。",
    "T10n0281_001:0447a24_1": "是時悉現百億須彌山，百億日月，及四天王天、忉利天、炎天、兜術天、不憍樂天、化應聲天、梵天、梵眾天、梵輔天、大梵天、清明天、水行天、水微天、水無量天、水音天、約淨天、遍淨天、淨明天、守妙天、微妙天、廣妙天、極妙天、福愛天、愛勝天、近際天、善觀天、快見天、無結愛天、識慧天、無所念慧天，至二十八無色天，各有百億。",
    "T10n0281_001:0447b02_2": "此為一佛剎，號曰忍世界，釋迦文佛，分身百億，悉遍其中。",
    "T10n0281_001:0447b03_3": "於時天人，覩眾小國，諸佛菩薩，若近相見。",
    "T10n0281_001:0447b05_0": "願行品第二",
    "T10n0281_001:0447b06_0": "智首菩薩問敬首曰：「本何修行？",
    "T10n0281_001:0447b06_1": "成佛聖道，身口意淨，不念人惡，亦使天下不得其短，仁慈至大，內性明了，殊過弟子別覺之上，一切眾邪莫能迴動，出生端正，色相無比，族姓尊貴，知重佛法，自守志強，常行四等，高才敏達，精進勇健，習眾德本，諸度無極，所為無量，恒生福地，言見信用，降心正意，攝念入禪，曉空無想不願之法，出入四大，五陰六入，十二緣起，七覺不閡，通十力智，博入諸道，濟危解厄，為釋梵所敬，除闇冥如燭火，明天下如日月，度眾人如船師，賢過三界而為上首，欲成斯道，當何修行？」",
    "T10n0281_001:0447b18_0": "敬首答曰：「善哉佛子！",
    "T10n0281_001:0447b18_1": "志仰高遠，極大慈哀，愍傷十方。",
    "T10n0281_001:0447b19_2": "若族姓子族姓女，欲成佛道者，當先正身，言念相應，口習經典，心思可行，改往修來，不釋道意，積德累善，施恩不惓，然則所問悉可得也。",
    "T10n0281_001:0447b22_3": "為菩薩者，必諦受學，如佛法教，無得增減，以誓自要，念安世間，奉戒行願，以立德本。",
    "T10n0281_001:0447b25_0": "「居家奉戒，　　當願眾生，　　貪欲意解，　入空法中。",
    "T10n0281_001:0447b26_1": "　　孝事父母，　　當願眾生，　一切護視，　　使得佛道。",
    "T10n0281_001:0447b27_2": "　　順教妻子，　當願眾生，　　令出愛獄，　　無戀慕心。",
    "T10n0281_001:0447b29_0": "　若得五欲，　　當願眾生，　　皆入清淨，　心無所著。",
    "T10n0281_001:0447b30_1": "　　若在伎樂，　　當願眾生，　悉得法樂，　　歡喜之忍。",
    "T10n0281_001:0447c01_2": "　　著寶瓔珞，　當願眾生，　　解去重擔，　　無綺可意。",
    "T10n0281_001:0447c03_0": "　見諸婇女，　　當願眾生，　　棄捐色愛，　無婬妷態。",
    "T10n0281_001:0447c04_1": "　　若上樓閣，　　當願眾生，　皆昇法堂，　　受佛諸經。",
    "T10n0281_001:0447c05_2": "　　身在房室，　當願眾生，　　覺知惡露，　　無有更樂。",
    "T10n0281_001:0447c07_0": "　布施所有，　　當願眾生，　　興福救之，　莫墮慳貪。",
    "T10n0281_001:0447c08_1": "　　若患厭家，　　當願眾生，　疾得解脫，　　無所拘綴。",
    "T10n0281_001:0447c09_2": "　　若棄家出，　當願眾生，　　離苦惱罪，　　從正得安。",
    "T10n0281_001:0447c11_0": "　入佛宗廟，　　當願眾生，　　近佛行法，　無復罣礙。",
    "T10n0281_001:0447c12_1": "　　詣師友所，　　當願眾生，　開達入正，　　悉得如願。",
    "T10n0281_001:0447c13_2": "　　請求捨罪，　當願眾生，　　得成就志，　　學不中悔。",
    "T10n0281_001:0447c15_0": "　脫去白衣，　　當願眾生，　　解道修德，　無有懈怠。",
    "T10n0281_001:0447c16_1": "　　受著袈裟，　　當願眾生，　被法服行，　　心無沾污。",
    "T10n0281_001:0447c17_2": "　　除剔鬚髮，　當願眾生，　　除捐飾好，　　無有眾勞。",
    "T10n0281_001:0447c19_0": "　已作沙門，　　當願眾生，　　受行佛意，　開導天下。",
    "T10n0281_001:0447c20_1": "　　受成就戒，　　當願眾生，　得道方便，　　慧度無極。",
    "T10n0281_001:0447c21_2": "　　守護道禁，　當願眾生，　　皆奉法律，　　不犯法教。",
    "T10n0281_001:0447c23_0": "　始受和上，　　當願眾生，　　令如禪意，　思惟解脫。",
    "T10n0281_001:0447c24_1": "　　受大小師，　　當願眾生，　承佛聖教，　　所受不忘。",
    "T10n0281_001:0447c25_2": "　　自歸於佛，　當願眾生，　　體解大道，　　發無上意。",
    "T10n0281_001:0447c27_0": "　自歸於法，　　當願眾生，　　深入經藏，　智慧如海。",
    "T10n0281_001:0447c28_1": "　　自歸於僧，　　當願眾生，　依附聖眾，　　從正得度。",
    "T10n0281_001:0447c29_2": "　　凡開門戶，　當願眾生，　　開現道法，　　至於泥洹。",
    "T10n0281_001:0448a01_0": "　關閉門戶，　　當願眾生，　　閉塞惡道，　罪得除盡。",
    "T10n0281_001:0448a02_1": "　　入室當願，　　一切眾生，　安隱寂寞，　　得止觀意。",
    "T10n0281_001:0448a03_2": "　　敷床當願，　一切眾生，　　入大乘道，　　濟安天下。",
    "T10n0281_001:0448a05_0": "　宴坐當願，　　一切眾生，　　坐佛道樹，　心無所猗。",
    "T10n0281_001:0448a06_1": "　　入眾當願，　　一切眾生，　成戒定慧，　　解度知見。",
    "T10n0281_001:0448a07_2": "　　數息當願，　一切眾生，　　得捨家中，　　無世間念。",
    "T10n0281_001:0448a09_0": "　守意當願，　　一切眾生，　　心不放逸，　無有雜念。",
    "T10n0281_001:0448a10_1": "　　早起當願，　　一切眾生，　覺識非常，　　興精進意，　　下床當願，　一切眾生，　　履踐佛迹，　　心不動搖。",
    "T10n0281_001:0448a13_0": "　著裳當願，　　一切眾生，　　常知慚愧，　攝意守道。",
    "T10n0281_001:0448a14_1": "　　結帶當願，　　一切眾生，　束帶修善，　　志無解已。",
    "T10n0281_001:0448a15_2": "　　次著中衣，　當願眾生，　　恭敬畏慎，　　無有慢墮。",
    "T10n0281_001:0448a17_0": "　被上法服，　　當願眾生，　　服聖表式，　敏於道行。",
    "T10n0281_001:0448a18_1": "　　左右便利，　　當願眾生，　蠲除污穢，　　無婬怒癡。",
    "T10n0281_001:0448a19_2": "　　已而就水，　當願眾生，　　柔和軟弱，　　清淨謹飾。",
    "T10n0281_001:0448a21_0": "　用水既淨，　　當願眾生，　　以法自洗，　無復惡態。",
    "T10n0281_001:0448a22_1": "　　手執楊枝，　　當願眾生，　學以法句，　　擿去諸垢。",
    "T10n0281_001:0448a23_2": "　　澡漱口齒，　當願眾生，　　蕩滌情性，　　如清淨住。",
    "T10n0281_001:0448a25_0": "　盥手當願，　　一切眾生，　　得軟淨掌，　執受經道。",
    "T10n0281_001:0448a26_1": "　　澡面當願，　　一切眾生，　常向清淨，　　心無瑕疵。",
    "T10n0281_001:0448a27_2": "　　出門當願，　一切眾生，　　如佛所欲，　　出度三界。",
    "T10n0281_001:0448a29_0": "　向道當願，　　一切眾生，　　向無上道，　志不退轉，　　行道當願，　　一切眾生，　遊於無際，　　不中休息。",
    "T10n0281_001:0448b01_1": "　　上坂當願，　一切眾生，　　樂昇上道，　　無所疑難。",
    "T10n0281_001:0448b03_0": "　下坂當願，　　一切眾生，　　深入廣博，　微妙法中。",
    "T10n0281_001:0448b04_1": "　　行於曲路，　　當願眾生，　棄邪曲意，　　行不忮忮。",
    "T10n0281_001:0448b05_2": "　　行於直路，　當願眾生，　　得中正意，　　言無諛諂。",
    "T10n0281_001:0448b07_0": "　見風揚塵，　　當願眾生，　　經明行修，　心不紛亂。",
    "T10n0281_001:0448b08_1": "　　見雨淹塵，　　當願眾生，　大慈伏意，　　不起諸想。",
    "T10n0281_001:0448b09_2": "　　涼息樹下，　當願眾生，　　伏心在道，　　經意不疲。",
    "T10n0281_001:0448b11_0": "　入林澤中，　　當願眾生，　　學為儒林，　養徒以德。",
    "T10n0281_001:0448b12_1": "　　行見高山，　　當願眾生，　志仰高大，　　積德無厭，　　行見刺棘，　當願眾生，　　三毒消滅，　　無賊害心。",
    "T10n0281_001:0448b15_0": "　得好葉樹，　　當願眾生，　　以道自蔭，　入禪三昧。",
    "T10n0281_001:0448b16_1": "　　樹華繁熾，　　當願眾生，　三十二相，　　諸好滿具。",
    "T10n0281_001:0448b17_2": "　　果蓏盛好，　當願眾生，　　起道樹行，　　成無上果。",
    "T10n0281_001:0448b19_0": "　覩諸流水，　　當願眾生，　　得正溝流，　入佛海智。",
    "T10n0281_001:0448b20_1": "　　覩諸陂池，　　當願眾生，　一切功德，　　慧行充滿，　　若見泉水，　當願眾生，　　入佛淵智，　　所問無窮。",
    "T10n0281_001:0448b23_0": "　遙望江海，　　當願眾生，　　入深佛藏，　無盡之法。",
    "T10n0281_001:0448b24_1": "　　見人汲井，　　當願眾生，　開心受法，　　得一味道。",
    "T10n0281_001:0448b25_2": "　　過度橋梁，　當願眾生，　　興造法橋，　　度人不休。",
    "T10n0281_001:0448b27_0": "　見修園圃，　　當願眾生，　　耘除穢惡，　不生欲根。",
    "T10n0281_001:0448b28_1": "　　見田稻穀，　　當願眾生，　廣殖福德，　　不為災患。",
    "T10n0281_001:0448b29_2": "　　見好園圃，　當願眾生，　　得周滿持，　　道法備具。",
    "T10n0281_001:0448c01_0": "　見丘聚舍，　　當願眾生，　　常處仁智，　道無危殆。",
    "T10n0281_001:0448c02_1": "　　見精學堂，　　當願眾生，　講誦經道，　　日進不衰。",
    "T10n0281_001:0448c03_2": "　　見人眾聚，　當願眾生，　　功滿得佛，　　成弟子眾。",
    "T10n0281_001:0448c05_0": "　見人閑居，　　當願眾生，　　恬惔無為，　遊志典籍。",
    "T10n0281_001:0448c06_1": "　　得見沙門，　　當願眾生，　多聞戒具，　　誨人不惓。",
    "T10n0281_001:0448c07_2": "　　見異道人，　當願眾生，　　遠去邪見，　　入八正道。",
    "T10n0281_001:0448c09_0": "　得見仙人，　　當願眾生，　　意行具足，　所欲者成。",
    "T10n0281_001:0448c10_1": "　　行到城郭，　　當願眾生，　持戒完具，　　心無虧缺。",
    "T10n0281_001:0448c11_2": "　　望見宮闕，　當願眾生，　　聰明遠照，　　諸善普立。",
    "T10n0281_001:0448c13_0": "　若見帝王，　　當願眾生，　　得奉聖化，　如正道教。",
    "T10n0281_001:0448c14_1": "　　見帝王子，　　當願眾生，　履佛子行，　　化生法中。",
    "T10n0281_001:0448c15_2": "　　若見公卿，　當願眾生，　　明於道理，　　助利天下。",
    "T10n0281_001:0448c17_0": "　見諸臣吏，　　當願眾生，　　忠正順善，　無固賊心。",
    "T10n0281_001:0448c18_1": "　　見被鎧甲，　　當願眾生，　誓被法鎧，　　不違本願。",
    "T10n0281_001:0448c19_2": "　　見魯鈍人，　當願眾生，　　勇於道義，　　成四無畏。",
    "T10n0281_001:0448c21_0": "　見憂愁人，　　當願眾生，　　離諸恐怖，　無復憂戚。",
    "T10n0281_001:0448c22_1": "　　見喜笑人，　　當願眾生，　捨非常樂，　　五欲自娛。",
    "T10n0281_001:0448c23_2": "　　見勤苦人，　當願眾生，　　得泥洹道，　　免度諸厄。",
    "T10n0281_001:0448c25_0": "　見安樂人，　　當願眾生，　　安快如佛，　惔怕無患。",
    "T10n0281_001:0448c26_1": "　　見疾病人，　　當願眾生，　知空非身，　　無苦痛意。",
    "T10n0281_001:0448c27_2": "　　見強健人，　當願眾生，　　得金剛形，　　無有衰耗，　見醜陋人，　　當願眾生，　　去醜惡行，　以善自嚴。",
    "T10n0281_001:0448c30_3": "　　見端正人，　　當願眾生，　意行質直，　　愛好道法。",
    "T10n0281_001:0449a01_4": "　　見報恩人，　當願眾生，　　念佛恩德，　　行菩薩行。",
    "T10n0281_001:0449a03_0": "　見背恩人，　　當願眾生，　　降心伏意，　棄捐諸惡。",
    "T10n0281_001:0449a04_1": "　　見貪欲人，　　當願眾生，　法施天下，　　無慳貪意。",
    "T10n0281_001:0449a05_2": "　　行持錫杖，　當願眾生，　　依仗於法，　　分流德化。",
    "T10n0281_001:0449a07_0": "　挾持應器，　　當願眾生，　　受而知施，　修六重法。",
    "T10n0281_001:0449a08_1": "　　入里分衛，　　當願眾生，　如戒法求，　　無得疑妄。",
    "T10n0281_001:0449a09_2": "　　到人門戶，　當願眾生，　　入總持門，　　悉見諸法。",
    "T10n0281_001:0449a11_0": "　入人堂室，　　當願眾生，　　昇佛聖堂，　深行微妙。",
    "T10n0281_001:0449a12_1": "　　人不與食，　　當願眾生，　得般若意，　　無望無惜。",
    "T10n0281_001:0449a13_2": "　　主人未辦，　當願眾生，　　離三惡道，　　無飢渴想。",
    "T10n0281_001:0449a15_0": "　授空應器，　　當願眾生，　　皆得至空，　無欲之性。",
    "T10n0281_001:0449a16_1": "　　受滿應器，　　當願眾生，　一切成滿，　　道品之法。",
    "T10n0281_001:0449a17_2": "　　擎持鉢飯，　當願眾生，　　為法供養，　　志在大道。",
    "T10n0281_001:0449a19_0": "　與廉人坐，　　當願眾生，　　廉潔知恥，　所作不妄。",
    "T10n0281_001:0449a20_1": "　　坐有貪人，　　當願眾生，　無有強顏，　　貪鄙之心。",
    "T10n0281_001:0449a21_2": "　　得香美食，　當願眾生，　　知節少欲，　　情無所著。",
    "T10n0281_001:0449a23_0": "　得不美食，　　當願眾生，　　知身幻法，　好惡無異。",
    "T10n0281_001:0449a24_1": "　　舉飯向口，　　當願眾生，　悉得諸經，　　諸佛法味。",
    "T10n0281_001:0449a25_2": "　　所噉雜味，　當願眾生，　　味味如佛，　　化成甘露。",
    "T10n0281_001:0449a27_0": "　飯食已訖，　　當願眾生，　　德行充盈，　成十種力。",
    "T10n0281_001:0449a28_1": "　　講經說法，　　當願眾生，　志意開達，　　聞法即寤。",
    "T10n0281_001:0449a29_2": "　　呪願達嚫，　當願眾生，　　悉令通佛，　　十二部經。",
    "T10n0281_001:0449b01_0": "　罷坐退去，　　當願眾生，　　一切究竟，　得三甘露。",
    "T10n0281_001:0449b02_1": "　　若欲入水，　　當願眾生，　身口意淨，　　等於三塗。",
    "T10n0281_001:0449b03_2": "　　澡浴身體，　當願眾生，　　蕩除心垢，　　見生死際。",
    "T10n0281_001:0449b05_0": "　盛暑熱極，　　當願眾生，　　得清涼定，　滅一切苦。",
    "T10n0281_001:0449b06_1": "　　冰凍寒甚，　　當願眾生，　心冷愛除，　　無復情欲。",
    "T10n0281_001:0449b07_2": "　　誦讀經偈，　當願眾生，　　博解諸法，　　無復漏忘。",
    "T10n0281_001:0449b09_0": "　若得見佛，　　當願眾生，　　常與佛會，　行七覺意。",
    "T10n0281_001:0449b10_1": "　　見佛圖像，　　當願眾生，　悉覩十方，　　眼無障蔽。",
    "T10n0281_001:0449b11_2": "　　拜謁佛時，　當願眾生，　　得道如佛，　　莫能見頂。",
    "T10n0281_001:0449b13_0": "　稽首而起，　　當願眾生，　　皆如佛意，　尊貴無上。",
    "T10n0281_001:0449b14_1": "　　始欲旋塔，　　當願眾生，　施行福祐，　　究暢道意。",
    "T10n0281_001:0449b15_2": "　　繞塔三匝，　當願眾生，　　得一向意，　　不斷四喜。",
    "T10n0281_001:0449b17_0": "　行詠歌經，　　當願眾生，　　念佛恩德，　行法供養。",
    "T10n0281_001:0449b18_1": "　　畢住讚佛，　　當願眾生，　光明神德，　　如佛法身。",
    "T10n0281_001:0449b19_2": "　　暮將洗足，　當願眾生，　　得四神足，　　周遍十方。",
    "T10n0281_001:0449b21_0": "　昏夜寢息，　　當願眾生，　　離於闇冥，　無復五蓋。",
    "T10n0281_001:0449b22_1": "　　臥覺當願，　　都使眾生，　得佛十八，　　不絕之法。",
    "T10n0281_001:0449b23_2": "　　是為菩薩，　誡願俱行，　　兼愛博施，　　不捨十方。」",
    "T10n0281_001:0449b25_0": "十地品第三",
    "T10n0281_001:0449b26_0": "於是忍世界百億天帝釋，皆於忉利紫紺殿上，化作七寶師子之座，施交露帳，席以綵縶已，各稽首請佛。",
    "T10n0281_001:0449b28_1": "佛意悉知，即為分身，遍諸釋殿，一一佛者，從眾菩薩，一切天帝，莫不悅豫；其下百億小國，續自見佛，如故不減。",
    "T10n0281_001:0449b30_2": "時十方剎，復來雲集，法意菩薩、首意菩薩、賢意菩薩、勤意菩薩，思意、知意、審意、專意、重意、盡意菩薩等，各從十方，與無數上人俱來，稽首佛足坐一面蓮華上。",
    "T10n0281_001:0449c04_3": "法意菩薩即如其像，正坐定意，入於無量會見三昧，悉見十方無數諸佛，各伸右手摩其頭，俱言：「善哉！",
    "T10n0281_001:0449c07_0": "法意！",
    "T10n0281_001:0449c07_1": "菩薩勇健，乃得是定，十方如來，及釋迦牟尼佛，已皆拜汝成立功德，修微妙辯，知空無著行，究暢法要，通諸佛語，知眾生意。",
    "T10n0281_001:0449c10_2": "汝行已備，得佛不久，今使汝說菩薩十住，令諸學者普知所行。」",
    "T10n0281_001:0449c11_3": "於是法意菩薩，得佛辯辭，明哲至真，不忘不難，從定意覺而言曰：「諸族姓子！",
    "T10n0281_001:0449c13_4": "欲求佛者，有十地住，往古來今，皆由此成，眾祐所歎，是合無量，具陳演說，如佛所言。",
    "T10n0281_001:0449c15_5": "何等為十？",
    "T10n0281_001:0449c15_6": "第一發意，第二治地，第三應行，第四生貴，第五修成，第六行登，第七不退，第八童真，第九了生，第十補處。",
    "T10n0281_001:0449c18_0": "「何謂發意？",
    "T10n0281_001:0449c18_1": "菩薩法住，有十事，謂初見佛，十功德起：一見佛端正，二身色相具，三神足現化，四道德深奧，五儀法無比，六謂知人意，七出經教明，八所言諦解，九見生死苦，十體樂佛法，稍稍開解，便發道意。",
    "T10n0281_001:0449c22_2": "欲曉了佛十力之智，其學有十：當知禮事諸佛，當曉說菩薩德，當諦了生死本，當願修貴治福，當令行勝三界，當學諸佛功德業，當求更見諸佛，當習行諸深三昧，當悲念諸罪苦人，當從生死輪還，是為上頭初發意之地。",
    "T10n0281_001:0450a01_0": "「何謂治地？",
    "T10n0281_001:0450a01_1": "菩薩法住，有十事，以次學：一念人善，二淨潔心，三柔軟意，四安靜志，五常布施，六行慈愛，七利天下，八助平均，九視彼如己，十敬人如師。",
    "T10n0281_001:0450a04_2": "復有十學：當多諷經，當遠鄉土，當近明師，當學善言，當知時，當精進，當入要，當曉行，當不忘，當安志，是為次第治地之行。",
    "T10n0281_001:0450a08_0": "「何謂應行？",
    "T10n0281_001:0450a08_1": "菩薩法住，有十事，入如經：一見無常，二見生苦，三見行空，四見非身，五見無主，六無所貪，七無所著，八無為，九無欲，十無求。",
    "T10n0281_001:0450a11_2": "復有十學：當念人，當念剎，當念法，當念地種，當念水種，當念火種，當念風種，當念欲界，當念色界，當念無色界，心無戀慕，是為分別應行之地。",
    "T10n0281_001:0450a15_0": "「何謂生貴？",
    "T10n0281_001:0450a15_1": "菩薩法住，有十事，隨佛行：一不還邪道，二專心向佛，三思惟法意，四觀功德行，五見人如化，六見剎如夢，七見殃福空，八見諸法如幻，九苦樂無異，十解泥洹淨。",
    "T10n0281_001:0450a18_2": "復有十學：當知思念，去佛意空，來佛意空，今佛意空，去佛法淨，來佛法淨，今佛法淨，去佛自然，來佛自然，今佛自然，諸佛興等，皆無所異，是為平等生貴之地。",
    "T10n0281_001:0450a23_0": "「何謂修成？",
    "T10n0281_001:0450a23_1": "菩薩法住，有十事，行濟人：一為人方便，二令人安隱，三賑救天下人，四慈念一切，五悲傷眾生，六令人歡喜，七護視人物，八勸令隨道，九為現清淨，十令得泥洹。",
    "T10n0281_001:0450a26_2": "復有十學：當知眾生，無有要，無有種，無有數，無有造，無有正，不可思，不可稱，不可度，不可具說，為一切空，是為聖行修成之地。",
    "T10n0281_001:0450a29_3": "「何謂行登？",
    "T10n0281_001:0450a30_4": "菩薩法住，有十事，度輒成：一聞稱佛譏佛心無異，二聞譽法毀法心無異，三聞菩薩善菩薩惡心無異，四聞人相評論心無異，五聞人眾人寡心無異，六聞經多經少心無異，七聞生苦生樂心無異，八聞人難度人易度心無異，九聞法興法衰心無異，十遭有道遭無道心無異。",
    "T10n0281_001:0450b06_5": "復有十學：心無想，不受想，不計身，無我所，無有見，無有主，無有受，為如化，為不成，無所有，是為盡信行登之地。",
    "T10n0281_001:0450b09_0": "「何謂不退轉？",
    "T10n0281_001:0450b09_1": "菩薩法住，有十事，志牢強：一言有佛無佛不退轉，二言有法無法不退轉，三言有菩薩無菩薩不退轉，四言有求佛無求佛不退轉，五有得佛無得佛不退轉，六曰古有聖道無聖道不退轉，七今有聖道無聖道不退轉，八後有聖道無聖道不退轉，九言三塗同三塗異不退轉，十言佛智有盡佛智無盡不退轉。",
    "T10n0281_001:0450b16_2": "復有十學：開微慧入大智，開大智入微慧，現一法入眾經，現眾經入一法，解眾生入空要，解空要入眾生，釋有想入寂定，釋寂定入有想，說少淨入多想，說多想入少淨，是為轉進不退之地。",
    "T10n0281_001:0450b21_0": "「何謂童真？",
    "T10n0281_001:0450b21_1": "菩薩法住，有十事，隨所入：一身口意不犯，二一切無瑕疵，三志壹在所生，四見人知內慈，五知人心所信，六知人意所解，七不受彼雜想，八知諸剎成敗，九神足疾遍到十方，十周滿持諸法。",
    "T10n0281_001:0450b25_2": "復有十事：學知佛世界，學如佛智能，學現佛神足行，學莊嚴諸佛剎，學遍遊諸國土，學法答眾問，學化無不現，學佛聲出諸法，學轉頃匝十方，學作一念見無數佛，是為清淨童真之地。",
    "T10n0281_001:0450b30_0": "「何謂了生？",
    "T10n0281_001:0450b30_1": "菩薩法住，有十事，受慧見：一知一切生何道，二知眾生所習縛，三知人本所更來，四知人所行殃福之報，五知人受行何法，六知人心所入好惡，七知人意念若干變，八知十方國清濁，九知三塗無量慧，十知諦要說如應。",
    "T10n0281_001:0450c05_2": "復有十事：學法王正行，學法王禮儀，學法王興立，學法王出入，學法王周旋，學法王威嚴，學法王坐起，學法王教令，學法王拜人，學法王巡行剎土，是為受決了生之地。",
    "T10n0281_001:0450c09_0": "「何謂補處？",
    "T10n0281_001:0450c09_1": "菩薩法住，有十事，智難及：一當念感動無數國，二當為無數國現明，三當為無數國立法，四當為開度無數國，五當利安無數國，六當聲曉無數人，七當觀察知眾生意，八當知眾生無極念，九當令無數人入法，十以次第現人慧了。",
    "T10n0281_001:0450c14_2": "生所不能及補處者十：不能知其身事志行，神足定念，達古知今，見後明處，及修剎法，聖意之事，補處所欲。",
    "T10n0281_001:0450c16_3": "又有十事：學佛三塗無際之慧，學具足諸佛法，學法法無所著，學諸佛無底藏，學神智成其剎，學光明照十方，學佛定感動諸國，學權道隨意化，學遍教令成就，學合會轉法輪。",
    "T10n0281_001:0450c20_4": "所以學者，欲一切知，已一切敏，無所復學，是名為補處。",
    "T10n0281_001:0450c22_5": "從十十法成，現世得紹代無上正真之道，為最正覺，度脫天下。」",
    "T10n0281_001:0450c23_6": "佛言：「善哉，善哉！",
    "T10n0281_001:0450c23_7": "法意菩薩，可謂佛子。",
    "T10n0281_001:0450c24_8": "一切十方去來現佛，皆由此興，是法無際，所照無量，度人無極，智心無盡。」",
    "T10n0281_001:0450c26_9": "佛說是已，皆大歡喜，為佛作禮。",
    "T10n0281_001:0450c27_0": "佛說菩薩本業經"
}