{
    "T24n1458_008:0569a24_0": "根本薩婆多部律攝卷第八",
    "T24n1458_008:0569a26_0": "尊者勝友集",
    "T24n1458_008:0569a27_0": "三藏法師義淨奉　制譯",
    "T24n1458_008:0569a28_0": "服過七日藥學處第三十",
    "T24n1458_008:0569a29_0": "爾時薄伽梵在王舍城竹依園中，由畢隣陀婆蹉依止弟子受惡觸藥，行與飲食更相雜糅或自類相染，亦復不知此等諸藥何者應捨？",
    "T24n1458_008:0569b03_1": "何者不應捨？",
    "T24n1458_008:0569b03_2": "時與非時隨意食噉。",
    "T24n1458_008:0569b03_3": "因病藥事煩惱同前，制斯學處。",
    "T24n1458_008:0569b05_0": "如世尊說：「聽諸病苾芻所有諸藥隨意服食，謂酥油糖蜜，於七日中應自守持觸宿而服。",
    "T24n1458_008:0569b07_0": "若苾芻過七日服者，泥薩祇波逸底迦。」",
    "T24n1458_008:0569b08_0": "言如世尊說者，謂於毘奈耶中說醫藥處。",
    "T24n1458_008:0569b08_1": "言世尊者，舉教主也。",
    "T24n1458_008:0569b09_2": "病有二種：一、主病；二、客病。",
    "T24n1458_008:0569b10_3": "由此常應於食噉時作療病想，然後方食。",
    "T24n1458_008:0569b11_0": "因明瞻病所有行法，若鄔波馱耶、若阿遮利耶，若親教弟子、若依止弟子、同鄔波馱耶、同阿遮利耶及親友知識，當於病者好心瞻視。",
    "T24n1458_008:0569b14_1": "若無依怙，此應合眾共看、或作番次。",
    "T24n1458_008:0569b14_2": "若同界者，日應三迴往問。",
    "T24n1458_008:0569b15_3": "看病之人於病者處置諸坐物，令問疾者坐，諸問疾人不應久住。",
    "T24n1458_008:0569b17_0": "若病人貧無藥直者，師主知識等應為辦之、或施主邊求、或用僧伽物、或窣覩波物、或幡蓋等莊嚴之具，依價賣之以供藥直。",
    "T24n1458_008:0569b19_1": "若後病差應償，若無力者不還無犯。",
    "T24n1458_008:0569b20_2": "大師之子是父財故，若看病苾芻供給病者，除性罪已，餘皆應作。",
    "T24n1458_008:0569b22_3": "若病者命欲終時，其看病人應移病者，置私臥具上善為方便，勿令瞋惱。",
    "T24n1458_008:0569b23_4": "若索衣鉢等，應急呈現。",
    "T24n1458_008:0569b24_5": "身亡之後所有喪事，若亡者無物，用僧伽物；或看病人為病者乞。",
    "T24n1458_008:0569b25_6": "若有病人為病所困，便將衣鉢隨處布施，其受施者不應即分，應於餘日問其進不？",
    "T24n1458_008:0569b27_7": "若重索者應還，若言不取者應分。",
    "T24n1458_008:0569b28_8": "然諸病人及瞻病者，所有行法隨教應作，不依行者得惡作罪。",
    "T24n1458_008:0569b29_9": "言隨意者，謂隨順病人所宜之事。",
    "T24n1458_008:0569c01_10": "言服食者，謂聽噉嚼。",
    "T24n1458_008:0569c02_11": "言諸藥者，總有四種：一、時藥；二、更藥；三、七日藥；四、盡壽藥。",
    "T24n1458_008:0569c03_12": "然此四種皆能療疾，並名為藥，病者所須非無病者。",
    "T24n1458_008:0569c04_13": "即此四種服食之時，皆應先作療病心已，然後受用。",
    "T24n1458_008:0569c06_0": "言時藥者，謂五正食：一、麨；二、飯；三、麥豆飯；四、肉；五、餅及五嚼食等。",
    "T24n1458_008:0569c07_1": "此並時中合食，故名時藥。",
    "T24n1458_008:0569c08_2": "言更藥者，謂八種漿。",
    "T24n1458_008:0569c08_3": "云何為八？",
    "T24n1458_008:0569c09_0": "一、招者漿(西方樹名，亦名顛呾梨角，同皂莢。",
    "T24n1458_008:0569c09_1": "其味如梅角，寬一兩指、長三四寸)。",
    "T24n1458_008:0569c10_0": "二、毛者漿(即芭蕉子，以少胡椒安在果上，手極捼之，皆變成水)。",
    "T24n1458_008:0569c11_0": "三、孤洛迦漿(狀如酸棗)。",
    "T24n1458_008:0569c11_1": "四、阿說也子漿(是菩提樹子也)。",
    "T24n1458_008:0569c12_0": "五、烏曇跋羅漿(其果大如李)。",
    "T24n1458_008:0569c13_0": "六、鉢魯灑漿(其果狀如蘡薁子)。",
    "T24n1458_008:0569c14_0": "七、蔑栗墜漿(即是蒲萄果)。",
    "T24n1458_008:0569c15_0": "八、渴樹羅漿(形如小棗，甜而澁，樹多獨立，形若椶櫚。",
    "T24n1458_008:0569c15_1": "此等諸漿皆須淨洗手、淨濾漉，然後堪飲)。",
    "T24n1458_008:0569c16_0": "除此八已，若橘柚、櫻梅、甘蔗、糖蜜等，亦聽作漿。",
    "T24n1458_008:0569c17_1": "味若甜者，應知醋及醋漿醋果，依夜分齊故，名更藥。",
    "T24n1458_008:0569c19_0": "言七日藥者，謂酥油、粆糖及蜜。",
    "T24n1458_008:0569c20_0": "言盡壽者，有其五種：謂根、莖、葉、華、果。",
    "T24n1458_008:0569c20_1": "根謂菖蒲、薑、藕鬚。",
    "T24n1458_008:0569c21_2": "莖謂天木、旃檀。",
    "T24n1458_008:0569c21_3": "葉謂瓜葉、楝葉。",
    "T24n1458_008:0569c22_0": "華謂龍華、蓮華。",
    "T24n1458_008:0569c22_1": "果謂訶梨得枳、菴摩洛迦、鞞醯得枳、胡椒、蓽茇。",
    "T24n1458_008:0569c23_2": "又有五種黏藥：一、阿魏；二、烏糖；三、紫礦；四、黃蠟；五、諸餘樹膠。",
    "T24n1458_008:0569c24_3": "又有五煎灰藥：一、[麩夫+廣]麥灰；二、[麩夫+廣]麥芒灰；三、油麻根灰；四、牛膝草灰；五、諸餘雜灰。",
    "T24n1458_008:0569c26_4": "此等諸灰水淋煎之，隨意應用。",
    "T24n1458_008:0569c27_5": "又有五種鹽藥：一、先陀婆(因河為名)；二、毘鄧伽(因水為名)；三、騷跋折攞(因山為名)；四、鶻路磨(因地為名)；五、三沒達攞(煮海為之)。",
    "T24n1458_008:0569c29_6": "又有五種澁物藥：一、菴摩洛迦；二、誑婆；三、瞻部；四、失利灑；五、高苫薄迦(此並樹名，東夏既無，不可翻也)。",
    "T24n1458_008:0570a02_7": "斯等咸是舉類而言，若更有餘用皆無犯。",
    "T24n1458_008:0570a04_0": "時藥者，謂於時中食噉，不許非時。",
    "T24n1458_008:0570a04_1": "若苾芻等病困，餘藥不除，醫令與食者，應在屏處非時噉食，無犯。",
    "T24n1458_008:0570a06_2": "然此四藥各隨強勢而服用之，謂前前強、後後弱，時長是弱、時促為強。",
    "T24n1458_008:0570a07_3": "若後三藥與初相雜者，應隨勢而服，後二隨一、後一隨一，時過分限皆不應服。",
    "T24n1458_008:0570a09_4": "若烏鵄、鵰鷲、白鷺、鵂鶹、象馬、龍蛇、獼猴、犬狢、食屍禽獸，並不應食。",
    "T24n1458_008:0570a11_5": "若皮是不淨，其肉筋骨亦皆不淨。",
    "T24n1458_008:0570a12_6": "不食彪殘及以人肉。",
    "T24n1458_008:0570a12_7": "若食人肉得窣吐羅罪。",
    "T24n1458_008:0570a13_8": "凡行食時，若有肉食，上座應問：「此是何肉？」",
    "T24n1458_008:0570a14_0": "觀彼答已，知是合食，方可食之。",
    "T24n1458_008:0570a14_1": "若上座不言，次座應問，若不問者俱得惡作。",
    "T24n1458_008:0570a15_2": "有三種肉是不應食：若見、若聞、若疑，為我殺害而噉食者，得越法罪。",
    "T24n1458_008:0570a17_3": "或有病人醫處方藥，隨病所宜聽食人肉。",
    "T24n1458_008:0570a18_4": "若性不便見時變吐者，應以物掩目令其噉食。",
    "T24n1458_008:0570a19_5": "食了除去，安餘美膳方解掩物。",
    "T24n1458_008:0570a20_0": "其肉，應令敬信之人於彼屠處而簡取之。",
    "T24n1458_008:0570a20_1": "不應飲人乳，作藥服者無犯。",
    "T24n1458_008:0570a21_2": "有五種人聽於小食時食五正食：一、病人；二、看病人；三、客初來至；四、將欲行者；五、守寺人。",
    "T24n1458_008:0570a23_3": "若在儉時，於小食上亦聽食飯。",
    "T24n1458_008:0570a24_4": "若寺內無淨地處與食同宿，內煮自煮皆不應食，惟除儉年。",
    "T24n1458_008:0570a25_5": "若煮飯欲熟，魚肉、果菜其色變，常煎乳三沸。",
    "T24n1458_008:0570a26_6": "若無淨人，溢時須觸者，食之無犯；若不食者應施貧人。",
    "T24n1458_008:0570a27_7": "若先有施主設食之時，後更有人持飯來施，問先施主方可受之。",
    "T24n1458_008:0570a29_8": "若有施主稱三寶名，以衣食等施苾芻者，應返問彼：「所云佛陀即兩足尊耶？」",
    "T24n1458_008:0570b02_9": "若云：「如是。」",
    "T24n1458_008:0570b02_10": "便不應受。",
    "T24n1458_008:0570b02_11": "若彼報云：「仁即是我佛陀者。」",
    "T24n1458_008:0570b03_12": "應受。",
    "T24n1458_008:0570b03_13": "達摩、僧伽准此應問。",
    "T24n1458_008:0570b03_14": "凡於食處塗拭令淨，地敷淨葉不應足踏葉上。",
    "T24n1458_008:0570b04_15": "若至牧牛人處乏少水者，酪漿飯汁洗足無犯。",
    "T24n1458_008:0570b05_16": "或於俗家已足食竟，若有餘食更欲食者，即用前受重食無犯。",
    "T24n1458_008:0570b07_17": "若須殘食應自持去。",
    "T24n1458_008:0570b07_18": "若施主持食別在眾前，施心已成，事急須去，無人授者，苾芻應作北洲想，自取而食。",
    "T24n1458_008:0570b09_19": "菴沒羅果，核未成者不應食，若核成者無犯。",
    "T24n1458_008:0570b10_20": "又更藥者，有六種醋物：一、大醋；二、麥醋；三、藥醋；四、小醋；五、酪漿；六、鑽酪漿。",
    "T24n1458_008:0570b12_21": "此等醋物飲用之時，應以少水渧之作淨，絹疊羅濾色如竹荻，時與非時病及無病隨意飲用。",
    "T24n1458_008:0570b14_22": "大醋者，謂以粆糖和水置諸雜果、或以蒲萄木榓餘甘子等，久釀成醋。",
    "T24n1458_008:0570b16_23": "麥醋者，謂磨[麩夫+廣]麥等雜物，令碎釀以成醋。",
    "T24n1458_008:0570b17_24": "藥醋者，謂以根莖等藥酸棗等果漬之成醋。",
    "T24n1458_008:0570b18_25": "小醋者，謂於飯中投熱饙汁及以飯漿，續取續添長用不壞。",
    "T24n1458_008:0570b19_26": "酪漿者，謂酪中漿水。",
    "T24n1458_008:0570b20_27": "鑽酪漿者，謂鑽酪取酥餘漿水是。",
    "T24n1458_008:0570b20_28": "若粆糖以水和者，體若未變，應加守持為七日藥。",
    "T24n1458_008:0570b22_29": "諸雜果等欲作漿者，若時中受取，淨手搦碎水和澄清，但持中飲；若在非時自料理者，聽非時飲；若令未近圓人作者，時非時得飲。",
    "T24n1458_008:0570b25_30": "若欲作漿齊更飲者，時中料理，時中受取，對人加法至初夜盡自取而飲；若過此時便不應飲。",
    "T24n1458_008:0570b27_31": "時中飲者隨濾不濾，非時飲者必須澄濾。",
    "T24n1458_008:0570b28_32": "其六醋物准此應知。",
    "T24n1458_008:0570b28_33": "又七日藥者，一受已後作法守持，齊七日內食之無犯。",
    "T24n1458_008:0570b29_34": "若有病緣非時須服，欲求他授復無淨人，應七日守持、或時隨路自持而行。",
    "T24n1458_008:0570c02_35": "有五種人得守持七日藥：一、行路人；二、斷食人；三病人；四、守護寺人；五、營作人。",
    "T24n1458_008:0570c04_36": "作粆糖團須安麨末是作處淨，非時得食。",
    "T24n1458_008:0570c05_37": "行路之時，若以粆糖內於米中，手拍去米應食。",
    "T24n1458_008:0570c06_38": "若置麨中，應以水洗；若黏著者，竹片刮除重以水洗，食之無犯。",
    "T24n1458_008:0570c07_39": "若不能令無染涉者，先水洗已手捼令碎，投以淨水將物濾之，不由此染便成染過，非時得飲。",
    "T24n1458_008:0570c09_40": "然此糖等，時與非時、病及無病食皆無犯。",
    "T24n1458_008:0570c10_41": "應知更藥及以盡壽，類此應知。",
    "T24n1458_008:0570c11_42": "許五種脂時中煮熟，濾使淨潔，從他受取作法守持，乃至病差隨意應服。",
    "T24n1458_008:0570c13_43": "雖復病差亦得畜持，擬為餘人須者應與，或可安在瞻病堂中，若有須者任彼服用，若不爾者得惡作罪。",
    "T24n1458_008:0570c15_44": "不如法脂不應噉食，若塗身灌鼻及以揩身者無犯。",
    "T24n1458_008:0570c16_45": "甘蔗、牛乳、油麻及肉，若苾芻非時受取非時料理，雖濾守持並不應食。",
    "T24n1458_008:0570c18_46": "若蜜以水渧淨，時與非時隨意應食。",
    "T24n1458_008:0570c19_47": "有智猨猴、智馬、智象及以師子虎豹等脂，用塗足者，得惡作罪。",
    "T24n1458_008:0570c20_48": "又盡壽藥者，若患疥者應用前五種澁果陰乾擣末，以水熟煎，先揩疥瘡，後將汁洗。",
    "T24n1458_008:0570c22_49": "若病差已同前五脂，餘盡壽藥隨病所須，如藥事中說。",
    "T24n1458_008:0570c24_0": "若患眼者，醫人處方，用五安膳那注眼者無犯(但是眼藥咸名安膳那也)：一、華安膳那；二、汁安膳那；三、末安膳那；四、丸安膳那；五、騷毘羅安膳那。",
    "T24n1458_008:0570c26_1": "若病差安置亦同前法。",
    "T24n1458_008:0570c27_2": "若是華藥安盆器中，汁藥安小合內，末藥置在筩裏，後二安置帒中，或可以物裹而繫之，不依教者得越法罪。",
    "T24n1458_008:0571a01_3": "不應為嚴身故莊注其眼，應畜二種注眼藥鎚：一、熟鐵；二、赤銅。",
    "T24n1458_008:0571a02_4": "凡曝藥時或陰乾、或日曬，天雨將至，無未近圓人自收無犯。",
    "T24n1458_008:0571a03_5": "若藥相雜，簡取應用。",
    "T24n1458_008:0571a04_6": "若有病緣，醫人教服非常藥者，亦應服之。",
    "T24n1458_008:0571a05_7": "為消諸毒故，令信心者為取。",
    "T24n1458_008:0571a06_0": "此有四種：一、新生犢子糞尿。",
    "T24n1458_008:0571a06_1": "二、掘路陀樹灰、或菩提樹灰、或烏曇跋羅樹灰。",
    "T24n1458_008:0571a07_2": "三、甘草灰。",
    "T24n1458_008:0571a07_3": "四、入地四指，取其下土四事和擣、或塗或服。",
    "T24n1458_008:0571a09_0": "若苾芻無病，蒜胡葱澤蒜並不應食，為病服者無犯。",
    "T24n1458_008:0571a10_1": "凡食葷辛應知行法，若服蒜為藥者，僧伽臥具大小便處咸不應受用。",
    "T24n1458_008:0571a11_2": "不入眾中、不禮尊像、不繞制底，有俗人來不為說法，設有請喚亦不應往，應住邊房。",
    "T24n1458_008:0571a13_3": "服藥既了，更停七日待臭氣銷散，浴洗身衣並令清潔，其所居處牛糞淨塗。",
    "T24n1458_008:0571a15_4": "若服胡葱應停三日，澤蒜一日。",
    "T24n1458_008:0571a16_5": "若欲停貯先陀婆鹽者，內牛角中還將角合，或以蠟裹能令不銷。",
    "T24n1458_008:0571a17_6": "問：「頗有一物成四藥耶？」",
    "T24n1458_008:0571a18_7": "「有，謂甘蔗，體是時藥、汁為更藥、糖為七日、灰為盡壽。」",
    "T24n1458_008:0571a19_8": "自餘諸物類此應知。",
    "T24n1458_008:0571a19_9": "此四藥中或不受不守持、或受而不守持、或守持而不受，咸不應食；若受而守持者應服。",
    "T24n1458_008:0571a21_10": "若於寺界內不淨地中有果樹者，子不合食。",
    "T24n1458_008:0571a22_11": "若淨地生、墮不淨地，若經宿者亦不應食。",
    "T24n1458_008:0571a23_12": "若淨地果樹還落淨地，雖復經夜應食。",
    "T24n1458_008:0571a24_13": "諸有制聽不依行者，隨一一事得惡作罪。",
    "T24n1458_008:0571a25_14": "於藥所須器具雜物亦皆聽畜，謂函杓、大鉢、吸咽鼻筩。",
    "T24n1458_008:0571a26_15": "此筩法，長十二指，應以鐵作，或一[此/束]、雙[此/束]，吸咽入鼻可治諸疾。",
    "T24n1458_008:0571a28_16": "飲藥銅盞、貯藥之合、承足小枮斯等器物，咸不得以寶作。",
    "T24n1458_008:0571a29_17": "若須煖水應作鐵鎚，安鼻著鎖燒令極熱，投之於水。",
    "T24n1458_008:0571b01_18": "先置淨水、次安觸水，病人浸身。",
    "T24n1458_008:0571b02_19": "聽畜鐵槽及木槽等，煎藥所須用銅鐵釜。",
    "T24n1458_008:0571b03_20": "若營作時所須釜鑿鎌刀器物，杵石并軸須塗足等油及油器，此並應畜。",
    "T24n1458_008:0571b05_21": "器有三種：大者一抄，小者半抄，此內名中。",
    "T24n1458_008:0571b06_22": "諸雜類人既出家已，不應輒顯昔時技業，亦不得畜工巧器具。",
    "T24n1458_008:0571b07_23": "若先是醫人，聽畜針筩及盛刀子帒；若先書人，聽留墨瓶。",
    "T24n1458_008:0571b08_24": "又諸苾芻，為遮雨熱聽持傘蓋，其蓋應織竹縫葉及用布等，不應全白狀似人王，亦不雕飾及用孔雀毛等。",
    "T24n1458_008:0571b11_25": "若無雨熱即不應持。",
    "T24n1458_008:0571b11_26": "其柄不應寶作及塗赤色，亦不大長量與蓋等。",
    "T24n1458_008:0571b12_27": "若入聚落不應正擎，應偏持而去。",
    "T24n1458_008:0571b13_28": "若乞食時恐天雨者，亦應持行柄應護淨。",
    "T24n1458_008:0571b14_29": "初入村時應寄俗舍，乞食既了應取而還。",
    "T24n1458_008:0571b15_30": "為寒熱故，開皮革屣。",
    "T24n1458_008:0571b16_0": "若有棘刺沙礫之處，底應二重，足柔軟者不令生苦，乃至六重過便不合，富羅頂帽聽著無犯。",
    "T24n1458_008:0571b18_1": "又寒雪國著立播衣及厚大帔，隨意披服。",
    "T24n1458_008:0571b19_2": "為除極熱聽畜諸扇。",
    "T24n1458_008:0571b19_3": "此有二種，謂多羅葉及以衣角、或復竹等，並不應寶作，亦不用寶釘校雕裝。",
    "T24n1458_008:0571b21_4": "為遮蚊蟲聽作拂扇，或用麻紵白[疊*毛]破衣諸葉，其馬尾等不應為拂，若為僧伽受取無犯。",
    "T24n1458_008:0571b23_5": "為持瓶鉢聽畜網絡，若患肩痛應挂杖頭荷之而行。",
    "T24n1458_008:0571b25_0": "有二種人開許乘輿：一、謂老弱；二、謂病苦。",
    "T24n1458_008:0571b25_1": "諸有病人聽帶雜香及香塗身，不應入眾及為俗人說法，設有請喚亦不應往。",
    "T24n1458_008:0571b27_2": "若後病愈，並應除棄香熏之衣，咸須淨洗并身沐浴，方可如常。",
    "T24n1458_008:0571b29_3": "無病為者得惡作罪。",
    "T24n1458_008:0571b29_4": "或有信心以馨香物持來奉施，宜應受取安在床頭、或塗戶扇時以鼻嗅，能令眼明；華亦如是。",
    "T24n1458_008:0571c02_5": "或時施主請食之時，以諸塗香塗苾芻足，應受勿遮，食了之時即應洗去。",
    "T24n1458_008:0571c04_6": "若復有時為講誦故，踞師子座几案承足，案有塗香應將物替，方以足躡。",
    "T24n1458_008:0571c06_7": "餘義已了。",
    "T24n1458_008:0571c06_8": "言諸藥者是總摽，言此中所論但唯七日。",
    "T24n1458_008:0571c07_9": "言酥者，是牛羊等。",
    "T24n1458_008:0571c07_10": "摽油者，謂苣藤蔓菁及木榓等，并五種脂，如法澄濾。",
    "T24n1458_008:0571c08_11": "蜜謂，蜂蜜。",
    "T24n1458_008:0571c09_12": "糖謂蔗糖。",
    "T24n1458_008:0571c09_13": "此中酥者，亦攝生酥；糖攝石蜜。",
    "T24n1458_008:0571c10_14": "然諸病緣不過三種：謂風、熱、痰癊。",
    "T24n1458_008:0571c10_15": "此三種病，三藥能除。",
    "T24n1458_008:0571c11_16": "蜜及陳沙糖能除痰癊，酥與石蜜除黃熱病，油除風氣。",
    "T24n1458_008:0571c12_17": "稀糖一種能除三病。",
    "T24n1458_008:0571c13_18": "言七日者，舉其極時，中間多少隨意服之。",
    "T24n1458_008:0571c14_0": "言應自守持者，謂在時中先淨洗手受取其藥，對一苾芻置左手中，右手掩上作如是說：「具壽存念！",
    "T24n1458_008:0571c16_1": "我苾芻某甲有是病緣，此清淨藥我今守持，於七日內自服，及同梵行者。」",
    "T24n1458_008:0571c18_0": "如是至三。",
    "T24n1458_008:0571c18_1": "應知盡壽及以更藥，皆准此法而守持之。",
    "T24n1458_008:0571c19_2": "言觸宿而服者，謂得自觸共宿而食，不須更受。",
    "T24n1458_008:0571c20_3": "時、更、盡壽未越期限，皆無自觸等過。",
    "T24n1458_008:0571c21_4": "藥有二種：謂時、非時。",
    "T24n1458_008:0571c21_5": "從旦至中名之為時，過中已後總名非時，時與非時聽食無犯。",
    "T24n1458_008:0571c22_6": "言若過食者，八日已去名之為過，服食生犯故。",
    "T24n1458_008:0571c24_0": "此中犯者，若苾芻須酥藥等，或一、或多、或月一日、或於餘日得而守持，於七日中應服。",
    "T24n1458_008:0571c25_1": "若日欲滿，或時全棄、或與淨人、或與餘人、或求寂、或塗足等用，若異此者隨有少多，至八日時得捨墮罪。",
    "T24n1458_008:0571c28_2": "若月一日守持七日藥或一或多，至第二日更得餘藥，亦復守持隨意應食，至日欲滿准前處分。",
    "T24n1458_008:0572a01_3": "若不爾者，至八日時盡泥薩祇。",
    "T24n1458_008:0572a02_4": "如是乃至第七日得，由初日染，咸犯捨墮。",
    "T24n1458_008:0572a03_5": "既守持訖，應生心念：「我此藥七日當服。」",
    "T24n1458_008:0572a04_6": "若不標心服食，咽咽得惡作罪。",
    "T24n1458_008:0572a04_7": "若不須滿七日，欲少日守持者，可隨日而稱，此據極時故。",
    "T24n1458_008:0572a06_8": "言七日日滿作滿想疑，得泥薩祇。",
    "T24n1458_008:0572a06_9": "不滿作滿想疑，得惡作罪。",
    "T24n1458_008:0572a07_10": "不滿不滿想、滿不滿想無犯。",
    "T24n1458_008:0572a08_11": "為好容儀或著滋味、或求肥盛、或詐偽心服食諸藥，皆惡作罪。",
    "T24n1458_008:0572a09_12": "受七日藥正服之時，應告同梵行者，作如是語：「我已一日服藥訖，餘六日在，我當服之。」",
    "T24n1458_008:0572a11_13": "乃至七日皆應准知。",
    "T24n1458_008:0572a11_14": "上來已依別別學處隨有相應略說其事，次於三十事中總決其要，若苾芻隨犯一一泥薩祇罪。",
    "T24n1458_008:0572a14_15": "其物不捨、夜不為隔、罪不說悔，或於三中闕一不作，若更得餘物、或同類、或異類，謂諸衣物網絡水羅及腰絛等，但是出家沙門資具而受畜者，初入手時即得泥薩祇罪，由前罪勢相染生故。",
    "T24n1458_008:0572a18_16": "無犯者，謂物已捨、復為間隔、罪已說悔。",
    "T24n1458_008:0572a19_17": "言捨物者，謂持有犯物捨與無犯清淨苾芻。",
    "T24n1458_008:0572a20_18": "言間隔者，謂今日捨衣，至第三日明相出已方名為隔，由其中間全隔一日故。",
    "T24n1458_008:0572a22_19": "有處說云：「唯經一宿。」",
    "T24n1458_008:0572a22_20": "其罪說悔者，謂說露其罪。",
    "T24n1458_008:0572a23_21": "為三事已方取本物。",
    "T24n1458_008:0572a23_22": "捨物之時，咸對別人不應對眾，設令對眾亦不應共分此物，除第二鉢，此鉢令捨與眾故。",
    "T24n1458_008:0572a25_23": "諸衣服等對近圓人，金銀等寶對未近圓人及在家俗人，其七日藥對非近圓等，瞋奪他衣還彼奪處。",
    "T24n1458_008:0572a27_24": "凡捨物時所對之人，有其四種，謂：可委信不解律藏、或解律藏不可委信、或俱非、俱是。",
    "T24n1458_008:0572a29_25": "應持犯物對第四人而為捨法應如是說：「具壽存念！",
    "T24n1458_008:0572b02_0": "此是我物犯捨墮，今捨與具壽隨意所為。」",
    "T24n1458_008:0572b02_1": "此物如前作間隔已，應還彼苾芻，告言：「具壽！",
    "T24n1458_008:0572b03_2": "此是汝物，可隨意用。」",
    "T24n1458_008:0572b04_3": "犯罪苾芻應對一苾芻，隨其所應具威儀已，應如是說：「具壽存念！",
    "T24n1458_008:0572b05_4": "我苾芻某甲畜長衣，犯泥薩祇波逸底迦，及不敬教波逸底迦，各有方便突色訖里多罪(隨犯應說)。",
    "T24n1458_008:0572b08_0": "此所犯罪，我今於具壽前並皆發露說罪，我不覆藏。",
    "T24n1458_008:0572b09_1": "由發露說罪故得安樂，不發露說罪不安樂。」",
    "T24n1458_008:0572b10_2": "第二、第三亦如是說，彼應問言：「汝見罪不？」",
    "T24n1458_008:0572b11_3": "答言：「我見。」",
    "T24n1458_008:0572b11_4": "「將來諸戒能善護不？」",
    "T24n1458_008:0572b12_0": "答言「善護。」",
    "T24n1458_008:0572b12_1": "所對苾芻應云：「爾。」",
    "T24n1458_008:0572b12_2": "其說罪者報言：「善。」",
    "T24n1458_008:0572b13_3": "若受捨人得他物已不肯還者，應強奪取，此乃為作淨法故捨，非決心捨。",
    "T24n1458_008:0572b14_4": "諸餘捨法，准此應知。",
    "T24n1458_008:0572b16_0": "◎九十波逸底迦法",
    "T24n1458_008:0572b17_0": "總攝頌曰：　故妄及種子，　　不差并數食，　蟲水命伴行，　　傍生賊徒請。",
    "T24n1458_008:0572b20_0": "初別攝頌曰：　妄毀及離間，　　發舉說同聲，　說罪得上人，　　隨親輒輕毀。",
    "T24n1458_008:0572b23_0": "故妄語學處第一",
    "T24n1458_008:0572b24_0": "佛在王舍城竹林園中時，具壽羅怙羅，諸人來問世尊所在，妄說方處以惱於他。",
    "T24n1458_008:0572b25_1": "又因室羅伐城法手苾芻共南方善論義師，剋日論義，遂便詭詐而不往赴，欺誑於彼。",
    "T24n1458_008:0572b27_2": "由違心事覆藏煩惱，制斯學處。",
    "T24n1458_008:0572b29_0": "「若復苾芻，故妄語者，波逸底迦。」",
    "T24n1458_008:0572c01_0": "故者，是決定心，表非謬誤。",
    "T24n1458_008:0572c01_1": "言妄語者，謂對了知人違心異說，作詭誑言，名為妄語。",
    "T24n1458_008:0572c02_2": "此中妄語始從二種，極增至九。",
    "T24n1458_008:0572c03_3": "言九種者，謂五部罪及四破行。",
    "T24n1458_008:0572c04_4": "八謂三根及五部罪。",
    "T24n1458_008:0572c04_5": "七謂三根及四破行。",
    "T24n1458_008:0572c05_6": "六謂三時及以三根。",
    "T24n1458_008:0572c05_7": "五謂五部罪。",
    "T24n1458_008:0572c06_8": "四謂四破行。",
    "T24n1458_008:0572c06_9": "三謂三根。",
    "T24n1458_008:0572c06_10": "又有三種，謂妄語人生如是念：「我當妄語、我正妄語、我已妄語。」",
    "T24n1458_008:0572c08_0": "二謂正妄語時及妄語已。",
    "T24n1458_008:0572c08_1": "是故妄語極少唯二，無有一種成妄語者。",
    "T24n1458_008:0572c09_2": "言入波羅市迦妄語者，謂自稱言得上人法。",
    "T24n1458_008:0572c10_3": "入僧伽伐尸沙妄語者，謂以無根毀他淨行。",
    "T24n1458_008:0572c11_4": "入窣吐羅妄語者，謂在眾中非法說法。",
    "T24n1458_008:0572c12_5": "入突色訖里多妄語者，謂說戒時自知有犯，作覆藏心默然而住。",
    "T24n1458_008:0572c13_6": "入波逸底迦妄語者，除向所說四種妄語，諸餘妄語皆是波逸底迦，由罪事殊妄成五部。",
    "T24n1458_008:0572c15_7": "言波逸底迦者，謂是燒煮墮惡趣義。",
    "T24n1458_008:0572c16_8": "又波逸底迦但目於墮，燒煮指其墮處，雖復餘罪皆是其墮，依共許聲斯得墮稱。",
    "T24n1458_008:0572c18_9": "猶如瞿聲目其行義，於人等處行義亦通，眾許瞿聲，於牛處轉。",
    "T24n1458_008:0572c20_0": "墮亦如是，故無有過。",
    "T24n1458_008:0572c20_1": "又諸學處於方便位，皆悉許有不敬聖教波逸底迦，據斯少分墮義皆通。",
    "T24n1458_008:0572c22_2": "若實不見聞覺知，言見聞覺知，皆得墮罪。",
    "T24n1458_008:0572c23_3": "若忘不忘、或疑不疑、於不見等處有見等想、於見等處有不見等想，起決斷心違情而說；或於見等四事之中，更互而說；或時忘一餘皆不忘、或時疑一餘皆不疑，參雜而說，意欲迷彼。",
    "T24n1458_008:0572c27_4": "一一說時，各各得罪。",
    "T24n1458_008:0572c27_5": "起心欲誑，得責心罪。",
    "T24n1458_008:0572c28_6": "乃至發言前人未解，咸得對說惡作之罪。",
    "T24n1458_008:0572c29_7": "語所言事身亦表知，同得本罪。",
    "T24n1458_008:0572c29_8": "實見見想而言不見者，得根本罪。",
    "T24n1458_008:0573a01_9": "實見生疑便云：「我見。」",
    "T24n1458_008:0573a02_0": "或云：「不見。」",
    "T24n1458_008:0573a02_1": "得惡作罪。",
    "T24n1458_008:0573a02_2": "若實不見而有見想，說見無犯。",
    "T24n1458_008:0573a03_3": "若實不見而有疑心，便云：「我見。」",
    "T24n1458_008:0573a03_4": "得惡作罪。",
    "T24n1458_008:0573a04_5": "此皆由想有差別故而罪輕重，然於境事或有或無。",
    "T24n1458_008:0573a05_6": "若苾芻身著俗衣、或外道服，他有問言：「汝是何人？」",
    "T24n1458_008:0573a06_7": "答云：「俗人。」",
    "T24n1458_008:0573a06_8": "或云：「外道。」",
    "T24n1458_008:0573a07_9": "者，得波逸底迦。",
    "T24n1458_008:0573a07_10": "凡著外道服及作俗形者，得惡作罪。",
    "T24n1458_008:0573a08_11": "若作裸形外道容儀者，得窣吐羅罪。",
    "T24n1458_008:0573a09_12": "不由於此，便成捨學。",
    "T24n1458_008:0573a09_13": "無犯者，稱彼三根、依想陳說。",
    "T24n1458_008:0573a10_14": "此妄語罪，四支成犯：一、是苾芻；二、作妄心；三、說語分明；四、前人領解。",
    "T24n1458_008:0573a11_15": "所餘學處與言相應者，咸應類知。",
    "T24n1458_008:0573a12_16": "佛之弟子言常說實，不應為盟自雪，表他不信故；設被誣謗，亦不應作誓。",
    "T24n1458_008:0573a15_0": "毀訾語學處第二",
    "T24n1458_008:0573a16_0": "佛在室羅伐城給孤獨園，時六眾罵諸苾芻為攣跛等。",
    "T24n1458_008:0573a17_1": "由出家事不忍煩惱，制斯學處。",
    "T24n1458_008:0573a18_0": "「若復苾芻，毀訾語故，波逸底迦。」",
    "T24n1458_008:0573a19_0": "言毀訾語者，明所犯事。",
    "T24n1458_008:0573a19_1": "故者，第五轉聲目因起義，由此為因，得波逸底迦罪；若無故字，義不相屬。",
    "T24n1458_008:0573a21_2": "諸餘故字類此應知。",
    "T24n1458_008:0573a21_3": "若苾芻作毀訾意、或由瞋忿、或因傲慢，於苾芻處八種毀訾，不問前人生恥不生恥，咸皆有罪。",
    "T24n1458_008:0573a23_4": "言八種者，一、氏族；二、工巧；三、形相；四、疾病；五、破戒；六煩惱；七、無戒；八、非類。",
    "T24n1458_008:0573a25_5": "言氏族者，謂婆羅門、剎帝利、薜舍、戍達羅。",
    "T24n1458_008:0573a26_6": "若言：「汝是婆羅門、剎帝利種。」",
    "T24n1458_008:0573a27_7": "得惡作罪，由作毀他心故。",
    "T24n1458_008:0573a27_8": "若言：「婆羅門、剎帝利所有工巧汝當學之。」",
    "T24n1458_008:0573a28_9": "亦惡作罪。",
    "T24n1458_008:0573a28_10": "若言：「汝是薜舍、戍達羅種，或下賤所生。」",
    "T24n1458_008:0573a29_11": "皆得本罪。",
    "T24n1458_008:0573b01_0": "言工巧者，營業不同，復有多種，謂捕魚人、客縫人、鐵瓦、竹木、剃髮等人；舞樂、奴婢、賤品、傭賃，以斯等業譏罵前人；或言：「汝當學此。」",
    "T24n1458_008:0573b03_1": "或言：「汝當營作。」",
    "T24n1458_008:0573b04_2": "言形相者，謂攣跛、侏儒等。",
    "T24n1458_008:0573b04_3": "言疾病者，疥癩、癰疽等。",
    "T24n1458_008:0573b05_4": "言破戒者，謂五部罪等。",
    "T24n1458_008:0573b05_5": "言煩惱者，謂瞋恨惱嫉等。",
    "T24n1458_008:0573b06_6": "言無戒者，謂先犯重人，謂求寂時及近圓後而犯重禁、或近圓日眾不和合，是賊住人、半擇迦類、壞苾芻尼、或是非人狂心惱逼聾盲瘖瘂。",
    "T24n1458_008:0573b09_7": "此等諸事毀訾他人，若實若虛，他領解時咸得本罪。",
    "T24n1458_008:0573b10_8": "言非類者，如言：「汝是苾芻尼、式叉摩拏、室羅末尼羅、室羅末尼離。」",
    "T24n1458_008:0573b12_9": "皆得惡作罪。",
    "T24n1458_008:0573b12_10": "若毀苾芻尼乃至俗人，咸得惡作。",
    "T24n1458_008:0573b13_11": "若苾芻尼毀苾芻尼時，亦得墮罪；若毀苾芻等，得惡作罪；若求寂等，於苾芻等以上諸事而毀訾言，咸得惡作。",
    "T24n1458_008:0573b16_12": "諸餘學處類此應知。",
    "T24n1458_008:0573b16_13": "對中方人作邊地語、對邊地人作中方語，若他解者得根本罪；若不解者得惡作罪。",
    "T24n1458_008:0573b18_14": "為書印等亦皆惡作。",
    "T24n1458_008:0573b18_15": "此事此事想，於六句中四犯、二無犯。",
    "T24n1458_008:0573b19_16": "其無犯者，若以種姓簡名而說，謂婆羅門苾芻某甲。",
    "T24n1458_008:0573b20_17": "又無犯者，先非惡心錯誤而說、或為教誨意、或作饒益心，犯緣同上。",
    "T24n1458_008:0573b23_0": "離間語學處第三",
    "T24n1458_008:0573b24_0": "佛在室羅伐城給孤獨園，因六眾苾芻依門徒事。",
    "T24n1458_008:0573b25_1": "由攝受門徒煩惱，制斯學處。",
    "T24n1458_008:0573b26_0": "「若復苾芻，離間語故，波逸底迦。」",
    "T24n1458_008:0573b27_0": "言苾芻離間語故者，謂作惡心令他離間而發其語，或求資生、或作無益、或性嫉妬、或為福業事，謂讀誦依止等。",
    "T24n1458_008:0573b29_1": "若苾芻於一離一、於一離二、於一離多、於一離眾；或於二離一等，乃至於眾離眾，句亦如是。",
    "T24n1458_008:0573c02_2": "然於此中事有輕重，罪名無別。",
    "T24n1458_008:0573c03_3": "若苾芻有離間意，向餘苾芻作毀訾語，欲令鬪諍，言：「某甲苾芻曾於某處，數作如是不饒益語。」",
    "T24n1458_008:0573c05_4": "作此語時得惡作罪。",
    "T24n1458_008:0573c05_5": "若以氏族等而陳說者，隨事輕重得罪不同。",
    "T24n1458_008:0573c06_6": "為離間語時，令他解了便得本罪，不要待他為離間事，或身在空前人在地、或身在地前人處空、或身在界內他在界外、或身在界外他在界內、或俱界內、或俱界外，皆得本罪。",
    "T24n1458_008:0573c10_7": "若離授學人同善苾芻、或於求寂離間苾芻、或復翻此及先犯人等，並得惡作。",
    "T24n1458_008:0573c12_8": "為離間意他不了時，但惡作罪。",
    "T24n1458_008:0573c13_9": "此事此事想，六句如上。",
    "T24n1458_008:0573c13_10": "其無犯者，作利益心、或於惡友令其離間，犯緣同上。",
    "T24n1458_008:0573c16_0": "發舉殄諍羯磨學處第四",
    "T24n1458_008:0573c17_0": "佛在室羅伐城給孤獨園，時六眾苾芻如法羯磨，殄諍已而更發舉。",
    "T24n1458_008:0573c18_1": "由起諍事不忍煩惱，制斯學處。",
    "T24n1458_008:0573c20_0": "「若復苾芻，知和合僧伽如法斷諍事已，後於羯磨更發舉者，波逸底迦。」",
    "T24n1458_008:0573c22_0": "言知者，謂知羯磨事是如法，或自能知、或因他知。",
    "T24n1458_008:0573c23_1": "言和合者，非是別住也，謂諸苾芻界內和合現前作法，應與欲者與欲、應呵者不呵。",
    "T24n1458_008:0573c25_0": "有十四人是不應呵：一、愚小者，謂思其惡思說其惡說，不應為事而強為之。",
    "T24n1458_008:0573c26_1": "二、無知者，謂不持三藏。",
    "T24n1458_008:0573c27_2": "三、不分明者，謂不閑文義。",
    "T24n1458_008:0573c27_3": "四、不善巧者，於諸言義不善分別。",
    "T24n1458_008:0573c28_4": "五、無羞恥者，謂犯波羅市迦。",
    "T24n1458_008:0573c29_5": "六、有瑕隙者，謂曾鬪諍人。",
    "T24n1458_008:0573c29_6": "七、在界外者，謂居界外或雖界內而離聞處。",
    "T24n1458_008:0574a01_7": "八、異居者，謂居界內而處於空。",
    "T24n1458_008:0574a02_8": "九、治罰者，謂在界內被眾捨置。",
    "T24n1458_008:0574a03_9": "十、言無軌則者，謂具口四過。",
    "T24n1458_008:0574a03_10": "十一、捨威儀者，謂從座起去。",
    "T24n1458_008:0574a04_11": "十二、不住本性者，謂苾芻學處不肯勤修，於非所為而常樂作。",
    "T24n1458_008:0574a06_0": "十三、盡形治者，謂授學人。",
    "T24n1458_008:0574a06_1": "十四、眾為作如法羯磨。",
    "T24n1458_008:0574a07_2": "何者是應呵人？",
    "T24n1458_008:0574a07_3": "謂清淨人，言有軌則，住在眾中威儀不捨，住本性人。",
    "T24n1458_008:0574a08_4": "若秉非法羯磨呵並成呵，雖為其人秉如法事，情不樂欲呵亦成呵，如差十二種：若求寂及正學女為受具時、或求寂女與二六法及與遍住，乃至出罪，若解其事呵亦成呵。",
    "T24n1458_008:0574a12_5": "言僧伽者，謂四人等，若少一人非僧伽故，作法不成。",
    "T24n1458_008:0574a13_6": "若以授學人而足眾數、或以俗人、或扇侘類、或先犯重、或壞尼者、或造無間、或是外道、或歸外道者、或賊住者、或眾不和、或不共住、或行遍住、或是聾人、或不解語、或黨足非黨、或復翻此、或眾在地彼在空中、或時翻此，用如此等足眾數者，不成作法，得惡作罪。",
    "T24n1458_008:0574a19_7": "若眾為眾作羯磨者，得窣吐羅罪，以是破僧方便故。",
    "T24n1458_008:0574a21_0": "言如法者，謂如佛所說法如人和，名為如法。",
    "T24n1458_008:0574a22_0": "若異此者，名為非法。",
    "T24n1458_008:0574a22_1": "此有五種：一、非法別；二、非法和；三、如法別；四、似法別；五、似法和。",
    "T24n1458_008:0574a23_2": "言非法者，謂不合解而解，或白二、白四不作白而作羯磨，或復翻此，是名非法。",
    "T24n1458_008:0574a25_3": "言似法者，謂不合羯磨而作羯磨、或前作羯磨後作白，是名似法。",
    "T24n1458_008:0574a27_4": "羯磨之法，過便成就、減則不成，若以授學人等為行籌者，應知此亦不成羯磨。",
    "T24n1458_008:0574a28_5": "若為作捨置羯磨，當時睡者聞白亦成，若睡眠入定人但得聞白咸成足數，或時合眾既作白已並皆睡者亦成捨置；若於睡時而作白者，不成捨置。",
    "T24n1458_008:0574b03_6": "若作白時有難事起，乃至一人得聞其白，亦成捨置。",
    "T24n1458_008:0574b04_7": "乃至七種羯磨有成不成，准上應說。",
    "T24n1458_008:0574b05_8": "苾芻羯磨，望苾芻尼所作羯磨，其事皆別，唯除二部共所作法。",
    "T24n1458_008:0574b06_9": "言諍事者，事是諍所依，由託此事諍競便生。",
    "T24n1458_008:0574b07_10": "諍有四種：一、評論諍事；二、非言諍事；三、犯罪諍事；四、作事諍事。",
    "T24n1458_008:0574b09_11": "此中差別有其多種，如廣文說。",
    "T24n1458_008:0574b10_0": "言如法斷諍事已除滅者，謂事消殄。",
    "T24n1458_008:0574b10_1": "言發舉者，謂於其諍善為斷訖，惡心遮止欲毀破故，名為發舉。",
    "T24n1458_008:0574b12_2": "此中犯者。",
    "T24n1458_008:0574b12_3": "若知此評論諍事、或餘諍事如法除殄，為除殄想、或復生疑而毀更發舉，得波逸底迦。",
    "T24n1458_008:0574b14_4": "不如法殄作如法想疑而遮止者，得惡作罪。",
    "T24n1458_008:0574b15_5": "法與非法作非法想而發舉時，二俱非犯。",
    "T24n1458_008:0574b16_6": "有五種人發舉羯磨：一、是主人；二、秉法人；三與欲人；四、述情見人；五、是客人。",
    "T24n1458_008:0574b18_7": "於所秉事若初中後咸悉知者，名為主人。",
    "T24n1458_008:0574b19_8": "當時眾內秉羯磨者，名秉法人。",
    "T24n1458_008:0574b20_9": "有緣不集名與欲人。",
    "T24n1458_008:0574b20_10": "於此諍中宣陳己見，名述情見人。",
    "T24n1458_008:0574b21_11": "有五種人非法宣陳己見：一、別部住人；二、未近圓人；三、已被治人；四、法所被人；五、犯重人。",
    "T24n1458_008:0574b23_12": "此五言時咸非應法。",
    "T24n1458_008:0574b23_13": "若於初中後不能了知，名之為客。",
    "T24n1458_008:0574b24_14": "前三發舉，便得本罪；後二破時，但得惡作。",
    "T24n1458_008:0574b25_15": "苾芻毀尼，亦得惡作。",
    "T24n1458_008:0574b26_16": "若發舉時，以言告彼前人知解，便得本罪。",
    "T24n1458_008:0574b28_0": "與女人說法過五六語學處第五",
    "T24n1458_008:0574b29_0": "佛在室羅伐城給孤獨園，時鄔陀夷苾芻善知身相，見諸女人說其陰處，有異記驗因為說法，招致譏嫌，遂便遮制。",
    "T24n1458_008:0574c02_1": "由觀利益，復更開聽齊五六句。",
    "T24n1458_008:0574c03_2": "時六眾苾芻故增句說，以獼猴等為有智人，因說法事婬染過限，待緣譏嫌煩惱，制斯學處。",
    "T24n1458_008:0574c06_0": "「若復苾芻，為女人說法過五六語，除有智男子，波逸底迦。」",
    "T24n1458_008:0574c08_0": "言女人者，謂能解知善惡言義。",
    "T24n1458_008:0574c08_1": "言法者，謂是如來親所宣說，或聲聞所說亦名為法。",
    "T24n1458_008:0574c09_2": "言過者，謂於五六語更多為說。",
    "T24n1458_008:0574c10_3": "言五六者，五謂五蘊，如言色是無常，受想行識亦復無常。",
    "T24n1458_008:0574c11_4": "六謂六根，如言眼是無常，乃至意亦無常。",
    "T24n1458_008:0574c12_5": "五六相應所有言語，名五六語。",
    "T24n1458_008:0574c13_6": "此中犯者，謂過五至六、過六至七。",
    "T24n1458_008:0574c14_7": "其無犯者，對有智男子，謂是人趣識善惡言、或在家人、或出家者，言說容儀皆無婬濫，名有智人。",
    "T24n1458_008:0574c16_8": "又有釋云：「設對女人說亦無犯。",
    "T24n1458_008:0574c17_9": "猶如捨戒對有智男，雖曰女人智同男子，由對此女無邪說故。」",
    "T24n1458_008:0574c18_10": "又無犯者，謂於閣上為說五語，下至中層足成六語，下至地時加至七語。",
    "T24n1458_008:0574c20_11": "此由處別，雖說無犯。",
    "T24n1458_008:0574c20_12": "或時彼女所誦之業過數諮問、或是聰明轉生疑問、或苾芻語吃、或性急頻言、若答若過並皆無犯。",
    "T24n1458_008:0574c23_0": "無智男子無想及疑等、若過五六語作過五六想疑境想，句數如上應思。",
    "T24n1458_008:0574c24_1": "若半擇迦等、或無識知人、或蔑戾車、或眠醉入定、或愚憃、或男無欲意女有染心、或時翻此，皆得惡作。",
    "T24n1458_008:0574c27_0": "縱是聰敏，亦不應說。",
    "T24n1458_008:0574c27_1": "◎根本薩婆多部律攝卷第八"
}