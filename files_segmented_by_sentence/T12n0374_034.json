{
    "T12n0374_034:0564c02_0": "大般涅槃經卷第三十四",
    "T12n0374_034:0564c04_0": "北涼天竺三藏曇無讖譯",
    "T12n0374_034:0564c05_0": "迦葉菩薩品第十二之二",
    "T12n0374_034:0564c06_0": "「◎善男子！",
    "T12n0374_034:0564c06_1": "若言如來畢竟涅槃、不畢竟涅槃，是人不解如來意故，作如是說。",
    "T12n0374_034:0564c07_2": "善男子！",
    "T12n0374_034:0564c07_3": "是香山中有諸仙人五萬三千，皆於過去迦葉佛所，修諸功德未得正道，親近諸佛聽受正法。",
    "T12n0374_034:0564c10_0": "如來欲為如是人故，告阿難言：『過三月已，吾當涅槃。』",
    "T12n0374_034:0564c11_1": "諸天聞已，其聲展轉乃至香山。",
    "T12n0374_034:0564c11_2": "諸仙聞已，即生悔心，作如是言：『云何我等得生人中，不親近佛？",
    "T12n0374_034:0564c13_3": "諸佛如來出世甚難，如優曇花，我今當往至世尊所聽受正法。』",
    "T12n0374_034:0564c14_4": "善男子！",
    "T12n0374_034:0564c14_5": "爾時五萬三千諸仙即來我所，我時即為如應說法：『諸大士！",
    "T12n0374_034:0564c16_6": "色是無常。",
    "T12n0374_034:0564c16_7": "何以故？",
    "T12n0374_034:0564c16_8": "色之因緣是無常故，無常因生，色云何常？",
    "T12n0374_034:0564c17_9": "乃至識亦如是。』",
    "T12n0374_034:0564c17_10": "爾時諸仙聞是法已，即時獲得阿羅漢果。",
    "T12n0374_034:0564c18_11": "「善男子！",
    "T12n0374_034:0564c19_12": "拘尸那竭有諸力士三十萬人，無所繫屬，自恃憍恣、色力命財，狂醉亂心。",
    "T12n0374_034:0564c20_13": "善男子！",
    "T12n0374_034:0564c20_14": "我為調伏諸力士故，告目連言：『汝當調伏如是力士。』",
    "T12n0374_034:0564c22_15": "時目犍連敬順我教，於五年中種種教化，乃至不能令一力士受法調伏。",
    "T12n0374_034:0564c23_16": "是故我復為彼力士告阿難言：『過三月已，吾當涅槃。』",
    "T12n0374_034:0564c24_17": "善男子！",
    "T12n0374_034:0564c25_18": "時諸力士聞是語已，相與集聚，平治道路。",
    "T12n0374_034:0564c26_19": "過三月已，我時便從毘舍離國，至拘尸那城，中路遙見諸力士輩，即自化身為沙門像，往力士所作如是言：『諸童子！",
    "T12n0374_034:0564c28_20": "作何事耶？』",
    "T12n0374_034:0564c28_21": "力士聞已，皆生瞋恨，作如是言：『沙門！",
    "T12n0374_034:0564c29_22": "汝今云何謂我等輩為童子耶？』",
    "T12n0374_034:0565a01_23": "我時語言：『汝今大眾三十萬人，盡其身力，不能移此微末小石，云何不名為童子乎？』",
    "T12n0374_034:0565a03_24": "諸力士言：『汝若謂我為童子者，當知汝即是大人也。』",
    "T12n0374_034:0565a04_25": "善男子！",
    "T12n0374_034:0565a04_26": "我於爾時以足二指，掘出此石。",
    "T12n0374_034:0565a05_27": "是諸力士見是事已，即於己身生輕劣想，復作是言：『沙門！",
    "T12n0374_034:0565a06_28": "汝今復能移徙此石，令出道不？』",
    "T12n0374_034:0565a07_29": "我言童子：『何因緣故，嚴治此道？』",
    "T12n0374_034:0565a08_30": "諸力士言：『沙門！",
    "T12n0374_034:0565a08_31": "汝不知耶？",
    "T12n0374_034:0565a08_32": "釋迦如來當由此路至娑羅林，入於涅槃。",
    "T12n0374_034:0565a09_33": "以是因緣，我等平治。』",
    "T12n0374_034:0565a10_34": "我時讚言：『善哉，善哉！",
    "T12n0374_034:0565a10_35": "童子！",
    "T12n0374_034:0565a10_36": "汝等已發如是善心，吾當為汝除去此石。』",
    "T12n0374_034:0565a11_37": "我時以手舉擲大石，高至阿迦尼吒。",
    "T12n0374_034:0565a12_38": "時諸力士見石在空，皆生驚怖，尋欲四散。",
    "T12n0374_034:0565a13_39": "我復告言：『諸力士等，汝今不應生恐怖心，各欲散去。』",
    "T12n0374_034:0565a14_40": "諸力士言：『沙門！",
    "T12n0374_034:0565a15_0": "若能救護我者，我當安住。』",
    "T12n0374_034:0565a15_1": "爾時我復以手接石，置之右掌。",
    "T12n0374_034:0565a16_2": "力士見已，心生歡喜，復作是言：『沙門！",
    "T12n0374_034:0565a17_3": "是石常耶？",
    "T12n0374_034:0565a17_4": "是無常乎？』",
    "T12n0374_034:0565a17_5": "我於爾時，以口吹之，石即散壞，猶如微塵。",
    "T12n0374_034:0565a18_6": "力士見已唱言：『沙門！",
    "T12n0374_034:0565a19_0": "是石無常。』",
    "T12n0374_034:0565a19_1": "即生愧心而自考責：『云何我等，恃怙自在色力命財，而生憍慢？』",
    "T12n0374_034:0565a20_2": "我知其心，即捨化身，還復本形而為說法。",
    "T12n0374_034:0565a21_3": "力士見已，一切皆發菩提之心。",
    "T12n0374_034:0565a22_4": "「善男子！",
    "T12n0374_034:0565a22_5": "拘尸那竭有一工巧，名曰純陀，是人先於迦葉佛所，發大誓願：『釋迦如來入涅槃時，我當最後奉施飲食。』",
    "T12n0374_034:0565a24_6": "是故我於毘舍離國，顧命比丘優波摩那：『善男子！",
    "T12n0374_034:0565a25_7": "過三月已，吾當於彼拘尸那竭娑羅雙樹，入般涅槃。",
    "T12n0374_034:0565a27_8": "汝可往告純陀令知。』",
    "T12n0374_034:0565a27_9": "善男子！",
    "T12n0374_034:0565a27_10": "王舍城中有五通仙，名須跋陀，年百二十，常自稱是一切智人，生大憍慢，已於過去無量佛所，種諸善根，我亦為欲調伏彼故，告阿難言：『過三月已，吾當涅槃。",
    "T12n0374_034:0565b02_11": "須跋聞已，當來我所，生信敬心，我當為彼說種種法，其人聞已，當得盡漏。』",
    "T12n0374_034:0565b03_12": "「善男子！",
    "T12n0374_034:0565b04_13": "羅閱耆王頻婆娑羅，其王太子名曰善見，業因緣故，生惡逆心，欲害其父，而不得便。",
    "T12n0374_034:0565b05_14": "爾時惡人提婆達多，亦因過去業因緣故，復於我所生不善心，欲害於我，即修五通，不久獲得，與善見太子共為親厚。",
    "T12n0374_034:0565b08_15": "為太子故，現作種種神通之事，從非門出、從門而入，從門而出、非門而入，或時示現象馬牛羊、男女之身。",
    "T12n0374_034:0565b10_16": "善見太子見已，即生愛心、喜心、敬信之心，為是事故，嚴設種種供養之具而供養之，又復白言：『大師，聖人。",
    "T12n0374_034:0565b13_17": "我今欲見曼陀羅花。』",
    "T12n0374_034:0565b13_18": "時調婆達多即便往至三十三天，從彼天人而求索之，其福盡故，都無與者。",
    "T12n0374_034:0565b15_19": "既不得花，作是思惟：『曼陀羅樹，無我、我所，我若自取，當有何罪？』",
    "T12n0374_034:0565b16_20": "即前欲取，便失神通，還見己身，在王舍城。",
    "T12n0374_034:0565b17_21": "心生慚愧，不能復見善見太子，復作是念：『我今當往至如來所，求索大眾。",
    "T12n0374_034:0565b19_22": "佛若聽者，我當隨意教詔勅使舍利弗等。』",
    "T12n0374_034:0565b20_23": "爾時提婆達多便來我所，作如是言：『唯願如來，以此大眾付囑於我，我當種種說法教化，令其調伏。』",
    "T12n0374_034:0565b22_24": "我言癡人：『舍利弗等聰明大智，世所信伏。",
    "T12n0374_034:0565b23_25": "我猶不以大眾付囑，況汝癡人，食唾者乎？』",
    "T12n0374_034:0565b24_26": "時提婆達，復於我所倍生惡心，作如是言：『瞿曇！",
    "T12n0374_034:0565b25_27": "汝今雖復調伏大眾，勢亦不久，當見磨滅。』",
    "T12n0374_034:0565b26_28": "作是語已，大地即時六返震動，提婆達多尋時躄地，於其身邊，出大暴風吹諸塵土，而污坌之。",
    "T12n0374_034:0565b28_29": "提婆達多見惡相已，復作是言：『若我此身現世必入阿鼻地獄，我要當報如是大怨。』",
    "T12n0374_034:0565c01_30": "時提婆達多，尋起往至善見太子所，善見見已即問：『聖人！",
    "T12n0374_034:0565c02_31": "何故顏容憔悴，有憂色耶？』",
    "T12n0374_034:0565c03_32": "提婆達言：『我常如是，汝不知乎？』",
    "T12n0374_034:0565c04_33": "善見答言：『願說其意何因緣爾？』",
    "T12n0374_034:0565c04_34": "提婆達言：『我今與汝極成親愛，外人罵汝以為非理，我聞是事，豈得不憂？』",
    "T12n0374_034:0565c06_35": "善見太子復作是言：『國人云何罵辱於我？』",
    "T12n0374_034:0565c07_36": "提婆達言：『國人罵汝為未生怨。』",
    "T12n0374_034:0565c08_37": "善見復言：『何故名我為未生怨？",
    "T12n0374_034:0565c08_38": "誰作此名？』",
    "T12n0374_034:0565c09_39": "提婆達言：『汝未生時，一切相師皆作是言，是兒生已當殺其父。",
    "T12n0374_034:0565c10_40": "是故外人皆悉號汝為未生怨。",
    "T12n0374_034:0565c11_41": "一切內人，護汝心故，謂為善見。",
    "T12n0374_034:0565c12_0": "韋提夫人聞是語已，既生汝身於高樓上，棄之於地，壞汝一指。",
    "T12n0374_034:0565c13_1": "以是因緣，人復號汝為婆羅留枝。",
    "T12n0374_034:0565c14_2": "我聞是已，心生愁憒，而復不能向汝說之。』",
    "T12n0374_034:0565c15_3": "提婆達多以如是等種種惡事，教令殺父：『若汝殺父，我亦能殺瞿曇沙門。』",
    "T12n0374_034:0565c16_4": "善見太子問一大臣，名曰雨行：『大王何故為我立字作未生怨？』",
    "T12n0374_034:0565c18_5": "大臣即為說其本末，如提婆達所說無異。",
    "T12n0374_034:0565c19_6": "善見聞已，即與大臣收其父王，閉之城外，以四種兵而守衛之。",
    "T12n0374_034:0565c20_7": "韋提夫人聞是事已，即至王所，諸守王人，遮不聽入。",
    "T12n0374_034:0565c21_8": "爾時夫人生瞋恚心，便呵罵之。",
    "T12n0374_034:0565c22_9": "時諸守人即告太子：『大王！",
    "T12n0374_034:0565c23_0": "夫人欲得往見父王，不審聽不？』",
    "T12n0374_034:0565c23_1": "善見聞已，復生瞋嫌，即往母所，前牽母髮，拔刀欲斫。",
    "T12n0374_034:0565c24_2": "爾時耆婆白言：『大王！",
    "T12n0374_034:0565c25_3": "有國已來，罪雖極重，不及女人，況所生母？』",
    "T12n0374_034:0565c26_4": "善見太子聞是語已，為耆婆故，即便放捨。",
    "T12n0374_034:0565c27_5": "遮斷父王衣服臥具、飲食湯藥，過七日已，王命便終。",
    "T12n0374_034:0565c28_6": "善見太子見父喪已，方生悔心，雨行大臣復以種種惡邪之法而為說之：『大王！",
    "T12n0374_034:0566a01_7": "一切業行都無有罪，何故今者而生悔心？』",
    "T12n0374_034:0566a02_8": "耆婆復言：『大王！",
    "T12n0374_034:0566a02_9": "當知如是業者，罪兼二種：一者殺害父王，二者殺須陀洹。",
    "T12n0374_034:0566a03_10": "如是罪者，除佛更無能除滅者。』",
    "T12n0374_034:0566a04_11": "善見王言：『如來清淨，無有穢濁，我等罪人，云何得見？』",
    "T12n0374_034:0566a05_12": "善男子！",
    "T12n0374_034:0566a05_13": "我知是事，故告阿難：『過三月已，吾當涅槃。",
    "T12n0374_034:0566a06_14": "善見聞已，即來我所，我為說法，重罪得薄，獲無根信。』",
    "T12n0374_034:0566a08_0": "善男子！",
    "T12n0374_034:0566a08_1": "我諸弟子聞是說已，不解我意，故作是言：『如來定說畢竟涅槃。』",
    "T12n0374_034:0566a09_2": "◎「◎善男子！",
    "T12n0374_034:0566a10_3": "菩薩二種：一者實義，二者假名。",
    "T12n0374_034:0566a10_4": "假名菩薩，聞我三月當入涅槃，皆生退心，而作是言：『如其如來無常不住，我等何為為是事故，無量世中受大苦惱？",
    "T12n0374_034:0566a13_5": "如來世尊成就具足無量功德，尚不能壞如是死魔，況我等輩當能壞耶？』",
    "T12n0374_034:0566a15_6": "善男子！",
    "T12n0374_034:0566a15_7": "是故我為如是菩薩而作是言：『如來常住無有變易。』",
    "T12n0374_034:0566a16_8": "善男子！",
    "T12n0374_034:0566a16_9": "我諸弟子聞是說已，不解我意，定言如來終不畢竟入於涅槃。",
    "T12n0374_034:0566a18_0": "「善男子！",
    "T12n0374_034:0566a18_1": "有諸眾生，生於斷見，作如是言：『一切眾生身滅之後，善惡之業無有受者。』",
    "T12n0374_034:0566a19_2": "我為是人，作如是言：『善惡果報，實有受者。』",
    "T12n0374_034:0566a20_3": "云何知有？",
    "T12n0374_034:0566a21_0": "善男子！",
    "T12n0374_034:0566a21_1": "過去之世拘尸那竭，有王名曰善見，作童子時經八萬四千歲，作太子時八萬四千歲，及登王位亦八萬四千歲。",
    "T12n0374_034:0566a23_2": "於獨處坐，作是思惟：『眾生薄福，壽命短促，常有四怨，而隨逐之，不自覺知，猶故放逸。",
    "T12n0374_034:0566a25_3": "是故我當出家修道，斷絕四怨：生、老、病、死。』",
    "T12n0374_034:0566a26_4": "即勅有司，於其城外，作七寶堂。",
    "T12n0374_034:0566a27_5": "作已便告群臣、百官、宮內妃后、諸子眷屬：『汝等當知，我欲出家，能見聽不？』",
    "T12n0374_034:0566a28_6": "爾時大臣及其眷屬各作是言：『善哉，大王！",
    "T12n0374_034:0566a29_7": "今正是時。』",
    "T12n0374_034:0566b01_8": "時善見王，將一使人，獨住堂上，復經八萬四千年中，修習慈心。",
    "T12n0374_034:0566b02_9": "是慈因緣，於後八萬四千世中次第得作轉輪聖王，三十世中作釋提桓因，無量世中作諸小王。",
    "T12n0374_034:0566b04_10": "善男子！",
    "T12n0374_034:0566b04_11": "爾時善見豈異人乎？",
    "T12n0374_034:0566b05_12": "莫作斯觀，即我身是。",
    "T12n0374_034:0566b05_13": "善男子！",
    "T12n0374_034:0566b05_14": "我諸弟子聞是說已，不解我意，唱言如來定說有我及有我所。",
    "T12n0374_034:0566b07_15": "「又我一時為諸眾生說言：『我者即是性也，所謂內外因緣、十二因緣、眾生、五陰，心界、世間、功德、業行、自在天，世，即名為我。』",
    "T12n0374_034:0566b10_16": "我諸弟子聞是說已，不解我意，唱言如來定說有我。",
    "T12n0374_034:0566b11_17": "「善男子！",
    "T12n0374_034:0566b11_18": "復於異時，有一比丘，來至我所，作如是言：『世尊！",
    "T12n0374_034:0566b12_19": "云何名我？",
    "T12n0374_034:0566b12_20": "誰是我耶？",
    "T12n0374_034:0566b13_0": "何緣故我？』",
    "T12n0374_034:0566b13_1": "我時即為比丘說言：『比丘！",
    "T12n0374_034:0566b13_2": "無我、我所。",
    "T12n0374_034:0566b14_3": "眼者即是本無今有，已有還無。",
    "T12n0374_034:0566b14_4": "其生之時，無所從來，及其滅時，亦無所至，雖有業果，無有作者，無有捨陰及受陰者。",
    "T12n0374_034:0566b16_5": "如汝所問，云何我者？",
    "T12n0374_034:0566b17_6": "我即期也。",
    "T12n0374_034:0566b17_7": "誰是我者？",
    "T12n0374_034:0566b17_8": "即是業也。",
    "T12n0374_034:0566b17_9": "何緣我者？",
    "T12n0374_034:0566b18_10": "即是愛也。",
    "T12n0374_034:0566b18_11": "比丘！",
    "T12n0374_034:0566b18_12": "譬如二手相拍，聲出其中。",
    "T12n0374_034:0566b19_0": "我亦如是，眾生、業、愛三因緣故，名之為我。",
    "T12n0374_034:0566b19_1": "比丘！",
    "T12n0374_034:0566b20_2": "一切眾生，色不是我、我中無色、色中無我，乃至識亦如是。",
    "T12n0374_034:0566b21_3": "比丘！",
    "T12n0374_034:0566b21_4": "諸外道輩雖說有我，終不離陰，若說離陰別有我者，無有是處。",
    "T12n0374_034:0566b22_5": "一切眾生，行如幻化、熱時之焰。",
    "T12n0374_034:0566b23_6": "比丘！",
    "T12n0374_034:0566b23_7": "五陰皆是無常、無樂、無我、無淨。",
    "T12n0374_034:0566b24_8": "善男子！",
    "T12n0374_034:0566b24_9": "爾時多有無量比丘，觀此五陰，無我、我所，得阿羅漢果。』",
    "T12n0374_034:0566b25_10": "善男子！",
    "T12n0374_034:0566b26_11": "我諸弟子聞是說已，不解我意，唱言如來定說無我。",
    "T12n0374_034:0566b28_0": "「善男子！",
    "T12n0374_034:0566b28_1": "我於經中復作是言：『三事和合，得受是身：一父、二母、三者中陰；是三和合，得受是身。』",
    "T12n0374_034:0566c01_2": "或時復說：『阿那含人現般涅槃，或於中陰入般涅槃。』",
    "T12n0374_034:0566c02_3": "或復說言：『中陰身根，具足明了，皆因往業，如淨醍醐。』",
    "T12n0374_034:0566c03_4": "善男子！",
    "T12n0374_034:0566c03_5": "我或時說：『弊惡眾生，所受中陰，如世間中麁澁氀褐。",
    "T12n0374_034:0566c04_6": "純善眾生所受中陰，如波羅奈所出白[疊*毛]。』",
    "T12n0374_034:0566c05_7": "我諸弟子聞是說已，不解我意，唱言如來說有中陰。",
    "T12n0374_034:0566c06_8": "「善男子！",
    "T12n0374_034:0566c07_9": "我復為彼逆罪眾生，而作是言：『造五逆者，捨身直入阿鼻地獄。』",
    "T12n0374_034:0566c08_10": "我復說言：『曇摩留枝比丘，捨身直入阿鼻地獄，於其中間無止宿處。』",
    "T12n0374_034:0566c10_0": "我復為彼犢子梵志說言：『梵志！",
    "T12n0374_034:0566c10_1": "若有中陰，則有六有。』",
    "T12n0374_034:0566c11_2": "我復說言：『無色眾生，無有中陰。』",
    "T12n0374_034:0566c11_3": "善男子，我諸弟子聞是說已，不解我意，唱言佛說定無中陰。",
    "T12n0374_034:0566c14_0": "「善男子！",
    "T12n0374_034:0566c14_1": "我於經中，復說有退。",
    "T12n0374_034:0566c14_2": "何以故？",
    "T12n0374_034:0566c14_3": "因於無量懈怠、懶惰諸比丘等不修道故，說退五種：一者樂於多事、二者樂說世事、三者樂於睡眠、四者樂近在家、五者樂多遊行，以是因緣令比丘退。",
    "T12n0374_034:0566c18_4": "說退因緣復有二種：一內、二外。",
    "T12n0374_034:0566c18_5": "阿羅漢人雖離內因，不離外因，以外因緣故則生煩惱，生煩惱故，則便退失。",
    "T12n0374_034:0566c20_6": "復有比丘，名曰瞿坻，六返退失，退已慚愧，復更進修，第七即得，得已恐失，以刀自害。",
    "T12n0374_034:0566c22_7": "我復或說有時解脫，或說六種阿羅漢等。",
    "T12n0374_034:0566c23_8": "我諸弟子聞是說已，不解我意，唱言如來定說有退。",
    "T12n0374_034:0566c24_9": "「善男子！",
    "T12n0374_034:0566c24_10": "經中復說，譬如焦炭，不還為木，亦如瓶壞，更無瓶用；煩惱亦爾，阿羅漢斷，終不還生。",
    "T12n0374_034:0566c26_11": "亦說眾生生煩惱因，凡有三種：一者未斷煩惱、二者不斷因緣、三者不善思惟。",
    "T12n0374_034:0566c28_12": "而阿羅漢無二因緣，謂斷煩惱無不善思惟。",
    "T12n0374_034:0566c29_13": "善男子！",
    "T12n0374_034:0566c29_14": "我諸弟子聞是說已，不解我意，唱言如來定說無退。",
    "T12n0374_034:0567a02_0": "「善男子！",
    "T12n0374_034:0567a02_1": "我於經中說如來身，凡有二種：一者生身、二者法身。",
    "T12n0374_034:0567a03_2": "言生身者，即是方便應化之身。",
    "T12n0374_034:0567a04_3": "如是身者，可得言是生老病死、長短黑白、是此是彼、是學無學。",
    "T12n0374_034:0567a05_4": "我諸弟子聞是說已，不解我意，唱言如來定說佛身是有為法。",
    "T12n0374_034:0567a06_5": "法身即是常樂我淨，永離一切生老病死、非白非黑、非長非短、非此非彼、非學非無學。",
    "T12n0374_034:0567a08_6": "若佛出世及不出世，常住不動，無有變易。",
    "T12n0374_034:0567a09_7": "善男子！",
    "T12n0374_034:0567a09_8": "我諸弟子聞是說已，不解我意，唱言如來定說佛身是無為法。",
    "T12n0374_034:0567a12_0": "「善男子！",
    "T12n0374_034:0567a12_1": "我經中說：『云何名為十二因緣？",
    "T12n0374_034:0567a12_2": "從無明生行，從行生識，從識生名色，從名色生六入，從六入生觸，從觸生受，從受生愛，從愛生取，從取生有，從有生生，從生則有老死憂苦。』",
    "T12n0374_034:0567a16_0": "善男子！",
    "T12n0374_034:0567a16_1": "我諸弟子聞是說已，不解我意，唱言如來說十二緣定是有為。",
    "T12n0374_034:0567a17_2": "我又一時告喻比丘，而作是言：『十二因緣有佛無佛，性相常住。",
    "T12n0374_034:0567a19_0": "善男子！",
    "T12n0374_034:0567a19_1": "有十二緣不從緣生，有從緣生。",
    "T12n0374_034:0567a19_2": "非十二緣有從緣生，亦十二緣有非緣生非十二緣有。",
    "T12n0374_034:0567a21_3": "十二緣非緣生者，謂未來世十二支也。",
    "T12n0374_034:0567a22_4": "有從緣生非十二緣者，謂阿羅漢所有五陰。",
    "T12n0374_034:0567a23_5": "有從緣生亦十二緣者，謂凡夫人所有五陰。",
    "T12n0374_034:0567a24_6": "十二因緣有非緣生非十二緣者，謂虛空涅槃。』",
    "T12n0374_034:0567a25_7": "善男子！",
    "T12n0374_034:0567a25_8": "我諸弟子聞是說已，不解我意，唱言如來說十二緣，定是無為。",
    "T12n0374_034:0567a27_0": "「善男子！",
    "T12n0374_034:0567a27_1": "我經中說：『一切眾生作善惡業，捨身之時，四大於此即時散壞，純善業者心即上行，純惡業者心即下行。』",
    "T12n0374_034:0567a29_2": "善男子！",
    "T12n0374_034:0567a29_3": "我諸弟子聞是說已，不解我意，唱言如來說心定常。",
    "T12n0374_034:0567b01_4": "善男子！",
    "T12n0374_034:0567b02_5": "我於一時為頻婆娑羅王而作是言：『大王！",
    "T12n0374_034:0567b03_6": "當知色是無常。",
    "T12n0374_034:0567b03_7": "何以故？",
    "T12n0374_034:0567b03_8": "從無常因而得生故。",
    "T12n0374_034:0567b04_9": "是色若從無常因生，智者云何說言是常？",
    "T12n0374_034:0567b05_0": "若色是常，不應壞滅，生諸苦惱。",
    "T12n0374_034:0567b05_1": "今見是色散滅破壞，是故當知色是無常，乃至識亦如是。』",
    "T12n0374_034:0567b07_0": "善男子！",
    "T12n0374_034:0567b07_1": "我諸弟子聞是說已，不解我意，唱言如來說心定斷。",
    "T12n0374_034:0567b08_2": "「善男子！",
    "T12n0374_034:0567b08_3": "我經中說：『我諸弟子受諸香花、金銀寶物、妻子奴婢、八不淨物，獲得正道，得正道已，亦不捨離。』",
    "T12n0374_034:0567b10_4": "我諸弟子聞是說已，不解我意，定言如來說受五欲，不妨聖道。",
    "T12n0374_034:0567b12_0": "又我一時復作是說：『在家之人得正道者，無有是處。』",
    "T12n0374_034:0567b13_1": "善男子！",
    "T12n0374_034:0567b13_2": "我諸弟子聞是說已，不解我意，唱言如來說受五欲，定遮正道。",
    "T12n0374_034:0567b15_0": "「善男子！",
    "T12n0374_034:0567b15_1": "我經中說：『遠離煩惱未得解脫，猶如欲界修習世間第一法也。』",
    "T12n0374_034:0567b16_2": "善男子！",
    "T12n0374_034:0567b16_3": "我諸弟子聞作是說，不解我意，唱言如來說第一法唯是欲界。",
    "T12n0374_034:0567b18_4": "又復我說：『暖法、頂法、忍法、世間第一法，在於初禪至第四禪。』",
    "T12n0374_034:0567b19_5": "我諸弟子聞是說已，不解我意，唱言如來說如是法在於色界。",
    "T12n0374_034:0567b21_0": "又復我說：『諸外道等，先已得斷四禪煩惱，修習暖法、頂法、忍法、世第一法，觀四真諦，得阿那含果。』",
    "T12n0374_034:0567b23_1": "我諸弟子聞是說已，不解我意，唱言如來說第一法在無色界。",
    "T12n0374_034:0567b24_2": "「善男子，我經中說：『四種施中，有三種淨：一者施主信因、信果、信施，受者不信、因、果與施；二者受者信因、果、施，施主不信因、果及施；三者施主受者，二俱有信；四者施主受者二俱不信。",
    "T12n0374_034:0567b28_3": "是四種施，初三種淨。』",
    "T12n0374_034:0567b29_4": "我諸弟子聞是說已，不解我意，唱言如來說施唯意。",
    "T12n0374_034:0567c01_5": "善男子，我於一時復作是說：『施者施時以五事施。",
    "T12n0374_034:0567c02_6": "何等為五？",
    "T12n0374_034:0567c02_7": "一者施色、二者施力、三者施安、四者施命、五者施辯，以是因緣，施主還得五事果報。』",
    "T12n0374_034:0567c04_8": "我諸弟子聞是說已，不解我意，唱言佛說施即五陰。",
    "T12n0374_034:0567c06_0": "「善男子！",
    "T12n0374_034:0567c06_1": "我於一時宣說：『涅槃即是遠離，煩惱永盡，滅無遺餘。",
    "T12n0374_034:0567c07_2": "猶如燈滅，更無法生，涅槃亦爾。",
    "T12n0374_034:0567c08_3": "言虛空者，即無所有，譬如世間無所有故，名為虛空。",
    "T12n0374_034:0567c09_4": "非智緣滅，即無所有。",
    "T12n0374_034:0567c09_5": "如其有者，應有因緣。",
    "T12n0374_034:0567c10_6": "有因緣故，應有盡滅。",
    "T12n0374_034:0567c10_7": "以其無故，無有盡滅。』",
    "T12n0374_034:0567c11_8": "我諸弟子聞是說已，不解我意，唱言佛說無三無為。",
    "T12n0374_034:0567c12_9": "「善男子，我於一時，為目乾連而作是言：『目連！",
    "T12n0374_034:0567c13_10": "夫涅槃者，即是章句、即是足跡、是畢竟處、是無所畏、即是大師、即是大果、是畢竟智、即是大忍無礙三昧、是大法界、是甘露味、即是難見。",
    "T12n0374_034:0567c16_11": "目連！",
    "T12n0374_034:0567c16_12": "若說無涅槃者，云何有人生誹謗者墮於地獄？』",
    "T12n0374_034:0567c17_13": "善男子！",
    "T12n0374_034:0567c17_14": "我諸弟子聞是說已，不解我意，唱言如來說有涅槃。",
    "T12n0374_034:0567c18_15": "「復於一時，我為目連而作是說：『目連！",
    "T12n0374_034:0567c19_16": "眼不牢固，至身亦爾皆不牢固，不牢固故，名為虛空。",
    "T12n0374_034:0567c20_17": "食下迴轉，消化之處，一切音聲，皆名虛空。』",
    "T12n0374_034:0567c21_18": "我諸弟子聞是說已，不解我意，唱言如來決定說有虛空無為。",
    "T12n0374_034:0567c23_19": "「復於一時為目連說：『目連！",
    "T12n0374_034:0567c23_20": "有人未得須陀洹果住忍法時，斷於無量三惡道報，當知不從智緣而滅。』",
    "T12n0374_034:0567c25_21": "我諸弟子聞是說已，不解我意，唱言如來決定說有非智緣滅。",
    "T12n0374_034:0567c27_0": "「善男子！",
    "T12n0374_034:0567c27_1": "我又一時為跋波比丘說：『跋波！",
    "T12n0374_034:0567c27_2": "若比丘觀色已，若過去、若未來、若現在，若近、若遠、若麁、若細，如是等色，非我、我所。",
    "T12n0374_034:0567c29_3": "若有比丘如是觀已，能斷色愛。』",
    "T12n0374_034:0568a01_4": "跋波又言：『云何名色？』",
    "T12n0374_034:0568a01_5": "我言：『四大名色，四陰名名。』",
    "T12n0374_034:0568a02_6": "我諸弟子聞是說已，不解我意，唱言如來決定說言，色是四大。",
    "T12n0374_034:0568a03_7": "「善男子，我復說言：『譬如因鏡，則有像現。",
    "T12n0374_034:0568a04_8": "色亦如是，因四大造，所謂麁細、澁滑、青黃赤白、長短方圓、斜角輕重、寒熱飢渴、煙雲塵霧，是名造色，猶如響像。』",
    "T12n0374_034:0568a07_9": "我諸弟子聞是說已，不解我意，唱言如來說有四大則有造色，或有四大無有造色。",
    "T12n0374_034:0568a09_10": "「善男子！",
    "T12n0374_034:0568a09_11": "往昔一時，菩提王子作如是言：『若有比丘護持禁戒，若發惡心，當知是時失比丘戒。』",
    "T12n0374_034:0568a11_12": "我時語言：『菩提王子！",
    "T12n0374_034:0568a11_13": "戒有七種，從於身口、有無作色。",
    "T12n0374_034:0568a12_14": "以是無作色因緣故，其心雖在惡無記中，不名失戒，猶名持戒。",
    "T12n0374_034:0568a13_15": "以何因緣名無作色？",
    "T12n0374_034:0568a14_16": "非異色因，不作異色因果。』",
    "T12n0374_034:0568a14_17": "善男子！",
    "T12n0374_034:0568a15_0": "我諸弟子聞是說已，不解我意，唱言佛說有無作色。",
    "T12n0374_034:0568a16_1": "「善男子！",
    "T12n0374_034:0568a16_2": "我於餘經作如是言：『戒者即是遮制惡法，若不作惡是名持戒。』",
    "T12n0374_034:0568a17_3": "我諸弟子聞是說已，不解我意，唱言如來決定宣說，無無作色。",
    "T12n0374_034:0568a20_0": "「善男子，我於經中作如是說：『聖人色陰乃至識陰，皆是無明因緣所出。",
    "T12n0374_034:0568a21_1": "一切凡夫亦復如是，從無明生愛，當知是愛即是無明；從愛生取，當知是取即無明愛；從取生有，是有即是無明愛取；從有生受，當知是受即是行有；從受因緣生於名色、無明、愛取、有行、受、觸、識、六入等，是故受者即十二支。』",
    "T12n0374_034:0568a26_2": "善男子！",
    "T12n0374_034:0568a26_3": "我諸弟子聞是說已，不解我意，唱言如來說無心數。",
    "T12n0374_034:0568a27_4": "「善男子，我於經中作如是說：『從眼、色、明、惡欲等四，則生眼識。",
    "T12n0374_034:0568a29_5": "言惡欲者，即是無明。",
    "T12n0374_034:0568a29_6": "欲性求時，即名為愛。",
    "T12n0374_034:0568b01_7": "愛因緣取，取名為業。",
    "T12n0374_034:0568b01_8": "業因緣識，識緣名色，名色緣六入，六入緣觸，觸緣想、受、愛、信、精進、定慧。",
    "T12n0374_034:0568b03_9": "如是等法，因觸而生，然非是觸。』",
    "T12n0374_034:0568b04_0": "善男子！",
    "T12n0374_034:0568b04_1": "我諸弟子聞是說已，不解我意，唱言如來說有心數。",
    "T12n0374_034:0568b06_0": "「善男子！",
    "T12n0374_034:0568b06_1": "我或時說，唯有一有；或說二、三、四、五六七八九，至二十五。",
    "T12n0374_034:0568b07_2": "我諸弟子聞是說已，不解我意，唱言如來說有五有，或言六有。",
    "T12n0374_034:0568b08_3": "「善男子，我往一時住迦毘羅衛尼拘陀林時，釋摩男來至我所，作如是言：『云何名為優婆塞也？』",
    "T12n0374_034:0568b11_0": "我即為說：『若有善男子、善女人，諸根完具，受三歸依，是則名為優婆塞也。』",
    "T12n0374_034:0568b12_1": "釋摩男言：『世尊！",
    "T12n0374_034:0568b13_0": "云何名為一分優婆塞？』",
    "T12n0374_034:0568b13_1": "我言：『摩男！",
    "T12n0374_034:0568b13_2": "若受三歸及受一戒，是名一分優婆塞也。』",
    "T12n0374_034:0568b14_3": "我諸弟子聞是說已，不解我意，唱言如來說優婆塞戒不具受得。",
    "T12n0374_034:0568b16_4": "「善男子！",
    "T12n0374_034:0568b16_5": "我於一時住恒河邊，爾時迦旃延來至我所，作如是言：『世尊！",
    "T12n0374_034:0568b17_6": "我教眾生令受齋法，或一日、或一夜、或一時、或一念，如是之人，成齋不耶？』",
    "T12n0374_034:0568b19_7": "我言：『比丘！",
    "T12n0374_034:0568b19_8": "是人得善，不名得齋。』",
    "T12n0374_034:0568b20_9": "我諸弟子聞是說已，不解我意，唱言如來說八戒齋具受乃得。",
    "T12n0374_034:0568b21_10": "◎「◎善男子！",
    "T12n0374_034:0568b22_11": "我於經中作如是說：『若有比丘犯四重已，不名比丘，名破比丘、亡失比丘，不復能生善牙種子。",
    "T12n0374_034:0568b24_12": "譬如焦種不生果實，如多羅樹，頭若斷壞，則不生果。",
    "T12n0374_034:0568b25_13": "犯重比丘亦復如是。』",
    "T12n0374_034:0568b26_0": "我諸弟子聞是說已，不解我意，唱言如來說，諸比丘犯重禁已，失比丘戒。",
    "T12n0374_034:0568b27_1": "「善男子！",
    "T12n0374_034:0568b27_2": "我於經中為純陀說：『四種比丘，一者畢竟到道、二者示道、三者受道、四者污道，犯四重者即是污道。』",
    "T12n0374_034:0568c01_0": "我諸弟子聞是說已，不解我意，唱言如來說諸比丘犯四重已，不失禁戒。",
    "T12n0374_034:0568c02_1": "「善男子！",
    "T12n0374_034:0568c02_2": "我於經中告諸比丘：『一乘、一道、一行、一緣，如是一乘乃至一緣，能為眾生作大寂靜，永斷一切繫縛、愁苦、苦及苦因，令一切眾到於一有。』",
    "T12n0374_034:0568c05_3": "我諸弟子聞是說已，不解我意，唱言如來說須陀洹乃至阿羅漢人皆得佛道。",
    "T12n0374_034:0568c07_4": "「善男子！",
    "T12n0374_034:0568c07_5": "我於經中說：『須陀洹人，人間天上七返往來，便般涅槃。",
    "T12n0374_034:0568c09_6": "斯陀含人，一受人天，便般涅槃。",
    "T12n0374_034:0568c09_7": "阿那含人，凡有五種，或有中間般涅槃者，乃至上流般涅槃者。",
    "T12n0374_034:0568c11_8": "阿羅漢人凡有二種，一者現在、二者未來，現在亦斷煩惱五陰，未來亦斷煩惱五陰。』",
    "T12n0374_034:0568c13_9": "我諸弟子聞是說已，不解我意，唱言如來說須陀洹至阿羅漢不得佛道。",
    "T12n0374_034:0568c14_10": "「善男子！",
    "T12n0374_034:0568c14_11": "我於此經說言：『佛性具有六事：一常、二實、三真、四善、五淨、六可見。』",
    "T12n0374_034:0568c16_12": "我諸弟子聞是說已，不解我意，唱言佛說，眾生佛性離眾生有。",
    "T12n0374_034:0568c17_13": "「善男子！",
    "T12n0374_034:0568c17_14": "我又說言：『眾生佛性猶如虛空，虛空者非過去、非未來、非現在、非內、非外，非是色、聲、香、味、觸攝，佛性亦爾。』",
    "T12n0374_034:0568c20_15": "我諸弟子聞是說已，不解我意，唱言佛說，眾生佛性離眾生有。",
    "T12n0374_034:0568c21_16": "「善男子！",
    "T12n0374_034:0568c21_17": "我又復說：『眾生佛性，猶如貧女宅中寶藏，力士額上金剛寶珠，轉輪聖王甘露之泉。』",
    "T12n0374_034:0568c23_18": "我諸弟子聞是說已，不解我意，唱言佛說，眾生佛性離眾生有。",
    "T12n0374_034:0568c25_19": "「善男子！",
    "T12n0374_034:0568c25_20": "我又復說：『犯四重禁、一闡提人、謗方等經、作五逆罪，皆有佛性。",
    "T12n0374_034:0568c26_21": "如是眾生都無善法，佛性是善。』",
    "T12n0374_034:0568c27_22": "我諸弟子聞是說已，不解我意，唱言佛說，眾生佛性離眾生有。",
    "T12n0374_034:0568c28_23": "「善男子！",
    "T12n0374_034:0568c29_24": "我又復說：『眾生者即是佛性。",
    "T12n0374_034:0568c29_25": "何以故？",
    "T12n0374_034:0568c29_26": "若離眾生，不得阿耨多羅三藐三菩提。",
    "T12n0374_034:0569a01_27": "是故我與波斯匿王說於象喻，如盲說象，雖不得象，然不離象。",
    "T12n0374_034:0569a03_28": "眾生說色乃至說識是佛性者，亦復如是，雖非佛性，非不佛性。",
    "T12n0374_034:0569a04_29": "如我為王說箜篌喻，佛性亦爾。』",
    "T12n0374_034:0569a05_30": "善男子！",
    "T12n0374_034:0569a05_31": "我諸弟子聞是說已，不解我意，作種種說。",
    "T12n0374_034:0569a06_32": "如盲問乳，佛性亦爾，以是因緣，或有說言犯四重禁、謗方等經、作五逆罪、一闡提等，悉有佛性，或說言無。",
    "T12n0374_034:0569a08_33": "「善男子，我於處處經中說言：『一人出世多人利益，一國土中二轉輪王，一世界中二佛出世，無有是處。",
    "T12n0374_034:0569a11_34": "一四天下，八四天王乃至二他化自在天，亦無是處。』",
    "T12n0374_034:0569a12_35": "然我乃說：『從閻浮提、阿鼻地獄，上至阿迦膩吒天。』",
    "T12n0374_034:0569a13_36": "我諸弟子聞是說已，不解我意，唱言佛說，無十方佛。",
    "T12n0374_034:0569a14_37": "我亦於諸大乘經中說有十方佛。",
    "T12n0374_034:0569a15_38": "◎大般涅槃經卷第三十四"
}