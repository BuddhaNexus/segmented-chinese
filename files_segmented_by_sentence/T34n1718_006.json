{
    "T34n1718_006:0074c04_0": "妙法蓮華經文句卷第六上",
    "T34n1718_006:0074c06_0": "天台智者大師說",
    "T34n1718_006:0074c07_0": "◎第二，偈，有一百六十五行，分為二：前有一百行，頌上長行，後有六十五行，明通經方法。",
    "T34n1718_006:0074c09_1": "上長行有開譬、合譬，偈頌亦二：初有六十五行半，頌開譬；次有三十四行半，頌合譬。",
    "T34n1718_006:0074c11_2": "初亦二：初有三十三行偈，頌總譬；次有三十二行半偈，頌別譬。",
    "T34n1718_006:0074c12_3": "總頌六意，六意中止頌其四，兼得其二，頌家宅兼得一門，頌五百人兼得三十子。",
    "T34n1718_006:0074c14_4": "初一句明長者，即頌上位號，即兼得名行歎德。",
    "T34n1718_006:0074c15_5": "既有長人之德，即知名行遍為國邑所崇，亦知內外年德俱高也，內合婆伽婆即位號，自知具足智斷慈悲萬德也。",
    "T34n1718_006:0074c18_6": "「有一大宅」下，第二，三行一句，頌上第二家宅譬，為二：初一句頌宅廣大；「其宅久故」下，第二，三行，廣出宅體，明所燒之相，故知此頌宅體也。",
    "T34n1718_006:0074c21_7": "三界無始為「久」，非今所造為「故」，無常卑鄙名「頓弊」。",
    "T34n1718_006:0074c22_8": "亦云頭殿、腹堂、背為舍，念念相續無常為「高危」。",
    "T34n1718_006:0074c23_9": "一云，色界為「堂」，欲界為「舍」，不免墮落名「高危」，命根支持如「柱」，過去行業為「基陛」也。",
    "T34n1718_006:0074c25_10": "亦云，兩足為「柱根」，三相所遷名「摧朽」也。",
    "T34n1718_006:0074c26_11": "意識綱維以為「梁棟」，諸苦所壞如「傾斜」。",
    "T34n1718_006:0074c27_12": "亦云脊骨為「梁棟」，[月*客]為「基陛」，衰老之時為「頹毀」。",
    "T34n1718_006:0074c28_13": "「牆壁」者，一云，四大為「牆壁」，皮膚為「泥塗」，四威儀不正為「亂墜」，五識不聰不相主境為「差脫」。",
    "T34n1718_006:0075a02_14": "亦云，「牆壁圮圻」如皮膚皴朽，壯色鮮淨如初泥塗，老色枯悴如後褫落，髮髭朽老則皆脫落如「覆苫亂墜」，筋骨老弱支節不援如「椽梠荖脫」。",
    "T34n1718_006:0075a05_15": "「周障屈曲」者，印師云：「三十六物更相隔障故云周障，猪腸盤迴故云屈曲，非但無常所遷，亦有不淨苦等，故云雜穢充遍也。」",
    "T34n1718_006:0075a08_16": "今云，「周障」是六識，「屈曲」是六根，六識緣六根取境，艱關故言「屈曲」，六塵遍染六根故言「雜穢充遍」。",
    "T34n1718_006:0075a10_17": "因緣、觀心兩番釋(云云)。",
    "T34n1718_006:0075a11_0": "「有五百人」下，第三，半行，頌上第三，五百人譬。",
    "T34n1718_006:0075a12_0": "三乘根性為五道所攝，兼得三十子譬也。",
    "T34n1718_006:0075a13_0": "從「鴟梟」下，第四，有二十九行偈，正頌上第五火起。",
    "T34n1718_006:0075a14_1": "就此復四：初有二十二偈，明地上事，譬欲界火起；次第二有三偈半，明穴中事，譬色界火起；次第三有二偈半，明空中事，譬無色界火起；後第四，一偈，總結眾難非一。",
    "T34n1718_006:0075a18_2": "就欲界火起復為四：初十七偈半，明所燒之類，譬眾生十使；次第二有一偈半，明火起之由，譬起五濁所由；次第三，一行半，正明火起之勢，譬正起五濁；後第四，一行半，明被燒之相，譬受八苦五濁。",
    "T34n1718_006:0075a23_0": "就第一，十七行半復二：初十六行，正明所燒；後一行半，總結。",
    "T34n1718_006:0075a24_1": "就所燒中又二：初六行，明禽獸被燒，譬五鈍使眾生；後十行，明鬼神被燒，譬五利使眾生。",
    "T34n1718_006:0075a26_2": "第一五鈍使，為二：初五行半，明五鈍；第二，半行，結。",
    "T34n1718_006:0075a27_3": "今初五鈍為五：初半行譬慢使。",
    "T34n1718_006:0075a28_4": "眾生自舉輕他，如鳥為性陵高下視。",
    "T34n1718_006:0075a29_5": "八鳥譬八慢，《文殊問經》明八憍，今用配八鳥。",
    "T34n1718_006:0075b01_6": "盛壯憍如鴟，性憍如梟，富憍如雕，自在憍如鷲，壽命憍如烏，聰明憍如鵲，行善憍如鳩，色憍如鴿，陵他為憍、自貴為憍，自愛為貪、愛他為淫，自忿為恚、忿他為瞋，自惑為愚、惑他為癡(云云)。",
    "T34n1718_006:0075b05_7": "次「蚖蛇」下，第二，二句，譬瞋使。",
    "T34n1718_006:0075b06_8": "瞋有三：蚖毒盛，不觸而吸，譬非理生瞋；蝮蠍觸則螫，譬執理瞋；蜈蚣譬戲論瞋。",
    "T34n1718_006:0075b08_9": "世人云，赤頸者是蜈蚣，不赤者是蚰蜓。",
    "T34n1718_006:0075b09_10": "「守宮」下，第三，二行，譬癡使。",
    "T34n1718_006:0075b10_11": "癡有獨起、相應起，守宮百足等兀然，譬獨頭無明，狖狸鼷鼠等譬相應也。",
    "T34n1718_006:0075b11_12": "「諸惡蟲輩」下，從癡根本備起諸結也。",
    "T34n1718_006:0075b12_13": "明諸使相緣，或緣三界如交橫，起之速疾如馳走。",
    "T34n1718_006:0075b13_14": "「屎尿」下一行，明癡心所著之境，皆無常、苦、無我、不淨，由癡不了，於中計淨等而生染著，故云「蜣蜋諸蟲而集其上」。",
    "T34n1718_006:0075b16_15": "「狐狼」下，第四，二行，明貪使。",
    "T34n1718_006:0075b17_16": "貪有二種：一有力，二無力。",
    "T34n1718_006:0075b17_17": "有力者，以威勢取，如狐狼等；無力者，但能從他乞索麁弊，如野干等。",
    "T34n1718_006:0075b19_18": "「咀嚼」下，明貪取境，引物向己如「咀嚼」，不以道理如「踐踏」。",
    "T34n1718_006:0075b20_19": "貪心取境，或取一城、或取一國，其有齊畔如「[齒*齊]囓」也。",
    "T34n1718_006:0075b22_20": "亦云，貪心取境有用不用，有用而取如「咀嚼」，不用而取如「踐踏」，又少則咀嚼，多則踐踏也。",
    "T34n1718_006:0075b24_21": "「骨肉狼藉」者，積聚五塵不知止足也。",
    "T34n1718_006:0075b25_22": "「由是群狗競來搏撮」者，此有力貪，搏撮無力之者，謂王賊也。",
    "T34n1718_006:0075b26_23": "「饑羸慞惶」者，常不知足如饑，求不能得如羸，種種營覓如慞惶，多欲之人雖富而貧也。",
    "T34n1718_006:0075b28_24": "愛心貪，貪五塵之肉；見心貪，貪道理之骨，推求知見遂多所解即是多骨，須骨之狗競來撮之。",
    "T34n1718_006:0075c01_25": "諸見心中，未得正法之食名飢，不能伏斷見名羸，處處求解名為慞惶。",
    "T34n1718_006:0075c03_26": "一云，即是貪人希求念望也。",
    "T34n1718_006:0075c04_27": "「鬪諍摣掣」，第五，二句，譬疑使。",
    "T34n1718_006:0075c05_0": "猶豫二邊名疑，未決是非鬪諍，意謂為是名掣，復謂為非為摣。",
    "T34n1718_006:0075c06_1": "「啀喍嘷吠」者，發言論決是非之理也。",
    "T34n1718_006:0075c07_2": "「恐怖」兩句，第二，結上五鈍使也。",
    "T34n1718_006:0075c08_3": "「處處皆有」下，第二，有十行，明五利使。",
    "T34n1718_006:0075c09_0": "為二：初半行，總明利使，利使遍緣五陰四諦，下故言「處處皆有」。",
    "T34n1718_006:0075c10_1": "夫鬼神有通有智，禽獸則無，故以利使譬鬼神，鈍使喻蟲獸。",
    "T34n1718_006:0075c12_0": "「夜叉」下，第二，九行半，別明五利使。",
    "T34n1718_006:0075c12_1": "為五：初三行，明夜叉，是捷疾鬼，譬邪見撥無因果，人是善報，譬出世因果不雜煩惱；撥無此理，如食人肉也。",
    "T34n1718_006:0075c15_2": "毒蟲之屬是惡報，如世間因果雜諸煩惱，撥無此理，如噉毒蟲之屬也。",
    "T34n1718_006:0075c17_3": "「孚乳產生」者，世間之法從自類因生自類果也。",
    "T34n1718_006:0075c18_4": "「各自藏護」者，因能有果名藏，必得不失名護也。",
    "T34n1718_006:0075c19_5": "又人肉是善，毒蟲是惡，邪見之心，撥無善惡因果，事如噉食也。",
    "T34n1718_006:0075c20_6": "「孚乳產生」，總說善惡並有因果相生之用也。",
    "T34n1718_006:0075c21_7": "「食之既飽」者，見心成就也。",
    "T34n1718_006:0075c22_8": "「惡心熾盛」者，見心增廣也。",
    "T34n1718_006:0075c23_9": "「鬪諍之聲」者，內心成就、外彰言教，宣於無因無果之法，能令聞者墮落三途，故言怖畏也。",
    "T34n1718_006:0075c25_10": "「鳩槃茶」下，第二，兩行二句，譬戒取。",
    "T34n1718_006:0075c26_11": "鳩槃茶是鬼勝者，如有漏善能勝諸蟲也。",
    "T34n1718_006:0075c27_12": "「蹲踞土埵」者，修十善戒能生六天，六天是欲界高處，事如土埵也。",
    "T34n1718_006:0075c28_13": "又外道持戒能修禪定，初得欲界定，或得未來定，未來定未脫欲界，欲界之頂如土埵也。",
    "T34n1718_006:0076a01_14": "「或離一尺二尺」者，得色界定如一尺，得無色處定如二尺，得升上界為「往」，退墮為「反」，起見蓋如「縱逸嬉戲」。",
    "T34n1718_006:0076a04_15": "「捉狗兩足」，一云，謗無苦因如捉狗足，撥無苦果如脚加頸，集本得果如狗之聲，利見撥言無集無得苦之理，令其失聲也。",
    "T34n1718_006:0076a07_16": "觀解者，修六行觀伏貪，貪不行似如被斷為失聲；狗是欲貪，兩足為覺觀，覺觀往還常在貪境，數息止心是能縛義，為捉覺觀也。",
    "T34n1718_006:0076a10_17": "撲者，貪覺若強向不淨境，作不淨觀伏貪覺，貪覺摧伏，如狗被撲因不能聲。",
    "T34n1718_006:0076a12_18": "又云，作不淨觀如撲狗，能生禪定如被撲失聲也。",
    "T34n1718_006:0076a13_19": "「脚加頸」者，如狗雖被撲，擾動不伏，更以脚加；貪雖知不淨止，貪猶未甚靜，更以無常觀脚，加保常之頸則生怖畏，則貪覺不起也。",
    "T34n1718_006:0076a16_20": "又云，一往制心如向地撲；常繫在緣，如脚加頸令不得起也；「怖狗自樂」者，以修無常覺悟貪心，如怖狗，因得禪味名自樂也。",
    "T34n1718_006:0076a19_21": "「其身長大」下，第三，一行半偈，譬身見。",
    "T34n1718_006:0076a20_22": "豎入三世計我名「長」，橫遍五陰計我名「大」，計我自在不修善法，即無慚愧故言「裸形」，以惡莊嚴故言「黑」，無功德資故言「瘦」。",
    "T34n1718_006:0076a23_23": "計我者不出三界，故言「常住其中」。",
    "T34n1718_006:0076a24_24": "計我在心，發言宣說有我之相，故言「發大惡聲」。",
    "T34n1718_006:0076a25_25": "冀因此說望得道果，故言「叫呼求食」也。",
    "T34n1718_006:0076a26_26": "「復有諸鬼」下，第四，半行，譬見取。",
    "T34n1718_006:0076a27_27": "咽細命危而保其壽，非想無常而計涅槃，故言「其咽如針」。",
    "T34n1718_006:0076a28_28": "「首如牛頭」下，第五，兩行，譬邊見。",
    "T34n1718_006:0076a29_29": "推我斷常，斷常二邊如牛頭二角，為身是我、為我是身，依我見起邊見，如頭兩角也。",
    "T34n1718_006:0076b02_30": "計常斷之過，能斷出世善，如食人肉。",
    "T34n1718_006:0076b03_31": "能斷世善根，如「或時噉狗」。",
    "T34n1718_006:0076b04_32": "或時計常，或復計斷，前後迴轉如「頭髮蓬亂」。",
    "T34n1718_006:0076b05_33": "計常即破斷，計斷即破常，如「殘害兇險」。",
    "T34n1718_006:0076b06_34": "無有智定食飲自資，如「飢渴所逼」。",
    "T34n1718_006:0076b07_35": "「夜叉餓鬼」下，第二，一行半，總結欲界煩惱之相，亦是結利純眾生之相，並是有漏之心，常無道味，故云「飢急」。",
    "T34n1718_006:0076b09_36": "「窺看牖」者，明其邪觀空理慕仰道味，雖復觀察而滯著，心多不會正理，如窺窓見空不得無礙也。",
    "T34n1718_006:0076b12_0": "「是朽故宅屬于一人」下，第二，有一偈，明失火之由。",
    "T34n1718_006:0076b13_1": "三界是佛化應之處，發心已來誓願度脫，故云屬于一人。",
    "T34n1718_006:0076b14_2": "長者在宅能令慎火，由出去後諸子無知故令火起，內合正由如來大通佛時常教是等令伏五濁眾生，感盡如來捨應，此等於後便起五濁，他土赴緣非是永去，故言「近出」。",
    "T34n1718_006:0076b18_3": "又云，從得無生已，不生三界故名「出」，不久應來故言「近」。",
    "T34n1718_006:0076b20_0": "〈壽量品〉云「數現涅槃」，即是出宅意也。",
    "T34n1718_006:0076b20_1": "「於後宅舍」下，第三，二行，正明火起之勢。",
    "T34n1718_006:0076b21_2": "「四面」即是處所，身受心法等起四倒五濁八苦，故云「一時」，相續漸增為「熾」，命根斷為「爆」，風刀解體為「裂」。",
    "T34n1718_006:0076b24_3": "又云，受苦悲痛呻吟聲名為「爆」，諸根破壞為「裂」，氣斷骨離筋絕，為「摧折墮落」，四大解散為「牆壁崩倒」也。",
    "T34n1718_006:0076b26_4": "「諸鬼神等」下，第四，一行半，明被燒之相。",
    "T34n1718_006:0076b27_5": "或云，親屬為「鬼神」，哭泣為「揚聲」，今例上利使以譬神鬼。",
    "T34n1718_006:0076b28_6": "利使之人或計斷常，若計常者謂法定空，已有還無，無即常；計斷之人謂法定斷，唯此一死更無復續，皆唱言定說其事已顯，故云「揚聲大叫」也。",
    "T34n1718_006:0076c03_7": "若是鈍使及諸戒取，本不計斷，今見無常但生疑怖，不知出離之方，故言「慞惶不能自出」。",
    "T34n1718_006:0076c05_8": "「惡獸毒蟲」下，第二，三行半，明穴中事，譬色界火起，諸部解義瞋通三界，即此文也。",
    "T34n1718_006:0076c07_9": "文為四：初一行，明所燒之類。",
    "T34n1718_006:0076c08_10": "四禪之定，譬如孔穴也，雖復不及門外敞豁，猶得免於猛炎，入禪定中猶得免於欲界麁惡也。",
    "T34n1718_006:0076c10_11": "利使眾生亦得禪定，如毘舍闍鬼亦住其中。",
    "T34n1718_006:0076c11_12": "「薄福德故」一句，是第二，火起之由，由少福故近惡遇苦。",
    "T34n1718_006:0076c12_13": "「為火所逼」一句，是第三，明火起之勢，孔穴之中雖無猛炎猶有熱惱，四禪雖無欲界惡，亦有愛味細苦，故言為火所逼。",
    "T34n1718_006:0076c15_14": "「共相殘害」下，第四，二行，明被燒之相，明利鈍相奪，諸使眾生得禪是同，所計各異，異故互相是非，如相殘害也。",
    "T34n1718_006:0076c18_15": "既於禪中起諸見，則不能生無漏定慧，但著默然如「飲血」，又著五支如「噉肉」，「野干」是欲界貪，未來定已斷，故言「並已前死」，亦名「食噉」，禪定之貪如大惡獸能吞欲界貪也。",
    "T34n1718_006:0076c22_16": "欲界四倒八苦如「猛炎」，色界四倒此苦如「臭煙」，亦通身受心法四大皮肉等，故言「四面充塞」也。",
    "T34n1718_006:0076c24_17": "蜈蚣下，第三，二行半偈，明空中事，譬無色界火起。",
    "T34n1718_006:0076c25_18": "為二：初一行，明所燒之類；後一行半，明所燒之相。",
    "T34n1718_006:0076c26_19": "厭色界定出向無色，厭色麁境觀無色法，如毒蛇類火燒出穴，若爾瞋通三界也。",
    "T34n1718_006:0076c28_20": "若得無色定必滅下緣，故云「隨取而食」也。",
    "T34n1718_006:0076c29_21": "非想最頂，猶尚不免顛倒諸苦，如「頭上火然」。",
    "T34n1718_006:0077a01_22": "非想亦有八苦之火：心生異念名生苦；念念不住名老苦；行心擾擾妨定名病苦；退定是死苦；求定不得是求不得苦；求定不得必有於障，即怨憎會苦；四陰心即五盛陰苦。",
    "T34n1718_006:0077a05_23": "不能即斷有頂種，故頭上火然也。",
    "T34n1718_006:0077a06_24": "無無漏故飢渴所惱，猶是輪迴周慞悶走也。",
    "T34n1718_006:0077a07_25": "「其宅如是」下，第四，一行，總結三界眾難非一，頌總譬竟。",
    "T34n1718_006:0077a09_0": "「是時宅主在門外立」下，有三十二行半偈，頌第二別譬。",
    "T34n1718_006:0077a10_1": "別譬有四，今頌但三。",
    "T34n1718_006:0077a10_2": "初有二行半，頌長者見火；次第二，有十三行，頌捨几用車寢大施小譬；次第三，有十七行，頌賜大車譬。",
    "T34n1718_006:0077a13_3": "初二行半頌見火，有三：一能見，二所見，三起驚怖，此中具頌也。",
    "T34n1718_006:0077a14_4": "初「宅主」下三句，即是能見之人，上明見，今云聞，以聞代見也，聞必從他。",
    "T34n1718_006:0077a16_5": "「門外立」者，正頌上我雖能於所燒之門安隱得出也。",
    "T34n1718_006:0077a17_6": "「立」者，在法身地常懷大悲，欲救眾生不處第一義空之座也。",
    "T34n1718_006:0077a19_7": "舊云，十方佛語釋迦云，汝有緣諸子在三界中，善根將滅也。",
    "T34n1718_006:0077a20_8": "又云，眾生感佛之機，為他人也。",
    "T34n1718_006:0077a21_9": "今云，法是佛師，謂三昧法也，此法為師，即他人也。",
    "T34n1718_006:0077a22_10": "若入三昧則能見機，三昧令佛見，故言「有人言」也。",
    "T34n1718_006:0077a23_11": "又云，大悲是他人也(云云)。",
    "T34n1718_006:0077a24_12": "「汝諸子等」下，第二一行一句，頌所見之火。",
    "T34n1718_006:0077a25_13": "問：子本未出，云何因戲來入？",
    "T34n1718_006:0077a25_14": "答：或曾發心，名出三界，而復退還名之為入。",
    "T34n1718_006:0077a27_0": "如人舉足欲出門側而反，亦名為出亦名還入也。",
    "T34n1718_006:0077a28_1": "又理性本淨非三界法，因無明故而起戲論便有生死，故云「先因遊戲來入」也。",
    "T34n1718_006:0077b01_2": "大善未著為「稚小」，無明所覆為「無知」。",
    "T34n1718_006:0077b01_3": "「聞已驚入」下，第三，二句，頌上即大驚怖而起大悲心。",
    "T34n1718_006:0077b03_4": "「方宜救濟」下，第二，十三行，是頌捨几用車，為二，初有五行半，頌上救子不得。",
    "T34n1718_006:0077b04_5": "上開譬中有勸、誡，上合中但合勸，今但頌誡。",
    "T34n1718_006:0077b05_6": "誡文有三，今明亦三：初四偈半，頌上我當說怖畏擬宜；次「諸子無知」下，第二，三句，頌不受誡；「嬉戲不已」，第三，一句，正頌息化。",
    "T34n1718_006:0077b08_7": "「方宜」者，擬宜大教也。",
    "T34n1718_006:0077b09_8": "「告喻」即是說眾患難誡教之義。",
    "T34n1718_006:0077b10_9": "指不已一句，頌上視父而已，放捨苦言之義也。",
    "T34n1718_006:0077b11_10": "「是時長者而作是念」下，第二，七行半偈，頌上用車。",
    "T34n1718_006:0077b12_11": "上有四：一者、擬宜三車；二、知子先心；三、歎三車希有；四、適子所願。",
    "T34n1718_006:0077b13_12": "今頌中但有三義，略不頌知子先心。",
    "T34n1718_006:0077b14_13": "前三行頌擬宜，「告諸子」下，第二，三偈，勸歎三車希有。",
    "T34n1718_006:0077b16_0": "上明勸、示、證三義，今頌亦三義，重頌勸，成四：初一行頌勸；次羊車下，第二，三句頌示；次「汝等出來」，第三，一句，又頌勸；次「吾為汝等」下，第四，一偈，頌證。",
    "T34n1718_006:0077b19_1": "「聞說如此諸車」下，第三，一行半偈，頌適子所願。",
    "T34n1718_006:0077b20_2": "今總頌上六句，「馳走」頌上見諦，「空地」頌上無學也。",
    "T34n1718_006:0077b21_3": "從「長者見子得出火宅」下，第三，有十七行偈，頌上第三等賜大車譬。",
    "T34n1718_006:0077b23_4": "上文有四：一免難，二索車，三等賜大車，四得車歡喜。",
    "T34n1718_006:0077b24_5": "今頌亦四：初五行頌免難歡喜；第二，三行，頌索車，第三，七行半，頌等賜，第四，一行半，頌得車歡喜。",
    "T34n1718_006:0077b26_6": "就初五行頌上諸子免難，又二：初一行，頌免難；次「而自」下，第二，四行，頌歡喜。",
    "T34n1718_006:0077b28_7": "「坐師子座」者，有二釋：一云，諸子坐座，得出三界故無畏也；二云，是長者坐座，長者見子免難即得無畏，初在門外猶有憂畏故云立，今得出門方坐無畏，故〈方便品〉云「今我喜無畏」。",
    "T34n1718_006:0077c04_0": "免難文竟。",
    "T34n1718_006:0077c04_1": "「而自慶」下，第二，四行，頌長者歡喜，如文。",
    "T34n1718_006:0077c05_2": "「知父安坐」下，第二，三行偈，頌第二索車，如文。",
    "T34n1718_006:0077c06_3": "「長者大富」下，第三，七行半，頌上第三等賜大車，上文有二章、二廣、二釋，合有五文，今但頌四，不頌廣等心，不頌釋等心。",
    "T34n1718_006:0077c09_4": "初一行，超頌第四釋大車，屋盛稱庫、地盛曰藏，行具一切法名藏，眼耳六根具一切法名庫(云云)。",
    "T34n1718_006:0077c11_5": "「次以眾寶物」下，第二，六行偈，頌第三廣大車。",
    "T34n1718_006:0077c12_6": "次二句頌二章門，「以是妙車」一句，第三，頌第二大車章門。",
    "T34n1718_006:0077c13_7": "「等賜諸子」一句，第四，頌初等心章門也。",
    "T34n1718_006:0077c14_8": "「諸子是時歡喜踊躍」下，第四，一行半，頌得車歡喜。",
    "T34n1718_006:0077c15_9": "「遊於四方」者，乘中道慧，橫遊四種四門、四種四諦，豎遊四十一位、究竟常樂我淨之德，故言嬉戲自在也。",
    "T34n1718_006:0077c18_10": "「告舍利弗我亦如是」下，第二，三十四行半，即是頌合譬也。",
    "T34n1718_006:0077c19_11": "初四行頌合總譬，但作四意兼得六譬。",
    "T34n1718_006:0077c20_12": "「我亦如是」一行，頌合長者，上半頌合位號，下半頌合名行兼歎德義。",
    "T34n1718_006:0077c22_0": "七種方便賢聖中尊、九種世間之父。",
    "T34n1718_006:0077c22_1": "「一切眾生皆是吾子」一偈，頌合五道，義兼三十子。",
    "T34n1718_006:0077c24_0": "三十子是緣因子，一切眾生即是正因子也。",
    "T34n1718_006:0077c25_0": "「三界無安」半偈，頌合家宅，兼得一門義。",
    "T34n1718_006:0077c25_1": "「眾苦充滿」一偈半，頌合火起。",
    "T34n1718_006:0077c26_2": "合總譬竟也。",
    "T34n1718_006:0077c27_0": "從「如來已離三界火宅」下，三十行半，第二，頌合別譬。",
    "T34n1718_006:0077c28_1": "上頌開無不虛，今頌合則有。",
    "T34n1718_006:0077c28_2": "初三偈頌見諸眾生為生老等合見火譬。",
    "T34n1718_006:0077c29_3": "上頌見火譬文有三，今合亦三：初一偈，頌上如來能見，正由寂然閑居，能見五濁諸子也，即合聞有人言；次「今此三界」下，第二，一行半，頌上所見諸眾生為生老病死之所燒煮合第二所見火譬；「唯我一人」下，第三，半偈，頌上佛見此已便作是念，合驚入火宅也。",
    "T34n1718_006:0078a06_4": "「雖復教詔」下，第二，四行，頌捨几用車譬，為二：初一行，頌捨几等。",
    "T34n1718_006:0078a08_5": "上開譬有三，擬宜、無機、息化，今此一偈亦有三意，但總略。",
    "T34n1718_006:0078a09_6": "「雖復教詔」一句，頌擬宜，「而不信受」一句，頌無機，下二句頌息化；或可下二頌無機也。",
    "T34n1718_006:0078a11_7": "「貪著深故」，頌上未免生老病死憂悲苦惱等也。",
    "T34n1718_006:0078a12_8": "「以是方便」下，第二，三偈，頌合用車救子得譬，上文有四，今但頌三，合亦三，略不合知子先心。",
    "T34n1718_006:0078a14_9": "初「以是方便」一句，頌上但以智慧方便欲擬宜；從「為說三乘」下，第二，一行一句，頌合上第三歎三車希有；「是諸子等」下，第三，一行半，頌合第四適所願。",
    "T34n1718_006:0078a18_10": "上合三乘各有四句，今則總頌。",
    "T34n1718_006:0078a19_11": "「若心決定」者，從苦法忍已上是真決定，此之一句，總頌三乘馳走之位；後「具足」下一行，各頌三乘爭出之位也。",
    "T34n1718_006:0078a21_12": "「汝舍利弗，我為」下，第三，有八行，頌合第三等賜大車譬。",
    "T34n1718_006:0078a23_13": "長行不合索車及與歡喜，頌開則具。",
    "T34n1718_006:0078a23_14": "頌今合等賜、歡喜，不合免難、索車，去取、終成有二，文又二，初五行，頌合等賜，後三行，頌歡喜。",
    "T34n1718_006:0078a26_15": "上合等賜有四，不頌其二，今合又略，但合二章門及第三廣大車。",
    "T34n1718_006:0078a27_16": "又頌釋有車之由，初「汝舍利」下一行，先頌大車章門，上文諸佛禪定等。",
    "T34n1718_006:0078a29_17": "次「汝等若能」下，第二，一行，頌合等心章門，上云是諸眾生脫三界者也。",
    "T34n1718_006:0078b02_0": "次「是乘微妙」下，第三，二行，頌合正廣大車，上云皆是一相一種等，次「無量億千諸力解脫」下，第四，一行，是頌上有車之由也。",
    "T34n1718_006:0078b04_1": "「得如是乘」下，第二，三偈，頌得車歡喜。",
    "T34n1718_006:0078b05_2": "就此復二：初二偈，明各得大車；後「以是因緣」下，第二，一偈，結勸信也。",
    "T34n1718_006:0078b07_3": "今初二偈，「日夜」者，初得佛知見中道智光如日分，無明在如夜；自得中道智如日，慈悲入生死如夜。",
    "T34n1718_006:0078b09_4": "常行二法故言「遊戲」。",
    "T34n1718_006:0078b10_5": "三乘之人同入佛智，故云「與諸菩薩及聲聞眾」。",
    "T34n1718_006:0078b11_6": "又此明自行、化他，自獲是乘，故言「日夜遊戲」；以此化他，故言「與諸菩薩及聲聞眾」。",
    "T34n1718_006:0078b13_7": "能化三乘，「同乘寶乘」也。",
    "T34n1718_006:0078b13_8": "次一偈，所說一乘無三因緣，於十方土審實而求唯一無二，除佛方便則不在言耳。",
    "T34n1718_006:0078b15_9": "他云，菩薩若不索車，何因乘車歡喜？",
    "T34n1718_006:0078b16_10": "「告舍利弗，汝諸人等」下，第四，有十五行半偈，頌上第四合不虛譬。",
    "T34n1718_006:0078b18_11": "上合有二，先舉二譬，後合不虛；今但頌合不虛，文為二：初三行半，正頌合不虛章門；次「若有菩薩」下，第二，十二偈，頌合釋不虛，身子作稱本心不虛譬。",
    "T34n1718_006:0078b21_12": "父本欲令子得出難故設三車，既得免難乃至不與小車，亦不違先心，是故不虛。",
    "T34n1718_006:0078b23_13": "佛頌其譬則明不虛，明佛本意即欲說一，但為五濁不肯信受，故說於三，濁障既除還說一大，即稱本心也。",
    "T34n1718_006:0078b26_14": "今初，章門為三：初一行，先定父子，明本欲與大，故文云皆是吾子，理應平等與大也。",
    "T34n1718_006:0078b28_15": "次「汝等」下，第二，一偈，明乃說三乘意為除障，故云汝等累劫眾苦所燒。",
    "T34n1718_006:0078c01_16": "次「我雖先」下，第三，一行半，既已障除，還遂本心與大乘法，故云「今所應作唯佛智慧」也。",
    "T34n1718_006:0078c03_17": "「若有菩薩」下，第二，十二行，頌合釋，還釋前三意。",
    "T34n1718_006:0078c04_18": "初二偈，釋同皆是子理應平等；次「若人小智」下，第二，七偈，釋不能受故乃說三乘；次「其實未」下，第三，有三偈，釋後若堪能還與其大。",
    "T34n1718_006:0078c07_19": "今初二行，「若有菩薩」者，方便三乘所化眾生，皆是昔日結緣佛子，亦皆同有真如佛性，故云皆是菩薩也。",
    "T34n1718_006:0078c09_20": "「若人小智」下，第二，七行，明小智障重不即信受，為是方便開三接引小智。",
    "T34n1718_006:0078c11_21": "「為說苦諦」者，聲聞於三乘中最小，復以苦諦為初門。",
    "T34n1718_006:0078c12_22": "「眾生心喜」者，稱其本習則喜，本厭生死自求涅槃，今聞出離即會宿習故歡喜。",
    "T34n1718_006:0078c14_23": "此中正明有作四諦。",
    "T34n1718_006:0078c14_24": "「但離虛妄」者，無明已是不實，通惑附無明起，故呼之為虛妄；有作四諦但除此惑，名為解脫，脫於分段未脫變易故非自在。",
    "T34n1718_006:0078c17_25": "「其實未得」下，第三，三偈，釋障既除情根又利，還遂本心與大乘法。",
    "T34n1718_006:0078c19_26": "佛本欲與一切解脫，今汝始斷分段，非大涅槃，以其未得一切故，終是未稱本心，故言「我意不欲令至滅度」。",
    "T34n1718_006:0078c22_0": "今則還令得無上道入大涅槃，乃是究竟稱佛本心。",
    "T34n1718_006:0078c23_1": "一切解脫即是無作滅諦，無上道即是無作道諦，用二諦破無作苦習，昔欲說此而此眾生不堪，障既已除還說此也。",
    "T34n1718_006:0078c26_0": "佛為法王，於權實法已得自在，開三顯一實，豈當有虛也。",
    "T34n1718_006:0078c27_1": "「汝舍利弗我此法印」下，六，十五行偈，勸信流通。",
    "T34n1718_006:0078c28_2": "信者信佛說不說也，勸者勸可通不可通，有此二義故言勸信。",
    "T34n1718_006:0079a01_0": "文為二：一、標兩章，二、釋。",
    "T34n1718_006:0079a01_1": "初一行，標說不說者，如來說此法印，為利益世間故說也；不說者，四十餘年未是說時，五千未去是故不說也。",
    "T34n1718_006:0079a04_2": "次「在所遊方」下半行，標可通不可通章者，勿妄宣傳也，惡者強說令其墮苦，善者不說誤其失樂，若大悲愍惡則不為通，若大慈念善則應為通，是名標可通不可通章也。",
    "T34n1718_006:0079a08_3": "從「若有聞者」，是第二，釋，又為二：初八行釋可說不可說；第二，五十行半，釋可通不可通。",
    "T34n1718_006:0079a10_4": "今初八行，明如來利益世間之相也。",
    "T34n1718_006:0079a11_5": "通論三世利益，別論令二乘入信。",
    "T34n1718_006:0079a11_6": "「阿鞞跋致」是觀現在益，「曾見」者，觀過去善為說也。",
    "T34n1718_006:0079a13_0": "信汝者我者，觀未來善為說也，下文云「若深信解者，見佛常住靈鷲」即其義也。",
    "T34n1718_006:0079a14_1": "斯《法華經》一(行是)結上開下，如來觀知三世利益，是故為說，淺智不解則不為說。",
    "T34n1718_006:0079a16_2": "此釋如來說不說章也。",
    "T34n1718_006:0079a17_3": "從「憍慢懈怠」下，釋行人通不通章，又二，初三十六行半，明若用大悲門莫為惡說，先引惡數，必起惡謗獲惡果報，是故大悲不可為說。",
    "T34n1718_006:0079a20_4": "「斷世間佛種」者，《淨名》以煩惱為如來種，此取境界性也；《大品》以一切種智學般若，此取了因性為佛種；《涅槃》用心性理不斷，此取正因性為佛種；今經明小善成佛，此取緣因為佛種，若不信小善成佛，即斷世間佛種也。",
    "T34n1718_006:0079a25_5": "「若有利根」下十九行，釋弘經時用大慈門，善人應為宣說令不失樂。",
    "T34n1718_006:0079a27_6": "夫弘通之要，諧和兩門令其得所，是善流傳，若不得所是妄宣傳。",
    "T34n1718_006:0079a29_7": "文為二：初十七行，有五雙十隻善人之相，可為宣說；後二行，總結應可說也。",
    "T34n1718_006:0079b01_8": "初過現為一雙，「利根」是現在，「植善」是過去，「強識」是現在，「見百千」是過去也；二、上下為一雙，「修慈」是愍下，「恭敬」是尊上也；三、內外為一雙，「捨惡親善」是外求，「持戒如珠」是內護，四、自行化他為一雙，「質直敬佛」是自行，「譬喻說法」是化他；五、始終為一雙，「四方求法」請益之始，「頂受專修」是歸憑之終(云云)。",
    "T34n1718_006:0079b08_9": "「告舍利弗」下兩行，總結。",
    "T34n1718_006:0079b09_10": "善信甚多，略舉十相示流通方法，顯慈悲兩門可通不可通之大要也。",
    "T34n1718_006:0079b10_11": "◎◎釋信解品有人言，信解三法，謂一往化、隨逐化、畢竟化，昔說大為一往，背大後為隨逐，父子相見為畢竟。",
    "T34n1718_006:0079b14_12": "又人天善為一往，說小乘齊法華為隨逐，說法華得記為畢竟。",
    "T34n1718_006:0079b15_13": "又初說二乘為一往，轉教為隨逐，法華為畢竟。",
    "T34n1718_006:0079b16_14": "又轉教為一往，歷方等為隨逐，悟一乘為畢竟。",
    "T34n1718_006:0079b18_15": "又說《法華》為一往，十地常教化為隨逐，至金剛心為畢竟。",
    "T34n1718_006:0079b19_16": "又結僧那為一往，中間為隨逐，得佛為畢竟。",
    "T34n1718_006:0079b20_17": "私謂諸解重疊，玉屑非寶，夫一往非本懷，畢竟是宗極，說人天、二乘為一往，可非本懷，昔為說大今說《法華》，箇是畢竟那稱一往？",
    "T34n1718_006:0079b23_18": "若《法華》畢竟而更成一往，人天一往還成畢竟，則大顛倒。",
    "T34n1718_006:0079b25_0": "又二乘是一往，草庵須破；昔大為一往，繫珠亦須破。",
    "T34n1718_006:0079b26_1": "若一破一不破，一是一往、一非一往。",
    "T34n1718_006:0079b27_2": "又父子相見是畢竟者，前畢竟應悟一，則後畢竟無復用；若後畢竟乃悟一，前畢竟非畢竟。",
    "T34n1718_006:0079b29_3": "節節有妨，今皆不用。",
    "T34n1718_006:0079b29_4": "有人言，此品是迹。",
    "T34n1718_006:0079c01_5": "何者？",
    "T34n1718_006:0079c01_6": "如來成道已久，乃至中間中止亦是迹耳。",
    "T34n1718_006:0079c02_7": "私謂義理乃然，在文不便。",
    "T34n1718_006:0079c02_8": "何者？",
    "T34n1718_006:0079c02_9": "佛未說本迹，那忽豫領？",
    "T34n1718_006:0079c03_10": "若未會三已應悟一(云云)。",
    "T34n1718_006:0079c04_11": "今釋品者，夫根有利鈍、惑有厚薄，說有法譬，悟有前後。",
    "T34n1718_006:0079c05_12": "法華座前猶如豌豆，文云「如來說法既久，我時在座身體疲懈，但念空無相願，於菩薩法都無一念好樂之心。」",
    "T34n1718_006:0079c08_13": "初聞略說動執生疑，廣聞五佛蒙籠未曉，今聞譬喻歡喜踊躍，信發解生疑去理明。",
    "T34n1718_006:0079c10_14": "歡喜是世界，信生是為人，疑去是對治，理明是第一義，以是因緣，故名「信解品」。",
    "T34n1718_006:0079c11_15": "稟小大教，初革凡成聖各有次位，但小乘信行從聞生解，苦忍明發信則稱行；法行歷法觀察，苦忍明發法則稱行。",
    "T34n1718_006:0079c14_16": "若信行人，轉入修道轉名信解；法行人入修道，轉名見得。",
    "T34n1718_006:0079c15_17": "準小望大亦應如此。",
    "T34n1718_006:0079c16_18": "中根之人聞說譬喻，初破疑惑入大乘見道故名為信，進入大乘修道故名為解。",
    "T34n1718_006:0079c18_19": "文云「無上寶聚不求自得，我等今日真是聲聞。」",
    "T34n1718_006:0079c19_20": "以佛道聲令一切聞，聞圓教入圓位，故名「信解品」。",
    "T34n1718_006:0079c20_21": "本迹者，四大弟子久入大乘成就佛法，迹引中根示初信解，故名「信解品」。",
    "T34n1718_006:0079c22_22": "此是領解段，近領火宅、遠領方便。",
    "T34n1718_006:0079c23_23": "文為二：一、經家敘歡喜，二、白佛自陳。",
    "T34n1718_006:0079c24_24": "先敘內心，次敘外敬。",
    "T34n1718_006:0079c24_25": "善吉獨稱「慧命」。",
    "T34n1718_006:0079c25_26": "三人摩訶者，通論皆大皆慧，別論善吉解空空慧為命，此約行也。",
    "T34n1718_006:0079c26_27": "諸慧人中佛慧第一，佛於《般若》命其轉教，其為慧人所命故云慧命。",
    "T34n1718_006:0079c28_28": "三弟子被命少，不以空為行宗，此約教也。",
    "T34n1718_006:0079c29_29": "摩訶如前說(云云)。",
    "T34n1718_006:0079c29_30": "得喜之由，遠聞方便五段法說，經家但敘聞希有法、聞授記二種，或可聞希有法敘四段，見受記是第五段也。",
    "T34n1718_006:0080a03_31": "如此聞見昔未曾有，歡喜之由也。",
    "T34n1718_006:0080a04_32": "「發希有心」者，敘近聞譬喻四番之說希有心發，心發故名之為信，以信故入，入歡喜位，即信解品意也。",
    "T34n1718_006:0080a06_33": "「從座起」者，敘外敬，如文。",
    "T34n1718_006:0080a07_34": "例身子，亦應三業領解，準前可解。",
    "T34n1718_006:0080a07_35": "「白佛」下，口自陳，文為二：初長行及七十三偈半，正陳得解；次十三偈，歎佛恩深。",
    "T34n1718_006:0080a09_36": "此解由佛，故先陳次歎。",
    "T34n1718_006:0080a10_37": "長行又二：初、略法說，二、譬廣說。",
    "T34n1718_006:0080a10_38": "略又二：法說、略舉譬。",
    "T34n1718_006:0080a11_39": "法說又二：先明昔稟三故不求，二明今會一故自得。",
    "T34n1718_006:0080a12_40": "不求中有標、有釋。",
    "T34n1718_006:0080a13_41": "標為三：一、居僧首故，二、俗年邁故，三、證得故。",
    "T34n1718_006:0080a14_42": "初居僧首者，我法臘既高，晚學以我為軌，忽改途易轍棄小求大，為後來所嫌，自固護彼，所以不求。",
    "T34n1718_006:0080a16_43": "二俗年已邁，若作菩薩當專任大道廣度眾生，今既朽老無所堪任，是故不求。",
    "T34n1718_006:0080a18_44": "三已得涅槃無為正位，不能發大心，高原陸地不生蓮華，盡、無生智已立，無所依求。",
    "T34n1718_006:0080a20_45": "所以者何？",
    "T34n1718_006:0080a20_46": "釋三不求，文不次第，先釋得涅槃不求，次釋年邁即兼僧首，或指昔說法既久心不喜樂。",
    "T34n1718_006:0080a22_47": "釋居僧首不求，既言在座復道年朽，知釋僧首也。",
    "T34n1718_006:0080a24_48": "釋不求如文。",
    "T34n1718_006:0080a24_49": "「我等今於佛前」下，陳得解之由，由遠聞五章略廣開三顯實，是故慶幸。",
    "T34n1718_006:0080a26_50": "「獲大善利」者，正陳得解，是近聞四番譬喻希有之法而獲開悟，開悟善利也。",
    "T34n1718_006:0080a27_51": "「無量珍寶」下，第二是略舉譬，譬昔不求而今自得希有法寶也。",
    "T34n1718_006:0080a29_52": "從「世尊我等樂說譬喻」下，是廣領解，有開譬、合譬，欲開先諮發(云云)。",
    "T34n1718_006:0080b01_53": "譬為五：一、從「捨父逃逝」下，名父子相失譬，近領火宅總譬，遠領方便略頌；二、從「窮子傭賃」下，名父子相見譬，近領火宅見火，遠領方便我以佛眼觀見；三、從「即遣傍人急追將還」下，名追誘譬，近領火宅捨几用車，遠領方便寢大施小；四、從「過是已後心相體信」下，委知家業譬，此非領上近遠，乃追取方等彈呵、《大品》轉教意耳；五、從「復經少時父知子意」下，名付家業譬，近領火宅賜一大車，遠領法說正直捨方便。",
    "T34n1718_006:0080b11_54": "又合第四、第五共為一領付譬，在下更明其意也。",
    "T34n1718_006:0080b12_55": "舊以西方無量壽佛以合長者，今不用之。",
    "T34n1718_006:0080b13_56": "西方佛別、緣異，佛別故隱顯義不成，緣異故子父義不成；又此經首末全無此旨，閉眼穿鑿。",
    "T34n1718_006:0080b15_57": "今依文附義，若釋窮子，取二乘人半字法銷文，若釋長者，取盧舍那佛滿字法門銷文。",
    "T34n1718_006:0080b17_58": "何者？",
    "T34n1718_006:0080b18_59": "宅內長者，脫纓珞著垢衣，衣纓有異，人秖是一，譬盧舍那佛隱無量神德示丈六金輝，執持糞器設三乘教，隱顯有殊何關體別，舍那著脫近尚不知，彌陀在遠何甞變換(云云)？",
    "T34n1718_006:0080b22_60": "父子相失譬又為四：一、子背父去，二、父求子中止，三、子遇到本，四、其父憂念。",
    "T34n1718_006:0080b24_61": "四段各兩。",
    "T34n1718_006:0080b24_62": "初兩者：一、背父而去，領總譬中五百人。",
    "T34n1718_006:0080b25_63": "昔結大乘子父，尋復失解流浪五道，故言「或十二十至五十歲」，通是佛子，子義微弱故言「幼稚」，非結緣己界，故言「久住他國」；二者向本而還，領總譬三十子。",
    "T34n1718_006:0080b28_64": "此緣有微著之義故言「長大」，緣既經苦關佛大悲，故言「遇到本國」。",
    "T34n1718_006:0080c01_65": "父求子而止為兩者：一、父求子不得，領總譬中長者。",
    "T34n1718_006:0080c02_66": "從眾生退大之後，伺其大機未得其會，故言「不得」；二、中止一城，「其家」者，領總譬中宅，「大富」者，領總譬中長者德業內外財富意耳。",
    "T34n1718_006:0080c05_67": "子到父城為二：一、到城之由，領火起苦惱之相。",
    "T34n1718_006:0080c07_68": "從退大已後，處處遊歷備嬰辛苦；二遂到父城者，以苦為機扣於大悲，故言遂到父城。",
    "T34n1718_006:0080c09_69": "其父憂喜即是兩者：一、念失子苦，二、念得子樂，領總譬中一門。",
    "T34n1718_006:0080c10_70": "子既幼稚取門不當動父之憂，元以此門通之，故動父之喜。",
    "T34n1718_006:0080c12_71": "分章竟。",
    "T34n1718_006:0080c12_72": "銷文者，初、子背父去有二：初、「譬如有人」，領二十子譬二乘人，菩薩位行難知，且齊已領耳。",
    "T34n1718_006:0080c14_73": "「年既幼穉者」，舊云，聞法少為稚，若爾下文云長大，應是聞法多？",
    "T34n1718_006:0080c16_74": "今以無明厚重覆障解心，解心無力故言「幼稚」，善根熏被稍稍欲著名為「長大」。",
    "T34n1718_006:0080c17_75": "「捨父逃逝」者，退大為捨，無明自覆曰逃，趣向生死為逝。",
    "T34n1718_006:0080c19_76": "問：佛捨應後眾生起惑，是父離子，非是子捨父。",
    "T34n1718_006:0080c20_77": "答：由眾生不感佛則去世，還成子捨父義。",
    "T34n1718_006:0080c21_78": "「久住他國」者，涅槃法界是佛自國，生死五欲是為他國，本求出離而退墮不反，故云「久住」。",
    "T34n1718_006:0080c23_79": "「或十」是天道，「二十」人道，「五十」是五道，約於一人備輪諸道。",
    "T34n1718_006:0080c24_80": "「年既長大」下，二、向國而還者，幼有二義，一癡小故；二未遭苦故，則不知還，譬結緣已後，大解未濃如癡不反，尚有殘福耽迷不反，今習業冥薰微知向道，遭苦失樂思求出要，此二為機扣佛，名為漸向父國。",
    "T34n1718_006:0080c29_81": "上文云「若人遭苦為說涅槃」，若以人天二善非感佛緣，在三界中不見佛父為「窮」，不得出要之術又為「窮」，八苦火燒故為「困」。",
    "T34n1718_006:0081a03_82": "「馳騁四方以求衣食」者，舊云，人天五戒十善各有因果，以為四方用自資給；又於四生營生以求衣食。",
    "T34n1718_006:0081a06_83": "下文云「一百三十劫今乃得一見」，彼之劫中非無人天因果不能感佛，故知此善非見佛機。",
    "T34n1718_006:0081a08_84": "今佛既未出，諸凡夫人身受心法起於四見，於中求正道如求食，求助道如求衣，以厭苦求理為可化之緣，佛初出時諸外道等皆先得度，即此意也。",
    "T34n1718_006:0081a11_85": "大經云「諦觀四方喻於四諦」，準此可知。",
    "T34n1718_006:0081a12_86": "「漸漸遊行遇向本國」者，明其厭苦希脫邪求涅槃，雖非本意亦蒙值佛，故云「遇向」也，「本國」如上說。",
    "T34n1718_006:0081a15_87": "下文明城舍云何分別。",
    "T34n1718_006:0081a15_88": "一切佛法為國，此義則寬；城語小密，以斷德涅槃防非禦惡為城；舍語又親，同體大悲為舍也。",
    "T34n1718_006:0081a17_89": "「其父先來求子不得」下，第二，求子中止，譬亦為二：初、從退大已後求機不會，不會故名「不得」。",
    "T34n1718_006:0081a20_90": "二、「中止一城」者，不為一子而廢家業，譬佛不以一處無機而廢餘方施化。",
    "T34n1718_006:0081a21_91": "舊云，二萬佛後、釋迦佛前，兩楹間為中止。",
    "T34n1718_006:0081a22_92": "今謂中義可然，止國城家皆不可用。",
    "T34n1718_006:0081a23_93": "今取方便有餘土為「國」，在同居、實報兩間為「中」，有餘涅槃為「城」，住此涅槃名「止」。",
    "T34n1718_006:0081a25_94": "處此為家，起勝劣兩應，劣應應聲聞，勝應應菩薩，五人斷通惑者，同生其土皆為菩薩，佛以勝應應之，純以大乘家業訓令修學，中止於此伺覓同居子機，非但中義得合，國城家業皆悉分明。",
    "T34n1718_006:0081b01_95": "「大富」者，實相境為「家」，具足萬德名為「富」，五度福德名為「財」，般若智慧名為「寶」，導一切悉摩訶衍名「無量」。",
    "T34n1718_006:0081b03_96": "金銀珠等，是大乘三十七道品也。",
    "T34n1718_006:0081b04_97": "此即領上長者大富義也。",
    "T34n1718_006:0081b05_98": "「倉庫盈溢」者，在內為「盈」，在外為「溢」，盛米為「倉」，盛物為「庫」。",
    "T34n1718_006:0081b06_99": "「倉」譬禪定，禪生百八三昧故。",
    "T34n1718_006:0081b07_100": "「庫」譬實相，能發十八空智慧故。",
    "T34n1718_006:0081b07_101": "自資為「盈」，外化為「溢」，領上多有田宅義也。",
    "T34n1718_006:0081b08_102": "「僮僕」者，方便知見波羅蜜皆悉具足，屈曲隨機稱事稱理，此領上又多僕從。",
    "T34n1718_006:0081b10_103": "就位為語，二乘及通教菩薩、別教三十心，悉如「僮僕」；別教圓教十地如「臣」，十向如「佐」，十行如「吏」，十住如「民」。",
    "T34n1718_006:0081b13_0": "初入佛境界，率土之賓無非王民，雖得為民比吏佐等猶為疎遠；十行歷別修習諸法，種種驅馳如吏；十迴向事理稍深，職近王邊如佐；十地輔佛行化，降魔制敵故如臣也。",
    "T34n1718_006:0081b17_1": "一心三觀如「象」，運圓教大乘；次第三觀如「馬」，運別教大乘；即空析空觀如「牛」，運通教等大乘；析法觀自行如鹿羊等，運二乘之法。",
    "T34n1718_006:0081b20_2": "「無數」者，權實諸法皆名「車乘」，權實智觀名「象馬牛羊」，非但教法甚多，觀智亦復無數也。",
    "T34n1718_006:0081b22_3": "「出入」者，二而不二是入，不二而二是出；又不二而二是入，二而不二是出；無量還一是入，一中無量是出；化他用為出，自行用為入。",
    "T34n1718_006:0081b25_4": "出法益眾生為「息」，化功歸己為「利」。",
    "T34n1718_006:0081b25_5": "「乃遍他國」者，遍於三土行於非道通達佛道，即其義也，唯法性是己國耳。",
    "T34n1718_006:0081b27_6": "「商估賈客亦甚眾多」者，諸菩薩是商人，又遍入三土以求法利，故云眾多。",
    "T34n1718_006:0081b29_7": "此土菩薩往他方聽法，他方大士來此聞經，往還採利也。",
    "T34n1718_006:0081c01_8": "又應化二身如賈客，將實法遍入三土，化益眾生而歸法身，故云甚多。",
    "T34n1718_006:0081c03_9": "如世間人令他捉財興生亦自興生也。",
    "T34n1718_006:0081c04_10": "「時貧窮子遊諸聚落」下，第三，是子還近父譬。",
    "T34n1718_006:0081c05_11": "此亦二：一、求衣食，二、到父城。",
    "T34n1718_006:0081c06_12": "初內合退大乘已，備遭諸苦深起厭患，欲求出離取理不中，致成邪僻。",
    "T34n1718_006:0081c07_13": "因邪慧歷心易可入正，以求出世為感佛由也。",
    "T34n1718_006:0081c09_14": "觀察五陰為「聚落」，十二入為「邑」，十八界為「國」，歷此求理名「求衣食」。",
    "T34n1718_006:0081c10_15": "二、「遂到其父所止」下，此是正向。",
    "T34n1718_006:0081c11_16": "「其父所止之城」者，苦境為機，感佛大悲名為到城，城即涅槃，涅槃通半滿，眾生習解可有得涅槃之義，故言到城。",
    "T34n1718_006:0081c14_17": "「父每念子」下，第四，即是父憂念子譬。",
    "T34n1718_006:0081c14_18": "此中亦二：一、念失子之苦。",
    "T34n1718_006:0081c15_19": "如來自昔至今，恒思子大機，故言「每念」。",
    "T34n1718_006:0081c16_20": "「五十餘年」者，五道也。",
    "T34n1718_006:0081c16_21": "開鬼出修羅，故言「餘」也。",
    "T34n1718_006:0081c17_22": "「未曾說」者，未曾向方便有餘土中臣佐吏人說有此子機緣也。",
    "T34n1718_006:0081c19_0": "又應世已來自昔《華嚴》方等《大品》諸座，未曾向諸大士說此聲聞本是大乘之子。",
    "T34n1718_006:0081c20_1": "既非佛子，不解佛法，或如聾啞，或花著拜座，或棄鉢茫然，種種不逮也。",
    "T34n1718_006:0081c22_2": "「心懷悔恨」，悔昔不勤教詔致令無訓逃逝，恨子不惟恩義疎我親他，內合如來悔不殷勤令入內凡，遂使退失。",
    "T34n1718_006:0081c25_3": "本解恨其無心不能精進固志逃迷不返，故言悔恨也。",
    "T34n1718_006:0081c26_4": "「自念老朽」者，化期將畢無傳大法之人，如老朽而無子也。",
    "T34n1718_006:0081c28_5": "問：法身所化諸菩薩等悉堪補處，何遽此憂？",
    "T34n1718_006:0081c29_6": "答：法身所化本無興廢，誰談老朽？",
    "T34n1718_006:0081c29_7": "此非所論。",
    "T34n1718_006:0082a01_8": "今明化身眷屬則有二種：一、法身大士，其相影嚮，迹雖弟子本或是師，亦不約此自念老朽也；二者同居凡夫，始從化佛初發道心者，名此為子也。",
    "T34n1718_006:0082a04_9": "子繼父業令胤族不斷，若身子受決作華光佛，則一方佛種相續不斷，大乘家業遞相傳付；若身子無可化之機，則大乘法財現無付囑，後來眾生佛種安寄？",
    "T34n1718_006:0082a08_10": "老朽興歎正為此也。",
    "T34n1718_006:0082a08_11": "「復作是念我若得子」下，二、念得子為樂。",
    "T34n1718_006:0082a09_12": "可度之機名為「得子」，與受佛記名付法財，稱於本心復言「快樂」。",
    "T34n1718_006:0082a11_13": "領上總譬竟。",
    "T34n1718_006:0082a11_14": "◎妙法蓮華經文句卷第六上妙法蓮華經文句卷第六下天台智者大師說◎「爾時窮子傭賃」下，第二父子相見譬，近領火宅中見火，遠領方便中五濁意。",
    "T34n1718_006:0082a19_15": "為三：一、明窮子傭賃，領火宅所見之火，法說所見五濁；二、父見子，領火宅長者見，法說中佛眼見也；三、歡喜適願，領火宅中驚怖，法說中起大悲心。",
    "T34n1718_006:0082a23_16": "法譬並明父前見子，此中明子前見父。",
    "T34n1718_006:0082a24_17": "就佛則靈智先知，機後起應，故言父先見子；若約眾生，必先機而後應，故言子先見父。",
    "T34n1718_006:0082a26_18": "機應不可思議，不後不前，故前後互舉也。",
    "T34n1718_006:0082a27_19": "今取文便但為二段：一、子見父，二、父見子。",
    "T34n1718_006:0082a28_20": "此兩段中各復為四。",
    "T34n1718_006:0082a28_21": "初子見父四者：一、見父之由，由求衣食；二、見父之處，處在門側；三、見父之相，踞師子床；四、生畏避，悔來至此。",
    "T34n1718_006:0082b02_22": "見父之由，由厭苦欣樂推求理味，漸漸積習，遂成出世善根，故言「傭賃展轉」。",
    "T34n1718_006:0082b04_23": "以此善根能扣佛慈悲，故言「遇到父舍」。",
    "T34n1718_006:0082b05_24": "父喻道後法身，舍喻無緣慈悲。",
    "T34n1718_006:0082b05_25": "大小二機雙扣此舍，有大機故，故言「遙見其父」，有小機故「住在門側」。",
    "T34n1718_006:0082b07_26": "若唯小無大則應不見尊特之身，父不應言「我財物庫藏今有所付」；若唯大無小，不應住立門側，子不應言「非我傭力得物之處」也。",
    "T34n1718_006:0082b10_27": "見父之處者即是門側，二觀為方便即門二邊，圓中之機當門正見，二乘偏真故言門側，但空三昧偏真慧眼，傍窺法身耳。",
    "T34n1718_006:0082b13_28": "「遙見其父」，正見有二種，一近見、二遠見，今言大機始發扣召事遠，是故言「遙」；又機微非應赴，名之為「遙」也。",
    "T34n1718_006:0082b15_29": "「踞師子床」者，圓報法身安處空理，無復通別二惑、八魔等畏，故云踞師子床也。",
    "T34n1718_006:0082b17_30": "《華嚴》說第一義空，四無所畏為床也。",
    "T34n1718_006:0082b18_31": "「寶几承足」者，定慧為足，實諦為几，無生定慧依真如境也。",
    "T34n1718_006:0082b19_32": "「婆羅門」，舊云，高良大姓，八地已上也。",
    "T34n1718_006:0082b20_33": "「剎利」者，七地已還也。",
    "T34n1718_006:0082b21_34": "「居士」，內凡夫等。",
    "T34n1718_006:0082b21_35": "舊云，此經中明法身，非常住法身也，乃是他方應身將應此土，即為此間之法身，故有內凡諸人圍遶。",
    "T34n1718_006:0082b24_0": "今謂不爾，若作他方佛者，子父機應體用著脫，皆不成，如前說。",
    "T34n1718_006:0082b25_1": "又不容小機扣此、大機扣彼，亦不應結大緣於彼、結小緣於此，亦不應雙結在此、雙應在彼，如是大惑亂。",
    "T34n1718_006:0082b28_0": "今明勝應應菩薩，即盧舍那尊特身，大機所扣者也；劣應應小乘，丈六弊衣，小機所扣者也。",
    "T34n1718_006:0082c01_1": "今經明常住醍醐與《涅槃》等，法身圓頓與《華嚴》等，所譬長者威德侍衛剎利婆羅門恭敬圍遶，悉指《華嚴》中眷屬皆無異也，所說法相如彼所明亦復無別。",
    "T34n1718_006:0082c04_2": "婆羅門名淨行，貴族高潔即等覺離垢菩薩也；剎利即是王種，九地已下初地已上也；居士富而不貴，即三十心也。",
    "T34n1718_006:0082c07_3": "「真珠瓔珞」者，即戒定慧。",
    "T34n1718_006:0082c07_4": "陀羅尼、三昧，四瓔珞也。",
    "T34n1718_006:0082c08_5": "「價直千萬」者，即四十地功德，以嚴法身也。",
    "T34n1718_006:0082c09_6": "「吏民僮僕」者，異門明義，即是稟方便教，斷通惑者名為民，稟別教斷通惑者名為吏；若同門明義者，還是方便波羅蜜也。",
    "T34n1718_006:0082c12_7": "內與實智同，外與機緣同，喻如吏民有內奉外役之義也。",
    "T34n1718_006:0082c13_8": "「白拂」者，即是權智之用也。",
    "T34n1718_006:0082c14_9": "「左右」者，右即入空智用。",
    "T34n1718_006:0082c14_10": "拂四住塵，左即入假智用；拂無知塵，此二為中道方便，故言侍立(云云)。",
    "T34n1718_006:0082c16_11": "「覆以寶帳」者，真實慈悲也。",
    "T34n1718_006:0082c17_0": "「垂諸花幡」者，花即四攝，幡即神通。",
    "T34n1718_006:0082c17_1": "「香水灑地」，降注法水灑諸菩薩心地以淹惑塵，亦是定水灑散心也。",
    "T34n1718_006:0082c19_2": "「散眾名花」者，布以七淨花，謂戒、定、慧、斷疑、道非道、知見淨、斷知淨也，戒者攝律儀等三種戒也，定者首楞嚴等也，慧者實智慧也，斷疑者已度二諦之疑也，道非道淨者行於非道通達佛道也，知見淨者智德圓滿了了見佛性也，斷知者斷德成就無明永盡也。",
    "T34n1718_006:0082c25_3": "「羅列寶物」者，羅列諸地真實功德也。",
    "T34n1718_006:0082c26_4": "出內如前釋(云云)。",
    "T34n1718_006:0082c26_5": "「威德特尊」者，光明無邊、色像無邊，相海巍巍堂堂，此義須作舍那之佛，豈得作餘釋耶？",
    "T34n1718_006:0082c28_6": "「窮子見父有大力勢」下，是第四，見父畏避。",
    "T34n1718_006:0082c29_7": "「大力勢」者，智大故名大力，神通大故名大勢，如上身手有力義也。",
    "T34n1718_006:0083a02_8": "「恐怖」者，小機劣弱怯懼大道也。",
    "T34n1718_006:0083a02_9": "「悔來至此」者，佛本欲以大法擬之，應不稱機，但有退大之意，故言悔來至此也。",
    "T34n1718_006:0083a04_10": "「竊作是念」者，機中潛密冥有此事，非是顯對見勝應身也。",
    "T34n1718_006:0083a06_11": "「或是王王等」者，波旬是王，徒輩為等，小機灰斷無言說道絕於色像，既見勝應之像，非天人所及，所說法相逈異二乘，小智薄德未曾見聞，便謂是魔是魔所說。",
    "T34n1718_006:0083a09_12": "略開三顯一，身子狐疑將非魔作佛惱亂我心耶？",
    "T34n1718_006:0083a11_0": "若初用大逗小疑佛為魔，有過今日也。",
    "T34n1718_006:0083a12_0": "復次勝應譬長者，長者即表報身佛，故是王等，法身是報師，師即如王，諸經多名是經王，智契於法即是智與法等，故名報佛為等，此乃大乘法報，非是小乘得益之處，故或是王王等也。",
    "T34n1718_006:0083a16_1": "「非我傭力得物之處」者，小機不能受大化也。",
    "T34n1718_006:0083a17_2": "「不如往至貧里」乃至「衣食易得」者，《淨名》云「能以貧所得法，度斯下劣」也。",
    "T34n1718_006:0083a19_3": "但空之理不含萬德非如來藏，故言貧里；偏空稱於小智，故言「肆力有地」也。",
    "T34n1718_006:0083a20_4": "「衣食易得」者，能得有餘涅槃無漏衣食，行行衣惠行食也。",
    "T34n1718_006:0083a22_5": "「若久住此或見逼迫強使我作」者，行大乘道經無量劫，故言久住。",
    "T34n1718_006:0083a23_6": "我本厭怖生死，若修大乘必入生死。",
    "T34n1718_006:0083a24_7": "廣學萬行，故言逼迫。",
    "T34n1718_006:0083a25_8": "我本樂小，而今令我發大乘菩提心，是為強使。",
    "T34n1718_006:0083a26_9": "捨大取小故言「疾走」也。",
    "T34n1718_006:0083a26_10": "「時富長者」下，第二，父見子譬。",
    "T34n1718_006:0083a27_11": "亦有四：一、父見子處，二、見子便識，三、見子歡喜，四、見子適願。",
    "T34n1718_006:0083a29_0": "見子處者，即師子床也。",
    "T34n1718_006:0083a29_1": "如來法身，居第一義空無畏之境，明照機也。",
    "T34n1718_006:0083b01_2": "見子便識者，知是往日結緣眾生也。",
    "T34n1718_006:0083b02_3": "心大歡喜者，佛恒伺子機，今機來稱慈，是故歡喜，即是領法說而起大悲，火宅即大驚怖，彼明拔苦故言驚怖，此明與樂故言歡喜。",
    "T34n1718_006:0083b05_4": "「即作是念庫藏今有所付」者，是見子適願。",
    "T34n1718_006:0083b06_5": "昔見眾生退大取小，貧里求食資生艱難，常欲與財無機不得，今日機來稱大慈心，故言庫藏今有所付。",
    "T34n1718_006:0083b09_6": "「我常思念」者，明其非但貧無大財，又流轉生死眾苦所逼，為大悲所痛，故言常思念之。",
    "T34n1718_006:0083b11_7": "雖欲救拔無機叵濟，故云「無由見之」。",
    "T34n1718_006:0083b12_8": "今有可度機生，故云「而忽自來」。",
    "T34n1718_006:0083b13_9": "稱大悲心，故云「甚適我願」。",
    "T34n1718_006:0083b13_10": "「我雖年朽猶故貪惜」者，釋於適願之由。",
    "T34n1718_006:0083b14_11": "由一期化訖故言年朽，未見大機法無委付，將來之徒從誰得脫？",
    "T34n1718_006:0083b16_12": "為可度者故言貪惜。",
    "T34n1718_006:0083b16_13": "今機自來無此憂念，故我願得適也。",
    "T34n1718_006:0083b17_14": "「即遣傍人急追將還」下，第三明追誘譬，近領火宅捨几用車，遠領法說寢大施小。",
    "T34n1718_006:0083b19_15": "此文為二：初、遣傍人追，次、遣二人誘。",
    "T34n1718_006:0083b20_16": "前追領上身手有力，而不用之，但〈方便品〉總誡勸為一，釋文為三；〈火宅〉開勸出誡，釋各為三，而放捨文略，長行合勸不合誡，而息化文廣，偈中但頌誡不頌勸，又不頌息化，皆有出沒。",
    "T34n1718_006:0083b24_17": "火宅長行，誡、勸、釋各有三，今則併領。",
    "T34n1718_006:0083b25_18": "「即遣傍人疾走往捉」，領上勸門之擬宜；「窮子驚愕」，領上勸門之無機；「強牽將還」，領上誡門之擬宜；「窮子自念無罪」至「悶絕躃地」，領上誡門之無機；從「父遙見」下，併領勸誡之息化，此探取佛意，佛雖勸門擬宜無機，意猶未息，更作誡門擬宜，事不獲已，然後息化也。",
    "T34n1718_006:0083c02_19": "「遣傍人」者，初勸門擬宜也，智是能遣、教是所遣，理義為正、教義為傍，從佛出大乘十二部擬宜眾生，無機不受，於其如乳，故言遣傍人也。",
    "T34n1718_006:0083c05_20": "又傍人者，傍臣佐等也，即是遣法身菩薩為說大乘，如《華嚴》中令四菩薩說四十地，即是遣傍人也。",
    "T34n1718_006:0083c08_21": "「疾走往捉」者，大乘明義顯露正直，用此赴機疾趣菩提，故大車中云其疾如風；若以菩薩為傍人者，菩薩自有神力，又被佛加亦能令彼疾入菩提。",
    "T34n1718_006:0083c11_22": "「窮子驚愕」，即勸門無機。",
    "T34n1718_006:0083c12_23": "既現無機，縱昔曾發，廢久不憶，卒聞大教，乖心故驚、不識故愕。",
    "T34n1718_006:0083c13_24": "「稱怨大喚」者，小乘以煩惱為怨、生死為苦，若勸煩惱即菩提，即大喚稱怨枉，若聞生死即涅槃，即大喚稱苦痛。",
    "T34n1718_006:0083c16_25": "無機不受，勸門也。",
    "T34n1718_006:0083c16_26": "「我不相犯」者，我不干求，何意用大化我？",
    "T34n1718_006:0083c17_27": "此領勸門二意未領息化。",
    "T34n1718_006:0083c18_28": "次，再喚不來，「執之逾急」者，領擬宜誡門也。",
    "T34n1718_006:0083c19_29": "前明勸善猶是容與，我當為說怖畏之事，即是急切。",
    "T34n1718_006:0083c20_30": "雖「強牽將還」者，誡以苦言令其遠惡。",
    "T34n1718_006:0083c21_31": "內既無機、外逼大化，即是強牽將還也。",
    "T34n1718_006:0083c22_32": "「自念無罪」者，領不受誡門也。",
    "T34n1718_006:0083c23_33": "罪者慈悲也，眾生罪故入生死獄，菩薩亦同罪入獄，二乘人無大悲，名為無罪。",
    "T34n1718_006:0083c25_34": "令入生死，即是而被囚執也，無大方便而入生死，必當永失三乘慧命，故言必死。",
    "T34n1718_006:0083c27_0": "思此等事，故言「轉更惶怖」也。",
    "T34n1718_006:0083c27_1": "強以大教，小智不解，故言「悶絕」。",
    "T34n1718_006:0083c28_2": "即起誹謗，必墮三途，故言「躃地」，亦是迷悶溺無明地。",
    "T34n1718_006:0083c29_3": "從「父遙見之」，即是第三，放捨勸誡息大乘化。",
    "T34n1718_006:0084a01_4": "就此為四：一、思惟息化，二、釋息化，三、正息化，四、息化得宜。",
    "T34n1718_006:0084a03_5": "初有兩意：一、知大志弱，二、知小志強。",
    "T34n1718_006:0084a04_0": "「父遙見」者，小去大遠故名為遙，是結緣子故言為見。",
    "T34n1718_006:0084a05_1": "「而語使言」者，約教為使者，智本說教，智知無機，智息故教息；約人為使者，語諸菩薩不須現汝尊妙之身令二乘見，《淨名》中「攝汝身香，無令彼諸眾生而起惑著」，普賢入此娑婆，促身令小，皆是其義也。",
    "T34n1718_006:0084a10_0": "「勿強將來」者，既無大機，恐傷其善根，故言勿強也。",
    "T34n1718_006:0084a11_1": "私謂「不須此人」者，思惟息勸門擬宜；「勿強將來」者，思惟息誡門擬宜也。",
    "T34n1718_006:0084a12_2": "「冷水灑面」者，第二，知有小志，宜以灰斷理水除見思之熱。",
    "T34n1718_006:0084a14_3": "「面」者，厭生死名背，向涅槃如面也。",
    "T34n1718_006:0084a15_4": "「醒悟」者，開小逗機得離煩悶悟四真諦也。",
    "T34n1718_006:0084a16_5": "「莫復與語」者，決定應息大乘教也。",
    "T34n1718_006:0084a17_6": "「所以者何」下，第二，釋息化之意，正厭苦欣空，親狎下劣無慈悲心，即畏難大法，且任其小志，抑佛本懷，所以息化也。",
    "T34n1718_006:0084a19_7": "審知二萬億佛所曾發道心非都無大機也，且息大化，佛意未已，更俟後期。",
    "T34n1718_006:0084a21_8": "「不語他人」者，於昔小乘教中，隨他意語方便覆護稱是聲聞，不說隨自意語云是菩薩也。",
    "T34n1718_006:0084a23_9": "「使者語之」下，第三，正明息化。",
    "T34n1718_006:0084a24_10": "「我今放汝」，即是知大機弱，隨意所趣，即是知小善強，以此二緣故息大化也。",
    "T34n1718_006:0084a26_11": "「窮子歡喜」下，第四，即是息化稱機。",
    "T34n1718_006:0084a27_12": "不為大教所逼，是故「歡喜」；無謗大罪得免三途，故言「從地」；有小善生，故言「而起」。",
    "T34n1718_006:0084a29_13": "又前擬宜大法，迷悶不解臥無明地，今逗以小可得醒悟，故言「從地而起」。",
    "T34n1718_006:0084b01_14": "於四諦中欲求道法，故言「往至貧里以求衣食」；或於四見之中求道，故言「貧里」。",
    "T34n1718_006:0084b03_15": "「將欲誘引」下，是密遣二人誘引，此為二：一、齊教，近領三車救子，遠領波羅柰施權；次、從「又以他日」下，取意，領法身地久照方便，非道樹始知用小，早鑒眾生，致難尊特親狎垢衣，故追領往前以成今解。",
    "T34n1718_006:0084b08_16": "問：四大弟子，何因能知法身久照？",
    "T34n1718_006:0084b09_17": "答：推近知遠，若始道樹知無大機，不應兜率降神正慧託胎，乃至現有煩惱納妃生子，三十四心後身斷結，驗知脫大小相海微妙瓔珞，更著麁弊丈六垢衣，其已久矣。",
    "T34n1718_006:0084b13_18": "今初且釋齊教。",
    "T34n1718_006:0084b13_19": "領者，〈譬喻品〉文有四：一、用方便擬宜，二、知先心，三、歎三車，四、適其所願，〈方便品〉亦四。",
    "T34n1718_006:0084b15_20": "今領亦四：從「將欲誘引」下，是領上擬宜。",
    "T34n1718_006:0084b16_21": "「時二使人即求窮子，既已得之」，領上知子先心有機也。",
    "T34n1718_006:0084b17_22": "「具陳上事」，領上歎三車希有。",
    "T34n1718_006:0084b18_23": "「窮子先取其價」下，領上適願爭出火宅也。",
    "T34n1718_006:0084b19_24": "初、「將欲誘引」者，既息大化不容孤棄，欲設方便，故言將欲。",
    "T34n1718_006:0084b20_25": "「密遣二人」者，四弟子齊己分領，不涉菩薩，故言二人。",
    "T34n1718_006:0084b22_26": "約法是因緣四諦，約理是有作真俗，約人是聲聞緣覺。",
    "T34n1718_006:0084b23_27": "初擬大乘云密遣傍人，表一實諦、一大乘教、一菩薩人，今明方便，隱實為密，指偏真為遣。",
    "T34n1718_006:0084b25_28": "約教，隱滿字為密，指半字言遣。",
    "T34n1718_006:0084b26_29": "約人，內祕菩薩行故言密，外現是聲聞故言遣。",
    "T34n1718_006:0084b27_30": "「形」者，二乘教中不修相好，但說苦、無常、不淨，即是「形色憔悴」也。",
    "T34n1718_006:0084b28_31": "約人，則諸菩薩隱其本色示以迹形。",
    "T34n1718_006:0084b29_32": "非了義說，無有十力無畏，名「無威德」也。",
    "T34n1718_006:0084c01_33": "「汝可詣彼」者，即以小教擬小機也。",
    "T34n1718_006:0084c02_34": "大教明理直實，故言「疾走往捉」；小教明理迂隱，故云「徐語」。",
    "T34n1718_006:0084c03_35": "「此有作處」者，見修兩道是斷惑作處也。",
    "T34n1718_006:0084c04_36": "「倍與汝直」者，五戒十善止出三途，今四諦十二因緣能出生死，是為一倍；又外道六行但能伏惑，今修四諦則能斷惑得至涅槃，是為二倍也。",
    "T34n1718_006:0084c08_37": "「窮子若許」者，有機是許，即設教；無機是不許，不設教。",
    "T34n1718_006:0084c09_38": "「欲何所作」者，二乘唯欲除惑取證，不論淨佛國土成就眾生。",
    "T34n1718_006:0084c10_39": "所以言「雇汝除糞，我等二人亦共作」者，二乘鈍根憑教行行方能修業，約理者即是智諦相資也，約人即權人共實人修行也。",
    "T34n1718_006:0084c13_40": "「時二使人即求窮子」者，第二，審知有機，故言「已得」，領上知先心也。",
    "T34n1718_006:0084c15_41": "「具陳上事」下，第三，陳說雇作，領上歎三車也。",
    "T34n1718_006:0084c16_42": "除苦集之糞，取道滅之價。",
    "T34n1718_006:0084c17_43": "「窮子先取其價尋與除糞」下，第四，尋即為作，領上適願爭出火宅也。",
    "T34n1718_006:0084c18_44": "二乘慕果行因，所以先取也。",
    "T34n1718_006:0084c19_45": "「其父見子愍而怪之」者，怪不求佛道，愍其取阿羅漢，所失者大、所得者寡，故言怪也。",
    "T34n1718_006:0084c21_46": "齊此領法譬中意，其文竟。",
    "T34n1718_006:0084c22_47": "從「又以他日」下，第二，是取意領，靈智先照久設權謀崎嶇隨逐，非止樹下始見因緣，已如上說。",
    "T34n1718_006:0084c24_48": "此文為四：一、「又以他日」取意領先以權智久欲擬宜；二、見子憔悴，是久知方便是其玩好；三、脫妙著麁，領久知須歎三車；四、親教子作，久知適願受行今初。",
    "T34n1718_006:0084c28_49": "「又」者，鄭重辭也。",
    "T34n1718_006:0084c28_50": "將欲取意領法身之地久知大小之機(一三)施化，重述佛意故標章稱「又」也。",
    "T34n1718_006:0085a01_51": "「他日」者，二乘自謂方便為己，非二乘法為他，即擬法身也。",
    "T34n1718_006:0085a02_52": "「日」者時也，亦智也，依法身之時，用智照機，故言「他日」。",
    "T34n1718_006:0085a03_53": "若從此義，實智照實為自，權智照方便為他。",
    "T34n1718_006:0085a04_54": "齊教領，領化身用事為己日，非化身用事為他日。",
    "T34n1718_006:0085a06_55": "若就如來，自行權實之智皆名為己，如來化他權實之照，皆名為他。",
    "T34n1718_006:0085a07_56": "如來自他權實之照，照實為己，照權為他。",
    "T34n1718_006:0085a08_57": "此之探領法身之時，用化他之權智，照於權機若有若無，照用權事若可若否，皆是權智所照，故言他日。",
    "T34n1718_006:0085a11_58": "若從此義，齊教領，領化他之權事，故二乘稱己事，探領領自他之權，此權非二乘事，故稱為他。",
    "T34n1718_006:0085a13_59": "雖有兩意，他日俱成，今依二乘所領，又逐他日之文，以探領領法身中照機也。",
    "T34n1718_006:0085a15_60": "「牖窓」者，偏見則小，表權智照彼偏機也。",
    "T34n1718_006:0085a16_61": "「遙」者，小去大懸，故名為遙。",
    "T34n1718_006:0085a16_62": "「見子」者，昔曾種大稱之為子，以大擬之故言為見。",
    "T34n1718_006:0085a18_63": "窓牖偏狹未宜大化，故息大而施小也。",
    "T34n1718_006:0085a19_0": "「羸瘦」下，第二，是領先知有小玩好也。",
    "T34n1718_006:0085a19_1": "修因智力少為「羸」，修因福力少為「瘦」，內怖無常為「憔」，外遭八苦為「悴」。",
    "T34n1718_006:0085a21_2": "四住為「糞土」，無知為「塵坌」也。",
    "T34n1718_006:0085a22_3": "「即脫瓔珞」下，第三，是領先知須歎三車希有也。",
    "T34n1718_006:0085a23_4": "脫妙服，譬隱報身無量功德。",
    "T34n1718_006:0085a24_5": "四十二地戒定慧陀羅尼等「瓔珞」，寂滅忍「細軟上服」，大小相海「嚴飾之具」。",
    "T34n1718_006:0085a25_6": "容服若盛子則驚畏，二乘不宜見此相好，是故脫之。",
    "T34n1718_006:0085a26_7": "「更著麁弊」者，現丈六形是麁，生忍、法忍是弊也。",
    "T34n1718_006:0085a28_8": "「塵土坌身」者，現有煩惱有為有漏也。",
    "T34n1718_006:0085a28_9": "「執除糞」下，但治見思有漏之法，不論諸地清淨智慧也。",
    "T34n1718_006:0085b01_10": "左手喻實，右手喻權，權用便易，自以此法斷結成佛，又用此化人。",
    "T34n1718_006:0085b02_11": "「狀有所畏」者，示同怖生死，又有寒風馬麥之報也。",
    "T34n1718_006:0085b04_0": "「語諸作人」下，第四，親教子作譬也，即是道品中七科法門，以顯除糞之相，領上諸子心各勇銳互相推排競共馳走爭出火宅也。",
    "T34n1718_006:0085b06_1": "一者語作人譬，譬四念處是外凡位；二、令勤作勿得懈息譬，譬四正勤；三、「咄男子」，勿復餘去譬，譬四如意足；四、「好自安意」下，名安慰譬，譬五根；五、「所以者何」下，名無五過譬，譬五力。",
    "T34n1718_006:0085b11_0": "此前四句是第二內凡位。",
    "T34n1718_006:0085b11_1": "六、即時長者字以為子譬，譬八正。",
    "T34n1718_006:0085b12_2": "七、「雖欣此遇」下，名教常令除糞譬，譬七覺。",
    "T34n1718_006:0085b13_3": "此二句是第三聖位也。",
    "T34n1718_006:0085b13_4": "今初語諸作人者，即是說三藏示四念處，是除糞之器，斷結之境故。",
    "T34n1718_006:0085b15_5": "《遺教》云「常依念處行道能破四倒」，領火宅中適願勇銳，即是聞慧也。",
    "T34n1718_006:0085b17_6": "第二，「勿得懈息」者，即是令勤修四念處也，若起懈息不能滅二惡，不能生二善，以二勤故能發煖火，對火宅互相推排，入修慧煖位也。",
    "T34n1718_006:0085b20_7": "「以方便故得近其子」者，念處未得理火溫心，猶為疎外不可附近，以初得煖方便則可附近也。",
    "T34n1718_006:0085b22_8": "第三，「咄男子」者，咄是驚覺亦是責數，上正勤中紛動即是智法，如男子是陽性，如意足是定法，如女人是陰性，良以正勤策動不得與真相應，故咄驚責數，令捨散入靜，故咄男子也。",
    "T34n1718_006:0085b26_9": "「汝常此作勿復餘去」者，念處、正勤動不專一，不名為常，四如意中定不異緣，思惟則定、思惟則斷，定斷專一故常，不紛動故勿復餘去。",
    "T34n1718_006:0085c01_0": "此猶在互相推排中，即是頂法之位也。",
    "T34n1718_006:0085c01_1": "「當加汝價」者，煖法意觀中不能發真，如意觀中能發無漏故言加價。",
    "T34n1718_006:0085c03_2": "若有所須者，漏無漏善助道正道，皆從如意觀求，欲須即得。",
    "T34n1718_006:0085c04_3": "四禪體含支林如盆器，生空麁如米，法空細如麵，此即正道。",
    "T34n1718_006:0085c06_4": "四諦下十六諦觀，無常如鹽、苦如醋，此即助道。",
    "T34n1718_006:0085c07_5": "如米麪難食須鹽醋和之，正道難顯須助道助之。",
    "T34n1718_006:0085c08_6": "「莫自疑難」者，結上正助，審在如意觀中故令勿疑，決定可辦如己物想故言勿難。",
    "T34n1718_006:0085c10_7": "「亦有老弊使人」者，若欲直取通以代手足如使人驅役者，如意觀中亦有此通，但通劣弱事同老弊，雖不丁壯亦堪運役；又以正道求理，正道弱未能發真，欲須助道，九想、十想、八背捨等。",
    "T34n1718_006:0085c15_8": "助道使人者，如意觀中亦有此法，若得助助正，即成共解脫人也。",
    "T34n1718_006:0085c16_9": "第四，「好自安意」者，得五根安固難壞也。",
    "T34n1718_006:0085c17_10": "「我如汝父」者，忍解隣真似像未實，故言如父，亦是如子。",
    "T34n1718_006:0085c18_11": "「勿復憂慮」者，令其安意破壞見思也。",
    "T34n1718_006:0085c19_12": "第五，「我老汝少」者，佛居道終已具智斷，故言老大，汝居道始未有智斷，故名為少壯，此即忍法位也。",
    "T34n1718_006:0085c22_13": "無五過者，得五力離五惡法也。",
    "T34n1718_006:0085c23_0": "得信力故不欺，精進力故不怠，念力故不瞋，定力故不恨，慧力故不怨言。",
    "T34n1718_006:0085c24_1": "「餘作人」者，遠指外道，諸見求理名餘作人，近指煖等四位未免五過，亦名餘作人。",
    "T34n1718_006:0085c26_2": "此文無五過，即五力也。",
    "T34n1718_006:0085c27_3": "「自今已後如所生子」者，下忍十六剎那時節猶長，中忍雖復縮觀亦未是一剎那，若上忍世間最後一剎那心隣真逼聖，故名此位為如所生子，即世第一法位也。",
    "T34n1718_006:0086a01_4": "第六，「即時長者更與作字名之為兒」者，得八正入見道中競共馳走，故言名之為兒。",
    "T34n1718_006:0086a03_5": "世第一法與真不久故言即時，《阿含》說五種佛子，四果及辟支佛名佛真子，菩薩不斷結子義未成。",
    "T34n1718_006:0086a06_6": "「爾時窮子雖欣此遇」下，第七，常令傭作譬。",
    "T34n1718_006:0086a07_7": "譬雖為子，思惟未盡猶居學位未得無難，故二十年常令除糞，亦復自知不任紹大，正是依教修行盡苦耳，故云「猶故自謂客作賤人」。",
    "T34n1718_006:0086a10_8": "若得初果厭小樂大，大乘機發者，即應授以大乘，又不須進斷其餘殘結，正由不捨小志大機不發，以是且令依教盡漏，故言「由是之故二十年中常令除糞」。",
    "T34n1718_006:0086a14_9": "「二十年」者，見諦，一解脫一無礙；思惟，九無礙九解脫，故言二十年。",
    "T34n1718_006:0086a15_10": "又云見思二道中斷結，名二十年。",
    "T34n1718_006:0086a16_11": "又云五下分、五上分，為二十年也。",
    "T34n1718_006:0086a17_12": "又云猶於二乘法中斷思惑故，名二十年。",
    "T34n1718_006:0086a18_13": "又云依二使人，共斷餘結故，名二十年也。",
    "T34n1718_006:0086a19_14": "從有二乘之機而來感佛，故云自見子來已二十年，若住二乘位轉大乘教，名為於二十年中執作家事也。",
    "T34n1718_006:0086a21_15": "二十語同各有所以，指此一句，即是爭出三界火宅位也。",
    "T34n1718_006:0086a23_16": "「過是已後」下，是第四領付家業譬，近領火宅等賜大車，遠領法說中無上道。",
    "T34n1718_006:0086a24_17": "就此為二：初領，後付。",
    "T34n1718_006:0086a25_18": "又各為二，共領火宅等賜車中四意，亦是〈方便品〉顯實四意。",
    "T34n1718_006:0086a26_19": "初章二者：一、心相體信，即領上免難；二、委以家業，漸以通泰成就大志，即領上索車。",
    "T34n1718_006:0086a28_20": "後章二者：一、付家業，即領等賜大車；二、得付欣悅，即領上得車歡喜也。",
    "T34n1718_006:0086b01_21": "由心相體信故得委以家業，家業既諳悉備知見則成就大志，由意志通泰故得付與家業，與家業故是則歡喜，由有遠近，若不先教傭作與一日之價，豈得相體委業付財。",
    "T34n1718_006:0086b05_22": "內合由三藏斷結，堪並聞《大集》、受折《淨名》、轉教《般若》，而致付財耳。",
    "T34n1718_006:0086b07_23": "當知傭作取價即是遠由，體信委業即是近由。",
    "T34n1718_006:0086b08_24": "又前誘引譬中，有齊教領，始自道樹終訖出宅；又有探領，始自法身終訖思盡。",
    "T34n1718_006:0086b10_25": "今領亦二，始探領慈悲四位調熟，終領付財究竟一味，遠近始終合論五味。",
    "T34n1718_006:0086b11_26": "何者，即遣傍人，傍人所說乃譬《華嚴》圓頓，此教最初，傍人譬牛，所說譬乳，內合從佛出十二部經，即初味也，以此擬二乘人，無機不受迷悶躃地，於其全生如乳味也。",
    "T34n1718_006:0086b15_27": "次明密遣二人說除糞法，此譬息大之後鹿苑說三，於小即信革凡成聖，如轉乳為酪，內合從十二部出修多羅，即第二味也。",
    "T34n1718_006:0086b18_28": "次明心相體信入出無難，譬三藏之後說方等淨名揚大折小，二乘聞大不謗、折小不退，良以三藏斷結取一日價故，得恣其褒貶，若未斷結不堪聞揚大，如前不受勸門，亦不堪聞折小，如前不受誡門，而今不謗不退者，心相體信故也。",
    "T34n1718_006:0086b24_29": "親既證小則信大不虛，得涅槃價故體折不瞋，雖非己事而不疑謗，此心淳熟如從酪出生蘇，內合從修多羅出方等經，第三味也。",
    "T34n1718_006:0086b27_30": "次明「長者自知將死不久」下，譬方等心相體信入出無難已後委以家業，使其領教為大菩薩說摩訶般若，既領知眾物貫統法門，心明口辯彌益慕樂，但恨住小非是己分，脫更開許豈不樂哉，於是心漸通泰成就大志，如似生蘇出於熟蘇，是從方等出摩訶般若，第四味也。",
    "T34n1718_006:0086c05_31": "次「臨欲終時而命其子」者，此譬般若之後判天性定父子，會三歸一付財與記說《法華》之教，開佛知見示真實相，菩薩疑除、聲聞作佛，悉以如來滅度而滅度之，如從熟蘇出於醍醐，是從摩訶般若出大涅槃，即第五味也。",
    "T34n1718_006:0086c10_32": "四大弟子深得佛意，探領一化五味之教，始終次第其文出此也。",
    "T34n1718_006:0086c12_33": "領家業文為二：一、相體信，二、命領業。",
    "T34n1718_006:0086c13_34": "就體信復二：先明體信，二猶居本位。",
    "T34n1718_006:0086c14_0": "今初相者是互相信也，謂於三藏中得涅槃價此既不虛，今為菩薩說此大乘亦復非虛，此即子信父也。",
    "T34n1718_006:0086c16_1": "佛知此等見思已斷聞必不謗，無漏根利聞微生信，此即父信子也。",
    "T34n1718_006:0086c18_2": "由此見尊特身，聞大乘教，名此為入；復被訶折，猶見丈六說小乘法，名此為出，大小出入而無疑難也。",
    "T34n1718_006:0086c20_3": "第二，「然其所止猶在本處」者，雖復入出無難得聞大乘，而謂是菩薩之事非己智分，不肯迴小向大，猶居羅漢不言未來當得作佛，此領大集淨名生蘇之教也，從世尊爾時長者有疾下，第二委以家業，此領《大品》佛命轉教《般若》熟蘇之教也。",
    "T34n1718_006:0086c26_4": "就此為二：一、命知家事，二、受命領知。",
    "T34n1718_006:0086c27_5": "二章各為四。",
    "T34n1718_006:0086c27_6": "初四者，一、明時節，二、正命知家事，三、誡令體我心，四、勅無令漏失。",
    "T34n1718_006:0086c29_0": "初，「將死不久」者，有機則應為生，機盡應謝為死，今化機將畢，應謝非久也。",
    "T34n1718_006:0087a01_1": "「語窮子言我今多有」下，第二，命知家事。",
    "T34n1718_006:0087a02_2": "「金」即別教理，「銀」即通教理，《大品》所明真諦不出此二，而云「多有」者，理則非多，約種種門亦得言多，例如空非十八，約破十八法名十八空也。",
    "T34n1718_006:0087a06_0": "勸學中明一切法門皆是珍寶也。",
    "T34n1718_006:0087a06_1": "「倉」是定門，即百八三昧；「庫」是慧門，十八空境也。",
    "T34n1718_006:0087a07_2": "通別兩種定慧倉庫，包藏一切禪定智慧無所闕少，內充外溢故云「盈溢」。",
    "T34n1718_006:0087a09_3": "「其中多少」者，說於般若，則有廣、略二門。",
    "T34n1718_006:0087a10_4": "菩薩行般若，應知略、廣相，略則為少、廣則為多，自行為取、化他為與。",
    "T34n1718_006:0087a12_5": "《大品》中云「汝當為菩薩說」，故云「汝悉知之」。",
    "T34n1718_006:0087a13_6": "「我心如是」下，第三，誡體。",
    "T34n1718_006:0087a13_7": "「我心」者，佛以般若為心，汝今傳燈當隨佛意說也。",
    "T34n1718_006:0087a15_0": "又二乘人本解是析法空，命當體此意者，命轉教用誡令同我體法空也。",
    "T34n1718_006:0087a16_1": "昔時被命謂傳燈與他，今乃知佛令我識體之門，故言「當體此意」。",
    "T34n1718_006:0087a18_2": "「今我與汝便為不異」者，釋此有三：一、被加令說與佛不異；二、就理以諸法皆如故得不異，善吉如、如來如，一如無二如，故言便為不異；三、就今時，始悟父子天性本來不異，而二乘人自謂被加異耳。",
    "T34n1718_006:0087a22_3": "「宜加用心」下，第四，勅無令漏失也。",
    "T34n1718_006:0087a23_4": "汝為菩薩說般若教無令漏失，二者就理此即汝法後時當用，是故無令漏失也。",
    "T34n1718_006:0087a25_5": "「即受教勅」下，第二，受命。",
    "T34n1718_006:0087a26_6": "又為四：一、正受命領知。",
    "T34n1718_006:0087a26_7": "二、無悕取，善吉雖說般若，自謂我無其分也。",
    "T34n1718_006:0087a27_8": "三、未捨劣心猶居本處者，住羅漢位，雖復慕大亦未定言欲作菩薩也；未捨下劣心者，雖復恥小，亦未定言捨於小證也。",
    "T34n1718_006:0087b01_9": "四「復經少時父知子意」下，即是領上索車譬，鄙棄先心欲求大道大機發也。",
    "T34n1718_006:0087b03_10": "問：何時名少時？",
    "T34n1718_006:0087b04_11": "答：一云說《般若》竟，於異處遊觀，尋思所領大乘法門生心貪樂，為失為不失，如此等尋思，即是大乘機發時也。",
    "T34n1718_006:0087b06_12": "此時去《法華》未遠故言少時。",
    "T34n1718_006:0087b07_13": "又當說無量義時大乘機發。",
    "T34n1718_006:0087b08_14": "何以知然？",
    "T34n1718_006:0087b08_15": "無量義中明七種方便，無量漸頓從一法生。",
    "T34n1718_006:0087b09_16": "既聞此說，思惟昔之三藏三乘悉從一法生，如是三乘亦應入一，如是思時漸已通泰大心即發，故言成就大志也。",
    "T34n1718_006:0087b12_17": "「臨欲終時」下，第二，正付家業。",
    "T34n1718_006:0087b12_18": "又為二：謂一、付業，二、歡喜。",
    "T34n1718_006:0087b13_19": "初有四：一、付業時，二、命子聚眾為證，三、結會父子，四、正付家業。",
    "T34n1718_006:0087b14_20": "初，付時，臨欲終者是明時節，化緣將訖，靈山八載說《法華經》，唱入涅槃時也。",
    "T34n1718_006:0087b16_21": "「而命其子」下，第二，聚眾，即是二萬億佛所受化之徒，名之為子，大機熟人十方雲集也。",
    "T34n1718_006:0087b18_22": "上四眾圍繞者是也。",
    "T34n1718_006:0087b19_23": "「并會親族」者，舊云分身如親族，十地如國王，九地如大臣，八地如剎利，七地如居士。",
    "T34n1718_006:0087b21_24": "北人用分身為親族，多寶為國王也，十地為大臣，八地為剎利，三十心為居士。",
    "T34n1718_006:0087b23_25": "若爾，迹門說法，分身、多寶並未現前，何得指此耶？",
    "T34n1718_006:0087b24_26": "彼解云，正是身子懷疑之時，於《法華》中未能生信，是故多寶、分身一時來證。",
    "T34n1718_006:0087b26_0": "若疑除信解、受記已竟，復用多寶何所證耶？",
    "T34n1718_006:0087b27_1": "故知法說之時多寶已出，但出經者言不疊安，為作次第置因門後耳。",
    "T34n1718_006:0087b28_2": "今謂此是人情，無以取據。",
    "T34n1718_006:0087b29_3": "說迹門近事未用古證，若說本門遠事，必須先證昔。",
    "T34n1718_006:0087c01_4": "今不用彼解，依《薩云經》(云云)。",
    "T34n1718_006:0087c02_5": "今明十方法身菩薩影響者為親族，影響之眾多是釋迦昔日同業，並共如來於二萬億佛所共開化之，於其悉是伯叔之行，故用此為親族。",
    "T34n1718_006:0087c05_6": "國王者，一切漸頓諸經，無不稱所詮之處為經王，當機益物興廢有時，部部不同名之為國，皆言第一即是王。",
    "T34n1718_006:0087c08_7": "又此經會通諸教，豈非聚集國王？",
    "T34n1718_006:0087c09_8": "故無量義中先已收集，彼云「初說四諦十二緣生，次說方等十二部經，次說摩訶般若華嚴海空」，此則普集諸經，融通漸頓會入此典，故名會國王也。",
    "T34n1718_006:0087c12_9": "彌勒等諸大菩薩，皆是等覺為大臣。",
    "T34n1718_006:0087c13_10": "初地至九地為剎利，法王種性中生。",
    "T34n1718_006:0087c14_11": "三十心為居士。",
    "T34n1718_006:0087c14_12": "此等皆從釋迦受化。",
    "T34n1718_006:0087c15_13": "「諸君當知」下，第三，結會父子。",
    "T34n1718_006:0087c15_14": "實從我受學，實是我子；從我起解，是我所生。",
    "T34n1718_006:0087c16_15": "我實曾於二萬億佛所甞教大法，故我實是父。",
    "T34n1718_006:0087c17_16": "「於某城中」者，此經西國文多，度此甚少，或可說昔名字國土如大通智勝因緣，今簡略名字直言某甲。",
    "T34n1718_006:0087c20_17": "是諸眾生背此大乘，起無明闇遁入生死，故言「捨吾逃走」。",
    "T34n1718_006:0087c21_18": "備經六趣，故云「五十餘年」。",
    "T34n1718_006:0087c22_19": "「昔在本城懷憂推覓」，自昔法身地中，常以二智觀覓可化之機也。",
    "T34n1718_006:0087c24_0": "始於今日感應道交，故云「忽於是間會遇見之」。",
    "T34n1718_006:0087c25_1": "「今我所有」下，第四，正付家業。",
    "T34n1718_006:0087c25_2": "一切大乘萬行萬德，故云一切所有也。",
    "T34n1718_006:0087c26_3": "「先所出內是子所知」者，追指昔日《大品》領教所委有廣略般若共不共法，是汝所知即是汝有，故《法華》但明佛之知見，不更廣說一切行相也。",
    "T34n1718_006:0088a01_4": "「窮子聞父此言」下，第二，即是得付歡喜，領上各乘大車得未曾有，自顧無心希望佛道，而今忽聞得記作佛，故云不求自得也。",
    "T34n1718_006:0088a04_5": "三藏中本心不求，方等中恥小望絕故不求，般若中雖領非己分故不求，如此不求而今自得也。",
    "T34n1718_006:0088a06_6": "「世尊大富長者」下，第二，合譬。",
    "T34n1718_006:0088a07_7": "光宅合之或前或後，釋之甚略。",
    "T34n1718_006:0088a07_8": "今但依文點意不復子派。",
    "T34n1718_006:0088a08_9": "合譬略者，貴在得意不俟費辭。",
    "T34n1718_006:0088a09_10": "「大富長者」，合父子相失譬。",
    "T34n1718_006:0088a10_11": "譬文有四，但合父子總得餘意，如來合父，似則合子。",
    "T34n1718_006:0088a11_12": "似有二義：一、取大機為子，昔未逃逝既非真位，猶居外凡故云似也；取小機為子者，小機似像大乘根性耳。",
    "T34n1718_006:0088a13_13": "子既逃父，貶之言似(云云)。",
    "T34n1718_006:0088a14_14": "問：初釋品云已得入真，此那言似？",
    "T34n1718_006:0088a15_15": "答：此合子逃父時，是故言似。",
    "T34n1718_006:0088a16_16": "品初明子開悟時，汝問非也。",
    "T34n1718_006:0088a16_17": "從「如來常說我等為子」下，合父子相見譬，但合長者見子便識。",
    "T34n1718_006:0088a18_18": "從「我等以三苦故」下，合追誘譬，上有傍、追二誘，今合亦二。",
    "T34n1718_006:0088a19_19": "上初遣傍追，次再追，次放捨；今合兩門之無機。",
    "T34n1718_006:0088a20_20": "「何為見捉自念無罪」，合無大機也；「樂著小法」者，合有小志不合放捨。",
    "T34n1718_006:0088a22_21": "「今日世尊令我等」下，合二誘譬。",
    "T34n1718_006:0088a23_22": "上有齊教探領，今合二意。",
    "T34n1718_006:0088a23_23": "從「蠲除」下，合齊教，具陳上事。",
    "T34n1718_006:0088a24_24": "從「我等於中勤加精進」下，合上尋與除糞。",
    "T34n1718_006:0088a25_25": "「得至涅槃」下，合上先取其價也。",
    "T34n1718_006:0088a26_26": "從「然世尊先知我等」下，合上探領，上譬有四，今合三，不合正教作，指上勤加除糞即兼之，不更合也。",
    "T34n1718_006:0088a28_27": "上言遙見，今言先知；上言羸瘦憔悴，今言心著弊欲；上言即脫瓔珞更著麁弊，今言便見棄捨不為分別寶藏之分。",
    "T34n1718_006:0088b02_28": "從「以方便力說如來智慧」下，合付家業譬。",
    "T34n1718_006:0088b03_29": "上有由、有付，今合亦二。",
    "T34n1718_006:0088b03_30": "由為兩：一、相信，二、委業。",
    "T34n1718_006:0088b04_31": "今合亦二。",
    "T34n1718_006:0088b04_32": "一、相信有二：先、合體信。",
    "T34n1718_006:0088b05_33": "「以方便力說如來智慧」者，舊云，如來智慧之因，持作二乘之果。",
    "T34n1718_006:0088b06_34": "今明帶三乘方便，說大乘實相，故言以方便力於我等前說大乘法。",
    "T34n1718_006:0088b08_35": "亦是合出入無難，以方便力出辯二乘，以佛智力入明實相。",
    "T34n1718_006:0088b09_36": "若不體信，豈於我前明佛慧耶？",
    "T34n1718_006:0088b10_37": "從「我等從佛得涅槃一日之價」下，合猶在本處也。",
    "T34n1718_006:0088b11_38": "從「我等又因如來智慧」下，合領家業。",
    "T34n1718_006:0088b12_39": "上有命有受，今但合受。",
    "T34n1718_006:0088b13_40": "受有四：一、受命，二、無希取，三、不捨下劣，四、漸通泰，今但合二。",
    "T34n1718_006:0088b14_41": "初，合受命、領業。",
    "T34n1718_006:0088b15_0": "「而自於此」下，合無希取兼得諸也。",
    "T34n1718_006:0088b15_1": "「無志願」者，明佛加威力令如佛心而說也，故我不志願。",
    "T34n1718_006:0088b17_2": "「所以者何」下，釋無希取意。",
    "T34n1718_006:0088b17_3": "以方便力隨小乘心說言無分，由此不知真是佛子，所以不取。",
    "T34n1718_006:0088b19_4": "「佛以方便力隨我等說」者，佛帶方便力，以實相法共二乘說，我等不識不共之意，故非佛子。",
    "T34n1718_006:0088b21_5": "「今我等方知」下，合付家業。",
    "T34n1718_006:0088b22_6": "上有二：有付、有喜；今合亦二。",
    "T34n1718_006:0088b22_7": "上付業有四，今則總合付與。",
    "T34n1718_006:0088b23_8": "付有二：一、明佛本於大無悋；二、釋無悋，正由樂小不早付大耳。",
    "T34n1718_006:0088b25_9": "此經中下舉今證昔，今理唯一故知昔三非實，但為未堪，故於大前毀呰小心，欲令捨偽取真，定知非悋，然佛實以大乘而教化也。",
    "T34n1718_006:0088b28_10": "「我等說本無心」下，合歡喜，亦是於三不求之意也。",
    "T34n1718_006:0088b29_11": "八十六行半偈，初七十三行半，頌上；次十三行，歎佛恩深。",
    "T34n1718_006:0088c01_12": "初又二：初二行，頌法說；後七十一行半，頌譬說。",
    "T34n1718_006:0088c02_13": "法說中不頌不求，但頌自得。",
    "T34n1718_006:0088c03_14": "頌譬說又二：初四十一偈，頌開譬；次三十偈半，頌合譬。",
    "T34n1718_006:0088c04_15": "上開有四：父子相失、相見、委業、付財，今皆頌。",
    "T34n1718_006:0088c05_16": "初十三行，頌父子相失，上相失譬有四：一、子背父，二、父求子，三、子漸還，四、父念子。",
    "T34n1718_006:0088c07_17": "今頌亦四，但不次第。",
    "T34n1718_006:0088c08_18": "初，一行半，頌第一，子背父去；次第二，七行，頌弟二，父求子不得；次第三，二行，超頌第四憂念轉深；次第四，二行半，追頌第三漸還近父。",
    "T34n1718_006:0088c11_19": "上四文各二。",
    "T34n1718_006:0088c11_20": "今初，「譬如」下一行半，但頌子背父而去，不頌向國而還也。",
    "T34n1718_006:0088c13_21": "火宅中明長者所王國邑聚落語寬，此中明窮子輪迴三界名諸國，六道名五十餘年也。",
    "T34n1718_006:0088c15_22": "「其父憂念」下，第二，七行，是頌父求子不得。",
    "T34n1718_006:0088c16_23": "上亦有二，今頌亦二。",
    "T34n1718_006:0088c16_24": "初半行，頌覓子不得。",
    "T34n1718_006:0088c17_25": "「求之既疲」下六偈半，頌不以失一子廢家業事。",
    "T34n1718_006:0088c18_26": "「四方推求」者，不同於上，上四方是約四諦推理，今四方是觀四生中覓可度之機也。",
    "T34n1718_006:0088c20_27": "「造立舍宅」者，有餘國中有餘涅槃也，起慈悲舍，依性空宅也。",
    "T34n1718_006:0088c21_28": "「往來者眾」者，諸土菩薩來往聽法也。",
    "T34n1718_006:0088c22_29": "「而年朽邁」下，第三，二行，超頌第四憂念轉深。",
    "T34n1718_006:0088c23_30": "上文有二，此但頌先失子，今苦無所委付，是故憂耳。",
    "T34n1718_006:0088c25_0": "「爾時窮子求索衣食」下，第四，二行半，追頌上第三漸還向父。",
    "T34n1718_006:0088c26_1": "上文有二，今頌亦二。",
    "T34n1718_006:0088c26_2": "初二行，頌近父之由，由求衣食也。",
    "T34n1718_006:0088c27_3": "「漸次經歷」下，半行，頌正近父城也。",
    "T34n1718_006:0088c28_4": "初近父由中。",
    "T34n1718_006:0088c28_5": "「從邑至邑」者，根塵相涉如「邑」，十八界如「國」。",
    "T34n1718_006:0088c29_6": "修有漏善如「有所得」，修二乘善如「無所得」。",
    "T34n1718_006:0089a01_7": "不得大乘法食為「飢餓」，無大力用為「羸」，無大功德為「瘦」，有無善上起見思如「瘡癬」。",
    "T34n1718_006:0089a03_8": "從「傭賃」下七行半偈，頌第二父子相見。",
    "T34n1718_006:0089a04_9": "上文有二，今頌亦二。",
    "T34n1718_006:0089a05_10": "初六行半，頌子見父；次一行，頌父見子。",
    "T34n1718_006:0089a06_11": "上子見父文有四，今頌三：初半行，頌見父之由，由傭賃遂至父舍也。",
    "T34n1718_006:0089a07_12": "次「爾時長者」下，第二，二行半，頌第三見父之相也。",
    "T34n1718_006:0089a09_13": "上明見父之處，處是門側；今言「長者於其門內」者，兼得處也。",
    "T34n1718_006:0089a10_14": "「施大寶帳」等，正見父相，處踞師子座也。",
    "T34n1718_006:0089a11_15": "法身是師是王，報應是長者，「注記券疏」即是授記，明修行也。",
    "T34n1718_006:0089a12_16": "私謂以廣顯略為「注」，授決為「記」，四弘誓為「券」，修行為「疏」。",
    "T34n1718_006:0089a14_17": "「窮子見父」下三行半，頌第四生畏避之心。",
    "T34n1718_006:0089a15_18": "「長者是時」下一行，頌第二，父見子。",
    "T34n1718_006:0089a16_19": "上文有四：一、見處，二、見即識，三、見歡喜，四者適願。",
    "T34n1718_006:0089a17_20": "今但頌二：上半頌見子之處；「遙見」下第二，半行，頌見子即識也。",
    "T34n1718_006:0089a18_21": "「即勅使者追捉將來」下，第三，十行半，頌上追誘譬。",
    "T34n1718_006:0089a19_22": "今初，三行，頌傍追。",
    "T34n1718_006:0089a20_23": "上傍人追文有三：一、喚子不來，二、再喚不來，三、放捨。",
    "T34n1718_006:0089a21_24": "今初三句，頌初喚無機不來；次「迷悶」下，第二，一句，頌再喚不來；次「是人」下，第三，二行，頌無機，即是上釋放捨意也。",
    "T34n1718_006:0089a24_25": "「即以方便」下，第二，七行半，頌密遣二人誘引。",
    "T34n1718_006:0089a25_26": "上文有二，今頌亦二。",
    "T34n1718_006:0089a25_27": "初三行，頌雇作譬；次四行半，頌教作譬。",
    "T34n1718_006:0089a26_28": "上雇作文有四：一設方便，二求之即得，三陳雇作，四取價除糞。",
    "T34n1718_006:0089a28_29": "今但頌二：初二行，頌第一設方便；「窮子聞之」下一行，頌第四取價除糞也。",
    "T34n1718_006:0089a29_30": "今初設方便，「眇目」是偏空；「矬」者豎短，不窮實相之源；「陋」者橫狹，無摩訶衍眾善莊嚴也。",
    "T34n1718_006:0089b03_0": "非四無畏名「無威」，異常樂我淨名「無德」。",
    "T34n1718_006:0089b03_1": "次「窮子聞之」下，第二取價，淨六根房五陰舍也。",
    "T34n1718_006:0089b05_2": "「長者於牖」下，第二，四行半，頌上教作。",
    "T34n1718_006:0089b05_3": "上文有四，今頌亦四。",
    "T34n1718_006:0089b06_4": "初半行，頌牖中；「念子愚劣」下，第二，半行，頌羸瘦；「於是長者著」下，第三，一行，頌脫妙著麁；「方便附近」下，第四，二行半，頌正教作。",
    "T34n1718_006:0089b09_5": "上有七科法門，「語」者，即合四念處也；「令勤作」者，即四正勤也；「既益汝價」下一行，頌四如意足也；「油塗足」，能履深水如神通，又油能除風，定是無亂也；「飲食充足」，即上米麪也，「薦席厚暖」，即是觀練熏修定，能除散動也。",
    "T34n1718_006:0089b14_6": "「如是苦言汝當勤作」半行，總頌上第四安慰、第五無五過，根、力既成乃堪苦言；「又以軟語」半行，總頌第六作字、第七令常作，並是子位也。",
    "T34n1718_006:0089b17_7": "「長者有智」下，第四，十行，頌上第四領付家業。",
    "T34n1718_006:0089b18_8": "上文有二，今頌亦二。",
    "T34n1718_006:0089b19_0": "今初三行半，頌付業之由；次六行半，頌正付業。",
    "T34n1718_006:0089b20_1": "初由中有二，今頌亦二。",
    "T34n1718_006:0089b20_2": "初「長者有智」下半行，總頌心相體信，即入出也；「經二十年」下，第二，三行，頌委領家業。",
    "T34n1718_006:0089b22_3": "上委業有命、有受，今但頌受命；上受命有四，今但頌三。",
    "T34n1718_006:0089b23_4": "初一行半，頌受命；次「猶處門」下，第二，一行，頌猶居本位未捨劣心；次「父知子心」下，第三，半行，頌通泰大志大乘機動也。",
    "T34n1718_006:0089b26_5": "初、「二十年」者，不得同上，上除見思名二十，此明執作家事。",
    "T34n1718_006:0089b27_6": "或言轉大乘教教諸菩薩，斷大乘別惑見思，名二十年。",
    "T34n1718_006:0089b29_7": "或言說般若時長，凡二十年。",
    "T34n1718_006:0089b29_8": "或言住二乘位，轉大乘教，為二十年。",
    "T34n1718_006:0089c01_9": "《仁王般若》云「二十八年說摩訶般若」。",
    "T34n1718_006:0089c02_10": "從「欲與財物」下，第二，六行半，頌第二正付家業。",
    "T34n1718_006:0089c03_11": "上文有二，今頌亦二。",
    "T34n1718_006:0089c04_12": "初四行半，頌正付業；次二行，頌得付歡喜。",
    "T34n1718_006:0089c05_13": "上正付業有四，今但頌三，無時節。",
    "T34n1718_006:0089c06_14": "初「欲與」下一行，頌上第二集親族。",
    "T34n1718_006:0089c06_15": "「於此大眾」下，第二，有二行半，頌上第三定父子天性。",
    "T34n1718_006:0089c08_16": "「凡我所有」下，第三，一行，頌上第四正付與也。",
    "T34n1718_006:0089c09_17": "「子念昔貧」下，第二，二行，頌得付歡喜也。",
    "T34n1718_006:0089c10_18": "「佛亦如是」下，三，十偈半，頌合譬。",
    "T34n1718_006:0089c10_19": "「佛亦如是」合第一父子相失也，「知我樂小」一句，合父子相見譬也，「未曾說言」二句，頌合第三追喚譬。",
    "T34n1718_006:0089c13_20": "上合有二：一合再喚不來，二合放捨；今總頌其意耳。",
    "T34n1718_006:0089c14_21": "「而說我等」下一行，頌上合密遣二人誘引譬。",
    "T34n1718_006:0089c15_22": "上合齊教、探教二章，今此一行但總頌其意耳。",
    "T34n1718_006:0089c16_23": "「佛勅我等」下二十八行半，頌合第四領家業，上合有二：相信、委業，今初十八行半，但頌合委業；次十行，頌合正付。",
    "T34n1718_006:0089c19_24": "上受命中唯有二：一、受命，二、無希取；今初一行長頌命領知，上領所無也。",
    "T34n1718_006:0089c20_25": "「最上道」即是空般若，更無過其上也。",
    "T34n1718_006:0089c21_26": "次下十七行半，正領受命及無希取等，無不捨及通泰。",
    "T34n1718_006:0089c23_0": "「我承佛教」有五行，頌正受命。",
    "T34n1718_006:0089c23_1": "佛子聞法得記者，明轉教益他也。",
    "T34n1718_006:0089c24_2": "爾時謂轉教，教化菩薩不言為我。",
    "T34n1718_006:0089c25_3": "「如彼窮子」下十二行半，頌第二無希取，此文廣上也。",
    "T34n1718_006:0089c26_4": "於中又二：初一行，牒前譬帖合，次「我等雖說」下，第二，十一行半，正合無希取，又為三：初一行，正頌無希取。",
    "T34n1718_006:0089c29_5": "次「我等內滅」下九行半，具智斷故無希取，又為三：謂標、釋、結。",
    "T34n1718_006:0090a01_6": "初為二：初一行，標斷德具故無希取；次「我等若聞」下，第二，一行，標智德具故無希取。",
    "T34n1718_006:0090a03_7": "「所以者何」下六行，雙釋智、斷二章。",
    "T34n1718_006:0090a04_8": "次「我等雖為」下，第三，一行半，結釋自無希取。",
    "T34n1718_006:0090a05_9": "次「導師見」下，第三，一行，明佛見捨我，合無希取也。",
    "T34n1718_006:0090a06_10": "「如富長者」下十行，頌正付業。",
    "T34n1718_006:0090a07_11": "上合有二：一、正付業，二、得付歡喜。",
    "T34n1718_006:0090a08_12": "今頌亦二：初三行，頌正付；次七行，頌得歡喜。",
    "T34n1718_006:0090a09_13": "初三行中，上總合正付業，今亦總頌，但初一行半牒譬帖合，次一行半正頌合也。",
    "T34n1718_006:0090a11_0": "「我等今日」下七行，頌第二得付歡喜也。",
    "T34n1718_006:0090a11_1": "「得道」者，得實相道也。",
    "T34n1718_006:0090a12_2": "「得果」者，分得大乘習果也。",
    "T34n1718_006:0090a13_3": "此二句明開佛知也。",
    "T34n1718_006:0090a13_4": "「於無漏法得清淨眼」者，此二句明開佛見，見實相理也。",
    "T34n1718_006:0090a14_5": "昔日見無漏不落凡夫，今日見無漏不落二乘也。",
    "T34n1718_006:0090a16_6": "昔日慧眼見空，今淨眼見中。",
    "T34n1718_006:0090a16_7": "「持戒報」者，昔持戒梵行共顯無漏，灰身滅智無人受此果報者，今日梵行能得無漏，即了因取果義，持戒即緣因義，清淨眼所見理即正因義。",
    "T34n1718_006:0090a20_8": "「我等真是聲聞」者，即大乘真位也。",
    "T34n1718_006:0090a20_9": "十信以一音遍滿三千界，似道非真，入十住即是真也。",
    "T34n1718_006:0090a22_10": "真阿羅漢有三義，此中但舉應供一義也。",
    "T34n1718_006:0090a23_11": "若不生變易、殺通別惑，是不生、殺賊義，堪為十法界福田，即應供義，應供、殺賊互相顯也。",
    "T34n1718_006:0090a25_12": "下十三行，歎佛恩深難報，如文。",
    "T34n1718_006:0090a26_0": "私謂「世尊大恩」者，一、佛始建慈悲，拔六道苦與四聖樂，普十法界入四弘中，此如來室恩。",
    "T34n1718_006:0090a28_1": "二、如來行菩薩道示教利喜，曾教我大乘，雖復中忘，智願不失，蓋如來室清涼溫煖，大慈與樂恩。",
    "T34n1718_006:0090b01_2": "三、眾生遭苦，視父而已，佛伺其宜如犢逐母，備行六度以利眾生，蓋如來室遮寒障熱，大悲拔苦恩。",
    "T34n1718_006:0090b03_3": "四、佛成道已，應受無為寂滅之樂，而隱其神德，用貧所樂法五戒十善，冷水灑面令得醒悟，蓋是佛衣遮貪欲熱恩。",
    "T34n1718_006:0090b06_4": "五、示老比丘像，方便附近與一日價，蓋是佛衣除見寒愛熱恩。",
    "T34n1718_006:0090b07_5": "六、過是已後，心相體信彈訶貶斥，令恥小慕大，蓋佛衣遮醜陋恩。",
    "T34n1718_006:0090b09_6": "七、命領家業，金銀庫藏皆悉令知，蓋是佛衣與我莊嚴恩。",
    "T34n1718_006:0090b10_7": "八、會親族、定父子、付以家業，無上寶聚不求自得，蓋如來座恩。",
    "T34n1718_006:0090b12_8": "九、十，既坐座已，身意泰然快得安隱，以佛道聲令一切聞，一切天人普於其中應受供養，蓋如來座令我具足，自行化他恩。",
    "T34n1718_006:0090b15_9": "世尊大恩，兩肩荷負所不能報，此之謂也。",
    "T34n1718_006:0090b17_0": "妙法蓮華經文句卷第六下"
}