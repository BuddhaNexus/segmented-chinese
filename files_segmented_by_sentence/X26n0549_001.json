{
    "X26n0549_001:0852b03_0": "般若波羅蜜多心經正眼",
    "X26n0549_001:0852b05_0": "唐三藏法師　玄奘　譯",
    "X26n0549_001:0852b06_0": "明武林後學　大文　述",
    "X26n0549_001:0852b07_0": "將釋此經大段分十一釋名題二能修人三明般若體四明般若用五正示三觀工夫六承諸法本不生滅七述空中本無諸法八無得而得九讚深般若十密說般若。",
    "X26n0549_001:0852b10_1": "△一釋名題般若波羅蜜多心經天台大師嘗以名體宗用教相五章釋一切經題此經法喻為名前六字梵語此翻智慧到彼岸是法心之一字是喻般若有三實相觀照文字實相之體聖凡平等生佛一如各各圓具不曾少欠絲毫無始無明覆蔽所謂法身流轉五道也以觀照之用照破諸法當體全空初無罣礙立登彼岸坐證菩提矣實相即法身觀照即般若到彼岸即解脫三德祕藏不離當人也要一回親見始得心乃撮粹精要統一身四肢百骸之主喻此少文而該八部七百餘卷之全義故云爾也實相為體諸大乘經皆以實相為體故照見蘊空為宗以智破諸法故度苦為用疾超二種生死故熟酥為教相是法華之前矛故經者常也法也聖賢之常道出塵之軌則貫線攝持具如別說。",
    "X26n0549_001:0852c01_2": "△二能修人觀自在菩薩。",
    "X26n0549_001:0852c03_0": "如來拈圓修頓證之人勉諸凡小修行者而作榜樣萬有交陳乎前不滯一情不住一法中流兩岸不居即此岸而登彼岸以無緣慈泛應羣機無剎不現如月印千江故名自在。",
    "X26n0549_001:0852c06_1": "△三明般若體行深般若波羅蜜多時。",
    "X26n0549_001:0852c08_0": "此舉實相體也是法身德行揀有解無行深揀凡外邪智二乘偏真權教但中三觀一心故云深也圓解之時即觀隨觀即證無時之時揀非次第也。",
    "X26n0549_001:0852c11_0": "△四明般若用",
    "X26n0549_001:0852c12_0": "照見五蘊皆空度一切苦厄。",
    "X26n0549_001:0852c13_0": "此明深般若之實效用也是般若解脫二德以圓照之功照破了了徹見故曰照見眾生執根身器界對待形顯以為實有名色領納違順俱非起苦樂中庸名受搖動妄情攀緣計較名想運運密移新新不住名行明了分別名識此五蓋覆真性封蔀妙明為蘊二乘雖破我執法執猶存權乘次第漸斷猶未之竟菩薩以大智慧光逆推其源無來去之迹向不曾迷本自空寂何須宰割其體原無頓超乎六道四生之分段長劫勤劬之變易故曰一切苦厄般若淵微盡情吐露矣下告當機者重拈之註脚耳。",
    "X26n0549_001:0852c23_1": "△五正示三觀工夫舍利子色不異空空不異色色即是空空即是色受想行識亦復如是。",
    "X26n0549_001:0853a02_0": "鶖子是眾中智慧第一之人彼即當機故如來呼其名而告之色不異空空觀也破凡外執根塵實有是色起惑造業誠生死根株也故曉之曰此所執色不異于真空勿滯著也空不異色假觀也破二乘之人雖用體析之空破彼假色猶保偏空而為涅槃故曉之曰此所證空不異于假色勿取證也色即是空空即是色中觀也恐權乘之人聞說不異終成二物謂智外有如可證不解融即猶存空有二見故曉之曰玅有之色即是真空實相之空即是真色所以為大空第一義空也何生死之不超哉何苦厄之不度哉言不頓彰文不累書其實般若菩薩三觀一心三諦一境也色為五蘊首故詳其色而略其餘焉若具言之則受不異空空不異受受即是空空即是受想行識三亦復如是。",
    "X26n0549_001:0853a16_0": "△六承諸法本不生滅",
    "X26n0549_001:0853a17_0": "舍利子是諸法空相不生不滅不垢不淨不增不減。",
    "X26n0549_001:0853a18_0": "此承上文色空不異即是之旨重申揭而示之諸法即是世出世有八十一科所言即是真空實相者諸法本不曾生亦無有滅生死即涅槃本不曾垢亦何須淨煩惱即菩提智亦不增惑亦不減諸法寂滅即是真空何生滅垢淨增減乎此六不字即是一空字若具而言之不來不去不斷不常不一不異不有不無等亦然也。",
    "X26n0549_001:0853a24_1": "△七述空中本無諸法是故空中無色無受想行識無眼耳鼻舌身意無色聲香味觸法無眼界乃至無意識界無無明亦無無明盡乃至無老死亦無老死盡無苦集滅道無智亦無得。",
    "X26n0549_001:0853b06_0": "此述成諸法空相中本無生滅等不但無生滅即真空實相體中本無世出世八十一科諸法故云是故諸法空相之中本無五蘊眼等六根色等六塵眼識等六識即十八界各有種族界畔故此無世間法也無明至老死是十二因緣流轉門緣覺人所觀之境無明盡至老死盡是十二因緣還滅門以智斷無明盡則一切皆盡也苦集是世間因果滅道是出世間因果是聲聞人知苦斷集慕滅修道菩薩以智觀之諸法真空實相體中原無二乘所修證之法也亦無藏通別菩薩斷惑之智亦無菩提可得有得有證不了義故俱為戲論此無出世間法也。",
    "X26n0549_001:0853b17_1": "△八無得而得以無所得故菩提薩埵依般若波羅蜜多故心無罣礙無罣礙故無有恐怖遠離一切顛倒夢想究竟涅槃三世諸佛依般若波羅蜜多故得阿耨多羅三藐三菩提。",
    "X26n0549_001:0853b22_0": "上乃以空慧之水洗蕩執情廉纖搭滯四句百非凡情聖解所謂但盡凡情別無聖解掃至不可掃處離至不可離處本體如如之真佛原來不曾動著纖毫譬如水清月現歇即菩提始知從前頭頭蹉過矣可謂無修是為真修無得是為真得無證是為真證故云以無所得故依此真空實相不妨而到涅槃彼岸何以能到以不住一法不滯一情心即無礙無礙即自在也以無礙故何恐怖之有若有住著就不自在即有無量恐懼怖畏以無常計常以苦為樂等八種顛倒晝為想心夜為諸夢攀緣妄境無時休息生死長夜永無解脫之期如來說為可怜憫者以此真空達此實相何等自在永離恐怖焉有顛倒夢想而不遠離耶可為涅槃彼岸頓證究竟歟菩薩因人諸佛果人莫不依此般若而得無上正等正覺所謂從因以至果位也菩提智果涅槃斷果互有無者是影略說。",
    "X26n0549_001:0853c13_1": "△九讚深般若故知般若波羅蜜多是大神呪是大明呪是無上呪是無等等呪能除一切苦真實不虗。",
    "X26n0549_001:0853c17_0": "此讚般若不可思議之意神即靈知不測明即朗鑑洞徹爍昏衢之智炬越苦海之迅航故皆云大此法最尊無所過上九界三乘更無與等而等諸究竟最上一乘呪即讚此法不可心思言議豈限量所及哉與下呪義不同故能除二種生死之苦如來所說真實之語竝無虗謬之談可勿信乎顯說般若已竟下乃密說般若可謂顯密圓通。",
    "X26n0549_001:0853c23_1": "△十密說般若故說般若波羅蜜多呪即說呪曰。",
    "X26n0549_001:0854a01_2": "揭諦揭諦波羅揭諦波羅僧揭諦菩提娑婆訶呪即祕密真詮如王密旨似軍中號令豈容漏泄乎顯教則聞解而修修而克果密教則尊重受持冥益加被不容解釋故不翻譯即五不翻中祕密不翻也。",
    "X26n0549_001:0854a08_0": "般若波羅蜜多心經正眼(終)",
    "X26n0549_001:0854a11_0": "跋",
    "X26n0549_001:0854a12_0": "我故篋中有心經正眼一卷點倭訓流通于世若看閱者因文字發觀炤契實相矣于茲書於所願于餘紙而已。",
    "X26n0549_001:0854a14_1": "雒下　知空　拜"
}