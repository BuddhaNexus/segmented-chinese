{
    "T16n0667_001:0460b24_0": "大方廣如來藏經",
    "T16n0667_001:0460b26_0": "開府儀同三司特進試鴻臚卿肅國公",
    "T16n0667_001:0460b27_0": "食邑三千戶賜紫贈司空諡大鑒正號",
    "T16n0667_001:0460b28_0": "大廣智大興善寺三藏沙門不空奉　詔譯如是我聞：一時，婆伽梵住靈鷲山寶蓋鹿母宅，於栴檀藏大樓閣中成等正覺，十年之後，當熱時際，與大苾芻眾千人俱，有學、無學、聲聞、羅漢，諸漏已盡無復煩惱，皆得自在，心善解脫、慧善解脫，獲得正智。",
    "T16n0667_001:0460c04_1": "猶如大龍所作已辦，捨棄重擔逮得已利，盡諸有結到於彼岸。",
    "T16n0667_001:0460c06_0": "所謂：具壽大迦葉波、具壽漚樓頻蠡迦葉波、具壽那提迦葉波、具壽伽耶迦葉波、具壽大迦旃延、具壽俱郗羅、具壽薄俱羅、具壽離波多、具壽須菩提、具壽滿慈子、具壽語自在、具壽舍利子、具壽大目揵連、具壽憍陳如、具壽烏陀夷、具壽羅呼羅、具壽難陀、具壽鄔波難陀、具壽阿難陀，與如是等上首苾芻一千人俱。",
    "T16n0667_001:0460c13_1": "復有六十殑伽河沙數菩薩摩訶薩俱，從種種佛剎而來集會，皆是一生補處，得大神通力無所畏，已曾承事無量俱胝那庾多百千諸佛，悉皆能轉不退法輪；若有無量阿僧祇世界有情纔稱名者，皆於阿耨多羅三藐三菩提得不退轉。",
    "T16n0667_001:0460c18_2": "所謂：法慧菩薩、師子慧菩薩、虎慧菩薩、義慧菩薩、勝慧菩薩、月光菩薩、寶月光菩薩、滿月光菩薩、大勇健菩薩、無量勇健菩薩、無邊勇健菩薩、三世勇健菩薩、得大勢菩薩、觀自在菩薩、香象菩薩、香悅菩薩、香悅吉祥菩薩、吉祥藏菩薩、計都菩薩、大幢菩薩、無垢幢菩薩、無上幢菩薩、極解寶剎菩薩、無垢寶剎菩薩、歡喜王菩薩、常歡喜菩薩、虛空庫菩薩、迷盧菩薩、大迷盧菩薩、蘇迷盧菩薩、功德寶光菩薩、陀羅尼自在王菩薩、持地菩薩、除一切有情病菩薩、歡喜意菩薩、憂悲意菩薩、無憂菩薩、光藏菩薩、栴檀菩薩、於此無爭菩薩、無量雷音菩薩、起菩提行菩薩、不空見菩薩、一切法自在菩薩、慈氏菩薩、曼殊室利童真菩薩，如是等而為上首，有六十殑伽沙數菩薩摩訶薩俱。",
    "T16n0667_001:0461a06_0": "復有無量世界中，無量阿僧祇天、龍、藥叉、揵達嚩、阿蘇羅、孽嚕茶、緊那羅、摩呼羅伽，人非人等皆來集會；復有國王、大臣、寮佐、長者、居士及諸人眾皆來集會。",
    "T16n0667_001:0461a10_0": "爾時世尊，與百千眾前後圍遶恭敬供養。",
    "T16n0667_001:0461a10_1": "爾時世尊於栴檀藏大樓閣中，食時之後入佛神力故，從栴檀藏忽然涌出俱胝那庾多百千蓮花，一一蓮花有俱胝那庾多百千葉，量如車輪色香具足；是諸蓮花上昇虛空，遍覆一切諸佛剎土共相合成，如寶宮殿安住虛空，彼一切俱胝那庾多百千蓮花皆悉開敷；於一一花中皆有如來結跏趺坐，具三十二大丈夫相、放百千光。",
    "T16n0667_001:0461a18_2": "是時以佛威神力故，諸蓮花葉忽然痿瘁，形色臭穢而可厭惡，皆不悅意；於花胎中諸如來等，各放無量百千光明，普現一切諸佛剎土皆悉端嚴。",
    "T16n0667_001:0461a22_0": "爾時一切菩薩及四部眾皆悉驚愕，生奇特想，怪未曾有。",
    "T16n0667_001:0461a23_1": "以佛世尊現作如是神通之事，大眾見斯，咸懷疑惑，作是念言：「何因緣現俱胝那庾多百千蓮花，於須臾頃形色變壞，甚可厭惡，無復悅意；於蓮花中現如來相，結跏趺坐，放百千光明，如是光明令人愛樂？」",
    "T16n0667_001:0461a28_0": "爾時金剛慧菩薩摩訶薩，及諸大眾皆悉雲集於栴檀藏大樓閣中恭敬而坐。",
    "T16n0667_001:0461b01_0": "爾時世尊告金剛慧菩薩摩訶薩言：「汝善男子！",
    "T16n0667_001:0461b02_1": "今應可問如來、應、正等覺甚深法要。」",
    "T16n0667_001:0461b03_0": "爾時金剛慧菩薩摩訶薩承佛聖旨，普為一切天人世間，菩薩摩訶薩及四部眾懷疑惑故，白佛言：「世尊！",
    "T16n0667_001:0461b05_1": "以何因緣一切世界現於俱胝那庾多百千蓮花，一切於花胎中皆有如來結跏趺坐放百千光；是諸蓮花忽然之間，形色可惡而令生厭，於彼花中俱胝那庾多百千如來，合掌而住儼然不動？」",
    "T16n0667_001:0461b10_0": "爾時金剛慧菩薩摩訶薩以伽他問曰：「我曾不見如來相，　　而作神通之變化；　現佛無量千俱胝，　　住蓮花胎寂不動。",
    "T16n0667_001:0461b13_0": "　放千光明而影現，　　悉皆映蔽諸佛剎；　奇特於法而遊戲，　　彼諸佛等悉端嚴。",
    "T16n0667_001:0461b15_0": "　猶如妙寶而顯現，　　於惡色蓮花中坐；　是蓮花葉皆可惡，　　云何作是大神通？",
    "T16n0667_001:0461b17_0": "　我曾見佛如恒沙，　　見彼殊勝神通事；　我未曾見如是相，　　如今遊戲之顯著。",
    "T16n0667_001:0461b19_0": "　唯願天中尊說示，　　何因何緣而顯現？",
    "T16n0667_001:0461b20_0": "　唯願世利作哀愍，　　為除一切諸疑惑。」",
    "T16n0667_001:0461b21_0": "爾時世尊告金剛慧等上首菩薩，及一切眾菩薩言：「諸善男子！",
    "T16n0667_001:0461b22_1": "有《大方廣如來藏經》甚深法要，如來欲說，是故先現如是色相。",
    "T16n0667_001:0461b23_2": "汝等善聽！",
    "T16n0667_001:0461b24_3": "極善聽！",
    "T16n0667_001:0461b24_4": "作意思惟。」",
    "T16n0667_001:0461b25_0": "爾時金剛慧菩薩等一切菩薩摩訶薩言：「善哉！",
    "T16n0667_001:0461b26_1": "世尊！",
    "T16n0667_001:0461b26_2": "願樂欲聞。」",
    "T16n0667_001:0461b27_0": "佛言：「諸善男子！",
    "T16n0667_001:0461b27_1": "如此如來變化蓮花，忽然之間成惡色相，臭穢可惡令不愛樂，如是花中而現佛形，結跏趺坐放百千光明，相好端嚴人所樂見。",
    "T16n0667_001:0461c01_2": "如是知已，有多天、龍、藥叉、健達嚩、阿蘇羅、[薩/子]路茶、緊那羅、摩呼羅伽，人非人等，禮拜供養。",
    "T16n0667_001:0461c03_3": "如是，如是！",
    "T16n0667_001:0461c03_4": "善男子！",
    "T16n0667_001:0461c03_5": "如來、應、正等覺，以佛自己智慧光明，眼見一切有情欲、瞋、癡、貪、無明、煩惱。",
    "T16n0667_001:0461c05_6": "彼善男子、善女人，為於煩惱之所凌沒，於胎藏中有俱胝百千諸佛，悉皆如我。",
    "T16n0667_001:0461c07_7": "如來智眼，觀察彼等有佛法體，結跏趺坐寂不動搖，於一切煩惱染污之中，如來法藏本無搖動，諸有趣見所不能染，是故我今作如是言：『彼等一切如來，如我無異。』",
    "T16n0667_001:0461c11_0": "善男子！",
    "T16n0667_001:0461c11_1": "如是如來以佛智眼，見一切有情如來藏。",
    "T16n0667_001:0461c12_2": "善男子！",
    "T16n0667_001:0461c12_3": "譬如以天妙眼，見於如是惡色惡香諸蓮花葉纏裹逼迫，是以天眼見彼花中，佛真實體結跏趺坐。",
    "T16n0667_001:0461c14_4": "既知是已，欲見如來，應須除去臭穢惡業，為令顯於佛形相故。",
    "T16n0667_001:0461c16_5": "如是，如是！",
    "T16n0667_001:0461c16_6": "善男子！",
    "T16n0667_001:0461c16_7": "如來以佛眼，觀察一切有情如來藏，令彼有情欲、瞋、癡、貪、無明、煩惱藏，悉除遣故而為說法；由聞法故則正修行，即得清淨如來實體。",
    "T16n0667_001:0461c19_8": "善男子！",
    "T16n0667_001:0461c19_9": "如來出世若不出世，法性法界一切有情，如來藏常恒不變。",
    "T16n0667_001:0461c22_0": "「復次，善男子！",
    "T16n0667_001:0461c22_1": "若諸有情可厭煩惱藏纏，為彼除害煩惱藏故、淨如來智故，如來、應、正等覺為於菩薩而說法要，作如是事令彼勝解。",
    "T16n0667_001:0461c24_2": "既勝解已，於法堅持，則於一切煩惱、隨煩惱而得解脫。",
    "T16n0667_001:0461c26_3": "當於是時，如來、應、正等覺於其世間而得其數，是能作於如來佛事。」",
    "T16n0667_001:0461c27_4": "爾時世尊說伽他曰：「如彼蓮花可厭惡，　　并其胎葉及鬚蘂；　譬如天眼而觀見，　　是如來藏無所染。",
    "T16n0667_001:0462a02_0": "　若能除去萎花葉，　　於中即見如來身；　復不被諸煩惱染，　　則於世間成正覺。",
    "T16n0667_001:0462a04_0": "　今我悉見諸有情，　　內有如來微妙體；　除彼千俱胝煩惱，　　令厭惡如萎蓮花。",
    "T16n0667_001:0462a06_0": "　我為彼等而除遣，　　我智者常說妙法；　佛常思彼諸有情，　　悉皆願成如來體。",
    "T16n0667_001:0462a08_0": "　我以佛眼而觀見，　　一切有情住佛位；　是故我常說妙法，　　令得三身具佛智。",
    "T16n0667_001:0462a10_0": "「復次，善男子！",
    "T16n0667_001:0462a10_1": "譬如蜜房懸於大樹，其狀團圓，有百千蜂遮護其蜜，求蜜丈夫以巧方便，駈逐其蜂而取其蜜隨蜜所用。",
    "T16n0667_001:0462a12_2": "如是，如是！",
    "T16n0667_001:0462a12_3": "善男子！",
    "T16n0667_001:0462a13_4": "一切有情猶如蜜房，為俱胝百千煩惱、隨煩惱之所藏護，以佛智見能知此已，則成正覺。",
    "T16n0667_001:0462a15_5": "善男子！",
    "T16n0667_001:0462a15_6": "如是蜜房，智者丈夫既知其蜜，亦復了知於俱胝百千眾煩惱蜂之所守護；如是一切有情，以如來智見知已成佛，於彼為俱胝百千煩惱、隨煩惱之所遮覆。",
    "T16n0667_001:0462a18_7": "善男子！",
    "T16n0667_001:0462a19_8": "如來以巧方便力，為害蜂者教諸有情駈逐欲、瞋、癡、慢、憍、覆、忿、怒、嫉、慳、煩惱、隨煩惱故，如是說法，令諸有情不為煩惱之所染污，無復逼惱亦不附近。",
    "T16n0667_001:0462a22_9": "善男子！",
    "T16n0667_001:0462a22_10": "云何此等有情，我以如來智見為淨除故，於諸世間而作佛事？",
    "T16n0667_001:0462a24_11": "善男子！",
    "T16n0667_001:0462a24_12": "以清淨眼見諸有情如是清淨。」",
    "T16n0667_001:0462a25_0": "爾時世尊說伽陀曰：「猶如蜜房狀團圓，　　眾蜂護而所隱覆；　求蜜丈夫而見已，　　悉皆駈逐於眾蜂。",
    "T16n0667_001:0462a28_0": "　我見有情在三有，　　亦如蜜房無有異；　俱胝眾生煩惱蜂，　　彼煩惱中如來住。",
    "T16n0667_001:0462b01_0": "　我佛常為淨除故，　　害彼煩惱如逐蜂；　以巧方便為說法，　　令害俱胝眾煩惱。",
    "T16n0667_001:0462b03_0": "　云何成佛作佛事？",
    "T16n0667_001:0462b03_1": "　　常於世間如蜜器；　猶如辯才說好蜜，　　令證如來淨法身。",
    "T16n0667_001:0462b05_0": "「復次，善男子！",
    "T16n0667_001:0462b05_1": "譬如稻、麥、粟、豆，所有精實為糠所裹，若不去糠不堪食用。",
    "T16n0667_001:0462b06_2": "善男子！",
    "T16n0667_001:0462b06_3": "求食之人，若男若女，以其杵臼舂去其糠而充於食。",
    "T16n0667_001:0462b07_4": "如是，如是！",
    "T16n0667_001:0462b08_5": "善男子！",
    "T16n0667_001:0462b08_6": "如來、應供、正遍知以如來眼觀見一切有情具如來體，為煩惱皮之所苞裹，若能悟解則成正覺，堅固安住自然之智。",
    "T16n0667_001:0462b11_7": "善男子！",
    "T16n0667_001:0462b11_8": "彼如來藏處在一切煩惱之中，如來為彼有情除煩惱皮，令其清淨而成於佛，為說於法，常作是念：『何時有情[兌*皮]去一切煩惱藏皮，得成如來出現於世？』」",
    "T16n0667_001:0462b14_9": "爾時世尊說伽他曰：「譬如稻穀與粟糜，　　大小麥等及於豆；　彼等為糠之所裹，　　是不堪任於所食。",
    "T16n0667_001:0462b18_0": "　若能舂杵去於糠，　　於食種種而堪用；　精實處糠而不堪，　　不懷有情為作利。",
    "T16n0667_001:0462b20_0": "　我常觀見諸有情，　　以煩惱裹如來智；　我為除糠說妙法，　　願令速悟證菩提。",
    "T16n0667_001:0462b22_0": "　與我等法諸有情，　　住百煩惱而藏裹；　為令淨除我說法，　　何時速成諸佛身？",
    "T16n0667_001:0462b24_0": "「復次，善男子！",
    "T16n0667_001:0462b24_1": "譬如臭穢諸惡積聚，或有丈夫懷挾金磚於傍而過，忽然悞落墜于穢中；而是金寶沈沒臭穢，或經十年，或二十年，或五十年，或百千年處於糞穢，是其本體不壞不染，亦不於人能作利益。",
    "T16n0667_001:0462b28_2": "善男子！",
    "T16n0667_001:0462b28_3": "有天眼者，見彼金磚在於臭穢，告餘人言：『丈夫！",
    "T16n0667_001:0462b29_4": "汝往於彼糞穢之中，有金勝寶。』",
    "T16n0667_001:0462c01_5": "其人聞已，則便取之，得已淨洗，隨金所用。",
    "T16n0667_001:0462c02_6": "善男子！",
    "T16n0667_001:0462c02_7": "臭穢積聚者，是名種種煩惱及隨煩惱；彼金磚者，是名不壞法；有天眼者，則是如來、應、正遍知。",
    "T16n0667_001:0462c04_8": "善男子！",
    "T16n0667_001:0462c05_0": "一切有情如來法性真實勝寶，沒於煩惱臭穢之中，是故如來、應、正等覺，為於有情除諸煩惱臭穢不淨，而說妙法當令成佛，出現世間而作佛事。」",
    "T16n0667_001:0462c08_1": "爾時世尊說伽他曰：「譬如有人懷金磚，　　忽然悞落於糞穢；　彼處穢中多歲年，　　雖經久遠而不壞。",
    "T16n0667_001:0462c11_0": "　有天眼者而觀見，　　告餘人言此有金，　汝取應洗隨意用。",
    "T16n0667_001:0462c12_1": "　　如我所見諸有情，　沒煩惱穢流長夜，　　知彼煩惱為客塵；　自性清淨方便說，　　令證清淨如來智。",
    "T16n0667_001:0462c15_0": "「復次，善男子！",
    "T16n0667_001:0462c15_1": "譬如貧窮丈夫，宅內地中有大伏藏，縱廣正等一俱盧舍，滿中盛金，其金下深七丈大量；以地覆故，其大金藏曾不有言語彼丈夫：『丈夫！",
    "T16n0667_001:0462c18_2": "我在於此，名大伏藏。』",
    "T16n0667_001:0462c18_3": "彼貧丈夫心懷窮匱，愁憂苦惱，日夜思惟，於上往來，都不知覺，不聞不見彼大伏藏在於地中。",
    "T16n0667_001:0462c21_4": "如是，如是！",
    "T16n0667_001:0462c21_5": "善男子！",
    "T16n0667_001:0462c21_6": "一切有情住於執取作意舍中，而有如來智慧、力、無所畏諸佛法藏，於色、聲、香、味、觸耽著受苦；由此不聞大法寶藏，況有所獲，若滅彼五欲則得清淨。",
    "T16n0667_001:0462c25_0": "「復次，善男子！",
    "T16n0667_001:0462c25_1": "如來出興於世，於菩薩大眾之中，開示大法，種種寶藏；彼勝解已，則便穿掘，入菩薩住。",
    "T16n0667_001:0462c27_2": "如來、應供、正遍知，為世間法藏，見一切有情未曾有因相，是故譬喻說大法藏，為大施主，無礙辯才、無量智慧，力、無所畏，不共佛法藏。",
    "T16n0667_001:0463a01_3": "如是，善男子！",
    "T16n0667_001:0463a01_4": "如來以清淨眼，見一切有情具如來藏，是以為於菩薩宣說妙法。」",
    "T16n0667_001:0463a03_5": "爾時世尊說伽他曰：「譬如貧人家伏藏，　　金寶充滿在於中；　是彼不動不思惟，　　亦不自言是某物。",
    "T16n0667_001:0463a06_0": "　彼人雖復為主宰，　　受於貧乏而不知，　彼亦不說向餘人，　　而受貧窮住苦惱。",
    "T16n0667_001:0463a08_0": "　如是我以佛眼觀，　　一切有情處窮匱；　身中而有大伏藏，　　住諸佛體不動搖。",
    "T16n0667_001:0463a10_0": "　見彼體為菩薩說，　　汝等穿斯大智藏；　獲得離貧作世尊，　　能施無上之法財。",
    "T16n0667_001:0463a12_0": "　我皆所說而勝解，　　一切有情有伏藏；　若能勝解而精勤，　　速疾證於最勝覺。",
    "T16n0667_001:0463a14_0": "「復次，善男子！",
    "T16n0667_001:0463a14_1": "譬如藤子、多羅子、贍部果子、阿摩羅果子，由其子芽展轉相生成不壞法，若遇地緣種植，於其久後成大樹王。",
    "T16n0667_001:0463a16_2": "如是，如是！",
    "T16n0667_001:0463a17_0": "善男子！",
    "T16n0667_001:0463a17_1": "如來以如來眼，見一切有情欲、瞋、癡、貪、無明、煩惱乃至皮膚邊際，彼欲、瞋、癡、無明、煩惱藏中有如來藏性，以此名為有性；若能止息名為清涼，則名涅槃。",
    "T16n0667_001:0463a20_2": "若能淨除無明煩惱，是有情界是則名為大智聚體，彼之有情名大智聚。",
    "T16n0667_001:0463a22_3": "若佛出現於天世間說微妙法，若見此者則名如來。",
    "T16n0667_001:0463a23_4": "善男子！",
    "T16n0667_001:0463a23_5": "若彼見如來、應、正等覺，令諸菩薩摩訶薩咸皆悟解如來智慧，令顯現故。」",
    "T16n0667_001:0463a25_6": "爾時世尊說伽他曰：「譬如藤子之中樹，　　藤芽一切而可得；　於根贍部咸皆有，　　由其種植復得生。",
    "T16n0667_001:0463a28_0": "　如是我見悉無餘，　　一切有情喻藤子；　無漏最勝佛眼觀，　　是中備有如來體。",
    "T16n0667_001:0463b01_0": "　不壞是藏名有情，　　於中有智而不異；　安住在定處寂靜，　　亦不動搖無所得。",
    "T16n0667_001:0463b03_0": "　為彼淨故我說法，　　云何此等成正覺？",
    "T16n0667_001:0463b04_0": "　猶如種子成大樹，　　當為世間之所依。",
    "T16n0667_001:0463b05_0": "「復次，善男子！",
    "T16n0667_001:0463b05_1": "譬如貧人，以一切寶作如來像，長可肘量。",
    "T16n0667_001:0463b06_2": "是貧丈夫欲將寶像經過險路，恐其盜劫，即取臭穢故破弊帛以纏其像，不令人測。",
    "T16n0667_001:0463b08_3": "善男子！",
    "T16n0667_001:0463b08_4": "是貧丈夫在於曠野忽然命終，如來寶像在於臭穢弊惡帛中，棄擲于地，流轉曠野；行路之人往來過去，踐踏跳驀，不知中有如來形像。",
    "T16n0667_001:0463b11_5": "由彼裹在臭穢帛中，棄之在地，而皆厭惡，豈生佛想？",
    "T16n0667_001:0463b12_6": "是時居住曠野諸天以天眼見，即告行路餘人而言：『汝等丈夫！",
    "T16n0667_001:0463b14_0": "此穢帛中有如來像，應當速解，一切世間宜應禮敬。』",
    "T16n0667_001:0463b15_1": "如是，如是！",
    "T16n0667_001:0463b15_2": "善男子！",
    "T16n0667_001:0463b15_3": "如來以如來眼，見一切有情如彼臭穢故帛煩惱，長於生死險道曠野之所流轉，受於無量傍生之身；彼一切有情煩惱臭穢故弊帛中，有如來體如我無異；如來為解煩惱穢帛所纏裹故，為諸菩薩而說妙法，云何得淨如來智見去離煩惱，得一切世間之所禮故，猶如於我。」",
    "T16n0667_001:0463b21_4": "爾時世尊說伽他曰：「譬如穢帛令厭惡，　　纏裹彼之如來體；　寶像穢帛之所纏，　　棄於曠野險惡處。",
    "T16n0667_001:0463b25_0": "　諸天天眼而見已，　　即告行路餘人言：『寶像在彼臭帛中，　　應當速解而恭敬。』",
    "T16n0667_001:0463b27_0": "　我以天眼如是見，　　我觀一切諸有情，　被煩惱帛之所纏，　　極受憂惱生死苦。",
    "T16n0667_001:0463b29_0": "　我見煩惱穢帛中，　　結跏趺坐如來體；　安住寂然不傾動，　　皆無所有解脫者。",
    "T16n0667_001:0463c02_0": "　為見彼已而驚悟，　　汝等諦聽住勝覺；　一切有情法如是，　　於怖畏中常有佛。",
    "T16n0667_001:0463c04_0": "　即解彼已現佛身，　　彼時一切煩惱靜；　是故號名於如來，　　人天歡喜而供養。",
    "T16n0667_001:0463c06_0": "「復次，善男子！",
    "T16n0667_001:0463c06_1": "或有孤獨女人，惡形臭穢容貌醜陋，如畢舍支，人所見者厭惡恐怖，止於下劣弊惡之家，偶然交通腹中懷姙，決定是為轉輪王胎；然彼女人雖復懷姙，亦曾無有如是思念，唯懷貧匱下劣之心，由心羸劣常作是念：『我形醜陋，寄於下劣弊惡之家而過時日，亦不足知是何人類生於我腹。』",
    "T16n0667_001:0463c12_2": "如是，如是！",
    "T16n0667_001:0463c13_3": "善男子！",
    "T16n0667_001:0463c13_4": "一切有情無主無依，生三有中，寄於下劣弊惡之舍，為生死苦之所逼迫。",
    "T16n0667_001:0463c14_5": "然一一有情有如來界、具如來藏，是彼有情不覺不知。",
    "T16n0667_001:0463c16_6": "善男子！",
    "T16n0667_001:0463c16_7": "如來不令一切有情而自欺誑，佛為說法：『善男子！",
    "T16n0667_001:0463c17_8": "汝等莫自欺誑，發大堅固精進之心，汝等身中皆有佛體，於其後時畢成正覺。",
    "T16n0667_001:0463c19_9": "汝今已入於菩薩數，即非凡夫；久後亦墮於如來數，即非菩薩。』」",
    "T16n0667_001:0463c20_10": "爾時世尊說伽他曰：「譬如婦人無依主，　　形容醜惡令厭怖；　寄於弊惡下劣家，　　或時而有王胎孕。",
    "T16n0667_001:0463c24_0": "　彼懷如是之胎孕，　　決定是為轉輪王；　其王威德七寶圍，　　統領四洲為主宰。",
    "T16n0667_001:0463c26_0": "　彼愚醜女曾不知，　　於已腹中有如是，　在於賤貧弊惡舍，　　懷貧窮苦心憂惱。",
    "T16n0667_001:0463c28_0": "　我見一切諸有情，　　無主受於窮迫苦；　在於三界中耽樂，　　身中法藏如胎藏。",
    "T16n0667_001:0464a01_0": "　如是見已告菩薩，　　一切有情具法性；　胎中世利有光明，　　應生恭敬勿欺誑。",
    "T16n0667_001:0464a03_0": "　發堅精進以修持，　　不久自身成作佛；　不久當坐菩提場，　　解脫無量俱胝眾。",
    "T16n0667_001:0464a05_0": "「復次，善男子！",
    "T16n0667_001:0464a05_1": "譬如以蠟作模，或作馬形、象形、男形、女形，泥裹其上而用火炙，銷鍊真金鑄於模內，候其冷已，是其工匠將歸舍宅；其模外為黑泥覆弊，形狀燋惡內有金像，或工匠及工匠弟子，知其模冷，即壞其泥，既淨持已，於須臾頃，是金寶像則便清淨。",
    "T16n0667_001:0464a10_2": "如是，如是！",
    "T16n0667_001:0464a11_0": "善男子！",
    "T16n0667_001:0464a11_1": "如來以如來眼觀見一切有情，如金像模，外為煩惱泥所覆裹，於內虛沖滿有佛法無漏智寶。",
    "T16n0667_001:0464a13_2": "善男子！",
    "T16n0667_001:0464a13_3": "我今觀見一切有情悉皆如是，在菩薩眾而說妙法，若菩薩摩訶薩，若得寂靜清涼，如來為彼有情，以金剛器仗淨其法眼，除其煩惱及隨煩惱，為淨如來智寶藏故。",
    "T16n0667_001:0464a17_4": "善男子！",
    "T16n0667_001:0464a17_5": "如來猶如持寶像者善男子，而破彼色及隨煩惱，令得解脫是名如來。",
    "T16n0667_001:0464a19_0": "善男子！",
    "T16n0667_001:0464a19_1": "如來、應、正等覺，見一切有情如來藏，為無邊俱胝煩惱藏中之所沈沒，為彼有情破煩惱藏，於佛智見安立無上正等菩提。」",
    "T16n0667_001:0464a21_2": "爾時世尊說伽他曰：「譬如外色泥作模，　　於內空虛無所有，　銷鍊真金滿鑄瀉，　　其數或百或一千，　工匠之人知冷已，　　則破其泥現於像；　泥除則淨其寶像，　　匠意琱琢皆成就。",
    "T16n0667_001:0464a27_0": "　我見一切諸有情，　　猶如金像在泥模，　煩惱於外而蓋覆，　　如來之智處於內。",
    "T16n0667_001:0464a29_0": "　若得寂靜及清涼，　　前際清淨智菩薩，　以法器仗而捶擊，　　煩惱由斯悉摧壞。",
    "T16n0667_001:0464b02_0": "　所有如來之佛子，　　猶如金像令可愛，　常得天世人供養，　　圓滿身相具十力。",
    "T16n0667_001:0464b04_0": "　我見一切諸有情，　　如是清淨成善逝，　成就善逝成佛眼，　　滿足無上薩婆若。」",
    "T16n0667_001:0464b06_0": "佛告金剛慧菩薩言：「善男子！",
    "T16n0667_001:0464b06_1": "若在家出家善男子、善女人，於此如來藏經典法要，受持、讀誦、書寫經卷，為他廣說，得福無量。",
    "T16n0667_001:0464b08_2": "或有善男子、善女人，或餘菩薩，為於積集如來智故，精勤供養一切如來，於一一世界，成就如是色三摩地；由此色三摩地威力，過恒河沙諸佛世界；過恒沙數俱胝那庾多現在諸佛，於一一佛所供養承事，并及菩薩聲聞僧眾。",
    "T16n0667_001:0464b13_3": "如是乃至過五十恒河沙諸佛世尊，當於和暢安樂之時，各送百千珍妙樓閣，一一量高十踰繕那，縱廣正等一踰繕那，如是一切以寶成天妙香器，散種種花，成辦種種受用之具，日日如是乃至千劫。",
    "T16n0667_001:0464b18_4": "金剛慧！",
    "T16n0667_001:0464b18_5": "若苾芻、苾芻尼、鄔波索迦、鄔波斯迦，發菩提心於此如來藏經，取其一喻，或在於身，或在經卷。",
    "T16n0667_001:0464b21_0": "金剛慧！",
    "T16n0667_001:0464b21_1": "以此福業與前福業，如來安立百分、迦羅分、千分、百千分、俱胝分、俱胝百分、俱胝千分、俱胝百千分、俱胝那庾多百千分，不及於此迦羅一分，乃至算數譬喻所不能及。",
    "T16n0667_001:0464b25_0": "金剛慧！",
    "T16n0667_001:0464b25_1": "若有善男子、善女人求無上菩提者，於彼諸佛世尊，并及菩薩聲聞大眾，取曼陀羅花百千斛，日日供養，復滿千劫。",
    "T16n0667_001:0464b27_2": "金剛慧！",
    "T16n0667_001:0464b28_0": "若餘苾芻、苾芻尼、鄔波索迦、鄔波斯迦，發菩提心聞此如來藏經法要，乃至合掌禮敬作隨喜語。",
    "T16n0667_001:0464c01_1": "金剛慧！",
    "T16n0667_001:0464c01_2": "以此勝福善根，與前善根獻花功德，如來安立比前功德，百分、迦羅分、千分、無數分，不如一分。」",
    "T16n0667_001:0464c03_3": "爾時世尊說伽他曰：「或有樂求菩提者，　　聞此經典而受持，　乃至書寫於經卷，　　若能恭敬於一偈，　應聽彼福而無量，　　發生無量福德藏。",
    "T16n0667_001:0464c08_0": "　得聞如來之藏經，　　若能求勝菩提行，　以神通力住上乘，　　供養恭敬人中尊，　并及十方聲聞眾，　　乃至滿足於千劫，　多千劫數如恒沙，　　超於彼數不思議。",
    "T16n0667_001:0464c12_0": "　一一世間行無量，　　純以寶作妙樓閣，　其量高十踰繕那，　　縱廣有一踰繕那，　塗香燒香而供養，　　於中七寶微妙座，　以妙繒綵敷其上，　　及餘妙座皆敷設，　其數猶如恒河沙，　　一一供養於諸佛。",
    "T16n0667_001:0464c17_0": "　一一送彼如來所，　　所有剎中諸如來，　其數猶如恒河沙，　　悉皆供養而承事。",
    "T16n0667_001:0464c19_0": "　若有智者聞此經，　　取於一喻而正行，　若能受持及讀誦，　　此福超過前福聚。",
    "T16n0667_001:0464c21_0": "　有情歸依於此經，　　疾證於彼無上覺，　此如來藏相應法，　　若智菩薩能思惟，　一切有情勝法性，　　速疾覺悟自然智。」",
    "T16n0667_001:0464c24_0": "佛告金剛慧：「以此得知，如是法門，於諸菩薩摩訶薩成多利益，能引薩婆若智。",
    "T16n0667_001:0464c25_1": "金剛慧！",
    "T16n0667_001:0464c26_0": "我念過去無量無數廣大不思議無量不可說劫，從此已後，當於是時有佛，名常放光明如來、應、正等覺、明行圓滿、善逝、世間解、調御士、無上丈夫、天人師、佛、婆伽梵。",
    "T16n0667_001:0464c29_1": "金剛慧！",
    "T16n0667_001:0464c29_2": "以何因緣彼佛世尊名常放光明？",
    "T16n0667_001:0465a01_3": "金剛慧！",
    "T16n0667_001:0465a01_4": "彼佛世尊常放光明如來、應、正等覺為菩薩時，在母胎中，以身光明透徹于外，普照東方十佛剎土微塵等百千世界；如是照已，乃至南西北方四維上下，各十佛剎微塵等百千世界普皆照曜。",
    "T16n0667_001:0465a06_5": "金剛慧！",
    "T16n0667_001:0465a06_6": "彼諸世界，由於菩薩在母胎中身光普照，而是光明令人適悅發生歡喜。",
    "T16n0667_001:0465a07_7": "金剛慧！",
    "T16n0667_001:0465a08_8": "由彼菩薩身光照故，微塵數百千世界，是中有情為光照觸，獲大威德，色相具足，具念、具慧、具行、具智、具於辯才。",
    "T16n0667_001:0465a10_9": "是彼諸世界中一切有情，墮于地獄、傍生、閻魔羅界、阿蘇羅趣者，由彼菩薩身光明照，光纔觸已，一切皆捨惡趣之身，生於人天。",
    "T16n0667_001:0465a13_10": "是彼諸世界所有人天，由於菩薩身光照觸，皆於無上菩提得不退轉，獲五神通。",
    "T16n0667_001:0465a15_11": "是彼諸世界所有不退轉菩薩，以彼菩薩身光照觸，光纔觸已，悉皆成就無生法忍，各各獲得名五百功德轉陀羅尼。",
    "T16n0667_001:0465a18_12": "如是微塵百千世界，由彼菩薩身光明照成吠瑠璃，黃金為繩以界八道，一切寶樹八行布列，花果莊嚴，色香殊異；是諸寶樹，香風搖擊，從其樹出和雅悅意微妙之聲，所謂：佛聲、法聲、僧聲、菩薩聲、菩提聲，根、力、覺分、解脫、等持、等至之聲。",
    "T16n0667_001:0465a23_13": "由寶樹聲，彼微塵數百千界中一切有情，悉皆獲得法喜禪悅。",
    "T16n0667_001:0465a25_0": "是諸世界中所有一切有情，遠離地獄、傍生、閻魔羅界、阿蘇羅趣。",
    "T16n0667_001:0465a26_1": "是彼菩薩在母腹中，光明如月合掌而住，晝夜六時常放光明，乃至誕生。",
    "T16n0667_001:0465a28_2": "金剛慧！",
    "T16n0667_001:0465a28_3": "是彼菩薩，亦初生已便成正覺。",
    "T16n0667_001:0465a29_4": "彼佛世尊既成佛已，而於身中常放光明，乃至般涅槃時常放光明。",
    "T16n0667_001:0465b01_5": "彼佛世尊般涅槃後，所有舍利置於塔中常放光明。",
    "T16n0667_001:0465b02_6": "金剛慧！",
    "T16n0667_001:0465b03_7": "以是因緣，彼時人天號彼世尊，名為常放光明如來。",
    "T16n0667_001:0465b04_8": "「復次，金剛慧！",
    "T16n0667_001:0465b04_9": "彼佛世尊常放光明如來住世之時，有一菩薩名無量光，與二十俱胝菩薩以為眷屬。",
    "T16n0667_001:0465b06_10": "是時無量光菩薩，於彼常放光明如來、應、正等覺，已曾問此如來藏法門。",
    "T16n0667_001:0465b08_11": "金剛慧！",
    "T16n0667_001:0465b08_12": "是彼常放光明如來、應、正遍知，於五百劫不起于座，廣宣說此《如來藏經》。",
    "T16n0667_001:0465b10_13": "以種種句於法了別，無礙辯才，百千譬喻，哀愍攝受彼菩薩故，是故廣演此如來藏甚深法要，於彼十方各十佛剎微塵數俱胝百千世界中，菩薩以小功力而皆警覺。",
    "T16n0667_001:0465b13_14": "金剛慧！",
    "T16n0667_001:0465b14_15": "彼中菩薩聞此《如來藏經》，乃至得聞此經名號，一切漸次善根成熟；已成熟已，各於異國而成正覺，除四菩薩摩訶薩不取菩提。",
    "T16n0667_001:0465b17_16": "金剛慧！",
    "T16n0667_001:0465b17_17": "勿生異念，當彼之時，無量光菩薩豈異人乎？",
    "T16n0667_001:0465b18_18": "即汝身是。",
    "T16n0667_001:0465b18_19": "何以故？",
    "T16n0667_001:0465b18_20": "汝金剛慧於彼，往昔為菩薩時，名無量光。",
    "T16n0667_001:0465b19_21": "金剛慧！",
    "T16n0667_001:0465b19_22": "彼佛世時，其四菩薩不取菩提者，所謂：曼殊室利菩薩、得大勢菩薩、觀自在菩薩，則汝金剛慧是為第四。",
    "T16n0667_001:0465b22_23": "金剛慧！",
    "T16n0667_001:0465b22_24": "如是大利益如來藏法要，菩薩摩訶薩，由聞此故佛智成就。」",
    "T16n0667_001:0465b23_25": "爾時世尊說伽他曰：「昔常放光明世尊，　　過去之世無量劫，　以身常放大光明，　　照曜俱胝百千界。",
    "T16n0667_001:0465b27_0": "　初成無上正覺已，　　彼時無量光菩薩，　問彼世尊此法王，　　如是經典彼時說。",
    "T16n0667_001:0465b29_0": "　當彼佛時聞此經，　　從於彼佛而聞已，　悉皆獲得勝菩提，　　唯除於此四菩薩。",
    "T16n0667_001:0465c02_0": "　得大勢及觀自在，　　曼殊室利為第三，　第四即汝金剛慧，　　當於是時聞此經。",
    "T16n0667_001:0465c04_0": "　昔時無量光菩薩，　　即是於汝金剛慧；　當於彼時為佛子，　　我曾於先行勝行。",
    "T16n0667_001:0465c06_0": "　聞此妙經之名號，　　從師子憧如來所，　恭敬合掌聞此經，　　我昔由此善根業，　速得最勝菩提位，　　是故智者持此經。」",
    "T16n0667_001:0465c09_0": "爾時世尊復告金剛慧菩薩言：「若善男子、善女人，被於業障之所纏縛，得聞此《如來藏經》，受持讀誦，為他敷演；由彼聞此經典，讀誦受持、諷誦敷演、書寫經卷，以小勤勞業障銷滅佛法現前。」",
    "T16n0667_001:0465c14_0": "爾時具壽慶喜白佛言：「世尊！",
    "T16n0667_001:0465c14_1": "若有善男子、善女人，纏縛業障，彼得幾佛世尊加持說法，獲得多聞，得與如是法要相應？」",
    "T16n0667_001:0465c16_2": "佛言：「慶喜！",
    "T16n0667_001:0465c17_0": "若善男子、善女人，於百佛所得加持說法，或有二百，或三、四、五百，或千，或二千，或三、四、五、六、七、八、九，或十千佛所加持說法。",
    "T16n0667_001:0465c19_1": "或有二百千，或有俱胝那庾多百千佛所，得說法聞持。",
    "T16n0667_001:0465c21_2": "慶喜！",
    "T16n0667_001:0465c21_3": "若有菩薩得此如來藏法，書寫經卷、讀誦受持、思惟其義、為他廣說，而彼菩薩應作是念：『我今獲得無上菩提。』",
    "T16n0667_001:0465c23_4": "其人應受人、天、阿蘇羅供養恭敬。」",
    "T16n0667_001:0465c24_5": "佛說是已唯然歡喜，爾時世尊復說伽他曰：「菩薩聞此修多羅，　　作是思惟獲勝覺；　若有人手得此經，　　人天禮拜應恭敬。",
    "T16n0667_001:0465c28_0": "　諸佛世尊大導師，　　稱讚彼人人中最，　亦名最勝之法王。",
    "T16n0667_001:0465c29_1": "　　若經入于彼人手，　是人照曜如滿月，　　應受禮敬如世尊，　能持法炬為世雄，　　由入此經於彼手。」",
    "T16n0667_001:0466a03_0": "爾時世尊說是經已，金剛慧菩薩摩訶薩等，并諸菩薩、諸大聲聞眾、人、天、阿蘇羅等，聞佛所說，歡喜奉行。",
    "T16n0667_001:0466a06_0": "大方廣如來藏經"
}