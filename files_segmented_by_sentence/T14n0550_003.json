{
    "T14n0550_003:0869a20_0": "金色童子因緣經卷第三",
    "T14n0550_003:0869a22_0": "譯經三藏朝散大夫試鴻",
    "T14n0550_003:0869a23_0": "臚卿光梵大師賜紫沙門",
    "T14n0550_003:0869a24_0": "臣惟淨等奉　詔譯",
    "T14n0550_003:0869a25_0": "爾時，諸巡警官相與議言：「眾所共觀，今此童子儀相調善，諒其不能發斯重業，又復于今無餘異狀，我等隨處遇斯艱苦，今者云何理行其事？」",
    "T14n0550_003:0869a28_1": "中一人言：「此事狀者，誠非我等所能參議，國有刑司大臣掌法，今宜監領童子、女人詣彼詳辯。」",
    "T14n0550_003:0869b01_2": "眾議定已，舉彼女人臥置竹輿，執持童子俱詣法司。",
    "T14n0550_003:0869b03_0": "爾時，勇戾大臣職當掌法，與諸法官共會一處。",
    "T14n0550_003:0869b04_1": "遙見彼諸巡警官來漸至其前，即發問言：「汝等諸官斯來何為？",
    "T14n0550_003:0869b05_2": "有何事耶？」",
    "T14n0550_003:0869b05_3": "諸官答言：「今此女人於日照商主園中，不知何人殺害其命，我等審諦于三伺察，於其園內唯見金色童子，餘無事狀，我等即時詢童子言：『今此女人誰致殺耶？』",
    "T14n0550_003:0869b09_4": "童子答言：『諸官明察，我於是事雖覩其狀，而實不知何人所殺。』",
    "T14n0550_003:0869b10_5": "我等今時監領至此，願賜明辯。」",
    "T14n0550_003:0869b12_0": "時大臣言：「汝等小待須臾，俟當審察。」",
    "T14n0550_003:0869b12_1": "後詣王所求從理斷。",
    "T14n0550_003:0869b14_0": "是時，掌法大臣即詣阿闍世王宮，見守門者監護王門，即前問言：「王止何處，復何所作？」",
    "T14n0550_003:0869b15_1": "守門者言：「王今登殿，召諸宮女鼓吹歌音方當娛樂。」",
    "T14n0550_003:0869b17_2": "是時，大臣即於宮門求掌執者，托以其事陳奏于王：「今有日照商主之子，於自園中殺害迦尸孫那利妓女，若今不受王者詔命，我等諸臣莫能宰判。」",
    "T14n0550_003:0869b20_3": "是時，掌執宮嬪速詣王所具陳上事，王正娛樂未暇審詳，乃勅宮嬪：「汝往語彼勇戾大臣，宜當審細如實詳察。」",
    "T14n0550_003:0869b22_4": "女使受命出宣王勅，令勇戾大臣等諸法官審明其事。",
    "T14n0550_003:0869b24_5": "遍宣示已，時勇戾大臣還復法司，謂諸巡警官言：「汝可往召膾宰之人，令速至此。」",
    "T14n0550_003:0869b26_0": "到已，謂言：「今此童子於自園中殺害迦尸孫那利妓女，汝今宜往執縛其人，擊鼓告令四衢巷陌普使聞知，出城南門往詣棄屍林中，投以鐵叉使令命絕，然後同其死女置於柴積舉火焚之。」",
    "T14n0550_003:0869c01_1": "是時，膾宰之人雖聞是命，覩其金色童子色相嚴好猶如金山，痛切其心互相謂曰：「汝等云何斯人可殺？",
    "T14n0550_003:0869c03_2": "今此童子人中難得容止可觀，我等雖預膾宰亦有悲心，如斯輩人豈忍害耶？",
    "T14n0550_003:0869c05_3": "寧使我等自壞其命，終不於斯敢行刑戮。」",
    "T14n0550_003:0869c07_0": "是時，勇戾大臣聞膾宰人議已，復作怒言：「汝等何故稽延時久？",
    "T14n0550_003:0869c08_1": "而不速疾從其命耶？」",
    "T14n0550_003:0869c09_0": "時膾宰人合掌趨前，咸哀告言：「大臣王者！",
    "T14n0550_003:0869c09_1": "願今止息，我等雖預膾宰之人，而亦不能勇行其事。",
    "T14n0550_003:0869c11_2": "何以故？",
    "T14n0550_003:0869c11_3": "今此童子色相端嚴人所愛念，如何今時忍致殺耶？」",
    "T14n0550_003:0869c12_4": "大臣聞已，轉復瞋恚，告彼人言：「汝等若不從王命者，定於今日汝等所有妻子、眷屬悉同其死。」",
    "T14n0550_003:0869c14_5": "諸膾宰人聞是言已，咸生驚怖，復相謂言：「今此何故，掌法大臣不依正法如理而行？",
    "T14n0550_003:0869c16_6": "此童子者，色相嚴好人中難得，堅令棄置使害其命，復謂我等若不殺者妻子眷屬悉同其死。",
    "T14n0550_003:0869c18_7": "何故我等受斯艱苦？",
    "T14n0550_003:0869c19_8": "我等今時云何所行？」",
    "T14n0550_003:0869c19_9": "是時，諸膾宰人死怖所逼，即生計智：「今此童子眾所愛念，宜應引詣四衢巷陌多人聚處，眾觀其事。",
    "T14n0550_003:0869c21_10": "而是童子旋踵之間，彼多人眾應起悲念，不忍觀矚，必為設其方計救護。」",
    "T14n0550_003:0869c23_11": "其後諸膾宰人身心逼迫，如切如割，皆悉涕淚，咸作是言：「苦哉！",
    "T14n0550_003:0869c24_12": "我等作何罪業，如是逼切，使我成辦無義利事？」",
    "T14n0550_003:0869c26_0": "爾時，勇戾大臣後極增恚，謂膾宰言：「汝等何故加復延久？」",
    "T14n0550_003:0869c27_1": "諸膾宰人聞是語已，而悉涕泣勉抑而為，乃詣童子執取其衣繫縛雙臂。",
    "T14n0550_003:0869c28_2": "彼繫縛已，勇戾大臣具觀其事，即時驅離掌法之司，往詣棄屍林中。",
    "T14n0550_003:0870a01_3": "時諸人眾觀者，皆生別離忿恚而悉墮淚，咸作是言：「苦哉！",
    "T14n0550_003:0870a02_4": "危逼！",
    "T14n0550_003:0870a02_5": "今此童子人中難得，即期殞謝。」",
    "T14n0550_003:0870a03_6": "諸膾宰人監執童子，周行巷陌時中容緩慮其可救，又復引詣闤闠之所。",
    "T14n0550_003:0870a05_7": "是時，王舍城中內外所居男女大小，及餘方處所來人眾，而悉會聚，共觀金色童子執縛其臂。",
    "T14n0550_003:0870a07_8": "見已，咸生苦切悲念，荒惑其心，俱發問言：「此人何故如是執縛？」",
    "T14n0550_003:0870a08_9": "時諸膾宰哽咽悲泣，答眾人言：「或謂此童子殺害迦尸孫那利女，故此執持將欲棄置，遍一切處眾所共聞，今詣棄屍林中，而後非久即當殞謝。」",
    "T14n0550_003:0870a12_10": "眾人聞已，咸生悲苦，異口同音唱如是言：「苦哉！",
    "T14n0550_003:0870a13_11": "苦哉！",
    "T14n0550_003:0870a13_12": "一何危逼？",
    "T14n0550_003:0870a13_13": "而此童子色相端嚴眾所樂見，身支圓具有金色光，悅目適心眾共瞻覩。",
    "T14n0550_003:0870a15_14": "儀相調寂智慧明利，悲心具足愛念眾生，常起法欲具大威德，如是之人豈可殺耶？",
    "T14n0550_003:0870a17_15": "賢聖彰明今何隱沒？",
    "T14n0550_003:0870a17_16": "覆蔽正法非法熾然，王者統臨現居尊極，一何如是枉橫逼人？」",
    "T14n0550_003:0870a19_0": "是時，人眾說伽陀曰：「色相謙恭復尊貴，　　最上增勝所莊嚴，　我等如是觀復觀，　　殊妙愛樂昔未有。",
    "T14n0550_003:0870a22_0": "　我等皆見此童子，　　今為膾宰所執持，　最極悲苦眾咸生，　　破壞摧毀諸身意，　能開多人悅意目，　　復為多人所愛樂，　云何於此妙身中，　　王者嚴刑可能及？",
    "T14n0550_003:0870a26_0": "　大眾若常觀矚時，　　彼欣樂心皆無足，　云何棄已付法人？",
    "T14n0550_003:0870a27_1": "　　苦哉臣輔無悲愍。",
    "T14n0550_003:0870a28_0": "　口中常說諸法律，　　隨其所說善能行，　審觀如是調善人，　　何能起發斯罪業？",
    "T14n0550_003:0870b01_0": "　此即乃行於非法，　　正法隱沒或滅亡，　若今運用此功能，　　我等咸生離散苦。」",
    "T14n0550_003:0870b03_0": "時諸人眾說伽陀已。",
    "T14n0550_003:0870b03_1": "城中復有諸女人眾，於此童子極生愛念，是中或有一類女人，以別離苦所逼惱，故宛轉于地，或有女人拊膝傷痛，或有女人心識癡迷，一一皆如離散親子受大苦惱。",
    "T14n0550_003:0870b08_0": "是時，王舍城中內外所有一切人眾，以此童子將期命殞，咸生別離逼切之苦，互相叫唱聲言雜亂，戰怖慞惶，悲苦無救。",
    "T14n0550_003:0870b11_0": "時日照商主舍中有一童女，因適衢市竊聞其事，即時悲泣速還自舍，詣金色童子母所。",
    "T14n0550_003:0870b13_0": "到已，趨前舉身投地，是時金色童子之母疑惑迷亂，即發問言：「汝有何事，宜今速說？」",
    "T14n0550_003:0870b14_1": "童女白言：「尊母當知，金色童子執縛其臂膾宰監逐，眾皆謂言：『於自園中殺彼迦尸孫那利女，非久即詣棄屍林中，命將殞謝。』",
    "T14n0550_003:0870b17_2": "四衢巷陌一切人眾，咸悉聞知。」",
    "T14n0550_003:0870b18_3": "時童子母聞是語已，憂苦極深悶絕躃地，以水灑面，良久乃蘇，從地而起，唱如是言：「苦哉！",
    "T14n0550_003:0870b20_4": "我子！",
    "T14n0550_003:0870b20_5": "苦哉！",
    "T14n0550_003:0870b20_6": "我子！」",
    "T14n0550_003:0870b20_7": "即時戰怖驚惶失次，拊膝軫悲頭髮蓬亂，自舍而出奔，詣四衢及諸巷陌，以子別離憂苦所逼，力劣心疲舉聲叫唱，凡所見者皆發問言：「我子金色童子今何所在？",
    "T14n0550_003:0870b24_8": "苦哉！",
    "T14n0550_003:0870b24_9": "今時不見我子。",
    "T14n0550_003:0870b24_10": "汝諸仁者，願賜救護！",
    "T14n0550_003:0870b25_11": "願賜救護！",
    "T14n0550_003:0870b25_12": "令我于今得見其子。」",
    "T14n0550_003:0870b26_13": "如是悲泣，周遍街巷隨處而住。",
    "T14n0550_003:0870b27_0": "是時日照商主之妻，以不見其金色童子，最極憂苦所逼切故，周行迷亂高聲叫唱，凡所見者而悉禮奉合掌告言：「願速救護！",
    "T14n0550_003:0870b29_1": "願速救護！",
    "T14n0550_003:0870c01_2": "乃至我子未到林所，其中容受令我得見。」",
    "T14n0550_003:0870c02_0": "又復告言：「汝應悲念為令我子未至破壞，使我得見。」",
    "T14n0550_003:0870c04_0": "時童子母發苦切言，告諸人已，未見子間，又復唱言：「苦哉！",
    "T14n0550_003:0870c05_1": "云何不見我子？」",
    "T14n0550_003:0870c05_2": "是時舉身自投于地，盤桓宛轉地中跳躑，如魚出水在枯涸地，踧踖周慞不遑安處，心如割切悲復增悲，猶如新生犢子失其牛母，多種驚惶，危逼唱言：「苦哉！",
    "T14n0550_003:0870c09_3": "我之子！",
    "T14n0550_003:0870c09_4": "苦哉！",
    "T14n0550_003:0870c09_5": "意所樂。",
    "T14n0550_003:0870c09_6": "苦哉！",
    "T14n0550_003:0870c09_7": "善忍者！",
    "T14n0550_003:0870c10_0": "苦哉！",
    "T14n0550_003:0870c10_1": "大孝人！",
    "T14n0550_003:0870c10_2": "苦哉！",
    "T14n0550_003:0870c10_3": "多願求所獲之愛子！",
    "T14n0550_003:0870c10_4": "苦哉！",
    "T14n0550_003:0870c11_0": "妙相人所樂觀。",
    "T14n0550_003:0870c11_1": "苦哉！",
    "T14n0550_003:0870c11_2": "身支圓滿具足。",
    "T14n0550_003:0870c11_3": "苦哉！",
    "T14n0550_003:0870c11_4": "艶赫金色之身。",
    "T14n0550_003:0870c12_5": "苦哉！",
    "T14n0550_003:0870c12_6": "人眾悅目瞻覩。",
    "T14n0550_003:0870c12_7": "苦哉！",
    "T14n0550_003:0870c12_8": "眾中開熙怡目。",
    "T14n0550_003:0870c13_9": "苦哉！",
    "T14n0550_003:0870c13_10": "聰利有智之者，廣出無畏悅意善言。",
    "T14n0550_003:0870c14_11": "苦哉！",
    "T14n0550_003:0870c14_12": "廣有悲愍心者，法欲具足愛念眾生。",
    "T14n0550_003:0870c15_13": "苦哉！",
    "T14n0550_003:0870c15_14": "最上煥耀家族。",
    "T14n0550_003:0870c15_15": "苦哉！",
    "T14n0550_003:0870c15_16": "我之族中明炬。",
    "T14n0550_003:0870c16_17": "苦哉！",
    "T14n0550_003:0870c16_18": "我心所愛樂者。",
    "T14n0550_003:0870c16_19": "苦哉！",
    "T14n0550_003:0870c16_20": "我之心中大寶。",
    "T14n0550_003:0870c17_0": "苦哉！",
    "T14n0550_003:0870c17_1": "我之集真實者。",
    "T14n0550_003:0870c17_2": "苦哉！",
    "T14n0550_003:0870c17_3": "我之妙甘露眼。",
    "T14n0550_003:0870c17_4": "苦哉！",
    "T14n0550_003:0870c18_5": "我之相續深愛。",
    "T14n0550_003:0870c18_6": "苦哉！",
    "T14n0550_003:0870c18_7": "我之族中大寶。",
    "T14n0550_003:0870c18_8": "苦哉！",
    "T14n0550_003:0870c19_0": "苦哉！",
    "T14n0550_003:0870c19_1": "云何如是掌法之官不審伺察，而置我子將殞命耶？」",
    "T14n0550_003:0870c21_0": "是時童子之母，重復合掌，再陳哀告一切人眾，力劣心疲，說伽陀曰：「苦哉！",
    "T14n0550_003:0870c23_1": "我今無告語。",
    "T14n0550_003:0870c23_2": "　　云何令我今所行？",
    "T14n0550_003:0870c24_0": "　我今如夢亦如癡，　　逼切我心大迷亂。",
    "T14n0550_003:0870c25_0": "　為子憂苦深逼迫，　　最極哀危散亂心，　我今懇禱一切人，　　數數哀聲增涕泣。",
    "T14n0550_003:0870c27_0": "　意不調寂非色容，　　我心都無所愛樂，　我子將置棄屍林，　　汝等今時願救護。",
    "T14n0550_003:0870c29_0": "　汝等若有悲愍心，　　即有善護者功能，　如我心意實所求，　　願今得見於我子。",
    "T14n0550_003:0871a02_0": "　我今一切無所樂，　　紫栴檀等妙塗香，　乃至多種眾莊嚴，　　以悲苦救悉捐棄，　手釧等諸莊嚴具，　　令悉非我所嚴身，　愛子將離困苦深，　　不獲抱持親撫惜。",
    "T14n0550_003:0871a06_0": "　我今不復三旋繞，　　亦不禮奉於雙足，　未曉今時以何緣，　　置我子於棄屍所？",
    "T14n0550_003:0871a08_0": "　我觀十方皆空廓，　　唯覩破壞及焚燒，　我心燒爇亦復然，　　情意癡迷無所措。",
    "T14n0550_003:0871a10_0": "　速疾置於棄屍林，　　為執法者所刑戮，　後不復見大苦哉！",
    "T14n0550_003:0871a11_1": "　　為子心中極愛樂，　非我現生所作罪，　　必以他生有餘殃，　我今為子憂苦深，　　猶如猛火燒輕草。",
    "T14n0550_003:0871a14_0": "　若復我心真實者，　　怨亦如親無罪業，　我子因緣若實時，　　願今脫免斯危難。」",
    "T14n0550_003:0871a16_0": "金色童子因緣經卷第三"
}