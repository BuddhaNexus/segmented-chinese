{
    "T11n0310_044:0255c16_0": "大寶積經卷第四十四",
    "T11n0310_044:0255c18_0": "大唐三藏法師玄奘奉　詔譯",
    "T11n0310_044:0255c19_0": "菩薩藏會第十二之十尸波羅蜜品",
    "T11n0310_044:0255c20_0": "第七之三",
    "T11n0310_044:0255c21_0": "「復次舍利子！",
    "T11n0310_044:0255c21_1": "菩薩摩訶薩行尸羅波羅蜜多時，具足如是清淨尸羅，於諸行中常恒發起不可樂想，於諸眾生起父母想，於彼有情起難保想，於妙五欲起非妙想，於受了別起無識想。",
    "T11n0310_044:0255c25_2": "舍利子！",
    "T11n0310_044:0255c25_3": "是菩薩摩訶薩作是觀已，不起平等不平等心。",
    "T11n0310_044:0255c26_4": "何以故？",
    "T11n0310_044:0255c26_5": "是菩薩摩訶薩作如是觀，若當發起心平等者，應超出心入於寂滅。",
    "T11n0310_044:0255c28_6": "若當發起心不平等，應令染心轉不平等。",
    "T11n0310_044:0255c29_0": "如是眼色為緣生於眼識，染心起滅由隨眠故，彼心體生，於所緣境妄心計淨。",
    "T11n0310_044:0256a01_1": "若能了知彼不如理而體不淨，如是知已便得解脫，若彼解脫即盡於彼。",
    "T11n0310_044:0256a03_2": "彼何所盡？",
    "T11n0310_044:0256a03_3": "所謂貪盡、瞋盡、癡盡。",
    "T11n0310_044:0256a04_4": "如是盡者，即非貪盡、瞋盡、癡盡。",
    "T11n0310_044:0256a04_5": "何以故？",
    "T11n0310_044:0256a05_0": "若剎那貪有滅盡者，即應貪異、盡異。",
    "T11n0310_044:0256a05_1": "若如是者，貪應是實、盡亦是實。",
    "T11n0310_044:0256a06_2": "若貪是實，不應滅盡。",
    "T11n0310_044:0256a07_0": "然舍利子！",
    "T11n0310_044:0256a07_1": "一切有情皆由不正思惟如理作意故生於貪欲。",
    "T11n0310_044:0256a08_2": "夫貪欲者分別所起，若無分別計執斯斷，若斷計執即無有實，由無實故中無所貪，由無貪故即是真實。",
    "T11n0310_044:0256a10_3": "若是真實於中無苦，由無苦故則無燒惱，無燒惱故即是真實。",
    "T11n0310_044:0256a12_4": "若是真實於中無熱，由無熱故是即清涼、是即涅槃。",
    "T11n0310_044:0256a13_5": "於涅槃中無有貪愛。",
    "T11n0310_044:0256a13_6": "何以故？",
    "T11n0310_044:0256a14_0": "舍利子！",
    "T11n0310_044:0256a14_1": "夫涅槃者無有思慮，我當除滅如是貪愛，貪愛盡故名得涅槃。",
    "T11n0310_044:0256a15_2": "若如是者，即能貪異、所貪亦異、涅槃復異。",
    "T11n0310_044:0256a16_3": "此若異者，則於彼為彼。",
    "T11n0310_044:0256a17_4": "若於彼為彼，智者應當尋思彼實。",
    "T11n0310_044:0256a17_5": "如是求已不得堅實，若無堅實即為是虛，若是虛者即為寂靜，若寂靜者即為是空。",
    "T11n0310_044:0256a19_6": "空無何法？",
    "T11n0310_044:0256a19_7": "謂我我所。",
    "T11n0310_044:0256a20_8": "若常若恒若住若變異法，則無有情、則無命者。",
    "T11n0310_044:0256a21_9": "由如是故，於貪瞋癡則無所起。",
    "T11n0310_044:0256a21_10": "舍利子！",
    "T11n0310_044:0256a22_11": "以何等故有我我所？",
    "T11n0310_044:0256a22_12": "計此為我，此我所有起我我所，顛倒計我故執我所，執我所故便有所作，於所作中起四種行。",
    "T11n0310_044:0256a24_13": "云何為四？",
    "T11n0310_044:0256a24_14": "謂身所作、語心所作，由意思惟發麁惡語，從此便生運身加害。",
    "T11n0310_044:0256a26_15": "舍利子！",
    "T11n0310_044:0256a26_16": "一切愚癡凡夫由起自他別異想故，為想所執、為想所縛。",
    "T11n0310_044:0256a27_17": "菩薩摩訶薩行尸羅波羅蜜多故，於如是事知顛倒已，不與諸行而相習近。",
    "T11n0310_044:0256a29_18": "何以故？",
    "T11n0310_044:0256a29_19": "由習近故則生怖畏。",
    "T11n0310_044:0256b01_20": "菩薩摩訶薩作如是念：『我今為求無怖畏故度諸眾生，不宜於彼而生怖畏，我當與之共為親愛。』",
    "T11n0310_044:0256b04_0": "「復次舍利子！",
    "T11n0310_044:0256b04_1": "云何菩薩摩訶薩依尸羅波羅蜜多故，於一切眾生起父母想？",
    "T11n0310_044:0256b05_2": "舍利子！",
    "T11n0310_044:0256b05_3": "菩薩摩訶薩行尸羅波羅蜜多時，作是思惟：『無有眾生於彼過去久遠世來非父非母易可得者。",
    "T11n0310_044:0256b08_4": "何以故？",
    "T11n0310_044:0256b08_5": "一切眾生定曾為我若父若母。",
    "T11n0310_044:0256b08_6": "然由於彼生貪心故捨於母想，生瞋心故捨於父想，流轉生死不能斷絕。』",
    "T11n0310_044:0256b10_7": "是故舍利子！",
    "T11n0310_044:0256b10_8": "菩薩摩訶薩由斯事故深思惟已，於諸眾生起眷屬想。",
    "T11n0310_044:0256b12_9": "舍利子！",
    "T11n0310_044:0256b12_10": "如彼過去超阿僧企耶廣大無量不可思議劫，爾時有佛名最勝眾，出現於世，如來、應、正等覺、明行圓滿、善逝、世間解、無上丈夫、調御士、天人師、佛、薄伽梵。",
    "T11n0310_044:0256b15_11": "彼佛住壽九拘胝歲，與九拘胝那庾多大聲聞眾同共集會。",
    "T11n0310_044:0256b17_12": "爾時有一菩薩名為得念，生在王宮，形貌端嚴眾所樂見，成就第一圓淨色相。",
    "T11n0310_044:0256b18_13": "然此菩薩初生之時，父母各以八萬四千童少婇女而以賜之，親友眷屬復以八萬四千諸妙綵女而用上之，父母知友復以綵女八萬四千奉於菩薩，為欲生長常隨翼從。",
    "T11n0310_044:0256b22_14": "舍利子！",
    "T11n0310_044:0256b23_15": "時菩薩父為是菩薩起三時殿，熱時雨時及以寒時，令彼菩薩居重殿上隨時而住，又令無量百千伎樂圍遶菩薩而娛樂之。",
    "T11n0310_044:0256b25_16": "爾時菩薩聞諸樂音，將舉其聲起生滅想而現在前。",
    "T11n0310_044:0256b27_17": "樂音暫止，便思此聲依何而起？",
    "T11n0310_044:0256b27_18": "何處而生？",
    "T11n0310_044:0256b28_19": "依何而息？",
    "T11n0310_044:0256b28_20": "何處而滅？",
    "T11n0310_044:0256b28_21": "爾時菩薩作是觀時，不起晝夜差別之想，唯恒發起無常之想、一切世間不可樂想。",
    "T11n0310_044:0256c01_22": "舍利子！",
    "T11n0310_044:0256c01_23": "爾時得念菩薩四萬歲中未曾於樂而生耽著，又四萬歲於諸欲中未曾貪染。",
    "T11n0310_044:0256c03_24": "是時菩薩住深宮中，入四靜慮發五神通，即從內宮以神足力身昇虛空，往最勝眾如來、應、正等覺薄伽梵所。",
    "T11n0310_044:0256c05_25": "既到彼已請問彼佛，得少善法旋還本宮。",
    "T11n0310_044:0256c06_26": "舍利子！",
    "T11n0310_044:0256c06_27": "是得念菩薩於彼如來入涅槃日，復往如來所住之處，問諸苾芻：『最勝眾佛今為何在？",
    "T11n0310_044:0256c08_28": "我今欲見親覲供養。』",
    "T11n0310_044:0256c09_29": "時諸苾芻告得念曰：『善男子！",
    "T11n0310_044:0256c10_0": "汝不知耶？",
    "T11n0310_044:0256c10_1": "如來今者已般涅槃。』",
    "T11n0310_044:0256c10_2": "爾時菩薩既知如來般涅槃已，即於是處舉身投地，涕泣悶絕良久乃蘇。",
    "T11n0310_044:0256c12_3": "便說頌曰：「『如是照世間，　　到諸法彼岸，　　我住放逸地，　　如何自欺誑？",
    "T11n0310_044:0256c15_0": "　　百千劫拘胝，　　如來乃一現，　　而我不奉事，　　誰當作依救？",
    "T11n0310_044:0256c17_0": "　　如我自惟忖，　　我母非親善，　　何不讚如來，　　令我初生見。",
    "T11n0310_044:0256c19_0": "　　父亦非親善，　　陷我於諸欲，　　既被所拘執，　　乖事世間依。",
    "T11n0310_044:0256c21_0": "　　不聞佛所說，　　六十妙音聲，　　生為失大利，　　謂不事佛故。",
    "T11n0310_044:0256c23_0": "　　到諸法彼岸，　　利世大悲者，　　我憍逸所執，　　不事兩足尊。",
    "T11n0310_044:0256c25_0": "　　千億那庾劫，　　見諸佛甚難，　　我不修供養，　　滅後方來至。",
    "T11n0310_044:0256c27_0": "　　今我重思忖，　　父母俱非善，　　當我初生時，　　何不為讚佛，　　令見最勝尊，　　常住如來所，　　廣修諸供養，　　及聽聞正法？",
    "T11n0310_044:0257a02_0": "　　如來所宣暢，　　六十妙音聲，　　而我未曾聞，　　滅後方來至。",
    "T11n0310_044:0257a04_0": "　　我今失大利，　　涅槃後方來，　　無為演妙法，　　如先佛所說。』",
    "T11n0310_044:0257a06_0": "「舍利子！",
    "T11n0310_044:0257a06_1": "爾時得念菩薩即於是處悲啼而起，往最勝眾如來般涅槃床。",
    "T11n0310_044:0257a07_2": "既到彼已哀慟悲噎，右遶如來滿百千匝，却住一面而說頌曰：「『佛為群生真實尊，　　顯揚無上微妙法，　　我今發起至誠心，　　為獲最勝菩提故。",
    "T11n0310_044:0257a11_0": "　　我今敬禮如來足，　　世界真言大慧者，　　願我當獲如斯智，　　等最勝尊之所得。",
    "T11n0310_044:0257a13_0": "　　我昔羸劣無智慧，　　墮在魔羅品類中，　　安處居家多迫迮，　　不得奉事人中上。",
    "T11n0310_044:0257a15_0": "　　我已曾修勝妙福，　　由此暫得覲如來，　　然佛不垂開正法，　　故我於今受極苦。",
    "T11n0310_044:0257a17_0": "　　我今天龍等眾前，　　興發至誠真諦語，　　若我本期如實者，　　當依所言無不遂。",
    "T11n0310_044:0257a19_0": "　　願我當於未來世，　　諸佛出現人中尊，　　見甚深義廣大用，　　宣說無上真實法。",
    "T11n0310_044:0257a21_0": "　　爾時諸難我不生，　　既生諸欲不親近，　　女色自在無隨轉，　　摧壞魔羅之囹圄。",
    "T11n0310_044:0257a23_0": "　　生生常得見諸佛，　　無上正法現前聞，　　由覩諸佛淨信生，　　生淨信已修諸行。",
    "T11n0310_044:0257a25_0": "　　若我所發至誠言，　　必當諦實非虛者，　　由此如來還起坐，　　如從重睡欻然覺。』",
    "T11n0310_044:0257a27_0": "　　菩薩適發誠言已，　　如來應時便起坐，　　百千拘胝諸天眾，　　以上妙衣而奉散。",
    "T11n0310_044:0257a29_0": "　　菩薩是時心喜悅，　　舉身上踊住虛空，　　既在虛空安住已，　　以妙伽他讚最勝。",
    "T11n0310_044:0257b02_0": "　　慈心利世大明照，　　第一說者大神通，　　覺悟愍念世間依，　　演宣無上正法者。",
    "T11n0310_044:0257b04_0": "「舍利子！",
    "T11n0310_044:0257b04_1": "爾時得念菩薩宣說如是諸讚頌已，欲令大眾倍歡悅故，復於佛前而說頌曰：「『我於未來當作佛，　　示現授記人中尊，　　汝等大眾應隨學，　　於如來所興供養。",
    "T11n0310_044:0257b08_0": "　　世間依怙不思議，　　誰有於斯不生信？",
    "T11n0310_044:0257b09_0": "　　哀愍我等及眾生，　　已入涅槃還重起。』",
    "T11n0310_044:0257b10_0": "「舍利子！",
    "T11n0310_044:0257b10_1": "是得念菩薩於最勝眾如來法中大設供養殖諸善本，即以如是善根力故，於此命終生彼善趣諸天世界，經二十大劫拘胝不墮惡趣，又經二十大劫拘胝不受欲樂。",
    "T11n0310_044:0257b13_2": "舍利子！",
    "T11n0310_044:0257b14_3": "是得念菩薩於如是時親覲奉事七千諸佛，於諸佛所廣設供養，為求阿耨多羅三藐三菩提故常修梵行。",
    "T11n0310_044:0257b16_4": "於最後劫來世之時，得勝上身自善根力之所發起，成等正覺，號娑羅王如來、應、正等覺、明行圓滿、善逝、世間解、無上丈夫、調御士、天人師、佛、薄伽梵，出現於世。",
    "T11n0310_044:0257b20_5": "舍利子！",
    "T11n0310_044:0257b20_6": "是娑羅王佛壽二十拘胝歲，與諸弟子再會說法，第一大會聲聞弟子有二十拘胝，第二大會有四十千，一切皆是大阿羅漢，諸漏已盡無復煩惱，獲大勢力，乃至得到諸心自在第一彼岸。",
    "T11n0310_044:0257b24_7": "舍利子！",
    "T11n0310_044:0257b24_8": "彼佛世尊般涅槃後，流布舍利廣起靈廟，正法住世滿十千歲。」",
    "T11n0310_044:0257b26_9": "爾時薄伽梵欲重宣此義而說頌曰：「舍利子當知，　　是得念菩薩，　二十劫拘胝，　　未曾墮惡道。",
    "T11n0310_044:0257b29_0": "　又經如是劫，　　不習諸貪欲，　於是中間時，　　七千佛滅度。",
    "T11n0310_044:0257c02_0": "　愛樂諸佛法，　　常修清淨行，　最後悟菩提，　　號娑羅王佛。",
    "T11n0310_044:0257c04_0": "　三十拘胝千，　　住無上正覺，　悟上菩提已，　　利益諸眾生。",
    "T11n0310_044:0257c06_0": "　二十拘胝歲，　　廣宣微妙法，　二十拘胝眾，　　及餘四十千，　一切盡諸漏，　　皆佛之仙眾。",
    "T11n0310_044:0257c09_0": "　彼佛涅槃後，　　舍利廣流布，　靈廟具足滿，　　六十千拘胝。",
    "T11n0310_044:0257c11_0": "　滅後法住世，　　經於十千歲，　聞佛說正教，　　皆生清淨信。",
    "T11n0310_044:0257c13_0": "　如來所說法，　　智者不生疑，　終不墮惡道，　　速證於寂滅。",
    "T11n0310_044:0257c15_0": "「復次舍利子！",
    "T11n0310_044:0257c15_1": "如是菩薩摩訶薩行尸羅波羅蜜多故清淨戒眾，於諸眾生起父母想。",
    "T11n0310_044:0257c16_2": "何以故？",
    "T11n0310_044:0257c17_3": "我於往昔生貪心故捨於母想，生瞋心故捨於父想。",
    "T11n0310_044:0257c18_4": "我今行尸羅波羅蜜多安住淨戒，於彼諸欲恒興起厭違背之心。",
    "T11n0310_044:0257c19_5": "是菩薩摩訶薩為除貪故，以正作意於諸欲中起於真實違厭之想。",
    "T11n0310_044:0257c21_6": "舍利子！",
    "T11n0310_044:0257c21_7": "是菩薩摩訶薩由起如是正思惟故，能自了知諸欲之相，又能了知諸欲違厭。",
    "T11n0310_044:0257c23_8": "舍利子！",
    "T11n0310_044:0257c23_9": "云何名為了知諸欲，及能了知諸欲違厭？",
    "T11n0310_044:0257c24_10": "舍利子！",
    "T11n0310_044:0257c24_11": "所言諸欲名為貪愛，謂貪眼識所識諸色是名為欲，貪愛耳識所識諸聲是名為欲。",
    "T11n0310_044:0257c26_12": "如是貪愛鼻識所識諸香、舌識所識諸味、身識所識諸觸，是名為欲。",
    "T11n0310_044:0257c28_0": "舍利子！",
    "T11n0310_044:0257c28_1": "若有貪愛則有執著，夫執著者名之為結。",
    "T11n0310_044:0257c29_2": "結名發起，發起名縛，又亦名為不實戲論。",
    "T11n0310_044:0258a01_3": "如是舍利子！",
    "T11n0310_044:0258a01_4": "一切眾生皆為不實戲論諸縛所縛、纏縛、遍縛、增上遍縛，不得解脫。",
    "T11n0310_044:0258a02_5": "舍利子！",
    "T11n0310_044:0258a03_6": "一切眾生為誰縛故名之為縛？",
    "T11n0310_044:0258a03_7": "所謂色縛所縛故名之為縛，乃至聲香味觸縛所縛故名之為縛。",
    "T11n0310_044:0258a05_8": "又何等故名為色縛？",
    "T11n0310_044:0258a05_9": "謂於自身所得諸色，妄起我想、命者之想、數取趣想、常想恒想、不變異想、實想全想、一合之想，如是等想名為色縛。",
    "T11n0310_044:0258a08_10": "舍利子！",
    "T11n0310_044:0258a08_11": "何等名為色縛所縛？",
    "T11n0310_044:0258a09_12": "謂於所起我自體相，深親寶重廣興我愛，於諸妻妾一切女色戀著不已，如是名為色縛所縛。",
    "T11n0310_044:0258a11_13": "舍利子！",
    "T11n0310_044:0258a11_14": "是諸眾生既得受用諸欲法已，造不善業，不如實知諸欲過失。",
    "T11n0310_044:0258a12_15": "云何名為諸欲過失？",
    "T11n0310_044:0258a13_16": "舍利子！",
    "T11n0310_044:0258a13_17": "一切諸欲無非過失。",
    "T11n0310_044:0258a13_18": "是故智者於諸過失不應生欲。",
    "T11n0310_044:0258a14_19": "然趣惡道是欲重過，吾當為汝開示其相。",
    "T11n0310_044:0258a15_20": "舍利子！",
    "T11n0310_044:0258a15_21": "云何名為能趣惡道諸欲重過？",
    "T11n0310_044:0258a16_22": "舍利子！",
    "T11n0310_044:0258a16_23": "我說一切習近欲時，無有少惡而不造者。",
    "T11n0310_044:0258a17_24": "彼若報熟，無有少苦而不攝受。",
    "T11n0310_044:0258a18_25": "是故舍利子！",
    "T11n0310_044:0258a18_26": "我觀一切千世界中，眾生大怨無過妻妾女色諸欲。",
    "T11n0310_044:0258a19_27": "何以故？",
    "T11n0310_044:0258a19_28": "舍利子！",
    "T11n0310_044:0258a20_29": "夫有智者即是如來，言無智者謂群生也。",
    "T11n0310_044:0258a21_30": "若諸智者之所訶毀是名真實，若諸無智之所攝受則非真實。",
    "T11n0310_044:0258a22_31": "舍利子！",
    "T11n0310_044:0258a22_32": "諸無智者何所攝受？",
    "T11n0310_044:0258a23_33": "所謂攝受諸有為法，攝受妻妾女色諸欲及男女等。",
    "T11n0310_044:0258a24_34": "彼無智者又為妻子諸女色等之所攝受。",
    "T11n0310_044:0258a25_35": "如是展轉更相攝受，則不攝受於彼聖道。",
    "T11n0310_044:0258a26_36": "舍利子！",
    "T11n0310_044:0258a26_37": "彼無智者，為於男女妻妾諸女色等所纏縛故，於諸善法多生障礙。",
    "T11n0310_044:0258a27_38": "何所障礙？",
    "T11n0310_044:0258a28_39": "所謂障礙出家、障礙尸羅、障礙靜慮、障礙天道、障礙涅槃，又能障礙諸妙善法。",
    "T11n0310_044:0258a29_40": "又舍利子！",
    "T11n0310_044:0258b01_41": "彼無智者，若有攝受男女妻妾諸女色等，略說則是攝受怨讐，即為攝受地獄、傍生、焰魔鬼趣等。",
    "T11n0310_044:0258b03_42": "舍利子！",
    "T11n0310_044:0258b03_43": "如是攝受，取要言之，即是攝受一切惡不善法，障礙一切諸賢聖法。",
    "T11n0310_044:0258b05_44": "又若攝受男女妻妾諸女色等，乃至則於一切美食亦能障礙，況餘勝事。",
    "T11n0310_044:0258b06_45": "舍利子！",
    "T11n0310_044:0258b06_46": "如是障礙略而言之，所謂障礙見佛、障礙聞法、障礙奉僧，障礙見佛所得淨信、障礙聞法所得淨信、障礙奉僧所得淨信。",
    "T11n0310_044:0258b09_47": "又略而言，障礙獲得具足無難，障礙信財、戒財、聞財、捨財、慧財、慚財、愧財。",
    "T11n0310_044:0258b11_48": "舍利子！",
    "T11n0310_044:0258b11_49": "若有攝受男女妻妾諸色欲等，即為攝受不信、惡戒、邪聞、慳悋、惡邪之慧、無慚、無愧，又復攝受病癰毒箭火聚毒蛇。",
    "T11n0310_044:0258b14_50": "舍利子！",
    "T11n0310_044:0258b14_51": "若有樂處居家耽嗜不捨，當知即是樂處塚間，是故我說樂處居家如住塚間，及曠野處無所投告，即為喪失諸白淨法。",
    "T11n0310_044:0258b17_0": "又舍利子！",
    "T11n0310_044:0258b17_1": "若有眾生味著男女妻妾諸女色欲，當知即是味著礫石之雹，即是味著利刀之刃，即是味著大熱鐵丸，即是味著坐熱鐵床，即是味著熱鐵机隥。",
    "T11n0310_044:0258b20_2": "舍利子！",
    "T11n0310_044:0258b20_3": "若有味著花鬘香塗，即是味著熱鐵花鬘，亦是味著屎尿塗身。",
    "T11n0310_044:0258b22_4": "舍利子！",
    "T11n0310_044:0258b22_5": "若有攝受居處舍宅，當知攝受大熱鐵瓮。",
    "T11n0310_044:0258b23_6": "若有攝受奴婢作使，當知攝受地獄惡卒。",
    "T11n0310_044:0258b24_7": "若有攝受象馬駝驢牛羊雞豕，當知攝受地獄之中黑駮諸狗，又是攝受百踰繕那禁衛之卒。",
    "T11n0310_044:0258b26_8": "取要言之，若有攝受妻妾男女諸女色欲，當知即是攝受一切眾苦憂愁悲惱之聚。",
    "T11n0310_044:0258b28_9": "舍利子！",
    "T11n0310_044:0258b28_10": "寧當依附千踰繕量大熱鐵床，是床極熱遍熱猛焰洞然，於彼父母所給妻妾諸女色欲，乃至不以染愛之心遠觀其相，何況親附抱持之者。",
    "T11n0310_044:0258c02_11": "何以故？",
    "T11n0310_044:0258c02_12": "舍利子！",
    "T11n0310_044:0258c02_13": "當知婦人是眾苦本、是障礙本、是殺害本、是繫縛本、是憂愁本、是怨對本、是生盲本，當知婦人滅聖慧眼。",
    "T11n0310_044:0258c05_14": "當知婦人如熱鐵花散布於地，足蹈其上。",
    "T11n0310_044:0258c06_15": "當知婦人於諸邪性流布增長。",
    "T11n0310_044:0258c07_16": "舍利子！",
    "T11n0310_044:0258c07_17": "何因緣故名為婦人？",
    "T11n0310_044:0258c07_18": "所言婦者名加重擔。",
    "T11n0310_044:0258c08_19": "何以故？",
    "T11n0310_044:0258c08_20": "能使眾生負重擔故，能使眾生弊重擔故，能使眾生受重擔故，能使眾生持於重擔有所行故，能使眾生荷於重擔遍周行故，能令眾生於此重擔心疲苦故，能令眾生為於重擔所煎迫故，能令眾生為於重擔所傷害故。",
    "T11n0310_044:0258c13_21": "舍利子！",
    "T11n0310_044:0258c13_22": "復以何緣名之為婦？",
    "T11n0310_044:0258c13_23": "所言婦者，是諸眾生所輸委處，是貪愛奴所流沒處，是順婦者所輸稅處，是婦媚者所迷惑處，是婦勝者所歸投處，是屈婦者所憑仗處，婦自在者所放逸處，為婦奴者所疲苦處，隨婦轉者所欣仰處。",
    "T11n0310_044:0258c18_24": "舍利子！",
    "T11n0310_044:0258c18_25": "以如是等諸因緣故，名是諸處以之為婦。",
    "T11n0310_044:0258c19_26": "又舍利子！",
    "T11n0310_044:0258c19_27": "世間眾生由婦因緣不捨重擔。",
    "T11n0310_044:0258c20_28": "不捨何等之重擔耶？",
    "T11n0310_044:0258c21_0": "所謂五蘊。",
    "T11n0310_044:0258c21_1": "何等五蘊？",
    "T11n0310_044:0258c21_2": "色蘊、受蘊、想蘊、行蘊、識蘊。",
    "T11n0310_044:0258c22_3": "舍利子！",
    "T11n0310_044:0258c22_4": "世間婦人能令眾生不捨如是五蘊重擔，故名五蘊以之為婦。",
    "T11n0310_044:0258c23_5": "舍利子！",
    "T11n0310_044:0258c23_6": "復何因緣世人名婦為故第二？",
    "T11n0310_044:0258c24_7": "舍利子！",
    "T11n0310_044:0258c24_8": "如是女人，是犯尸羅第二伴故，是犯威儀第二伴故，是犯正見第二伴故，是飲食時第二伴故，是往地獄傍生鬼趣第二伴故，能障聖慧礙涅槃樂攝一切苦第二伴故，是以名為故第二也。",
    "T11n0310_044:0258c28_9": "舍利子！",
    "T11n0310_044:0258c29_10": "復以何故世人名婦以為母眾？",
    "T11n0310_044:0258c29_11": "舍利子！",
    "T11n0310_044:0259a01_12": "一切女人生多過失無邊幻誑故名母眾。",
    "T11n0310_044:0259a02_0": "若有隨逐母眾自在，當知即墮魔羅手中自在為惡。",
    "T11n0310_044:0259a03_1": "如是舍利子！",
    "T11n0310_044:0259a03_2": "當知世界一切女人生多過失無邊幻誑，心多輕躁、心多掉動，其心流蕩傾覆不住。",
    "T11n0310_044:0259a05_3": "心似山狖、心似猨猴，善能示現幻誑之術。",
    "T11n0310_044:0259a06_4": "如是諸相，故名女人以為母眾。",
    "T11n0310_044:0259a07_5": "又舍利子！",
    "T11n0310_044:0259a07_6": "言母眾者即母幻村，又亦名為幻之城邑、幻王所都、幻客之亭、幻人之館、幻國幻村、幻處幻方，是幻世間、是幻世界、是無邊幻、是廣大幻、是無量幻、是不可思議幻。",
    "T11n0310_044:0259a11_0": "舍利子！",
    "T11n0310_044:0259a11_1": "由如是等諸欲重過能趣惡道，故號女人名母幻村。",
    "T11n0310_044:0259a12_2": "舍利子！",
    "T11n0310_044:0259a12_3": "譬如幻師善學幻術，於大眾中示現種種幻誑之事。",
    "T11n0310_044:0259a13_4": "舍利子！",
    "T11n0310_044:0259a13_5": "母村亦爾，善學女人幻誑之術，能令丈夫若見若聞若摩若觸皆被繫縛。",
    "T11n0310_044:0259a15_6": "又諸女人巧知惑媚，由知媚故勢力自在，凡有所作歌舞戲笑、啼泣往來、若住坐臥，於一切時能令丈夫不得自在，隨彼女人繫縛驅使。",
    "T11n0310_044:0259a18_7": "舍利子！",
    "T11n0310_044:0259a18_8": "譬如世間成熟稻田被大雹雨傷殘滋甚。",
    "T11n0310_044:0259a19_9": "如是舍利子！",
    "T11n0310_044:0259a20_0": "是母幻村，猶如大雹墮丈夫田，摧壞一切白法苗稼消滅都盡。",
    "T11n0310_044:0259a21_1": "舍利子！",
    "T11n0310_044:0259a21_2": "諸如是等能趣惡道貪欲重過，一切世間愚癡凡夫，為之幻惑不能覺了，而復攝受所愛妻妾諸女色欲為之迷醉。",
    "T11n0310_044:0259a25_0": "「復次舍利子！",
    "T11n0310_044:0259a25_1": "聰慧菩薩摩訶薩行尸羅波羅蜜多故，於是諸欲深知過已，便依正法起二種想，所謂於諸愚夫起惡人想、於佛菩薩起善人想。",
    "T11n0310_044:0259a28_2": "菩薩摩訶薩作是觀已，便自思惟：『我今應往善丈夫趣，不宜往彼惡丈夫趣。",
    "T11n0310_044:0259a29_3": "我不應往地獄傍生焰魔鬼趣，我不應往毀尸羅趣，我不應往犯戒住處；我今應往最勝無上離前諸法無障礙趣，我今應往諸佛如來大智慧趣。』",
    "T11n0310_044:0259b04_4": "又作是念：『我當逆流而行非順流者，我當作師子吼非野干鳴，我當示現金翅鳥王之大勢力不應示現微細蜫蟲之所有力，我今應作賢良之人不作險惡憒雜之人，我今應噉賢良勝士清淨之食不應噉彼無良下士不淨之食，我應修行微妙靜慮、最勝靜慮、殊特靜慮、第一三摩地所得彼類靜慮，不應修行非彼類靜慮、非下少靜慮。』",
    "T11n0310_044:0259b11_5": "舍利子！",
    "T11n0310_044:0259b12_6": "菩薩摩訶薩又作是念：『我應遊戲諸佛靜慮，不應遊戲聲聞獨覺一切愚夫異生靜慮。",
    "T11n0310_044:0259b14_7": "我當修行無依靜慮，不應修行依色靜慮。",
    "T11n0310_044:0259b15_8": "又亦不依受想行識靜慮，不應修行依地界靜慮。",
    "T11n0310_044:0259b16_9": "又亦不依水界火界風界靜慮，亦不修行依欲界靜慮。",
    "T11n0310_044:0259b17_10": "又亦不依色界無色界靜慮，亦不修行依此世他世靜慮。",
    "T11n0310_044:0259b18_11": "又亦不依已見已聞已念已識已得已觸已證如是靜慮。』",
    "T11n0310_044:0259b20_0": "舍利子！",
    "T11n0310_044:0259b20_1": "是菩薩摩訶薩復作是念言：『我當修習無依靜慮，由修習故，當不自損又不損他亦不俱損。",
    "T11n0310_044:0259b22_2": "我當追求圓成佛智，豈復應求世間諸欲？』",
    "T11n0310_044:0259b24_0": "「復次舍利子！",
    "T11n0310_044:0259b24_1": "如是聰慧菩薩摩訶薩行尸羅波羅蜜多時，作如是等諸正觀已，復應當發四種厭離。",
    "T11n0310_044:0259b26_2": "云何為四？",
    "T11n0310_044:0259b26_3": "所謂能於諸欲而生厭離，於諸有中能生厭離，於不知恩諸眾生所而生厭離，於一切行諸苦惱所而生厭離。",
    "T11n0310_044:0259b28_4": "舍利子！",
    "T11n0310_044:0259b29_5": "是名菩薩摩訶薩行尸羅波羅蜜多故發起四種厭離之想。",
    "T11n0310_044:0259c01_6": "應如是學。",
    "T11n0310_044:0259c02_0": "「復次舍利子！",
    "T11n0310_044:0259c02_1": "菩薩摩訶薩行尸羅波羅蜜多時，觀諸有情處於惡道見妙女色起貪心者，應起四種厭離之想。",
    "T11n0310_044:0259c04_2": "云何為四？",
    "T11n0310_044:0259c04_3": "所謂退失想、顛墜想、行廁想、膿潰糞穢不淨之想。",
    "T11n0310_044:0259c05_4": "如是舍利子！",
    "T11n0310_044:0259c06_5": "處諸惡道有情識者見妙女色，尚應發起如是四想，何況於人。",
    "T11n0310_044:0259c07_6": "舍利子！",
    "T11n0310_044:0259c07_7": "安住大乘諸族姓子厭離一切有為行者，見妙女色起於退失、顛墜、行廁、膿潰糞穢如是四想。",
    "T11n0310_044:0259c09_8": "若起此想猶生貪心，又應更起三種親想，所謂於母等類起於母想、姊妹等類起姊妹想、於女等類而起女想。」",
    "T11n0310_044:0259c12_9": "佛告舍利子：「菩薩摩訶薩聞我所說能善解者，應當隨順如是經典尸羅波羅蜜多。",
    "T11n0310_044:0259c14_10": "何以故？",
    "T11n0310_044:0259c14_11": "無有眾生是易可得久遠世來非我父母。",
    "T11n0310_044:0259c15_12": "所以者何？",
    "T11n0310_044:0259c15_13": "是諸眾生皆曾為我而作父母。",
    "T11n0310_044:0259c16_14": "若有習近妻妾女人，則為習近過去之母。",
    "T11n0310_044:0259c17_15": "舍利子！",
    "T11n0310_044:0259c17_16": "菩薩摩訶薩聞我說已，為清淨故，應當如是勵勤修學。",
    "T11n0310_044:0259c19_0": "「復次舍利子！",
    "T11n0310_044:0259c19_1": "一切世間愚癡凡夫，於彼正法違逆不信。",
    "T11n0310_044:0259c20_2": "菩薩不爾，隨順正法無有違逆。",
    "T11n0310_044:0259c20_3": "若有修行如是諸觀，猶為貪心所隨逐者，菩薩復應如理觀察，所生貪心見何而生？",
    "T11n0310_044:0259c22_4": "若當於眼起貪心者，菩薩重應如理觀之：我為於眼起染愛者，誰能見眼？",
    "T11n0310_044:0259c24_5": "為眼見眼耶？",
    "T11n0310_044:0259c24_6": "則彼自體見自體耶？",
    "T11n0310_044:0259c25_7": "何以故？",
    "T11n0310_044:0259c25_8": "彼亦是眼、此亦是眼，皆為四大之所造故，又為大種之所生故，非由自體於此自體而起染愛，又非於我自體而起染愛。",
    "T11n0310_044:0259c28_9": "何以故？",
    "T11n0310_044:0259c28_10": "彼則是此故。",
    "T11n0310_044:0259c28_11": "若有於彼起染愛者，應是於此而起染愛，以無差別故。",
    "T11n0310_044:0259c29_12": "一切世間愚癡凡夫無差別住，我今應求差別之法。",
    "T11n0310_044:0260a02_13": "何以故？",
    "T11n0310_044:0260a02_14": "以諸欲覺都無有德故。」",
    "T11n0310_044:0260a02_15": "爾時世尊欲重宣此義而說頌曰：「展轉同一義，　　都無差別性，　由乖理邪執，　　起是貪愛心。",
    "T11n0310_044:0260a06_0": "　云何四大生，　　還能染大造？",
    "T11n0310_044:0260a07_0": "　諸法猶如幻，　　無由起貪愛。",
    "T11n0310_044:0260a08_0": "　我等邪分別，　　妄起貪愛心，　不肖者生貪，　　賢善人無愛。",
    "T11n0310_044:0260a10_0": "　遍於十方界，　　無實貪可求，　但虛妄分別，　　故起斯貪愛。",
    "T11n0310_044:0260a12_0": "「復次舍利子！",
    "T11n0310_044:0260a12_1": "菩薩摩訶薩行尸羅波羅蜜多時，作是觀已猶被貪心而隨逐者，若有聞佛所說諸法善根力故，復應隨順如是經典，所謂眼如聚沫不可撮摩。",
    "T11n0310_044:0260a15_2": "何以故？",
    "T11n0310_044:0260a15_3": "彼聚沫等一切諸法，本無有我亦無有情、無有命者、無數取趣、無摩納婆、無丈夫、無意生、無作者、無受者。",
    "T11n0310_044:0260a18_4": "於如是等無作無受，一切法中誰能染愛？",
    "T11n0310_044:0260a19_5": "又於何所而生染愛？",
    "T11n0310_044:0260a19_6": "舍利子！",
    "T11n0310_044:0260a19_7": "眼如浮泡性非堅實。",
    "T11n0310_044:0260a20_8": "何以故？",
    "T11n0310_044:0260a20_9": "彼浮泡等一切諸法，本無有我亦無有情、無有命者、無數取趣、無摩納婆、無丈夫、無意生、無作者、無受者。",
    "T11n0310_044:0260a22_10": "於如是等無作無用，諸法之中誰能染愛？",
    "T11n0310_044:0260a23_11": "又於何所而生染愛？",
    "T11n0310_044:0260a24_12": "舍利子！",
    "T11n0310_044:0260a24_13": "眼如陽焰業惑愛生。",
    "T11n0310_044:0260a24_14": "何以故？",
    "T11n0310_044:0260a25_15": "彼陽焰等一切諸法，本無有我亦無有情，乃至誰能染愛？",
    "T11n0310_044:0260a26_16": "於何染愛？",
    "T11n0310_044:0260a26_17": "舍利子！",
    "T11n0310_044:0260a26_18": "眼如芭蕉體非貞固。",
    "T11n0310_044:0260a27_19": "何以故？",
    "T11n0310_044:0260a27_20": "彼芭蕉等一切諸法，本無有我亦無有情，乃至誰能染愛？",
    "T11n0310_044:0260a28_21": "於何染愛？",
    "T11n0310_044:0260a29_22": "舍利子！",
    "T11n0310_044:0260a29_23": "是眼如夢非如實見。",
    "T11n0310_044:0260a29_24": "何以故？",
    "T11n0310_044:0260a29_25": "彼虛夢等一切諸法，本無有我亦無有情，乃至誰能染愛？",
    "T11n0310_044:0260b02_26": "於何染愛？",
    "T11n0310_044:0260b02_27": "舍利子！",
    "T11n0310_044:0260b02_28": "眼如傳響繫屬眾緣。",
    "T11n0310_044:0260b03_29": "何以故？",
    "T11n0310_044:0260b03_30": "彼傳響等一切諸法，本無有我亦無有情，乃至誰能染愛？",
    "T11n0310_044:0260b04_31": "於何染愛？",
    "T11n0310_044:0260b04_32": "舍利子！",
    "T11n0310_044:0260b05_33": "眼如光影依業影現。",
    "T11n0310_044:0260b05_34": "何以故？",
    "T11n0310_044:0260b05_35": "彼光影等一切諸法，本無有我亦無有情，乃至誰能染愛？",
    "T11n0310_044:0260b07_36": "於何染愛？",
    "T11n0310_044:0260b07_37": "舍利子！",
    "T11n0310_044:0260b07_38": "眼如浮雲飄亂散相。",
    "T11n0310_044:0260b07_39": "何以故？",
    "T11n0310_044:0260b08_40": "彼雲等法本無有我亦無有情，乃至誰能染愛？",
    "T11n0310_044:0260b09_41": "於何染愛？",
    "T11n0310_044:0260b09_42": "舍利子！",
    "T11n0310_044:0260b09_43": "眼如流電念壞相應。",
    "T11n0310_044:0260b10_44": "何以故？",
    "T11n0310_044:0260b10_45": "彼電等法本無有我亦無有情，乃至誰能染愛？",
    "T11n0310_044:0260b11_46": "於何染愛？",
    "T11n0310_044:0260b11_47": "舍利子！",
    "T11n0310_044:0260b11_48": "是眼如空離我我所。",
    "T11n0310_044:0260b12_49": "何以故？",
    "T11n0310_044:0260b12_50": "彼空等法本無有我亦無有情，乃至誰能染愛？",
    "T11n0310_044:0260b13_51": "於何染愛？",
    "T11n0310_044:0260b13_52": "舍利子！",
    "T11n0310_044:0260b14_53": "眼為無知如草木土石。",
    "T11n0310_044:0260b14_54": "何以故？",
    "T11n0310_044:0260b14_55": "無知等法本無有我亦無有情，乃至誰能染愛？",
    "T11n0310_044:0260b15_56": "於何染愛？",
    "T11n0310_044:0260b16_57": "舍利子！",
    "T11n0310_044:0260b16_58": "眼無作用，隨風機轉何以故。",
    "T11n0310_044:0260b16_59": "無作等法本無有我亦無有情，乃至誰能染愛？",
    "T11n0310_044:0260b17_60": "於何染愛？",
    "T11n0310_044:0260b18_61": "舍利子！",
    "T11n0310_044:0260b18_62": "眼為虛誑不淨朽爛之所積聚。",
    "T11n0310_044:0260b19_63": "何以故？",
    "T11n0310_044:0260b19_64": "虛誑等法本無有我亦無有情，乃至誰能染愛？",
    "T11n0310_044:0260b20_65": "於何染愛？",
    "T11n0310_044:0260b20_66": "舍利子！",
    "T11n0310_044:0260b20_67": "眼為虛偽摧破壞散滅盡之法。",
    "T11n0310_044:0260b21_68": "何以故？",
    "T11n0310_044:0260b21_69": "虛偽等法本無有我亦無有情，乃至誰能染愛？",
    "T11n0310_044:0260b22_70": "於何染愛？",
    "T11n0310_044:0260b23_0": "舍利子！",
    "T11n0310_044:0260b23_1": "眼如丘井常為老逼。",
    "T11n0310_044:0260b23_2": "何以故？",
    "T11n0310_044:0260b23_3": "丘井等法本無有我亦無有情，乃至誰能染愛？",
    "T11n0310_044:0260b24_4": "於何染愛？",
    "T11n0310_044:0260b25_5": "舍利子！",
    "T11n0310_044:0260b25_6": "眼不久停終於死際。",
    "T11n0310_044:0260b25_7": "何以故？",
    "T11n0310_044:0260b26_0": "彼非久停一切諸法，本無有我亦無有情，無有命者、無數取趣、無摩納婆、無丈夫、無意生、無作者、無受者。",
    "T11n0310_044:0260b28_1": "於如是等無作無用緣會所生諸法之中，誰能染愛？",
    "T11n0310_044:0260b29_2": "又於何所而行染愛？",
    "T11n0310_044:0260c01_3": "如是廣說一切內外諸根塵法亦復如是。",
    "T11n0310_044:0260c02_4": "舍利子！",
    "T11n0310_044:0260c02_5": "菩薩摩訶薩如是正觀察時，為諸貪愛所牽引者，無有是處。",
    "T11n0310_044:0260c03_6": "若有菩薩摩訶薩作是觀者，當知是則於諸法中永離貪愛。",
    "T11n0310_044:0260c05_7": "舍利子！",
    "T11n0310_044:0260c05_8": "是名菩薩摩訶薩行尸羅波羅蜜多時畢竟清淨滅諸貪愛。」",
    "T11n0310_044:0260c07_0": "爾時佛告舍利子：「如是清淨行尸羅波羅蜜多菩薩摩訶薩，不行一切害眾生業，乃至命難於諸眾生終不加害。",
    "T11n0310_044:0260c09_1": "不行一切不與取業，乃至命難於他資具終不劫盜。",
    "T11n0310_044:0260c10_2": "不習一切婬荒邪行，乃至命難於諸女色終不染趣。",
    "T11n0310_044:0260c11_3": "不說一切欺誑妄語，乃至命難於諸眾生不行虛誑。",
    "T11n0310_044:0260c13_4": "不說一切麁獷之言，乃至命難於諸眾生終不毀罵。",
    "T11n0310_044:0260c14_5": "不說一切離間之言，乃至命難於諸眾生不行破語，於自眷屬生知足故。",
    "T11n0310_044:0260c15_6": "不傳一切浮綺談說、言必如量，乃至命難終不綺繪異詞矯飾文句。",
    "T11n0310_044:0260c17_7": "於他財物不起貪著，乃至命難諸所受用終無愛染。",
    "T11n0310_044:0260c18_8": "於諸惱辱具忍成就，聞麁惡言善能堪耐，乃至命難不生忿恚。",
    "T11n0310_044:0260c20_9": "於諸法中不生邪見，乃至命難終不信事諸餘天神，唯於佛所淨心歸趣。",
    "T11n0310_044:0260c21_10": "舍利子！",
    "T11n0310_044:0260c21_11": "如是名為菩薩摩訶薩尸羅清淨。」",
    "T11n0310_044:0260c23_0": "佛告舍利子：「是菩薩摩訶薩行尸羅波羅蜜多故，具足成就無量無邊諸佛正法。",
    "T11n0310_044:0260c24_1": "舍利子！",
    "T11n0310_044:0260c25_0": "菩薩摩訶薩由行尸羅波羅蜜多故，具足成就不缺尸羅，不與無智相親近故。",
    "T11n0310_044:0260c26_1": "具足成就不穿尸羅，不平等生能遠離故。",
    "T11n0310_044:0260c27_2": "具足成就不斑尸羅，不近惡人諸煩惱故。",
    "T11n0310_044:0260c28_3": "具足成就不雜尸羅，唯為白法所增長故。",
    "T11n0310_044:0260c29_4": "具足成就應供尸羅，如其所欲自在行故。",
    "T11n0310_044:0261a01_5": "具足成就稱讚尸羅，不為智者所訶毀故。",
    "T11n0310_044:0261a02_6": "具足成就善守尸羅，圓備正念及正知故。",
    "T11n0310_044:0261a03_7": "具足成就不呰尸羅，於諸過失所不生故。",
    "T11n0310_044:0261a04_8": "具足成就善護尸羅，於諸根門善防衛故。",
    "T11n0310_044:0261a05_9": "具足成就高廣尸羅，為一切佛所憶念故。",
    "T11n0310_044:0261a06_10": "具足成就少欲尸羅，知淨量故。",
    "T11n0310_044:0261a07_0": "具足成就知足尸羅，欣樂斷故。",
    "T11n0310_044:0261a07_1": "具足成就正行尸羅，身心遠離故。",
    "T11n0310_044:0261a08_2": "具足成就處靜尸羅，厭煩閙故。",
    "T11n0310_044:0261a09_3": "具足成就聖種善喜尸羅，不顧他顏無希望故。",
    "T11n0310_044:0261a10_4": "具足成就杜多功德少事尸羅，自在生長諸善根故。",
    "T11n0310_044:0261a11_5": "具足成就如說而行尸羅，不誑世間諸天人故。",
    "T11n0310_044:0261a12_6": "具足成就大慈尸羅，不害一切諸有命故。",
    "T11n0310_044:0261a13_7": "具足成就大悲尸羅，堪忍一切諸苦惱故。",
    "T11n0310_044:0261a14_8": "具足成就大喜尸羅，於彼法樂無退減故。",
    "T11n0310_044:0261a15_9": "具足成就大捨尸羅，一切愛恚畢竟斷故。",
    "T11n0310_044:0261a16_10": "具足成就常省己過尸羅，恒於內心善察照故。",
    "T11n0310_044:0261a17_11": "具足成就不譏彼闕尸羅，於眾生心善隨護故。",
    "T11n0310_044:0261a18_12": "具足成就成熟眾生尸羅，究竟能到施彼岸故。",
    "T11n0310_044:0261a19_13": "具足成就善守護尸羅，究竟能到戒彼岸故。",
    "T11n0310_044:0261a20_14": "具足成就無憎害心尸羅，究竟能到忍彼岸故。",
    "T11n0310_044:0261a21_15": "具足成就不退轉尸羅，究竟能到正勤彼岸故。",
    "T11n0310_044:0261a22_16": "具足成就定分圓滿尸羅，究竟能到靜慮彼岸故。",
    "T11n0310_044:0261a23_17": "具足成就正聞無厭尸羅，究竟能到大慧彼岸故。",
    "T11n0310_044:0261a24_18": "具足成就親近善友尸羅，覺分資糧善修集故。",
    "T11n0310_044:0261a25_19": "具足成就遠離惡友尸羅，棄捨不平等道故。",
    "T11n0310_044:0261a26_20": "具足成就不顧戀身尸羅，以無常想恒觀察故。",
    "T11n0310_044:0261a27_21": "具足成就不顧戀命尸羅，以其所重不常保故。",
    "T11n0310_044:0261a28_22": "具足成就不起悔尸羅，心善清淨故。",
    "T11n0310_044:0261a29_23": "具足成就不詐現尸羅，方便善清淨故。",
    "T11n0310_044:0261b01_24": "具足成就不惱熱尸羅，於增上意善清淨故。",
    "T11n0310_044:0261b02_25": "具足成就不輕掉尸羅，永離諸貪愛故。",
    "T11n0310_044:0261b03_26": "具足成就不高慢尸羅，和柔質直故。",
    "T11n0310_044:0261b04_27": "具足成就不強戾尸羅，性賢善故。",
    "T11n0310_044:0261b05_28": "具足成就善調伏尸羅，無憤恚故。",
    "T11n0310_044:0261b05_29": "具足成就寂靜尸羅，性安攝故。",
    "T11n0310_044:0261b06_30": "具足成就善語尸羅，如其所說無違逆故。",
    "T11n0310_044:0261b07_31": "具足成就成熟有情尸羅，常不捨離諸攝法故。",
    "T11n0310_044:0261b08_32": "具足成就守護正法尸羅，於聖法財自不壞故。",
    "T11n0310_044:0261b09_33": "舍利子！",
    "T11n0310_044:0261b09_34": "聰慧菩薩摩訶薩如是清淨戒聚，具足成就尸羅波羅蜜多，為阿耨多羅三藐三菩提故，善能修行菩薩妙行。",
    "T11n0310_044:0261b12_35": "舍利子！",
    "T11n0310_044:0261b12_36": "是名菩薩摩訶薩尸羅波羅蜜多。",
    "T11n0310_044:0261b13_37": "若諸菩薩摩訶薩精勤修行是菩薩行，一切眾魔魔民天子於此菩薩不能嬈亂，又不為彼異道他論所能摧屈。」",
    "T11n0310_044:0261b16_0": "大寶積經卷第四十四"
}