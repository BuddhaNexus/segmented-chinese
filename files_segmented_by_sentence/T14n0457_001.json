{
    "T14n0457_001:0434b17_0": "佛說彌勒來時經",
    "T14n0457_001:0434b19_0": "失譯人名附東晉錄",
    "T14n0457_001:0434b20_0": "舍利弗者，是佛第一弟子，以慈心念天下，往到佛所前，長跪叉手問言：「佛常言：『佛去後，當有彌勒來。』",
    "T14n0457_001:0434b22_1": "願欲從佛聞之。」",
    "T14n0457_001:0434b22_2": "佛言：「彌勒佛欲來出時，閻浮利內地山樹、草木皆焦盡。",
    "T14n0457_001:0434b23_3": "於今閻浮利地，周匝六十萬里，彌勒出時，閻浮利地東、西長四十萬里，南、北廣三十二萬里，地皆當生五種果蓏，四海內無山陵嵠谷，地平如砥，樹木皆長大。",
    "T14n0457_001:0434b27_4": "「當是時，人民少貪婬、瞋恚、愚癡者，人民眾多，聚落家居，鷄鳴展轉相聞，人民皆壽八萬四千歲，女人五百歲乃行嫁，人民無病痛者。",
    "T14n0457_001:0434c01_5": "盡天下人有三病：一者、意欲有所得；二者、飢渴；三者、年老。",
    "T14n0457_001:0434c02_6": "人民面目皆桃花色，人民皆敬重。",
    "T14n0457_001:0434c03_7": "「有城名鷄頭末，鷄頭末城者當王國治，城周匝四百八十里，以土築城，復以板著城，復以金、銀、琉璃、水精、珍寶著城。",
    "T14n0457_001:0434c06_8": "四面各十二門，門皆刻鏤，復以金、銀、琉璃、水精、珍寶著之。",
    "T14n0457_001:0434c07_9": "國王名僧羅，四海內皆屬僧羅，行即飛行，所可行處，人民鬼神皆傾側。",
    "T14n0457_001:0434c09_10": "「城有四寶：一者、金，有龍守之，龍名倪[掾/虫]鏠，主護金，龍所居山地名犍陀；二者、銀，其國中復有守龍名幡頭；三者、明月珠，所生地處名須漸，守珍龍名賓竭；四者、琉璃，所生城名氾羅那夷。",
    "T14n0457_001:0434c13_11": "「有一婆羅門名須凡，當為彌勒作父。",
    "T14n0457_001:0434c14_12": "彌勒母名摩訶越題，彌勒當為作子。",
    "T14n0457_001:0434c15_13": "彌勒者種當作婆羅門，身有三十二相、八十種好，身長十六丈。",
    "T14n0457_001:0434c16_14": "彌勒生墮城地，目徹視萬里內，頭中日光照四千里。",
    "T14n0457_001:0434c18_0": "彌勒得道為佛時，於龍華樹下坐，樹高四十里，廣亦四十里。",
    "T14n0457_001:0434c19_1": "彌勒得佛時，有八萬四千婆羅門，皆往到彌勒所師事之，則棄家作沙門。",
    "T14n0457_001:0434c21_2": "彌勒到樹下坐，用四月八日明星出時得佛道。",
    "T14n0457_001:0434c22_3": "「國王僧羅聞彌勒得佛，則將八十四王，皆棄國捐王，以國付太子，共到彌勒佛所，皆除鬚髮為沙門。",
    "T14n0457_001:0434c24_4": "復有千八百婆羅門，皆到彌勒佛所作沙門，彌勒父母亦在其中。",
    "T14n0457_001:0434c25_5": "復有聖婆羅門千八十四人，皆復到彌勒佛所作沙門。",
    "T14n0457_001:0434c27_6": "「國有大豪賢者，名須檀，人呼須達，復呼人民，以黃金持與彌勒佛及諸沙門，名聲日布方遠。",
    "T14n0457_001:0434c29_7": "須達復將賢善人萬四千人，到彌勒佛所作沙門。",
    "T14n0457_001:0435a01_8": "「復有兄弟二人，兄名鼓達，弟名扶蘭，兄弟皆言：『我曹何為是世間？",
    "T14n0457_001:0435a02_9": "寧可俱到佛所，求作沙門耶！』",
    "T14n0457_001:0435a03_10": "兄弟皆言：『我善便到彌勒佛所作沙門。』",
    "T14n0457_001:0435a04_11": "「復有小女人輩八萬四千人，身皆著好衣、白珠、金銀、瓔珞，俱到彌勒佛所，皆脫著身珍寶以著地，白佛言：『我曹欲持是上佛及諸沙門，我欲從佛作比丘尼。』",
    "T14n0457_001:0435a07_12": "佛即令作比丘尼。",
    "T14n0457_001:0435a08_13": "「彌勒佛坐，為諸比丘僧、比丘尼說，皆是釋迦文佛時，誦經者、慈心者、布施者、不瞋恚者、作佛圖寺者、持佛骨著塔中者、燒香者、然燈者、懸繒者、散花者、讀經者。",
    "T14n0457_001:0435a12_0": "是諸比丘尼，皆釋迦文佛時人，持戒者、至誠者，於今皆來會是，聞諸比丘所說經處者，皆於龍華樹下得道。",
    "T14n0457_001:0435a15_0": "「彌勒佛初一會說經時，有九十六億人，皆得阿羅漢道。",
    "T14n0457_001:0435a17_0": "「第二會說經時，有九十四億比丘，皆得阿羅漢。",
    "T14n0457_001:0435a19_0": "「第三會說經，九十二億沙門，皆得阿羅漢。",
    "T14n0457_001:0435a19_1": "舉天上諸天，皆當持花散彌勒身上。",
    "T14n0457_001:0435a21_0": "「彌勒佛當將諸阿羅漢，至雞頭末王所治城，王皆內宮中飯食，舉城皆明，夜時如晝日。",
    "T14n0457_001:0435a22_1": "彌勒於宮中坐，說經言：『語不可不作，道不可不學，經不可不讚。』",
    "T14n0457_001:0435a24_2": "佛說經已，諸比丘及王百官，皆當奉行佛經戒，皆得度世。」",
    "T14n0457_001:0435a25_3": "佛說如是，彌勒佛却後六十億殘六十萬歲當來下。",
    "T14n0457_001:0435a27_0": "佛說彌勒來時經"
}