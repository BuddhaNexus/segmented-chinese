{
    "T07n0220_500:0543a02_0": "大般若波羅蜜多經卷第五百",
    "T07n0220_500:0543a04_0": "三藏法師玄奘奉　詔譯",
    "T07n0220_500:0543a05_0": "第三分天帝品第四之三",
    "T07n0220_500:0543a06_0": "爾時，天帝釋及此三千大千世界所有四大王眾天乃至色究竟天，咸作是念：「尊者善現承佛神力，為諸菩薩摩訶薩眾雨大法雨，我等今者為供養故，各宜化作天諸妙花，奉散如來、應、正等覺及諸菩薩摩訶薩眾并苾芻僧、尊者善現、甚深般若波羅蜜多而為供養。」",
    "T07n0220_500:0543a11_1": "時，天帝釋及諸天眾作是念已，便各化作天妙音花奉散供養。",
    "T07n0220_500:0543a13_2": "時，此三千大千世界花悉充滿，以佛神力，於虛空中合成花臺，莊嚴殊妙，量等三千大千世界。",
    "T07n0220_500:0543a15_3": "具壽善現覩斯事已，作是念言：「今所散花於諸天處未曾見有，是花殊妙定非水陸草木所生，應是諸天從心化出。」",
    "T07n0220_500:0543a17_4": "時，天帝釋既知善現心之所念，謂善現言：「此所散花實非水陸草木所生，但是諸天心所化現。」",
    "T07n0220_500:0543a20_5": "爾時，善現語帝釋言：「此花不生即非花也。」",
    "T07n0220_500:0543a21_0": "時，天帝釋問善現言：「為但是花不生，為餘法亦爾？」",
    "T07n0220_500:0543a22_1": "善現答言：「非但是花不生，餘法亦無生義。",
    "T07n0220_500:0543a23_2": "何謂也？",
    "T07n0220_500:0543a23_3": "憍尸迦！",
    "T07n0220_500:0543a23_4": "色亦不生，受、想、行、識亦不生，此既不生即非色乃至識。",
    "T07n0220_500:0543a24_5": "所以者何？",
    "T07n0220_500:0543a24_6": "以不生法離諸戲論，不可施設為色等故。",
    "T07n0220_500:0543a25_7": "眼處乃至意處，色處乃至法處，眼界乃至意界，色界乃至法界，眼識界乃至意識界，眼觸乃至意觸，眼觸為緣所生諸受乃至意觸為緣所生諸受，地界乃至識界，因緣乃至增上緣，無明乃至老死，布施波羅蜜多乃至般若波羅蜜多，內空乃至無性自性空，真如乃至不思議界，斷界乃至無為界，苦、集、滅、道聖諦，四念住乃至八聖道支，四靜慮、四無量、四無色定，八解脫、九次第定，空、無相、無願解脫門，淨觀地乃至如來地，極喜地乃至法雲地，五眼、六神通，如來十力乃至十八佛不共法，三十二大士相、八十隨好，無忘失法、恒住捨性，一切陀羅尼門、三摩地門，一切智、道相智、一切相智，預流向、預流果乃至菩薩摩訶薩行、諸佛無上正等菩提，預流、一來、不還、阿羅漢、獨覺、菩薩及諸如來應正等覺，應知亦爾。」",
    "T07n0220_500:0543b12_8": "時，天帝釋竊作是念：「尊者善現智慧甚深，不壞假名而說法性。」",
    "T07n0220_500:0543b14_9": "佛知其意便印彼言：「如憍尸迦心之所念，具壽善現智慧甚深，不壞假名說諸法性。」",
    "T07n0220_500:0543b16_10": "時，天帝釋即白佛言：「尊者善現於何等法不壞假名而說法性？」",
    "T07n0220_500:0543b17_11": "爾時，佛告天帝釋言：「憍尸迦！",
    "T07n0220_500:0543b18_12": "色乃至識但是假名，如是假名不離法性，具壽善現不壞如是色等假名而說色等法性。",
    "T07n0220_500:0543b20_13": "所以者何？",
    "T07n0220_500:0543b20_14": "色等法性無壞無不壞，是故善現所說亦無壞無不壞，如是乃至一切如來、應、正等覺，應知亦爾。",
    "T07n0220_500:0543b22_15": "憍尸迦！",
    "T07n0220_500:0543b22_16": "具壽善現於如是法不壞假名而說法性。」",
    "T07n0220_500:0543b23_17": "爾時，善現語帝釋言：「憍尸迦！",
    "T07n0220_500:0543b24_18": "如是！",
    "T07n0220_500:0543b24_19": "如是！",
    "T07n0220_500:0543b24_20": "如佛所說，諸所有法無非假名。",
    "T07n0220_500:0543b25_21": "憍尸迦！",
    "T07n0220_500:0543b25_22": "諸菩薩摩訶薩知一切法但假名已，應學般若波羅蜜多。",
    "T07n0220_500:0543b26_23": "憍尸迦！",
    "T07n0220_500:0543b27_0": "諸菩薩摩訶薩如是學時，不於色學，亦不於受、想、行、識學。",
    "T07n0220_500:0543b28_1": "所以者何？",
    "T07n0220_500:0543b28_2": "是菩薩摩訶薩不見色可於中學，亦不見受、想、行、識可於中學，如是乃至於諸如來、應、正等覺，應知亦爾。」",
    "T07n0220_500:0543c01_3": "時，天帝釋問善現言：「諸菩薩摩訶薩何因緣故，不見色，亦不見受、想、行、識，乃至亦不見一切如來、應、正等覺，可於中學？」",
    "T07n0220_500:0543c04_4": "善現答言：「憍尸迦！",
    "T07n0220_500:0543c04_5": "色色性空，受、想、行、識受、想、行、識性空，乃至如來、應、正等覺如來、應、正等覺性空。",
    "T07n0220_500:0543c06_6": "憍尸迦！",
    "T07n0220_500:0543c06_7": "諸菩薩摩訶薩由此因緣，不見色乃至識，乃至不見一切如來、應、正等覺，可於中學。",
    "T07n0220_500:0543c08_8": "何以故？",
    "T07n0220_500:0543c08_9": "憍尸迦！",
    "T07n0220_500:0543c09_10": "不可色空見色空，不可色空學色空，如是乃至不可如來、應、正等覺空見如來、應、正等覺空，不可如來、應、正等覺空學如來、應、正等覺空。",
    "T07n0220_500:0543c12_11": "「憍尸迦！",
    "T07n0220_500:0543c12_12": "若菩薩摩訶薩不於空學，是菩薩摩訶薩為於空學。",
    "T07n0220_500:0543c13_13": "何以故？",
    "T07n0220_500:0543c13_14": "無二分故。",
    "T07n0220_500:0543c13_15": "憍尸迦！",
    "T07n0220_500:0543c14_0": "若菩薩摩訶薩不於色空學，乃至不於一切如來、應、正等覺空學，是菩薩摩訶薩為於色空學，乃至為於一切如來、應、正等覺空學。",
    "T07n0220_500:0543c16_1": "何以故？",
    "T07n0220_500:0543c17_2": "無二分故。",
    "T07n0220_500:0543c17_3": "「憍尸迦！",
    "T07n0220_500:0543c17_4": "若菩薩摩訶薩以無二為方便，於色空學，乃至以無二為方便，於諸如來、應、正等覺空學。",
    "T07n0220_500:0543c19_5": "是菩薩摩訶薩能以無二而為方便，學布施波羅蜜多乃至般若波羅蜜多，學內空乃至無性自性空，學真如乃至不思議界，學斷界乃至無為界，學苦、集、滅、道聖諦，學四念住乃至八聖道支，學四靜慮、四無量、四無色定，學八解脫、九次第定，學空、無相、無願解脫門，學淨觀地乃至如來地，學極喜地乃至法雲地，學五眼、六神通，學如來十力乃至十八佛不共法，學三十二大士相、八十隨好，學無忘失法，恒住捨性，學一切陀羅尼門、三摩地門，學一切智、道相智、一切相智，學預流向、預流果乃至菩薩摩訶薩行、諸佛無上正等菩提，學預流、一來、不還、阿羅漢、獨覺、菩薩及諸如來應正等覺。",
    "T07n0220_500:0544a03_6": "憍尸迦！",
    "T07n0220_500:0544a03_7": "若菩薩摩訶薩能以無二而為方便，學布施波羅蜜多乃至如來、應、正等覺，是菩薩摩訶薩能以無二而為方便，學無量無數無邊不可思議清淨佛法。",
    "T07n0220_500:0544a07_8": "「憍尸迦！",
    "T07n0220_500:0544a07_9": "若菩薩摩訶薩能以無二而為方便，學無量無數無邊不可思議清淨佛法，是菩薩摩訶薩不為色增故學，不為色減故學，乃至不為一切如來、應、正等覺增故學，不為一切如來、應、正等覺減故學。",
    "T07n0220_500:0544a11_10": "何以故？",
    "T07n0220_500:0544a12_11": "憍尸迦！",
    "T07n0220_500:0544a12_12": "以色乃至一切如來、應、正等覺無二分故。",
    "T07n0220_500:0544a13_13": "「憍尸迦！",
    "T07n0220_500:0544a13_14": "若菩薩摩訶薩不為色增故學，亦不為色減故學，乃至不為一切如來、應、正等覺增故學，亦不為一切如來、應、正等覺減故學。",
    "T07n0220_500:0544a16_15": "是菩薩摩訶薩不為攝受色故學，亦不為滅壞色故學，如是乃至不為攝受一切如來、應、正等覺故學，亦不為滅壞一切如來、應、正等覺故學。",
    "T07n0220_500:0544a19_16": "何以故？",
    "T07n0220_500:0544a19_17": "憍尸迦！",
    "T07n0220_500:0544a19_18": "攝受、滅壞無二分故。」",
    "T07n0220_500:0544a20_19": "時，舍利子問善現言：「諸菩薩摩訶薩如是學時，不為攝受色故學，亦不為滅壞色故學，乃至不為攝受一切如來、應、正等覺故學，亦不為滅壞一切如來、應、正等覺故學耶？」",
    "T07n0220_500:0544a24_20": "善現答言：「如是！",
    "T07n0220_500:0544a24_21": "如是！",
    "T07n0220_500:0544a24_22": "舍利子！",
    "T07n0220_500:0544a24_23": "諸菩薩摩訶薩如是學時，不為攝受色故學，亦不為滅壞色故學，乃至不為攝受一切如來、應、正等覺故學，亦不為滅壞一切如來、應、正等覺故學。」",
    "T07n0220_500:0544a28_24": "時，舍利子問善現言：「何因緣故，諸菩薩摩訶薩如是學時，不為攝受色故學，亦不為滅壞色故學，乃至不為攝受一切如來、應、正等覺故學，亦不為滅壞一切如來、應、正等覺故學？」",
    "T07n0220_500:0544b03_25": "善現答言：「諸菩薩摩訶薩如是學時，不見有色是可攝受及可滅壞，亦不見有能攝受色及滅壞者，乃至不見有一切如來、應、正等覺是可攝受及可滅壞，亦不見有能攝受一切如來、應、正等覺及滅壞者。",
    "T07n0220_500:0544b07_26": "何以故？",
    "T07n0220_500:0544b07_27": "舍利子！",
    "T07n0220_500:0544b08_28": "以色等法若能，若所內外俱空不可得故。",
    "T07n0220_500:0544b09_0": "舍利子！",
    "T07n0220_500:0544b09_1": "若菩薩摩訶薩不見諸法是可攝受及可滅壞，亦復不見有能攝受及滅壞者而學般若波羅蜜多，是菩薩摩訶薩速能成辦一切智智。」",
    "T07n0220_500:0544b12_2": "時，舍利子問善現言：「諸菩薩摩訶薩如是學般若波羅蜜多時，速能成辦一切智智耶？」",
    "T07n0220_500:0544b14_3": "善現答言：「舍利子諸菩薩摩訶薩如是學般若波羅蜜多時，速能成辦一切智智。",
    "T07n0220_500:0544b16_0": "何以故？",
    "T07n0220_500:0544b16_1": "舍利子！",
    "T07n0220_500:0544b16_2": "是菩薩摩訶薩如是學時，於一切法不為攝受不為滅壞為方便故。」",
    "T07n0220_500:0544b17_3": "時，舍利子問善現言：「若菩薩摩訶薩如是學時於一切法不為攝受不為滅壞為方便者，云何能成辦一切智智耶？」",
    "T07n0220_500:0544b20_4": "善現答言：「是菩薩摩訶薩行深般若波羅蜜多，不見色乃至識若生若滅、若取若捨、若染若淨、若合若散、若增若減，乃至不見一切如來、應、正等覺若生若滅、若取若捨、若染若淨、若合若散、若增若減。",
    "T07n0220_500:0544b24_5": "所以者何？",
    "T07n0220_500:0544b25_6": "以色乃至一切如來、應、正等覺皆無自性都不可得。",
    "T07n0220_500:0544b26_7": "如是，舍利子！",
    "T07n0220_500:0544b26_8": "諸菩薩摩訶薩行深般若波羅蜜多，於一切法不見生滅乃至增減，以無所學無所成辦而為方便，修學般若波羅蜜多，則能成辦一切智智。」",
    "T07n0220_500:0544c01_0": "爾時，天帝釋問舍利子言：「大德！",
    "T07n0220_500:0544c01_1": "諸菩薩摩訶薩所學般若波羅蜜多，當於何求？」",
    "T07n0220_500:0544c02_2": "舍利子言：「憍尸迦！",
    "T07n0220_500:0544c03_3": "諸菩薩摩訶薩所學般若波羅蜜多，當於前說善現品求。」",
    "T07n0220_500:0544c04_4": "時，天帝釋謂善現言：「尊者神力為依持故，令舍利子作是說耶？」",
    "T07n0220_500:0544c05_5": "善現言：「憍尸迦！",
    "T07n0220_500:0544c06_6": "非我神力為依持故，令舍利子作如是說。」",
    "T07n0220_500:0544c07_7": "天帝釋言：「是誰神力為依持故，令舍利子作如是說？」",
    "T07n0220_500:0544c08_8": "善現報言：「是佛神力為依持故，令舍利子作如是說。」",
    "T07n0220_500:0544c09_9": "天帝釋言：「一切法無依持，如何可言是佛神力為依持故，令舍利子作如是說？」",
    "T07n0220_500:0544c11_10": "善現告言：「如是！",
    "T07n0220_500:0544c11_11": "如是！",
    "T07n0220_500:0544c11_12": "如汝所說。",
    "T07n0220_500:0544c12_0": "一切法無依持。",
    "T07n0220_500:0544c12_1": "是故如來非能依持、非所依持，但為隨順世俗法故說為依持。",
    "T07n0220_500:0544c13_2": "「憍尸迦！",
    "T07n0220_500:0544c13_3": "即無依持，如來不可得；離無依持，如來不可得。",
    "T07n0220_500:0544c15_0": "無依持真如中如來不可得，如來中無依持真如不可得。",
    "T07n0220_500:0544c16_1": "無依持法性中如來不可得，如來中無依持法性不可得。",
    "T07n0220_500:0544c17_2": "「憍尸迦！",
    "T07n0220_500:0544c17_3": "即色，如來不可得；離色，如來不可得。",
    "T07n0220_500:0544c18_4": "色真如中如來不可得，如來中色真如不可得。",
    "T07n0220_500:0544c19_5": "色法性中如來不可得，如來中色法性不可得。",
    "T07n0220_500:0544c20_6": "如是乃至即一切相智，如來不可得；離一切相智，如來不可得。",
    "T07n0220_500:0544c22_7": "一切相智真如中如來不可得，如來中一切相智真如不可得。",
    "T07n0220_500:0544c23_8": "一切相智法性中如來不可得，如來中一切相智法性不可得。",
    "T07n0220_500:0544c24_9": "何以故？",
    "T07n0220_500:0544c25_10": "憍尸迦！",
    "T07n0220_500:0544c25_11": "如來與色非合非散，如來與離色非合非散，如來與色真如非合非散，如來與離色真如非合非散，如來與色法性非合非散，如來與離色法性非合非散。",
    "T07n0220_500:0544c28_12": "如是乃至如來與一切相智非合非散，如來與離一切相智非合非散，如來與一切相智真如非合非散，如來與離一切相智真如非合非散，如來與一切相智法性非合非散，如來與離一切相智法性非合非散。",
    "T07n0220_500:0545a03_13": "「憍尸迦！",
    "T07n0220_500:0545a03_14": "彼尊者舍利子所說，是於一切法非即非離、非合非散，如來神力而為依持，以無依持為依持故。」",
    "T07n0220_500:0545a05_15": "「復次，憍尸迦！",
    "T07n0220_500:0545a06_16": "汝先所問『諸菩薩摩訶薩所學般若波羅蜜多當於何求？』",
    "T07n0220_500:0545a07_17": "者，憍尸迦！",
    "T07n0220_500:0545a07_18": "諸菩薩摩訶薩所學般若波羅蜜多，不應於色求，不應離色求，如是乃至不應於一切相智求，不應離一切相智求。",
    "T07n0220_500:0545a10_19": "何以故？",
    "T07n0220_500:0545a10_20": "憍尸迦！",
    "T07n0220_500:0545a10_21": "若色、若離色乃至若一切相智、若離一切相智，若般若波羅蜜多、若菩薩摩訶薩，若求如是，一切非合、非散、無色、無見、無對、一相，所謂無相。",
    "T07n0220_500:0545a13_22": "所以者何？",
    "T07n0220_500:0545a14_23": "諸菩薩摩訶薩所學般若波羅蜜多，非色，非離色，乃至非一切相智，非離一切相智；非色真如，非離色真如，乃至非一切相智真如，非離一切相智真如；非色法性，非離色法性，乃至非一切相智法性，非離一切相智法性。",
    "T07n0220_500:0545a19_0": "何以故？",
    "T07n0220_500:0545a19_1": "憍尸迦！",
    "T07n0220_500:0545a19_2": "如是一切皆無所有都不可得。",
    "T07n0220_500:0545a20_3": "由無所有不可得故，諸菩薩摩訶薩所學般若波羅蜜多，非色，非離色，乃至非一切相智，非離一切相智；非色真如，非離色真如，乃至非一切相智真如，非離一切相智真如；非色法性，非離色法性，乃至非一切相智法性，非離一切相智法性。」",
    "T07n0220_500:0545a25_4": "時，天帝釋白善現言：「諸菩薩摩訶薩所學般若波羅蜜多，是大波羅蜜多，是無量波羅蜜多，是無邊波羅蜜多。",
    "T07n0220_500:0545a27_5": "諸預流者於此中學得預流果，諸一來者於此中學得一來果，諸不還者於此中學得不還果，諸阿羅漢者於此中學得阿羅漢果，諸獨覺者於此中學得獨覺菩提，諸菩薩摩訶薩於此中學能成熟有情、嚴淨佛土，證得無上正等菩提。」",
    "T07n0220_500:0545b04_6": "善現報言：「如是！",
    "T07n0220_500:0545b04_7": "如是！",
    "T07n0220_500:0545b04_8": "如汝所說。",
    "T07n0220_500:0545b04_9": "何以故？",
    "T07n0220_500:0545b05_10": "憍尸迦！",
    "T07n0220_500:0545b05_11": "色大故，諸菩薩摩訶薩所學般若波羅蜜多亦大，乃至一切相智大故，諸菩薩摩訶薩所學般若波羅蜜多亦大。",
    "T07n0220_500:0545b07_12": "所以者何？",
    "T07n0220_500:0545b08_13": "以色乃至一切相智前、後、中際皆不可得，故說為大，由彼大故，諸菩薩摩訶薩所學般若波羅蜜多亦說為大。",
    "T07n0220_500:0545b10_14": "「憍尸迦！",
    "T07n0220_500:0545b10_15": "色無量故，諸菩薩摩訶薩所學般若波羅蜜多亦無量，乃至一切相智無量故，諸菩薩摩訶薩所學般若波羅蜜多亦無量。",
    "T07n0220_500:0545b13_16": "所以者何？",
    "T07n0220_500:0545b13_17": "以色乃至一切相智量不可得，猶如虛空量不可得，色等亦爾，故說無量。",
    "T07n0220_500:0545b15_18": "憍尸迦！",
    "T07n0220_500:0545b15_19": "虛空無量故，色等亦無量，色等無量故，諸菩薩摩訶薩所學般若波羅蜜多亦無量。",
    "T07n0220_500:0545b17_20": "「憍尸迦！",
    "T07n0220_500:0545b17_21": "色無邊故，諸菩薩摩訶薩所學般若波羅蜜多亦無邊，乃至一切相智無邊故，諸菩薩摩訶薩所學般若波羅蜜多亦無邊。",
    "T07n0220_500:0545b20_22": "所以者何？",
    "T07n0220_500:0545b20_23": "以色乃至一切相智若中若邊俱不可得。",
    "T07n0220_500:0545b21_24": "猶如虛空若中若邊俱不可得，色等亦爾，故說無邊。",
    "T07n0220_500:0545b22_25": "憍尸迦！",
    "T07n0220_500:0545b22_26": "虛空無邊故，色等亦無邊，色等無邊故，諸菩薩摩訶薩所學般若波羅蜜多亦無邊。",
    "T07n0220_500:0545b24_27": "「復次，憍尸迦！",
    "T07n0220_500:0545b24_28": "所緣無邊故，諸菩薩摩訶薩所學般若波羅蜜多亦無邊。」",
    "T07n0220_500:0545b26_29": "天帝釋言：「云何所緣無邊故，諸菩薩摩訶薩所學般若波羅蜜多亦無邊？」",
    "T07n0220_500:0545b27_30": "善現答言：「一切智智所緣無邊故，諸菩薩摩訶薩所學般若波羅蜜多亦無邊。",
    "T07n0220_500:0545b29_31": "「復次，憍尸迦！",
    "T07n0220_500:0545b29_32": "法界所緣無邊故，諸菩薩摩訶薩所學般若波羅蜜多亦無邊。」",
    "T07n0220_500:0545c02_33": "天帝釋言：「云何法界所緣無邊故，諸菩薩摩訶薩所學般若波羅蜜多亦無邊？」",
    "T07n0220_500:0545c04_34": "善現答言：「法界無邊故，所緣亦無邊，所緣無邊故，法界亦無邊，法界所緣無邊故，諸菩薩摩訶薩所學般若波羅蜜多亦無邊。",
    "T07n0220_500:0545c06_35": "「復次，憍尸迦！",
    "T07n0220_500:0545c07_36": "真如所緣無邊故，諸菩薩摩訶薩所學般若波羅蜜多亦無邊。」",
    "T07n0220_500:0545c08_37": "天帝釋言：「云何真如所緣無邊故，諸菩薩摩訶薩所學般若波羅蜜多亦無邊？」",
    "T07n0220_500:0545c10_38": "善現答言：「真如無邊故，所緣亦無邊，所緣無邊故，真如亦無邊，真如所緣無邊故，諸菩薩摩訶薩所學般若波羅蜜多亦無邊。",
    "T07n0220_500:0545c13_39": "「復次，憍尸迦！",
    "T07n0220_500:0545c13_40": "有情無邊故，諸菩薩摩訶薩所學般若波羅蜜多亦無邊。」",
    "T07n0220_500:0545c14_41": "天帝釋言：「云何有情無邊故，諸菩薩摩訶薩所學般若波羅蜜多亦無邊？」",
    "T07n0220_500:0545c16_42": "善現答言：「於意云何？",
    "T07n0220_500:0545c16_43": "言有情，有情者是何法增語？」",
    "T07n0220_500:0545c17_44": "天帝釋言：「有情，有情者非法增語，亦非非法增語，但是假立客名所攝、無事名所攝、無緣名所攝。」",
    "T07n0220_500:0545c19_45": "善現復言：「於意云何？",
    "T07n0220_500:0545c20_46": "於此般若波羅蜜多甚深經中，為亦顯示有實有情不？」",
    "T07n0220_500:0545c21_47": "天帝釋言：「不也！",
    "T07n0220_500:0545c21_48": "大德！」",
    "T07n0220_500:0545c21_49": "善現告言：「於此般若波羅蜜多甚深經中，既不顯示有實有情，故說無邊，以彼中、邊不可得故。",
    "T07n0220_500:0545c24_50": "「憍尸迦！",
    "T07n0220_500:0545c24_51": "於意云何？",
    "T07n0220_500:0545c24_52": "若諸如來、應、正等覺經殑伽沙等劫住說諸有情名字，此中頗有有情有生有滅不？」",
    "T07n0220_500:0545c26_53": "天帝釋言：「不也！",
    "T07n0220_500:0545c26_54": "大德！",
    "T07n0220_500:0545c26_55": "何以故？",
    "T07n0220_500:0545c27_56": "以諸有情本性淨故，彼從本來無所有故。」",
    "T07n0220_500:0545c28_0": "善現告言：「由斯我說有情無邊故，諸菩薩摩訶薩所學般若波羅蜜多亦無邊。",
    "T07n0220_500:0545c29_1": "憍尸迦！",
    "T07n0220_500:0545c29_2": "由此因緣，當知諸菩薩摩訶薩所學般若波羅蜜多應說為大無量無邊。」",
    "T07n0220_500:0546a03_0": "第三分現窣堵波品第五之一",
    "T07n0220_500:0546a04_0": "爾時，會中天帝釋等欲界諸天、梵天王等色界諸天及伊舍那神仙天女，同時三返高聲唱言：「善哉！",
    "T07n0220_500:0546a06_1": "善哉！",
    "T07n0220_500:0546a06_2": "大德善現承佛神力，佛為依持，善為我等世間天、人，分別開示微妙法性，所謂般若波羅蜜多。",
    "T07n0220_500:0546a08_3": "若菩薩摩訶薩能於如是甚深般若波羅蜜多如說修行不遠離者，我等於彼恭敬供養、尊重讚歎猶如如來、應、正等覺。",
    "T07n0220_500:0546a11_4": "如是般若波羅蜜多甚深教中無法可得，所謂此中無色可得，亦無受、想、行、識可得，如是乃至無一切智可得，亦無道相智、一切相智可得。",
    "T07n0220_500:0546a14_5": "雖無如是諸法可得，而有施設三乘聖教，謂聲聞、獨覺、無上乘聖教。」",
    "T07n0220_500:0546a15_6": "爾時，佛告諸天等言：「如是！",
    "T07n0220_500:0546a16_7": "如是！",
    "T07n0220_500:0546a16_8": "如汝所說。",
    "T07n0220_500:0546a16_9": "於此般若波羅蜜多甚深教中，雖無色等諸法可得，而有施設三乘聖教。",
    "T07n0220_500:0546a18_10": "若菩薩摩訶薩於此般若波羅蜜多，以無所得而為方便，能如說行不遠離者，汝諸天等皆應至誠恭敬供養、尊重讚歎猶如如來、應、正等覺。",
    "T07n0220_500:0546a21_11": "所以者何？",
    "T07n0220_500:0546a21_12": "於此般若波羅蜜多甚深教中，雖廣說有三乘聖教，而說如來都不可得，非即布施乃至般若波羅蜜多如來可得，非離布施乃至般若波羅蜜多如來可得；非即內空乃至無性自性空如來可得，非離內空乃至無性自性空如來可得；非即真如乃至不思議界如來可得，非離真如乃至不思議界如來可得；非即斷界乃至無為界如來可得，非離斷界乃至無為界如來可得；非即苦、集、滅、道聖諦如來可得，非離苦、集、滅、道聖諦如來可得；非即四念住乃至八聖道支如來可得，非離四念住乃至八聖道支如來可得；非即四靜慮、四無量、四無色定如來可得，非離四靜慮、四無量、四無色定如來可得非即八解脫、九次第定如來可得，非離八解脫、九次第定如來可得；非即空、無相、無願解脫門如來可得，非離空、無相、無願解脫門如來可得；非即極喜地乃至法雲地如來可得，非離極喜地乃至法雲地如來可得；非即五眼、六神通如來可得，非離五眼、六神通如來可得；非即如來十力乃至十八佛不共法如來可得，非離如來十力乃至十八佛不共法如來可得；非即無忘失法、恒住捨性如來可得，非離無忘失法、恒住捨性如來可得；非即一切陀羅尼門、三摩地門如來可得，非離一切陀羅尼門、三摩地門如來可得；非即一切智、道相智、一切相智如來可得，非離一切智、道相智、一切相智如來可得。",
    "T07n0220_500:0546b20_13": "「天等當知！",
    "T07n0220_500:0546b20_14": "若菩薩摩訶薩於一切法，以無所得而為方便，精勤修學布施波羅蜜多乃至一切相智，是菩薩摩訶薩於此般若波羅蜜多，能正修行常不捨離，是故汝等應當至誠恭敬供養、尊重讚歎彼菩薩摩訶薩猶如如來、應、正等覺。",
    "T07n0220_500:0546b25_15": "「天等當知！",
    "T07n0220_500:0546b25_16": "我於往昔然燈如來、應、正等覺出現世時，蓮華王都四衢道首見然燈佛，獻五莖花，布髮揜泥，聞正法要，以無所得為方便故，便得不離布施、淨戒、安忍、精進、靜慮、般若波羅蜜多，廣說乃至一切相智及餘無量無邊佛法。",
    "T07n0220_500:0546c01_17": "時，然燈佛即便授我無上正等大菩提記，作是言：『善男子！",
    "T07n0220_500:0546c02_18": "汝於來世過無數劫，於此世界賢劫之中，當得作佛，號釋迦牟尼如來、應、正等覺、明行圓滿、善逝、世間解、無上丈夫、調御士、天人師、佛、薄伽梵，宣說般若波羅蜜多度無量眾。』」",
    "T07n0220_500:0546c06_19": "時，諸天等俱白佛言：「如是般若波羅蜜多甚為希有，令諸菩薩摩訶薩眾速能攝受一切智智，以無所得而為方便，於色乃至識無取無捨，如是乃至於一切智、道相智、一切相智無取無捨。」",
    "T07n0220_500:0546c12_0": "爾時，佛觀四眾和合，及諸菩薩摩訶薩眾并四大王眾天，展轉乃至色究竟天，皆來集會同為明證，即便顧命天帝釋言：「憍尸迦！",
    "T07n0220_500:0546c14_1": "若菩薩摩訶薩、若苾芻、苾芻尼、鄔波索迦、鄔波斯迦、若諸天子、若諸天女、若善男子、善女人等不離一切智智心，以無所得為方便，於深般若波羅蜜多受持、讀誦、精勤修習、如理思惟、為他廣說，當知是輩一切惡魔及彼眷屬不能得便。",
    "T07n0220_500:0546c20_2": "何以故？",
    "T07n0220_500:0546c20_3": "憍尸迦！",
    "T07n0220_500:0546c20_4": "是善男子、善女人等善住色空、無相、無願，乃至善住一切相智空、無相、無願；不可以空而得空便，不可無相得無相便，不可無願得無願便。",
    "T07n0220_500:0546c23_5": "所以者何？",
    "T07n0220_500:0546c23_6": "如是諸法皆無自性，若能得便、若所得便、若時、若處、若惱害事俱不可得。",
    "T07n0220_500:0546c25_7": "「復次，憍尸迦！",
    "T07n0220_500:0546c25_8": "是善男子、善女人等，人非人等皆不得便。",
    "T07n0220_500:0546c26_9": "所以者何？",
    "T07n0220_500:0546c27_0": "是善男子、善女人等以無所得而為方便，於諸有情常勤修習慈、悲、喜、捨，是故一切人非人等不能惱害。",
    "T07n0220_500:0546c29_1": "「復次，憍尸迦！",
    "T07n0220_500:0546c29_2": "是善男子、善女人等，終不橫為諸險惡緣之所傷害，亦不橫死。",
    "T07n0220_500:0547a02_3": "所以者何？",
    "T07n0220_500:0547a02_4": "是善男子、善女人等常修布施波羅蜜多，於諸有情正安養故。",
    "T07n0220_500:0547a03_5": "「復次，憍尸迦！",
    "T07n0220_500:0547a04_0": "於此三千大千世界，所有四大王眾天乃至廣果天已發無上菩提心者，於深般若波羅蜜多，若未聽聞、受持、讀誦、精勤修學、如理思惟，皆應不離一切智智心，以無所得為方便，於深般若波羅蜜多，至心聽聞、受持、讀誦、精勤修學、如理思惟。",
    "T07n0220_500:0547a09_1": "「復次，憍尸迦！",
    "T07n0220_500:0547a09_2": "若善男子、善女人等不離一切智智心，以無所得為方便，於深般若波羅蜜多，至心聽聞、受持、讀誦、精勤修學、如理思惟，是善男子、善女人等若在空宅，若在曠野，若在險道及危難處，終不怖畏驚恐毛竪。",
    "T07n0220_500:0547a14_3": "所以者何？",
    "T07n0220_500:0547a14_4": "是善男子、善女人等不離一切智智心，以無所得為方便，善修內空乃至無性自性空故。」",
    "T07n0220_500:0547a16_5": "時，此三千大千世界所有四大王眾天，乃至色究竟天等，俱時合掌同白佛言：「若善男子、善女人等不離一切智智心，以無所得為方便，常能於此甚深般若波羅蜜多，至心聽聞、受持、讀誦、精勤修學、如理思惟、書寫、解說、廣令流布，我等常隨恭敬擁衛，不令一切災橫侵惱。",
    "T07n0220_500:0547a22_6": "所以者何？",
    "T07n0220_500:0547a22_7": "此善男子、善女人等即是菩薩摩訶薩故。",
    "T07n0220_500:0547a23_8": "由是菩薩摩訶薩故，令諸有情永斷地獄、傍生、鬼界、阿素洛等諸險惡趣。",
    "T07n0220_500:0547a25_9": "由是菩薩摩訶薩故，令諸天、人、藥叉、龍等永離一切災橫、疾疫、貧窮、飢渴、寒熱等苦。",
    "T07n0220_500:0547a27_10": "由是菩薩摩訶薩故，令諸天、人、阿素洛等，永離種種不如意事，所住之處兵戈永息，一切有情慈心相向。",
    "T07n0220_500:0547a29_11": "由是菩薩摩訶薩故，世間便有十善業道，若四靜慮、四無量、四無色定，若布施波羅蜜多乃至般若波羅蜜多，若內空乃至無性自性空，若真如乃至不思議界，若斷界乃至無為界，若苦、集、滅、道聖諦，若四念住乃至八聖道支，若八解脫、九次第定，若空、無相、無願解脫門，若淨觀地乃至如來地，若極喜地乃至法雲地，若五眼、六神通，若如來十力乃至十八佛不共法，若無忘失法、恒住捨性，若一切陀羅尼門、三摩地門，若一切智、道相智、一切相智；由是菩薩摩訶薩故，世間便有剎帝利大族、婆羅門大族、長者大族、居士大族、諸小國王、轉輪聖王、輔臣僚佐。",
    "T07n0220_500:0547b13_12": "由是菩薩摩訶薩故，世間便有四大王眾天乃至他化自在天、梵眾天乃至色究竟天、空無邊處天乃至非想非非想處天。",
    "T07n0220_500:0547b15_13": "由是菩薩摩訶薩故，世間便有預流向預流果、一來向一來果、不還向不還果、阿羅漢向阿羅漢果、獨覺向獨覺果；由是菩薩摩訶薩故，世間便有諸菩薩摩訶薩成熟有情、嚴淨佛土及修種種菩薩勝行。",
    "T07n0220_500:0547b20_14": "由是菩薩摩訶薩故，世間便有如來、應、正等覺證得無上正等菩提、轉妙法輪度無量眾。",
    "T07n0220_500:0547b22_15": "由是菩薩摩訶薩故，世間便有佛、法、僧寶利益安樂一切有情。",
    "T07n0220_500:0547b23_16": "「世尊！",
    "T07n0220_500:0547b23_17": "由此因緣，我等天眾及阿素洛、諸龍、藥叉并諸大力人非人等，常應隨逐恭敬守護此諸菩薩摩訶薩眾，不令一切災橫侵惱，令於般若波羅蜜多聽聞、受持、讀誦、修學、如理思惟、書寫等事常無間斷。」",
    "T07n0220_500:0547b28_18": "爾時，佛告天帝等言：「如是！",
    "T07n0220_500:0547b28_19": "如是！",
    "T07n0220_500:0547b28_20": "如汝所說。",
    "T07n0220_500:0547b29_21": "若善男子、善女人等不離一切智智心，以無所得為方便，常能於此甚深般若波羅蜜多，至心聽聞、受持、讀誦、精勤修學、如理思惟、書寫、解說、廣令流布，當知是善男子、善女人等即是菩薩摩訶薩，由是菩薩摩訶薩故，令諸有情永斷惡趣，乃至三寶出現世間與諸有情作大饒益。",
    "T07n0220_500:0547c06_22": "是故，汝等諸天、龍、神及大勢力人非人等，常應隨逐恭敬供養、尊重讚歎、勤加守護此菩薩摩訶薩，勿令一切災橫侵惱。",
    "T07n0220_500:0547c09_23": "汝等若能恭敬供養、尊重讚歎、勤加守護如是菩薩摩訶薩者，當知即是供養恭敬、尊重讚歎、勤加守護我及十方一切如來、應、正等覺。",
    "T07n0220_500:0547c12_24": "是故，汝等一切天、龍、藥叉、神仙、阿素洛等，常應隨逐此菩薩摩訶薩恭敬供養、尊重讚歎、勤加守護，勿令一切災橫侵惱。",
    "T07n0220_500:0547c14_25": "「汝等當知！",
    "T07n0220_500:0547c15_26": "假使充滿三千大千堪忍世界聲聞、獨覺，譬如蘆葦、甘蔗、竹林、稻、麻、叢等間無空隙，有善男子、善女人等，於彼福田以無量種上妙樂具，恭敬供養、尊重讚歎盡其形壽。",
    "T07n0220_500:0547c18_27": "若復有人經須臾頃，恭敬供養、尊重讚歎一初發心不離六波羅蜜多菩薩摩訶薩，以前功德比此福聚，百分不及一，千分不及一，乃至鄔波尼殺曇分亦不及一。",
    "T07n0220_500:0547c22_28": "所以者何？",
    "T07n0220_500:0547c22_29": "不由聲聞、獨覺乘故，有菩薩摩訶薩及諸如來、應、正等覺出現世間；但由菩薩摩訶薩故，世間便有聲聞、獨覺及諸如來、應、正等覺出現於世。",
    "T07n0220_500:0547c26_0": "是故汝等一切天、龍及大勢力人非人等，常應守衛恭敬供養、尊重讚歎是菩薩摩訶薩，勿令一切災橫侵惱，汝等由此所獲福聚，於天人中常得安樂，乃至證得究竟涅槃，窮未來際作大饒益。」",
    "T07n0220_500:0548a02_0": "時，天帝釋尋白佛言：「甚奇希有！",
    "T07n0220_500:0548a02_1": "諸菩薩摩訶薩於深般若波羅蜜多，至心聽聞、受持、讀誦、精勤修學、如理思惟、書寫、解說、廣令流布，攝受如是現法勝利：成熟有情、嚴淨佛土，從一佛國趣一佛國親近承事諸佛世尊；於勝善根隨所欣樂，以於諸佛恭敬供養、尊重讚歎，即能生長令速成滿；於諸佛所聽受正法，乃至無上正等菩提終不忘失所聞法要，速能攝受族姓圓滿、父母圓滿、生身圓滿、眷屬圓滿、相好圓滿、光明圓滿、眼耳圓滿、音聲圓滿、陀羅尼圓滿、三摩地圓滿；復以方便善巧力故變身如佛，從一世界趣一世界至無佛國，讚說布施乃至般若波羅蜜多，讚說內空乃至無性自性空，讚說真如乃至不思議界，讚說斷界乃至無為界，讚說苦、集、滅、道聖諦，讚說四念住乃至八聖道支，讚說四靜慮、四無量、四無色定，讚說八解脫、九次第定，讚說空、無相、無願解脫門，讚說淨觀地乃至如來地，讚說極喜地乃至法雲地，讚說五眼、六神通，讚說如來十力乃至十八佛不共法，讚說無忘失法、恒住捨性，讚說一切陀羅尼門、三摩地門，讚說一切智、道相智、一切相智，讚說佛寶、法寶、僧寶；復以方便善巧力故，為諸有情宣說正法，隨宜安置三乘法中，令永解脫生老病死，證無餘依般涅槃界；或復拔濟諸惡趣苦，令天人中受諸妙樂。」",
    "T07n0220_500:0548a27_2": "時，天帝釋復白佛言：「如是般若波羅蜜多甚為希有，若能攝受如是般若波羅蜜多，則為具足攝受六種波羅蜜多，廣說乃至一切相智，亦為具足攝受預流、一來、不還、阿羅漢果、獨覺菩提、一切菩薩摩訶薩行、諸佛無上正等菩提。」",
    "T07n0220_500:0548b03_3": "爾時，世尊告天帝釋：「如是！",
    "T07n0220_500:0548b04_4": "如是！",
    "T07n0220_500:0548b04_5": "如汝所說。",
    "T07n0220_500:0548b04_6": "若能攝受如是般若波羅蜜多，則為具足攝受六種波羅蜜多，廣說乃至一切菩薩摩訶薩行、諸佛無上正等菩提。",
    "T07n0220_500:0548b08_0": "大般若波羅蜜多經卷第五百"
}