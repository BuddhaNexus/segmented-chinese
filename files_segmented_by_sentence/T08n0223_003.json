{
    "T08n0223_003:0232c18_0": "摩訶般若波羅蜜經卷第三",
    "T08n0223_003:0232c20_0": "後秦龜茲國三藏鳩摩羅什譯",
    "T08n0223_003:0232c21_0": "◎勸學品第八",
    "T08n0223_003:0232c22_0": "爾時須菩提白佛言：「世尊！",
    "T08n0223_003:0232c22_1": "菩薩摩訶薩欲具足檀那波羅蜜，當學般若波羅蜜，欲具足尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜，當學般若波羅蜜。",
    "T08n0223_003:0232c26_0": "菩薩摩訶薩欲知色，當學般若波羅蜜，乃至欲知識，當學般若波羅蜜。",
    "T08n0223_003:0232c27_1": "欲知眼乃至意，欲知色乃至法，欲知眼識乃至意識，欲知眼觸乃至意觸，欲知眼觸因緣生受乃至意觸因緣生受，當學般若波羅蜜。",
    "T08n0223_003:0233a01_2": "欲斷婬怒癡，當學般若波羅蜜。",
    "T08n0223_003:0233a02_3": "菩薩摩訶薩欲斷身見、戒取、疑、婬欲、瞋恚，色愛、無色愛、調慢、無明等一切結使及纏，當學般若波羅蜜。",
    "T08n0223_003:0233a05_4": "欲斷四縛、四結、四顛倒，當學般若波羅蜜。",
    "T08n0223_003:0233a06_5": "欲知十善道，欲知四禪，欲知四無量心、四無色定、四念處乃至十八不共法，當學般若波羅蜜。",
    "T08n0223_003:0233a08_6": "菩薩摩訶薩欲入覺意三昧，當學般若波羅蜜。",
    "T08n0223_003:0233a09_7": "欲入六神通、九次第定、超越三昧，當學般若波羅蜜。",
    "T08n0223_003:0233a10_8": "欲得師子遊戲三昧，當學般若波羅蜜。",
    "T08n0223_003:0233a11_9": "欲得師子奮迅三昧，欲得一切陀羅尼門，當學般若波羅蜜。",
    "T08n0223_003:0233a13_10": "菩薩摩訶薩欲得首楞嚴三昧、寶印三昧、妙月三昧、月幢相三昧、一切法印三昧、觀印三昧、畢法性三昧、畢住相三昧、如金剛三昧、入一切法門三昧、三昧王三昧、王印三昧、淨力三昧、高出三昧、必入一切辯才三昧、入諸法名三昧、觀十方三昧、諸陀羅尼門印三昧、一切法不忘三昧、攝一切法聚印三昧、虛空住三昧、三分清淨三昧、不退神通三昧、出鉢三昧、諸三昧幢相三昧，欲得如是等諸三昧門，當學般若波羅蜜。",
    "T08n0223_003:0233a23_0": "復次，世尊！",
    "T08n0223_003:0233a23_1": "菩薩摩訶薩欲滿一切眾生願，當學般若波羅蜜。",
    "T08n0223_003:0233a24_2": "欲得具足如是善根、常不墮惡趣，欲得不生卑賤之家，欲得不住聲聞、辟支佛地中，欲得不墮菩薩頂者，當學般若波羅蜜。」",
    "T08n0223_003:0233a27_3": "爾時，慧命舍利弗問須菩提：「云何為菩薩摩訶薩墮頂？」",
    "T08n0223_003:0233a28_4": "須菩提言：「舍利弗！",
    "T08n0223_003:0233a29_5": "若菩薩摩訶薩不以方便行六波羅蜜，入空、無相、無作三昧，不墮聲聞、辟支佛地，亦不入菩薩位，是名菩薩摩訶薩法生故墮頂。」",
    "T08n0223_003:0233b03_6": "舍利弗問須菩提：「云何名菩薩生？」",
    "T08n0223_003:0233b04_7": "須菩提答舍利弗言：「生名法愛。」",
    "T08n0223_003:0233b04_8": "舍利弗言：「何等法愛？」",
    "T08n0223_003:0233b05_9": "須菩提言：「菩薩摩訶薩行般若波羅蜜，色是空受念著，受想行識是空受念著。",
    "T08n0223_003:0233b07_10": "舍利弗！",
    "T08n0223_003:0233b07_11": "是名菩薩摩訶薩順道法愛生。",
    "T08n0223_003:0233b08_12": "復次，舍利弗！",
    "T08n0223_003:0233b08_13": "菩薩摩訶薩色是無相受念著，受想行識是無相受念著。",
    "T08n0223_003:0233b09_14": "色是無作受念著，受想行識是無作受念著。",
    "T08n0223_003:0233b11_0": "色是寂滅受念著，受想行識是寂滅受念著。",
    "T08n0223_003:0233b12_1": "色是無常乃至識、色是苦乃至識、色是無我乃至識受念著。",
    "T08n0223_003:0233b13_2": "是為菩薩順道法愛生。",
    "T08n0223_003:0233b14_3": "是苦應知、集應斷、盡應證、道應修，是垢法、是淨法，是應近、是不應近，是菩薩所應行、是非菩薩所應行，是菩薩道、是非菩薩道，是菩薩學、是非菩薩學，是菩薩檀那波羅蜜乃至般若波羅蜜、是非菩薩檀那波羅蜜乃至般若波羅蜜，是菩薩方便、是非菩薩方便，是菩薩熟、是非菩薩熟。",
    "T08n0223_003:0233b20_4": "舍利弗！",
    "T08n0223_003:0233b20_5": "菩薩摩訶薩行般若波羅蜜，是諸法受念著，是為菩薩摩訶薩順道法愛生。」",
    "T08n0223_003:0233b22_6": "舍利弗問須菩提：「云何名菩薩摩訶薩無生？」",
    "T08n0223_003:0233b23_7": "須菩提言：「菩薩摩訶薩行般若波羅蜜時，內空中不見外空、外空中不見內空，外空中不見內外空、內外空中不見外空，內外空中不見空空、空空中不見內外空，空空中不見大空、大空中不見空空，大空中不見第一義空、第一義空中不見大空，第一義空中不見有為空、有為空中不見第一義空，有為空中不見無為空、無為空中不見有為空，無為空中不見畢竟空、畢竟空中不見無為空，畢竟空中不見無始空、無始空中不見畢竟空，無始空中不見散空、散空中不見無始空，散空中不見性空、性空中不見散空，性空中不見諸法空、諸法空中不見性空，諸法空中不見自相空、自相空中不見諸法空，自相空中不見不可得空、不可得空中不見自相空，不可得空中不見無法空、無法空中不見不可得空，無法空中不見有法空、有法空中不見無法空，有法空中不見無法有法空、無法有法空中不見有法空。",
    "T08n0223_003:0233c14_8": "舍利弗！",
    "T08n0223_003:0233c14_9": "菩薩摩訶薩行般若波羅蜜，得入菩薩位。",
    "T08n0223_003:0233c15_10": "「復次，舍利弗！",
    "T08n0223_003:0233c15_11": "菩薩摩訶薩欲學般若波羅蜜，應如是學。",
    "T08n0223_003:0233c16_12": "不念色受想行識，不念眼乃至意，不念色乃至法，不念檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜乃至十八不共法。",
    "T08n0223_003:0233c20_13": "如是，舍利弗！",
    "T08n0223_003:0233c20_14": "菩薩摩訶薩行般若波羅蜜，得是心不應念不應高，無等等心不應念不應高，大心不應念不應高。",
    "T08n0223_003:0233c22_15": "何以故？",
    "T08n0223_003:0233c23_16": "是心非心，心相常淨故。」",
    "T08n0223_003:0233c23_17": "舍利弗語須菩提：「云何名心相常淨？」",
    "T08n0223_003:0233c24_18": "須菩提言：「若菩薩知是心相，與婬怒癡不合不離，諸纏流縛若諸結使一切煩惱不合不離，聲聞、辟支佛心不合不離。",
    "T08n0223_003:0233c27_19": "舍利弗！",
    "T08n0223_003:0233c27_20": "是名菩薩心相常淨。」",
    "T08n0223_003:0233c28_21": "舍利弗語須菩提：「有是無心相心不？」",
    "T08n0223_003:0233c29_0": "須菩提報舍利弗言：「無心相中，有心相、無心相可得不？」",
    "T08n0223_003:0234a01_1": "舍利弗言：「不可得。」",
    "T08n0223_003:0234a01_2": "須菩提言：「若不可得，不應問：『有是無心相心不？』」",
    "T08n0223_003:0234a03_3": "舍利弗復問：「何等是無心相？」",
    "T08n0223_003:0234a03_4": "須菩提言：「諸法不壞不分別，是名無心相。」",
    "T08n0223_003:0234a04_5": "舍利弗復問須菩提：「但是心不壞不分別，色亦不壞不分別，乃至佛道亦不壞不分別耶？」",
    "T08n0223_003:0234a06_6": "須菩提言：「若能知心相不壞不分別，是菩薩亦能知色乃至佛道不壞不分別。」",
    "T08n0223_003:0234a08_7": "爾時，慧命舍利弗讚須菩提言：「善哉，善哉！",
    "T08n0223_003:0234a09_8": "汝真是佛子，從佛口生，從見法生，從法化生，取法分不取財分。",
    "T08n0223_003:0234a11_9": "法中自信身得證，如佛所說，得無諍三昧中汝最第一，實如佛所舉。",
    "T08n0223_003:0234a12_10": "須菩提！",
    "T08n0223_003:0234a13_11": "菩薩摩訶薩應如是學般若波羅蜜，是中亦當分別知。",
    "T08n0223_003:0234a14_12": "菩薩如汝所說行，則不離般若波羅蜜。",
    "T08n0223_003:0234a15_13": "須菩提！",
    "T08n0223_003:0234a15_14": "善男子、善女人，欲學聲聞地亦當應聞般若波羅蜜，持誦讀正憶念如說行；欲學辟支佛地亦當應聞般若波羅蜜，持誦讀正憶念如說行；欲學菩薩地亦當應聞般若波羅蜜，持誦讀正憶念如說行。",
    "T08n0223_003:0234a20_15": "何以故？",
    "T08n0223_003:0234a20_16": "是般若波羅蜜中廣說三乘，是中菩薩摩訶薩、聲聞、辟支佛當學。」",
    "T08n0223_003:0234a22_0": "摩訶般若波羅蜜經集散品第九",
    "T08n0223_003:0234a23_0": "爾時，慧命須菩提白佛言：「世尊！",
    "T08n0223_003:0234a23_1": "我不覺不得是菩薩行般若波羅蜜，當為誰說般若波羅蜜？",
    "T08n0223_003:0234a25_2": "世尊！",
    "T08n0223_003:0234a25_3": "我不得一切諸法集散，若我為菩薩作字言菩薩，或當有悔。",
    "T08n0223_003:0234a26_4": "世尊！",
    "T08n0223_003:0234a26_5": "是字不住亦不不住。",
    "T08n0223_003:0234a27_6": "何以故？",
    "T08n0223_003:0234a27_7": "是字無所有故。",
    "T08n0223_003:0234a28_0": "以是故，是字不住亦不不住。",
    "T08n0223_003:0234a28_1": "世尊！",
    "T08n0223_003:0234a28_2": "我不得色集散乃至識集散。",
    "T08n0223_003:0234a29_3": "若不可得，云何當作名字？",
    "T08n0223_003:0234b01_4": "世尊！",
    "T08n0223_003:0234b01_5": "以是因緣故，是字不住亦不不住。",
    "T08n0223_003:0234b02_6": "何以故？",
    "T08n0223_003:0234b02_7": "是字無所有故。",
    "T08n0223_003:0234b02_8": "世尊！",
    "T08n0223_003:0234b02_9": "我亦不得眼集散乃至意集散。",
    "T08n0223_003:0234b03_10": "若不可得，云何當作名字言是菩薩？",
    "T08n0223_003:0234b04_11": "世尊！",
    "T08n0223_003:0234b04_12": "是眼名字乃至意名字，不住亦不不住。",
    "T08n0223_003:0234b05_13": "何以故？",
    "T08n0223_003:0234b05_14": "是名字無所有故。",
    "T08n0223_003:0234b06_15": "以是故，是字不住亦不不住。",
    "T08n0223_003:0234b06_16": "世尊！",
    "T08n0223_003:0234b06_17": "我不得色集散乃至法集散。",
    "T08n0223_003:0234b07_18": "若不可得，云何當作名字言是菩薩？",
    "T08n0223_003:0234b08_19": "世尊！",
    "T08n0223_003:0234b08_20": "是色字乃至法字，不住亦不不住。",
    "T08n0223_003:0234b09_21": "何以故？",
    "T08n0223_003:0234b09_22": "是字無所有故。",
    "T08n0223_003:0234b10_23": "以是故，是字不住亦不不住。",
    "T08n0223_003:0234b10_24": "眼識乃至意識，眼觸乃至意觸，眼觸因緣生受，乃至意觸因緣生受亦如是。",
    "T08n0223_003:0234b12_25": "世尊！",
    "T08n0223_003:0234b12_26": "我不得無明集散，乃至不得老死集散。",
    "T08n0223_003:0234b13_27": "世尊！",
    "T08n0223_003:0234b13_28": "我不得無明盡集散，乃至不得老死盡集散。",
    "T08n0223_003:0234b14_29": "世尊！",
    "T08n0223_003:0234b14_30": "我不得婬怒癡集散，諸邪見集散皆亦如是。",
    "T08n0223_003:0234b16_0": "世尊！",
    "T08n0223_003:0234b16_1": "我不得六波羅蜜集散、四念處集散，乃至八聖道分集散，空、無相、無作集散，四禪、四無量心、四無色定集散，念佛、念法、念僧、念戒、念捨、念天，念善念入出息、念身、念死集散。",
    "T08n0223_003:0234b19_2": "我亦不得佛十力，乃至十八不共法集散。",
    "T08n0223_003:0234b20_3": "世尊！",
    "T08n0223_003:0234b21_4": "我若不得六波羅蜜乃至十八不共法集散，云何當作字言是菩薩？",
    "T08n0223_003:0234b22_5": "世尊！",
    "T08n0223_003:0234b22_6": "是字不住亦不不住。",
    "T08n0223_003:0234b23_7": "何以故？",
    "T08n0223_003:0234b23_8": "是字無所有故。",
    "T08n0223_003:0234b23_9": "以是故，是字不住亦不不住。",
    "T08n0223_003:0234b24_10": "世尊！",
    "T08n0223_003:0234b24_11": "我不得如夢五陰集散，我亦不得如嚮如影如焰如化五受陰集散，亦如上說。",
    "T08n0223_003:0234b26_12": "世尊！",
    "T08n0223_003:0234b26_13": "我不得離集散，我不得寂滅不生不滅、不示不垢不淨集散。",
    "T08n0223_003:0234b28_14": "世尊！",
    "T08n0223_003:0234b28_15": "我不得如、法性、實際、法相、法位集散，亦如上說。",
    "T08n0223_003:0234b29_16": "我不得諸善不善法集散，我不得有為無為法、有漏無漏法集散，過去未來現在法集散，不過去不未來不現在法集散。",
    "T08n0223_003:0234c03_17": "何等是不過去不未來不現在？",
    "T08n0223_003:0234c03_18": "所謂無為法。",
    "T08n0223_003:0234c04_19": "世尊！",
    "T08n0223_003:0234c04_20": "我亦不得無為法集散。",
    "T08n0223_003:0234c05_0": "世尊！",
    "T08n0223_003:0234c05_1": "我亦不得佛集散。",
    "T08n0223_003:0234c05_2": "世尊！",
    "T08n0223_003:0234c05_3": "我亦不得十方如恒河沙等世界諸佛及菩薩、聲聞集散。",
    "T08n0223_003:0234c07_0": "世尊！",
    "T08n0223_003:0234c07_1": "若我不得諸佛集散，云何當教菩薩摩訶薩般若波羅蜜？",
    "T08n0223_003:0234c08_2": "世尊！",
    "T08n0223_003:0234c08_3": "是菩薩字，不住亦不不住。",
    "T08n0223_003:0234c09_4": "何以故？",
    "T08n0223_003:0234c09_5": "是字無所有故。",
    "T08n0223_003:0234c09_6": "以是故，是字不住亦不不住。",
    "T08n0223_003:0234c10_7": "世尊！",
    "T08n0223_003:0234c10_8": "我不得是諸法實相集散，云何當與菩薩作字言是菩薩？",
    "T08n0223_003:0234c12_0": "世尊！",
    "T08n0223_003:0234c12_1": "是諸法實相，名字不住亦不不住。",
    "T08n0223_003:0234c12_2": "何以故？",
    "T08n0223_003:0234c13_3": "是名字無所有故。",
    "T08n0223_003:0234c13_4": "以是故，是名字不住亦不不住。",
    "T08n0223_003:0234c14_5": "世尊！",
    "T08n0223_003:0234c14_6": "諸法因緣和合假名施設，所謂菩薩是名字，於五蔭中不可說，十二入、十八界乃至十八不共法中不可說，於和合法中亦無可說。",
    "T08n0223_003:0234c17_7": "世尊！",
    "T08n0223_003:0234c17_8": "譬如夢於諸法中不可說，嚮影焰化於諸法中亦不可說。",
    "T08n0223_003:0234c19_9": "譬如名虛空，亦無法中可說。",
    "T08n0223_003:0234c20_10": "世尊！",
    "T08n0223_003:0234c20_11": "如地水火風名，亦無法中可說。",
    "T08n0223_003:0234c21_0": "戒、三昧、智慧、解脫、解脫知見名，亦無法中可說。",
    "T08n0223_003:0234c22_1": "如須陀洹名字，乃至阿羅漢、辟支佛名字，亦無法中可說。",
    "T08n0223_003:0234c23_2": "如佛名、法名，亦無法中可說。",
    "T08n0223_003:0234c24_3": "所謂若善若不善，若常若無常，若苦若樂，若我若無我，若寂滅若離，若有若無。",
    "T08n0223_003:0234c26_4": "世尊！",
    "T08n0223_003:0234c26_5": "我以是義故，心悔一切諸法集散相不可得，云何為菩薩作字言是菩薩？",
    "T08n0223_003:0234c27_6": "世尊！",
    "T08n0223_003:0234c28_7": "是字不住亦不不住。",
    "T08n0223_003:0234c28_8": "何以故？",
    "T08n0223_003:0234c28_9": "是字無所有故。",
    "T08n0223_003:0234c29_10": "以是故，是字不住亦不不住。",
    "T08n0223_003:0234c29_11": "世尊！",
    "T08n0223_003:0235a01_12": "若菩薩摩訶薩聞作是說般若波羅蜜如是相如是義，心不沒不悔不驚不畏不怖，當知是菩薩必住阿惟越致性中，住不住法故。",
    "T08n0223_003:0235a04_13": "「復次，世尊！",
    "T08n0223_003:0235a04_14": "菩薩摩訶薩欲行般若波羅蜜，色中不應住，受想行識中不應住，眼耳鼻舌身意中不應住，色聲香味觸法中不應住，眼識乃至意識中不應住，眼觸乃至意觸中不應住，眼觸因緣生受乃至意觸因緣生受中不應住，地種水火風種空識種中不應住，無明乃至老死中不應住。",
    "T08n0223_003:0235a11_15": "何以故？",
    "T08n0223_003:0235a11_16": "世尊！",
    "T08n0223_003:0235a11_17": "色、色相空。",
    "T08n0223_003:0235a11_18": "受想行識、識相空。",
    "T08n0223_003:0235a12_19": "世尊！",
    "T08n0223_003:0235a12_20": "色空不名為色，離空亦無色。",
    "T08n0223_003:0235a12_21": "色即是空，空即是色。",
    "T08n0223_003:0235a13_22": "受想行識，識空不名為識，離空亦無識。",
    "T08n0223_003:0235a14_23": "識即是空，空即是識。",
    "T08n0223_003:0235a14_24": "乃至老死、老死相空。",
    "T08n0223_003:0235a15_25": "世尊！",
    "T08n0223_003:0235a15_26": "老死空不名老死，離空亦無老死。",
    "T08n0223_003:0235a16_27": "老死即是空，空即是老死。",
    "T08n0223_003:0235a16_28": "世尊！",
    "T08n0223_003:0235a17_0": "以是因緣故，菩薩摩訶薩欲行般若波羅蜜，不應色中住，乃至老死中不應住。",
    "T08n0223_003:0235a18_1": "「復次，世尊！",
    "T08n0223_003:0235a19_2": "菩薩摩訶薩欲行般若波羅蜜，四念處中不應住。",
    "T08n0223_003:0235a20_3": "何以故？",
    "T08n0223_003:0235a20_4": "四念處、四念處相空。",
    "T08n0223_003:0235a20_5": "世尊！",
    "T08n0223_003:0235a21_6": "四念處空不名四念處，離空亦無四念處。",
    "T08n0223_003:0235a22_7": "四念處即是空，空即是四念處。",
    "T08n0223_003:0235a22_8": "乃至十八不共法亦如是。",
    "T08n0223_003:0235a23_9": "世尊！",
    "T08n0223_003:0235a23_10": "以是因緣故，菩薩摩訶薩欲行般若波羅蜜，四念處乃至十八不共法中不應住。",
    "T08n0223_003:0235a25_11": "「復次，世尊！",
    "T08n0223_003:0235a25_12": "菩薩摩訶薩欲行般若波羅蜜，檀那波羅蜜中不應住，尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜中不應住。",
    "T08n0223_003:0235a28_13": "何以故？",
    "T08n0223_003:0235a28_14": "檀那波羅蜜、檀那波羅蜜相空，乃至般若波羅蜜、般若波羅蜜相空。",
    "T08n0223_003:0235b01_15": "世尊！",
    "T08n0223_003:0235b01_16": "檀那波羅蜜空不名檀那波羅蜜，離空亦無檀那波羅蜜。",
    "T08n0223_003:0235b03_17": "檀那波羅蜜即是空，空即是檀那波羅蜜。",
    "T08n0223_003:0235b04_18": "乃至般若波羅蜜亦如是。",
    "T08n0223_003:0235b04_19": "世尊！",
    "T08n0223_003:0235b04_20": "以是因緣故，菩薩摩訶薩欲行般若波羅蜜，不應六波羅蜜中住。",
    "T08n0223_003:0235b06_21": "「復次，世尊！",
    "T08n0223_003:0235b06_22": "菩薩摩訶薩欲行般若波羅蜜，文字中不應住。",
    "T08n0223_003:0235b07_23": "一字門、二字門如是種種字門中不應住。",
    "T08n0223_003:0235b08_24": "何以故？",
    "T08n0223_003:0235b08_25": "諸字、諸字相空故。",
    "T08n0223_003:0235b09_26": "亦如上說。",
    "T08n0223_003:0235b09_27": "「復次，世尊！",
    "T08n0223_003:0235b09_28": "菩薩摩訶薩欲行般若波羅蜜，諸神通中不應住。",
    "T08n0223_003:0235b11_29": "何以故？",
    "T08n0223_003:0235b11_30": "諸神通、諸神通相空。",
    "T08n0223_003:0235b11_31": "神通空不名神通，離空亦無神通。",
    "T08n0223_003:0235b12_32": "神通即是空，空即是神通。",
    "T08n0223_003:0235b13_33": "世尊！",
    "T08n0223_003:0235b13_34": "以是因緣故，菩薩摩訶薩欲行般若波羅蜜，諸神通中不應住。",
    "T08n0223_003:0235b14_35": "「復次，世尊！",
    "T08n0223_003:0235b15_36": "菩薩摩訶薩欲行般若波羅蜜，色是無常不應住，受想行識是無常不應住。",
    "T08n0223_003:0235b16_37": "何以故？",
    "T08n0223_003:0235b17_38": "無常、無常相空。",
    "T08n0223_003:0235b17_39": "世尊！",
    "T08n0223_003:0235b17_40": "無常空不名無常，離空亦無無常。",
    "T08n0223_003:0235b18_41": "無常即是空，空即是無常。",
    "T08n0223_003:0235b19_0": "世尊！",
    "T08n0223_003:0235b19_1": "以是因緣故，菩薩摩訶薩欲行般若波羅蜜，色是無常不應住，受想行識是無常不應住。",
    "T08n0223_003:0235b21_2": "色是苦不應住，受想行識是苦不應住。",
    "T08n0223_003:0235b22_3": "色是無我不應住，受想行識是無我不應住。",
    "T08n0223_003:0235b23_4": "色是空不應住，受想行識是空不應住。",
    "T08n0223_003:0235b24_5": "色是寂滅不應住，受想行識是寂滅不應住。",
    "T08n0223_003:0235b25_6": "色是離不應住，受想行識是離不應住。",
    "T08n0223_003:0235b26_7": "亦如上說。",
    "T08n0223_003:0235b26_8": "「復次，世尊！",
    "T08n0223_003:0235b26_9": "菩薩摩訶薩欲行般若波羅蜜，如中不應住。",
    "T08n0223_003:0235b27_10": "何以故？",
    "T08n0223_003:0235b27_11": "如、如相空。",
    "T08n0223_003:0235b28_12": "世尊！",
    "T08n0223_003:0235b28_13": "如相空不名如，離空亦無如。",
    "T08n0223_003:0235b29_0": "如即是空，空即是如。",
    "T08n0223_003:0235b29_1": "世尊！",
    "T08n0223_003:0235b29_2": "菩薩摩訶薩欲行般若波羅蜜，法性、法相、法位、實際中不應住。",
    "T08n0223_003:0235c02_3": "何以故？",
    "T08n0223_003:0235c02_4": "實際、實際空。",
    "T08n0223_003:0235c02_5": "世尊！",
    "T08n0223_003:0235c02_6": "實際空不名實際，離空亦無實際。",
    "T08n0223_003:0235c03_7": "實際即是空，空即是實際。",
    "T08n0223_003:0235c04_8": "「復次，世尊！",
    "T08n0223_003:0235c04_9": "菩薩摩訶薩欲行般若波羅蜜，一切陀羅尼門中不應住，一切三昧門中不應住。",
    "T08n0223_003:0235c06_10": "何以故？",
    "T08n0223_003:0235c06_11": "陀羅尼門、陀羅尼門相空，三昧門、三昧門相空。",
    "T08n0223_003:0235c07_12": "世尊！",
    "T08n0223_003:0235c07_13": "陀羅尼門、三昧門空不名陀羅尼門、三昧門，離空亦無陀羅尼、三昧門。",
    "T08n0223_003:0235c09_14": "陀羅尼、三昧門即是空，空即是陀羅尼、三昧門。",
    "T08n0223_003:0235c10_15": "世尊！",
    "T08n0223_003:0235c10_16": "以是因緣故，菩薩摩訶薩欲行般若波羅蜜，如乃至陀羅尼、三昧門中不應住。",
    "T08n0223_003:0235c12_17": "「世尊！",
    "T08n0223_003:0235c12_18": "如菩薩摩訶薩欲行般若波羅蜜，無方便故，以吾我心於色中住，是菩薩作色行。",
    "T08n0223_003:0235c14_19": "以吾我心於受想行識中住，是菩薩作識行。",
    "T08n0223_003:0235c15_20": "若菩薩作行者，不受般若波羅蜜，亦不具足般若波羅蜜。",
    "T08n0223_003:0235c17_21": "不具足般若波羅蜜故，不能得成就薩婆若。",
    "T08n0223_003:0235c18_22": "世尊！",
    "T08n0223_003:0235c18_23": "如菩薩摩訶薩欲行般若波羅蜜，無方便故，以吾我心於十二入乃至陀羅尼、三昧門中住，是菩薩作十二入乃至作陀羅尼、三昧門行。",
    "T08n0223_003:0235c21_24": "若菩薩作行者，不受般若波羅蜜，亦不具足般若波羅蜜。",
    "T08n0223_003:0235c22_25": "不具足般若波羅蜜故，不能得成就薩婆若。",
    "T08n0223_003:0235c24_26": "何以故？",
    "T08n0223_003:0235c24_27": "色是不受，受想行識是不受。",
    "T08n0223_003:0235c24_28": "色不受則非色，性空故。",
    "T08n0223_003:0235c25_29": "受想行識不受則非識，性空故。",
    "T08n0223_003:0235c26_30": "十二入是不受乃至陀羅尼、三昧門是不受，十二入不受則非十二入，乃至陀羅尼、三昧門不受則非陀羅尼、三昧門，性空故。",
    "T08n0223_003:0235c29_31": "般若波羅蜜亦不受，般若波羅蜜不受則非般若波羅蜜，性空故。",
    "T08n0223_003:0236a01_32": "如是菩薩摩訶薩欲行般若波羅蜜，應觀諸法性空。",
    "T08n0223_003:0236a02_33": "如是觀心無行處，是名菩薩摩訶薩不受三昧廣大之用，不與聲聞、辟支佛共。",
    "T08n0223_003:0236a04_34": "是薩婆若慧亦不受，內空故，外空、內外空、空空、大空、第一義空、有為空、無為空、畢竟空、無始空、散空、性空、自相空、諸法空、不可得空、無法空、有法空、無法有法空故。",
    "T08n0223_003:0236a08_35": "何以故？",
    "T08n0223_003:0236a08_36": "是薩婆若不可以相行得，相行有垢故。",
    "T08n0223_003:0236a09_37": "何等是垢相？",
    "T08n0223_003:0236a09_38": "色相乃至陀羅尼、三昧門相，是名垢相。",
    "T08n0223_003:0236a10_39": "是相若受若修可得薩婆若者，先尼梵志於一切智中終不生信。",
    "T08n0223_003:0236a12_40": "云何為信？",
    "T08n0223_003:0236a12_41": "信般若波羅蜜分別解知稱量思惟，不以相法、不以無相法。",
    "T08n0223_003:0236a14_42": "如是先尼梵志不取相住信行中，用性空智入諸法相中，不受色，不受受想行識。",
    "T08n0223_003:0236a16_43": "何以故？",
    "T08n0223_003:0236a16_44": "諸法自相空故不可得受。",
    "T08n0223_003:0236a16_45": "是先尼梵志非內觀得故見是智慧，非外觀得故見是智慧，非內外觀得故見是智慧，亦不無智慧觀得故見是智慧。",
    "T08n0223_003:0236a19_46": "何以故？",
    "T08n0223_003:0236a20_0": "梵志不見是法，智者知法知處故。",
    "T08n0223_003:0236a20_1": "此梵志非內色中見是智慧，非內受想行識中見是智慧，非外色中見是智慧，非外受想行識中見是智慧，非內外色中見是智慧，非內外受想行識中見是智慧，亦不離色受想行識中見是智慧，內外空故。",
    "T08n0223_003:0236a25_2": "先尼梵志此中心得信解於一切智。",
    "T08n0223_003:0236a26_3": "以是故，梵志信諸法實相，一切法不可得故。",
    "T08n0223_003:0236a27_4": "如是信解已，無法可受。",
    "T08n0223_003:0236a28_5": "諸法無相，無憶念故。",
    "T08n0223_003:0236a28_6": "是梵志於諸法亦無所得，無取無捨，取捨不可得故。",
    "T08n0223_003:0236b01_7": "是梵志亦不念智慧，諸法相無念故。",
    "T08n0223_003:0236b02_8": "世尊！",
    "T08n0223_003:0236b02_9": "是名菩薩摩訶薩般若波羅蜜。",
    "T08n0223_003:0236b02_10": "此彼岸不度故，是菩薩色受想行識不受。",
    "T08n0223_003:0236b03_11": "一切法不受故，乃至諸陀羅尼、三昧門亦不受。",
    "T08n0223_003:0236b05_0": "一切法不受故，是菩薩於是中亦不取涅槃，未具足四念處乃至八聖道分，未具足十力乃至十八不共法故。",
    "T08n0223_003:0236b07_1": "何以故？",
    "T08n0223_003:0236b07_2": "是四念處非四念處，乃至十八不共法非十八不共法，是諸法非法亦不非法，是名菩薩摩訶薩般若波羅蜜，色不受乃至十八不共法不受。",
    "T08n0223_003:0236b11_3": "「復次，世尊！",
    "T08n0223_003:0236b11_4": "菩薩摩訶薩欲行般若波羅蜜，應如是思惟：『何者是般若波羅蜜？",
    "T08n0223_003:0236b12_5": "何以故名般若波羅蜜？",
    "T08n0223_003:0236b13_6": "是誰般若波羅蜜？』",
    "T08n0223_003:0236b13_7": "若菩薩摩訶薩行般若波羅蜜如是念：『若法無所有、不可得，是般若波羅蜜。』」",
    "T08n0223_003:0236b15_8": "爾時舍利弗問須菩提：「何等法無所有、不可得？」",
    "T08n0223_003:0236b16_9": "須菩提言：「般若波羅蜜，是法無所有、不可得；禪那波羅蜜、毘梨耶波羅蜜、羼提波羅蜜、尸羅波羅蜜、檀那波羅蜜，是法無所有、不可得。",
    "T08n0223_003:0236b20_0": "內空故，外空、內外空、空空、大空、第一義空、有為空、無為空、畢竟空、無始空、散空、性空、自相空、諸法空、不可得空、無法空、有法空、無法有法空故。",
    "T08n0223_003:0236b23_1": "舍利弗！",
    "T08n0223_003:0236b23_2": "色法無所有、不可得，受想行識法無所有、不可得，內空法無所有、不可得，乃至無法有法空法無所有、不可得。",
    "T08n0223_003:0236b26_0": "舍利弗！",
    "T08n0223_003:0236b26_1": "四念處法無所有、不可得，乃至十八不共法無所有、不可得。",
    "T08n0223_003:0236b27_2": "舍利弗！",
    "T08n0223_003:0236b27_3": "諸神通法無所有、不可得，如如法無所有、不可得，法性、法相、法位、法住、實際法無所有、不可得。",
    "T08n0223_003:0236c01_4": "舍利弗！",
    "T08n0223_003:0236c01_5": "佛無所有、不可得，薩婆若法無所有、不可得，一切種智法無所有、不可得，內空乃至無法有法空故。",
    "T08n0223_003:0236c03_6": "舍利弗！",
    "T08n0223_003:0236c04_0": "若菩薩摩訶薩如是思惟、如是觀時，心不沒不悔不驚不畏不怖，當知是菩薩不離般若波羅蜜行。」",
    "T08n0223_003:0236c06_1": "舍利弗問須菩提：「何因緣故，當知菩薩不離般若波羅蜜行？」",
    "T08n0223_003:0236c07_2": "須菩提言：「色離色性，受想行識離識性，六波羅蜜離六波羅蜜性，乃至實際離實際性。」",
    "T08n0223_003:0236c09_3": "舍利弗復問須菩提：「云何是色性？",
    "T08n0223_003:0236c10_4": "云何是受想行識性？",
    "T08n0223_003:0236c10_5": "云何乃至實際性？」",
    "T08n0223_003:0236c11_6": "須菩提言：「無所有是色性，無所有是受想行識性，乃至無所有是實際性。",
    "T08n0223_003:0236c13_7": "舍利弗！",
    "T08n0223_003:0236c13_8": "以是因緣故，當知色離色性，受想行識離識性，乃至實際離實際性。",
    "T08n0223_003:0236c15_0": "舍利弗！",
    "T08n0223_003:0236c15_1": "色亦離色相，受想行識亦離識相，乃至實際亦離實際相。",
    "T08n0223_003:0236c16_2": "相亦離相，性亦離性。」",
    "T08n0223_003:0236c17_3": "舍利弗問須菩提：「菩薩摩訶薩若如是學，得成就薩婆若耶？」",
    "T08n0223_003:0236c18_4": "須菩提言：「如是，如是！",
    "T08n0223_003:0236c19_5": "舍利弗！",
    "T08n0223_003:0236c19_6": "若菩薩摩訶薩如是學，得成就薩婆若。",
    "T08n0223_003:0236c20_7": "何以故？",
    "T08n0223_003:0236c20_8": "以諸法不生、不成就故。」",
    "T08n0223_003:0236c21_0": "舍利弗問須菩提：「何因緣故，諸法不生、不成就？」",
    "T08n0223_003:0236c22_1": "須菩提言：「色色空，是色生、成就不可得。",
    "T08n0223_003:0236c23_0": "受想行識識空，是識生、成就不可得。",
    "T08n0223_003:0236c23_1": "乃至實際實際空，是實際生、成就不可得。",
    "T08n0223_003:0236c24_2": "舍利弗！",
    "T08n0223_003:0236c25_3": "菩薩摩訶薩如是學，漸近薩婆若，漸得身清淨、心清淨、相清淨。",
    "T08n0223_003:0236c26_4": "漸得身清淨、心清淨、相清淨故，是菩薩不生染心、不生瞋心、不生癡心、不生憍慢心、不生慳貪心、不生邪見心。",
    "T08n0223_003:0236c29_5": "是菩薩不生染心乃至不生邪見心故，終不生母人腹中，常得化生。",
    "T08n0223_003:0237a01_6": "從一佛國至一佛國，成就眾生、淨佛國土，乃至阿耨多羅三藐三菩提終不離諸佛。",
    "T08n0223_003:0237a03_7": "舍利弗！",
    "T08n0223_003:0237a04_0": "菩薩摩訶薩當作是行般若波羅蜜，當作是學般若波羅蜜。」",
    "T08n0223_003:0237a05_1": "◎摩訶般若波羅蜜經相行品第十爾時須菩提白佛言：「世尊！",
    "T08n0223_003:0237a07_2": "若菩薩摩訶薩無方便欲行般若波羅蜜，若行色為行相，若行受想行識為行相。",
    "T08n0223_003:0237a09_3": "若色是常行為行相，若受想行識是常行為行相。",
    "T08n0223_003:0237a10_4": "若色是無常行為行相，若受想行識是無常行為行相。",
    "T08n0223_003:0237a11_5": "若色是樂行為行相，若受想行識是樂行為行相。",
    "T08n0223_003:0237a13_0": "若色是苦行為行相，若受想行識是苦行為行相。",
    "T08n0223_003:0237a14_1": "若色是有行為行相，若受想行識是有行為行相。",
    "T08n0223_003:0237a15_2": "若色是空行為行相，若受想行識是空行為行相。",
    "T08n0223_003:0237a16_3": "若色是我行為行相，若受想行識是我行為行相。",
    "T08n0223_003:0237a17_4": "若色是無我行為行相，若受想行識是無我行為行相。",
    "T08n0223_003:0237a18_5": "若色是離行為行相，若受想行識是離行為行相。",
    "T08n0223_003:0237a19_6": "若色是寂滅行為行相，若受想行識是寂滅行為行相。",
    "T08n0223_003:0237a21_7": "世尊！",
    "T08n0223_003:0237a21_8": "若菩薩摩訶薩無方便行四念處為行相，乃至行十八不共法為行相。",
    "T08n0223_003:0237a22_9": "世尊！",
    "T08n0223_003:0237a23_0": "若菩薩摩訶薩行般若波羅蜜時作是念：『我行般若波羅蜜。』",
    "T08n0223_003:0237a24_1": "有所得行亦是行相。",
    "T08n0223_003:0237a24_2": "世尊！",
    "T08n0223_003:0237a25_0": "若菩薩摩訶薩作是念：『能如是行，是修行般若波羅蜜。』",
    "T08n0223_003:0237a26_1": "亦是行相。",
    "T08n0223_003:0237a26_2": "當知是菩薩摩訶薩行般若波羅蜜無方便。」",
    "T08n0223_003:0237a27_3": "須菩提語舍利弗：「若菩薩摩訶薩行般若波羅蜜時，色受念妄解。",
    "T08n0223_003:0237a29_0": "若色受念妄解為色故作行，若為色故作行，不能得離生老病死憂悲苦惱及後世苦。",
    "T08n0223_003:0237b02_1": "若菩薩摩訶薩行般若波羅蜜時無方便，眼受念妄解乃至意，色乃至法，眼識界乃至意識界，眼觸乃至意觸，眼觸因緣生受乃至意觸因緣生受，四念處乃至十八不共法受念妄解，為十八不共法故作行。",
    "T08n0223_003:0237b06_2": "若為作行，是菩薩不能得離生老病死憂悲苦惱及後世苦。",
    "T08n0223_003:0237b08_3": "如是菩薩尚不能得聲聞、辟支佛地證，何況得阿耨多羅三藐三菩提，無有是處。",
    "T08n0223_003:0237b10_4": "舍利弗！",
    "T08n0223_003:0237b10_5": "當知是菩薩摩訶薩行般若波羅蜜無方便。」",
    "T08n0223_003:0237b11_6": "舍利弗問須菩提：「云何當知菩薩摩訶薩行般若波羅蜜有方便？」",
    "T08n0223_003:0237b13_0": "須菩提語舍利弗：「若菩薩摩訶薩欲行般若波羅蜜時，不行色、不行受想行識，不行色相、不行受想行識相。",
    "T08n0223_003:0237b15_1": "不行色受想行識常。",
    "T08n0223_003:0237b16_2": "不行色受想行識無常，不行色受想行識樂，不行色受想行識苦，不行色受想行識我，不行色受想行識無我，不行色受想行識空，不行色受想行識無相，不行色受想行識無作，不行色受想行識離，不行色受想行識寂滅。",
    "T08n0223_003:0237b21_3": "何以故？",
    "T08n0223_003:0237b21_4": "舍利弗！",
    "T08n0223_003:0237b21_5": "是色空為非色，離空無色、離色無空，色即是空、空即是色。",
    "T08n0223_003:0237b23_6": "受想行識空為非識，離空無識、離識無空，空即是識、識即是空。",
    "T08n0223_003:0237b24_7": "乃至十八不共法空為非十八不共法，離空無十八不共法、離十八不共法無空，空即是十八不共法、十八不共法即是空。",
    "T08n0223_003:0237b27_8": "如是，舍利弗！",
    "T08n0223_003:0237b27_9": "當知是菩薩摩訶薩行般若波羅蜜有方便。",
    "T08n0223_003:0237b28_10": "是菩薩摩訶薩如是行般若波羅蜜，能得阿耨多羅三藐三菩提。",
    "T08n0223_003:0237c01_11": "是菩薩摩訶薩行般若波羅蜜時，行亦不受、不行亦不受、行不行亦不受、非行非不行亦不受，不受亦不受。」",
    "T08n0223_003:0237c03_12": "舍利弗語須菩提：「菩薩摩訶薩行般若波羅蜜時，何因緣故不受？」",
    "T08n0223_003:0237c05_13": "須菩提言：「是般若波羅蜜自性不可得故不受。",
    "T08n0223_003:0237c06_14": "何以故？",
    "T08n0223_003:0237c06_15": "無所有法是般若波羅蜜。",
    "T08n0223_003:0237c07_16": "舍利弗！",
    "T08n0223_003:0237c07_17": "以是故，菩薩摩訶薩行般若波羅蜜，行亦不受、不行亦不受、行不行亦不受、非行非不行亦不受，不受亦不受。",
    "T08n0223_003:0237c10_18": "何以故？",
    "T08n0223_003:0237c10_19": "一切法性無所有，不隨諸法行，不受諸法相故。",
    "T08n0223_003:0237c11_20": "是名菩薩摩訶薩諸法無所受三昧廣大之用，不與聲聞辟支佛共。",
    "T08n0223_003:0237c13_0": "是菩薩摩訶薩行是三昧不離，疾得阿耨多羅三藐三菩提。」",
    "T08n0223_003:0237c14_1": "舍利弗言：「但不離是三昧令菩薩摩訶薩疾得阿耨多羅三藐三菩提？",
    "T08n0223_003:0237c16_2": "更有餘三昧？」",
    "T08n0223_003:0237c16_3": "須菩提語舍利弗言：「更有諸三昧，菩薩摩訶薩行是三昧疾得阿耨多羅三藐三菩提。」",
    "T08n0223_003:0237c18_4": "舍利弗言：「何等三昧，菩薩摩訶薩行是，疾得阿耨多羅三藐三菩提？」",
    "T08n0223_003:0237c20_5": "須菩提言：「諸菩薩摩訶薩有三昧，名首楞嚴行，是三昧令菩薩摩訶薩疾得阿耨多羅三藐三菩提。",
    "T08n0223_003:0237c22_6-0": "有名寶印三昧、師子遊戲三昧、妙月三昧、月幢相三昧、出諸法印三昧、觀頂三昧、畢法性三昧、畢幢相三昧、金剛三昧、入法印三昧、三昧王安立三昧、王印三昧、放光三昧、力進三昧、出生三昧、必入辯才三昧、入名字三昧、觀方三昧、陀羅尼印三昧、不忘三昧、攝諸法海印三昧、遍覆虛空三昧、金剛輪三昧、寶斷三昧、能照耀三昧、不求三昧三昧、",
    "T08n0223_003:0237c22_6-1": "無處住三昧、無心三昧、淨燈三昧、無邊明三昧、能作明三昧、普遍明三昧、堅淨諸三昧三昧、無垢明三昧、作樂三昧、電光三昧、無盡三昧、威德三昧、離盡三昧、不動三昧、莊嚴三昧、日光三昧、月淨三昧、淨明三昧、能作明三昧、作行三昧、知相三昧、如金剛三昧、心住三昧、遍照三昧、安立三昧、寶頂三昧、妙法印三昧、法等三昧、",
    "T08n0223_003:0237c22_6-2": "生喜三昧、到法頂三昧、能散三昧、壞諸法處三昧、字等相三昧、離字三昧、斷緣三昧、不壞三昧、無種相三昧、無處行三昧、離闇三昧、無去三昧、不動三昧、度緣三昧、集諸德三昧、住無心三昧、妙淨花三昧、覺意三昧、無量辯三昧、無等等三昧、度諸法三昧、分別諸法三昧、散疑三昧、無住處三昧、一相三昧、生行三昧、一行三昧、不一行三昧、",
    "T08n0223_003:0237c22_6-3": "妙行三昧、達一切有底散三昧、入言語三昧、離音聲字語三昧、然炬三昧、淨相三昧、破相三昧、一切種妙足三昧、不憙苦樂三昧、不盡行三昧、多陀羅尼三昧、取諸邪正相三昧、滅憎愛三昧、逆順三昧、淨光三昧、堅固三昧、滿月淨光三昧、大莊嚴三昧、能照一切世三昧、等三昧、無諍行三昧、無住處樂三昧、如住定三昧、壞身三昧、壞語如虛空三昧、",
    "T08n0223_003:0237c22_6-4": "離著如虛空不染三昧。",
    "T08n0223_003:0238a25_7": "舍利弗！",
    "T08n0223_003:0238a26_8": "是菩薩摩訶薩行是諸三昧，疾得阿耨多羅三藐三菩提。",
    "T08n0223_003:0238a27_9": "復有無量阿僧祇三昧門、陀羅尼門，菩薩摩訶薩學是三昧門、陀羅尼門，疾得阿耨多羅三藐三菩提。」",
    "T08n0223_003:0238a29_10": "慧命須菩提隨佛心言：「當知諸菩薩摩訶薩行是三昧者，已為過去諸佛所授記，今現在十方諸佛亦授是菩薩記。",
    "T08n0223_003:0238b03_11": "是菩薩不見是諸三昧，亦不念是三昧，亦不念：『我當入是三昧，我今入是三昧，我已入是三昧。』",
    "T08n0223_003:0238b05_12": "是菩薩摩訶薩都無分別念。」",
    "T08n0223_003:0238b06_13": "舍利弗問須菩提：「菩薩摩訶薩住是諸三昧已，從過去佛受記耶？」",
    "T08n0223_003:0238b07_14": "須菩提報言：「不也，舍利弗！",
    "T08n0223_003:0238b08_15": "何以故？",
    "T08n0223_003:0238b08_16": "般若波羅蜜不異諸三昧，諸三昧不異般若波羅蜜。",
    "T08n0223_003:0238b09_17": "菩薩不異般若波羅蜜及三昧，般若波羅蜜及三昧不異菩薩。",
    "T08n0223_003:0238b11_18": "般若波羅蜜即是三昧，三昧即是般若波羅蜜。",
    "T08n0223_003:0238b12_19": "菩薩即是般若波羅蜜及三昧，般若波羅蜜及三昧即是菩薩。」",
    "T08n0223_003:0238b13_20": "舍利弗語須菩提：「若三昧不異菩薩，菩薩不異三昧。",
    "T08n0223_003:0238b15_21": "三昧即是菩薩，菩薩即是三昧。",
    "T08n0223_003:0238b15_22": "菩薩云何知一切諸法等三昧？」",
    "T08n0223_003:0238b16_23": "須菩提言：「若菩薩入是三昧，是時不作是念：『我以是法入是三昧。』",
    "T08n0223_003:0238b18_24": "以是因緣故，舍利弗！",
    "T08n0223_003:0238b18_25": "是菩薩於諸三昧不知不念。」",
    "T08n0223_003:0238b19_26": "舍利弗言：「何以故不知不念？」",
    "T08n0223_003:0238b20_0": "須菩提言：「諸三昧無所有故，是菩薩不知不念。」",
    "T08n0223_003:0238b21_1": "爾時佛讚言：「善哉，善哉！",
    "T08n0223_003:0238b21_2": "須菩提！",
    "T08n0223_003:0238b21_3": "如我說汝行無諍三昧第一，與此義相應。",
    "T08n0223_003:0238b22_4": "菩薩摩訶薩應如是學般若波羅蜜、禪那波羅蜜、毘梨耶波羅蜜、羼提波羅蜜、尸羅波羅蜜、檀那波羅蜜，四念處乃至十八不共法亦應如是學。」",
    "T08n0223_003:0238b26_5": "舍利弗白佛言：「世尊！",
    "T08n0223_003:0238b26_6": "菩薩摩訶薩如是學，為學般若波羅蜜耶？」",
    "T08n0223_003:0238b27_7": "佛告舍利弗：「菩薩摩訶薩如是學，為學般若波羅蜜，是法不可得故。",
    "T08n0223_003:0238b29_8": "乃至學檀那波羅蜜，是法不可得故。",
    "T08n0223_003:0238c01_9": "學四念處乃至十八不共法，是法不可得故。」",
    "T08n0223_003:0238c02_10": "舍利弗白佛言：「世尊！",
    "T08n0223_003:0238c02_11": "如是菩薩摩訶薩學般若波羅蜜，是法不可得耶？」",
    "T08n0223_003:0238c04_0": "佛言：「如是菩薩摩訶薩學般若波羅蜜，是法不可得。」",
    "T08n0223_003:0238c05_1": "舍利弗言：「世尊！",
    "T08n0223_003:0238c05_2": "何等法不可得？」",
    "T08n0223_003:0238c06_0": "佛言：「我不可得，乃至知者、見者不可得，畢竟淨故。",
    "T08n0223_003:0238c07_1": "五陰不可得，十二入不可得，十八界不可得，畢竟淨故。",
    "T08n0223_003:0238c08_2": "無明不可得，畢竟淨故。",
    "T08n0223_003:0238c09_3": "乃至老死不可得，畢竟淨故。",
    "T08n0223_003:0238c09_4": "苦諦不可得，畢竟淨故。",
    "T08n0223_003:0238c10_5": "集滅道諦不可得，畢竟淨故。",
    "T08n0223_003:0238c11_6": "欲界不可得，畢竟淨故。",
    "T08n0223_003:0238c11_7": "色界、無色界不可得，畢竟淨故。",
    "T08n0223_003:0238c12_8": "四念處不可得，畢竟淨故。",
    "T08n0223_003:0238c13_9": "乃至十八不共法不可得，畢竟淨故。",
    "T08n0223_003:0238c14_10": "六波羅蜜不可得，畢竟淨故。",
    "T08n0223_003:0238c14_11": "須陀洹不可得，畢竟淨故。",
    "T08n0223_003:0238c15_12": "斯陀含、阿那含、阿羅漢、辟支佛不可得，畢竟淨故。",
    "T08n0223_003:0238c16_13": "菩薩不可得，畢竟淨故。",
    "T08n0223_003:0238c17_14": "佛不可得，畢竟淨故。」",
    "T08n0223_003:0238c17_15": "舍利弗白佛言：「世尊！",
    "T08n0223_003:0238c18_16": "何等是畢竟淨？」",
    "T08n0223_003:0238c18_17": "佛言：「不出不生、無得無作，是名畢竟淨。」",
    "T08n0223_003:0238c19_18": "舍利弗白佛言：「世尊！",
    "T08n0223_003:0238c20_19": "菩薩摩訶薩若如是學，為學何等法？」",
    "T08n0223_003:0238c20_20": "佛告舍利弗：「菩薩摩訶薩如是學，於諸法無所學。",
    "T08n0223_003:0238c22_21": "何以故？",
    "T08n0223_003:0238c22_22": "舍利弗！",
    "T08n0223_003:0238c22_23": "諸法相不如凡人所著。」",
    "T08n0223_003:0238c23_24": "舍利弗白佛言：「世尊！",
    "T08n0223_003:0238c23_25": "諸法實相云何有？」",
    "T08n0223_003:0238c24_26": "佛言：「諸法無所有如是有，如是無所有。",
    "T08n0223_003:0238c25_0": "是事不知，名為無明。」",
    "T08n0223_003:0238c25_1": "舍利弗白佛言：「世尊！",
    "T08n0223_003:0238c26_0": "何等無所有，是事不知名為無明？」",
    "T08n0223_003:0238c26_1": "佛告舍利弗：「色受想行識無所有，內空乃至無法有法空故。",
    "T08n0223_003:0238c28_2": "四念處乃至十八不共法無所有，內空乃至無法有法空故。",
    "T08n0223_003:0238c29_3": "是中凡夫以無明力渴愛故，妄見分別，說是無明。",
    "T08n0223_003:0239a01_4": "是凡夫為二邊所縛，是人不知不見諸法無所有，而憶想分別，著色乃至十八不共法。",
    "T08n0223_003:0239a03_5": "是人著故，於無所有法而作識知見，是凡人不知不見。",
    "T08n0223_003:0239a05_0": "何等不知不見？",
    "T08n0223_003:0239a05_1": "不知不見色，乃至十八不共法亦不知不見。",
    "T08n0223_003:0239a06_2": "以是故，墮凡夫數，如小兒，是人不出。",
    "T08n0223_003:0239a07_3": "於何不出？",
    "T08n0223_003:0239a07_4": "不出欲界、不出色界、不出無色界，不出聲聞、辟支佛法中。",
    "T08n0223_003:0239a09_5": "是人亦不信。",
    "T08n0223_003:0239a09_6": "不信何等？",
    "T08n0223_003:0239a09_7": "不信色空，乃至不信十八不共法空。",
    "T08n0223_003:0239a10_8": "是人不住。",
    "T08n0223_003:0239a10_9": "不住何等？",
    "T08n0223_003:0239a11_10": "不住檀那波羅蜜，乃至不住般若波羅蜜。",
    "T08n0223_003:0239a12_11": "不住阿惟越致地乃至十住、十八不共法。",
    "T08n0223_003:0239a13_12": "以是因緣故，名為凡夫如小兒，亦名著者。",
    "T08n0223_003:0239a14_13": "何等為著？",
    "T08n0223_003:0239a14_14": "著色乃至識，著眼入乃至意入，著眼識界乃至意識界，著婬怒癡，著諸邪見，著四念處乃至著佛道。」",
    "T08n0223_003:0239a16_15": "舍利弗白佛言：「世尊！",
    "T08n0223_003:0239a17_16": "菩薩摩訶薩作如是學，亦不學般若波羅蜜，不得薩婆若？」",
    "T08n0223_003:0239a18_17": "佛語舍利弗：「菩薩摩訶薩作如是學，亦不學般若波羅蜜，不得薩婆若。」",
    "T08n0223_003:0239a20_18": "舍利弗白佛言：「世尊！",
    "T08n0223_003:0239a20_19": "何以故，菩薩摩訶薩亦不學般若波羅蜜，不得薩婆若？」",
    "T08n0223_003:0239a22_20": "佛告舍利弗：「菩薩摩訶薩無方便故，想念分別著般若波羅蜜、著禪那波羅蜜、毘梨耶波羅蜜、羼提波羅蜜、尸羅波羅蜜、檀那波羅蜜，乃至十八不共法、一切種智想念分別著。",
    "T08n0223_003:0239a26_21": "以是因緣故，菩薩摩訶薩如是學，亦不學般若波羅蜜，不得薩婆若。」",
    "T08n0223_003:0239a27_22": "舍利弗白佛言：「世尊！",
    "T08n0223_003:0239a28_23": "若菩薩摩訶薩如是學，不學般若波羅蜜，不得薩婆若？」",
    "T08n0223_003:0239a29_24": "佛告舍利弗：「菩薩摩訶薩如是學，不學般若波羅蜜，不得薩婆若。」",
    "T08n0223_003:0239b02_25": "舍利弗白佛言：「世尊！",
    "T08n0223_003:0239b02_26": "菩薩摩訶薩今云何應學般若波羅蜜，得薩婆若？」",
    "T08n0223_003:0239b03_27": "佛告舍利弗：「若菩薩摩訶薩學般若波羅蜜時，不見般若波羅蜜。",
    "T08n0223_003:0239b05_28": "舍利弗！",
    "T08n0223_003:0239b05_29": "菩薩摩訶薩如是學般若波羅蜜，得薩婆若，以不可得故。」",
    "T08n0223_003:0239b07_30": "舍利弗白佛言：「世尊！",
    "T08n0223_003:0239b07_31": "云何名不可得？」",
    "T08n0223_003:0239b07_32": "佛言：「諸法內空乃至無法有法空故。」",
    "T08n0223_003:0239b08_33": "◎摩訶般若經卷第三"
}