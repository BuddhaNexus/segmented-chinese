{
    "T13n0400_008:0492b05_0": "佛說海意菩薩所問淨印法門經",
    "T13n0400_008:0492b06_0": "卷第八",
    "T13n0400_008:0492b08_0": "譯經三藏朝散大夫試鴻臚卿光梵大師賜紫沙門臣惟淨等奉　詔譯◎爾時，世尊重說頌曰：「我念過去佛出世，　　號曰勇猛精進尊；　劫名花積妙可觀，　　最上世界名善見。",
    "T13n0400_008:0492b13_0": "　八萬四千蓮花出，　　有佛出現彼劫中；　世界猶如兜率天，　　所須飲食皆如意。",
    "T13n0400_008:0492b15_0": "　彼無女人不處胎，　　眾生化生悉嚴好；　而復不修於餘乘，　　菩薩皆住大乘法。",
    "T13n0400_008:0492b17_0": "　十方所來菩薩眾，　　於彼世界善可觀；　皆獲喜相妙定門，　　受諸快樂未曾有。",
    "T13n0400_008:0492b19_0": "　菩薩俱胝二十六，　　是眾莊嚴二足尊；　復有餘多天及人，　　最上佛乘皆安住。",
    "T13n0400_008:0492b21_0": "　其佛大仙智德海，　　數數宣說精進門；　有菩薩名堅固鎧，　　於佛發問如斯義：『所欲安住精進力，　　菩薩云何精進修？",
    "T13n0400_008:0492b24_0": "　此義願佛為我宣，　　我於是中修行住。』",
    "T13n0400_008:0492b25_0": "　彼大法王知意已，　　為說發勤精進德；　發起、勤作行相應，　　常所伺察、修行住。",
    "T13n0400_008:0492b27_0": "　發起所謂菩提心，　　勤作成辨眾善法；　伺察利益諸眾生，　　修行隨何法住忍。",
    "T13n0400_008:0492b29_0": "　發起恭敬此聽受，　　勤作宣說而開明；　深固作意伺察門，　　修行謂起聖正見。",
    "T13n0400_008:0492c02_0": "　發起滌除於慳垢，　　捨諸所有是勤作；　具菩提心伺察門，　　修行所作不求報。",
    "T13n0400_008:0492c04_0": "　發起謂振大捨聲，　　慈於丐者是勤作；　伺察受用觀無常，　　修行施已不生悔。",
    "T13n0400_008:0492c06_0": "　依法所受名發起，　　淨命自資是勤作；　我真實施伺察門，　　修行施時無意念。",
    "T13n0400_008:0492c08_0": "　發起滌除破戒垢，　　禁戒無缺是勤作；　伺察將護破戒人，　　修行具戒無意念。",
    "T13n0400_008:0492c10_0": "　發起所謂身業淨，　　語業清淨是勤作；　心業清淨伺察門，　　修行是為諸法淨。",
    "T13n0400_008:0492c12_0": "　不容受瞋名發起，　　忍力現行是勤作；　自他作護伺察門，　　修行忍辱無意念。",
    "T13n0400_008:0492c14_0": "　恚者常淨名發起，　　勤作於彼不捨離；　內心清淨伺察門，　　修行自他無所得。",
    "T13n0400_008:0492c16_0": "　發起謂除懈怠垢，　　擇精進力是勤作；　護懈怠者伺察門，　　修行隨何法住忍。",
    "T13n0400_008:0492c18_0": "　積集善法名發起，　　成辦善法是勤作；　伺察不樂於餘乘，　　修行不壞諸業報。",
    "T13n0400_008:0492c20_0": "　發起了知於正念，　　勤作悟入法行中；　善護正慧伺察門，　　修行所謂堅固住。",
    "T13n0400_008:0492c22_0": "　發起謂理勤謂教，　　彼諸法門謂伺察；　知出離道即修行，　　此發精進善方便。",
    "T13n0400_008:0492c24_0": "　發起所謂文總持，　　善宣說義名勤作；　不著於聲伺察門，　　修行了法不可說。",
    "T13n0400_008:0492c26_0": "　親近善友名發起，　　遠離惡友是勤作；　觀善惡性伺察門，　　修行憶持於諸法。",
    "T13n0400_008:0492c28_0": "　法中出家名發起，　　捨愛非愛是勤作；　希求善法伺察門，　　修行於法無障礙。",
    "T13n0400_008:0493a01_0": "　發起樂居曠野中，　　遠離憒閙是勤作；　樂居寂靜伺察門，　　修行謂修寂靜行。",
    "T13n0400_008:0493a03_0": "　少欲善言名發起，　　歡喜知分是勤作；　獲受妙樂伺察門，　　修行謂知所應量。",
    "T13n0400_008:0493a05_0": "　增上戒學名發起，　　所修無雜是勤作；　增上心學伺察門，　　增上慧學修行住。",
    "T13n0400_008:0493a07_0": "　布施、持戒名發起，　　忍辱、精進是勤作；　禪定、慧行伺察門，　　修行總起智方便。",
    "T13n0400_008:0493a09_0": "　財、法二施名發起，　　愛語所謂是勤作；　利行是為伺察門，　　修行真實而同事。",
    "T13n0400_008:0493a11_0": "　大慈圓滿名發起，　　大悲具足是勤作；　法中大喜伺察門，　　修行此說大捨智。",
    "T13n0400_008:0493a13_0": "　發起清淨佛剎土，　　圓滿相好是勤作；　護持正法伺察門，　　度脫眾生修行住。",
    "T13n0400_008:0493a15_0": "　不著蘊魔名發起，　　出煩惱魔是勤作；　攝伏死魔伺察門，　　摧伏天魔修行住。",
    "T13n0400_008:0493a17_0": "　了知苦果名發起，　　不立愛故是勤作；　修道是為伺察門，　　滅智所謂修行住。",
    "T13n0400_008:0493a19_0": "　發起身念處離縛，　　觀受念處是勤作；　觀心念處伺察門，　　修行謂觀法念處。",
    "T13n0400_008:0493a21_0": "　發起所謂信根力，　　精進根力是勤作；　念、定根力伺察門，　　修行謂即慧根力。",
    "T13n0400_008:0493a23_0": "　防斷不善名發起，　　不壞善法是勤作；　身心輕利伺察門，　　修行智起四神足。",
    "T13n0400_008:0493a25_0": "　發起謂修七覺分，　　行八正道是勤作；　修習止觀伺察門，　　修行真實明解脫。",
    "T13n0400_008:0493a27_0": "　發起勤作起諸行，　　心得輕安伺察門；　不轉諸相境界中，　　此說是為修行住。",
    "T13n0400_008:0493a29_0": "　若身、若心輕安故，　　於見於因當出離；　是中名、色若了知，　　諸聖稱讚此精進。",
    "T13n0400_008:0493b02_0": "　於我我所若能滅，　　即解一切所取縛；　現起五蓋悉蠲除，　　惡作疑惑皆斷滅。",
    "T13n0400_008:0493b04_0": "　又復能破諸結病，　　此力除障無所覆；　於慢過慢斷無餘，　　所作皆由精進力。",
    "T13n0400_008:0493b06_0": "　遣除一切諸有相，　　止息一切諸戲論；　斷滅一切煩惱因，　　智者稱讚此精進。",
    "T13n0400_008:0493b08_0": "　聞此精進功德已，　　勇發精進咸稱讚；　菩薩會中有十千，　　悉得無生妙法忍。",
    "T13n0400_008:0493b10_0": "　釋迦如來此會中，　　為諸菩薩廣宣說；　聞說精進先行時，　　五千菩薩忍清淨。",
    "T13n0400_008:0493b12_0": "　復有天人阿修羅，　　緊那羅等諸會眾；　爾時會中有百千，　　發菩提心善安住。",
    "T13n0400_008:0493b14_0": "　我昔曾名堅固鎧，　　得最上忍菩薩位；　棄捨身命精進修，　　經爾許時常無懈。",
    "T13n0400_008:0493b16_0": "　親近八萬四千佛，　　棄捨己身而奉事；　近侍諸佛一劫中，　　後居無數菩薩位。」",
    "T13n0400_008:0493b18_0": "爾時，大悲思惟大梵天王白海意菩薩言：「善男子！",
    "T13n0400_008:0493b19_1": "所言佛法是何等增語？」",
    "T13n0400_008:0493b19_2": "海意菩薩言：「大梵！",
    "T13n0400_008:0493b20_3": "此言佛法者，是一切法增語。",
    "T13n0400_008:0493b20_4": "何以故？",
    "T13n0400_008:0493b21_0": "如來以無分別相，如量取證菩提。",
    "T13n0400_008:0493b21_1": "無分別相者，即一切法平等相，如來是中如量取證菩提。",
    "T13n0400_008:0493b23_2": "大梵！",
    "T13n0400_008:0493b23_3": "若了一切法平等，即是菩提；是故此說一切法即是佛法。",
    "T13n0400_008:0493b24_4": "若一切法如是即佛法，亦如是所有一切法自性，即佛法自性。",
    "T13n0400_008:0493b26_0": "一切法離故，應知佛法亦離。",
    "T13n0400_008:0493b26_1": "一切法空故，應知佛法亦空。",
    "T13n0400_008:0493b27_2": "大梵！",
    "T13n0400_008:0493b27_3": "一切法緣生，若能覺了諸法緣生即是菩提，如如來於一切法如是見而彼佛法亦如是見。」",
    "T13n0400_008:0493b29_4": "梵天言：「善男子！",
    "T13n0400_008:0493c01_0": "豈非佛法越三界邪？」",
    "T13n0400_008:0493c01_1": "菩薩言：「大梵！",
    "T13n0400_008:0493c01_2": "三界自性即是佛法。",
    "T13n0400_008:0493c02_3": "何以故？",
    "T13n0400_008:0493c02_4": "大梵！",
    "T13n0400_008:0493c02_5": "而彼佛法平等相中無高、無下，猶如虛空亦無高、下。",
    "T13n0400_008:0493c03_6": "佛法亦復如是，同彼虛空無高、無下。",
    "T13n0400_008:0493c04_7": "大梵！",
    "T13n0400_008:0493c04_8": "一切法亦然，自性空中等無高、下。",
    "T13n0400_008:0493c05_9": "大梵！",
    "T13n0400_008:0493c05_10": "若善男子及善女人，欲知佛法者，應如是知，然於所知方便不應取著。",
    "T13n0400_008:0493c08_0": "「復次，大梵！",
    "T13n0400_008:0493c08_1": "佛法無方分，無處所，不生、不滅，非青、非黃、非赤、非白，故無顯色。",
    "T13n0400_008:0493c09_2": "非有形相故無形色，無形顯色故即是無相。",
    "T13n0400_008:0493c10_3": "大梵！",
    "T13n0400_008:0493c10_4": "無相義者即佛法義，佛法義者即不墮句義，不墮句義者即寂靜義，寂靜義者即是離義，離義者即是空義，空義者即無繫著義，無繫著義者即實性義，實性義者即真如義，真如義者即畢竟不生義，不生義者即不滅義，不滅義者即無住處義。」",
    "T13n0400_008:0493c17_0": "爾時，海意菩薩重說頌曰：「所說無相義，　　是勝佛法義；　其說佛法義，　　即不墮句義。",
    "T13n0400_008:0493c20_0": "　不墮寂靜義，　　寂靜是離義；　離義即空義，　　空義無著義。",
    "T13n0400_008:0493c22_0": "　無著實性義，　　實性真如義；　真如即畢竟，　　不生、不滅義。",
    "T13n0400_008:0493c24_0": "　不滅無處義，　　法義如是住；　如所住法界，　　諸法亦然住。",
    "T13n0400_008:0493c26_0": "　如諸法所住，　　佛法亦然住；　如佛法所住，　　生滅法亦然。",
    "T13n0400_008:0493c28_0": "　無著法等義，　　真如無異住；　聲聞、緣覺法，　　亦平等隨住。",
    "T13n0400_008:0494a01_0": "　如是處住法，　　佛法勝無上；　無方分處所，　　故佛法安住。",
    "T13n0400_008:0494a03_0": "　勿於生滅中，　　隨觀諸佛法；　彼非形顯色，　　無少法可得。",
    "T13n0400_008:0494a05_0": "　無形亦無相，　　佛法而開明；　如諸法自性，　　佛法亦如是。",
    "T13n0400_008:0494a07_0": "　此所說平等，　　無差別無相；　如是求佛法，　　諸法亦然求。",
    "T13n0400_008:0494a09_0": "　若法無所得，　　彼即無分別；　佛及諸佛法，　　一切法皆然。",
    "T13n0400_008:0494a11_0": "　大仙處道場，　　得平等正法，　佛及諸佛法，　　於道場觀察；　彼所說佛法，　　平等等故常，　等無高下法，　　如虛空清淨。",
    "T13n0400_008:0494a15_0": "　若佛及佛智，　　彼佛此所說，　謂諸法緣生，　　自性無所有；　若自性不有，　　即無少法生。",
    "T13n0400_008:0494a18_0": "　實際此若知，　　世間等無際；　是際中起智，　　隨轉一切法。",
    "T13n0400_008:0494a20_0": "　所謂過去法，　　及彼未來法；　此名現在法，　　此是諸佛法。",
    "T13n0400_008:0494a22_0": "　如是三時中，　　佛智無所著；　由智無著故，　　牟尼乃說法。",
    "T13n0400_008:0494a24_0": "　所謂佛十力，　　及四無所畏；　諸佛十八種，　　不共功德法。",
    "T13n0400_008:0494a26_0": "　於是中普攝，　　所有一切法；　如是一切法，　　是即諸佛法。」",
    "T13n0400_008:0494a28_0": "復次，大悲思惟大梵天王重白海意菩薩言：「善男子！",
    "T13n0400_008:0494a29_1": "汝於如是法中，云何所見？」",
    "T13n0400_008:0494a29_2": "菩薩言：「大梵！",
    "T13n0400_008:0494b01_3": "夫佛法者墮色數邪？」",
    "T13n0400_008:0494b01_4": "梵天言：「不也。」",
    "T13n0400_008:0494b01_5": "菩薩言：「若法非色即不可見，若無對礙即無表了。",
    "T13n0400_008:0494b03_0": "是中云何有所見邪？」",
    "T13n0400_008:0494b03_1": "梵天言：「不也。",
    "T13n0400_008:0494b03_2": "善男子！」",
    "T13n0400_008:0494b03_3": "菩薩言：「大梵！",
    "T13n0400_008:0494b04_4": "若佛法不可見者，即一切法亦如是。",
    "T13n0400_008:0494b05_5": "何以故？",
    "T13n0400_008:0494b05_6": "法本無二。",
    "T13n0400_008:0494b05_7": "此無二者即是一切法。",
    "T13n0400_008:0494b06_0": "大梵！",
    "T13n0400_008:0494b06_1": "若法有所見，彼即是有相，謂以無別可見無別佛法。",
    "T13n0400_008:0494b07_2": "若此如是見，彼如是佛法。",
    "T13n0400_008:0494b07_3": "若如是佛法，彼即如是見。」",
    "T13n0400_008:0494b08_4": "梵天言：「善男子！",
    "T13n0400_008:0494b08_5": "若爾者，如來於一切法，不復有見。」",
    "T13n0400_008:0494b09_6": "菩薩言：「大梵！",
    "T13n0400_008:0494b09_7": "若如來於佛法中有所見者，即彼如來及諸佛法，有實定性可得。」",
    "T13n0400_008:0494b11_8": "梵天言：「善男子！",
    "T13n0400_008:0494b11_9": "若如是者，佛法不有邪？」",
    "T13n0400_008:0494b12_10": "菩薩言：「大梵！",
    "T13n0400_008:0494b12_11": "若法無實定性，是中有無，悉不可說。",
    "T13n0400_008:0494b13_12": "若法非有無，彼即無所見。」",
    "T13n0400_008:0494b14_13": "梵天言：「若爾，何故世尊今此會中說佛法邪？」",
    "T13n0400_008:0494b15_14": "菩薩言：「大梵！",
    "T13n0400_008:0494b15_15": "如說虛空，非彼虛空有實定性。",
    "T13n0400_008:0494b16_16": "佛法亦復如是，此說佛法，非彼佛法有實定性。」",
    "T13n0400_008:0494b17_17": "梵天言：「希有善男子！",
    "T13n0400_008:0494b17_18": "若初發心菩薩，聞此說已不生驚怖者，而是菩薩於佛法中被堅固鎧。」",
    "T13n0400_008:0494b19_19": "菩薩言：「大梵！",
    "T13n0400_008:0494b19_20": "若諸眾生，得佛加持、已發菩提心者，聞此所說甚深佛法，即不生驚怖。",
    "T13n0400_008:0494b21_21": "又復，大梵！",
    "T13n0400_008:0494b21_22": "有取有執者即生驚怖，無取無執者不生驚怖；有依止有繫著者即生驚怖，無依止無繫著者不生驚怖；有我、我所見者即生驚怖，離我我所見者不生驚怖。」",
    "T13n0400_008:0494b25_23": "梵天言：「善男子！",
    "T13n0400_008:0494b25_24": "菩薩有幾種力？",
    "T13n0400_008:0494b25_25": "若諸菩薩具是力者，即於如是甚深佛法中不生驚怖。」",
    "T13n0400_008:0494b27_26": "菩薩言：「大梵！",
    "T13n0400_008:0494b27_27": "諸菩薩有八種力。",
    "T13n0400_008:0494b27_28": "若諸菩薩具是力者，乃於如是甚深佛法中不生驚怖。",
    "T13n0400_008:0494b29_0": "何等為八？",
    "T13n0400_008:0494b29_1": "一者、無障礙信力，於諸佛法生勝解故。",
    "T13n0400_008:0494c01_2": "二者、尊重出生善知識力，諦意隨順如師尊故。",
    "T13n0400_008:0494c02_3": "三者、多聞出生慧力，出世間法悉圓滿故。",
    "T13n0400_008:0494c03_4": "四者、福行出生承事之力，無量福行悉圓滿故。",
    "T13n0400_008:0494c04_5": "五者、深固作意出生智力，破諸魔故。",
    "T13n0400_008:0494c05_0": "六者、大慈出生大悲之力，於無我法離疑惑故。",
    "T13n0400_008:0494c06_1": "七者、安定出生善思惟力，大菩提心不忘失故。",
    "T13n0400_008:0494c07_2": "八者、無佗信出生忍力，獲得無生妙法忍故。",
    "T13n0400_008:0494c08_3": "大梵！",
    "T13n0400_008:0494c08_4": "此等是為菩薩八種勝力。",
    "T13n0400_008:0494c08_5": "若諸菩薩摩訶薩具是力者，能於甚深諸佛法中不生驚怖。」",
    "T13n0400_008:0494c11_0": "爾時，世尊讚海意菩薩摩訶薩言：「善哉，善哉！",
    "T13n0400_008:0494c12_0": "海意！",
    "T13n0400_008:0494c12_1": "汝善說此菩薩八力。",
    "T13n0400_008:0494c12_2": "若諸菩薩具是力者，能於甚深諸佛法中不生驚怖。",
    "T13n0400_008:0494c13_3": "又復於佛法中，隨所聞已皆不生怖。",
    "T13n0400_008:0494c14_4": "海意當知！",
    "T13n0400_008:0494c14_5": "諸說法聲皆是分別，若於菩提勝義諦中即不能說。",
    "T13n0400_008:0494c16_0": "何以故？",
    "T13n0400_008:0494c16_1": "彼勝義諦，非語言、非詮表，亦非文字積集所行。",
    "T13n0400_008:0494c17_2": "尚非心、心所法而可能轉，況復文字有所行邪？",
    "T13n0400_008:0494c18_3": "海意！",
    "T13n0400_008:0494c18_4": "如汝所觀，諸佛世尊有所說者，但為不可思議一切眾生大悲轉故，乃於如是甚深法中成正覺已，於無文字、無語言、無記說、無詮表法中，為他眾生及補特伽羅，假以文字建立宣說。",
    "T13n0400_008:0494c22_5": "海意！",
    "T13n0400_008:0494c22_6": "譬如有人知此虛空，非色相故不可見，非對礙故無表了，然於空中以種種色彩畫形像，所謂象、馬、車乘，天、龍、夜叉、乾闥婆等，現諸色相。",
    "T13n0400_008:0494c25_7": "海意！",
    "T13n0400_008:0494c25_8": "於汝意云何？",
    "T13n0400_008:0494c26_9": "是人所作斯為難不？」",
    "T13n0400_008:0494c26_10": "海意菩薩白佛言：「世尊！",
    "T13n0400_008:0494c27_11": "是人所作最極為難。」",
    "T13n0400_008:0494c27_12": "佛言：「海意！",
    "T13n0400_008:0494c27_13": "諸佛世尊如復為難過極於彼。",
    "T13n0400_008:0494c28_14": "何以故？",
    "T13n0400_008:0494c28_15": "謂於不可說法中成正覺已，假以言說，為他眾生及補特伽羅建立宣說。",
    "T13n0400_008:0495a01_16": "由於不可說義中如實覺了，是故諸佛難作能作。",
    "T13n0400_008:0495a02_17": "海意！",
    "T13n0400_008:0495a02_18": "若復有人於此甚深佛法之中，不驚、不怖、不生恐畏者，當知是人於先佛所深種善根作諸勝行，是故於此甚深佛法不生恐畏。",
    "T13n0400_008:0495a05_19": "若復有人於此甚深經典一切世間難信解法如實知已，受持、讀誦、廣為他說者，當知是人能持如來一切法藏，能持一切眾生諸善法分。",
    "T13n0400_008:0495a08_20": "「又復，海意！",
    "T13n0400_008:0495a09_0": "若有菩薩得佛眼照明，能於無量諸佛剎中，滿積珍寶持用供養，彼彼如來廣行布施。",
    "T13n0400_008:0495a10_1": "於汝意云何？",
    "T13n0400_008:0495a11_2": "而彼菩薩以是緣故得福多不？」",
    "T13n0400_008:0495a11_3": "海意白佛言：「甚多，世尊！",
    "T13n0400_008:0495a12_4": "甚多，善逝！",
    "T13n0400_008:0495a12_5": "此之福蘊無量無數，乃至譬喻所不能及。」",
    "T13n0400_008:0495a13_6": "佛言：「海意！",
    "T13n0400_008:0495a13_7": "我今語汝，如汝應知，若有菩薩能於如來法中善為作護，令三寶種不斷不絕，於諸眾生不捨大悲，於如是等甚深經典如來大智法中能了知已，受持、讀誦，何況是中如理修行，而此菩薩所得福蘊倍多於彼。",
    "T13n0400_008:0495a18_8": "何以故？",
    "T13n0400_008:0495a18_9": "所有財施，但是世間之所愛樂；若法施者，彼即出過一切世間。",
    "T13n0400_008:0495a21_0": "「復次，海意！",
    "T13n0400_008:0495a21_1": "若有菩薩能護持正法者，而此菩薩得四種攝受。",
    "T13n0400_008:0495a22_2": "何等為四？",
    "T13n0400_008:0495a22_3": "一者、得佛攝受；二者、得天攝受；三者、得福攝受；四者、得智攝受。",
    "T13n0400_008:0495a24_4": "若諸菩薩得佛攝受者，當得四種最勝之法。",
    "T13n0400_008:0495a25_5": "何等為四？",
    "T13n0400_008:0495a25_6": "一者、常得不離瞻仰如來；二者、一切魔眾伺不得便；三者、獲得無盡陀羅尼門；四者、速具神力住不退轉地。",
    "T13n0400_008:0495a27_7": "海意！",
    "T13n0400_008:0495a27_8": "諸有菩薩為佛攝受者，獲得如是四種最勝之法。",
    "T13n0400_008:0495a28_9": "又諸菩薩若得天攝受者，當獲四種清淨。",
    "T13n0400_008:0495a29_10": "何等為四？",
    "T13n0400_008:0495b01_11": "一者、天眾神力，令其菩薩眾會清淨；二者、使令聽受正法專注一心；三者、遣除一切魔外之眾；四者、由天威神，能令一切無不清淨，悉得淨心。",
    "T13n0400_008:0495b04_12": "海意！",
    "T13n0400_008:0495b04_13": "諸有菩薩為天攝受者，獲得如是四種清淨。",
    "T13n0400_008:0495b05_14": "又諸菩薩若得福攝受者，當獲四種莊嚴之相。",
    "T13n0400_008:0495b06_15": "何等為四？",
    "T13n0400_008:0495b06_16": "一者、身莊嚴，謂相好圓滿；二者、語莊嚴，謂勝出一切眾生語言音聲；三者、國土莊嚴，謂諸所施作悉能顯示；四者、所生莊嚴，謂在所生處或為梵王帝釋護世天等。",
    "T13n0400_008:0495b10_17": "海意！",
    "T13n0400_008:0495b10_18": "諸有菩薩為福攝受者，獲得如是四種莊嚴。",
    "T13n0400_008:0495b11_19": "又諸菩薩，若得智攝受者，當獲四種照明之法。",
    "T13n0400_008:0495b12_20": "何等為四？",
    "T13n0400_008:0495b12_21": "一者、照明一切眾生根性，如其所應即為說法；二者、照明一切煩惱之病，積集法藥隨為治療；三者、神力照明，餘佛剎中悉能遍往；四者、法界照明，於一切法如實了知。",
    "T13n0400_008:0495b16_22": "海意！",
    "T13n0400_008:0495b16_23": "諸有菩薩為智攝受者，獲得如是四種照明。",
    "T13n0400_008:0495b17_24": "以是緣故，菩薩摩訶薩欲得如是攝受稱讚功德法者，應當勤行護持正法。",
    "T13n0400_008:0495b19_25": "若諸菩薩而能勤行護正法者，當獲無量最勝功德。」",
    "T13n0400_008:0495b21_0": "佛說海意菩薩所問淨印法門經卷第八"
}