{
    "T09n0278_052:0724a09_0": "大方廣佛華嚴經卷第五十二",
    "T09n0278_052:0724a11_0": "東晉天竺三藏佛馱跋陀羅譯",
    "T09n0278_052:0724a12_0": "入法界品第三十四之九",
    "T09n0278_052:0724a13_0": "◎爾時，善財童子專求善知識，念因善知識生諸善法；善知識者，難見難遇；見善知識，滅諸亂想；見善知識，除滅一切諸纏障礙；見善知識，得薩婆若智慧光明；見善知識，深入佛海；見善知識，得正念法雲陀羅尼，受持一切佛淨法輪雲；見善知識，具大悲海，救護眾生；見善知識，智慧明淨，悉能普照諸法界海。",
    "T09n0278_052:0724a20_1": "時，喜目觀察眾生夜天，以威神力加善財童子，讚善知識，詣善知識，恭敬供養；善知識者，則是菩提；善知識者，則是精進；善知識者，難見難遇；善知識者，是不可壞力。",
    "T09n0278_052:0724a24_2": "因善知識，遍遊十方，斷生死流，悉能成辨一切大事；莊嚴正道，得普門法門，一切無礙；見善知識，不離本處，遍至十方一切佛所。",
    "T09n0278_052:0724a27_3": "爾時，善財即時了知，見善知識，成滿無量諸大願海；得一切智，饒益眾生；滅除未來無量劫苦，以大莊嚴而自莊嚴。",
    "T09n0278_052:0724a29_4": "一一微塵中，修行一切諸法界法；見十方海，知未來劫諸語言法及菩薩行，究竟一切諸菩薩行；於念念中，得一切智，神力自在，諸莊嚴道；等三世佛淨法界流；不離法界境界，而能往詣充滿法界善知識所。",
    "T09n0278_052:0724b05_5": "爾時，善財往詣喜目觀察眾生夜天，見彼夜天在如來所，於大眾中，處寶蓮華師子之座；正受菩薩普光喜幢法門，一切毛孔，出眾妙雲。",
    "T09n0278_052:0724b08_6": "其有見者，欣悅無厭，所謂：智慧行雲，饒益眾生，離於諍訟，不著諸法；以平等心，普攝眾生，顯三世菩薩修行布施，悉捨內外難捨之物，十方眾生，皆悉覩見。",
    "T09n0278_052:0724b12_7": "又於一切毛孔，出眾生數等菩薩變化身雲，充滿法界，現眾生前；顯示正受不動三昧，覺悟眾生不樂三界。",
    "T09n0278_052:0724b15_8": "遠離世間，滅除生死，現天人中種種成敗；教諸眾生，修不淨觀，除淨想倒；說有為行，無常變易，苦惱之法；令諸眾生，深入佛戒，未曾暫離，受持諸佛清淨禁戒；現無疑戒，及以香戒戒香，普熏一切眾生。",
    "T09n0278_052:0724b19_9": "又於一切毛孔，出眾生數等妙色身雲，顯示眾生，截諸肢節，皆悉能忍，堪受眾苦；一切訶責惡罵，皆悉忍受。",
    "T09n0278_052:0724b22_10": "於彼眾生，不生恚心，恭敬讚歎，不生愛心；於一切眾生，不起我慢，顯現諸法自性之忍，顯現無盡菩提心智；除滅一切眾生煩惱，修習忍法，行菩薩行；顯現清淨金剛之身，顯現如來清淨無上色身，隨其所應，教化眾生。",
    "T09n0278_052:0724b27_11": "又於一切毛孔，出諸趣種種色身雲，勇猛精進，現一切智；勇猛精進，現菩提境界而不退轉；勇猛精進，降伏諸魔；勇猛精進，於生死海，悉能救度一切眾生；勇猛精進，除滅一切惡道諸難；勇猛精進，壞無智山；勇猛精進，恭敬供養一切如來，心無疲倦；勇猛精進，受持守護諸佛法輪；勇猛精進，壞散一切諸障礙山；勇猛精進，嚴淨一切諸如來剎，得諸如來清淨精進，教化度脫一切眾生。",
    "T09n0278_052:0724c07_12": "又於一切毛孔，出種種色身雲，以諸方便，除滅眾生愁憂苦惱，悉令歡喜；厭惡五欲，讚歎慚愧，調伏諸根，修行無上清淨梵行；身、口、意善，顯現世間一切所欲，皆不可樂；建立眾生，令樂正法，出生正受九次第定；除滅眾生一切煩惱，顯現菩薩諸三昧海，通明自在神力境界；令諸眾生，皆悉歡喜，身心柔軟，滅煩惱熱，得清涼樂，長養正法。",
    "T09n0278_052:0724c16_0": "又於一切毛孔，出諸趣種種身雲，詣一切剎諸佛師長，善知識所，恭敬供養，心無疲倦。",
    "T09n0278_052:0724c18_0": "受持一切諸佛法輪；究竟一切佛海；顯現一切法海；顯現一切諸法實相；顯現一切諸三昧門，清淨智慧；分別一切眾生心海，金剛智慧；壞散一切眾生諸邪見山，出生圓滿明淨慧日。",
    "T09n0278_052:0724c22_1": "於一念中，悉能除滅一切眾生愚癡闇冥，令諸眾生，皆悉歡喜，得薩婆若。",
    "T09n0278_052:0724c23_2": "又於一切毛孔，出一切眾生數等身雲，現種種色身、不思議身，隨其所應，悉現其前；以無量音，為諸眾生，演說世間功德之藏。",
    "T09n0278_052:0724c26_3": "世間行業，一切三界，皆不可樂；歎離三界諸惡邪見，遠離邪道，向一切智，超出聲聞、緣覺之地。",
    "T09n0278_052:0724c29_4": "於有為無為，心無所著；背捨生死，正向涅槃；而亦不捨諸趣往來，不捨發菩提心，成等正覺，教化眾生，得一切智。",
    "T09n0278_052:0725a02_5": "又於一一毛孔，出一切佛剎微塵等變化身雲，普現一切諸眾生前，修普賢行，滿普賢願，讚歎究竟一切大願。",
    "T09n0278_052:0725a05_6": "於念念中，嚴淨一切諸世界海；於念念中，恭敬供養一切諸佛；於念念中，悉能受持一切法海；於念念中，一一微塵中，出生一切世界海、微塵等法界方便海，住持一切剎、一切劫，淨一切智道，未曾休息；於念念中，悉入一切諸如來力，究竟三世方便海。",
    "T09n0278_052:0725a11_7": "於一切剎，現自在力，令一切眾生，修菩薩行，成滿大願，得一切智。",
    "T09n0278_052:0725a12_8": "又於一一毛孔，出一切眾生心等身雲，悉現一切諸眾生前，顯現無量一切智力，不可窮盡，無能壞者；修不退轉菩薩諸行，於生死法，心無所染，降伏眾魔，滅煩惱力，壞散一切障礙山力，具大悲力。",
    "T09n0278_052:0725a17_9": "於一切劫，修菩薩行，心無疲倦，震動一切諸佛世界，令眾生喜，轉淨法輪，建立法幢，制諸外道；修菩薩行力波羅蜜，得一切智。",
    "T09n0278_052:0725a20_10": "又於一一毛孔，出一切眾生心等種種色身雲，充滿無量諸眾生界，隨其所應，現菩薩行；智力精進，度眾生海，分別了知一切眾生心心所行海、一切眾生諸根海、一切眾生行海；教化眾生，未曾失時，明淨智慧，究竟法性。",
    "T09n0278_052:0725a25_11": "於念念中，明淨智慧，充滿法界，了知一切世界成敗，及其莊嚴自在神力；詣諸佛所，恭敬供養，守護受持正法輪雲。",
    "T09n0278_052:0725a28_12": "如是顯現智波羅蜜，悉令眾生，皆大歡喜，熙怡悅樂，身心柔軟；除滅熱惱，遠離憂慼，棄捨眾惡，調伏諸根，心得解脫，於一切智，得不退轉。",
    "T09n0278_052:0725b02_13": "如顯現諸波羅蜜，化度眾生；顯現菩薩一切功德，化度眾生，亦復如是。",
    "T09n0278_052:0725b04_14": "又於一切毛孔，顯現喜目觀察眾生夜天，從初發心所為功德，求善知識，往詣諸佛，恭敬供養，修習善根。",
    "T09n0278_052:0725b06_15": "行檀波羅蜜，難捨能施；行尸波羅蜜，棄捐天下宮殿眷屬，出家學道，淨修禁戒；行羼提波羅蜜，一切眾生，悉加惡言，無量逼切，皆悉能忍；行毘梨耶波羅蜜，修諸苦行，專求菩提，其心堅固而不退轉；行禪波羅蜜，諸方便道，滿足清淨禪波羅蜜，於諸三昧而得自在，究竟一切諸三昧海，相續次第，未曾斷絕；行般若波羅蜜，清淨菩薩圓滿智慧，出明淨慧日無盡慧藏，究竟智海；行方便波羅蜜，出生一切諸方便身、方便功德、方便清淨、方便本事；行願波羅蜜，出生一切諸願淨身，成滿諸願，隨應行願，及願波羅蜜本事；行力波羅蜜、力波羅蜜因緣功德、力波羅蜜方便海，分別演說力波羅蜜本事；行智波羅蜜、智波羅蜜出生、智波羅蜜淨身、智波羅蜜說、智波羅蜜境界、智波羅蜜所攝、智波羅蜜光明、智波羅蜜本事、智波羅蜜分別行、智波羅蜜深入、智波羅蜜攝取諸法；隨順知法、知業、知剎、知劫、知三世、知佛出世、知佛智、知菩薩、知菩薩智、知菩薩住、知菩薩功德、知菩薩迴向、知諸大願、知轉法輪、知分別法、知入法海、知方便海、知法旋流、知諸法趣；如是等一切智波羅蜜，於一切毛孔，皆悉顯現，化度眾生。",
    "T09n0278_052:0725c01_16": "又於一切毛孔，出無量身雲，所謂：阿迦尼吒天身雲、淨居天身雲、善現天身雲、不熱天身雲、果實天身雲、遍淨天身雲、無量淨天身雲、少淨天身雲、淨果天身雲、無量淨果天身雲、少淨果天身雲、光音天身雲、無量光音天身雲、少光音天身雲、大梵天身雲、梵輔天身雲、梵身天身雲；他化自在天王，及他化自在天子、天女身雲；化自在天王，及化自在天子、天女身雲；兜率天王，及兜率天子、天女身雲；夜摩天王，及夜摩天子、天女身雲；三十三天王，及三十三天天子、天女身雲；提頭賴吒天王，及一切乾闥婆男女身雲；毘樓勒叉天王，及一切鳩槃荼男女身雲；毘樓博叉天王，及一切龍男女身雲；毘沙門天王，及一切夜叉男女身雲；緊那羅王，及一切緊那羅男女身雲；摩睺羅伽王，及一切摩睺羅伽男女身雲；迦樓羅王，及一切迦樓羅男女身雲；阿脩羅王，及一切阿脩羅男女身雲；閻羅王，及一切閻羅王男女身雲；人王身雲；男子、女人、童男、童女身雲；出如是等一切諸趣身雲。",
    "T09n0278_052:0725c21_0": "聲聞、緣覺、仙人身雲；地水火風神、海神、河神、山神、林神、樹神、穀神、味神、藥草神、園觀神、城郭神、道場神、夜神、晝神、虛空神、方神、道路神、身形神、金剛力士神，出如是等一切身雲，充滿十方一切世界法界。",
    "T09n0278_052:0725c25_1": "為一切眾生，現喜目觀察眾生夜天，從初發心所行功德，積集無量諸波羅蜜，次第受生，死此生彼，及其名號，近善知識，值遇諸佛，聞持正法，行菩薩行，得諸三昧，次第覩見一切佛剎，及諸如來次第諸劫；得淨智慧，深入法界，觀察眾生，知眾生海，死此生彼。",
    "T09n0278_052:0726a02_2": "得淨天耳，次第悉聞一切音聲；知他心智，次第了知眾生心念；無依神足，次第自在充滿十方；得諸菩薩次第法門，究竟菩薩諸法門海、菩薩自在、菩薩精進、菩薩得證正趣，離生眾生想、菩薩想、菩薩勝妙清淨功德。",
    "T09n0278_052:0726a07_3": "如是等類一切功德，彼化身雲悉為眾生，以諸音聲分別解說，開示顯現；所謂：風輪音聲、水輪音聲、火焰音聲、大海音聲、大地震動音聲、山王相擊音聲、天城震動音聲、天寶音聲、諸天音聲，龍王音聲，夜叉王、乾闥婆王、阿脩羅王、迦樓羅王、緊那羅王、摩睺羅伽王等音聲，人王音聲、梵王音聲、天女歌頌音聲、天樂音聲、摩尼寶王音聲、如來音聲、菩薩音聲、如來化身音聲；以如是等種種音聲，為諸眾生，分別演說喜目觀察眾生夜天，從初發心一切功德。",
    "T09n0278_052:0726a17_4": "彼一一身雲，說此法時，念念中，於一一方，嚴淨不可說不可說諸佛世界，無量無邊眾生滅惡道苦，無量無邊眾生成就天樂，無量無邊眾生度生死海，無量無邊眾生安立聲聞、辟支佛地，無量無邊眾生得菩薩不可思議喜幢自在法門，於念念中，無量無邊眾生住如來地。",
    "T09n0278_052:0726a24_5": "◎◎爾時，善財童子皆得見聞，如上一切諸奇特事，正念思惟，觀察分別，深入定智，安住平等。",
    "T09n0278_052:0726a27_6": "何以故？",
    "T09n0278_052:0726a27_7": "與彼夜天，先同行故，佛護念故，成就不可思議諸善根故，具足菩薩根故，生佛家故，得善知識力故，一切諸佛神力持故，盧舍那佛本願力故，善根熟故，堪受普賢菩薩行故。",
    "T09n0278_052:0726b02_8": "爾時，善財得菩薩歡喜淨光明海，得十方一切諸如來力，得彼夜天離垢喜幢法門，即恭敬合掌，以偈讚歎彼夜天曰：「無量無數劫，　　深學最勝法，　隨應所受化，　　顯現妙色身。",
    "T09n0278_052:0726b08_0": "　了知諸群生，　　愚癡顛倒惑，　種種身方便，　　度脫眾生類。",
    "T09n0278_052:0726b10_0": "　清淨妙法身，　　除滅煩惱熱，　非二現有二，　　為化眾生故。",
    "T09n0278_052:0726b12_0": "　陰入及諸界，　　皆悉無所著，　具行及色身，　　度脫一切眾。",
    "T09n0278_052:0726b14_0": "　不著內外法，　　越度生死海，　明淨智慧光，　　普照於一切。",
    "T09n0278_052:0726b16_0": "　喜目天無著，　　除滅眾虛妄，　眾生樂著世，　　為現佛法力。",
    "T09n0278_052:0726b18_0": "　無礙三昧力，　　一一毛孔中，　出諸化身雲，　　供養十方佛。",
    "T09n0278_052:0726b20_0": "　念念中出生，　　諸佛方便力，　攝取諸眾生，　　究竟一切法。",
    "T09n0278_052:0726b22_0": "　觀察諸有海，　　業行莊嚴身，　演說無礙法，　　令眾清淨故。",
    "T09n0278_052:0726b24_0": "　相好自莊嚴，　　猶若普賢身，　隨應受化者，　　顯現無量身。」",
    "T09n0278_052:0726b26_0": "爾時，善財童子偈讚歎已，白言：「天神！",
    "T09n0278_052:0726b26_1": "發阿耨多羅三藐三菩提心，為幾時耶？",
    "T09n0278_052:0726b27_2": "得此法門，其已久如？」",
    "T09n0278_052:0726b28_3": "爾時，夜天以偈答言：「憶念過去世，　　無量剎塵劫，　爾時有一劫，　　名曰寂靜音。",
    "T09n0278_052:0726c02_0": "　有都名香水，　　其王名智慧，　十二億百千，　　那由四天下。",
    "T09n0278_052:0726c04_0": "　彼聖轉輪王，　　清淨妙色身，　三十二相具，　　八十好莊嚴。",
    "T09n0278_052:0726c06_0": "　妙身清淨藏，　　閻浮檀金色，　光明照一切，　　詳步遊虛空。",
    "T09n0278_052:0726c08_0": "　彼王有千子，　　勇猛身端正，　大臣有一億，　　智慧悉賢明。",
    "T09n0278_052:0726c10_0": "　采女有十億，　　端嚴如天后，　大慈心柔軟，　　瞻奉給侍王。",
    "T09n0278_052:0726c12_0": "　彼聖轉輪王，　　常以正法治，　統領諸山地，　　一切四天下。",
    "T09n0278_052:0726c14_0": "　我時為寶女，　　具足淨梵音，　身出金色光，　　周照四萬里。",
    "T09n0278_052:0726c16_0": "　日光既已沒，　　中夜閑寂然，　我當於爾時，　　神瑞降善夢。",
    "T09n0278_052:0726c18_0": "　見佛出世間，　　號曰功德海，　顯現自在力，　　充滿十方界。",
    "T09n0278_052:0726c20_0": "　放大光明海，　　一切剎塵等，　無量自在身，　　充滿於十方。",
    "T09n0278_052:0726c22_0": "　大地六種動，　　自然出妙音，　如來興出世，　　天人悉歡喜。",
    "T09n0278_052:0726c24_0": "　一切毛孔中，　　出佛化身海，　充滿十方界，　　隨應而說法。",
    "T09n0278_052:0726c26_0": "　我夢見如是，　　如來自在力，　聞說深妙法，　　其心大歡喜。",
    "T09n0278_052:0726c28_0": "　一萬夜天神，　　充滿虛空中，　讚歎彼如來，　　聞已即覺悟。",
    "T09n0278_052:0727a01_0": "　彼天告我言：　　『賢慧女速起，　佛已興汝國，　　劫海難值遇。』",
    "T09n0278_052:0727a03_0": "　聞此音歡喜，　　即見明淨光，　觀察從何來，　　道場樹王所。",
    "T09n0278_052:0727a05_0": "　時見如來身，　　猶若寶山王，　一切毛孔中，　　放大光明海。",
    "T09n0278_052:0727a07_0": "　見佛自在力，　　其心大歡喜，　即發弘誓願，　　令我獲此德。",
    "T09n0278_052:0727a09_0": "　我時覺大王，　　普及諸眷屬，　見彼佛光明，　　歡喜心無量。",
    "T09n0278_052:0727a11_0": "　我時與彼王，　　無量那由他，　眷屬四種兵，　　往詣如來所。",
    "T09n0278_052:0727a13_0": "　我於二萬歲，　　供養彼如來，　七寶四天下，　　一切悉奉施。",
    "T09n0278_052:0727a15_0": "　時彼如來說，　　功德普雲經，　大願海莊嚴，　　隨應度眾生。",
    "T09n0278_052:0727a17_0": "　我發如是願，　　來世作夜天，　諸有放逸者，　　悉令遠離之。",
    "T09n0278_052:0727a19_0": "　爾時我初發，　　無上菩提心，　生死有為中，　　未曾有忘失。",
    "T09n0278_052:0727a21_0": "　從是後供養，　　十億那由佛，　生死海受樂，　　饒益諸群生。",
    "T09n0278_052:0727a23_0": "　初佛功德海，　　第二功德燈，　第三寶幢佛，　　第四虛空智，　第五蓮華藏，　　六無礙音月，　第七法月王，　　八圓滿智燈，　第九寶焰佛，　　無上天人尊，　第十化音聲，　　我已悉供養，　如是等諸佛，　　十億那由他，　猶未得慧眼，　　究竟生死海，　次第復有劫，　　名曰天妙勝，　世界名寶光，　　五百佛興世，　初佛圓滿月，　　第二明淨日，　第三光明佛，　　四須彌山王，　第五華焰海，　　第六智慧海，　第七然燈佛，　　第八天德藏，　九光明王幢，　　第十普智王，　如是等諸佛，　　我已悉供養，　未離樂五陰，　　非樂生樂想，　次第復有劫，　　名莊嚴梵音，　爾時有世界，　　名蓮華燈雲，　彼有無量佛，　　及其大眷屬，　我已悉供養，　　聞受持正法。",
    "T09n0278_052:0727b15_0": "　初佛寶須彌，　　第二功德海，　法界須彌幢，　　第四法須彌，　第五法幢佛，　　第六法地佛，　第七法力佛，　　第八虛空慧，　第九光焰山，　　第十照明山，　如是等諸佛，　　我已悉供養，　猶未了真實，　　究竟諸法海。",
    "T09n0278_052:0727b22_0": "　次第復有劫，　　名曰歡喜德，　爾時有世界，　　名曰功德幢，　彼劫有八十，　　那由他諸佛，　無量供養具，　　奉彼諸最勝。",
    "T09n0278_052:0727b26_0": "　初乾闥婆王，　　二壽命樹王，　三功德須彌，　　第四寶眼佛，　第五盧舍那，　　六光明莊嚴，　第七法勝佛，　　第八明淨德，　第九世間主，　　十一切法王，　如是等諸佛，　　我已悉供養，　猶未得妙智，　　深入法界海。",
    "T09n0278_052:0727c04_0": "　次第復有劫，　　名曰寂靜慧，　爾時有世界，　　名普光明雲，　有千佛興世，　　無量德莊嚴，　除滅煩惱垢，　　一切眾清淨。",
    "T09n0278_052:0727c08_0": "　初佛號無諍，　　第二無礙力，　三法界光明，　　四一切燈王，　五婆樓那天，　　第六眾生歸，　七忍圓滿燈，　　八法具足燈，　九光明嚴海，　　第十光明王，　如是等諸佛，　　我已悉供養，　猶未解真法，　　遊行一切剎。",
    "T09n0278_052:0727c15_0": "　次第復有劫。",
    "T09n0278_052:0727c15_1": "　　名曰香燈雲，　爾時有世界，　　名曰清淨起，　一億佛興世，　　嚴淨一切劫，　彼佛所說法，　　我悉聞受持。",
    "T09n0278_052:0727c19_0": "　初佛無量稱，　　第二法海佛，　第三勇猛王，　　四功德法王，　第五勝法雲，　　第六天冠佛，　第七智焰佛，　　第八虛空音，　第九等勝起，　　第十妙德光，　供彼諸佛已，　　成就八正道。",
    "T09n0278_052:0727c25_0": "　次第復有劫，　　名明淨堅固，　爾時有世界，　　名曰寶幢王，　五百佛興世，　　彼諸如來等，　我已悉供養，　　求無礙法門。",
    "T09n0278_052:0727c29_0": "　初佛圓滿德，　　第二寂靜音，　第三功德海，　　第四日王佛，　第五功德王，　　第六須彌相，　第七法王佛，　　第八功德王，　第九須彌山，　　第十光明王，　如是等諸佛，　　我已悉供養，　我皆悉嚴淨，　　一切最勝道，　猶未得具足，　　究竟深法忍。",
    "T09n0278_052:0728a08_0": "　次第復有劫，　　名曰為勝主，　爾時有世界，　　名寂靜音聲，　八十那由他，　　諸佛興出世，　我已悉供養，　　於彼修正道。",
    "T09n0278_052:0728a12_0": "　初佛號華聚，　　第二海藏佛，　第三功德起，　　第四天周羅，　第五摩尼藏，　　第六金山佛，　第七寶聚佛，　　第八寂靜幢，　第九法幢佛，　　第十智王佛，　如是等諸佛，　　我已悉供養。",
    "T09n0278_052:0728a18_0": "　次第復有劫，　　名曰千功德，　爾時有世界，　　名善化幢燈，　六億那由他，　　諸佛興出世，　我已悉供養，　　彼一切如來。",
    "T09n0278_052:0728a22_0": "　初佛寂靜幢，　　第二智慧幢，　第三百燈佛，　　四功德雲王，　寂靜光明王，　　第六明淨日，　第七法燈佛，　　第八光焰佛，　九天功德藏，　　第十智慧燈，　如是等諸佛，　　我已悉供養，　未得無生忍，　　究竟諸法海。",
    "T09n0278_052:0728a29_0": "　次第復有劫，　　名無著莊嚴，　爾時有世界，　　名無量勝光，　時有三十六，　　那由他佛出，　如是等諸佛，　　我已悉供養。",
    "T09n0278_052:0728b04_0": "　初功德須彌，　　第二虛空心，　第三莊嚴智，　　第四莊嚴藏，　五法音聲海，　　六持法音聲，　第七化音聲，　　第八功德海，　九功德海燈，　　第十功德幢，　彼諸如來等，　　我皆悉值遇。",
    "T09n0278_052:0728b10_0": "　功德幢如來，　　出興於世時，　我為功德天，　　供養彼最勝。",
    "T09n0278_052:0728b12_0": "　時佛為我說，　　莊嚴大願海，　陀羅尼念力，　　皆悉能受持。",
    "T09n0278_052:0728b14_0": "　我得明淨眼，　　三昧陀羅尼，　於一一念中，　　悉見最勝海。",
    "T09n0278_052:0728b16_0": "　出生大悲藏，　　深入方便雲，　心淨如虛空，　　悉得諸佛力。",
    "T09n0278_052:0728b18_0": "　觀察諸眾生，　　常樂我淨倒，　愚癡闇所覆，　　煩惱起虛妄。",
    "T09n0278_052:0728b20_0": "　邪見貪欲等，　　無量諸惡業，　一切諸趣中，　　具受不善報，　一切諸趣中，　　種種業受身，　生老病死患，　　無量苦逼迫。",
    "T09n0278_052:0728b24_0": "　我發無上心，　　安樂彼眾生，　令至諸佛所，　　成滿如來力。",
    "T09n0278_052:0728b26_0": "　滿足大願雲，　　常見一切佛，　修習於正道，　　具足諸功德。",
    "T09n0278_052:0728b28_0": "　一向廣專求，　　無量功德雲，　法門波羅蜜，　　充滿諸法界。",
    "T09n0278_052:0728c01_0": "　佛子我爾時，　　即得普賢行，　分別深法界，　　攝取一切法。",
    "T09n0278_052:0728c03_0": "　成滿一切地，　　三世方便海，　修習無礙行，　　一念具佛智。",
    "T09n0278_052:0728c05_0": "「善男子！",
    "T09n0278_052:0728c05_1": "爾時，智慧轉輪王者，豈異人乎？",
    "T09n0278_052:0728c05_2": "文殊師利童子是也；紹繼轉輪王姓，諸如來種，使不斷絕。",
    "T09n0278_052:0728c07_3": "時，王賢慧寶女者，我身是也，爾時，夜天覺悟我者，普賢菩薩所變化也。",
    "T09n0278_052:0728c08_4": "我於爾時，初發阿耨多羅三藐三菩提心，發道心已，於佛剎微塵等劫，不墮惡道，常生天人，覩見諸佛，乃至功德幢佛所，得此普光喜幢法門，得此法門已，饒益化度無量眾生。",
    "T09n0278_052:0728c12_5": "「善男子！",
    "T09n0278_052:0728c13_6": "我唯知此法門，諸大菩薩於念念中，普詣一切諸如來所，具足成就精進大海；於念念中，滿足一切諸大願海；於念念中，出生一切未來劫，菩薩諸行；於一一菩薩行中，出生一切佛剎微塵等身，彼一一身，充滿一切諸法界海；於一一法界中，顯現一切佛剎，隨其所應，現菩薩行；於一一佛剎中，究竟一切佛剎微塵等諸佛海；於一一佛所，究竟一切法界等，如來自在神力，一一如來所，分別過去諸劫，行菩薩行；一一如來所，守護受持一切法輪，究竟三世如來諸方便海。",
    "T09n0278_052:0728c24_7": "我當云何能知、能說彼功德行？",
    "T09n0278_052:0728c24_8": "善男子！",
    "T09n0278_052:0728c25_0": "此佛眾中，有一夜天，名曰妙德救護眾生，汝詣彼問云何菩薩學菩薩行，具菩薩行，淨菩薩行。」",
    "T09n0278_052:0728c27_1": "時，善財童子頭面敬禮喜目觀察眾生夜天足，辭退而行。",
    "T09n0278_052:0728c28_2": "◎◎爾時，善財童子正念思惟普光喜幢法門，分別深入，開發顯現。",
    "T09n0278_052:0729a01_3": "隨順善知識教，一向專求見善知識，身心諸根，普遊方面；求善知識，思念善知識道，勇猛精進，乃得值遇；同善知識一切善根，具足成就深妙方便；因善知識，出生長養一切善根，發諸大願，於一切劫，不離善知識，往詣妙德救護眾生夜天所。",
    "T09n0278_052:0729a07_4": "爾時，夜天為善財童子顯現菩薩教化一切世間法門境界，相好嚴身，眉間白毫相中，放大光明，名曰普慧焰燈淨幢，無量光明，以為眷屬，普照一切世界；照已，入善財頂，充滿其身。",
    "T09n0278_052:0729a11_5": "爾時，善財即得菩薩離垢圓滿三昧。",
    "T09n0278_052:0729a12_6": "得此三昧已，於一切地、水、火、風微塵，眾寶微塵、香微塵、金剛微塵、摩尼微塵、碎末微塵、一切莊嚴具微塵、一切境界微塵，如是等一一微塵中，悉見佛剎微塵等世界成敗。",
    "T09n0278_052:0729a16_7": "風輪、水輪、金剛輪、地輪，種種莊嚴，眾山圍遶、無量大海，諸天宮殿，諸雜寶樹，種種莊嚴；諸龍宮殿，夜叉、乾闥婆、阿脩羅、迦樓羅、緊那羅、摩睺羅伽、人、非人等，城郭宮殿，地獄餓鬼，畜生閻羅王處，悉見五道眾生，死此生彼。",
    "T09n0278_052:0729a21_8": "分別了知彼諸世界：或有世界淨，或有世界不淨，或有世界趣淨，或有世界趣不淨，或有世界淨不淨，或有世界不淨淨，或有世界一向淨，或有世界其形平正，或有世界其形如伏，或有世界其形四方；如是等一切世界，一切趣中，見彼夜天，於一切時，普現一切諸眾生前，隨其所應而度脫之。",
    "T09n0278_052:0729a28_9": "為地獄眾生，滅諸楚毒；為諸畜生，滅惱害畏；為餓鬼眾生，除飢渴苦；為諸龍等，滅一切畏；為欲界眾生，除欲界苦，為諸人類，除闇冥畏、不活畏、惡名畏、大眾畏、惡道畏、死畏、失善根畏、失菩提心畏、近惡知識畏、失善知識畏、聲聞緣覺地畏、生死畏、不同意畏、非時受生畏、生惡人家畏、行惡業畏、業障畏、煩惱障畏、報障畏、諸貪著畏、諸繫縛畏，滅如是等一切怖畏。",
    "T09n0278_052:0729b08_0": "又復教化四生眾生，所謂：卵生、胎生、濕生、化生、有色、無色、有想、無想、非有想、非無想眾生，常現其前而教化之。",
    "T09n0278_052:0729b10_1": "滿大願力故，菩薩三昧力故，諸通明力故，出生普賢菩薩行力故，出生長養大悲海故，無礙大慈覆一切眾生故，安樂一切眾生故，攝取一切眾生故，深入菩薩自在境界法門故，普現一切諸佛剎中為嚴淨故，在一切法中智慧覺悟故，在一切佛所恭敬供養故，在一切佛法中守護正法故，在一切眾生心海中度脫眾生故，在一切眾生諸根中調伏諸根故，在一切眾生欲海中為除障礙得清淨故，在一切眾生愚癡闇中出生一切智光明故。",
    "T09n0278_052:0729b21_2": "爾時，善財見彼夜天自在神力，不可思議菩薩境界，一切世界，教化眾生，成就菩薩一切法門自在神力，歡喜無量，頭面禮足，恭敬合掌，於一面住，一心觀察。",
    "T09n0278_052:0729b24_3": "爾時，夜天即捨相好妙莊嚴身，現夜天形，而不捨離自在神力。",
    "T09n0278_052:0729b26_4": "爾時，善財以偈頌曰：「善財合掌住，　　諦觀無厭足，　見無量神力，　　其心大歡喜。",
    "T09n0278_052:0729b29_0": "　我見尊妙身，　　相好自莊嚴，　清淨如虛空，　　一切莫能壞。",
    "T09n0278_052:0729c02_0": "　所放殊勝光，　　無量剎塵等，　種種微妙色，　　普照於十方。",
    "T09n0278_052:0729c04_0": "　一一毛孔放，　　眾生等光明，　一一光明端，　　出生寶蓮華。",
    "T09n0278_052:0729c06_0": "　從華出化身，　　除滅眾生苦，　放諸香光明，　　普熏十方界。",
    "T09n0278_052:0729c08_0": "　雨無量華雲，　　供養諸最勝，　放無量寶光，　　一一如須彌。",
    "T09n0278_052:0729c10_0": "　普照一切眾，　　除滅愚癡闇，　口放淨光明，　　猶如無量日。",
    "T09n0278_052:0729c12_0": "　普照盧舍那，　　無量之境界，　眼放淨光明，　　猶如無量月。",
    "T09n0278_052:0729c14_0": "　普照群生類，　　除滅愚癡曀，　妙相等眾生，　　出生化身海。",
    "T09n0278_052:0729c16_0": "　充滿諸法界，　　度脫三有海，　清淨微妙身，　　一切無不見。",
    "T09n0278_052:0729c18_0": "　遠離水火賊，　　王等一切難，　喜目觀察天，　　教我詣尊所。",
    "T09n0278_052:0729c20_0": "　見尊白毫相，　　演出明淨光，　普照十方海，　　除滅一切闇。",
    "T09n0278_052:0729c22_0": "　顯現自在力，　　從我頂上入，　光明入身已，　　舉體柔軟樂，　即得離垢定，　　普見十方佛。",
    "T09n0278_052:0729c25_0": "　悉能分別知，　　一切諸微塵，　一一微塵中，　　普見十方剎，　或有淨世界，　　或有不淨剎，　不淨世界中，　　眾生受諸苦。",
    "T09n0278_052:0729c29_0": "　不淨世界中，　　眾生受苦故，　示現三乘像，　　而往救度之。",
    "T09n0278_052:0730a02_0": "　清淨佛國土，　　無量寶莊嚴，　諸佛大菩薩，　　常樂於中住。",
    "T09n0278_052:0730a04_0": "　一一微塵中，　　普見淨剎海，　盧舍那積劫，　　令彼土清淨。",
    "T09n0278_052:0730a06_0": "　一切佛剎中，　　現坐菩提樹，　得成最正覺，　　而轉淨法輪。",
    "T09n0278_052:0730a08_0": "　我見妙德天，　　詣彼嚴淨剎，　一切如來所，　　恭敬而供養。」",
    "T09n0278_052:0730a09_1": "◎◎爾時，善財偈讚歎已，白言：「天神！",
    "T09n0278_052:0730a10_2": "甚奇！",
    "T09n0278_052:0730a10_3": "甚特！",
    "T09n0278_052:0730a11_0": "此菩薩法門，最為甚深；此法門者，名為何等？",
    "T09n0278_052:0730a12_0": "得此法門，其已久如？",
    "T09n0278_052:0730a12_1": "本修何行而致之乎？」",
    "T09n0278_052:0730a13_0": "「善男子！",
    "T09n0278_052:0730a13_1": "此處甚深，一切人天、聲聞、緣覺，所不能知，何以故？",
    "T09n0278_052:0730a14_2": "滿普賢菩薩行者境界；大悲菩薩藏境界；救護一切眾生菩薩境界；除滅一切惡道諸難菩薩境界；一切佛剎中，守護一切佛法，令不斷絕菩薩境界；一切劫中，修菩薩行，滿大願海菩薩境界；具足成就明淨慧光，滅一切眾生愚癡闇障，普照一切菩薩境界；於一念中，明淨智慧，普照三世諸方便海菩薩境界。",
    "T09n0278_052:0730a21_3": "「善男子！",
    "T09n0278_052:0730a21_4": "諦聽！",
    "T09n0278_052:0730a21_5": "諦聽！",
    "T09n0278_052:0730a21_6": "我當承佛神力，為汝解說。",
    "T09n0278_052:0730a22_7": "佛子！",
    "T09n0278_052:0730a22_8": "乃往古世，過世界微塵等劫，有劫名離垢圓滿，世界名明淨妙德幢；有須彌山微塵等如來，出現於世。",
    "T09n0278_052:0730a25_9": "其佛世界，七寶合成，眾寶莊嚴；其土圓滿，離垢清淨，寶網羅覆，金剛圍山周匝圍遶。",
    "T09n0278_052:0730a26_10": "有十萬億那由他四域天下：或有天下清淨，眾生亦淨；或有天下不淨，眾生不淨；或有天下淨不淨雜，眾生亦雜；或有天下清淨，一切眾生，善根具足，無諸疾患；或有天下嚴淨殊勝，但諸菩薩。",
    "T09n0278_052:0730b02_11": "彼世界東際，近金剛山，有四天下，名華燈幢；妙寶樓閣，臺觀宮殿，上味飲食，自然具足。",
    "T09n0278_052:0730b04_12": "瞻蔔華樹，普覆一切；種種香樹，出妙香雲；諸寶鬘樹，普雨鬘雲，諸雜華樹，雨不思議眾妙華雲；諸末香樹，雨末香雲；諸香王樹，雨妙香雲；摩尼寶樹，雨種種寶；諸音樂樹，微風吹動，出和雅音，充滿虛空；日月明淨，妙寶光明，普照一切。",
    "T09n0278_052:0730b09_13": "彼四天下，有百萬億那由他諸王京都。",
    "T09n0278_052:0730b10_14": "一一王都，有千渠水，微流迴映，眾華普被，自然演出天音樂聲；岸植寶樹，行列莊嚴，眾寶為地。",
    "T09n0278_052:0730b12_15": "一一水間，有十億千城；彼一一城，有十億百千那由他聚落圍遶；彼一一城及一一聚落，各有無量億那由他妙寶樓閣而莊嚴之。",
    "T09n0278_052:0730b15_16": "彼閻浮提，有一王都，名寶華燈；安隱豐樂，人民熾盛，此諸眾生，具足修行十善業道。",
    "T09n0278_052:0730b17_17": "「時，彼城中有轉輪王，名曰明淨寶藏妙德；為大法王，治以正法，從蓮華生，具三十二大人之相，七寶成就。",
    "T09n0278_052:0730b20_18": "王有千子，端正勇猛，有十億大臣，王有寶女，名妙德成滿，端嚴姝妙，目髮紺色，身如天金。",
    "T09n0278_052:0730b22_19": "梵音清淨，身出光明，照千由旬。",
    "T09n0278_052:0730b22_20": "彼有一女，名妙德眼，一切諸行，皆悉具足，端正殊特，觀者無厭，有十億百千那由他諸采女眾，皆與聖王同善根行，身真金色，一切毛孔，皆出妙香，眾寶莊嚴，超逾天女。",
    "T09n0278_052:0730b26_21": "「爾時，眾生壽命無量，或有不定，或有中夭，形色不同，長短名號，音聲善根，精進方便，亦悉不同，有好有醜，有讚有毀。",
    "T09n0278_052:0730b29_22": "爾時，有人謂一人言：『我色端嚴，汝形鄙陋。』",
    "T09n0278_052:0730c01_23": "共相陵毀，作惡業已，壽命色力，所受快樂，皆悉損減。",
    "T09n0278_052:0730c02_24": "「時，彼城北有道場樹，名普光明；妙法音幢，眾寶為根，無能壞者，莖節枝葉，眾寶合成，皆悉齊等，出眾寶雲，普覆一切，放眾寶光，普照十方，演妙音聲，宣揚如來自在神力。",
    "T09n0278_052:0730c06_25": "於其樹前，有香水池，名寶華光明真法音雲；眾寶為岸，有十億百千那由他寶樹圍遶。",
    "T09n0278_052:0730c08_26": "彼一一樹，如菩提樹、寶瓔珞樹，周匝垂下，清淨妙寶，以為莊嚴；眾寶樓閣，無量無數，周遍道場。",
    "T09n0278_052:0730c10_27": "「彼香池中，有一蓮華，名三世一切佛莊嚴境界雲。",
    "T09n0278_052:0730c12_0": "最初妙德幢佛，於彼華上，成等正覺，化眾生故，放大光明，名曰萬歲；眾生見者，知後萬歲，佛當出世。",
    "T09n0278_052:0730c14_1": "「次後放光，名一切眾生離垢歡喜燈；眾生見者，知九千歲，佛當出世。",
    "T09n0278_052:0730c16_0": "次後放光，名離垢燈妙德藏；眾生見者，悉覩妙色，知八千歲，佛當出世。",
    "T09n0278_052:0730c17_1": "次後放光，名一切眾生業報音聲；眾生見者，分別了知自己業報，知七千歲，佛當出世。",
    "T09n0278_052:0730c19_2": "次後放光，名起一切善根音聲；若有眾生，諸根不具，觸斯光明，皆悉具足，知六千歲，佛當出世。",
    "T09n0278_052:0730c21_3": "次後放光，名曰顯現不可思議諸佛境界音聲；眾生見者，悉發明淨自在之心，知五千歲，佛當出世。",
    "T09n0278_052:0730c24_4": "次後放光，名曰嚴淨一切佛剎；眾生見者，見一切如來嚴淨佛剎，知四千歲，佛當出世。",
    "T09n0278_052:0730c26_5": "次後放光，名一切佛不可壞境界明淨燈；眾生見者，知佛自在，無所不至，知三千歲，佛當出世。",
    "T09n0278_052:0730c28_6": "次後放光，名普照三世一切諸佛本事音聲；眾生見者，知一切如來過去本事，無量大海，知二千歲，佛當出世。",
    "T09n0278_052:0731a01_7": "次後放光，名離癡曀智如來淨燈；眾生見者，得平等淨眼，普見一切嚴淨佛剎、一切如來、一切眾生，知一千歲，佛當出世。",
    "T09n0278_052:0731a04_8": "次後放光，名一切眾生見諸如來長養善根；眾生見者，知後七日，佛當出世。",
    "T09n0278_052:0731a06_9": "次後放光，名一切眾生歡喜音聲；眾生見者，一心歡喜，欲見如來。",
    "T09n0278_052:0731a08_10": "「佛子！",
    "T09n0278_052:0731a08_11": "彼佛於一萬歲中，放如是等無量光明教化眾生，滿七日已，佛神力故，一切世界，六種震動。",
    "T09n0278_052:0731a10_12": "爾時，眾生於念念中，見一切佛剎，皆悉清淨，眾寶莊嚴。",
    "T09n0278_052:0731a11_13": "「時，彼世界眾生，悉詣道場；一切金剛圍山須彌山王、一切諸山、一切變化、一切音聲、一切大地、一切城邑垣牆宮殿；如是等一切諸物，出微妙音，歌頌讚佛。",
    "T09n0278_052:0731a15_14": "又出一切香雲、一切寶光明雲、一切寶形像雲、一切寶衣雲、一切華雲、一切末香雲、一切寶莊嚴雲、一切如來圓滿光雲、一切如來大願聲雲、一切如來妙音聲雲、一切如來諸相好雲、顯現不可思議如來瑞應相雲；出如是等一切妙雲，供養如來。",
    "T09n0278_052:0731a20_15": "「時，彼三世一切佛莊嚴境界雲，蓮華周匝，出生十佛世界微塵等眾寶蓮華；彼一一蓮華鬚上，有寶蓮華藏師子之座；彼師子座上，有十佛世界微塵等菩薩摩訶薩。",
    "T09n0278_052:0731a24_16": "「爾時，妙德幢佛於一切世界，隨其所應，轉淨法輪；令無量眾生，離惡道苦；無量眾生，生人天中；立無量眾生，於聲聞、緣覺之地；立無量眾生，於勇猛精進菩薩之行；立無量眾生，於離垢幢精進菩薩之行；立無量眾生，於法光明菩薩之行；立無量眾生，於清淨根菩薩之行；立無量眾生，於平等諸力菩薩之行；立無量眾生，於一向專求入正法城菩薩之行；立無量眾生，於至一切處，不可破壞神力自在菩薩之行；立無量眾生，於一切方便菩薩之行；立無量眾生，出生菩薩三昧，安住菩提；立無量眾生，修一切淨行，安住菩提；立無量眾生，發菩提心；立無量眾生，住菩薩道；立無量眾生，清淨諸波羅蜜；立無量眾生，於菩薩初地；乃至立無量眾生，於菩薩十地；立無量眾生，於菩薩大願殊勝之行；立無量眾生，於普賢菩薩清淨願行。",
    "T09n0278_052:0731b12_17": "何以故？",
    "T09n0278_052:0731b12_18": "如來轉不可思議自在法輪故；於念念中，隨其所應，以種種身、種種方便、種種說法，度脫無量眾生。",
    "T09n0278_052:0731b14_19": "「爾時，普賢菩薩知寶華燈城王都眾生，自恃色貌，陵蔑他人；化現妙身，端嚴殊特，往詣彼城，放大光明，普照一切。",
    "T09n0278_052:0731b17_20": "時，彼聖王身之光明、諸寶光明、寶女光明、寶樹光明、日月星宿光明、皆悉映蔽，猶如聚墨；在真金山，普賢菩薩身色光明，映蔽眾光，亦復如是。",
    "T09n0278_052:0731b20_21": "「爾時，眾生各作是念：『今此光明，悉蔽我等，不復顯現；為是梵天諸天光耶？』",
    "T09n0278_052:0731b22_22": "◎大方廣佛華嚴經卷第五十二"
}