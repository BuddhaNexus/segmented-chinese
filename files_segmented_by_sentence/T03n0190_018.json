{
    "T03n0190_018:0735a09_0": "佛本行集經卷第十八",
    "T03n0190_018:0735a11_0": "隋天竺三藏闍那崛多譯",
    "T03n0190_018:0735a12_0": "剃髮染衣品下",
    "T03n0190_018:0735a13_0": "「爾時，太子以手從其天冠頭髻解天無價摩尼之寶，付與車匿，作如是言：『車匿！",
    "T03n0190_018:0735a14_1": "我今與汝此摩尼寶，汝將此寶還於我父淨飯大王，至王邊已，無量頂禮。",
    "T03n0190_018:0735a16_2": "汝知我意，我付囑汝，汝當信我，我今令汝將此寶還，至父王邊，啟白令除一切愁苦。",
    "T03n0190_018:0735a18_3": "復好為我諮啟父王，作如是言：「我今不以被人所欺，而忽捨離父王足下，又亦不以瞋恨心故，亦復不為求覓資財，又亦不以少封祿故，亦不欲求生於天上；唯見一切諸眾生等在不正路，迷惑黑暗邪逕而行；欲作光明，欲除如是生死之法，欲求利益世間之句無愁憂處，欲斷無常有漏之行，求出家耳。",
    "T03n0190_018:0735a25_4": "大慈父王，見我如是樂出家故，不應憂愁。」』",
    "T03n0190_018:0735a26_5": "而說偈言：「『假使恩愛久共處，　　時至會必有別離，　　見此無常須臾間，　　是故我今求解脫。』",
    "T03n0190_018:0735a29_0": "「爾時太子說此偈已，作如是言：『我今欲離此憂苦故，棄捨出家，是故諮啟我父大王不須愁憂。",
    "T03n0190_018:0735b02_1": "若世有人，緣憂愁故，為於五慾而縛著者，彼等諸人應須憂愁。",
    "T03n0190_018:0735b03_2": "所以者何？",
    "T03n0190_018:0735b03_3": "世多有人，父生於子，為求財故，所以養育；報於父母，施法財者，世子難有。",
    "T03n0190_018:0735b05_4": "若父王意，作如是心，我子今者，非出家時。",
    "T03n0190_018:0735b06_5": "唯願父王！",
    "T03n0190_018:0735b06_6": "莫如是念，凡求法者，無有時節。",
    "T03n0190_018:0735b07_7": "所以者何？",
    "T03n0190_018:0735b07_8": "人居世間，命無限齊，知如是者，是故智人決須捨求勝上行處，此是我心決定之語。",
    "T03n0190_018:0735b09_9": "譬如有人共死命怨同居一室，言我壽長，無有是處。",
    "T03n0190_018:0735b10_10": "車匿！",
    "T03n0190_018:0735b11_11": "汝至我父淨飯王邊，作如是等多種語言，令王意定。",
    "T03n0190_018:0735b12_12": "汝至彼處，善作如是方便慰喻，莫令憶我。",
    "T03n0190_018:0735b13_13": "車匿！",
    "T03n0190_018:0735b13_14": "雖然，我復語汝，若至我父淨飯王邊，但說於我惡逆之事，無德行處，大子如是，無有恩義，無愛著心，莫說於我孝順之處。",
    "T03n0190_018:0735b16_15": "所以者何？",
    "T03n0190_018:0735b16_16": "已捨愛故，即捨一切憶念憂愁。』",
    "T03n0190_018:0735b18_0": "「爾時，車匿聞於太子作如是等諸語言已，遍體熱惱，滿面淚流，合十指掌，向於太子，而作是言：『大聖太子！",
    "T03n0190_018:0735b20_1": "如太子教。",
    "T03n0190_018:0735b20_2": "但前所言，於諸親族及父王邊，大生憂愁，我意不喜，心情斷絕。",
    "T03n0190_018:0735b22_3": "如大象王沒在深泥，不能自出。",
    "T03n0190_018:0735b22_4": "聞是語已，誰不淚流？』",
    "T03n0190_018:0735b23_5": "復作是言：『精進之心，餘人聞說，猶尚大驚，況我車匿小來，共於聖子，同日一時，俱長愛敬之心，相樂不已。』",
    "T03n0190_018:0735b25_6": "而說偈言：「『假使用鐵持作心，　　以聞如是言誓語，　　人誰不心酸楚毒，　　況我愛戀同日生。』",
    "T03n0190_018:0735b28_0": "「爾時車匿說是偈已，白聖子言：『我將馬王與聖子乘，以彼諸天神通力故，強令我心遣被與來，非我自意。",
    "T03n0190_018:0735c01_1": "我今云何能斷聖子是出家事？",
    "T03n0190_018:0735c02_2": "我今既是同日生奴，及此馬王一種無異，豈能違離聖子須臾獨還宮也？",
    "T03n0190_018:0735c03_3": "終無是處。",
    "T03n0190_018:0735c03_4": "聖子！",
    "T03n0190_018:0735c04_5": "亦不合放於我乾陟向家，而復令我傳此憂悲愛別之語，向大父王說如是事。",
    "T03n0190_018:0735c05_6": "而聖子今亦不合背捨老父王而自出家，彼法非是，更無有法，絕妙越殊過是尊者，能勝孝養所生父母，亦不應捨乳哺姨母摩訶波闍波提。",
    "T03n0190_018:0735c09_0": "以是而論，聖子亦成無恩義人，而不憶舊育養之時。",
    "T03n0190_018:0735c10_1": "聖子！",
    "T03n0190_018:0735c10_2": "正妃耶輸陀羅，貞潔之女，諸德具足，亦復不合棄捨相離。",
    "T03n0190_018:0735c11_3": "雖然若聖子今捨離一切釋種親族，我今既是同日生奴，亦不合放。",
    "T03n0190_018:0735c13_4": "但是聖子足蹹之地，我常隨順，不得背捨。",
    "T03n0190_018:0735c14_5": "大聖太子！",
    "T03n0190_018:0735c14_6": "是故我今意中，不忍將此熾然憂悲之火所燒心情，迴向於城，而放聖子，獨在此處空閑林野，令我自返脫至城邑，淨飯大王責我何言？",
    "T03n0190_018:0735c17_7": "又復聖子既不還家，我獨去時，聖子所有朋友識知，并及宮內婇女妃后，問我何言？",
    "T03n0190_018:0735c19_8": "聖子復語我作是言：「汝今將我惡辭毀辱非法之事，向眷屬說，令我眷屬遺忘於我，憎惡於我。」",
    "T03n0190_018:0735c21_9": "而我何敢妄說於此毀辱之言？",
    "T03n0190_018:0735c22_10": "我心可不自慚自羞自愧自耻，我之心意及以口舌，若為欲說聖子惡言，雖我妄言欲說聖子，誰當信我妄言之事？",
    "T03n0190_018:0735c24_11": "聖子！",
    "T03n0190_018:0735c24_12": "譬如有人，說彼月天種種惡事毀辱之言，叵有人聞如此事者，能信以不？",
    "T03n0190_018:0735c26_13": "但聖子今恒常習行慈悲之心，聖子囑託此言不善。",
    "T03n0190_018:0735c27_14": "聖子既行大慈悲行，恒常美言慰喻眾生，今捨諸親，此是非善。",
    "T03n0190_018:0735c29_15": "是故善哉聖子！",
    "T03n0190_018:0735c29_16": "迴心向家受樂。』",
    "T03n0190_018:0736a01_0": "「爾時，太子見其車匿如是憂悲苦惱之語，聞已復報彼車匿言：『車匿！",
    "T03n0190_018:0736a02_1": "汝今應須捨別離苦，莫作憂惱。",
    "T03n0190_018:0736a03_2": "何以故？",
    "T03n0190_018:0736a03_3": "一切眾生，有生有老，悉有別離。",
    "T03n0190_018:0736a04_4": "車匿！",
    "T03n0190_018:0736a04_5": "一切眾生所有愛著染惑之心，其在胎內養育之者，皆悉是虛，會有別離，彼非是我，我非是彼。』",
    "T03n0190_018:0736a06_6": "而說偈言：「『譬如大樹眾鳥群，　　各從諸方來共宿，　　後日別飛各自去，　　眾生離別亦復然。",
    "T03n0190_018:0736a09_0": "　　猶如盛夏起大雲，　　暫聚以復還離散，　　眾生離別法皆爾，　　須臾聚合復分離。",
    "T03n0190_018:0736a11_0": "　　既相隨來生此間，　　今者各各還歸本，　　勿言我與汝有異，　　剩作彼此去住情。",
    "T03n0190_018:0736a13_0": "　　一切去來無所依，　　但隨眾生有愛著，　　強作分別自他意。",
    "T03n0190_018:0736a14_1": "　　猶如樹木枝葉莖，　　各各別有色形容，　　此緣本來無染污，　　況復無常眾生類。",
    "T03n0190_018:0736a16_2": "　　譬如樹蔓生果蓏，　　隨其熟時則墮落，　　人命脩短亦如是，　　長年促壽死終無。",
    "T03n0190_018:0736a18_3": "　　往昔一切諸仙人，　　恒說如是無常事，　　設使壽命八大劫，　　至於無常敗壞時，　　必死更無有疑慮。",
    "T03n0190_018:0736a21_0": "　　猶如諸方各自來，　　至河同共欲飲水，　　或復上船渡彼岸，　　既至岸上還復分。",
    "T03n0190_018:0736a23_0": "　　父母生子亦復然，　　并及眷屬諸朋黨，　　少小雖同在一處，　　長大須臾各別離。",
    "T03n0190_018:0736a25_0": "　　雖復業果同共家，　　其受苦樂報不等，　　及至無常事催促，　　各各相捨無親踈。』",
    "T03n0190_018:0736a27_0": "「爾時太子說此偈已，告車匿言：『善生車匿！",
    "T03n0190_018:0736a27_1": "是故汝今莫惱自心，決定還去。",
    "T03n0190_018:0736a28_2": "所以者何？",
    "T03n0190_018:0736a28_3": "汝今止為愛著大家，不能捨者，汝若到家，還來覓我。",
    "T03n0190_018:0736b01_4": "若汝迴至迦毘羅城，見我親族為我愁者，汝告彼等作如是言：「汝等眷屬！",
    "T03n0190_018:0736b02_5": "於太子邊，宜應割捨愛著之心。",
    "T03n0190_018:0736b03_6": "何以故？",
    "T03n0190_018:0736b03_7": "我今知彼有要誓言。」』",
    "T03n0190_018:0736b04_8": "爾時，太子即說此偈，囑車匿言：「『假使我今身血肉，　　并及支節筋脈皮，　　一切磨滅盡消亡，　　或復性命不全保，　　我若不捨此重擔，　　越渡諸苦達本源，　　未證解脫坐道場，　　終不虛爾還相見。』",
    "T03n0190_018:0736b09_0": "「爾時，車匿既聞太子說此偈已，即以自身四布於地，持其兩手前著抱於太子兩足，而作是言：『善哉聖子！",
    "T03n0190_018:0736b11_1": "今乞歡喜，莫作如是苦切誓言。",
    "T03n0190_018:0736b12_2": "大聖大子！",
    "T03n0190_018:0736b12_3": "我有何力，有何神德，能令聖子迴還本宮？",
    "T03n0190_018:0736b13_4": "但我從此獨自向家，聖子眷屬必當打我，或復聖子父王淨飯，并及姨母摩訶波闍波提，必應問我：「我妙梵聲，聰慧之子，汝今將向何處擲來？」』",
    "T03n0190_018:0736b16_5": "爾時，太子報車匿言：『車匿！",
    "T03n0190_018:0736b17_6": "莫作是言！",
    "T03n0190_018:0736b17_7": "莫作是言！",
    "T03n0190_018:0736b17_8": "我之父母及諸眷屬，見汝從此獨自迴還，終不打汝。",
    "T03n0190_018:0736b18_9": "所以者何？",
    "T03n0190_018:0736b19_0": "我眷屬等，一切悉皆愛念於汝。",
    "T03n0190_018:0736b19_1": "車匿！",
    "T03n0190_018:0736b19_2": "速起速起。",
    "T03n0190_018:0736b20_3": "上來所論，有如此法，世若有人，將所愛人言語意氣向彼道時，必得賞賜。",
    "T03n0190_018:0736b21_4": "汝決定須速還至家，我之父王見汝還已，心得穌醒。",
    "T03n0190_018:0736b22_5": "然我父王，見我捨家聞道出家，大生苦逼。",
    "T03n0190_018:0736b23_6": "父王之身及諸眷屬，一切號咷，悲咽哭泣，城內大小，一切人民，為於我故，生重苦惱，彼等若得見汝還者，心少喜歡。』",
    "T03n0190_018:0736b27_0": "「爾時車匿從地而起，合十指掌，淚下如流，舉聲大哭，白太子言：『以如是故，我今欲將聖子還家，勿令大王種姓斷絕。』",
    "T03n0190_018:0736b29_1": "是時車匿從地起已，馬王乾陟前膝胡跪，出舌舐於太子二足，兩眼流淚。",
    "T03n0190_018:0736c02_2": "是時車匿白太子言：『大聖太子！",
    "T03n0190_018:0736c03_0": "此馬雖復是畜生身，猶尚慈悲垂淚而泣，況復聖子諸眷屬心，當見何殃？",
    "T03n0190_018:0736c04_1": "唯願聖子！",
    "T03n0190_018:0736c04_2": "正觀於此乾陟馬王，今見聖子不欲還家，是以胡跪屈前兩膝，開口出舌舐聖子足，以慈哀心，二目淚下。』",
    "T03n0190_018:0736c08_0": "「爾時，太子以諸功德萬字莊嚴千輻相輪，猶如芭蕉，內心柔軟，金色右掌網縵手指，摩其馬王乾陟頂上，而語之言：『乾陟！",
    "T03n0190_018:0736c10_1": "汝今具作馬事，以得度於大負重任，從今已後，汝乾陟馬，還家自養。",
    "T03n0190_018:0736c12_2": "此今是我最後從家騎乘之務，行大遠路，賴汝今日得濟於我。",
    "T03n0190_018:0736c13_3": "乾陟！",
    "T03n0190_018:0736c13_4": "汝今莫生憂惱，莫泣莫悲，汝所載我當得大報，我今欲求阿耨多羅三藐三菩提，於後證時，當將甘露分布與汝。』",
    "T03n0190_018:0736c16_5": "而有偈說：「『太子以右羅網指，　　萬字千輻輪相現，　　金色柔軟清淨手，　　用摩馬王乾陟頭。",
    "T03n0190_018:0736c19_0": "　　猶如兩人對語言，　　汝同日生馬乾陟，　　莫過悲啼生懊惱，　　汝作馬功已訖了。",
    "T03n0190_018:0736c21_0": "　　我若當證甘露味，　　所可負載於我者，　　分別密教甚深法，　　報答於彼終不虛。』",
    "T03n0190_018:0736c23_0": "「爾時車匿白太子言：『大聖太子！",
    "T03n0190_018:0736c23_1": "今日已得廣大王位，聖子具足一切諸相玉女之寶，所莊嚴宮普皆顯，現自餘多種五欲之事，最勝最妙，人間難辦，今已得之。",
    "T03n0190_018:0736c26_2": "何故聖子捨此妙樂，愛於諸獸百鳥充滿曠野之內？",
    "T03n0190_018:0736c27_3": "又復是處多有惡賊恐怖之事，獨行獨坐，遠離諸樂，云何悅心？』",
    "T03n0190_018:0736c29_4": "太子報言：『汝善車匿！",
    "T03n0190_018:0736c29_5": "所語不虛。",
    "T03n0190_018:0737a01_6": "其理雖然，汝今諦聽，我為汝說。",
    "T03n0190_018:0737a01_7": "世間五慾，會歸無常，非究竟法，不合心安，若得還失，速疾如流，不暫停住，如草上露，不久消散；猶如空拳，誑於小兒；如芭蕉心，無有真實；如秋雲起，乍布還收；如閃電光，忽出還滅；如水上沫，無有常定；如熱陽炎，誑惑於人。』",
    "T03n0190_018:0737a07_8": "而說偈言：「『諸五慾之事，　　猶如魁膾机，　　如刀刃塗蜜，　　如借他器用，　　如新死哭泣，　　如夢見快樂，　　寤後覓還無，　　猶如剗貫人，　　如樹果子熟，　　不久當墮地，　　如惡人刀仗，　　殺怨無慈心，　　猶如割肉臠，　　當受大苦惱，　　如執大火炬，　　不慎而燒身。",
    "T03n0190_018:0737a16_0": "　　妙色人天果，　　久長受樂已，　　心無有厭離，　　已得復能求，　　猶如人熱渴，　　更復飲鹹水，　　求諸五欲等，　　不厭離亦然。",
    "T03n0190_018:0737a20_0": "　　是故若智人，　　欲離諸五欲，　　猶如毒蛇頭，　　若求長壽命，　　遠離如毒藥，　　亦如大火聚，　　若有智慧人，　　應當遠捨離。",
    "T03n0190_018:0737a24_0": "　　諸有生死者，　　一切不堅實，　　念念不暫停，　　世法應如是。",
    "T03n0190_018:0737a26_0": "　　壽命無自由，　　決至向死鬼，　　如是思量已，　　莫住於世間。』",
    "T03n0190_018:0737a28_0": "「爾時太子說此偈已，告車匿言：『車匿！",
    "T03n0190_018:0737a28_1": "五欲之事，有如是等多種過患。",
    "T03n0190_018:0737a29_2": "車匿！",
    "T03n0190_018:0737a29_3": "王位亦然，以種種苦眾患雜亂。",
    "T03n0190_018:0737b01_4": "我見如是可畏相故，寧住於此曠野之中，共諸飛禽走獸盜賊恐怖之處，獨起獨行，遠離欲樂。",
    "T03n0190_018:0737b03_5": "我意樂此，彼非所願。",
    "T03n0190_018:0737b04_6": "車匿！",
    "T03n0190_018:0737b04_7": "汝聞我作如是語已，莫復違我此之大事。",
    "T03n0190_018:0737b05_8": "車匿！",
    "T03n0190_018:0737b05_9": "我於如是法行之內，當開法眼，汝須隨喜，不應障我。』",
    "T03n0190_018:0737b06_10": "是時車匿白太子言：『大聖太子！",
    "T03n0190_018:0737b07_11": "太子若定作是心者，我今不敢違聖子勅，如聖子教，我還向家。』",
    "T03n0190_018:0737b09_0": "「爾時太子讚車匿言：『善哉善哉！",
    "T03n0190_018:0737b09_1": "大善車匿！",
    "T03n0190_018:0737b09_2": "汝今如是，順從我意，獲大善利，汝作事善。』",
    "T03n0190_018:0737b10_3": "是時太子，身上所有諸寶瓔珞皆悉自解，口作如是大弘願言：『此是我今最後在家莊嚴身飾，此是我今最後在家莊嚴身飾。』",
    "T03n0190_018:0737b13_4": "解已手持將付車匿，付車匿已，復作是言：『車匿！",
    "T03n0190_018:0737b14_5": "汝將此等諸寶瓔珞，歸付與我諸眷屬等。』",
    "T03n0190_018:0737b15_6": "是時車匿即取彼等諸寶瓔珞，受已更問於太子言：『聖子！",
    "T03n0190_018:0737b17_7": "若我至家，將此瓔珞，付於聖子諸眷屬時，脫彼眷屬問於我言：「車匿！",
    "T03n0190_018:0737b18_8": "汝今何故？",
    "T03n0190_018:0737b18_9": "將我太子，送至他國，而捨獨來？",
    "T03n0190_018:0737b19_10": "車匿！",
    "T03n0190_018:0737b19_11": "悉達太子復更囑託我等何事？」",
    "T03n0190_018:0737b20_12": "彼等若問我如是事，當作何報？』",
    "T03n0190_018:0737b21_13": "太子又言：『車匿！",
    "T03n0190_018:0737b21_14": "汝若至家，為我頂禮父王淨飯并及姨母摩訶波闍波提，自餘尊者一切眷屬，悉皆問訊。",
    "T03n0190_018:0737b23_15": "車匿！",
    "T03n0190_018:0737b23_16": "為我諮啟淨飯大王，作如是言：「我今實知父王恩深，但我為證阿耨多羅三藐三菩提故，所以違離；若得證已，即當還家奉見大王。」",
    "T03n0190_018:0737b26_17": "又別為我，諮白姨母摩訶波闍波提國大夫人：「勿為我故生大憂愁，聖子必得成大善利，迴還共母，歡喜相見。」",
    "T03n0190_018:0737b29_18": "又我宮內一切婇女及諸親族，時年童子并餘釋種，作如是言：「我今欲破無明暗網，當得智明；得智明已，我當迴還入迦毘羅。」』",
    "T03n0190_018:0737c03_0": "「爾時太子，從車匿邊，索取摩尼雜飾莊嚴七寶把刀，自以右手執於彼刀，從鞘拔出，即以左手，攬捉紺青優鉢羅色螺髻之髮，右手自持利刀割取，以左手擎，擲置空中。",
    "T03n0190_018:0737c06_1": "時天帝釋，以希有心，生大歡喜，捧太子髻不令墮地，以天妙衣承受接取。",
    "T03n0190_018:0737c08_2": "爾時諸天，以彼勝上天諸供具而供養之。",
    "T03n0190_018:0737c10_0": "「爾時，淨居諸天大眾，去於太子不近不遠，有一華鬘，名須曼那。",
    "T03n0190_018:0737c11_1": "其須曼那華，下化作一淨髮師，執利剃刀，去於太子不遠而立。",
    "T03n0190_018:0737c12_2": "太子見已，作如是言：『謂淨髮師！",
    "T03n0190_018:0737c13_3": "汝能為我淨髮以不？』",
    "T03n0190_018:0737c14_4": "其淨髮師報太子言：『我甚能為。』",
    "T03n0190_018:0737c14_5": "太子報言：『汝若能者，今可知時。』",
    "T03n0190_018:0737c16_0": "「爾時，彼化淨髮之師，即以利刀，剃於太子無見頂相紺螺髻髮。",
    "T03n0190_018:0737c17_1": "當剃頭時，帝釋天王生希有心，所落之髮不令一毛墜墮於地，一一悉以天衣承之，受已將向三十三天而供養之。",
    "T03n0190_018:0737c20_2": "從此已來，令諸天上因立節名，供養菩薩髮髻冠節，至今不斷。",
    "T03n0190_018:0737c22_0": "「爾時，太子自解其身一切瓔珞及以天冠，剃去髮鬚，剪落既訖，觀於體上猶有天衣，見已念言：『此衣非是出家之服，出家之人，在於山間，誰能與我袈裟色衣？",
    "T03n0190_018:0737c25_1": "如出家法，居在山林，須如法衣。』",
    "T03n0190_018:0737c26_2": "時淨居天，知太子心如是念已，應時化作獵師之形，身著袈裟染色之衣，手執弓箭，漸漸來至太子之前，相去不遠，默然而住。",
    "T03n0190_018:0738a01_0": "「是時太子，見彼獵師身著袈裟手執弓箭，見已即語，作如是言：『山野仁者！",
    "T03n0190_018:0738a02_1": "汝能與我此之袈裟色衣已不？",
    "T03n0190_018:0738a03_2": "汝若與我，我當與汝迦尸迦衣，此衣價直百千億金，復為種種栴檀香等之所熏修。",
    "T03n0190_018:0738a05_3": "汝何用是麤弊衣服袈裟色為？",
    "T03n0190_018:0738a05_4": "可取如是迦尸迦衣。』",
    "T03n0190_018:0738a06_5": "而說偈言：「『此是解脫聖人衣，　　若執弓箭不合著，　　汝發歡喜心施我，　　莫惜共我博天衣。』",
    "T03n0190_018:0738a09_0": "「爾時獵師報菩薩言：『善哉仁者！",
    "T03n0190_018:0738a09_1": "我今與汝，實不悋惜。』",
    "T03n0190_018:0738a10_2": "是時化人，即與菩薩袈裟之衣，從菩薩取迦尸迦衣，價數直於百千金者，復以種種栴檀所熏。",
    "T03n0190_018:0738a12_3": "菩薩爾時，心大歡喜受袈裟衣，深自慶幸，即脫身上迦尸迦衣與彼獵師。",
    "T03n0190_018:0738a14_0": "時淨居天所化之人，從菩薩邊取迦尸迦微妙衣已，即於其地以神通飛上虛空中，如一念頃還至梵天，為欲供養彼妙衣故，於菩薩前，以天神通乘空而行。",
    "T03n0190_018:0738a17_1": "菩薩見已，生大歡喜，希有勝上奇特之心，於此袈裟染色衣邊，復更倍生慇重至到歡喜之心。",
    "T03n0190_018:0738a20_0": "「爾時菩薩以剃頭訖，身得袈裟染色衣著，形容改變，既嚴整訖，口發如是大弘誓言：『我今始名真出家也。』",
    "T03n0190_018:0738a22_1": "是時菩薩遣車匿還，淚流滿面以送車匿。",
    "T03n0190_018:0738a23_2": "分別訖了，獨一無雙，體上既披袈裟色服，安庠徐步向跋伽婆仙人居處。",
    "T03n0190_018:0738a24_3": "是時車匿，曲躬頂禮菩薩兩足，圍遶菩薩三匝而迴。",
    "T03n0190_018:0738a26_4": "車匿既見菩薩割意，不肯還家，兼其身體著袈裟衣，頭無天冠鬚髮悉剪，身體復無諸寶瓔珞并及微妙迦尸迦衣，如是一切種種悉無，既遙見已，上舉兩手，大叫盡聲，號天而哭，投身撲地，心意悶絕，良久乃穌。",
    "T03n0190_018:0738b01_5": "穌已還起，諦觀立地，視菩薩行，更復舉聲，稱冤而哭，以其兩手，抱乾陟項，悲咽哽塞，大聲呼嗟。",
    "T03n0190_018:0738b04_6": "良久哭已，觀見菩薩，心意不迴，無可冀望，將諸瓔珞及以衣裳，并牽馬王乾陟，迴返欲向家歸，此是身還，實非心捨。",
    "T03n0190_018:0738b06_7": "其行道路，或時思惟，或舉聲哭，或復悶絕，躃倒於地，或處直立，不能前行。",
    "T03n0190_018:0738b08_8": "或處思慕，不樂而坐，車匿如是心懷愁惱，多種自現諸苦相已，漸漸次到迦毘羅城。",
    "T03n0190_018:0738b10_9": "其乾陟馬，數數迴頭觀看菩薩，作聲鳴喚，逐車匿後，淚下而行。",
    "T03n0190_018:0738b12_10": "其馬已前，多足氣力，歡喜縱逸，以見菩薩捨家出家剃鬚髮故，苦逼憂愁，恒常懊惱，身形羸瘦，氣力消盡。",
    "T03n0190_018:0738b14_11": "假使是馬瓔珞莊嚴，以心離別於菩薩故，無有威神、無有威德，迴顧數觀，占看菩薩，而作大聲，淚下滿面，悲鳴而行。",
    "T03n0190_018:0738b17_12": "在於路上，不食水草，以飢渴逼，行步羸弱，威力威神悉皆減損，不復能行。",
    "T03n0190_018:0738b18_13": "其眼中淚，恒常不乾。",
    "T03n0190_018:0738b19_14": "菩薩初騎，所發到處止半夜行，今以苦逼身羸弱故，迴還八日始得至家。",
    "T03n0190_018:0738b20_15": "而有偈言：「『菩薩初出半夜行，　　車匿辭別牽乾陟，　　以苦逼切失威勢，　　迴還八日乃到家。』",
    "T03n0190_018:0738b24_0": "佛本行集經車匿等還品第二十三上",
    "T03n0190_018:0738b25_0": "「爾時，車匿將馬乾陟辭別太子，迴還歸至迦毘羅城。",
    "T03n0190_018:0738b26_1": "當初入時，譬如有人入於空宅，其迦毘羅城之內外，四面周匝，或復園林，或復泉池，或復渠河或復苑囿，以太子捨行出家故，無有威神，凋悴枯竭。",
    "T03n0190_018:0738b29_2": "其迦毘羅城內，所居人民大小，遙見車匿將領馬王乾陟還歸，不見太子，以不見故，悉隨車匿及乾陟後，次第而行，諮車匿言：『悉達太子，今在何處？』",
    "T03n0190_018:0738c04_3": "是時車匿，流淚滿面，哭泣哽咽，不能得言。",
    "T03n0190_018:0738c05_4": "時彼城內一切人民，悲泣啼哭，隨逐車匿及以乾陟，行則隨行，心生疑惑而問車匿，作如是言：『其王子者，今在何處？",
    "T03n0190_018:0738c07_5": "於我國內生大歡喜，今汝何處捨離而來？』",
    "T03n0190_018:0738c08_6": "是時車匿，隨行隨報彼諸人言：『我實不敢捨背聖子，而彼聖子，捐棄自宮，捨俗衣形，并發遣我及馬乾陟，令使來還，太子獨自在山出家。』",
    "T03n0190_018:0738c11_7": "是時城內一切人民，聞此語已，心生奇特希有之事，而讚助言：『未曾有法。』",
    "T03n0190_018:0738c13_8": "各各對面，共相謂言：『悉達太子，難行能行。』",
    "T03n0190_018:0738c14_9": "時彼城內一切人民，口雖如是稱說彼言，而其淚下猶如流水，復各呵身，作如是言：『咄我今者可共隨其相逐出家，至於彼處，看人師子徒步行者，我今寧應至彼隨行，勿令一日離別聖子而存活命。",
    "T03n0190_018:0738c18_10": "所以者何？",
    "T03n0190_018:0738c19_11": "此城今無彼聖子故，無有威神、無有勢力，此城以無於太子故寂寞，今與曠野無異；彼所居處，以有太子威神力故，山澤叢林，還成聚落。』",
    "T03n0190_018:0738c22_12": "而有偈說：「『城內人民聞此言，　　口稱希有如是事，　　此無悉達成曠野，　　彼有太子如國城。』",
    "T03n0190_018:0738c25_0": "「爾時，馬王乾陟鳴喚，城內所有一切人民，悉在自家，各聞其聲聞已，一切所有人民，及兩宮內諸婇女等，作如是心，謂言大子迴還入城。",
    "T03n0190_018:0738c28_1": "是時人民及以宮內所有婇女，或開窓牖，或撥門簾，以歡喜心，遙望太子。",
    "T03n0190_018:0738c29_2": "時彼人民及宮婇女，唯見馬王及以車匿離別太子獨自而來，見已各還閉窓門戶，退入家內，稱冤大哭。",
    "T03n0190_018:0739a03_3": "時，淨飯王以愛苦惱逼切身故，思惟欲見悉達太子，即入齋堂，潔戒淨心，修持苦行，憂愁悵怏，內心日夜求守一切諸天諸神，復作種種方便因緣，欲求見子以慰心故。",
    "T03n0190_018:0739a07_0": "爾時車匿，苦惱憂悲，淚下如雨，手執乾陟，并及太子緣身瓔珞無價寶冠，擎持將入淨飯王宮，譬如王子於戰鬪場被怨敵殺，其從左右將馬瓔珞入於王宮，如是如是。",
    "T03n0190_018:0739a10_1": "其奴車匿，離別太子，將馬服玩，雨淚而入大王宮中，亦復如是。",
    "T03n0190_018:0739a12_2": "車匿入時，其馬乾陟，在淨飯王宮門之外，欲入門內觀瞻太子，左右行動坐臥之處，不見太子，淚下如流，爮地大鳴，譬如有人於大眾中說苦惱事。",
    "T03n0190_018:0739a15_3": "時，淨飯王宮內所有種種諸鳥，孔雀鸚鵡、鸜鵒命命、俱翅羅等種種諸鳥，聞乾陟聲，亦謂言是太子歸家，彼等歡喜，各自出聲和雅而鳴。",
    "T03n0190_018:0739a18_4": "如是乾陟，作於聲已，所有大王厩內餘馬，聞乾陟聲，亦謂太子歸來向家，一切歡喜，皆悉鳴喚。",
    "T03n0190_018:0739a20_5": "其淨飯王，宮內婇女眾多百千，摩訶波闍波提等，復有太子宮內婇女六萬餘人，及其大妃耶輸陀羅等，念太子故，大生憂惱，塵淚滿面，各任本容，不復洗梳，身體衣裳，皆悉垢膩，捨諸一切妙好瓔珞，憂愁悵怏，心意不安，或哭或啼，或思惟坐。",
    "T03n0190_018:0739a26_6": "聞乾陟鳴，各相謂言：『如是乾陟，作是鳴聲，決定是我太子歸家，無有疑也。』",
    "T03n0190_018:0739a28_7": "彼等既聞乾陟聲已，心大歡喜，渴仰欲見於太子故。",
    "T03n0190_018:0739a29_8": "摩訶波闍波提、耶輸陀羅等多千婇女，各於自房，或在樓上，或在殿中，或在室內，欲見太子，渴仰忽起，急走集聚，向於車匿及乾陟邊。",
    "T03n0190_018:0739b03_9": "彼諸婇女，唯見車匿及馬乾陟離別太子而來向宮，彼既見已，各舉兩手，叫喚大哭，流淚滿面，口唱太子種種諸德。",
    "T03n0190_018:0739b06_10": "而有偈說：「『彼等婇女心苦切，　　渴仰欲見太子還，　　忽覩車匿馬空迴，　　淚下滿面叫喚哭。",
    "T03n0190_018:0739b09_0": "　　解絕瓔珞妙衣服，　　散被頭髮身瘦羸，　　各舉兩手無承望，　　啼號不眠徹天曉。』",
    "T03n0190_018:0739b11_0": "佛本行集經卷第十八"
}