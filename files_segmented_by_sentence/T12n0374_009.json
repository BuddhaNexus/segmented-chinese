{
    "T12n0374_009:0416a14_0": "大般涅槃經卷第九",
    "T12n0374_009:0416a16_0": "北涼天竺三藏曇無讖譯",
    "T12n0374_009:0416a17_0": "◎如來性品第四之六",
    "T12n0374_009:0416a18_0": "「復次善男子！",
    "T12n0374_009:0416a18_1": "譬如有人，見月不現，皆言月沒，而作沒想，而此月性，實無沒也；轉現他方，彼處眾生，復謂月出，而此月性，實無出也。",
    "T12n0374_009:0416a21_0": "何以故？",
    "T12n0374_009:0416a21_1": "以須彌山障故不現，其月常生，性無出沒。",
    "T12n0374_009:0416a22_2": "如來、應、正遍知亦復如是，出於三千大千世界，或閻浮提示有父母，眾生皆謂如來生於閻浮提內。",
    "T12n0374_009:0416a24_3": "或閻浮提示現涅槃，而如來性實無涅槃，而諸眾生皆謂如來實般涅槃，喻如月沒。",
    "T12n0374_009:0416a26_4": "善男子！",
    "T12n0374_009:0416a26_5": "如來之性實無生滅，為化眾生故示生滅。",
    "T12n0374_009:0416a27_6": "善男子！",
    "T12n0374_009:0416a27_7": "如此滿月，餘方見半；此方半月，餘方見滿。",
    "T12n0374_009:0416a28_8": "閻浮提人若見月初，皆謂一日，起初月想。",
    "T12n0374_009:0416a29_9": "見月盛滿，謂十五日，生盛滿想。",
    "T12n0374_009:0416b01_10": "而此月性，實無虧盈，因須彌山而有增減。",
    "T12n0374_009:0416b02_11": "善男子！",
    "T12n0374_009:0416b02_12": "如來亦爾，於閻浮提或現初生，或現涅槃。",
    "T12n0374_009:0416b03_13": "現始生時，猶如初月，一切皆謂童子初生，行於七步如二日月，或復示現入於書堂，如三日月，示現出家，如八日月，放大智慧微妙光明，能破無量眾生魔眾，如十五日盛滿之月。",
    "T12n0374_009:0416b07_14": "或復示現三十二相、八十種好，以自莊嚴而現涅槃，喻如月蝕。",
    "T12n0374_009:0416b08_15": "如是眾生所見不同，或見半月，或見滿月，或見月蝕，而此月性實無增減、蝕噉之者，常是滿月。",
    "T12n0374_009:0416b10_16": "如來之身亦復如是，是故名為常住不變。",
    "T12n0374_009:0416b11_17": "「復次善男子！",
    "T12n0374_009:0416b12_0": "喻如滿月一切悉現，在在處處、城邑聚落、山澤水中、若井若池、若瓫若鍑、一切皆現，有諸眾生，行百由旬，百千由旬見月常隨，凡夫愚人妄生憶想，言：『我本於城邑屋宅，見如是月，今復於此空澤而見，為是本月？",
    "T12n0374_009:0416b16_1": "為異於本？』",
    "T12n0374_009:0416b16_2": "各作是念，月形大小或如鍑口，或復有言大如車輪，或言猶如四十九由旬。",
    "T12n0374_009:0416b18_3": "一切皆見月之光明，或見團圓喻如金盤。",
    "T12n0374_009:0416b19_4": "是月性一，種種眾生，各見異相。",
    "T12n0374_009:0416b20_5": "善男子！",
    "T12n0374_009:0416b20_6": "如來亦爾，出現於世，或有人天而作是念：『如來今者在我前住。』",
    "T12n0374_009:0416b21_7": "復有眾生亦生是念：『如來今者在我前住。』",
    "T12n0374_009:0416b22_8": "或有聾瘂，亦見如來有聾瘂相。",
    "T12n0374_009:0416b23_9": "眾生雜類，言音各異，皆謂如來悉同己語，亦各生念：『在我舍宅受我供養。』",
    "T12n0374_009:0416b25_10": "或有眾生，見如來身廣大無量。",
    "T12n0374_009:0416b25_11": "有見微小，或有見佛是聲聞像，或復有見為緣覺像。",
    "T12n0374_009:0416b27_12": "有諸外道復各念言：『如來今者，在我法中出家學道。』",
    "T12n0374_009:0416b28_13": "或有眾生復作是念：『如來今者獨為我故出現於世。』",
    "T12n0374_009:0416b29_14": "如來實性喻如彼月，即是法身，是無生身。",
    "T12n0374_009:0416c01_15": "方便之身隨順於世，示現無量本業因緣，在在處處示現有生，猶如彼月。",
    "T12n0374_009:0416c03_16": "以是義故，如來常住無有變易。",
    "T12n0374_009:0416c03_17": "「復次善男子！",
    "T12n0374_009:0416c04_18": "如羅睺羅阿修羅王以手遮月，世間諸人咸謂月蝕，阿修羅王實不能蝕。",
    "T12n0374_009:0416c05_19": "以阿修羅障其明故，是月團圓無有虧損，但以手障，故使不現。",
    "T12n0374_009:0416c07_20": "若攝手時，世間咸謂月已還生，皆言是月多受苦惱。",
    "T12n0374_009:0416c08_21": "假使百千阿修羅王，不能惱之。",
    "T12n0374_009:0416c09_22": "如來亦爾，示有眾生於如來所，生麁惡心，出佛身血，起五逆罪，至一闡提，為未來世諸眾生故，如是示現壞僧斷法而作留難。",
    "T12n0374_009:0416c11_23": "假使百千無量諸魔，不能侵出如來身血。",
    "T12n0374_009:0416c12_24": "所以者何？",
    "T12n0374_009:0416c13_25": "如來之身無有肉血、筋脈、骨髓。",
    "T12n0374_009:0416c13_26": "如來真實實無惱壞，眾生皆謂法、僧毀壞，如來滅盡。",
    "T12n0374_009:0416c14_27": "而如來性真實無變，無有破壞，隨順世間，如是示現。",
    "T12n0374_009:0416c16_28": "復次善男子！",
    "T12n0374_009:0416c16_29": "如二人鬪，若以刀杖傷身出血，雖至於死，不起殺想。",
    "T12n0374_009:0416c17_30": "如是業相，輕而不重。",
    "T12n0374_009:0416c18_31": "於如來所，本無殺心，雖出身血，是業亦爾，輕而不重。",
    "T12n0374_009:0416c19_32": "如來如是，於未來世為化眾生示現業報。",
    "T12n0374_009:0416c20_33": "「復次善男子！",
    "T12n0374_009:0416c20_34": "猶如良醫，勤教其子，醫方根本，此是根藥、此是莖藥、此是色藥，種種相貌汝當善知。",
    "T12n0374_009:0416c22_35": "其子敬奉父之所勅，精勤習學，善解諸藥。",
    "T12n0374_009:0416c23_36": "是醫後時壽盡命終，其子號咷而作是言：『父本教我，根藥如是，莖藥如是，花藥如是，色相如是。』",
    "T12n0374_009:0416c25_37": "如來亦爾，為化眾生示現制戒，應當如是，受持莫犯作五逆罪、誹謗正法及一闡提。",
    "T12n0374_009:0416c27_38": "為未來世起是事者，是故示現，欲令比丘，於佛滅後作如是知，此是契經甚深之義，此是戒律輕重之相，此是阿毘曇分別法句，如彼醫子。",
    "T12n0374_009:0417a02_0": "「復次善男子！",
    "T12n0374_009:0417a02_1": "如人知月，六月一蝕，而上諸天，須臾之間已見月蝕。",
    "T12n0374_009:0417a03_2": "何以故？",
    "T12n0374_009:0417a03_3": "彼天日長，人間短故。",
    "T12n0374_009:0417a04_4": "善男子！",
    "T12n0374_009:0417a04_5": "如來亦爾，天人咸謂如來壽短，如彼天人，須臾之間頻見月蝕。",
    "T12n0374_009:0417a05_6": "如來又於須臾之間，示現百千萬億涅槃，斷煩惱魔、陰魔、死魔，是故百千萬億天魔，悉知如來入般涅槃。",
    "T12n0374_009:0417a08_7": "又復示現無量百千先業因緣，隨順世間種種性故，示現如是無量無邊不可思議，是故如來常住無變。",
    "T12n0374_009:0417a10_8": "復次善男子！",
    "T12n0374_009:0417a10_9": "譬如明月，眾生樂見，是故稱月號為樂見。",
    "T12n0374_009:0417a11_10": "眾生若有貪恚愚癡，則不得稱為樂見也。",
    "T12n0374_009:0417a12_11": "如來如是，其性純善，清淨無垢，是最可稱為樂見也。",
    "T12n0374_009:0417a13_12": "樂法眾生，視之無厭，惡心之人，不憙瞻覩，以是義故，故言如來喻如明月。",
    "T12n0374_009:0417a15_13": "「復次善男子，譬如日出有三時異，謂春夏冬，冬日則短，春日處中，夏日極長。",
    "T12n0374_009:0417a17_14": "如來亦爾，於此三千大千世界為短壽者，及諸聲聞示現壽短，斯等見已，咸謂如來壽命短促，喻如冬日。",
    "T12n0374_009:0417a19_15": "為諸菩薩示現中壽，若至一劫若減一劫，喻如春日。",
    "T12n0374_009:0417a20_16": "唯佛覩佛，其壽無量，喻如夏日。",
    "T12n0374_009:0417a21_17": "善男子！",
    "T12n0374_009:0417a21_18": "如來所說方等大乘微密之教，示現世間，雨大法雨，於未來世，若有人能護持是典，開示分別利益眾生，當知是輩真是菩薩，喻如盛夏，天降甘雨。",
    "T12n0374_009:0417a24_19": "若有聲聞緣覺之人，聞佛如來微密之教，喻如冬日多遇冷患。",
    "T12n0374_009:0417a26_20": "菩薩之人，若聞如是微密教誨，如來常住性無變易，喻如春日，萌牙開敷。",
    "T12n0374_009:0417a28_0": "而如來性，實無長短，為世間故，示現如是，即是諸佛真實法性。",
    "T12n0374_009:0417a29_1": "「復次善男子！",
    "T12n0374_009:0417a29_2": "譬如眾星，晝則不現，而人皆謂晝星滅沒，其實不沒，所以不現，日光映故。",
    "T12n0374_009:0417b02_3": "如來亦爾，聲聞緣覺不能得見，喻如世人不見晝星。",
    "T12n0374_009:0417b03_4": "復次善男子！",
    "T12n0374_009:0417b03_5": "譬如陰闇，日月不現，愚夫謂言日月失沒，而是日月實不失沒。",
    "T12n0374_009:0417b05_6": "如來正法滅盡之時，三寶現沒亦復如是，非為永滅，是故當知如來常住無有變易。",
    "T12n0374_009:0417b07_7": "何以故？",
    "T12n0374_009:0417b07_8": "三寶真性，不為諸垢之所染故。",
    "T12n0374_009:0417b09_0": "「復次善男子！",
    "T12n0374_009:0417b09_1": "譬如黑月，彗星夜現，其明炎熾暫出還沒，眾生見已，生不祥想。",
    "T12n0374_009:0417b10_2": "諸辟支佛亦復如是，出無佛世，眾生見已，皆謂如來真實滅度，生憂悲想；而如來身實不滅度，如彼日月無有滅沒。",
    "T12n0374_009:0417b14_0": "「復次善男子！",
    "T12n0374_009:0417b14_1": "譬如日出，眾霧悉除。",
    "T12n0374_009:0417b14_2": "此大涅槃微妙經典亦復如是，出興於世，若有眾生一經耳者，悉能滅除一切諸惡、無間罪業。",
    "T12n0374_009:0417b16_3": "是大涅槃甚深境界不可思議，善說如來微密之性，以是義故，諸善男子、善女人等，應於如來生常住心，無有變易，正法不斷，僧寶不滅，是故應當多修方便，勤學是典，是人不久當得成於阿耨多羅三藐三菩提。",
    "T12n0374_009:0417b21_4": "是故此經名為無量功德所成，亦名菩提不可窮盡，以不盡故，故得稱為大般涅槃；有善光故，猶如夏日，身無邊故，名大涅槃。",
    "T12n0374_009:0417b25_0": "「復次善男子！",
    "T12n0374_009:0417b25_1": "如日月光，諸明中最，一切諸明，所不能及。",
    "T12n0374_009:0417b26_2": "大涅槃光，亦復如是，於諸契經，三昧光明最為殊勝，諸經三昧所有光明，所不能及。",
    "T12n0374_009:0417b28_3": "何以故？",
    "T12n0374_009:0417b28_4": "大涅槃光，能入眾生諸毛孔故。",
    "T12n0374_009:0417b29_0": "眾生雖無菩提之心，而能為作菩提因緣，是故復名大般涅槃。」",
    "T12n0374_009:0417c01_1": "迦葉菩薩白佛言：「世尊！",
    "T12n0374_009:0417c02_0": "如佛所說，大涅槃光入於一切眾生毛孔，眾生雖無菩提之心，而能為作菩提因者，是義不然。",
    "T12n0374_009:0417c04_1": "何以故？",
    "T12n0374_009:0417c04_2": "世尊！",
    "T12n0374_009:0417c04_3": "犯四重禁、作五逆人及一闡提，光明入身作菩提因者，如是等輩，與淨持戒、修習諸善，有何差別？",
    "T12n0374_009:0417c06_4": "若無差別，如來何故說四依義？",
    "T12n0374_009:0417c07_5": "世尊！",
    "T12n0374_009:0417c07_6": "又如佛言，若有眾生聞大涅槃一經於耳，則得斷除諸煩惱者；如來云何先說，有人於恒河沙等佛所發心，聞大涅槃不解其義。",
    "T12n0374_009:0417c10_7": "若不解義，云何能斷一切煩惱？」",
    "T12n0374_009:0417c11_8": "佛言：「善男子！",
    "T12n0374_009:0417c11_9": "除一闡提，其餘眾生聞是經已，悉皆能作菩提因緣。",
    "T12n0374_009:0417c12_10": "法聲光明入毛孔者，必定當得阿耨多羅三藐三菩提。",
    "T12n0374_009:0417c13_11": "何以故？",
    "T12n0374_009:0417c14_0": "若有人能供養恭敬無量諸佛，方乃得聞大涅槃經，薄福之人則不得聞。",
    "T12n0374_009:0417c15_1": "所以者何？",
    "T12n0374_009:0417c15_2": "大德之人乃能得聞如是大事，廝下小人則不得聞。",
    "T12n0374_009:0417c17_3": "何等為大？",
    "T12n0374_009:0417c17_4": "所謂諸佛甚深祕藏，謂佛性是，以是義故，名為大事。」",
    "T12n0374_009:0417c18_5": "迦葉菩薩白佛言：「世尊！",
    "T12n0374_009:0417c19_6": "云何未發菩提心者，得菩提因？」",
    "T12n0374_009:0417c19_7": "佛告迦葉：「若有聞是大涅槃經，言我不用發菩提心，誹謗正法，是人即於夢中見羅剎像，心中怖懅，羅剎語言：『咄，善男子！",
    "T12n0374_009:0417c22_8": "汝今若不發菩提心，當斷汝命。』",
    "T12n0374_009:0417c23_9": "是人惶怖，覺已即發菩提之心。",
    "T12n0374_009:0417c24_0": "是人命終，若在三惡及在人天，續復憶念菩提之心，當知是人是大菩薩摩訶薩也。",
    "T12n0374_009:0417c25_1": "以是義故，是大涅槃威神力故，能令未發菩提心者作菩提因。",
    "T12n0374_009:0417c27_2": "善男子！",
    "T12n0374_009:0417c27_3": "是名菩薩發心因緣，非無因緣，以是義故，大乘妙典真佛所說。",
    "T12n0374_009:0417c29_0": "「復次善男子！",
    "T12n0374_009:0417c29_1": "如虛空中興大雲雨，注於大地，枯木、石山、高原、堆阜，水所不住，流注下田，陂池悉滿，利益無量一切眾生。",
    "T12n0374_009:0418a02_2": "是大涅槃微妙經典亦復如是，雨大法雨，普潤眾生，唯一闡提發菩提心無有是處。",
    "T12n0374_009:0418a04_3": "復次善男子！",
    "T12n0374_009:0418a04_4": "譬如焦種，雖遇甘雨，百千萬劫，終不生芽，芽若生者亦無是處。",
    "T12n0374_009:0418a06_5": "一闡提輩亦復如是，雖聞如是大般涅槃微妙經典，終不能發菩提心牙，若能發者無有是處。",
    "T12n0374_009:0418a08_6": "何以故？",
    "T12n0374_009:0418a08_7": "是人斷滅一切善根，如彼焦種，不能復生菩提根牙。",
    "T12n0374_009:0418a09_8": "復次善男子！",
    "T12n0374_009:0418a10_0": "譬如明珠置濁水中，以珠威德水即為清，投之淤泥不能令清。",
    "T12n0374_009:0418a11_1": "是大涅槃微妙經典亦復如是，置餘眾生五無間罪、四重禁法濁水之中，猶可澄清，發菩提心；投一闡提淤泥之中，百千萬歲，不能令清，起菩提心。",
    "T12n0374_009:0418a14_2": "何以故？",
    "T12n0374_009:0418a14_3": "是一闡提，滅諸善根，非其器故。",
    "T12n0374_009:0418a15_4": "假使是人，百千萬歲，聽受如是大涅槃經，終不能發菩提之心。",
    "T12n0374_009:0418a17_0": "所以者何？",
    "T12n0374_009:0418a17_1": "無善心故。",
    "T12n0374_009:0418a18_0": "「復次善男子！",
    "T12n0374_009:0418a18_1": "譬如藥樹，名曰藥王，於諸藥中最為殊勝。",
    "T12n0374_009:0418a19_2": "若和酪漿、若蜜、若蘇、若水、若乳，若末、若丸，若以塗瘡、薰身、塗目，若見、若嗅，能滅眾生一切諸病。",
    "T12n0374_009:0418a21_3": "如是藥樹不作是念：『一切眾生，若取我根不應取葉，若取葉者不應取根，若取身者不應取皮，若取皮者不應取身。』",
    "T12n0374_009:0418a24_0": "是樹雖復不生是念，而能除滅一切病苦。",
    "T12n0374_009:0418a24_1": "善男子！",
    "T12n0374_009:0418a25_2": "是大涅槃微妙經典亦復如是，能除一切眾生惡業、四波羅夷、五無間罪，若內、若外所有諸惡，諸有未發菩提心者，因是則得發菩提心。",
    "T12n0374_009:0418a28_3": "何以故？",
    "T12n0374_009:0418a28_4": "是妙經典，諸經中王，如彼藥樹，諸藥中王。",
    "T12n0374_009:0418a29_5": "若有修習是大涅槃及不修者，若聞有是經典名字，聞已敬信，所有一切煩惱重病皆悉除滅，唯不能令一闡提輩安止住於阿耨多羅三藐三菩提。",
    "T12n0374_009:0418b03_6": "如彼妙藥，雖能療愈種種重病，而不能治必死之人。",
    "T12n0374_009:0418b04_7": "「復次善男子！",
    "T12n0374_009:0418b05_8": "如人手瘡，捉持毒藥，毒則隨入；若無瘡者，毒則不入。",
    "T12n0374_009:0418b06_9": "一闡提輩亦復如是，無菩提因，如無瘡者，毒不得入。",
    "T12n0374_009:0418b07_10": "所謂瘡者，即是無上菩提因緣，毒者即是第一妙藥，完無瘡者謂一闡提。",
    "T12n0374_009:0418b09_11": "復次善男子！",
    "T12n0374_009:0418b09_12": "譬如金剛，無能壞者，而能破壞一切之物，唯除龜甲及白羊角。",
    "T12n0374_009:0418b10_13": "是大涅槃微妙經典，亦復如是，悉能安止無量眾生於菩提道，唯不能令一闡提輩立菩提因。",
    "T12n0374_009:0418b13_14": "「復次善男子！",
    "T12n0374_009:0418b13_15": "如馬齒草、娑羅翅樹、尼迦羅樹，雖斷枝莖，續生如故；不如多羅，斷已不生。",
    "T12n0374_009:0418b15_0": "是諸眾生亦復如是，若得聞是大涅槃經，雖犯四禁及五無間，猶故能生菩提因緣；一闡提輩則不如是，雖得聽受是妙經典，而不能生菩提道因。",
    "T12n0374_009:0418b18_1": "復次善男子！",
    "T12n0374_009:0418b18_2": "如佉陀羅樹、鎮頭迦樹，斷已不生，及諸焦種。",
    "T12n0374_009:0418b19_3": "一闡提輩，亦復如是，雖得聞是大涅槃經，而不能發菩提因緣，猶如焦種。",
    "T12n0374_009:0418b21_4": "復次善男子！",
    "T12n0374_009:0418b21_5": "譬如大雨，終不住空。",
    "T12n0374_009:0418b22_0": "是大涅槃微妙經典亦復如是，普雨法雨，於一闡提則不能住，是一闡提周體密緻，猶如金剛，不容外物。」",
    "T12n0374_009:0418b24_1": "迦葉菩薩白佛言：「世尊！",
    "T12n0374_009:0418b24_2": "如佛說偈：「『不見善不作，　　唯見惡可作。",
    "T12n0374_009:0418b27_0": "　　是處可怖畏，　　猶如險惡道。』",
    "T12n0374_009:0418b28_0": "「世尊！",
    "T12n0374_009:0418b28_1": "如是所說，有何等義？」",
    "T12n0374_009:0418b28_2": "佛言：「善男子！",
    "T12n0374_009:0418b28_3": "不見者，謂不見佛性。",
    "T12n0374_009:0418b29_4": "善者，即是阿耨多羅三藐三菩提。",
    "T12n0374_009:0418c01_5": "不作者，所謂不能親近善友。",
    "T12n0374_009:0418c01_6": "唯見者，見無因果。",
    "T12n0374_009:0418c02_7": "惡者，謂謗方等大乘經典。",
    "T12n0374_009:0418c02_8": "可作者，謂一闡提說無方等。",
    "T12n0374_009:0418c03_9": "以是義故，一闡提輩，無心趣向清淨善法。",
    "T12n0374_009:0418c04_10": "何等善法？",
    "T12n0374_009:0418c04_11": "謂涅槃也。",
    "T12n0374_009:0418c04_12": "趣涅槃者，謂能修習賢善之行；而一闡提無賢善行，是故不能趣向涅槃。",
    "T12n0374_009:0418c06_13": "是處可畏，謂謗正法。",
    "T12n0374_009:0418c07_0": "誰應怖畏？",
    "T12n0374_009:0418c07_1": "所謂智者。",
    "T12n0374_009:0418c07_2": "何以故？",
    "T12n0374_009:0418c07_3": "以謗法者，無有善心及方便故，險惡道者謂諸行也。」",
    "T12n0374_009:0418c08_4": "迦葉復言：「如佛所說：「『云何見所作？",
    "T12n0374_009:0418c10_5": "　　云何得善法？",
    "T12n0374_009:0418c11_0": "　　何處不怖畏，　　如王夷坦道？』",
    "T12n0374_009:0418c12_0": "「是義何謂？」",
    "T12n0374_009:0418c12_1": "佛言：「善男子！",
    "T12n0374_009:0418c12_2": "見所作者，發露諸惡，從生死際所作諸惡悉皆發露，至無至處，以是義故，是處無畏。",
    "T12n0374_009:0418c14_3": "喻如人王，所遊正路，其中盜賊，悉皆逃走。",
    "T12n0374_009:0418c15_4": "如是發露一切諸惡，悉滅無餘。",
    "T12n0374_009:0418c16_5": "復次不見所作者，謂一闡提，所作眾惡而不自見，是一闡提憍慢心故，雖多作惡，於是事中初無怖畏，以是義故不得涅槃，喻如獼猴捉水中月。",
    "T12n0374_009:0418c19_6": "善男子！",
    "T12n0374_009:0418c19_7": "假使一切無量眾生，一時成於阿耨多羅三藐三菩提已，此諸如來亦復不見彼一闡提成於菩提，以是義故名不見所作。",
    "T12n0374_009:0418c22_8": "又復不見誰之所作，所謂不見如來所作。",
    "T12n0374_009:0418c23_9": "佛為眾生說有佛性，一闡提輩流轉生死，不能知見，以是義故，名為不見如來所作。",
    "T12n0374_009:0418c25_10": "又一闡提見於如來畢竟涅槃，謂真無常，猶如燈滅，膏油俱盡。",
    "T12n0374_009:0418c26_11": "何以故？",
    "T12n0374_009:0418c26_12": "是人惡業不虧損故。",
    "T12n0374_009:0418c27_13": "若有菩薩所作善業，迴向阿耨多羅三藐三菩提時，一闡提輩雖復毀呰，破壞不信，然諸菩薩猶故施與，欲共成於無上之道。",
    "T12n0374_009:0419a01_0": "何以故？",
    "T12n0374_009:0419a01_1": "諸佛法爾。",
    "T12n0374_009:0419a02_0": "「作惡不即受，　　如乳即成酪。",
    "T12n0374_009:0419a03_0": "　猶灰覆火上，　　愚者輕蹈之。",
    "T12n0374_009:0419a04_0": "「一闡提者名為無目，是故不見阿羅漢道。",
    "T12n0374_009:0419a04_1": "如阿羅漢不行生死險惡之道，以無目故誹謗方等，不欲修習。",
    "T12n0374_009:0419a06_2": "如阿羅漢勤修慈心，一闡提輩不修方等，亦復如是。",
    "T12n0374_009:0419a07_3": "若人說言：『我今不信聲聞經典，信受大乘，讀誦解說，是故我今即是菩薩。",
    "T12n0374_009:0419a09_4": "一切眾生悉有佛性，以佛性故，眾生身中即有十力、三十二相、八十種好。",
    "T12n0374_009:0419a10_5": "我之所說，不異佛說。",
    "T12n0374_009:0419a11_6": "汝今與我俱破無量諸惡煩惱，如破水瓶，以破結故，即得見於阿耨多羅三藐三菩提。』",
    "T12n0374_009:0419a13_7": "是人雖作如是演說，其心實不信有佛性，為利養故隨文而說，如是說者名為惡人。",
    "T12n0374_009:0419a15_8": "如是惡人，不速受果，如乳成酪。",
    "T12n0374_009:0419a15_9": "譬如王使，善能談論，巧於方便，奉命他國，寧喪身命，終不匿王所說言教。",
    "T12n0374_009:0419a17_10": "智者亦爾，於凡夫中不惜身命，要必宣說大乘方等如來祕藏，一切眾生皆有佛性。",
    "T12n0374_009:0419a19_11": "善男子！",
    "T12n0374_009:0419a19_12": "有一闡提作羅漢像，住於空處，誹謗方等大乘經典。",
    "T12n0374_009:0419a20_13": "諸凡夫人見已皆謂，真阿羅漢是大菩薩摩訶薩。",
    "T12n0374_009:0419a21_14": "是一闡提、惡比丘輩，住阿蘭若處，壞阿蘭若法，見他得利，心生嫉妬，作如是言：『所有方等大乘經典悉是天魔波旬所說。』",
    "T12n0374_009:0419a24_15": "亦說如來是無常法，毀滅正法，破壞眾僧。",
    "T12n0374_009:0419a25_16": "復作是言：『波旬所說，非善順說。』",
    "T12n0374_009:0419a26_17": "作是宣說邪惡之法，是人作惡不即受報如乳成酪。",
    "T12n0374_009:0419a27_18": "灰覆火上，愚輕蹈之。",
    "T12n0374_009:0419a27_19": "如是人者謂一闡提。",
    "T12n0374_009:0419a28_20": "是故當知大乘方等微妙經典，必定清淨，如摩尼珠投之濁水，水即為清，大乘經典亦復如是。",
    "T12n0374_009:0419b01_21": "「復次善男子！",
    "T12n0374_009:0419b01_22": "譬如蓮花為日所照，無不開敷。",
    "T12n0374_009:0419b02_23": "一切眾生亦復如是，若得見聞大涅槃日，未發心者皆悉發心為菩提因，是故我說大涅槃光所入毛孔，必為妙因。",
    "T12n0374_009:0419b05_0": "彼一闡提雖有佛性，而為無量罪垢所纏，不能得出，如蠶處繭，以是業緣，不能生於菩提妙因，流轉生死無有窮已。",
    "T12n0374_009:0419b08_0": "「復次善男子！",
    "T12n0374_009:0419b08_1": "如優鉢羅花、鉢頭摩花、拘牟頭華、分陀利華，生於淤泥，而終不為彼泥所污。",
    "T12n0374_009:0419b10_0": "若有眾生修大涅槃微妙經典，亦復如是，雖有煩惱，終不為此煩惱所污。",
    "T12n0374_009:0419b11_1": "何以故？",
    "T12n0374_009:0419b11_2": "以知如來性相力故。",
    "T12n0374_009:0419b12_3": "善男子！",
    "T12n0374_009:0419b12_4": "譬如有國，多清冷風，若觸眾生身諸毛孔，能除一切欝蒸之惱。",
    "T12n0374_009:0419b13_5": "此大乘典大涅槃經亦復如是，遍入一切眾生毛孔，為作菩提微妙因緣，除一闡提。",
    "T12n0374_009:0419b15_6": "何以故？",
    "T12n0374_009:0419b16_0": "非法器故。",
    "T12n0374_009:0419b17_0": "「復次善男子！",
    "T12n0374_009:0419b17_1": "譬如良醫，解八種藥，滅一切病，唯除必死。",
    "T12n0374_009:0419b18_2": "一切契經禪定三昧，亦復如是，能治一切貪恚愚癡、諸煩惱病，能拔煩惱毒刺等箭，而不能治犯四重禁、五無間罪。",
    "T12n0374_009:0419b20_3": "善男子！",
    "T12n0374_009:0419b21_0": "復有良醫，過八種術，能除眾生所有病苦，唯不能治必死之病。",
    "T12n0374_009:0419b22_1": "是大涅槃大乘經典，亦復如是，能除眾生一切煩惱，安住如來清淨妙因，未發心者令得發心，唯除必死一闡提輩。",
    "T12n0374_009:0419b26_0": "「復次善男子！",
    "T12n0374_009:0419b26_1": "譬如良醫，能以妙藥治諸盲人，令見日月、星宿、諸明一切色像，唯不能治生盲之人。",
    "T12n0374_009:0419b28_2": "是大乘典大涅槃經亦復如是，能為聲聞緣覺之人開發慧眼，令其安住無量無邊大乘經典，未發心者，謂犯四禁、五無間罪，悉能令發菩提之心；唯除生盲一闡提輩。",
    "T12n0374_009:0419c02_3": "復次善男子！",
    "T12n0374_009:0419c03_4": "譬如良醫，善解八術，為治眾生一切病苦，與種種方，吐下諸藥、及以塗身、熏藥、灌鼻、散藥、丸藥，若貧愚人不欲服之，良醫愍念，即將是人還其舍宅，強與令服，以藥力故，所患得除；女人產時，兒衣不出，與之令服，服已即出，并令嬰兒安樂無患。",
    "T12n0374_009:0419c08_5": "是大乘典大涅槃經亦復如是，所至之處若至舍宅，能除眾生無量煩惱，犯四重禁、五無間罪、未發心者，悉令發心，除一闡提。」",
    "T12n0374_009:0419c11_6": "迦葉菩薩白佛言：「世尊！",
    "T12n0374_009:0419c12_7": "犯四重禁及五無間，名極重惡，譬如斷截多羅樹頭，更不復生，是等未發菩提之心，云何能與作菩提因？」",
    "T12n0374_009:0419c14_8": "佛言：「善男子！",
    "T12n0374_009:0419c14_9": "是諸眾生，若於夢中夢墮地獄，受諸苦惱，即生悔心：『哀哉，我等自招此罪，若我今得脫是罪者，必定當發菩提之心，我今所見最是極惡。』",
    "T12n0374_009:0419c17_10": "從是覺已，即知正法有大果報，如彼嬰兒漸漸長大，常作是念：『是醫最良，善解方藥。",
    "T12n0374_009:0419c19_11": "我本處胎，與我母藥，母以藥故，身得安隱。",
    "T12n0374_009:0419c20_12": "以是因緣，我命得全。",
    "T12n0374_009:0419c21_13": "奇哉，我母受大苦惱，滿足十月懷抱我胎，既生之後，推乾去濕，除去不淨大小便利，乳餔長養，將護我身。",
    "T12n0374_009:0419c23_14": "以是義故，我當報恩，色養侍衛，隨順供養。』",
    "T12n0374_009:0419c24_15": "犯四重禁及無間罪，臨命終時，念是大乘大涅槃經，雖墮地獄、畜生、餓鬼、天上、人中，如是經典，亦為是人作菩提因，除一闡提。",
    "T12n0374_009:0419c27_16": "「復次善男子！",
    "T12n0374_009:0419c27_17": "譬如良醫及良醫子，所知深奧出過諸醫，善知除毒無上呪術，若惡毒蛇、若龍、若蝮，以諸呪術、呪藥令良，復以此藥用塗革屣，以此革屣觸諸毒虫，毒為之消，唯除一毒名曰大龍。",
    "T12n0374_009:0420a02_18": "是大乘典大涅槃經亦復如是，若有眾生犯四重禁、五無間罪，悉能消滅，令住菩提，如藥革屣能消眾毒，未發心者能令發心，安止住於菩提之道。",
    "T12n0374_009:0420a06_0": "是彼大乘大涅槃經威神藥故，令諸眾生，生於安樂，唯除大龍一闡提輩。",
    "T12n0374_009:0420a08_0": "「復次善男子！",
    "T12n0374_009:0420a08_1": "譬如有人，以雜毒藥，用塗大鼓，於大眾中擊之發聲，雖無心欲聞，聞之皆死，唯除一人不橫死者。",
    "T12n0374_009:0420a10_2": "是大乘典大涅槃經亦復如是，在在處處諸行眾中有聞聲者，所有貪欲、瞋恚愚癡，悉皆滅盡；其中雖有無心思念，是大涅槃因緣力故，能滅煩惱，而結自滅，犯四重禁及五無間，聞是經已，亦作無上菩提因緣，漸斷煩惱，除不橫死一闡提也。",
    "T12n0374_009:0420a15_3": "「復次善男子！",
    "T12n0374_009:0420a16_4": "譬如闇夜，諸所營作一切皆息，若未訖者要待日明。",
    "T12n0374_009:0420a17_5": "學大乘者，雖修契經一切諸定，要待大乘大涅槃日，聞於如來微密之教，然後乃當造菩提業，安住正法。",
    "T12n0374_009:0420a19_6": "猶如天雨，潤益增長一切諸種，成就果實，悉除飢饉，多受豐樂。",
    "T12n0374_009:0420a21_7": "如來祕藏無量法雨亦復如是，悉能除滅八種熱病，是經出世，如彼果實，多所利益，安樂一切，能令眾生見於佛性。",
    "T12n0374_009:0420a23_8": "如《法花》中，八千聲聞，得受記莂成大果實，如秋收冬藏，更無所作。",
    "T12n0374_009:0420a25_9": "一闡提輩，亦復如是，於諸善法，無所營作。",
    "T12n0374_009:0420a26_10": "「復次善男子！",
    "T12n0374_009:0420a26_11": "譬如良醫，聞他人子非人所持，尋以妙藥，并遣一使，勅語使言：『卿持此藥，速與彼人。",
    "T12n0374_009:0420a28_12": "彼人若遇諸惡鬼神，以藥力故，悉當遠去。",
    "T12n0374_009:0420a29_13": "卿若遲晚，吾自當往，終不令彼抂橫死也。",
    "T12n0374_009:0420b01_14": "若彼病人得見使者及吾威德，諸苦當除，得安隱樂。』",
    "T12n0374_009:0420b02_15": "是大乘典大涅槃經亦復如是，若比丘、比丘尼、優婆塞、優婆夷及諸外道，有能受持如是經典，讀誦通利，復為他人分別廣說，若自書寫，令他書寫，斯等皆為菩提因緣。",
    "T12n0374_009:0420b06_16": "若犯四禁及五逆罪，若為邪鬼毒惡所持，聞是經典，所有諸惡悉皆消滅，如見良醫惡鬼遠去，當知是人是真菩薩摩訶薩也。",
    "T12n0374_009:0420b09_17": "何以故？",
    "T12n0374_009:0420b09_18": "暫得聞是大涅槃故，亦以生念，如來常故。",
    "T12n0374_009:0420b10_19": "暫得聞者尚得如是，何況書寫、受持讀誦，除一闡提，其餘皆是菩薩摩訶薩。",
    "T12n0374_009:0420b11_20": "「復次善男子！",
    "T12n0374_009:0420b12_21": "譬如聾人，不聞音聲。",
    "T12n0374_009:0420b12_22": "一闡提輩亦復如是，雖復欲聽是妙經典，而不得聞。",
    "T12n0374_009:0420b13_23": "所以者何？",
    "T12n0374_009:0420b14_24": "無因緣故。",
    "T12n0374_009:0420b14_25": "復次善男子！",
    "T12n0374_009:0420b14_26": "譬如良醫，一切醫方，無不通達，兼復廣知無量呪術，是醫見王作如是言：『大王今者有必死病。』",
    "T12n0374_009:0420b16_27": "其王答言：『卿不見我腹內之事，云何而言有必死病？』",
    "T12n0374_009:0420b18_28": "醫即答言：『若不見信，應服下藥，既下之後，王自驗之。』",
    "T12n0374_009:0420b19_29": "王不肯服，爾時良醫以呪術力，令王糞門遍生瘡疱，兼復[病-丙+帶]下，虫血雜出。",
    "T12n0374_009:0420b20_30": "王見是已，生大怖懅，讚彼良醫：『善哉，善哉！",
    "T12n0374_009:0420b21_31": "卿先所白，吾不用之。",
    "T12n0374_009:0420b22_32": "今乃知卿，於吾此身作大利益。』",
    "T12n0374_009:0420b23_33": "恭敬是醫猶如父母。",
    "T12n0374_009:0420b23_34": "是大乘典大涅槃經亦復如是，於諸眾生，有欲無欲，悉能令彼煩惱崩落。",
    "T12n0374_009:0420b25_35": "是諸眾生，乃至夢中夢見是經，恭敬供養，喻如大王，恭敬良醫。",
    "T12n0374_009:0420b26_36": "是大良醫，知必死者，終不治之。",
    "T12n0374_009:0420b27_37": "是大乘典大涅槃經亦復如是，終不能治一闡提輩。",
    "T12n0374_009:0420b28_38": "「復次善男子！",
    "T12n0374_009:0420b28_39": "譬如良醫，善知八種，悉能療治一切諸病，唯不能治必死之人。",
    "T12n0374_009:0420c01_40": "諸佛菩薩亦復如是，悉能救療一切有罪，唯不能治必死之人一闡提輩。",
    "T12n0374_009:0420c02_41": "復次善男子！",
    "T12n0374_009:0420c03_42": "譬如良醫，善知八種微妙經術，復能博達，過於八種，以己所知，先教其子，若水、若陸、山澗藥草，悉令識知，如是漸漸教八事已，次復教餘最上妙術。",
    "T12n0374_009:0420c06_43": "如來、應、正遍知亦復如是，先教其子諸比丘等，方便除滅一切煩惱，修學淨身不堅固想，謂水、陸、山澗。",
    "T12n0374_009:0420c08_44": "水者喻身受苦，如水上泡。",
    "T12n0374_009:0420c09_45": "陸者喻身不堅，如芭蕉樹。",
    "T12n0374_009:0420c10_46": "其山澗者喻煩惱中，修無我想。",
    "T12n0374_009:0420c10_47": "以是義故，身名無我。",
    "T12n0374_009:0420c11_48": "如來如是於諸弟子，漸漸教學九部經法，令善通利，然後教學如來祕藏，為其子故，說如來常。",
    "T12n0374_009:0420c13_49": "如來如是說大乘典大涅槃經，為諸眾生已發心者及未發心，作菩提因，除一闡提。",
    "T12n0374_009:0420c15_50": "如是，善男子！",
    "T12n0374_009:0420c15_51": "是大乘典大涅槃經，無量無數不可思議未曾有也，當知即是無上良醫，最尊最勝，眾經中王。",
    "T12n0374_009:0420c18_0": "「復次善男子！",
    "T12n0374_009:0420c18_1": "譬如大船，從海此岸至於彼岸，復從彼岸還至此岸。",
    "T12n0374_009:0420c19_2": "如來、應、正遍知亦復如是，乘大涅槃大乘寶船，周旋往返，濟渡眾生，在在處處有應度者，悉令得見如來之身，以是義故，如來名曰無上船師。",
    "T12n0374_009:0420c22_3": "譬如有船則有船師，以有船師，則有眾生渡於大海；如來常住化度眾生，亦復如是。",
    "T12n0374_009:0420c24_4": "復次善男子，譬如有人在大海中乘船欲渡，若得順風，須臾之間則能得過無量由延；若不得者，雖復久住，經無量歲，不離本處，有時船壞，沒水而死。",
    "T12n0374_009:0420c28_5": "眾生如是，在於愚癡生死大海，乘諸行船，若得值遇大般涅槃猛利之風，則能疾到無上道岸，若不值遇，當久流轉無量生死，或時破壞，墮於地獄、畜生、餓鬼。",
    "T12n0374_009:0421a02_6": "「復次善男子！",
    "T12n0374_009:0421a02_7": "譬如有人，不遇風王，久住大海，作是思惟：『我等今者必在此死。』",
    "T12n0374_009:0421a04_8": "如是念時，忽遇利風，隨順渡海，復作是言：『快哉，是風，未曾有也。",
    "T12n0374_009:0421a05_9": "令我等輩，安隱得過大海之難。』",
    "T12n0374_009:0421a06_10": "眾生如是，久處愚癡生死大海，困苦窮悴，未遇如是大涅槃風，則應生念：『我等必定墮於地獄、畜生、餓鬼。』",
    "T12n0374_009:0421a08_11": "是諸眾生思惟是時，忽遇大乘大涅槃風，隨順吹向，入於阿耨多羅三藐三菩提，方知真實，生奇特想，歎言：『快哉，我從昔來，未曾見聞，如是如來微密之藏。』",
    "T12n0374_009:0421a12_12": "爾乃於是大涅槃經，生清淨信。",
    "T12n0374_009:0421a13_0": "「復次善男子！",
    "T12n0374_009:0421a13_1": "如蛇脫皮，為死滅耶？」",
    "T12n0374_009:0421a13_2": "「不也。",
    "T12n0374_009:0421a13_3": "世尊！」",
    "T12n0374_009:0421a14_4": "「善男子，如來亦爾，方便示現，棄捨毒身，可言如來無常滅耶？」",
    "T12n0374_009:0421a15_5": "「不也。",
    "T12n0374_009:0421a15_6": "世尊！",
    "T12n0374_009:0421a15_7": "如來於此閻浮提中方便捨身，如彼毒蛇，捨於故皮，是故如來名為常住。」",
    "T12n0374_009:0421a17_8": "「復次善男子！",
    "T12n0374_009:0421a17_9": "譬如金師，得好真金，隨意造作種種諸器。",
    "T12n0374_009:0421a18_10": "如來亦爾，於二十五有，悉能示現種種色身，為化眾生拔生死故。",
    "T12n0374_009:0421a20_11": "是故如來名無邊身，雖復示現種種諸身，亦名常住無有變易。",
    "T12n0374_009:0421a22_0": "「復次善男子！",
    "T12n0374_009:0421a22_1": "如菴羅樹及閻浮樹一年三變，有時生花，光色敷榮，有時生葉，滋茂蓊欝，有時彫落，狀似枯死。",
    "T12n0374_009:0421a24_2": "善男子！",
    "T12n0374_009:0421a24_3": "於意云何？",
    "T12n0374_009:0421a24_4": "是樹實為枯滅不耶？」",
    "T12n0374_009:0421a25_5": "「不也。",
    "T12n0374_009:0421a25_6": "世尊！」",
    "T12n0374_009:0421a25_7": "「善男子！",
    "T12n0374_009:0421a25_8": "如來亦爾，於三界中示三種身，有時初生，有時長大，有時涅槃，而如來身實非無常。」",
    "T12n0374_009:0421a27_9": "迦葉菩薩讚言：「善哉，誠如聖教，如來常住無有變易。」",
    "T12n0374_009:0421a28_10": "◎「◎善男子！",
    "T12n0374_009:0421a29_11": "如來密語甚深難解，譬如大王告諸群臣：『先陀婆來。』",
    "T12n0374_009:0421b01_12": "先陀婆者，一名四實：一者鹽，二者器，三者水，四者馬。",
    "T12n0374_009:0421b02_13": "如是四法，皆同此名。",
    "T12n0374_009:0421b03_14": "有智之臣善知此名，若王洗時索先陀婆，即便奉水。",
    "T12n0374_009:0421b04_15": "若王食時索先陀婆，即便奉鹽。",
    "T12n0374_009:0421b05_0": "若王食已將欲飲漿索先陀婆，即便奉器。",
    "T12n0374_009:0421b05_1": "若王欲遊索先陀婆，即便奉馬。",
    "T12n0374_009:0421b06_2": "如是智臣善解大王四種密語。",
    "T12n0374_009:0421b07_3": "是大乘經亦復如是，有四無常，大乘智臣，應當善知。",
    "T12n0374_009:0421b08_4": "若佛出世為眾生說如來涅槃，智臣當知此是如來為計常者說無常相，欲令比丘修無常想。",
    "T12n0374_009:0421b10_5": "或復說言正法當滅，智臣應知此是如來為計樂者說於苦相，欲令比丘多修苦想。",
    "T12n0374_009:0421b12_6": "或復說言我今病苦，眾僧破壞，智臣當知此是如來為計我者說無我相，欲令比丘修無我想。",
    "T12n0374_009:0421b14_7": "或復說言所謂空者是正解脫，智臣當知此是如來說正解脫無二十五有，欲令比丘修學空想。",
    "T12n0374_009:0421b16_8": "以是義故，是正解脫則名為空，亦名不動。",
    "T12n0374_009:0421b17_9": "謂不動者，是解脫中無有苦故，是故不動。",
    "T12n0374_009:0421b18_10": "是正解脫為無有相，謂無相者，無有色、聲、香、味、觸等，故名無相。",
    "T12n0374_009:0421b20_11": "是正解脫常不變易，是解脫中無有無常、熱惱變易，是故解脫名曰常住、不變、清涼。",
    "T12n0374_009:0421b22_12": "或復說言一切眾生有如來性，智臣當知此是如來說於常法，欲令比丘修正常法。",
    "T12n0374_009:0421b23_13": "是諸比丘若能如是隨順學者，當知是人真我弟子，善知如來微密之藏，如彼大王智慧之臣，善知王意。",
    "T12n0374_009:0421b26_14": "善男子！",
    "T12n0374_009:0421b26_15": "如是大王亦有如是密語之法，何況如來而當無耶？",
    "T12n0374_009:0421b27_16": "善男子！",
    "T12n0374_009:0421b27_17": "是故如來微密之教，難可得知，唯有智者乃能解我甚深佛法，非是世間凡夫品類，所能信也。",
    "T12n0374_009:0421c02_0": "「復次善男子！",
    "T12n0374_009:0421c02_1": "如波羅奢樹、迦尼迦樹、阿叔迦樹，值天亢旱，不生花實，及餘水陸所生之物，皆悉枯悴，無有潤澤，不能增長，一切諸藥無復勢力。",
    "T12n0374_009:0421c05_2": "善男子！",
    "T12n0374_009:0421c05_3": "是大乘典大涅槃經亦復如是，於我滅後，有諸眾生不能恭敬，無有威德。",
    "T12n0374_009:0421c07_0": "何以故？",
    "T12n0374_009:0421c07_1": "是諸眾生不知如來微密藏故。",
    "T12n0374_009:0421c07_2": "所以者何？",
    "T12n0374_009:0421c08_3": "以是眾生薄福德故。",
    "T12n0374_009:0421c08_4": "復次善男子！",
    "T12n0374_009:0421c08_5": "如來正法將欲滅盡，爾時多有行惡比丘，不知如來微密之藏，嬾墮懈怠，不能讀誦、宣揚、分別如來正法，譬如癡賊棄捨真寶擔負草[麥*弋]，不解如來微密藏故，於是經中懈怠不勤，哀哉大險，當來之世，甚可怖畏。",
    "T12n0374_009:0421c13_6": "苦哉眾生，不勤聽受是大乘典大涅槃經，唯諸菩薩摩訶薩等，能於是經取真實義，不著文字隨順不逆，為眾生說。",
    "T12n0374_009:0421c16_7": "「復次善男子！",
    "T12n0374_009:0421c16_8": "如牧牛女為欲賣乳，貪多利故，加二分水，轉賣與餘牧牛女人。",
    "T12n0374_009:0421c17_9": "彼女得已復加二分，轉復賣與近城女人。",
    "T12n0374_009:0421c18_10": "女人得已復加二分，轉復賣與城中女人。",
    "T12n0374_009:0421c19_11": "彼女得已復加二分，詣市賣之。",
    "T12n0374_009:0421c20_12": "時有一人，為子納婦，當須好乳，以瞻賓客，至市欲買。",
    "T12n0374_009:0421c21_13": "是賣乳者，多索價數，是人答言：『汝乳多水，不直爾許。",
    "T12n0374_009:0421c23_0": "正值我今瞻待賓客，是故當取。』",
    "T12n0374_009:0421c23_1": "取已還家，煮用作糜，都無乳味，雖復無味，於苦味中千倍為勝。",
    "T12n0374_009:0421c25_2": "何以故？",
    "T12n0374_009:0421c25_3": "乳之為味，諸味中最。",
    "T12n0374_009:0421c25_4": "善男子！",
    "T12n0374_009:0421c26_0": "我涅槃後，正法未滅餘八十年，爾時是經於閻浮提當廣流布，是時當有諸惡比丘，抄略是經分作多分，能滅正法色香美味。",
    "T12n0374_009:0421c28_1": "是諸惡人，雖復誦讀如是經典，滅除如來深密要義，安置世間莊嚴文飾、無義之語，抄前著後，抄後著前，前後著中，中著前後。",
    "T12n0374_009:0422a02_2": "當知如是諸惡比丘，是魔伴侶，受畜一切不淨之物，而言如來悉聽我畜。",
    "T12n0374_009:0422a04_3": "如牧牛女多加水乳，諸惡比丘亦復如是，雜以世語，錯定是經，令多眾生不得正說、正寫、正取、尊重、讚歎、供養恭敬。",
    "T12n0374_009:0422a06_4": "是惡比丘為利養故，不能廣宣流布是經，所可分流少不足言，如彼牧牛貧窮女人，展轉賣乳，乃至成糜而無乳味。",
    "T12n0374_009:0422a09_5": "是大乘典大涅槃經亦復如是，展轉薄淡，無有氣味，雖無氣味猶勝餘經足一千倍，如彼乳味於諸苦味為千倍勝。",
    "T12n0374_009:0422a12_6": "何以故？",
    "T12n0374_009:0422a12_7": "是大乘典大涅槃經，於聲聞經最為上首，喻如牛乳，味中最勝，以是義故，名大涅槃。",
    "T12n0374_009:0422a15_0": "「復次善男子！",
    "T12n0374_009:0422a15_1": "若善男子、善女人等，無有不求男子身者。",
    "T12n0374_009:0422a16_2": "何以故？",
    "T12n0374_009:0422a16_3": "一切女人皆是眾惡之所住處。",
    "T12n0374_009:0422a17_4": "復次善男子！",
    "T12n0374_009:0422a17_5": "如蚊子尿不能令此大地潤洽，其女人者婬欲難滿亦復如是。",
    "T12n0374_009:0422a18_6": "譬如大地一切作丸如葶藶子，如是等男與一女人共為欲事猶不能足。",
    "T12n0374_009:0422a20_7": "假使男子數如恒沙，與一女人共為欲事猶不能足。",
    "T12n0374_009:0422a21_8": "善男子！",
    "T12n0374_009:0422a21_9": "譬如大海，一切天雨、百川、眾流皆悉投注，而彼大海未曾滿足。",
    "T12n0374_009:0422a23_10": "女人之法亦復如是，假使一切悉為男者，與一女人共為欲事而亦不足。",
    "T12n0374_009:0422a24_11": "復次善男子！",
    "T12n0374_009:0422a25_12": "如阿叔迦樹、波吒羅樹、迦尼迦樹，春花開敷，有蜂唼取色香細味，不知厭足。",
    "T12n0374_009:0422a26_13": "女人欲男亦復如是，不知厭足。",
    "T12n0374_009:0422a27_14": "善男子！",
    "T12n0374_009:0422a27_15": "以是義故，諸善男子、善女人等，聽是大乘大涅槃經，常應呵責女人之相求於男子。",
    "T12n0374_009:0422a29_16": "何以故？",
    "T12n0374_009:0422a29_17": "是大經典有丈夫相，所謂佛性，若人不知是佛性者，則無男相。",
    "T12n0374_009:0422b02_18": "所以者何？",
    "T12n0374_009:0422b02_19": "不能自知有佛性故。",
    "T12n0374_009:0422b03_0": "若有不能知佛性者，我說是等名為女人。",
    "T12n0374_009:0422b03_1": "若能自知有佛性者，我說是人為丈夫相。",
    "T12n0374_009:0422b04_2": "若有女人能知自身定有佛性，當知是等即為男子。",
    "T12n0374_009:0422b06_3": "善男子！",
    "T12n0374_009:0422b06_4": "是大乘典大涅槃經，無量無邊不可思議功德之聚。",
    "T12n0374_009:0422b07_5": "何以故？",
    "T12n0374_009:0422b07_6": "以說如來祕密藏故。",
    "T12n0374_009:0422b08_7": "是故善男子、善女人，若欲速知如來密藏，應當方便勤修此經。」",
    "T12n0374_009:0422b09_8": "迦葉菩薩白佛言：「世尊！",
    "T12n0374_009:0422b10_9": "如是，如是。",
    "T12n0374_009:0422b10_10": "如佛所說，我今已有丈夫之相，得入如來微密藏故，如來今日始覺悟我，因是即得決定通達。」",
    "T12n0374_009:0422b12_11": "佛言：「善哉，善哉！",
    "T12n0374_009:0422b12_12": "善男子！",
    "T12n0374_009:0422b13_13": "汝今隨順世間之法而作是說。」",
    "T12n0374_009:0422b13_14": "迦葉復言：「我不隨順世間法也。」",
    "T12n0374_009:0422b14_15": "佛讚迦葉：「善哉，善哉！",
    "T12n0374_009:0422b15_0": "汝今所知無上法味，甚深難知而能得知，如蜂採味，汝亦如是。",
    "T12n0374_009:0422b16_1": "復次善男子！",
    "T12n0374_009:0422b16_2": "如蚊子澤，不能令此大地沾洽，當來之世，是經流布亦復如是，如彼蚊澤。",
    "T12n0374_009:0422b18_3": "正法欲滅，是經先當沒於此地，當知即是正法衰相。",
    "T12n0374_009:0422b19_4": "復次善男子！",
    "T12n0374_009:0422b19_5": "譬如過夏，初月名秋，秋雨連注。",
    "T12n0374_009:0422b20_6": "此大乘典大涅槃經亦復如是，為於南方諸菩薩故，當廣流布，降注法雨，彌滿其處。",
    "T12n0374_009:0422b22_7": "正法欲滅當至罽賓，具足無缺潛沒地中。",
    "T12n0374_009:0422b23_8": "或有信者或不信者，如是大乘方等經典甘露法味，悉沒於地。",
    "T12n0374_009:0422b24_9": "是經沒已，一切諸餘大乘經典皆悉滅沒。",
    "T12n0374_009:0422b25_10": "若得是經具足無缺，人中象王諸菩薩等，當知如來無上正法將滅不久。」",
    "T12n0374_009:0422b27_11": "◎大般涅槃經卷第九"
}