{
    "T25n1509_025:0241b19_0": "大智度論釋初品中四無畏義",
    "T25n1509_025:0241b20_0": "第四十(卷二十五)",
    "T25n1509_025:0241b22_0": "聖者龍樹造",
    "T25n1509_025:0241b23_0": "後秦龜茲國三藏鳩摩羅什譯",
    "T25n1509_025:0241b24_0": "四無所畏者。",
    "T25n1509_025:0241b24_1": "佛作誠言：「我是一切正智人。",
    "T25n1509_025:0241b24_2": "若有沙門、婆羅門，若天、若魔、若梵、若復餘眾，如實言：『是法不知。』",
    "T25n1509_025:0241b26_3": "乃至不見是微畏相。",
    "T25n1509_025:0241b26_4": "以是故，我得安隱，得無所畏，安住聖主處，如牛王，在大眾中師子吼，能轉梵輪；諸沙門、婆羅門，若天、若魔、若梵、若復餘眾，實不能轉。",
    "T25n1509_025:0241b29_5": "一無畏也。」",
    "T25n1509_025:0241c01_6": "佛作誠言：「我一切漏盡。",
    "T25n1509_025:0241c01_7": "若有沙門、婆羅門，若天、若魔、若梵、若復餘眾，如實言：『是漏不盡。』",
    "T25n1509_025:0241c03_8": "乃至不見是微畏相。",
    "T25n1509_025:0241c03_9": "以是故，我得安隱，得無所畏，安住聖主處，如牛王，在大眾中師子吼，能轉梵輪；諸沙門、婆羅門，若天、若魔、若梵、若復餘眾，實不能轉。",
    "T25n1509_025:0241c06_10": "二無畏也。」",
    "T25n1509_025:0241c06_11": "佛作誠言：「我說障法。",
    "T25n1509_025:0241c07_12": "若有沙門、婆羅門，若天、若魔、若梵、若復餘眾，如實言：『受是障法，不障道。』",
    "T25n1509_025:0241c09_13": "乃至不見是微畏相。",
    "T25n1509_025:0241c09_14": "以是故，我得安隱，得無所畏，安住聖主處，如牛王，在大眾中師子吼，能轉梵輪；諸沙門、婆羅門，若天、若魔、若梵、若復餘眾，實不能轉。",
    "T25n1509_025:0241c12_15": "三無畏也。」",
    "T25n1509_025:0241c12_16": "佛作誠言：「我所說聖道，能出世間，隨是道，能盡諸苦。",
    "T25n1509_025:0241c14_17": "若有沙門、婆羅門，若天、若魔、若梵、若復餘眾，如實言：『行是道，不能出世間，不能盡苦。』",
    "T25n1509_025:0241c16_18": "乃至不見是微畏相。",
    "T25n1509_025:0241c16_19": "以是故，我得安隱，得無所畏，安住聖主處，如牛王，在大眾中師子吼，能轉梵輪；諸沙門、婆羅門，若天、若魔、若梵、若復餘眾，實不能轉。",
    "T25n1509_025:0241c19_20": "四無畏也。」",
    "T25n1509_025:0241c20_21": "問曰：以何事故，說「四無所畏」？",
    "T25n1509_025:0241c20_22": "答曰：有人言：「佛自稱一切智、一切見；世間一切經書、技術、智巧、方便，甚多無量，若一切眾生共知一切事猶尚難，況佛一人而有一切智！",
    "T25n1509_025:0241c23_23": "或有是事、有是難，佛將無有畏？」",
    "T25n1509_025:0241c24_24": "而欲斷是疑妄、斷是難故，佛說四無所畏。",
    "T25n1509_025:0241c25_25": "復次，若佛未出，世間外道等種種因緣，欺誑求道、求福人。",
    "T25n1509_025:0241c27_26": "或食種種果，或食種種菜，或食種種草根，或食牛屎，或日一食稊稗，或二日、或十日、一月、二月一食，或噏風、飲水，或食水衣，如是等種種食；或衣樹皮、樹葉、草衣、鹿皮，或衣板木；或在地臥，或臥杵上、枝上、灰上、棘上；或寒時入水，或熱時五熱自炙；或入水死，入火死，投巖死，斷食死。",
    "T25n1509_025:0242a04_27": "如是等種種苦行法中，求天上，求涅槃，亦教弟子令不捨是法；如是引致少智眾生以得供養。",
    "T25n1509_025:0242a07_0": "譬如螢火虫，日未出時，少多能照；若日出時，千光明照，月及眾星皆無有明，豈況螢火？",
    "T25n1509_025:0242a09_0": "若佛未出世，諸外道輩小明照世得供養；佛出世時，以大智光明，滅諸外道及其弟子，皆不復得供養。",
    "T25n1509_025:0242a11_1": "以失供養利故，便妄語謗佛及佛弟子。",
    "T25n1509_025:0242a12_2": "如《孫陀利經》中說，自殺孫陀利而謗佛，語眾人言：「世間弊人尚不為是，是人世間禮法尚不能知，何況涅槃！」",
    "T25n1509_025:0242a14_3": "佛欲滅如是等誹謗故，自說實功德四無所畏，言：「我獨是一切智人，無有能如實言『佛不能知』，我不畏是事。",
    "T25n1509_025:0242a17_4": "我獨一切諸漏及習盡，無有能如實言『佛漏未盡』，我不畏是事。",
    "T25n1509_025:0242a19_0": "我說遮涅槃道法，無有能如實言『是法不能遮涅槃』，佛不畏是事。",
    "T25n1509_025:0242a20_1": "佛說苦盡道達到涅槃，無有能如實言『是道不能到涅槃』，佛不畏是事。」",
    "T25n1509_025:0242a22_2": "略說是四無所畏體：一者、正知一切法，二者、盡一切漏及習，三者、說一切障道法，四者、說盡苦道。",
    "T25n1509_025:0242a24_3": "是四法中，若有如實言「不能盡遍知」，佛不畏是事。",
    "T25n1509_025:0242a26_0": "何以故？",
    "T25n1509_025:0242a26_1": "正遍知了了故。",
    "T25n1509_025:0242a26_2": "初二無畏，為自功德具足故；後二無畏，為具足利益眾生故。",
    "T25n1509_025:0242a27_3": "復次，初、第三、第四無畏中說智，第二無畏中說斷；智、斷具足故，所為事畢。",
    "T25n1509_025:0242a29_4": "問曰：十力皆名智，四無所畏亦是智，有何等異？",
    "T25n1509_025:0242b01_5": "答曰：廣說佛諸功德是力，略說是無畏。",
    "T25n1509_025:0242b02_6": "復次，能有所作是力，無所疑難是無畏。",
    "T25n1509_025:0242b03_7": "智慧集故名力，散諸無明故名無畏。",
    "T25n1509_025:0242b04_8": "集諸善法故名力，滅諸不善法故名無畏。",
    "T25n1509_025:0242b05_9": "自有智慧故名力，無能壞者故名無畏。",
    "T25n1509_025:0242b06_10": "智慧猛健是力，堪受問難是無畏。",
    "T25n1509_025:0242b07_11": "集諸智慧是名力，智慧外用是無畏。",
    "T25n1509_025:0242b08_12": "譬如轉輪聖王七寶成就是力；得是七寶已，周四天下無不降伏，是名無畏。",
    "T25n1509_025:0242b10_13": "又如良醫善知藥方是名力，合和諸藥與人是名無畏。",
    "T25n1509_025:0242b11_14": "自利益是名力，利益他是無畏。",
    "T25n1509_025:0242b12_15": "自除煩惱是名力，除他煩惱是無畏。",
    "T25n1509_025:0242b13_16": "無能沮壞是名力，不難、不退是無畏。",
    "T25n1509_025:0242b14_17": "自成己善是名力，能成他善是無畏。",
    "T25n1509_025:0242b15_18": "巧便智是名力，用巧智是無畏。",
    "T25n1509_025:0242b15_19": "一切智、一切種智是名力，一切智、一切種智顯發是無畏。",
    "T25n1509_025:0242b17_20": "十八不共法是名力，十八不共法顯發於外是無畏。",
    "T25n1509_025:0242b18_21": "遍通達法性是名力；若有種種問難，不復思惟，即時能答是無畏。",
    "T25n1509_025:0242b19_22": "得佛眼是名力；佛眼見已，可度者為說法是無畏。",
    "T25n1509_025:0242b21_23": "得三無礙智是名力，得應辯無礙是無畏。",
    "T25n1509_025:0242b22_24": "無礙智是名力，樂說無礙智是無畏。",
    "T25n1509_025:0242b23_0": "一切智自在是名力，種種譬喻、種種因緣、莊嚴語言說法是無畏。",
    "T25n1509_025:0242b24_1": "破魔眾是名力，破諸外道論議師是無畏。",
    "T25n1509_025:0242b25_2": "如是等種種因緣，分別力、無畏。",
    "T25n1509_025:0242b26_3": "問曰：何等名「無所畏」？",
    "T25n1509_025:0242b26_4": "答曰：得無所疑，無所忌難，智慧不却不沒，衣毛不豎，在在法中如說即作，是無畏。",
    "T25n1509_025:0242b28_5": "問曰：云何當知佛無所畏？",
    "T25n1509_025:0242b29_6": "答曰：若有所畏，不能將御大眾。",
    "T25n1509_025:0242c01_7": "能攝、能捨，能苦切治，或軟語教。",
    "T25n1509_025:0242c01_8": "如佛一時驅遣舍利弗、目連等，還復憐愍心受。",
    "T25n1509_025:0242c02_9": "若有所忌難者，諸論議師輩，住憍慢山頂，以外智慧心狂醉，皆言天下唯有我一人，更無餘人；自於經書決定知故，破他經書、論議；以惡口訾毀，如狂象無所護惜。",
    "T25n1509_025:0242c06_10": "如是狂人：菴跋咤、長爪、薩遮祇尼揵、蜫盧坻等諸大論議師皆降伏；若有所畏，則不能爾。",
    "T25n1509_025:0242c08_11": "及憍陳如等五出家人，漚樓頻螺迦葉等千結髮仙人、舍利弗、目揵連、摩訶迦葉等，於佛法中出家，及百千釋子；并諸閻浮提大王：波斯尼示王、頻婆娑羅王、旃陀波殊提王、優填王、弗迦羅婆利王、梵摩達王等，皆為弟子。",
    "T25n1509_025:0242c14_12": "諸在家婆羅門，皆度一切世間智慧，為大國王所師仰：梵摩喻、弗迦羅婆利、鳩羅檀陀等，皆為弟子。",
    "T25n1509_025:0242c16_13": "有得初道，有得第二、第三、第四道。",
    "T25n1509_025:0242c17_14": "諸大鬼神：阿羅婆迦、鞞沙迦等，諸大龍王：阿波羅羅、伊羅鉢多羅等，鴦群梨摩羅諸惡人等，皆降化歸伏。",
    "T25n1509_025:0242c19_15": "若有所畏，不能獨在樹下師子座處坐。",
    "T25n1509_025:0242c20_16": "欲得阿耨多羅三藐三菩提時，魔王軍眾，化作師子、虎、狼、熊、羆之首，或一眼、或多眼，或一耳、或多耳，擔山、吐火，四邊圍遶。",
    "T25n1509_025:0242c23_17": "佛以手指按地，眴息之頃，即皆消滅。",
    "T25n1509_025:0242c24_18": "諸天、阿修羅、鞞摩質帝隸、釋提婆那民、梵天王等，引導其心皆為弟子。",
    "T25n1509_025:0242c25_19": "若有所畏，不能在此大眾中說法；以無所畏故，能為如是諸天、鬼神大眾中說法，故名無所畏。",
    "T25n1509_025:0242c28_20": "復次，佛於一切眾生最尊、最上，盡到一切法彼岸，得大名聞故，自說無所畏。",
    "T25n1509_025:0242c29_21": "復次，且置是佛功德；佛一切世間功德亦無能及者，所畏法一切已拔根本故。",
    "T25n1509_025:0243a02_22": "所畏法者，弊家生、弊生處、惡色、無威儀、麁惡語等。",
    "T25n1509_025:0243a03_23": "弊家生者，如首陀羅，所謂擔死人、除糞、養鷄猪、捕獵、屠殺、酤酒、兵伍等卑賤小家，若在大眾中，則多怖畏。",
    "T25n1509_025:0243a06_24": "佛從本已來，常生轉輪聖王種中，所謂頂生王、快見王、娑竭王、摩訶提婆王，如是等名日王種家中生，亦以是故無所畏。",
    "T25n1509_025:0243a09_25": "弊生處者，安陀羅、舍婆羅(裸國也)、兜呿羅(小月氏)、修利、安息、大秦國等。",
    "T25n1509_025:0243a10_26": "在此邊國中生，若在大眾中，則多怖畏。",
    "T25n1509_025:0243a11_27": "佛在迦毘羅婆中國生，故無所畏。",
    "T25n1509_025:0243a12_28": "惡色者，有人身色枯乾羸瘦，人不喜見；若在大眾，則亦有畏。",
    "T25n1509_025:0243a13_29": "佛金色光潤，如火照赤金山，有如是色故無所畏。",
    "T25n1509_025:0243a15_0": "無威儀者，進止行步坐起，無有人儀，則有怖畏。",
    "T25n1509_025:0243a16_1": "佛無是事。",
    "T25n1509_025:0243a16_2": "麁惡語者，有人惡音聲，蹇吃重語，無有次第，人所不喜，則多怖畏。",
    "T25n1509_025:0243a18_0": "佛無是畏，所以者何？",
    "T25n1509_025:0243a18_1": "佛語真實柔軟，次第易了，不疾不遲，不少不多，不沒不垢，不調戲，勝於迦陵毘伽鳥音；辭義分明，不中傷物。",
    "T25n1509_025:0243a21_2": "離欲故無染，滅瞋故無礙，除愚故易解，法喜增長故可愛，遮罪故安隱。",
    "T25n1509_025:0243a22_3": "隨他心、隨解脫、義深語妙、有因緣故言有理，譬喻故善顯示，事訖故善會事；觀種種眾生心故雜說，久久皆入涅槃故一味。",
    "T25n1509_025:0243a25_4": "如是等種種無量莊嚴語故，佛於語中無所畏。",
    "T25n1509_025:0243a26_5": "佛但以如是等世間法，尚無所畏，何況出世間法！",
    "T25n1509_025:0243a28_6": "以是故說佛有四無所畏。",
    "T25n1509_025:0243a28_7": "問曰：佛十力中有無所畏不？",
    "T25n1509_025:0243a29_8": "若有無所畏，不應但言四；若有所畏，云何言無畏成就？",
    "T25n1509_025:0243b01_9": "答曰：一智在十處，名為佛成就十力；如一人知十事，隨事受名。",
    "T25n1509_025:0243b03_10": "是十力，四處出用，是無所畏：是處不是處力、漏盡力，即是初、二無畏；八力雖廣說，是第三、第四無畏。",
    "T25n1509_025:0243b05_11": "以是故，十力中雖有無畏，別說亦無失。",
    "T25n1509_025:0243b06_12": "正遍知者，知一切法不顛倒，正、不邪，如餘過去諸佛，是名三藐三佛陀。",
    "T25n1509_025:0243b08_13": "如佛告阿難：「一切世間天及人所不能知，佛能遍知故，名三藐三佛陀。」",
    "T25n1509_025:0243b09_14": "若有人言：「是法不知。」",
    "T25n1509_025:0243b10_15": "問曰：是何人？",
    "T25n1509_025:0243b10_16": "答曰：是中佛說：「若沙門、婆羅門，若天、若魔、若梵，乃至欲與佛論者。」",
    "T25n1509_025:0243b12_17": "論何等法？",
    "T25n1509_025:0243b12_18": "有人言：「佛所不說外諸經書，弊迦蘭那、僧佉、韋陀等十八種大經書。」",
    "T25n1509_025:0243b14_19": "有人言：「須彌山斤兩，大地深淺，一切草木頭數。」",
    "T25n1509_025:0243b15_20": "有人言：「是常無常、有邊無邊十四難，佛不能答。」",
    "T25n1509_025:0243b16_21": "有人言：「是法色法、無色法，可見、不可見，有對、無對，有漏、無漏，有為、無為等；佛但知一種道事因緣，是異法種種因緣，佛或不悉知。」",
    "T25n1509_025:0243b19_22": "「沙門」者，說出家人；「婆羅門」者，說在家有智人；「天」者，說地天、虛空天；魔者，說六欲天；「梵」者，說梵天王為首，及一切色界；「餘」者，除此更有餘人。",
    "T25n1509_025:0243b22_23": "「如實」者，若以現事，若以因緣難。",
    "T25n1509_025:0243b23_24": "「乃至不見是微畏相」者，「相」名因緣。",
    "T25n1509_025:0243b23_25": "我不見小小因緣如法能來破我者，以不見故，至誠言「安立阿梨沙(秦言聖主)住處」。",
    "T25n1509_025:0243b25_26": "佛至誠言：「我一切漏盡。」",
    "T25n1509_025:0243b26_27": "若有人言「是漏不盡」者，無有畏也。",
    "T25n1509_025:0243b27_28": "何等是漏？",
    "T25n1509_025:0243b27_29": "漏名三漏：欲漏、有漏、無明漏。",
    "T25n1509_025:0243b28_30": "復次，漏名六情中出垢心相應心數法。",
    "T25n1509_025:0243b29_0": "復次，如《一切漏障經》中，分別說七漏。",
    "T25n1509_025:0243b29_1": "障道法，名諸有漏業，及一切煩惱、惡道報障；為世間故布施、持戒、修十善道、受諸味禪；略說若能障涅槃，若善、若不善、若無記，是名障道法。",
    "T25n1509_025:0243c04_2": "有人言：「道名二法：聖定、聖慧。",
    "T25n1509_025:0243c04_3": "是二事等，達到涅槃。」",
    "T25n1509_025:0243c05_4": "有人言：「三聚道：無漏戒、定、慧。」",
    "T25n1509_025:0243c05_5": "有人言：「四法，所謂四聖諦。」",
    "T25n1509_025:0243c06_6": "有人言：「出世間五根。」",
    "T25n1509_025:0243c07_0": "有言：「六出性。」",
    "T25n1509_025:0243c07_1": "有言：「七覺意。」",
    "T25n1509_025:0243c07_2": "有言：「八聖道，達到涅槃。」",
    "T25n1509_025:0243c08_3": "論議師等言：「一切無漏道，達到涅槃。」",
    "T25n1509_025:0243c09_0": "是中若有沙門、婆羅門等來，如實言：「是事不爾。」",
    "T25n1509_025:0243c10_1": "乃至不見是微畏相；以不見故，至誠言：「安立阿梨沙住處。」",
    "T25n1509_025:0243c11_2": "問曰：何以故佛至誠言「安立阿梨沙住處」？",
    "T25n1509_025:0243c12_3": "答曰：自功德具足，亦令眾生得安樂利益。",
    "T25n1509_025:0243c13_4": "若佛自得安樂住處，不能利益眾生，不名「阿梨沙住處」；若但利益眾生，不自具足功德，亦不名「阿梨沙住處」；若自有功德亦利益眾生，以是故至誠言：「我安立阿梨沙住處。」",
    "T25n1509_025:0243c17_5": "復次，佛自滅惡，亦滅眾生惡，滅二惡故，第一清淨，妙說法故，安立阿梨沙住處。",
    "T25n1509_025:0243c19_6": "復次，四聖諦，三轉十二行，能轉、能分別、顯示、敷演故，至誠言：「我安立阿梨沙住處。」",
    "T25n1509_025:0243c21_7": "復次，一切疑悔、邪見能除却故，一切甚深問難悉能解釋故，名安立阿梨沙住處(「阿梨沙」：第一、最上、極高、不退、不却、不沒、具足功德，無所減少，是名「阿梨沙住處」)。",
    "T25n1509_025:0243c23_8": "如是等因緣功德力故，至誠言：「我安立阿梨沙住處。」",
    "T25n1509_025:0243c25_0": "「眾中師子吼」者，眾名八眾：沙門眾、婆羅門眾、剎利眾、天眾、四天王眾、三十三天眾、魔眾、梵眾。",
    "T25n1509_025:0243c27_1": "眾生於此八眾，悕望智慧，是故經中但說是八眾。",
    "T25n1509_025:0243c28_2": "此中佛師子吼，亦在一切眾中；以是故，此經中言「若復餘眾」。",
    "T25n1509_025:0243c29_3": "何以故？",
    "T25n1509_025:0243c29_4": "聞佛音聲者，盡皆是眾。",
    "T25n1509_025:0244a01_5": "復次，有人言：「佛獨屏處說法。」",
    "T25n1509_025:0244a02_6": "以是故說在眾中作是至誠言：「我有十力、四無所畏。」",
    "T25n1509_025:0244a03_7": "是名眾中師子吼。",
    "T25n1509_025:0244a03_8": "復次，佛示我是至誠言：「我為一切世間師，一切智人；諸有疑、不信者悉來，我當解釋。」",
    "T25n1509_025:0244a05_9": "以是故言眾中師子吼。",
    "T25n1509_025:0244a06_10": "「師子吼」者，如師子王，清淨種中生，深山、大谷中住，方頰大骨，身肉肥滿，頭大眼長，光澤明淨，眉高而廣，牙利白淨，口鼻方大，厚實堅滿，齒密齊利，吐赤白舌，雙耳高上，髦髮光潤，上身廣大，膚肉堅著，修脊細腰，其腹不現，長尾利爪，其足安立，巨身大力。",
    "T25n1509_025:0244a11_11": "從住處出，偃脊頻伸，以口扣地，現大威勢；食不過時，顯晨朝相；表師子王力，以威麞鹿、熊羆、虎豹、野猪之屬；覺諸久睡，降伏高強有力勢者，自開行路而大哮吼。",
    "T25n1509_025:0244a15_12": "如是吼時，其有聞者，或喜或怖；穴處者隱縮，水居者深入，山藏者潛伏，厩象振鎖狂逸而去，鳥飛空中高翔遠逝。",
    "T25n1509_025:0244a18_13": "佛師子亦如是，從六波羅蜜、古四聖種大姓中生，寂滅大山、深濬禪定谷中住，得一切種智頭，集諸善根頰，無漏正見修目光澤，定慧等行高廣眉，四無所畏牙白利，無礙解脫具足口，四正懃堅滿頤，三十七品齒密齊利，修不淨觀吐赤白舌，念慧耳高上，十八不共法髦髮光潤鮮白，三解脫門上身肉堅著，三示現修脊，明行具足腹不現，忍辱腰纖細，遠離行尾長，四如意足安立，無學五根爪利，十種力勢無量，無漏法眾具足身；諸佛三昧王等住處出，四無礙智頻申諸法地中，著無礙解脫口。",
    "T25n1509_025:0244b01_0": "依是十力廣度眾生時不過，示一切世間天及人晨朝相；顯諸法王德，威諸外道論議師黨邪見之屬；覺諸眾生四諦中睡，降伏吾我著五眾者憍慢力，開異學論議諸邪見道。",
    "T25n1509_025:0244b05_1": "行邪者怖畏，信正者歡喜，鈍者令利；安慰弟子，破壞外道；長壽諸天久受天樂，則知無常。",
    "T25n1509_025:0244b07_2": "如是眾生聞四諦師子吼，皆生厭心；厭心故得離，得離故入涅槃。",
    "T25n1509_025:0244b08_3": "是名「眾中如師子吼」。",
    "T25n1509_025:0244b09_4": "復次，佛師子吼及師子吼有差別：師子吼者，眾獸驚怖，若死、若近死苦；佛師子吼，得免死畏。",
    "T25n1509_025:0244b11_5": "師子吼怖，世世死苦；佛師子吼但今世死，更無後苦。",
    "T25n1509_025:0244b12_6": "師子吼者，其聲麁惡，物不喜聞，生死怖畏；佛師子吼，其聲柔軟，聞者無厭心，皆深樂，普遍遠聞，能與二種樂：生天樂、涅槃樂。",
    "T25n1509_025:0244b15_7": "是為差別。",
    "T25n1509_025:0244b15_8": "問曰：佛師子吼亦令聞者生怖，與師子吼有何等異？",
    "T25n1509_025:0244b16_9": "答曰：聞佛師子吼，當時小怖，後大利益。",
    "T25n1509_025:0244b17_10": "著吾我心者，渴愛世間樂人，常顛倒所縛，邪見心者生怖畏。",
    "T25n1509_025:0244b19_11": "如《經》中言：佛說四諦，乃至上諸天悉皆怖畏，作是念：「我等無常相、苦相、無我相、空相。",
    "T25n1509_025:0244b21_12": "何以故？",
    "T25n1509_025:0244b21_13": "為顛倒心故，著常、樂相。」",
    "T25n1509_025:0244b22_14": "是為差別。",
    "T25n1509_025:0244b22_15": "復次，聞師子吼者，除離欲人，餘者皆怖畏；佛師子吼，求涅槃、離欲人皆怖。",
    "T25n1509_025:0244b24_16": "師子吼者，善人、不善人皆怖；佛師子吼者，但善人怖。",
    "T25n1509_025:0244b25_17": "復次，師子吼，一切時怖畏。",
    "T25n1509_025:0244b25_18": "佛師子吼雖小怖畏眾生，示世間惡罪，令不樂世間生；觀涅槃功德利益，能除世間種種怖畏；閉惡趣，開善道，能令人到涅槃城。",
    "T25n1509_025:0244b29_0": "復次，二十事故，佛語名師子吼，所謂依止十力故，不縮故，不展故，梵音故，未曾有故，能引大眾故，惡魔驚怖故，擾亂魔民故，諸天歡喜故，得出魔網故，斷魔縛故，破魔鉤故，過魔界故，自法增長故，減損他法故，果報不誑故，說法不空故，凡夫人入聖道故，入聖道者得具足漏盡故，隨所應得三乘故。",
    "T25n1509_025:0244c07_1": "以是故，佛語名師子吼。",
    "T25n1509_025:0244c07_2": "是名師子吼總相、別相義。",
    "T25n1509_025:0244c08_3": "「轉梵輪」者，清淨故名「梵」；佛智慧及智慧相應法，是名「輪」；佛之所說，受者隨法行，是名「轉」。",
    "T25n1509_025:0244c10_4": "是輪以具足四念處為轂，五根、五力為輻，四如意足為堅牢輞，而正懃為密合輪，三解脫為榍，禪定、智慧為調適，無漏戒為塗輪香，七覺意為雜華瓔珞，正見為隨右轉輪，信心清淨為可愛喜，正精進為疾去，無畏師子吼為妙聲。",
    "T25n1509_025:0244c15_5": "能怖魔輪，破十二因緣節解輪，壞生死輪，離煩惱輪，斷業輪，障世間輪，破苦輪；能令行者歡喜，天人敬慕。",
    "T25n1509_025:0244c18_6": "是輪無能轉者，是輪持佛法，以是故名「轉梵輪」。",
    "T25n1509_025:0244c19_7": "復次，佛轉法輪，如轉輪聖王轉寶輪。",
    "T25n1509_025:0244c20_8": "問曰：佛與轉輪聖王有何相似？",
    "T25n1509_025:0244c21_0": "答曰：如王清淨不雜種中生，隨姓家業成就，眾相莊嚴身；王德具足，能轉寶輪，香湯灌頂，受王位於四天下之首，壞除一切賊法，令無敢違。",
    "T25n1509_025:0244c24_1": "寶藏豐溢，軍容七寶以為校飾，以四攝法攝取眾生，善用王法，委任貴姓主兵大臣以治國政妙上珍寶樂以布施，有所知念終始無異。",
    "T25n1509_025:0244c27_2": "佛法王亦如是。",
    "T25n1509_025:0244c28_0": "釋迦牟尼、然燈、寶華等佛，諸佛清淨姓中生，先佛威儀行業，具足三十二相以自莊嚴；聖主威德備具，轉真法輪，智慧甘露味灌智首，於三界中尊，破壞一切煩惱賊，學、無學眾歡喜，所結禁戒無敢違者。",
    "T25n1509_025:0245a03_1": "無量法寶藏具足，七覺分寶莊嚴，八萬四千法聚軍，出世間四攝法以攝眾生，知方便說四聖諦法為法王儀，舍利弗、彌勒等大將善治佛國法，諸無漏根、力、覺種種妙寶樂以布施，深求一切眾生善事為所念堅固，是為相似。",
    "T25n1509_025:0245a08_2": "復次，佛於轉輪聖王有殊勝：轉輪聖王不離諸煩惱，佛已永離諸煩惱。",
    "T25n1509_025:0245a10_3": "轉輪聖王沒在老死泥，佛已出離。",
    "T25n1509_025:0245a11_4": "轉輪聖王為恩愛僕，佛已過出。",
    "T25n1509_025:0245a12_5": "轉輪聖王行生死險道中，佛已過度。",
    "T25n1509_025:0245a12_6": "轉輪聖王在愚癡闇中，佛住第一光明中。",
    "T25n1509_025:0245a13_7": "轉輪聖王極自在四天下，佛自在無量無邊世界。",
    "T25n1509_025:0245a15_8": "轉輪聖王財寶自在，佛心寶自在。",
    "T25n1509_025:0245a15_9": "轉輪聖王渴樂天樂，佛乃至有頂樂已離。",
    "T25n1509_025:0245a16_10": "轉輪聖王從他求樂，佛自心生樂。",
    "T25n1509_025:0245a17_11": "以是故，佛於轉輪聖王為最殊勝。",
    "T25n1509_025:0245a18_12": "復次，轉輪聖王手轉寶輪，空中無礙；佛轉法輪，一切世間天及人中無礙、無遮。",
    "T25n1509_025:0245a20_13": "其見寶輪者，眾毒皆滅；遇佛法輪，一切煩惱毒皆滅。",
    "T25n1509_025:0245a21_14": "見寶輪者，諸災惡害皆滅；遇佛法輪，一切邪見、疑、悔、災害皆悉消滅。",
    "T25n1509_025:0245a23_0": "王以是輪治四天下；佛以法輪治一切世間天及人，令得法自在。",
    "T25n1509_025:0245a24_1": "是為相似。",
    "T25n1509_025:0245a24_2": "復次，法輪於寶輪大有殊勝：寶輪，欺誑；法輪，堅實。",
    "T25n1509_025:0245a26_0": "寶輪，長三毒火；法輪，滅三毒火。",
    "T25n1509_025:0245a26_1": "寶輪，有漏；法輪，無漏。",
    "T25n1509_025:0245a27_2": "寶輪，樂五欲樂；法輪，樂法樂。",
    "T25n1509_025:0245a27_3": "寶輪，結使處；法輪，非結使處。",
    "T25n1509_025:0245a28_4": "寶輪，有量處行；法輪，無量國行。",
    "T25n1509_025:0245a29_5": "寶輪，以一心清淨布施故世世可得；法輪，無量阿僧祇劫集一切善業因緣及智慧故得。",
    "T25n1509_025:0245b02_6": "寶輪，王死後更不轉；佛滅度後，法輪猶轉。",
    "T25n1509_025:0245b03_7": "寶輪，在一人；法輪，在一切可度者。",
    "T25n1509_025:0245b04_8": "復次，「梵」名廣，佛轉法輪十方無不遍故名廣。",
    "T25n1509_025:0245b05_9": "復次，四梵行心說故名「梵輪」。",
    "T25n1509_025:0245b05_10": "復次，佛初得道時，梵天王請轉法輪，故名「梵輪」。",
    "T25n1509_025:0245b06_11": "復次，佛在波羅柰轉法輪，阿若憍陳如得道，聲徹梵天，故名「梵輪」。",
    "T25n1509_025:0245b08_12": "復次，有人貴梵天，欲令歡喜，故名「梵輪」。",
    "T25n1509_025:0245b09_13": "以是故名「梵輪」。",
    "T25n1509_025:0245b09_14": "問曰：佛或時名「法輪」，或時名「梵輪」，有何等異？",
    "T25n1509_025:0245b10_15": "答曰：說梵輪、法輪無異。",
    "T25n1509_025:0245b11_16": "復次，有人言：「說梵輪者，現四無量心；說法輪者，示四諦法。」",
    "T25n1509_025:0245b12_17": "復次，梵輪因四無量心得道是名「梵輪」，依餘法得道是名「法輪」。",
    "T25n1509_025:0245b14_18": "梵輪示四禪，法輪示三十七品。",
    "T25n1509_025:0245b15_19": "梵輪示修禪定聖道，法輪示修智慧聖道。",
    "T25n1509_025:0245b16_20": "如是等分別梵輪、法輪差別。",
    "T25n1509_025:0245b16_21": "問曰：何法是無畏性？",
    "T25n1509_025:0245b17_22": "答曰：佛初得道時，得一切佛法，十力、四無所畏等。",
    "T25n1509_025:0245b18_23": "此中未來世得四無所畏智相應法，名無所畏。",
    "T25n1509_025:0245b19_24": "如布施時，心中思相應捨法生；又如四無量心相應名慈法門。",
    "T25n1509_025:0245b21_25": "問曰：是四無所畏中有何次第？",
    "T25n1509_025:0245b21_26": "答曰：初無畏中，示人知一切法，知一切法故我漏盡，漏盡故知障漏盡法，斷是障法故說道。",
    "T25n1509_025:0245b24_27": "復次，初無畏如示藥師一切藥草，第二示一切病滅，第三知禁忌，第四示所應食。",
    "T25n1509_025:0245b26_0": "復次，初無畏中說一切種智，第二無畏中說無一切煩惱、習，第三無畏中說法無謬失，第四無畏中所說事辦得至涅槃。",
    "T25n1509_025:0245b28_1": "問曰：如般若波羅蜜中說五眾乃至十力、四無所畏、十八不共法皆空，今云何分別說其相？",
    "T25n1509_025:0245c02_0": "答曰：佛法中不可得空，於諸法無所礙；因是不可得空，說一切佛法、十二部經。",
    "T25n1509_025:0245c03_1": "譬如虛空無所有，而一切物皆依以長成。",
    "T25n1509_025:0245c04_2": "復次，是十力、四無所畏，不以取相著心分別故，但為度眾生，知眾生從是因緣得解脫。",
    "T25n1509_025:0245c06_3": "譬如藥草，但為差病，不為求藥草相。",
    "T25n1509_025:0245c07_4": "如《中論》中說：　「若信諸法空，　　是則順於理；　　若不信法空，　　一切皆違失。",
    "T25n1509_025:0245c11_0": "　　若以無是空，　　無所應造作，　　未作已有業，　　不作有作者。",
    "T25n1509_025:0245c13_0": "　　如是諸法相，　　誰能思量者？",
    "T25n1509_025:0245c14_0": "　　唯有淨直心，　　所說無依止，　　離於有無見，　　心自然內滅。」",
    "T25n1509_025:0245c16_0": "問曰：聲聞法說十力、四無所畏如是，摩訶衍分別十力、四無所畏復云何？",
    "T25n1509_025:0245c17_1": "答曰：是十力、四無所畏中，盡知、遍知，是摩訶衍中說十力、四無所畏。",
    "T25n1509_025:0245c19_2": "問曰：聲聞法中亦說盡知、遍知，云何言摩訶衍中說盡知、遍知？",
    "T25n1509_025:0245c20_3": "答曰：諸論議師說佛盡知、遍知，非佛自說；今說摩訶衍中十力、四無所畏故，佛自說：「我盡知、遍知。」",
    "T25n1509_025:0245c22_4": "復次，為聲聞人說十力、四無所畏，合說四諦、十二因緣等諸聲聞法，皆為到涅槃；今說摩訶衍中十力、四無所畏，合大悲、諸法實相不生不滅說。",
    "T25n1509_025:0245c26_5": "問曰：佛有十力、四無所畏，菩薩有不？",
    "T25n1509_025:0245c27_6": "答曰：有。",
    "T25n1509_025:0245c27_7": "何者是？",
    "T25n1509_025:0245c27_8": "一者、發一切智心，堅深牢固力；二者、具足大慈故，不捨一切眾生力；三者、不須一切供養恭敬利故，具足大悲力；四者、信一切佛法，具足生一切佛法及心不厭故，大精進力；五者、一心惠行威儀不壞故，禪定力；六者、除二邊故，隨十二因緣行故，斷一切邪見故，滅一切憶想分別戲論故，具足智慧力；七者、成就一切眾生故，受無量生死故，集諸善根無厭足故，知一切世間如夢故，不厭生死力；八者、觀諸法實相故，知無吾我、無眾生故，信解諸法不出不生故，無生法忍力；九者、入空無相無作解脫門觀故，知見聲聞辟支佛解脫故，得解脫力；十者、深法自在故，知一切眾生心行所趣故，具足無礙智力。",
    "T25n1509_025:0246a12_9": "是為菩薩十力。",
    "T25n1509_025:0246a13_10": "何等為菩薩四無所畏？",
    "T25n1509_025:0246a13_11": "一者、一切聞持故，諸陀羅尼得故，憶念不忘故，在眾說法無所畏。",
    "T25n1509_025:0246a15_12": "二者、一切法中得解脫故，一切法藥分別知用故，知一切眾生根故，在大眾中隨應說法無所畏。",
    "T25n1509_025:0246a17_13": "三者、菩薩常離一切眾畏，不作是念：「十方有來難我者，我不能答。」",
    "T25n1509_025:0246a19_14": "不見是相，在大眾中說法無所畏。",
    "T25n1509_025:0246a19_15": "四者、恣一切人來問難者，一一皆答，能斷疑惑，在大眾中說法無所畏。",
    "T25n1509_025:0246a21_16": "是為菩薩四無所畏。",
    "T25n1509_025:0246a22_17": "「四無礙智」者：義無礙智、法無礙智、辭無礙智、樂說無礙智。",
    "T25n1509_025:0246a23_18": "「義無礙智」者，用名字、言語所說事，各各諸法相。",
    "T25n1509_025:0246a24_19": "所謂堅相，此中地堅相是「義」，地名字是「法」，以言語說地是「辭」，於三種智中樂說自在是「樂說」；於此四事中通達無滯，是名「無礙智」。",
    "T25n1509_025:0246a27_20": "濕相水，熱相火，動相風，心思相，五眾無常相，五受眾無常、苦、空相，一切法無我相。",
    "T25n1509_025:0246a29_21": "如是等總相、別相，分別諸法亦如是，是名「義無礙智」。",
    "T25n1509_025:0246b01_22": "「法無礙智」者，知是義名字，堅相名為地，如是等一切名字分別中無滯，是名為「法無礙智」。",
    "T25n1509_025:0246b03_23": "所以者何？",
    "T25n1509_025:0246b04_24": "離名字，義不可得，知義必由於名，以是故次義有法。",
    "T25n1509_025:0246b05_25": "問曰：義之與名為合耶？",
    "T25n1509_025:0246b06_0": "為離耶？",
    "T25n1509_025:0246b06_1": "若合名，說火時應燒口；若離，說火時應得水！",
    "T25n1509_025:0246b07_2": "答曰：亦不合，亦不離，古人假為立名以名諸法，後人因是名字識是事，如是各各有名字，是為法。",
    "T25n1509_025:0246b09_3": "是名字及義，云何令眾生得解？",
    "T25n1509_025:0246b10_4": "當以言辭分別莊嚴，能令人解，通達無滯，是名「辭無礙智」。",
    "T25n1509_025:0246b11_5": "說有道理，開演無盡，亦於諸禪定中得自在無滯，是名「樂說無礙智」。",
    "T25n1509_025:0246b13_6": "第一、第四無礙智，在九地中；第二、第三無礙智，在欲界及梵天上。",
    "T25n1509_025:0246b14_7": "第二、第三無礙：世智。",
    "T25n1509_025:0246b15_8": "第一：十智。",
    "T25n1509_025:0246b15_9": "第四：九智。",
    "T25n1509_025:0246b15_10": "是無礙三種：上、中、下；上諸佛，中大菩薩，下大阿羅漢。",
    "T25n1509_025:0246b17_11": "問曰：力、無所畏、無礙，皆是智慧。",
    "T25n1509_025:0246b17_12": "內有力，外無所畏則具足，何以復說無礙？",
    "T25n1509_025:0246b18_13": "答曰：力、無畏已分別。",
    "T25n1509_025:0246b19_14": "有人雖無所畏，在大眾中說法而有礙，以是故說四無礙智。",
    "T25n1509_025:0246b20_15": "得是無礙智莊嚴四無所畏，四無所畏莊嚴十力。",
    "T25n1509_025:0246b21_16": "復次，說無所畏，或有疑者言：「云何一人於大眾中得無所畏？」",
    "T25n1509_025:0246b23_17": "佛以前有十力，後有四無礙智，是故在大眾中說法無所畏。",
    "T25n1509_025:0246b24_18": "如是等，分別四無礙智。",
    "T25n1509_025:0246b25_19": "問曰：摩訶衍中有菩薩四無礙智不？",
    "T25n1509_025:0246b26_20": "答曰：有。",
    "T25n1509_025:0246b26_21": "何者是？",
    "T25n1509_025:0246b26_22": "「義無礙智」者，義名諸法實相，不可言說。",
    "T25n1509_025:0246b27_23": "義、名字、語言，不別異，前、後、中亦如是，是名義。",
    "T25n1509_025:0246b28_24": "不應離名字、語言別有義，三事等故名為義。",
    "T25n1509_025:0246b29_25": "復次，一切諸法義了了知，通達無滯。",
    "T25n1509_025:0246c01_26": "是名「義無礙智」。",
    "T25n1509_025:0246c01_27": "「法無礙智」者，法名一切義名字，為知義故。",
    "T25n1509_025:0246c02_28": "復次，菩薩入是法無礙智中，常信法，不信人；常依法，不依非法。",
    "T25n1509_025:0246c04_29": "依法者，無非法事。",
    "T25n1509_025:0246c04_30": "何以故？",
    "T25n1509_025:0246c04_31": "是人一切諸名字及語言知自相離故。",
    "T25n1509_025:0246c05_32": "復次，以是法無礙智分別三乘，雖分別三乘而不壞法性。",
    "T25n1509_025:0246c07_33": "所以者何？",
    "T25n1509_025:0246c07_34": "法性一相，所謂無相。",
    "T25n1509_025:0246c07_35": "是菩薩用是語言說法，知語言空，如響相，所說法示眾生，令信知同法性。",
    "T25n1509_025:0246c09_36": "所說名字、言語通達無滯。",
    "T25n1509_025:0246c10_37": "是名「法無礙智」。",
    "T25n1509_025:0246c10_38": "「辭無礙智」者，以語言說名字義，種種莊嚴語言，隨其所應，能令得解。",
    "T25n1509_025:0246c12_39": "所謂天語、龍、夜叉、揵闥婆、阿脩羅、迦樓羅、摩睺羅伽等非人語；釋、梵、四天王等世主語，人語；一語、二語、多語；略語、廣語；女語、男語；過去、未來、現在語——如是等語言，能令各各得解。",
    "T25n1509_025:0246c16_40": "自語、他語，無所毀譽。",
    "T25n1509_025:0246c16_41": "所以者何？",
    "T25n1509_025:0246c16_42": "是一切法不在語中，語是非實義；若語是實義，不可以善語說不善。",
    "T25n1509_025:0246c18_43": "但為入涅槃故說令解，莫著語言！",
    "T25n1509_025:0246c19_44": "復次，用是語言，能令眾生隨法義行。",
    "T25n1509_025:0246c20_45": "所以者何？",
    "T25n1509_025:0246c20_46": "言語皆入諸法實相中。",
    "T25n1509_025:0246c21_0": "是名「辭無礙智」。",
    "T25n1509_025:0246c21_1": "「樂說無礙智」者，菩薩於一字中能說一切字，一語中能說一切語，一法中能說一切法。",
    "T25n1509_025:0246c23_2": "於是中所說皆是法、皆是實、皆是真，皆隨可度者而有所益。",
    "T25n1509_025:0246c24_3": "所謂樂修妬路者為說修妬路，樂祇夜者為說祇夜，樂弊迦蘭陀者為說弊迦蘭陀，樂伽陀、優陀那、阿波陀那，一筑多、闍陀、為頭離、頞浮陀達摩、優波提舍，皆為說是經。",
    "T25n1509_025:0246c28_4": "隨一切眾生根樂說：若好信者為說信根，好精進者為說精進根，好懃念者為說念根，好攝心者為說定根，好智慧者為說慧根。",
    "T25n1509_025:0247a02_5": "如五根等，一切善根亦如是。",
    "T25n1509_025:0247a03_6": "復次，二萬一千婬欲人根，為是根故，佛說八萬四千治法根，隨是諸根，樂說治法次第，菩薩樂說。",
    "T25n1509_025:0247a05_7": "二萬一千瞋恚人根，為是根故，佛說八萬四千治法根，隨是諸根，樂說治法次第，菩薩樂說。",
    "T25n1509_025:0247a07_8": "二萬一千愚癡人根。",
    "T25n1509_025:0247a08_9": "為是根故。",
    "T25n1509_025:0247a08_10": "佛說八萬四千治法根，隨是諸根，樂說治法次第，菩薩樂說。",
    "T25n1509_025:0247a10_0": "二萬一千等分人根，為是根故，佛說八萬四千治法根，隨是諸根，樂說治法次第，菩薩樂說。",
    "T25n1509_025:0247a12_1": "是名「樂說無礙智」。",
    "T25n1509_025:0247a12_2": "復次，菩薩用是無礙智，若一劫、若半劫，各各莊嚴說法，亦不壞諸法性相。",
    "T25n1509_025:0247a14_3": "是菩薩或隱身不現，而為眾生用一切毛孔說法，隨其所應，不失本行。",
    "T25n1509_025:0247a15_4": "是菩薩智慧無量，一切論議師不能窮盡，亦不能壞。",
    "T25n1509_025:0247a17_5": "是菩薩得是無礙智，轉身受生時，一切五通仙人所有經書、呪術、智慧、技能，自然悉知，所謂四韋陀，六鴦伽呪術，知日月五星經，原夢經，地動，鬼語、鳥語、獸語，四足獸，鬼著人語，國王相占豐儉，日月五星鬪相，醫藥，章，算數，卜，歌舞，伎樂——如是等工巧、技術、諸經盡知，明達過一切人及諸外道；亦不自高，亦不惱他；知是俗事，不為涅槃。",
    "T25n1509_025:0247a24_6": "是菩薩成就四無礙智故，色力光明殊於諸梵，諸梵恭敬愛樂尊重，心無所著；為如是等一切諸天所尊重恭敬，亦無所著，但生無常、苦、空、無我心。",
    "T25n1509_025:0247a28_7": "亦以神通發起諸天，令心渴仰而為說法，無盡無壞，斷除疑悔，令住阿耨多羅三藐三菩提。",
    "T25n1509_025:0247b01_8": "是名摩訶衍中菩薩四無礙智力，能度眾生。",
    "T25n1509_025:0247b02_9": "是名四無礙智義。",
    "T25n1509_025:0247b03_0": "大智度論卷第二十五"
}