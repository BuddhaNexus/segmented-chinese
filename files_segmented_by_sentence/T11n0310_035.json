{
    "T11n0310_035:0195a13_0": "大寶積經卷第三十五",
    "T11n0310_035:0195a15_0": "大唐三藏法師玄奘奉　詔譯",
    "T11n0310_035:0195a16_0": "菩薩藏會第十二之一開化長者品第一如是我聞：一時薄伽梵於室羅筏國雨安居，過三月恣舉已、作衣服竟，與大苾芻眾千二百五十人俱，遊化諸國。",
    "T11n0310_035:0195a19_1": "是薄伽梵，成就廣大微妙名稱，出現世間，為諸天人之所讚頌，所謂如來、應、正等覺、明行圓滿、善逝、世間解、無上丈夫、調御士、天人師、佛、薄伽梵。",
    "T11n0310_035:0195a22_2": "深住自證，具足神通，威德映蔽諸天世間魔王梵王阿素洛等。",
    "T11n0310_035:0195a24_3": "常為眾生說微妙法，開示初善中善後善，文義巧妙純一圓滿清白梵行。",
    "T11n0310_035:0195a25_4": "時四部眾、國王大臣、種種外道、沙門婆羅門，及諸長者、天龍藥叉、人非人等，以無量上妙衣服飲食臥具醫藥種種供具奉獻如來。",
    "T11n0310_035:0195a29_0": "爾時世尊，大眾圍繞供養恭敬尊重讚歎，漸次遊行至摩揭陀國，詣王舍大城住鷲峯山。",
    "T11n0310_035:0195b02_0": "時王舍城中有大長者名曰賢守，已曾親覲過去諸佛，宿殖善根福感通被，大族大富，資產財寶無不具足。",
    "T11n0310_035:0195b04_1": "時彼長者聞大沙門出釋氏宮，證於無上正等菩提，與諸大眾來遊此國，彼佛世尊有如是等廣大名稱出現世間，十號具足，成就通慧說微妙法，乃至圓滿清白梵行。",
    "T11n0310_035:0195b08_2": "時彼長者作是思惟：「我今當往鷲峯山王，為欲奉見彼如來故，若我見者必獲善利。」",
    "T11n0310_035:0195b10_3": "作是念已，與五百長者出王舍城將往佛所。",
    "T11n0310_035:0195b11_4": "爾時世尊於日初分，服僧伽胝執持衣鉢，諸苾芻僧侍從圍繞，在大眾前威儀嚴整，進止安庠正智而行，顧視屈申端嚴殊異，為化眾生現乞食法，方欲入城處於中路。",
    "T11n0310_035:0195b14_5": "時賢守等五百長者遙見如來，威嚴超挺眾所樂觀，成就金色之身大丈夫相三十有二，諸根寂定神慮憺怕，逮得上勝調順寂止，攝護諸根如大龍象，清淨無撓如澄泉池，足蹈七寶所成百千億葉紅蓮華上，為諸無數天人藥叉之所供養，雨大天華散如來上，其華若流彌滿于地。",
    "T11n0310_035:0195b21_6": "諸長者等既覩世尊，以無量百千功德莊嚴從遠而來，歎未曾有，以清淨心往如來所，頂禮佛足却住一面。",
    "T11n0310_035:0195b24_0": "爾時賢守等五百長者白佛言：「世尊！",
    "T11n0310_035:0195b24_1": "未曾有也。",
    "T11n0310_035:0195b25_2": "如來神力映奪天仙吉祥魔梵，如來威德具大名稱，圓光妙色蔽諸大眾。",
    "T11n0310_035:0195b26_3": "世尊體相如大金山，容貌端嚴無等等者。",
    "T11n0310_035:0195b27_4": "世尊成就一切世間甚希奇法。",
    "T11n0310_035:0195b28_5": "我惟世尊威德如是，觀何等相，棄捨家法悟大菩提？」",
    "T11n0310_035:0195b29_6": "爾時賢守長者即於佛前而說頌曰：「我昔曾聞最勝尊，　　吉祥妙色大名稱，　今覩威光勝所聞，　　如真金像備眾德。",
    "T11n0310_035:0195c04_0": "　如來色像喻金山，　　高廣嚴淨觀無厭，　威德莊嚴苾芻眾，　　猶如滿月處眾星。",
    "T11n0310_035:0195c06_0": "　世尊頂相無能見，　　高顯映發踰山王，　頂髻周圓漸次斂，　　其相平偃猶天蓋。",
    "T11n0310_035:0195c08_0": "　紺髮軟膩而右旋，　　如安繕色帝青寶，　鮮淨光踰孔雀項，　　我今瞻仰無厭足。",
    "T11n0310_035:0195c10_0": "　面貌端嚴額平正，　　眉相皎淨若天弓，　白毫映徹無瑕穢，　　光潔照曜如星王。",
    "T11n0310_035:0195c12_0": "　發喜淨眼甚微妙，　　眾覩皆生欣樂心，　我今奉觀無暫捨，　　頂禮淨眼世間依。",
    "T11n0310_035:0195c14_0": "　鼻相高平修且直，　　漸廣圓成如鑄金，　脣相丹暉極清淨，　　喻頻婆果末尼等。",
    "T11n0310_035:0195c16_0": "　妙齒鮮白含光潤，　　等鶴牛乳蓮華根，　堅密齊平極明淨，　　調順奢摩他所感。",
    "T11n0310_035:0195c18_0": "　齒及隨齒根深固，　　齗際上下皆齊整，　佛牙光白最超勝，　　如彼鴈行王處中，　善逝廣長之舌相，　　覆面薄淨如蓮華，　赤銅赤色末尼寶，　　含暉皎鏡如初日，　世尊耳相極端嚴，　　梵世天人不聞見，　喬答摩種狻猊頷，　　無畏猶如師子王。",
    "T11n0310_035:0195c24_0": "　我觀善逝咽喉相，　　能引世間甘露味，　清淨映徹無瑕穢，　　具大神力不思議。",
    "T11n0310_035:0195c26_0": "　頸前橫約修且直，　　處中都無纖雜文，　現人中勝天中天，　　恒食味中第一味。",
    "T11n0310_035:0195c28_0": "　肩膊充圓悉成滿，　　胸臆雄猛威容盛，　人中尊相世未聞，　　如山頂日光流照。",
    "T11n0310_035:0196a01_0": "　手足兩肩及項後，　　七處光淨恒平滿，　修臂傭圓象王鼻，　　雙掌垂下摩于膝。",
    "T11n0310_035:0196a03_0": "　上身廣厚如獸王，　　瞿陀樹相周圓滿，　那羅延力合成身，　　具足大力及忍力。",
    "T11n0310_035:0196a05_0": "　無垢身毛皆上靡，　　隨現一孔一毛生，　煙塵不污如蓮華，　　右旋相成而細軟。",
    "T11n0310_035:0196a07_0": "　我昔傳聞隱密相，　　陰藏深如天馬王，　髀腨周圓漸次斂，　　其相猶如天鹿王，　足厚隆起跟圓長，　　手相網鞔如鴈王，　平滿纖長二十指，　　赤銅甲色如蓮華，　雙跖千輻金輪相，　　光淨微妙具莊嚴。",
    "T11n0310_035:0196a12_0": "　如來遊步於世間，　　瞿拉坡相不相觸，　去地四指蹈空行，　　眾寶紅蓮隨足現，　顧視安行象王步，　　進趣端肅如天主，　大聖威嚴無所畏，　　處眾踰於師子王，　妙色映蔽毘沙門，　　威光超勝百千日，　梵世天人尚無等，　　何況出過如來者。",
    "T11n0310_035:0196a18_0": "　行住說法度眾生，　　天仙龍神咸恭敬，　或散天華奏天樂，　　紛然繁會滿虛空。",
    "T11n0310_035:0196a20_0": "　今覩世尊大神變，　　故我竊懷疑惑心，　本觀何等勝功德，　　出家趣於無上道？」",
    "T11n0310_035:0196a22_0": "爾時世尊告賢守長者曰：「長者當知，我觀世間一切眾生，為十苦事之所逼迫。",
    "T11n0310_035:0196a23_1": "何謂為十？",
    "T11n0310_035:0196a24_0": "一者生苦逼迫，二者老苦逼迫，三者病苦逼迫，四者死苦逼迫，五者愁苦逼迫，六者怨恨逼迫，七者苦受逼迫，八者憂受逼迫，九者痛惱逼迫，十者生死流轉大苦之所逼迫。",
    "T11n0310_035:0196a27_1": "長者！",
    "T11n0310_035:0196a28_0": "我見如是十種苦事逼迫眾生，為得阿耨多羅三藐三菩提，出離如是逼迫事故，以淨信心捨釋氏家趣無上道。」",
    "T11n0310_035:0196b01_1": "爾時世尊欲重宣此義，而說頌曰：「我觀諸凡夫，　　閉流轉牢獄，　常為生老病，　　眾苦所逼迫。",
    "T11n0310_035:0196b05_0": "　愁憂及怨恨，　　死苦等所牽，　為除牢獄怖，　　令欣出離法。",
    "T11n0310_035:0196b07_0": "「復次長者！",
    "T11n0310_035:0196b07_1": "我觀世間一切眾生，為十惱害互相憎嫉。",
    "T11n0310_035:0196b08_2": "何謂為十？",
    "T11n0310_035:0196b08_3": "一者曾於我身作不饒益、心生惱害，二者今於我身作不饒益、心生惱害，三者當於我身作不饒益、心生惱害，四者曾於我之所愛作不饒益、心生惱害，五者今於我之所愛作不饒益、心生惱害，六者當於我之所愛作不饒益、心生惱害，七者曾於我所不愛而作饒益、心生惱害，八者今於我所不愛而作饒益、心生惱害，九者當於我所不愛而作饒益、心生惱害，十者於諸過失作不饒益、心生惱害。",
    "T11n0310_035:0196b17_4": "長者！",
    "T11n0310_035:0196b17_5": "我見如是十種惱害，惱害世間一切眾生，為得阿耨多羅三藐三菩提，出離如是惱害事故，以淨信心捨釋氏家趣無上道。」",
    "T11n0310_035:0196b20_6": "爾時世尊欲重宣此義，而說頌曰：「眾生互憎嫉，　　皆由十惱生，　於我及我親，　　三世俱惱害。",
    "T11n0310_035:0196b24_0": "　或於我非親，　　起諸饒益相，　怨憎由此生，　　三世俱惱害。",
    "T11n0310_035:0196b26_0": "　第十諸過失，　　生長怨憎苦，　我觀如是過，　　厭患故出家。",
    "T11n0310_035:0196b28_0": "「復次長者！",
    "T11n0310_035:0196b28_1": "我觀世間一切眾生，入於十種惡見稠林，由異見故不能自出。",
    "T11n0310_035:0196b29_2": "何謂為十？",
    "T11n0310_035:0196b29_3": "一者我見惡見稠林，二者有情見惡見稠林，三者壽命見惡見稠林，四者數取趣見惡見稠林，五者斷見惡見稠林，六者常見惡見稠林，七者無作見惡見稠林，八者無因見惡見稠林，九者不平等因見惡見稠林，十者邪見惡見稠林。",
    "T11n0310_035:0196c06_4": "長者！",
    "T11n0310_035:0196c06_5": "我見眾生入於十種惡見稠林不能得出，為得阿耨多羅三藐三菩提，永斷如是諸惡見故，以淨信心捨釋氏家趣無上道。」",
    "T11n0310_035:0196c09_0": "爾時世尊欲重宣此義，而說頌曰：「一切愚凡夫，　　入惡見稠林，　我見有情見，　　及以壽命見，　斷見與常見，　　依無作見等，　為安立正見，　　是故我出家。",
    "T11n0310_035:0196c14_0": "「復次長者！",
    "T11n0310_035:0196c14_1": "我觀世間一切眾生，於無數劫具造百千那庾多拘胝過失，常為十種大毒箭所中。",
    "T11n0310_035:0196c16_2": "何謂為十？",
    "T11n0310_035:0196c16_3": "一者愛毒箭，二者無明毒箭，三者欲毒箭，四者貪毒箭，五者過失毒箭，六者愚癡毒箭，七者慢毒箭，八者見毒箭，九者有毒箭，十者無有毒箭。",
    "T11n0310_035:0196c19_4": "長者！",
    "T11n0310_035:0196c19_5": "我見眾生為於十種毒箭所中，求阿耨多羅三藐三菩提，永斷如是諸毒箭故，以淨信心捨釋氏家趣無上道。」",
    "T11n0310_035:0196c22_6": "爾時世尊欲重宣此義，而說頌曰：「愛箭毒眾生，　　過拘胝大劫，　無明之所盲，　　從闇入於闇。",
    "T11n0310_035:0196c25_0": "　欲箭中諸蘊，　　吸染名貪箭，　悶亂過失箭，　　被服愚癡箭，　陵高發慢箭，　　違諍起見箭，　因有無有箭，　　墮有及無有。",
    "T11n0310_035:0196c29_0": "　諸愚癡凡夫，　　鋒刃由其口，　更相起諍論，　　此實此非實。",
    "T11n0310_035:0197a02_0": "　為拔毒箭故，　　如來興世間，　救諸中箭者，　　出家成聖道。",
    "T11n0310_035:0197a04_0": "「復次長者！",
    "T11n0310_035:0197a04_1": "我觀世間一切眾生，由十種愛建立根本。",
    "T11n0310_035:0197a05_2": "何者為十？",
    "T11n0310_035:0197a05_3": "所謂緣愛故求，緣求故得，緣於得故便起我所，緣我所故起諸定執，緣諸定執故起欲貪，緣欲貪故起深耽著，緣深耽著故起慳悋，緣慳悋故起於聚斂，緣聚斂故起諸守護，緣守護故執持刀仗諍訟譏謗起種種苦，又因此故興別離語長養諸惡不善之法。",
    "T11n0310_035:0197a11_4": "長者！",
    "T11n0310_035:0197a11_5": "我見眾生由此十種愛根本法之所建立，求於阿耨多羅三藐三菩提，為得無根無所依法故，以淨信心捨釋氏家趣無上道。」",
    "T11n0310_035:0197a14_6": "爾時世尊欲重宣此義，而說頌曰：「愛所吞眾生，　　尋逐於諸欲，　得利興我所，　　從此生定執，　我當作所作，　　欲貪縛增長，　耽著慳悋等，　　相續次第生，　慳過染世間，　　能起堅積聚，　聚斂故守護，　　遍生無有間，　守護在愚夫，　　刀仗相加害，　種諸不善業，　　因此生眾苦。",
    "T11n0310_035:0197a23_0": "　觀愛因緣已，　　眾苦則不生，　無根無住覺，　　諸覺中最上。",
    "T11n0310_035:0197a25_0": "「復次長者！",
    "T11n0310_035:0197a25_1": "我觀世間一切眾生，皆由十種惡邪性故建立邪定。",
    "T11n0310_035:0197a26_2": "何等為十？",
    "T11n0310_035:0197a26_3": "一者邪見，二者邪思惟，三者邪語，四者邪業，五者邪命，六者邪精進，七者邪念，八者邪定，九者邪解脫，十者邪解脫智見。",
    "T11n0310_035:0197a29_4": "長者！",
    "T11n0310_035:0197a29_5": "我觀眾生由如是等十邪性故建立邪定，為欲證得阿耨多羅三藐三菩提，出離如是諸邪性故，以淨信心捨釋氏家趣無上道。」",
    "T11n0310_035:0197b03_6": "爾時世尊欲重宣此義，而說頌曰：「懷邪見眾生，　　邪思惟境界，　宣說於邪語，　　及行諸邪業，　邪命邪精進，　　邪念與邪定，　成就邪解脫，　　及趣邪智見。",
    "T11n0310_035:0197b09_0": "　邪性決定聚，　　愚夫之所依，　為令住正性，　　故趣無上道。",
    "T11n0310_035:0197b11_0": "「復次長者！",
    "T11n0310_035:0197b11_1": "我觀世間一切眾生，由於十種不善業道，而能建立安處邪道、多墮惡趣。",
    "T11n0310_035:0197b12_2": "何等為十？",
    "T11n0310_035:0197b13_3": "一者奪命，二者不與取，三者邪婬，四者妄語，五者離間語，六者麁語，七者綺語，八者貪著，九者瞋恚，十者邪見。",
    "T11n0310_035:0197b15_4": "長者！",
    "T11n0310_035:0197b15_5": "我見眾生由是十種不善業故，乘於邪道多趣多向多墮惡道，為欲證得阿耨多羅三藐三菩提，超出一切諸邪道故，以淨信心捨釋氏家趣無上道。」",
    "T11n0310_035:0197b19_6": "爾時世尊欲重宣此義，而說頌曰：「諸害命眾生，　　劫盜他財物，　行諸邪欲行，　　速墮於地獄。",
    "T11n0310_035:0197b22_0": "　麁言離間語，　　妄語乖寂靜，　綺語等凡夫，　　愚癡之所縛。",
    "T11n0310_035:0197b24_0": "　貪著他資財，　　數起於瞋恚，　興種種邪見，　　是人趣惡道。",
    "T11n0310_035:0197b26_0": "　三種由身起，　　四種語業生，　意能成三惡，　　故名惡行者。",
    "T11n0310_035:0197b28_0": "　行諸惡業已，　　牽趣惡道中，　吾今現世間，　　拔濟令出離。",
    "T11n0310_035:0197c01_0": "「復次長者！",
    "T11n0310_035:0197c01_1": "我觀世間一切眾生，由於十種染污法故，處在煩惱墮煩惱垢中。",
    "T11n0310_035:0197c02_2": "何謂為十？",
    "T11n0310_035:0197c02_3": "一者慳垢染污，二者惡戒垢染污，三者瞋垢染污，四者懈怠垢染污，五者散亂垢染污，六者惡慧垢染污，七者不遵尊教垢染污，八者邪疑垢染污，九者不信解垢染污，十者不恭敬垢染污。",
    "T11n0310_035:0197c07_4": "長者！",
    "T11n0310_035:0197c07_5": "我見眾生以如是等十染污法之所染污，為得阿耨多羅三藐三菩提，證於無染無上法故，以淨信心捨釋氏家趣無上道。」",
    "T11n0310_035:0197c10_6": "爾時世尊欲重宣此義，而說頌曰：「世多分眾生，　　十染所逼迫，　樂有為煩惱，　　曾不生厭離。",
    "T11n0310_035:0197c13_0": "　慳垢所染污，　　一切愚凡夫，　犯戒非寂靜，　　不習三摩地，　瞋垢背忍辱，　　懈怠退正勤，　其心不專住，　　惡慧愚鈍者，　於父母師長，　　不遵奉言教，　疑見網眾生，　　不求照世覺，　誹謗於甚深，　　佛所說妙法，　被服無明蘊，　　聖蘊懷輕賤。",
    "T11n0310_035:0197c21_0": "　觀是染污已，　　誰樂處有為，　當勤證寂滅，　　無為無染污。",
    "T11n0310_035:0197c23_0": "「復次長者！",
    "T11n0310_035:0197c23_1": "我觀世間一切眾生，為十種纏縛之所纏縛。",
    "T11n0310_035:0197c24_2": "何謂為十？",
    "T11n0310_035:0197c24_3": "一者由慳嫉網之所纏縛，二者由無明膜之所覆翳，三者煩惱迷醉墮愚癡坎，四者愛欲駛流之所漂沒，五者末摩死節邪箭所中，六者忿恨密煙之所熏[火*孛]，七者貪欲盛火之所燒然，八者過失毒藥之所悶亂，九者諸蓋毒刺之所遮礙，十者常處生死流轉飢饉曠野正勤疲怠。",
    "T11n0310_035:0198a01_4": "長者！",
    "T11n0310_035:0198a01_5": "我觀眾生為如是等十種纏縛所纏縛已，求阿耨多羅三藐三菩提，為證無纏無縛法故，以淨信心捨釋氏家趣無上道。」",
    "T11n0310_035:0198a04_6": "爾時世尊欲重宣此義，而說頌曰：「老吞少盛年，　　老壞淨妙色，　老損念定慧，　　終為死所吞。",
    "T11n0310_035:0198a08_0": "　病能摧勢力，　　劫奪勇猛心，　壞諸根聚落，　　羸劣無依怙。",
    "T11n0310_035:0198a10_0": "　死如羅剎女，　　猛健甚可畏，　常隨逐世間，　　飲竭眾生命。",
    "T11n0310_035:0198a12_0": "　我已厭世間，　　老病死逼迫，　為求無老死，　　清安法出家。",
    "T11n0310_035:0198a14_0": "　世為三火燒，　　我觀無救者，　雨甘露法雨，　　滅除三毒焰。",
    "T11n0310_035:0198a16_0": "　觀諸失道者，　　生盲癡瞽等，　為與世間眼，　　示導故出家。",
    "T11n0310_035:0198a18_0": "　眾生疑乳養，　　蘊蓋所蔽障，　為彼除悔惱，　　說法故出家。",
    "T11n0310_035:0198a20_0": "　愚夫互違反，　　伺隙興加害，　為和怨憎故，　　利世故出家。",
    "T11n0310_035:0198a22_0": "　於父母師長，　　力慢無恭敬，　為摧憍慢幢，　　是故我出家。",
    "T11n0310_035:0198a24_0": "　觀貪障世間，　　由財相損害，　為得七聖財，　　斷諸法貧者。",
    "T11n0310_035:0198a26_0": "　或致相刑殘，　　利已終非益，　我觀定捨身，　　求離三有獄。",
    "T11n0310_035:0198a28_0": "　三有昔未知，　　真實利益事，　為開真實益，　　是故我出家。",
    "T11n0310_035:0198b01_0": "　觀趣地獄者，　　惡業因熾然，　受無邊重苦，　　為脫故出家。",
    "T11n0310_035:0198b03_0": "　觀諸畜生趣，　　互相加殺害，　無依為作依，　　悲心故出家。",
    "T11n0310_035:0198b05_0": "　觀焰魔鬼趣，　　飢渴大苦逼，　為證妙菩提，　　施不死甘露。",
    "T11n0310_035:0198b07_0": "　人道追求苦，　　諸天捨命苦，　觀苦遍三有，　　為濟故出家。",
    "T11n0310_035:0198b09_0": "　我觀耽欲者，　　遠離諸慚愧，　凌逼於尊親，　　荒婬甚猪狗。",
    "T11n0310_035:0198b11_0": "　又觀諸愚夫，　　女媚所吞食，　放逸造非義，　　為捨故出家。",
    "T11n0310_035:0198b13_0": "　觀劫濁眾生，　　惡法嬈魔使，　我為摧伏故，　　趣成無上覺。",
    "T11n0310_035:0198b15_0": "　在家眾過本，　　出家趣菩提，　故捨大地等，　　為窮生死際。」",
    "T11n0310_035:0198b17_0": "爾時五百長者聞佛所說，得未曾有，方知如來是真覺者。",
    "T11n0310_035:0198b18_1": "即於佛前，異口同聲而說頌曰：「我等怖畏老死逼，　　願宣妙法盡其際。",
    "T11n0310_035:0198b20_0": "　世尊諸有趣清淨，　　離有性淨超諸有，　願拔諸有令不有，　　及在禁閉有家者。",
    "T11n0310_035:0198b22_0": "　世雄離染最解脫，　　遠離塵垢心清淨，　調御法中大調御，　　願開微妙甘露門。",
    "T11n0310_035:0198b24_0": "　備上妙色勝丈夫，　　天人世間無等者，　世無等等最勝尊，　　願說妙法濟群生。",
    "T11n0310_035:0198b26_0": "　三垢永滅吐諸過，　　慧眼清淨翳障消，　淨塵離闇開癡網，　　願無等尊宣妙法。",
    "T11n0310_035:0198b28_0": "　眾生苦聚無依怙，　　溺大有池無救者，　願起慈悲廣濟心，　　速拔高昇安隱岸。",
    "T11n0310_035:0198c01_0": "　有河憍慢癡迴澓，　　鬪訟病苦波濤盛，　眾生漂沒無依救，　　願發慈心濟有流。",
    "T11n0310_035:0198c03_0": "　朗日千億曜金山，　　佛身光盛踰於彼，　願以勝妙梵音聲，　　宣布端嚴最上法。",
    "T11n0310_035:0198c05_0": "　諸法自性本清淨，　　體相洞徹等明珠，　無有作者無受者，　　不從他聞遍照覺。",
    "T11n0310_035:0198c07_0": "　自然具足力無畏，　　行妙淨行稱無邊，　無邊智解如遊空，　　願大法王宣妙法。」",
    "T11n0310_035:0198c09_0": "爾時世尊作如是念：「是五百長者善根已熟堪任法化，我今當為如應說法，令諸長者即於此處除捨俗相以信出家，斷諸煩惱得漏盡慧。」",
    "T11n0310_035:0198c12_1": "作是念已，即昇虛空結跏趺坐。",
    "T11n0310_035:0198c12_2": "諸長者等既覩神變，歎未曾有，於如來所倍生敬重信仰之心。",
    "T11n0310_035:0198c15_0": "爾時世尊告諸長者：「汝等善聽。",
    "T11n0310_035:0198c15_1": "世有十種逼迫苦事，所謂生苦、老苦、病苦、死苦、愁苦、怨苦、苦受、憂受、痛惱生死，如是十種逼迫苦事逼迫眾生。",
    "T11n0310_035:0198c18_2": "汝等今者欲解脫不？",
    "T11n0310_035:0198c18_3": "復次諸長者！",
    "T11n0310_035:0198c19_4": "世有十惱害事，所謂曾於我身作不饒益，今於我身作不饒益，當於我身作不饒益，於我曾愛作不饒益，於我今愛作不饒益，於我當愛作不饒益，我曾不愛而作饒益，我今不愛而作饒益，我當不愛而作饒益，又於一切不饒益過心生惱害。",
    "T11n0310_035:0198c24_5": "如是十種惱害之事，汝等今者欲解脫不？",
    "T11n0310_035:0198c25_6": "復次諸長者！",
    "T11n0310_035:0198c25_7": "世有十種異見惡見稠林，所謂我見、眾生見、壽命見、數取見、斷見、常見、無作用見、無因見、不平等見、邪見。",
    "T11n0310_035:0198c28_8": "如是十種惡見稠林，汝等今者欲解脫不？",
    "T11n0310_035:0198c29_9": "復次長者！",
    "T11n0310_035:0198c29_10": "世為十種大毒箭所中，所謂愛毒、無明毒、欲毒、貪毒、過失毒、愚癡毒、慢毒、見毒、有毒、無有毒。",
    "T11n0310_035:0199a02_11": "如是十種大毒之箭，汝等今者欲解脫不？",
    "T11n0310_035:0199a03_12": "復次諸長者！",
    "T11n0310_035:0199a03_13": "世有十種愛根本法，所謂緣愛故求，緣求故得，緣於得故便起我所，緣我所故起諸定執，緣諸定執故起欲貪，緣欲貪故起深耽著，緣深耽著便起慳悋，緣慳悋故起於聚斂，緣聚斂故便起守護，緣守護故執持刀仗譏謗諍訟起別種語，種種諸苦惡不善法竝因斯起。",
    "T11n0310_035:0199a09_14": "如是十種愛根本法，汝等今者欲解脫不？",
    "T11n0310_035:0199a10_15": "復次諸長者！",
    "T11n0310_035:0199a11_0": "世有十種邪性，所謂邪見、邪思惟、邪語、邪業、邪命、邪勤、邪念、邪定、邪解脫、邪解脫智見。",
    "T11n0310_035:0199a13_1": "如是十種邪性，汝等今者欲解脫不？",
    "T11n0310_035:0199a13_2": "復次諸長者！",
    "T11n0310_035:0199a14_3": "世有十種不善業道，所謂害命、不與取、行邪婬、妄語、離間語、麁惡語、綺語、貪、恚、邪見。",
    "T11n0310_035:0199a16_4": "如是十種不善業道，汝等今者欲解脫不？",
    "T11n0310_035:0199a17_5": "復次諸長者！",
    "T11n0310_035:0199a17_6": "世有十種染污垢法，所謂慳垢、惡戒垢、瞋垢、懈怠垢、散亂垢、惡慧垢、不遵尊教垢、疑垢、不信解垢、不恭敬垢。",
    "T11n0310_035:0199a19_7": "如是十種染污垢法，汝等今者欲解脫不？",
    "T11n0310_035:0199a20_8": "復次諸長者！",
    "T11n0310_035:0199a21_9": "世有十種生死流轉大怖畏事，所謂纏縛慳嫉之網、覆翳無明之膜、墮墜愚癡深坑、漂沒愛欲駃流、末摩邪箭所中、薰[火*孛]忿恨密煙、焚燒貪欲盛火、迷悶過失毒藥、遮障諸蓋毒刺、飢饉流轉曠野。",
    "T11n0310_035:0199a25_10": "如是十種生死流轉大怖畏事，汝等今者欲解脫不？」",
    "T11n0310_035:0199a26_11": "爾時五百長者一心同聲白佛言：「世尊！",
    "T11n0310_035:0199a27_12": "我等今者願欲解脫所說十種逼迫苦事，所謂生、老、病、死、愁、怨、憂、苦、惱害、生死，如是廣說乃至流轉飢饉曠野諸逼迫事，我等皆當願得解脫。」",
    "T11n0310_035:0199b02_0": "爾時世尊告是五百諸長者曰：「汝等善聽，吾今當說正法之要。",
    "T11n0310_035:0199b03_1": "諸長者！",
    "T11n0310_035:0199b03_2": "眼不求解脫。",
    "T11n0310_035:0199b03_3": "何以故？",
    "T11n0310_035:0199b04_4": "眼無作無用故，眼不能思不能了別，是故諸長者，眼非是我。",
    "T11n0310_035:0199b05_5": "應如是持。",
    "T11n0310_035:0199b05_6": "如是耳鼻舌身意，意不求解脫。",
    "T11n0310_035:0199b06_7": "何以故？",
    "T11n0310_035:0199b06_8": "意無作無用故，意不能思不能了別，是故諸長者。",
    "T11n0310_035:0199b07_9": "意亦非我。",
    "T11n0310_035:0199b07_10": "應如是持。",
    "T11n0310_035:0199b08_11": "「復次諸長者！",
    "T11n0310_035:0199b08_12": "色不求解脫。",
    "T11n0310_035:0199b08_13": "何以故？",
    "T11n0310_035:0199b08_14": "色無作無用故，色不能思不能了別，是故諸長者，色亦非我。",
    "T11n0310_035:0199b10_15": "應如是持。",
    "T11n0310_035:0199b10_16": "如是聲香味觸法，法不求解脫。",
    "T11n0310_035:0199b11_17": "何以故？",
    "T11n0310_035:0199b11_18": "法無作無用故，法不能思不能了別。",
    "T11n0310_035:0199b12_19": "是故諸長者！",
    "T11n0310_035:0199b12_20": "法亦非我。",
    "T11n0310_035:0199b12_21": "應如是持。",
    "T11n0310_035:0199b13_0": "「復次諸長者！",
    "T11n0310_035:0199b13_1": "色蘊不求解脫。",
    "T11n0310_035:0199b13_2": "何以故？",
    "T11n0310_035:0199b13_3": "色蘊無作無用故，色蘊不能思不能了別，是故諸長者！",
    "T11n0310_035:0199b15_4": "色蘊非我。",
    "T11n0310_035:0199b15_5": "應如是持。",
    "T11n0310_035:0199b15_6": "如是受蘊想蘊行蘊識蘊，識蘊不求解脫。",
    "T11n0310_035:0199b16_7": "何以故？",
    "T11n0310_035:0199b16_8": "識蘊無作無用故，識蘊不能思不能了別，是故諸長者！",
    "T11n0310_035:0199b17_9": "識蘊非我。",
    "T11n0310_035:0199b18_10": "應如是持。",
    "T11n0310_035:0199b18_11": "「復次諸長者！",
    "T11n0310_035:0199b18_12": "地界不求解脫。",
    "T11n0310_035:0199b19_0": "何以故？",
    "T11n0310_035:0199b19_1": "地界無作無用故，地界不能思不能了別，是故諸長者，地界非我。",
    "T11n0310_035:0199b20_2": "應如是持。",
    "T11n0310_035:0199b20_3": "如是水界火界風界空界識界，識界不求解脫。",
    "T11n0310_035:0199b21_4": "何以故？",
    "T11n0310_035:0199b22_5": "識界無作無用故？",
    "T11n0310_035:0199b22_6": "識界不能思不能了別？",
    "T11n0310_035:0199b23_7": "是故諸長者！",
    "T11n0310_035:0199b23_8": "識界非我。",
    "T11n0310_035:0199b23_9": "應如是持。",
    "T11n0310_035:0199b23_10": "「復次諸長者！",
    "T11n0310_035:0199b24_11": "諸法不實，分別所起，依於眾緣，無能無力從眾緣轉。",
    "T11n0310_035:0199b25_12": "若有眾緣假設諸法，若無眾緣則無假法。",
    "T11n0310_035:0199b26_13": "諸長者！",
    "T11n0310_035:0199b26_14": "一切諸法唯假施設，此中都無生者老者死者盡者起者，唯有永斷諸趣清淨寂滅可以歸依，是故汝等應如是知。",
    "T11n0310_035:0199b29_0": "是故諸長者！",
    "T11n0310_035:0199b29_1": "一切諸法不實分別之所生起，依於眾緣羸劣無力從眾緣轉。",
    "T11n0310_035:0199c01_2": "若有眾緣假立諸法，若無眾緣則無假法。",
    "T11n0310_035:0199c02_3": "諸長者！",
    "T11n0310_035:0199c02_4": "一切諸法唯是假立，此中都無生者老者死者盡者起者，唯有永斷諸趣清淨寂靜可以歸依。",
    "T11n0310_035:0199c04_5": "如是諸長者！",
    "T11n0310_035:0199c05_6": "若有不實分別則有假立不正作意，若無不實分別則無假立不正作意。",
    "T11n0310_035:0199c06_7": "若有不正作意則有假立無明，若無不正作意則無假立無明。",
    "T11n0310_035:0199c08_8": "若有無明則有假立諸行，若無無明則無假立諸行。",
    "T11n0310_035:0199c09_9": "若有諸行則有假立於識，若無諸行則無假立於識。",
    "T11n0310_035:0199c10_10": "若有假識則有假立名色，若無有識則無假立名色。",
    "T11n0310_035:0199c11_11": "若有名色則有假立六處，若無名色則無假立六處。",
    "T11n0310_035:0199c13_0": "若有六處則有假立於觸，若無六處則無假立於觸。",
    "T11n0310_035:0199c14_1": "若有於觸則有假立於受，若無於觸則無假立於受。",
    "T11n0310_035:0199c15_2": "若有於受則有假立於愛，若無於受則無假立於愛。",
    "T11n0310_035:0199c16_3": "若有於愛則有假立於取，若無於愛則無假立於取。",
    "T11n0310_035:0199c17_4": "若有於取則有假立於有，若無於取則無假立於有。",
    "T11n0310_035:0199c18_5": "若有於有則有假立於生，若無於有則無假立於生。",
    "T11n0310_035:0199c20_6": "若有於生則有假立老死，若無有生則無假立老死。",
    "T11n0310_035:0199c21_7": "如是諸長者！",
    "T11n0310_035:0199c21_8": "云何為老？",
    "T11n0310_035:0199c21_9": "所謂情識惛耄、頭白髮落、皮緩面皺、壽命損減、諸根衰熟，諸行朽故是名為老。",
    "T11n0310_035:0199c23_10": "云何為死？",
    "T11n0310_035:0199c23_11": "所謂喪滅轉世、休廢墮落、諸蘊散壞、委棄於地，捨眾同分是名為死。",
    "T11n0310_035:0199c25_12": "若老若死合名老死。",
    "T11n0310_035:0199c25_13": "「諸長者！",
    "T11n0310_035:0199c26_0": "生若是有，有假老死。",
    "T11n0310_035:0199c26_1": "生若是無，無假老死。",
    "T11n0310_035:0199c26_2": "云何為生？",
    "T11n0310_035:0199c27_3": "所謂是生，等生趣起諸蘊出現，及得諸處會眾同分，是名為生。",
    "T11n0310_035:0199c28_4": "諸長者！",
    "T11n0310_035:0199c28_5": "有若是有則有假生，有若是無則無假生。",
    "T11n0310_035:0199c29_6": "云何為有？",
    "T11n0310_035:0199c29_7": "所謂欲有、色有及無色有，福及非福、不動業等，是名為有。",
    "T11n0310_035:0200a02_8": "諸長者！",
    "T11n0310_035:0200a02_9": "取若是有則有假有，取若是無則無假有。",
    "T11n0310_035:0200a03_10": "云何為取？",
    "T11n0310_035:0200a03_11": "所謂欲取、見取、戒禁取、我取，故名為取。",
    "T11n0310_035:0200a04_12": "諸長者！",
    "T11n0310_035:0200a04_13": "愛若是有則有假取，愛若是無則無假取。",
    "T11n0310_035:0200a05_14": "云何為愛？",
    "T11n0310_035:0200a05_15": "所謂色愛、聲愛、香愛、味愛、觸愛、法愛，是名為愛。",
    "T11n0310_035:0200a06_16": "諸長者！",
    "T11n0310_035:0200a07_17": "受若是有則有假愛，受若是無則無假愛。",
    "T11n0310_035:0200a08_0": "云何為受？",
    "T11n0310_035:0200a08_1": "所謂眼觸所生受，耳觸鼻觸舌觸身觸意觸所生受，是名為受。",
    "T11n0310_035:0200a09_2": "諸長者！",
    "T11n0310_035:0200a09_3": "觸若是有則有假受，觸若是無則無假受。",
    "T11n0310_035:0200a10_4": "云何為觸？",
    "T11n0310_035:0200a11_0": "所謂眼觸耳觸鼻觸舌觸身觸意觸，是名為觸。",
    "T11n0310_035:0200a12_1": "諸長者！",
    "T11n0310_035:0200a12_2": "六處若有則有假觸，六處若無則無假觸。",
    "T11n0310_035:0200a13_3": "云何為六處？",
    "T11n0310_035:0200a13_4": "所謂眼處耳處鼻處舌處身處意處，是為六處。",
    "T11n0310_035:0200a14_5": "諸長者！",
    "T11n0310_035:0200a14_6": "名色若有有假六處，名色若無無假六處。",
    "T11n0310_035:0200a15_7": "云何為名色？",
    "T11n0310_035:0200a15_8": "所謂受、想、思、觸、作意，四大界及四大界之所造色，是名名色。",
    "T11n0310_035:0200a17_9": "諸長者！",
    "T11n0310_035:0200a17_10": "識若是有有假名色，識若是無無假名色。",
    "T11n0310_035:0200a18_11": "云何為識，所謂眼識耳識鼻識舌識身識意識，是名為識。",
    "T11n0310_035:0200a19_12": "諸長者！",
    "T11n0310_035:0200a19_13": "行若是有則有假識，行若是無則無假識。",
    "T11n0310_035:0200a20_14": "云何為行？",
    "T11n0310_035:0200a21_15": "所謂色思聲思香思味思所觸思法思，是名為行。",
    "T11n0310_035:0200a22_16": "諸長者！",
    "T11n0310_035:0200a22_17": "無明若有則有假行，無明若無則無假行。",
    "T11n0310_035:0200a23_18": "云何為無明？",
    "T11n0310_035:0200a23_19": "所謂前際無知、後際無知、前後際無知，內無知、外無知、內外無知，苦無知、集無知、滅無知、道無知，緣無知、緣起無知。",
    "T11n0310_035:0200a26_20": "於緣生法，若黑若白、有緣無緣、有光影無光影、有罪無罪、可親近不可親近，無知無見、無對觀、無達解，如是等相是名無明。",
    "T11n0310_035:0200a28_21": "「諸長者！",
    "T11n0310_035:0200a29_22": "不正作意若有則有假立無明，若無不正作意則無假立無明。",
    "T11n0310_035:0200b01_23": "云何名為不正作意？",
    "T11n0310_035:0200b02_24": "所謂我於過去，是何等性？",
    "T11n0310_035:0200b02_25": "是何等處？",
    "T11n0310_035:0200b02_26": "是何等類？",
    "T11n0310_035:0200b03_27": "我往未來，是何等性？",
    "T11n0310_035:0200b03_28": "是何等處？",
    "T11n0310_035:0200b03_29": "是何等類？",
    "T11n0310_035:0200b04_30": "復於內身多起疑惑，云何名我？",
    "T11n0310_035:0200b04_31": "我為是誰？",
    "T11n0310_035:0200b05_0": "為有為無？",
    "T11n0310_035:0200b05_1": "為虛為實？",
    "T11n0310_035:0200b05_2": "是何等性？",
    "T11n0310_035:0200b05_3": "是何等處？",
    "T11n0310_035:0200b05_4": "是何等類？",
    "T11n0310_035:0200b06_5": "我昔何處住於彼處起如是等不正作意，從六見中隨生一見，執有我見執無我見，或依我故而觀我見，或不依我而觀我見？",
    "T11n0310_035:0200b09_0": "又復虛妄起如是見，我即世間或當緣起？",
    "T11n0310_035:0200b09_1": "為常為恒不轉不變，永正住止？",
    "T11n0310_035:0200b10_2": "如是諸見，是名不正作意。",
    "T11n0310_035:0200b11_3": "「諸長者！",
    "T11n0310_035:0200b11_4": "不實分別若有則有假立不正作意，不實分別若無則無假立不正作意。",
    "T11n0310_035:0200b13_5": "云何名為不實分別？",
    "T11n0310_035:0200b13_6": "謂我、有情、命者、丈夫、數取、生者、意生、摩納婆、作者、受者，是名不實。",
    "T11n0310_035:0200b15_7": "而諸無聞凡夫妄起如是我分別、有情分別、命者分別、丈夫分別、數取分別、生者分別、意生分別、摩納婆分別、作者分別、受者分別等分別故，是為不實分別。",
    "T11n0310_035:0200b18_8": "諸長者！",
    "T11n0310_035:0200b18_9": "如是不實分別若有則有假立不正作意，不實分別若無則無假立不正作意。",
    "T11n0310_035:0200b20_10": "諸長者！",
    "T11n0310_035:0200b20_11": "不正作意若有則有假立無明，不正作意若無則無假立無明。",
    "T11n0310_035:0200b22_12": "無明若有則有假立諸行，無明若無則無假立諸行。",
    "T11n0310_035:0200b23_13": "如是乃至生若是有則有假立老死，生若是無則無假立老死。」",
    "T11n0310_035:0200b24_14": "爾時佛告諸長者：「汝今當知，一切諸法，不實分別所起，依於眾緣羸劣無力從眾緣轉。",
    "T11n0310_035:0200b26_15": "眾緣若有則有假法，眾緣若無則無假法。",
    "T11n0310_035:0200b27_16": "諸長者！",
    "T11n0310_035:0200b27_17": "一切諸法唯是假立，此中都無生者老者死者盡者及以起者，唯有永斷諸趣清淨寂滅可以歸依。",
    "T11n0310_035:0200c01_18": "諸長者！",
    "T11n0310_035:0200c01_19": "於意云何？",
    "T11n0310_035:0200c01_20": "譬如大池所生諸魚水族之屬，依何力住？」",
    "T11n0310_035:0200c02_21": "長者白言：「世尊！",
    "T11n0310_035:0200c02_22": "此諸魚等依水力住。」",
    "T11n0310_035:0200c03_23": "佛言：「如是如是。",
    "T11n0310_035:0200c03_24": "諸長者！",
    "T11n0310_035:0200c03_25": "此水頗有思念為有力不？」",
    "T11n0310_035:0200c04_26": "長者白言：「世尊！",
    "T11n0310_035:0200c04_27": "此水無力無能，何所思念？」",
    "T11n0310_035:0200c05_28": "佛言：「如是如是。",
    "T11n0310_035:0200c05_29": "諸長者！",
    "T11n0310_035:0200c05_30": "不實分別所起諸法亦復如是，但假施設無力無能從眾緣轉。",
    "T11n0310_035:0200c07_31": "眾緣若有則有假法，眾緣若無則無假法。",
    "T11n0310_035:0200c08_32": "諸長者！",
    "T11n0310_035:0200c08_33": "一切諸法唯是假立，此中都無生者老者死者盡者起者，唯有永斷諸趣清淨寂滅可以歸依。",
    "T11n0310_035:0200c10_34": "是故諸長者！",
    "T11n0310_035:0200c10_35": "汝等應正觀察如是眾緣，非安隱處難可保持，深生怖懼逃走遠避。",
    "T11n0310_035:0200c12_36": "復應觀察此是何法？",
    "T11n0310_035:0200c12_37": "因怖何法而來至此？",
    "T11n0310_035:0200c13_38": "汝等如是正觀察時，無法可得、無怖無捨。",
    "T11n0310_035:0200c14_39": "何以故？",
    "T11n0310_035:0200c14_40": "一切諸法皆不可得，一切種求不可得故；諸法無我，離塵垢故；諸法無眾生，遠離我故；諸法無命，出過生老病死愁憂苦惱逼迫等故；諸法無數取，三世斷故；諸法無字，一切言音不可說故；諸法無著，無所緣故；諸法寂靜，寂滅相故；諸法普遍，虛空性故；諸法性空，無定屬故；諸法無動，無所依故；諸法依實際住善住，無動相應故；諸法不可開闡，離相波浪故；諸法不可顯示，無相無形、無有光影，離諸行故；諸法非我所有，離我所故；諸法不可分別，離心意識故；諸法無有愛藏，超過眼耳鼻舌身意道故；諸法不可舉移，離生住壞故；諸法無作無用，離心意識故；諸法屬緣，性羸劣故。",
    "T11n0310_035:0200c27_41": "諸長者！",
    "T11n0310_035:0200c27_42": "我說是眼，四大所造，無常無住，無恒不堅之法，羸弱速朽難可保信，眾苦所集多病多害。",
    "T11n0310_035:0200c29_43": "汝諸長者！",
    "T11n0310_035:0200c29_44": "眼為如是，不應依止。",
    "T11n0310_035:0201a01_45": "耳鼻舌身意亦復如是，不應依止。",
    "T11n0310_035:0201a02_46": "當如是觀。",
    "T11n0310_035:0201a02_47": "復次諸長者！",
    "T11n0310_035:0201a02_48": "眼如聚沫不可撮摩，眼如浮泡不得久住，眼如陽焰業惑愛生，眼如芭蕉性不堅固，眼如幻術從顛倒起，是眼如夢唯虛妄見，是眼如響繫屬眾緣，眼如光影業光影現，眼如浮雲聚亂散相，眼如流電剎那便滅，是眼無主猶如地，是眼無我猶如水，眼非有情猶如火，眼非壽命猶如風，眼非數取猶如空，眼為不實依藏諸大，是眼為空離我我所，是眼無知如草木土石，是眼無作機關風轉，是眼虛假朽穢所聚，是眼浮偽摧散破壞滅盡之法，眼如丘井常為老逼，眼無住際終歸磨滅。",
    "T11n0310_035:0201a13_49": "諸長者！",
    "T11n0310_035:0201a13_50": "眼為多過，應如是觀，乃至於意、一切諸法亦復如是。",
    "T11n0310_035:0201a14_51": "「復次諸長者！",
    "T11n0310_035:0201a15_52": "一切諸法唯有妄欲，異生愚夫不知妄欲故，妄謂是眼、妄謂是耳，乃至妄謂是意。",
    "T11n0310_035:0201a17_0": "諸長者，但有妄欲，異生愚夫不知妄欲故，謂此是色、謂此是聲，香味觸法亦復如是。",
    "T11n0310_035:0201a18_1": "諸長者！",
    "T11n0310_035:0201a19_2": "但有妄欲，異生愚夫不知妄欲故，謂此色蘊、謂此受蘊，想行識蘊亦復如是。",
    "T11n0310_035:0201a20_3": "諸長者！",
    "T11n0310_035:0201a20_4": "但有妄欲，異生愚夫不知妄欲故，謂此地界、謂此水界，火風空識亦復如是。",
    "T11n0310_035:0201a22_5": "諸長者！",
    "T11n0310_035:0201a22_6": "一切諸法唯有妄欲，異生愚夫不知妄欲故，謂此有為、謂此無為，乃至一切諸法亦復如是。",
    "T11n0310_035:0201a24_7": "諸長者！",
    "T11n0310_035:0201a25_8": "汝等今者應捨妄欲趣於無欲，於諸妻子家宅財物深知虛妄不應執著。",
    "T11n0310_035:0201a26_9": "不執著故，以淨信心捨離家法趣於非家，當得無欲。",
    "T11n0310_035:0201a27_10": "諸長者！",
    "T11n0310_035:0201a28_11": "何等名為出家無欲？",
    "T11n0310_035:0201a28_12": "謂住尸羅別解脫戒，具足攝持威儀行處，見於小犯生大怖畏，受學律儀成就戒蘊。",
    "T11n0310_035:0201b01_13": "諸長者！",
    "T11n0310_035:0201b01_14": "汝等若能奉持戒已，於是六根六境、五蘊六界，深知虛假皆不執著，以不著故是名出家無欲之法。",
    "T11n0310_035:0201b03_15": "諸長者！",
    "T11n0310_035:0201b04_0": "若不著眼乃至識界，以不著故則不保護。",
    "T11n0310_035:0201b04_1": "何者不保護？",
    "T11n0310_035:0201b05_2": "眼不保護、耳鼻舌身意不保護，色不保護、聲香味觸法不保護，色蘊不保護、受想行識蘊不保護，地界不保護、水火風空識界不保護。",
    "T11n0310_035:0201b08_3": "以不保護則無煩惱，若無煩惱則名為輕。",
    "T11n0310_035:0201b09_4": "云何為輕？",
    "T11n0310_035:0201b09_5": "謂無所見。",
    "T11n0310_035:0201b09_6": "若無所見則不依物起瞋害心，由無瞋害則不自害、不思害他、不思俱害，以無害故則於無餘大涅槃界而便入證。",
    "T11n0310_035:0201b12_7": "「諸長者！",
    "T11n0310_035:0201b12_8": "汝等應知，誰於寂滅而便入證？",
    "T11n0310_035:0201b13_9": "諸長者！",
    "T11n0310_035:0201b13_10": "眼不入寂滅、耳鼻舌身意不入寂滅，然因於眼起諸妄執，或計為我或計我所，若遠離者即是寂滅。",
    "T11n0310_035:0201b15_11": "遠離何等而為寂滅？",
    "T11n0310_035:0201b16_0": "若遠離貪即是寂滅，若遠離瞋即是寂滅，若遠離癡即是寂滅，若離無智即是寂滅。",
    "T11n0310_035:0201b17_1": "復次諸長者！",
    "T11n0310_035:0201b18_2": "過去無智不可遠離，未來無智不可遠離，現在無智不可遠離；然要因於遠離無智而正智起。",
    "T11n0310_035:0201b20_3": "諸長者！",
    "T11n0310_035:0201b20_4": "何等為智？",
    "T11n0310_035:0201b20_5": "所謂盡智。",
    "T11n0310_035:0201b20_6": "何等盡智？",
    "T11n0310_035:0201b21_7": "過去非盡智、未來非盡智、現在非盡智。",
    "T11n0310_035:0201b22_8": "然諸長者！",
    "T11n0310_035:0201b22_9": "因離無智而此智生。",
    "T11n0310_035:0201b22_10": "此智不遠離智，因離眼無智而此智生。",
    "T11n0310_035:0201b23_11": "又諸長者！",
    "T11n0310_035:0201b23_12": "眼非我所，若非我所則不取著，若不取著即是最上，若是最上即是解脫。",
    "T11n0310_035:0201b25_13": "何處解脫？",
    "T11n0310_035:0201b25_14": "於我執所而得解脫。",
    "T11n0310_035:0201b26_15": "有情執所、壽命執所、數取執所、斷常執所、一切執所，乃至分別執所而得解脫。",
    "T11n0310_035:0201b28_0": "行者若能於執解脫則不分別，若不分別則非分別非不分別。",
    "T11n0310_035:0201b29_1": "何等不分別？",
    "T11n0310_035:0201b29_2": "所謂不分別我及以我所。",
    "T11n0310_035:0201c01_3": "行者爾時於一切法，離散不積、捨而不取，捨故寂滅、解脫、除遣，最勝解脫離諸繫縛。",
    "T11n0310_035:0201c03_4": "於何等處名為除遣？",
    "T11n0310_035:0201c03_5": "一切苦處而得除遣。",
    "T11n0310_035:0201c04_6": "汝諸長者！",
    "T11n0310_035:0201c04_7": "若求出離，勿於一法而生取著。",
    "T11n0310_035:0201c05_8": "何以故？",
    "T11n0310_035:0201c05_9": "若有取著則有怖畏，若無取著則無怖畏。",
    "T11n0310_035:0201c07_0": "「復次諸長者！",
    "T11n0310_035:0201c07_1": "眼非寂滅、耳鼻舌身意亦非寂滅，色非寂滅乃至識界亦非寂滅。",
    "T11n0310_035:0201c08_2": "然諸長者！",
    "T11n0310_035:0201c09_0": "因於識界起不實執，或計為我及以我所，若離於此即是寂滅。",
    "T11n0310_035:0201c10_1": "遠離何等而得寂滅？",
    "T11n0310_035:0201c10_2": "謂遠離貪而得寂滅，離瞋離癡及以無智而得寂滅。",
    "T11n0310_035:0201c12_3": "復次諸長者！",
    "T11n0310_035:0201c12_4": "過去無智不可遠離、未來無智不可遠離、現在無智不可遠離；然離無智而得智生。",
    "T11n0310_035:0201c14_5": "諸長者！",
    "T11n0310_035:0201c14_6": "何等為智？",
    "T11n0310_035:0201c14_7": "所謂盡智。",
    "T11n0310_035:0201c14_8": "何等盡智？",
    "T11n0310_035:0201c15_9": "過去非盡智、未來非盡智、現在非盡智；然諸長者！",
    "T11n0310_035:0201c16_10": "因離無智而智得生。",
    "T11n0310_035:0201c16_11": "此智不遠離智，因離識無智故而智得生。",
    "T11n0310_035:0201c17_12": "而此識界非是我所，若非我所則不取著，若不取著即是最上，若是最上是即解脫。",
    "T11n0310_035:0201c19_13": "何處解脫？",
    "T11n0310_035:0201c19_14": "於我執所而得解脫，有情壽命乃至於一切分別執所而得解脫。",
    "T11n0310_035:0201c21_15": "行者若能於執解脫則不分別，若不分別則非分別非不分別。",
    "T11n0310_035:0201c22_16": "何等不分別？",
    "T11n0310_035:0201c22_17": "謂不分別我及我所。",
    "T11n0310_035:0201c23_18": "行者爾時離散不積、捨而不取，捨故寂滅、解脫、除遣，最勝解脫離諸繫縛。",
    "T11n0310_035:0201c25_19": "於何除遣？",
    "T11n0310_035:0201c25_20": "一切苦處而得除遣。",
    "T11n0310_035:0201c25_21": "汝諸長者！",
    "T11n0310_035:0201c26_0": "若求出離，勿於一法而生取著。",
    "T11n0310_035:0201c26_1": "何以故？",
    "T11n0310_035:0201c26_2": "若有取著則有怖畏，若無著者則無怖畏。」",
    "T11n0310_035:0201c27_3": "爾時世尊欲重宣此義，而說頌曰：「取著生怖畏，　　由斯趣惡道，　觀此有怖處，　　智者不應取。",
    "T11n0310_035:0202a02_0": "　汝修諸聖道，　　應當善觀察，　如是觀便得，　　異此則不可。",
    "T11n0310_035:0202a04_0": "　一切處皆空，　　虛動非堅實，　愛誑惑世間，　　勿於此生亂。",
    "T11n0310_035:0202a06_0": "　我已知空法，　　了諸法不堅，　湛然獲安泰，　　證無動妙樂。",
    "T11n0310_035:0202a08_0": "　若如是了知，　　諸法唯空者，　彼解脫眾苦，　　及滅於諍論，　欲攝受一切，　　生諸災橫者。",
    "T11n0310_035:0202a11_0": "　攝受故取著，　　著故生諸有，　從有生於生，　　由生遠寂滅，　生者老病死，　　如是大苦逼。",
    "T11n0310_035:0202a14_0": "　無欲故無取，　　無取故無有，　無有故無生，　　老病死亦爾。",
    "T11n0310_035:0202a16_0": "　聚集資生具，　　一時皆棄捨，　并捨愛妻子，　　趣苾芻威儀。",
    "T11n0310_035:0202a18_0": "　勿貪親與財，　　咄哉念知足，　勿如旃荼羅，　　下賤心來往，　勿自恃持戒，　　輕毀犯戒者，　恃戒凌於人，　　是名真破戒。",
    "T11n0310_035:0202a22_0": "　譬如鹿被弶，　　若縛若致死，　處魔羂慢者，　　縛害亦如是。",
    "T11n0310_035:0202a24_0": "　慢能壞善心，　　又損自他善，　故勿輕毀戒，　　況持戒梵行。",
    "T11n0310_035:0202a26_0": "　當學大仙子，　　常住空閑處，　勿顧於身命，　　趣寂靜解脫。",
    "T11n0310_035:0202a28_0": "　應離無義本，　　順世尼乾論，　愛敬演甚深，　　空相應妙法。",
    "T11n0310_035:0202b01_0": "　內外十二處，　　我說心為本，　彼復因業生，　　業由思久住，　眼色俱為緣，　　而生起於識，　緣闕則不生，　　譬無薪之火。",
    "T11n0310_035:0202b05_0": "　如是生諸法，　　和合互相生，　無作無受者，　　現作用如幻，　一切內外法，　　我已知空幻，　愚夫顛倒執，　　分別我我所。",
    "T11n0310_035:0202b09_0": "　眼中無有情，　　外諸處亦爾，　非我作壽者，　　諸法類應知。",
    "T11n0310_035:0202b11_0": "　眼不思解脫，　　耳鼻舌亦然，　身意等無作，　　諸法觀如是。",
    "T11n0310_035:0202b13_0": "　譬如巨海中，　　鼓濤成沫聚，　明眼者察知，　　審其非堅實。",
    "T11n0310_035:0202b15_0": "　如是五蘊體，　　達者知非固，　當解脫生老，　　愁憂災橫等。",
    "T11n0310_035:0202b17_0": "　我法中出家，　　知諸法如幻，　不虛彼信施，　　即名供諸佛。」",
    "T11n0310_035:0202b19_0": "爾時五百長者聞是法已，即於此處遠塵離垢，於諸法中得法眼淨，如無黑淨衣置染器中速受染色，如是諸長者法眼清淨亦復如是。",
    "T11n0310_035:0202b23_0": "爾時世尊復為長者宣說妙法，示教讚善：「諸長者！",
    "T11n0310_035:0202b24_1": "我說此眼自性是苦而復熾然。",
    "T11n0310_035:0202b24_2": "何等熾然？",
    "T11n0310_035:0202b25_3": "所謂貪火瞋火癡火之所熾然，生老病死愁歎憂苦不安等法之所熾然。",
    "T11n0310_035:0202b26_4": "如是諸長者！",
    "T11n0310_035:0202b27_5": "我說此耳鼻舌身意自性是苦而復熾然。",
    "T11n0310_035:0202b28_0": "何等熾然？",
    "T11n0310_035:0202b28_1": "所謂貪火瞋火癡火，生老病死愁歎憂苦不安等法之所熾然。",
    "T11n0310_035:0202b29_2": "諸長者！",
    "T11n0310_035:0202b29_3": "我說此色自性是苦而復熾然。",
    "T11n0310_035:0202c01_4": "何等熾然？",
    "T11n0310_035:0202c01_5": "所謂貪火瞋火癡火之所熾然，乃至聲香味觸法亦復如是。",
    "T11n0310_035:0202c03_6": "諸長者！",
    "T11n0310_035:0202c03_7": "我說色蘊自性是苦而復熾然。",
    "T11n0310_035:0202c04_0": "何等熾然？",
    "T11n0310_035:0202c04_1": "所謂貪火瞋火癡火之所熾然，乃至受想行識蘊亦復如是。",
    "T11n0310_035:0202c05_2": "諸長者！",
    "T11n0310_035:0202c05_3": "我說地界自性是苦而復熾然。",
    "T11n0310_035:0202c06_4": "何等熾然？",
    "T11n0310_035:0202c06_5": "所謂貪火瞋火癡火之所熾然，如是乃至水火風空識界，自性是苦而復熾然。",
    "T11n0310_035:0202c08_6": "何等熾然？",
    "T11n0310_035:0202c08_7": "所謂貪火瞋火癡火，生老病死愁歎憂苦不安等法之所熾然。",
    "T11n0310_035:0202c10_8": "是故諸長者！",
    "T11n0310_035:0202c10_9": "我今不執眼耳鼻舌身意，汝等亦應如是隨學。",
    "T11n0310_035:0202c11_10": "我今不執色聲香味觸法，乃至不執色等諸蘊、地等諸界、此世他世，汝等亦應如是隨學。",
    "T11n0310_035:0202c13_11": "諸長者！",
    "T11n0310_035:0202c13_12": "汝等若於眼耳鼻舌身意不執著者，則不依眼住、不依耳鼻舌身意住。",
    "T11n0310_035:0202c15_13": "汝等不依色聲香味觸法時，汝等則不依於一切法住。",
    "T11n0310_035:0202c16_14": "汝等不依色蘊乃至不依識蘊住者，則不依色蘊乃至識蘊住。",
    "T11n0310_035:0202c17_15": "汝等不依地水火風空識界時，則不依地界乃至識界住。",
    "T11n0310_035:0202c19_16": "汝等不依此世他世及以一切世間住者，如是汝等不取一切法時，則不依於一切法住。",
    "T11n0310_035:0202c21_17": "若能不依一切法住者，是則名為非當有非不當有。",
    "T11n0310_035:0202c22_18": "汝等若悟非當有非不當有者，我說汝等解脫生老病死諸苦。」",
    "T11n0310_035:0202c23_19": "爾時世尊欲重宣此義，而說頌曰：「生死所熾盛，　　燒然諸世間，　受苦無能救，　　喪失於聖道。",
    "T11n0310_035:0202c27_0": "　照世諸如來，　　時乃一興現，　無剎那遠離，　　當起堅精進，　修習於正行，　　慧觀應察知，　如慧觀當得，　　異此非所獲。",
    "T11n0310_035:0203a02_0": "　若於此修習，　　應知一切空，　了達空法已，　　非心空菩提。",
    "T11n0310_035:0203a04_0": "　貪瞋及與癡，　　是三毒大火，　燒諸世愚者，　　長眠而不覺。",
    "T11n0310_035:0203a06_0": "　生老病及死，　　愁歎諸苦等，　知世逼迫已，　　勿依諸法住。」",
    "T11n0310_035:0203a08_0": "爾時五百長者白佛言：「世尊！",
    "T11n0310_035:0203a08_1": "我等今者欲於佛所出家，受具足戒修清淨行。",
    "T11n0310_035:0203a09_2": "未審世尊垂愍聽不？」",
    "T11n0310_035:0203a10_3": "佛言：「善來苾芻。」",
    "T11n0310_035:0203a10_4": "即名出家具足戒已成苾芻法。",
    "T11n0310_035:0203a11_5": "爾時世尊欲重宣此義，而說頌曰：「袈裟執受已，　　其髮自然斷，　一切皆持鉢，　　即座成羅漢。",
    "T11n0310_035:0203a14_0": "　知得羅漢已，　　於苾芻眾前，　及對諸天等，　　大師已問說：『昔於世依怙，　　廣行諸布施，　隨其所生處，　　常感多安樂。",
    "T11n0310_035:0203a18_0": "　彼今得見我，　　復生清淨心，　由彼心清淨，　　故為說妙法。』",
    "T11n0310_035:0203a20_0": "　聞說得羅漢，　　永離於我見，　證空法現前，　　解脫諸生死。」",
    "T11n0310_035:0203a22_0": "大寶積經卷第三十五"
}