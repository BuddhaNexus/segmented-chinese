{
    "T17n0721_017:0097c06_0": "正法念處經卷第十七",
    "T17n0721_017:0097c08_0": "元魏婆羅門瞿曇般若流支譯",
    "T17n0721_017:0097c09_0": "餓鬼品之二",
    "T17n0721_017:0097c10_0": "「復次，比丘知業果報，觀餓鬼世間。",
    "T17n0721_017:0097c10_1": "彼以聞慧，觀於迦摩餓鬼(迦摩兩盧波魏言欲色)，以何業故而生其中？",
    "T17n0721_017:0097c12_2": "彼以聞慧知：此眾生若男、若女、若黃門人，著種種衣而自嚴飾，服女人衣，行婬女法，若人欲發，與之交會，因此事故而得財物，施與凡人；非福田處，不淨心施。",
    "T17n0721_017:0097c15_3": "以是因緣，身壞命終生於欲色餓鬼之中。",
    "T17n0721_017:0097c16_4": "受鬼身已，種種嚴飾，隨意所念皆得從心，欲善則美，欲惡則醜。",
    "T17n0721_017:0097c18_5": "若其欲作愛不愛色，悉能為之。",
    "T17n0721_017:0097c19_6": "或作男子，顏容端正；或作女人，姿首美妙；或作畜生，相貌殊異。",
    "T17n0721_017:0097c20_7": "能作種種上妙莊嚴，能遍遊行一切方所。",
    "T17n0721_017:0097c21_8": "若得食飲，能食無患，少行施故。",
    "T17n0721_017:0097c22_9": "能以微細之身盜入人家，以求飲食，世人說言：『毘舍闍鬼，盜我飲食。』",
    "T17n0721_017:0097c23_10": "或作人身，入他節會；或作鳥身，食人祭飯。",
    "T17n0721_017:0097c24_11": "其身細密，人不能見。",
    "T17n0721_017:0097c25_12": "此鬼如是隨意能現種種眾色，世人皆名如意夜叉。",
    "T17n0721_017:0097c26_13": "或作女身，與人交會，如是種種莊嚴誑人，行於人間。",
    "T17n0721_017:0097c27_14": "在鬼道中，乃至惡業不盡不壞不朽，故不得脫；業盡得脫。",
    "T17n0721_017:0097c29_15": "從此命終，隨業流轉受生死苦，人身難得，如海中龜值浮木孔。",
    "T17n0721_017:0098a01_16": "若生為人，墮伎兒中，著種種衣縱逸遊戲，以求活命，自以己妻，令他從事而求財物。",
    "T17n0721_017:0098a03_17": "以餘業故，受如斯報。",
    "T17n0721_017:0098a05_0": "「復次，比丘知業果報，觀餓鬼世間。",
    "T17n0721_017:0098a05_1": "彼以聞慧，觀於海渚諸餓鬼等，以何業故而生其中？",
    "T17n0721_017:0098a06_2": "彼以聞慧知：此眾生前世之時，見有行人欲過曠野，病苦疲極，於是人所，多取其價，與直薄少。",
    "T17n0721_017:0098a09_3": "以惡貪故，巧辭欺誑曠野空乏遠行之人。",
    "T17n0721_017:0098a10_4": "以是因緣，生海渚中。",
    "T17n0721_017:0098a10_5": "是海渚中，無有樹林、陂池河水，其處甚熱，於彼冬日甚熱毒盛，欲比人間夏時之熱過踰十倍，唯以朝露而自活命。",
    "T17n0721_017:0098a13_6": "雖住海渚，不能得水，以惡業故，見海枯竭；設見樹林，皆悉熾燃大火焰起，望心斷絕，眾惡臻集無有安隱。",
    "T17n0721_017:0098a15_7": "飢渴燒身呻[口*睪]悲惱，自心所誑，處處奔走悲聲叫絕，無救無護、無依無恃；髲髮蓬亂，身體羸瘦，一切身脈皆悉麁現猶如羅網，所至之處皆悉空竭，無救無歸、無依無怙。",
    "T17n0721_017:0098a19_8": "惡業不盡不壞不朽，故使不死；業盡得脫。",
    "T17n0721_017:0098a20_9": "從此命終，隨業流轉受生死苦，人身難得，如海中龜值浮木孔。",
    "T17n0721_017:0098a22_10": "若生人中，生在海渚，或有一足、或復短足，困乏漿水。",
    "T17n0721_017:0098a23_11": "以餘業故，受如斯報。",
    "T17n0721_017:0098a25_0": "「復次，比丘知業果報，觀餓鬼世間。",
    "T17n0721_017:0098a25_1": "彼以聞慧，觀於閻羅執杖餓鬼，以何業故而生其中？",
    "T17n0721_017:0098a26_2": "彼以聞慧知：此眾生以慳嫉故，自壞其心，親近國王大臣豪貴，專行暴惡心無慈愍，不行正理，為諸賢善之所輕毀。",
    "T17n0721_017:0098a29_3": "如是惡人身壞命終，受閻羅王執杖鬼身，於鬼世界，為閻羅王趨走給使。",
    "T17n0721_017:0098b02_4": "若有眾生造諸惡業，時閻羅王即令此鬼錄其精神。",
    "T17n0721_017:0098b03_5": "此鬼身色醜惡可畏，手執刀杖，頭髮蓬亂倒髮覆身，長脣下垂、耽耳大腹，高聲大叫以怖諸鬼，手執利刀擬諸罪人，反執其手以繩縛之，將詣王所，白大王言：『我於人中攝此罪人來至於此，大王！",
    "T17n0721_017:0098b08_6": "此人前世行不善業，身業不善、口業不善、意業不善，願王呵責。』",
    "T17n0721_017:0098b09_7": "「時閻羅王即說偈頌，而呵責言：「『汝是人中愚癡輩，　　種種惡業自莊嚴，　　汝本何不修善行？",
    "T17n0721_017:0098b12_8": "　　如至寶渚空歸還。",
    "T17n0721_017:0098b13_0": "　　善業因緣得樂果，　　樂果因緣生善心，　　一切諸法隨心轉，　　流轉生死常不斷。",
    "T17n0721_017:0098b15_0": "　　一切諸行悉無常，　　猶如水泡不堅固，　　若能如是修正法，　　是人未來得勝報。",
    "T17n0721_017:0098b17_0": "　　若有人能常修善，　　捨離一切諸惡業，　　是人則不至我所，　　乘階上生受天報。",
    "T17n0721_017:0098b19_0": "　　若人愚癡無覺悟，　　愛樂惡業至我所，　　能捨惡業諸不善，　　是人則行第一道。",
    "T17n0721_017:0098b21_0": "　　若見世間諸業果，　　亦見天上種種樂，　　如是猶起放逸心，　　是人不名自愛身。",
    "T17n0721_017:0098b23_0": "　　為利誰故造惡業，　　放恣一切身口意？",
    "T17n0721_017:0098b24_0": "　　如是人等行各異，　　汝今業對至我所。",
    "T17n0721_017:0098b25_0": "　　汝為眾惡所誑惑，　　畢定行於嶮惡道，　　若人愛樂造惡業，　　未來人身甚難得。",
    "T17n0721_017:0098b27_0": "　　若人遠離眾惡業，　　憙行善法心愛樂，　　此人現世常安樂，　　必得涅槃解脫果。",
    "T17n0721_017:0098b29_0": "　　若有眾生習善行，　　於世間中最殊勝；　　若人習學不善業，　　一切世間最大惡。",
    "T17n0721_017:0098c02_0": "　　若有智慧行善人，　　能離初中後惡法；　　若有造習眾惡業，　　則入地獄受苦報。",
    "T17n0721_017:0098c04_0": "　　能以善法調諸根，　　則獲世間淨勝法，　　是人身壞命終時，　　上生天宮受快樂。",
    "T17n0721_017:0098c06_0": "　　業繫縛汝甚堅牢，　　閻羅使者之所持，　　送至恐怖諸惡道，　　閻羅世界大苦處。",
    "T17n0721_017:0098c08_0": "　　汝於前世作眾惡，　　此業今當還自受，　　自作自受不為他，　　若他所作非己報。』",
    "T17n0721_017:0098c10_0": "「如是閻羅王呵責罪人已，使者將出，以此罪人自作惡業、自業所誑，將受果報種種苦惱。",
    "T17n0721_017:0098c12_0": "楚毒治之，飢渴所逼，但食風氣，惡業不盡，故使不死；從此得脫，隨業流轉受生死苦。",
    "T17n0721_017:0098c13_1": "若處人中，生在邊戍，幽山嶮谷、深河峻岸危怖之處，有自在者行於此路，令其引導。",
    "T17n0721_017:0098c15_2": "以餘業故，受斯罪報。",
    "T17n0721_017:0098c17_0": "「復次，行者內觀於法，云何比丘觀於五地？",
    "T17n0721_017:0098c17_1": "彼以聞慧，明眼觀察十種色入。",
    "T17n0721_017:0098c18_2": "何等為十？",
    "T17n0721_017:0098c18_3": "一者眼入；二者色入；三者耳入；四者聲入；五者鼻入；六者香入；七者舌入；八者味入；九者身入；十者觸入。",
    "T17n0721_017:0098c21_4": "云何比丘眼緣色相？",
    "T17n0721_017:0098c21_5": "比丘觀眼緣色而生於識，三法和合而生於觸，觸共受、想、思、識者。",
    "T17n0721_017:0098c23_6": "觸相觸者，覺相受者，知相想者，如長短、愛不愛、現見相對等思者，識知一緣，而各各相(思有三分或色非色)、各各自體，如十大地法。",
    "T17n0721_017:0098c26_7": "何等為十？",
    "T17n0721_017:0098c26_8": "一者受；二者想；三者思；四者觸；五者作意；六者欲；七者解脫；八者念；九者三昧；十者慧。",
    "T17n0721_017:0098c28_9": "一緣而各各相識等十，一法亦如是，猶如日光一起，眾光自體各各別異。",
    "T17n0721_017:0099a01_10": "如識自體異，乃至思亦如是。",
    "T17n0721_017:0099a01_11": "彼比丘如實知色入，觀眼空無所有、無堅無實。",
    "T17n0721_017:0099a02_12": "比丘如是如實知道，離於邪見，正見心喜，眼離癡垢，實見其眼但是肉段，癡無所知但是淚竅。",
    "T17n0721_017:0099a05_13": "如實知已，離於欲心，觀眼無常；知無常已，但是肉團住在孔穴——如實知眼——筋脈纏縛，當知眾緣和合而有眼入。",
    "T17n0721_017:0099a07_14": "如是眼者，無有見者，無我無知，乃至苦亦如是。",
    "T17n0721_017:0099a08_15": "觀眼入已，得離欲意。",
    "T17n0721_017:0099a09_16": "「是比丘如實觀察眼入已，分別觀色：如是色者，愛以不愛皆悉無記，以分別生。",
    "T17n0721_017:0099a10_17": "何法可見？",
    "T17n0721_017:0099a11_18": "何者為淨？",
    "T17n0721_017:0099a11_19": "何者是常？",
    "T17n0721_017:0099a11_20": "何者可貪？",
    "T17n0721_017:0099a11_21": "比丘如是思惟觀察，如實知色非有非樂。",
    "T17n0721_017:0099a12_22": "如是思惟觀察：色相無堅無實，以分別生愛不愛等，非實有耶！",
    "T17n0721_017:0099a14_23": "一切眾生於愛不愛虛妄貪著，如此色者，非有自體、非常非有、非真非樂、非不壞法、非堅非我，以貪欲瞋癡自覆心故生愛不愛，非色有愛、有不愛耶！",
    "T17n0721_017:0099a17_24": "以憶念生故。",
    "T17n0721_017:0099a18_0": "比丘如是觀於色入，見名色已，不貪不染、不迷不取，知色無堅。",
    "T17n0721_017:0099a19_1": "彼比丘如是觀眼、觀色入已，不著眼識，得離欲穢。",
    "T17n0721_017:0099a20_2": "眼識非我，我非眼識，觸、受、想、思亦復如是(觀眼色第五地於十三不相開)。",
    "T17n0721_017:0099a21_3": "「復次，比丘知業果報，觀餓鬼世間。",
    "T17n0721_017:0099a22_4": "彼以聞慧，觀噉小兒諸餓鬼等，以何業故而生其中？",
    "T17n0721_017:0099a23_5": "彼以聞慧知：此眾生惡術呪龍，為除災雹，誑惑病人；呪術夜叉，取人財物或復殺羊。",
    "T17n0721_017:0099a25_6": "如是之人，身壞命終墮活地獄受無量苦，從地獄出，生婆羅婆叉餓鬼之中(婆羅婆叉魏云食小兒)。",
    "T17n0721_017:0099a27_7": "復有眾生，殺生餘報，生在人中為此餓鬼，偷而食之，或至產婦所住之處取彼嬰兒——或匍匐時、或始行時，如是餓鬼偷諸小兒，次第食之。",
    "T17n0721_017:0099b02_8": "若得其便，即能斷命；若無殺業，莫能為害。",
    "T17n0721_017:0099b03_9": "「伽他頌曰：「『惡業繫縛受惡果，　　若行善業受樂報，　　業繩長堅繫縛人，　　縛諸眾生不得脫。",
    "T17n0721_017:0099b06_0": "　　不得安隱涅槃城，　　長流三有受眾苦，　　能以智刀斬斯業，　　必得解脫諸熱惱。",
    "T17n0721_017:0099b08_0": "　　以斷業繩無繫縛，　　得至無為寂靜處，　　如魚入網為人牽，　　愛縛眾生死亦爾。",
    "T17n0721_017:0099b10_0": "　　如人毒箭中野鹿，　　其鹿狂怖走東西，　　毒藥既行不能脫，　　愛縛眾生亦如是。",
    "T17n0721_017:0099b12_0": "　　常隨眾生不放捨，　　觀愛如毒應遠離，　　愚癡凡夫為愛燒，　　猶如大火焚乾薪。",
    "T17n0721_017:0099b14_0": "　　是愛初染難覺知，　　得報如火自燒滅，　　若欲常樂心安隱，　　應捨愛結離諸著。",
    "T17n0721_017:0099b16_0": "　　如魚吞鉤命不久，　　愛結縛人亦如是，　　縛諸眾生詣惡道，　　墮於餓鬼飢渴逼。",
    "T17n0721_017:0099b18_0": "　　餓鬼世界諸苦惱，　　處處逃遁而奔走，　　地獄趣中受苦者，　　皆由愛結因緣故。",
    "T17n0721_017:0099b20_0": "　　若諸貧窮困病人，　　求索朝飡自存濟，　　皆由愛結因緣故，　　受斯苦報聖所說。』",
    "T17n0721_017:0099b22_0": "「如是具觀一切貪嫉因緣果報，於生死中得生厭離，棄捨諸欲。",
    "T17n0721_017:0099b24_0": "「復次，比丘知業果報，觀餓鬼世間。",
    "T17n0721_017:0099b24_1": "彼以聞慧，觀於食人精氣諸餓鬼等，以何業故而生其中？",
    "T17n0721_017:0099b26_2": "彼以聞慧知：此眾生於前世時，巧辭誑人詐言親友：『我為汝護。』",
    "T17n0721_017:0099b27_3": "其人聞已，策心勇力。",
    "T17n0721_017:0099b28_4": "是時彼人令他入敵欲喪其命，捨之而去，竟不救護，欲於王所取其財物，時被誑者沒陣而死。",
    "T17n0721_017:0099c01_5": "彼人以是不善因緣，身壞命終墮於食人精氣餓鬼之中，受大飢渴，自燒其身，刀斫其體皮肉斷壞，從空雨刀，遍走四方無逃避處。",
    "T17n0721_017:0099c04_6": "若見有人行惡無信，不奉三寶，即得彼便，入其身中食噉精氣，以自濟命。",
    "T17n0721_017:0099c06_7": "求之甚難，困不能得，或至十年或二十年乃得一便，常困飢渴。",
    "T17n0721_017:0099c07_8": "自作惡業，還自受之，惡業不盡，故使不死，乃至惡業不盡不失不朽，故不得脫；業盡得脫。",
    "T17n0721_017:0099c09_9": "從此命終，生於人中，常守天祀，貧窮困厄不得自在，食噉殘祀。",
    "T17n0721_017:0099c11_10": "以餘業故，依他自活。",
    "T17n0721_017:0099c12_0": "「復次，比丘知業果報，觀餓鬼世間。",
    "T17n0721_017:0099c12_1": "彼以聞慧，見有餓鬼名梵羅剎，以何業故而生其中？",
    "T17n0721_017:0099c13_2": "彼以聞慧知：此眾生前世之時，殺害生命以為大會，謂其希有；販賣飯食，賤取貴賣，貪嫉破壞。",
    "T17n0721_017:0099c16_3": "如是眾生身壞命終墮餓鬼中，名婆羅門羅剎餓鬼，為飢渴火焚燒其身，馳奔疾走，現視人像，殺害眾生，或住空巷衢道四交路首，以求人便。",
    "T17n0721_017:0099c19_4": "諸婆羅門殺生設會，多生其中。",
    "T17n0721_017:0099c20_5": "或自藏身以殺害人，或入人身中以斷人命。",
    "T17n0721_017:0099c21_6": "呪術人言：『鬼神著人。』",
    "T17n0721_017:0099c21_7": "入人身已，令人心亂，狂惑無知。",
    "T17n0721_017:0099c22_8": "如是惡業，常作眾惡，飢渴燒身受大苦惱，住餓鬼界。",
    "T17n0721_017:0099c23_9": "乃至惡業不盡不壞不朽，故不得脫；業盡命終，餘業因緣，生在人中，常食人肉或飲人血。",
    "T17n0721_017:0099c25_10": "以餘業故，受如斯報。",
    "T17n0721_017:0099c27_0": "「復次，比丘知業果報，觀餓鬼世間。",
    "T17n0721_017:0099c27_1": "彼以聞慧，觀火爐中食諸餓鬼等，以何業故生於彼處？",
    "T17n0721_017:0099c29_2": "彼以聞慧知：此眾生遠離善友，貪嫉覆心，喜噉僧食。",
    "T17n0721_017:0100a01_3": "如是之人，身壞命終墮於地獄受無量苦。",
    "T17n0721_017:0100a02_4": "從地獄出，生於君茶餓鬼之中(君茶魏云火爐)。",
    "T17n0721_017:0100a03_5": "既生之後，飢渴燒身如火焚林，周遍奔走而求飲食。",
    "T17n0721_017:0100a04_6": "自業所誑，於天寺中被燒殘食，合火而噉。",
    "T17n0721_017:0100a05_7": "心常憶念火爐殘食，飢渴燒身，二火俱起，呻吟[口*睪]叫。",
    "T17n0721_017:0100a06_8": "作諸惡業，決定成熟，乃至惡業不盡，猶不得脫；業盡得脫，餘業因緣生於人中，貧窮多病，隨其行處常為火燒，野火所焚。",
    "T17n0721_017:0100a09_9": "以餘業因緣，受如斯報。",
    "T17n0721_017:0100a11_0": "「復次，比丘知業果報，觀餓鬼世間。",
    "T17n0721_017:0100a11_1": "彼以聞慧觀：多行嫉妬，習於遍業，究竟成業，墮餓鬼道，生於不淨巷陌之中。",
    "T17n0721_017:0100a13_2": "以何業行，生於彼處？",
    "T17n0721_017:0100a14_0": "彼以聞慧見：此眾生慳嫉覆心，以不淨食與諸梵行清淨之人。",
    "T17n0721_017:0100a15_1": "以是因緣，身壞命終，生於不淨囉他餓鬼之中(囉他魏言巷陌)。",
    "T17n0721_017:0100a16_2": "若於晝日，人不能見；若人夜行，則多見之。",
    "T17n0721_017:0100a17_3": "若城邑聚落眾聚之處，若住曠野行軍廁屏穢惡之處，虫蛆滿中，臭處不淨；若人見者，惡不欲視，歐吐捨去。",
    "T17n0721_017:0100a20_4": "而是餓鬼生在其中，由前世時以不淨食持與眾僧，以是因緣生不淨處受大苦惱。",
    "T17n0721_017:0100a22_5": "雖處其中，常不得食，有諸惡鬼手執利刀，刃出火焰，在傍守護，常困飢渴。",
    "T17n0721_017:0100a23_6": "一月半月乃得一食，猶不得飽；設得食飽，守糞諸鬼強打令吐。",
    "T17n0721_017:0100a25_7": "飢渴燒身，呻[口*睪]哀叫，交橫馳走，憂惱悲泣，即以伽他而說頌曰：「『種子不善因緣故，　　獲得憂苦惡果報，　　因果之性相相似，　　惡業因緣得苦報。",
    "T17n0721_017:0100a29_0": "　　為惡業鉤之所牽，　　如魚吞鉤入惡道，　　吞鉤之魚尚可脫，　　惡業牽人無免者。",
    "T17n0721_017:0100b02_0": "　　諸業大力牽眾生，　　不善業繩之所縛，　　將詣餓鬼世界中，　　具受諸大飢渴苦。",
    "T17n0721_017:0100b04_0": "　　諸餓鬼等飢渴苦，　　過於火刀及毒藥，　　如是飢渴有大力，　　無量飢渴惱眾生。",
    "T17n0721_017:0100b06_0": "　　無一念時得休息，　　晝夜苦惱常不離，　　乃至不得微少樂，　　常受種種諸辛苦。",
    "T17n0721_017:0100b08_0": "　　以作苦業因緣故，　　生惡道中受苦報，　　於此苦報難得脫，　　何時當得受安樂？",
    "T17n0721_017:0100b10_0": "　　所見諸泉悉無水，　　一切陂池皆枯竭，　　處處逃奔求水漿，　　往至諸河悉不見。",
    "T17n0721_017:0100b12_0": "　　我所行處求諸水，　　山林曠野無不遍，　　隨所至處望水飲，　　求覓少水不能得，　　飢渴之火燒我身，　　無歸無救受大苦。』",
    "T17n0721_017:0100b15_0": "「如是餓鬼自業所誑，呻喚哀[口*睪]，乃至惡業不盡，故不得脫。",
    "T17n0721_017:0100b16_1": "報盡命終，以餘業故，生於人中，受諸婬女、婦女之身；若得男身，生除糞家，身服女人所著之衣，行女人法。",
    "T17n0721_017:0100b18_2": "以餘業故。",
    "T17n0721_017:0100b20_0": "「復次，比丘知業果報，觀餓鬼世間，以何業故生於食風餓鬼之中？",
    "T17n0721_017:0100b21_1": "彼以聞慧知：此眾生見諸沙門、婆羅門、貧窮病人來乞求者，許施其食，及其來至，竟不施與，令此沙門及婆羅門、貧窮病人飢虛渴乏，如觸冷風。",
    "T17n0721_017:0100b24_2": "彼妄語人，身壞命終墮於婆移婆叉(魏言食風)餓鬼之中。",
    "T17n0721_017:0100b26_0": "既受鬼身，飢渴苦惱如活地獄等無有異，奔走四方，無所悕望、無人救護、無依無怙。",
    "T17n0721_017:0100b27_1": "自心所誑，於遠方處適見飲食，在於林間及僧住處，奔走往趣，疲極困乏飢渴倍常，張口求食，風從口入以為飲食。",
    "T17n0721_017:0100c01_2": "以惡業緣，故使不死。",
    "T17n0721_017:0100c02_3": "惡業持身，妄見食想，猶如渴鹿見陽焰時謂之為水，空無所有，如旋火輪。",
    "T17n0721_017:0100c03_4": "以前世時虛誑許人而竟不與，以此報故，但眼見食而不能得。",
    "T17n0721_017:0100c05_5": "「伽他頌曰：「『因果相似聖所說，　　善因善果則成就，　　善因則不受惡果，　　惡因終不受善報。",
    "T17n0721_017:0100c08_0": "　　因緣相順縛眾生，　　生死相續如鉤鎖，　　生死繫縛諸眾生，　　輪迴諸趣莫能脫。",
    "T17n0721_017:0100c10_0": "　　若能斷除諸繫縛，　　堅牢鉤鎖業煩惱，　　是人能至寂靜處，　　永斷一切諸憂惱。』",
    "T17n0721_017:0100c12_0": "「其人如是受相似因苦報之時，自心所誑，奔揬馳走，常食風氣以自活命，乃至惡業不盡不壞不朽，故不得脫。",
    "T17n0721_017:0100c14_1": "業盡命終，生於人中，貧窮下賤，人所輕忽，常為眾人許施房舍、飲食衣物而無與者。",
    "T17n0721_017:0100c16_2": "聞他許時，心悅望得，至後不獲，轉懷憂結，受二種苦：一者飢渴；二者憂惱。",
    "T17n0721_017:0100c18_3": "受大苦惱，以餘業故，受如斯報。",
    "T17n0721_017:0100c19_4": "「伽他頌曰：「『如是眾生惡業熏，　　具受種種諸苦惱，　　如糞所熏甚可惡，　　如是惡業應捨離。",
    "T17n0721_017:0100c22_0": "　　善法所熏最殊勝，　　能永離於惡道苦，　　如瞻蔔花熏香油，　　花雖滅壞香油在。』",
    "T17n0721_017:0100c24_0": "「復次，比丘知業果報，觀餓鬼世間。",
    "T17n0721_017:0100c24_1": "彼以聞慧，觀食火炭諸餓鬼等，以何業故而生其中？",
    "T17n0721_017:0100c25_2": "彼以聞慧知：此眾生典主形獄，貪嫉覆心，打縛眾生，禁其飯食令他飢渴，噉食泥土以續生命。",
    "T17n0721_017:0100c28_3": "此典獄人以是因緣，身壞命終墮於食火餓鬼之中。",
    "T17n0721_017:0100c29_4": "常至塚間噉燒屍火，猶不能足。",
    "T17n0721_017:0101a01_5": "如是惡業，因時悅樂，受報極惱，心不愛樂，不淨可惡愛毒勢力因緣和合，受於食火餓鬼之身。",
    "T17n0721_017:0101a03_6": "若得食火，少除飢惱，如人以水滅世間火。",
    "T17n0721_017:0101a04_7": "比丘如是觀時，於世愛欲，深生厭離，不樂與俱，作是念言：『愚癡凡夫為愛所使，不得自在。』",
    "T17n0721_017:0101a06_8": "食火除飢，無法可喻，受餓鬼身，乃至惡業不盡不壞，故不得脫。",
    "T17n0721_017:0101a07_9": "業盡命終，生於人中，常生邊地飢儉之處，所食麁惡，無有美味，不識鹽味。",
    "T17n0721_017:0101a09_10": "以餘業故，受如斯報。",
    "T17n0721_017:0101a11_0": "「復次，比丘知業果報，觀餓鬼世間。",
    "T17n0721_017:0101a11_1": "彼以聞慧，觀於食毒諸餓鬼等，以何業故生於其中？",
    "T17n0721_017:0101a12_2": "彼以聞慧知：此眾生貪嫉覆心，以毒食人令其喪命，取其財物。",
    "T17n0721_017:0101a14_3": "如是惡人身壞命終墮活地獄，具受眾苦。",
    "T17n0721_017:0101a15_4": "從地獄出，生於食毒餓鬼之中，在於民陀山窟之內，或在波梨耶多幽嶮山中，或生氷山極冷之處，或在摩羅耶山，極嶮惡難多有毒處、無有漿水、多饒毒藥，寒則氷凍，熱則毒盛，甚可怖畏，叢石峻巖，師子猛虎所居之處，而生其中。",
    "T17n0721_017:0101a20_5": "寒苦極惱過人百倍，夏日熱惱百倍於人。",
    "T17n0721_017:0101a21_6": "盛夏五日，空中雨火燒其身體；極冬寒至，於虛空中五日雨刀。",
    "T17n0721_017:0101a23_7": "以惡業故，空中雨火及雨刀劍，住嶮難處，為飢渴火焚燒其身，叫喚悲惱，以毒藥丸而自食之。",
    "T17n0721_017:0101a25_8": "食已即死，惡業不盡，即便還活。",
    "T17n0721_017:0101a26_9": "既得活已，飢渴倍前，呻[口*睪]悲哀。",
    "T17n0721_017:0101a27_10": "有利嘴鳥來啄其眼，受大苦痛，舉聲大叫；鳥啄食已，眼復還生。",
    "T17n0721_017:0101a28_11": "如是受苦，乃至惡業不盡不壞不朽，故不得脫；業盡命終，生於人中，交道巷陌以自存活，惡業所熏，猶行蠱毒，還墮活等大地獄中，以餘業故。",
    "T17n0721_017:0101b03_0": "「復次，比丘知業果報，觀餓鬼世間。",
    "T17n0721_017:0101b03_1": "彼以聞慧，觀於曠野諸餓鬼等，以何業故而生其中？",
    "T17n0721_017:0101b04_2": "彼以聞慧知：此眾生以前世時，於曠野無水嶮難之處，日光焰暑，求福之人種殖林樹及造湖池以給行路。",
    "T17n0721_017:0101b07_3": "有諸群賊決去池水，令道行者疲極渴乏、氣力微劣，破壞劫剝奪其財物，嫉妬覆心不肯布施。",
    "T17n0721_017:0101b09_4": "如是之人，身壞命終墮阿吒毘(魏言曠野)餓鬼之中。",
    "T17n0721_017:0101b10_5": "大火燒身如燃燈樹，日光焰曝走於曠野，叫喚求水及求飲食，求哀自救。",
    "T17n0721_017:0101b12_6": "如是餓鬼以惡業故，遙見陽焰，謂是清水平住湛然，疾走往趣望得水飲，不計疲極，所至之處，但見空地了無有水。",
    "T17n0721_017:0101b15_7": "何以故？",
    "T17n0721_017:0101b15_8": "陽焰之中，性自無水，云何而得！",
    "T17n0721_017:0101b16_9": "是鬼慞惶走於曠野，荊棘惡刺貫其兩足，疲極望水，悶絕躄地。",
    "T17n0721_017:0101b17_10": "惡業力故，死已復生，飢渴惱逼過前十倍。",
    "T17n0721_017:0101b18_11": "未起之間，烏鵄雕鷲競啄其眼，食其身肉，分張爴裂破散身骨，三苦普至受大苦惱，無歸無救，互相悲告。",
    "T17n0721_017:0101b21_12": "即以伽他而說頌曰：「『雕鷲烏鵄諸惡鳥，　　金剛利嘴啄我身，　　爴裂破壞無全處，　　具受眾苦無救護。",
    "T17n0721_017:0101b24_0": "　　諸業如影不離身，　　如昔惡業今受報，　　我等宿害行路人，　　以是今受大苦惱。",
    "T17n0721_017:0101b26_0": "　　業圍所繞業繩羂，　　不見有可求脫處，　　唯有惡業盡壞時，　　乃能脫此大苦惱。",
    "T17n0721_017:0101b28_0": "　　惡業能將諸眾生，　　業牽令至可畏處，　　惡業能隨至何所，　　至受果時惡業熟。",
    "T17n0721_017:0101c01_0": "　　業縛眾生遊三界，　　輪轉無窮無休息，　　若行善業捨眾惡，　　則離眾苦無饒益。",
    "T17n0721_017:0101c03_0": "　　若人不愛諸惡業，　　觀之如火不貪著，　　是人不至餓鬼趣，　　不為飢渴火所燒。",
    "T17n0721_017:0101c05_0": "　　於須臾時常增長，　　飢渴苦痛念念生，　　身體熾火照山谷，　　猶如大火燒山林。",
    "T17n0721_017:0101c07_0": "　　野火焚燒大山林，　　大龍降雨則能滅，　　劫火一起海水竭，　　我火不可如是滅。",
    "T17n0721_017:0101c09_0": "　　業薪因緣生此火，　　為愛欲風之所吹，　　此惡業火燒我身，　　周遍圍遶無空缺。",
    "T17n0721_017:0101c11_0": "　　持戒精進智慧水，　　以布施瓶而盛之，　　寂滅大人持此水，　　能滅三界諸業火。",
    "T17n0721_017:0101c13_0": "　　若為三業之所使，　　三業流轉行諸有，　　是人迴旋行三處，　　如是三法之所誑。",
    "T17n0721_017:0101c15_0": "　　三十六業所驅使，　　不能離於四十行，　　九十八種諸結使，　　如是等法行三界。",
    "T17n0721_017:0101c17_0": "　　以一百八明智慧，　　思惟十二之深義，　　若人能知法非法，　　是人則得無量樂。",
    "T17n0721_017:0101c19_0": "　　若有能知二種相，　　思惟二八特勝行，　　思惟十六特勝已，　　是人遠離眾惡道。",
    "T17n0721_017:0101c21_0": "　　若人能見二種道，　　是為四法究竟人，　　已得超越四流海，　　是人覺悟無眾惱。",
    "T17n0721_017:0101c23_0": "　　能善修行八聖道，　　十力之義善知見，　　善知二苦之因緣，　　是人則到無生處。",
    "T17n0721_017:0101c25_0": "　　若人善達二諦義，　　能善思惟四念處，　　能觀過去未來世，　　不為魔網所障礙。",
    "T17n0721_017:0101c27_0": "　　我為惡業之所使，　　遠離眾善白淨法，　　到諸餓鬼世界中，　　自造惡業癡所惑。』",
    "T17n0721_017:0101c29_0": "「如是有諸餓鬼利根智慧，有少善業，憶念本行，數數呵責諸餓鬼等。",
    "T17n0721_017:0102a01_1": "雖復呵責諸餓鬼等，然其惡業猶不得脫，乃至惡業不盡不壞不朽，故不得脫；業盡命終，生於人中，常行山嶮，隨逐群鹿，以餘業故。",
    "T17n0721_017:0102a05_0": "「復次，比丘知業果報，觀餓鬼世間。",
    "T17n0721_017:0102a05_1": "彼以聞慧，見塚間住諸餓鬼等，以何業故而生其中？",
    "T17n0721_017:0102a06_2": "彼以聞慧知：此眾生貪嫉覆心，見有信人持花施佛，盜取此花，賣之自供。",
    "T17n0721_017:0102a08_3": "此人以是惡業因緣，身壞命終墮餓鬼中，受於塚間餓鬼之身，飢渴熱惱，常食燒死人處熱灰熱土，一月之中乃得一食，或得不得；頭冠鐵鬘火焰俱起，頭面髑髏皆悉融爛，燒已復生。",
    "T17n0721_017:0102a12_4": "次著鐵鬘以貫頸上，火焰復起燒燃咽胸，一切身分從內出火，遍燒其身。",
    "T17n0721_017:0102a14_5": "以前世時盜佛花鬘，故獲斯報。",
    "T17n0721_017:0102a15_6": "受身醜惡，身上火起，諸虫唼食。",
    "T17n0721_017:0102a16_7": "有異羅剎來至其所，以杖打棒，刀斫其身，痛急[口*睪]叫，受三種苦。",
    "T17n0721_017:0102a17_8": "何等為三？",
    "T17n0721_017:0102a17_9": "一者飢渴；二者鐵鬘；三者羅剎刀杖打斫。",
    "T17n0721_017:0102a18_10": "以惡業故受如是報，憂悲苦惱。",
    "T17n0721_017:0102a19_11": "即以伽他而說頌曰：「『我受飢渴諸辛苦，　　鐵鬘貫身火熾燃，　　刀杖打斫第三苦，　　具受如是諸憂惱。",
    "T17n0721_017:0102a23_0": "　　我為自心之所誑，　　為諸惡業癡所惑，　　今日受斯餓鬼苦，　　永離知識及親族。",
    "T17n0721_017:0102a25_0": "　　非是知識及妻室，　　亦非男女諸眷屬，　　能救我此業繫苦，　　是業大力不可奪。",
    "T17n0721_017:0102a27_0": "　　苦樂由業非他作，　　我今受斯三種業，　　布施持戒及聞法，　　我得聞已不修故。",
    "T17n0721_017:0102a29_0": "　　我為癡網所覆故，　　造作種種眾惡業，　　第一惡業因緣故，　　我今受斯大苦報。",
    "T17n0721_017:0102b02_0": "　　我今若得免離此，　　餓鬼世界大苦處，　　如是惡業未來世，　　乃至失命願不作。』",
    "T17n0721_017:0102b04_0": "「是時餓鬼如是說已，大苦所壓，悔本造業，乃至惡業不盡不壞不朽，故不得脫；業盡命終，生於人中，墮旃陀羅家，屠兒魁膾擔負死屍。",
    "T17n0721_017:0102b07_1": "以餘業故受如斯報。",
    "T17n0721_017:0102b08_0": "「復次，比丘知業果報，觀餓鬼世間。",
    "T17n0721_017:0102b08_1": "彼以聞慧，觀樹中住諸餓鬼等，以何業故而生其中？",
    "T17n0721_017:0102b09_2": "彼以聞慧知：此眾生於前世時，見人種殖福德林樹為遠行者及病困人，以貪嫉心斫伐取材，及盜眾僧園林樹木。",
    "T17n0721_017:0102b12_3": "此人以是不善因緣，身壞命終墮毘利差餓鬼之中(毘利差魏言樹)，生在樹中。",
    "T17n0721_017:0102b14_4": "以惡業故，寒則大寒，熱則大熱，逼迮壓身如賊木虫，受大苦惱，身體萎熟，為諸虫蟻唼食其身。",
    "T17n0721_017:0102b16_5": "若有以食棄之於樹，得而食之，以自活命。",
    "T17n0721_017:0102b17_6": "於餓鬼中受諸辛苦，惡業不盡不壞不朽，故不得脫；業盡命終，生於人中，常賣藥草材木花葉以自存活，為他所使，不得自在，受大苦惱。",
    "T17n0721_017:0102b20_7": "以餘業故受如斯報。",
    "T17n0721_017:0102b22_0": "「復次，比丘知業果報，觀餓鬼世間，見有餓鬼住四交道，因以為名，以何業故而生其中？",
    "T17n0721_017:0102b23_1": "彼以聞慧知：此眾生貪嫉壞心，盜他行糧，取已含笑拾之而去，其人失糧行於曠野受大飢渴。",
    "T17n0721_017:0102b26_2": "如是之人以此惡業，身壞命終墮遮多波他(魏言交道)餓鬼之中。",
    "T17n0721_017:0102b27_3": "以惡業故，自然而有鐵鋸截身，縱橫四徹，飢渴燒身。",
    "T17n0721_017:0102b28_4": "若諸世間多病因緣，交道設祀，凡夫愚癡不識因果，行於惡見交道祭祀，後病得差，謂是鬼恩。",
    "T17n0721_017:0102c01_5": "是交道鬼，因此祭食，以自濟命；若是餘飯則不能食。",
    "T17n0721_017:0102c03_6": "惡業不盡，故使不死，乃至惡業不盡不壞不朽，故不得脫；業盡命終，生在人中，貧窮下賤，生於屠兒殺羊之家。",
    "T17n0721_017:0102c05_7": "以餘業故受如斯報。",
    "T17n0721_017:0102c07_0": "「復次，比丘知業果報，觀餓鬼世間。",
    "T17n0721_017:0102c07_1": "彼以聞慧，見諸眾生行於邪道諂曲作惡，行於惡因，說邪見法謂是真諦，不信正法。",
    "T17n0721_017:0102c09_2": "如是之人，身壞命終墮魔羅身餓鬼之中，受惡鬼身。",
    "T17n0721_017:0102c10_3": "若諸比丘行時、食時及坐禪時，是魔羅鬼為作亂心妨礙之事，或發惡聲令其恐怖，為作惡夢。",
    "T17n0721_017:0102c13_4": "如是餓鬼為魔所攝，憎嫉正法，專行暴惡。",
    "T17n0721_017:0102c14_5": "以此現造惡業緣故，大熱鐵摶從口中入，如地獄人等無有異，吞噉熱鐵受大苦惱無有休息。",
    "T17n0721_017:0102c16_6": "從此魔羅迦耶鬼中命終之後墮地獄中，多劫受苦，或滿十劫或二十劫。",
    "T17n0721_017:0102c18_7": "如是決定在三惡道，或被燒炙，或受打棒，為他食噉；人身難得，猶如海龜遇浮木孔。",
    "T17n0721_017:0102c20_8": "若生人中，盲冥瘖瘂，聾頑無知，一切眾衰，無量病惱莊嚴其身，貧窮下賤。",
    "T17n0721_017:0102c21_9": "以餘業故受如斯報。",
    "T17n0721_017:0102c23_0": "「復次，比丘知業果報，觀餓鬼世間，以聞慧觀：如是略說餓鬼之處，若分別說，有無量種眷屬餓鬼，有住海中、有住海渚、有住閻浮提、有住瞿陀尼、有住弗婆提、有住欝單羅越等大洲中間之所住處。",
    "T17n0721_017:0102c27_1": "但以一名，門說有種種名，門有羅剎鬼、鳩槃茶鬼、毘舍闍鬼。",
    "T17n0721_017:0102c29_0": "知彼鬼神微細業行，各以何業而生彼處？",
    "T17n0721_017:0102c29_1": "食何等食？",
    "T17n0721_017:0103a01_2": "以何等行？",
    "T17n0721_017:0103a01_3": "何所欲樂？",
    "T17n0721_017:0103a01_4": "如是餓鬼以何緣故而生此處？",
    "T17n0721_017:0103a02_5": "皆由不能調伏心之獼猴，行不調柔猶如象耳，無有住時。",
    "T17n0721_017:0103a03_6": "如鳥在林為人所射，間別趣枝，從一至一，於一切境界常伺不息，猶如大風吹動諸塵。",
    "T17n0721_017:0103a05_7": "是心可畏，如師子獸、如虎如豹、如蛇如毒尚可調伏，是心難調，復過於此。",
    "T17n0721_017:0103a07_8": "隨所造業得相似果，是心如是難可覺知。",
    "T17n0721_017:0103a08_9": "如是染心縛諸眾生，若心清淨則得解脫。",
    "T17n0721_017:0103a09_10": "是心如王，諸根圍遶以為眷屬，由心造業，業因緣果，以果因緣故有五道。",
    "T17n0721_017:0103a11_11": "心如機關，諸根如絲，五根及心不善調御，行於惡道；若能善調，作諸善業，生天人中，乃至證得不動涅槃。",
    "T17n0721_017:0103a13_12": "比丘如是觀微細心行，隨順觀察，如是觀已，於生死中得大厭離。",
    "T17n0721_017:0103a15_13": "是比丘先已觀地獄苦，厭離生死，次觀餓鬼世間種種眾苦，得入苦聖諦，得苦諦無礙行，未得無礙道證。",
    "T17n0721_017:0103a18_0": "「復次，修行者內觀於法，順法修行。",
    "T17n0721_017:0103a18_1": "彼比丘如實觀業果報，先已分別觀諸地獄，次觀餓鬼諸道差別，如實見諸生死過患甚可惡賤。",
    "T17n0721_017:0103a21_0": "如是觀已，離魔境界，厭捨生死，起精進力以求涅槃，成就具足得十五地。",
    "T17n0721_017:0103a22_1": "既成就已，爾時地神諸夜叉等心大歡喜告虛空夜叉，虛空夜叉聞已歡喜告四大天王，時四天王聞已歡喜告三十三天，帝釋眷屬聞已歡喜告夜摩天，夜摩天等聞已歡喜告兜率陀天，兜率諸天聞已歡喜告化樂天，化樂諸天聞已歡喜告他化自在天。",
    "T17n0721_017:0103a28_2": "如是欲界次第相告，其聲展轉，從梵身天乃至光音天，咸作此言：『閻浮提中某國某城某村某邑，某種姓中某善男子，剃除鬚髮，以信出家，離魔境界，欲破魔軍，令魔使者生大怖畏，能動一切諸煩惱山，入於正道欲放光明，今得如是十五地行。』",
    "T17n0721_017:0103b05_3": "時光音天聞是語已，皆大歡喜，告餘天眾：『汝等諸天應生歡喜，增長正法，減損諸魔及魔眷屬，令正法河流注不斷，竭邪見池，調伏貪欲瞋恚愚癡，摧滅邪徒，紹隆正法，欲散生死。』",
    "T17n0721_017:0103b09_4": "欲界天子聞此語已，甚大歡喜讚說之音，如是次第展轉相告，乃至光音一切天眾。",
    "T17n0721_017:0103b11_5": "比丘如是勤修精進，心不休息，端直不諂，遠離邪曲，如是求涅槃城，善音名稱遍諸天眾。",
    "T17n0721_017:0103b14_0": "正法念處經卷第十七餓鬼品竟"
}