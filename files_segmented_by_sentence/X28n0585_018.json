{
    "X28n0585_018:0105a01_0": "讀教記卷第十八",
    "X28n0585_018:0105a02_0": "天台沙門　法照",
    "X28n0585_018:0105a03_0": "止觀(四)",
    "X28n0585_018:0105a04_0": "能觀十乘",
    "X28n0585_018:0105a05_0": "止觀(五)(九)(止第七卷三十三紙)。",
    "X28n0585_018:0105a06_0": "輔行(五)(初)(中止第七卷下廿六紙)。",
    "X28n0585_018:0105a07_0": "不思議境秖可通貫事理不可分對事理餘九亦然夫得意者觀不思議境任運離四性計不如是不足以為端坐修理觀人也然約性離計乃寄起明相耳非謂推四性也纔推四性則是不得意者改觀屬事故義例云從事則專照起心四性叵得此對上理觀言也至於破法徧中歷餘一心例餘陰入若理觀已成則是觀成歷法故十義書云例餘陰入合在十乘文末但從初至此單約識心從此已去備歷五陰以其文便在破徧示耳歷緣對境不言可知若不得意者亦須改觀歷餘一心例餘陰入故輔行云前觀總無明心未必是宜更歷餘心等十義書以四義明之自有內心修觀內外兼修捨內觀外專修外觀者不然修內心專觀及外境事觀還用不思議境等十乘否先達以事理二觀皆推四性及將不思議境分對事理夫乃不可乎。",
    "X28n0585_018:0105a23_0": "三千",
    "X28n0585_018:0105a24_0": "玅經(方便品)唯佛與佛乃能究盡諸法實相所謂如是相如是性(止)如是本末究竟等。",
    "X28n0585_018:0105b02_0": "金錍(十七)雖則通依一切大部指的玅境出自法華(云云)所謂諸法實相如是相等當知如是相等即是轉釋諸法實相(云云)實相必諸法諸法必十如十如必十界十界必身土又依大經及以大論立三世界故有三千。",
    "X28n0585_018:0105b07_0": "止觀(五)(十三)夫一心具十法界一法界又具十法界百法界一界具三十種世間百法界即具三千種世間此三千在一念心若無心而已介爾有心即具三千(云云)。",
    "X28n0585_018:0105b11_0": "輔行(五中)(七)夫一心下結成理境(云云)故大師於覺意三昧(云云)並未云一念三千具足(云云)故至止觀正明觀法並以三千而為指南乃是終窮究竟極說故序中云說己心中所行法門良有以也。",
    "X28n0585_018:0105b15_0": "不二門(色心門自他門)　別行玄記(下)(下)　指要　雜編。",
    "X28n0585_018:0105b16_0": "圓具三千不變而變四明等法界照事即理融淨覺形對像生理無事有如經諸法實相如是相等止觀不思議境結成三諦金錍指的玅境出自法華色心不二門亦然故指要云事異故六理一故即此宗學者誰不言之而的當者無幾應知圓家明理已具三千而皆性不可變至若蛣蜣究竟一理一切理一究竟一切究竟不唯佛顯九亦同彰固不可以下凡名實為妨。",
    "X28n0585_018:0105b24_0": "三境",
    "X28n0585_018:0105c01_0": "止觀(五)(十七)輔行(五中一)(止十二)(文多不錄須者撿之)。",
    "X28n0585_018:0105c02_0": "北峰師曰觀一念理具之謂性照理具無性之謂修解無性而說之謂化他此說不可易矣鑑堂曰古人問性德境通修不通修今反質云修德境通修否葢修德境即性德境之修相也神智以修德境對事觀失之甚矣。",
    "X28n0585_018:0105c07_0": "生生",
    "X28n0585_018:0105c08_0": "止觀(五)(十三)例如八相遷物物在相前物不被遷相在物後亦不被遷前亦不可後亦不可秖物論相遷秖相遷論物(云云)。",
    "X28n0585_018:0105c11_0": "輔行(五中)(八)八相遷物者相為能遷物為所遷俱舍頌云此謂生生等於八一有能謂本四相及隨四相名之為八大相名本小相名隨以此八故令一切法成有為相言生生者所謂小生生大生等等謂等於餘之三相謂小住住大住小異異大異小滅滅大滅於八一有能者通無窮難所謂小相於一有能能相大相大相於八有能謂一大相起時必與三大相及四小相俱起并一本法故云於八餘三大相各亦如是故此八相望於本法不前不後。",
    "X28n0585_018:0105c20_0": "止觀(五)(廿五)今解生生故生者即是大生生小生八相所遷有漏之法也。",
    "X28n0585_018:0105c22_0": "輔行云通無窮難者此釋出俱舍頌意何者頌云此謂生生等即小生生大生乃至小滅滅大滅如是則大小循環不休墮無窮矣所以特言於八一有能則便通了無窮難也此記主深得論意故云耳。",
    "X28n0585_018:0106a03_0": "三無為",
    "X28n0585_018:0106a04_0": "俱舍論(真字函第一卷)無漏謂道諦及三種無為謂虗空二滅此中空無礙擇滅謂離繫隨繫事各別畢竟礙當生別得非擇滅。",
    "X28n0585_018:0106a07_0": "論釋無漏云何謂道聖諦及三無為何等為三虗空二滅二滅者何擇非擇滅此虗空等三種無為及道聖諦名無漏法(云云)三無為中虗空但以無礙為性由無障故色於中行擇滅即以離繫為性諸有漏法遠離繫縛證得解脫名為擇滅擇謂揀擇即慧差別各別揀擇四聖諦故擇力所得滅名為擇滅(云云)云何隨繫事別謂隨繫事量離繫事亦爾(云云)永礙當生得非擇滅謂能永礙未來法生得滅異前名非擇滅得不因擇但由闕緣如眼與意專一色時餘色聲香味觸等謝緣彼境界五識身等住未來世畢竟不生由彼不能緣過去境緣不具故得非擇滅。",
    "X28n0585_018:0106a18_0": "輔行(五下)(十二)三無為者一虗空二擇滅三非擇滅舊名數緣非數緣也俱舍頌云此中空無礙謂太虗空無礙為性非謂所見空一顯色及竅隙等頌云擇滅謂離繫隨繫事各別隨三界繫見見品品皆名為繫所繫不同名為隨事離一繫故得一擇滅擇力所得滅名為擇滅擇謂斷智推度令滅故名擇滅非擇滅者頌云畢竟礙當生別得非擇滅此非擇滅二類不同謂根塵闕緣及所證位諸無知惑不得續起名礙當生如緣一色時於餘諸色及餘四塵得非擇滅為正緣色礙餘色等當不生故名礙當生。",
    "X28n0585_018:0106b04_0": "析玄(下)(廿七)今此中約見道前凡夫斷惑不分理事一時合斷問此見道前凡夫位斷惑有何所證答於一一品惑解脫道中皆證一分非擇滅無為又(下)(卅三)言此有八十九解脫道及滅者即八十九品解脫道智是有為果八十九品擇滅理是無為果謂見道有八解脫道及所證八品擇滅理修道有八十一品解脫道及八十一品擇滅理故有為無為各成八十九品也。",
    "X28n0585_018:0106b12_0": "淨名疏(九)(廿五)但三無為一是涅槃二非涅槃垂裕記(十)(十九)一是涅槃者暹云擇滅無為也二非涅槃者虗空及非擇滅也。",
    "X28n0585_018:0106b15_0": "然三種皆名無為者葢表聖人證真空理無生無滅無所作為也言虗空者此方便賢位之人觀於空理為性乃真空無礙也擇滅者此約無漏智斷三界惑證擇滅理乃見修四果聖位也非擇滅者此約世智用六行觀於見道前凡夫位中不分事理一時見思合斷證三四果也言根塵闕緣者良由此人以智斷惑於根塵中只緣一根塵其餘根塵闕緣不起如眼與意專緣一色不緣其餘聲香味觸由闕緣故別得非擇滅之名也當知虗空與非擇滅通於凡聖擇滅唯在聖果何者虗空既取無礙為性非擇滅乃約根塵闕緣所以通凡聖也擇滅既是初果聖人用智斷惑而證真理唯局在聖故淨名疏云一是涅槃者局也二非涅槃者通也有云以勝斥劣者不攷疏意或問三無為既是所證真理出世空法如何判屬法塵四類曰小不談八識即以法塵為所依空法為當體此小乘詮法分齊也又問俱舍云無為是非因果者何曰葢因果屬事今從理說故云爾又問三種無為為四諦皆有為局一諦曰通則四諦皆有以由伏惑是道諦斷惑是滅諦所破惑體是苦集諦別則唯在滅諦以擇力所得故也。",
    "X28n0585_018:0106c12_0": "家家",
    "X28n0585_018:0106c13_0": "止觀(六)(五)成論明十六心正是初果位異部明十六心是修道位今且依修道斷一品欲惑次第至第五品盡皆名斯陀含向若超斷至第五品名家家次斷六品盡名斯陀含果超斷至六品盡名一往來次斷第七品至第八品名阿那含向超斷至第八品名一種子次斷第九品盡名阿那含果畢竟不復還來欲界輔行(六上)(六)若釋家家應須先辨欲惑九品能潤七生斷品多少對果高下謂上上能潤二生上中上下中上各潤一生中中中下共潤一生下之三品共潤一生斷多少者俱舍云斷欲三四品三二生家家斷五至二向斷六一來果釋曰斷上三品則損四生餘三生在為六品潤名三生家家進斷中上又損一生并前損五餘二生在名二生家家更斷中中未損一生但名二向更斷中下兼前中中成損六生餘下三品但潤一生名為一來問何緣無斷一品二品及斷五品名家家耶答必無斷二不至第三而命終者亦無斷五不至斷六而命終者謂由聖者起大加行必無不斷大品惑盡而命終者言大品者謂三品也離三成九故三名大若斷至二必至於三是斷初大品也若斷至五必至六者是第二大品又無一品能障於果是故斷五必至於六此次斷義與今文同問若無不斷大品而命終者何故斷八不至於九而有命終答斷九二義故異三品一者得果二者越界第九一品以有障果及能越界故斷至八有命終者六唯得果無越界義是故斷五必至於六二三品中全無二義斷二必三於理不疑今文中言超斷者即是下文小越之人本在凡地未得色定或修欲定欲惑未斷此人至十六心超斷五品名為家家此之五品同四品故隨其本斷品之多少而得名為家家種子及以無學向果等名然大師所用並準舊婆沙若欲知者更撿彼文又家家者有二不同謂人及天天謂欲天二三家生而證圓寂人謂人處或三二家或三二洲而證圓寂若天三生天三人二若天二生天二人一人生三二反此可知故天家家先於人中得見道已若超若次進斷三四後於天中三二處生人中反此天家家者於最後生天中餘殘結斷名得圓寂人中家家準此說之。",
    "X28n0585_018:0107b02_0": "玅玄(四)(廿五)從初果心後更修十六諦觀七菩提行現前即此世無漏斷煩惱一品無礙斷欲界一品煩惱乃至斷五品皆是於向亦名勝進須陀洹約此論家家也。",
    "X28n0585_018:0107b06_0": "金剛論(上)人天二別極七反生何故七生餘七結故七結者何欲貪及瞋色無色愛掉慢無明從此復斷欲界修所斷惑乃至五品名斯陀含向是中依說二種家家。",
    "X28n0585_018:0107b10_0": "止觀依婆沙超斷論家家荊溪引俱舍頌次斷文釋家家畢斷云此次斷義與今文同則知俱舍次斷家家與止觀超斷家家一也此自言超次家家是同非謂超斷人與次斷人同有云俱舍頌超有云超次兼頌有云與止觀次斷同者誤矣或問妙玄一品五品云者何也曰玄文葢約二果向是論家家之位進則成二果退則在初果非論家家位次也又有引金剛論為妨例此又問楞伽云須陀洹有三種下者極七中者三五上者即生而般涅槃以此七生分於三根於上超次如何收束虎溪曰此該次斷中二種人中下似次斷中不加行人上者似次斷中加行人經中兼含不可定判也。",
    "X28n0585_018:0107b22_0": "般般",
    "X28n0585_018:0107b23_0": "俱舍頌曰此中生有行無行般涅槃上流若雜修能往色究竟超半超徧沒餘能往有頂行無色有四住此般涅槃　行無色有九謂三各分三業惑根有殊故成三九別。",
    "X28n0585_018:0107c03_0": "止觀(六)(五)次斷初禪初品至非想第八品凡七十一品悉名阿羅漢向六種那含位在其中。",
    "X28n0585_018:0107c05_0": "輔行(六上)(六)六種那含位在其中者大論三十三云五那含者謂中生行不行上流復有六種五如上加現復有七種六如上加無色俱舍不立現般但取色般并五為六頌曰此中生有行無行般涅槃上流若雜修能往色究竟超半超徧沒餘能往有頂行無色有四住此般涅槃釋曰不還有五一中謂欲界沒於色中陰而般涅槃二者生般生色界已而般涅槃三者有行生色界已長時修行方般涅槃但有勤修無速進道四者無行生色界已不經久修無功用行而般涅槃勤修速進二道俱無五者上流於色界中要轉經於四禪天處方般涅槃上流又二一者有雜修即樂慧是二無雜修即樂定是有雜修者往色究竟無雜修者往於有頂頌中餘字是不雜修又有三種一全超者謂在欲界於四禪中已徧雜修遇緣退失從梵眾沒生色究竟中間盡越故名全超二者半超梵眾沒已中間漸受十四天處或超一二乃至十三後乃方生色究竟天皆名半超非全超故通受半名全不能超名為徧沒無雜修者生無色界唯不能生五淨居天從廣果沒生三無色後生有頂方般涅槃故此那含縱生無色猶屬色攝若欲界沒生無色天即無色攝復有九種中生上流各三種故如釋籤引此六九中未入般前或得名為羅漢向攝在色界時或有勤修速進故也。",
    "X28n0585_018:0108a04_0": "玅玄(四)(廿五)五種般者中般生般行般不行般上流般也七種者開中般為三種也八種般者五如前更有現般無色般不定般。",
    "X28n0585_018:0108a07_0": "籤(七)(十八)準俱舍論總為九種謂三各分三謂中生上流也有行無行生色界已方般涅槃並生般攝言中三者謂速非速經久如迸火星以喻三義思之可知並於中陰論速非速等生有三者一生約速立二有行約非速立三無行約經久立並生色界已論速等也上流三者一全超約速立二半超約非速立三徧沒約經久立從色初至色末始終有此三人不同如是三九由業惑根異言業異者造順現業成中般造順生業成生般造順後業成上流般言惑三者下品惑成中般中品惑成生般上品惑成上流般言根別者上根中般中根生般下根上流般。",
    "X28n0585_018:0108a18_0": "或問俱舍頌云住此般涅槃輔行何云不立現般曰此點止觀對大論說也止觀云六種那含位在其中大論即第六是現般俱舍則第六不立現般但取無色般并五為六葢俱舍七種則有現般也輔行言但取色般必脫無字以五是色般故若不定般名出毗曇婆沙言不定者約期心說三果聖人期心欲界般涅槃却在色界或無色界而般涅槃名不定也又疑三果不還欲界如何於三果上論欲界現般曰斷欲惑已其身已謝則不還生今雖斷惑其身未謝不妨三果於欲界現身論涅槃也籤云十六處於十八中除大梵無想故也。",
    "X28n0585_018:0108b05_0": "圓斷"
}