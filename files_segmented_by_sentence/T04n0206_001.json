{
    "T04n0206_001:0510b05_0": "舊雜譬喻經卷上",
    "T04n0206_001:0510b07_0": "吳天竺三藏康僧會譯",
    "T04n0206_001:0510b08_0": "（一）昔無數世有一商人，號曰薩薄，時適他國賣齎貨，所止近住佛弟子家。",
    "T04n0206_001:0510b09_1": "佛弟子家時作大福，安施高座眾僧說法講論罪福，善惡由心身口所行，及四諦非常苦空之法。",
    "T04n0206_001:0510b11_2": "遠道賈人時來寄聽，心解信樂便受五戒，白優婆塞，上座以法勸樂之，言：「善男子！",
    "T04n0206_001:0510b13_3": "護身口心十善具者，戒有五神，五戒有二十五神，現世衛護令無枉橫，後世自致無為大道。」",
    "T04n0206_001:0510b15_4": "賈人聞法重喜無量，後還本國，國中都無佛法，便欲宣化恐無受者，以所受法教化父母兄弟妻子及諸中外，皆便奉法。",
    "T04n0206_001:0510b18_5": "去賈人土千里有國，民多豐樂寶物饒好，二國否塞絕不復通百餘年中，所以故有閱叉居其道中，得人便噉前後無數，是故斷絕無往來者。",
    "T04n0206_001:0510b21_6": "賈人自念：「吾奉佛戒，如經所道，及有二十五神見助不疑，聽彼鬼唯一人耳，吾往伏之必獲也。」",
    "T04n0206_001:0510b24_7": "時有同賈五百餘人，便語眾人：「吾有異力能降伏鬼，汝等能行詣彼者，不及有大利。」",
    "T04n0206_001:0510b26_0": "眾人自共議：「二國不通從來大久，若得達者所得不訾，便相可適進道而去。」",
    "T04n0206_001:0510b27_1": "來至中路見鬼食處，人骸骨髮狼籍滿地，薩薄自念：「鬼神前後所可食人今證驗現，我死職當，恐此眾人。」",
    "T04n0206_001:0510c01_2": "便語眾輩：「汝等住此吾欲獨進，得勝鬼者當還相迎，不得來者知為遇害，便各還退勿復進也。」",
    "T04n0206_001:0510c03_3": "於是獨前，方行數里，逢見鬼來，正心念佛志定不懼。",
    "T04n0206_001:0510c04_4": "鬼到問曰：「卿是何人？」",
    "T04n0206_001:0510c05_0": "答曰：「吾是通道導師也。」",
    "T04n0206_001:0510c05_1": "鬼大笑曰：「汝聞我名不？",
    "T04n0206_001:0510c06_2": "而欲通道。」",
    "T04n0206_001:0510c06_3": "薩薄曰：「知汝在此故來相求，當與卿鬪，若卿勝者便可食我，若我得勝，通萬姓道，益天下利矣。」",
    "T04n0206_001:0510c08_4": "鬼言：「誰應先下手乎？」",
    "T04n0206_001:0510c09_5": "賈人言：「吾來相求，故應先下。」",
    "T04n0206_001:0510c09_6": "鬼聽可之。",
    "T04n0206_001:0510c10_7": "以右手扠之，手入鬼腹堅不可出，左手復打亦入，如是兩脚及頭都入鬼中不能復動。",
    "T04n0206_001:0510c12_8": "於是閱叉即以頌而問曰：「手足及與頭，　　五事雖絆覊，　但當前就死，　　跳踉復何為？」",
    "T04n0206_001:0510c15_0": "「手足及與頭，　　五事雖被繫，　執心如金剛，　　終不為汝擘。」",
    "T04n0206_001:0510c17_0": "「吾為神中王，　　作鬼多力旅，　前後噉汝輩，　　不可復稱數。",
    "T04n0206_001:0510c19_0": "　今汝死在近，　　何為復讇語？",
    "T04n0206_001:0510c20_0": "「是身為無常，　　吾早欲棄離，　魔今適我願，　　便持相布施。",
    "T04n0206_001:0510c22_0": "　緣是得正覺，　　當成無上智，　志妙摩訶薩，　　三界中希有。",
    "T04n0206_001:0510c24_0": "　畢為度人師，　　得備將不久，　願以身自歸，　　頭面禮稽首。」",
    "T04n0206_001:0510c26_0": "於是閱叉前受五戒慈心眾生，即為作禮退入深山。",
    "T04n0206_001:0510c27_1": "薩薄還呼眾人，前進彼土，於是二國並知，五戒十善降鬼通道，乃識佛法至真無量，皆共奉戒延敬三尊國致太平。",
    "T04n0206_001:0510c29_2": "後昇天得道，乃五戒賢者直信之恩力也。",
    "T04n0206_001:0511a01_3": "佛告諸比丘：「時薩薄者我身是。",
    "T04n0206_001:0511a02_4": "菩薩行尸波羅蜜，所度如是。」",
    "T04n0206_001:0511a04_0": "（二）過去無數劫，爾時有孔雀王，從五百婦孔雀，相隨經歷諸山，見青雀色大好，便捨五百婦追青雀，青雀但食甘露好果。",
    "T04n0206_001:0511a06_1": "時國王夫人有疾，夜夢見孔雀王，寤則白王：「王當重募求之。」",
    "T04n0206_001:0511a08_2": "王命射師：「有能得孔雀王來者，賜金百斤；婦以女女之。」",
    "T04n0206_001:0511a09_3": "諸射師分布諸山，見孔雀從一青雀，便以蜜麨處處塗樹。",
    "T04n0206_001:0511a10_4": "孔雀日日為青雀取食，如是玩習，人便以蜜麨塗己身，孔雀便取蜜麨，人則得之。",
    "T04n0206_001:0511a12_5": "語人言：「我以一山金相與，可捨我。」",
    "T04n0206_001:0511a13_6": "人言：「王與我金并婦，足可自畢已。」",
    "T04n0206_001:0511a14_7": "便持白王。",
    "T04n0206_001:0511a14_8": "孔雀白大王：「王重愛夫人故相取，願乞水來呪之，與夫人飲澡浴，若不差者相殺不晚。」",
    "T04n0206_001:0511a16_9": "王則與水令呪，授與夫人飲，病則除。",
    "T04n0206_001:0511a17_10": "宮中內外諸有百病，皆因此水悉得除愈，國王人民來取水者無央數。",
    "T04n0206_001:0511a19_11": "孔雀白大王：「寧可木繫我足，自在往來湖水中方呪，令民遠近自恣取水。」",
    "T04n0206_001:0511a20_12": "王言大佳。",
    "T04n0206_001:0511a21_13": "則引木入湖水中，自極制方呪之，人民飲水，聾盲視聽跛傴皆伸。",
    "T04n0206_001:0511a22_14": "孔雀白大王：「國中諸惡病悉得除愈，人民供養我如天神無異，終無去心。",
    "T04n0206_001:0511a24_15": "大王可解我足，使得飛往來入入湖水中，暝止此梁上宿。」",
    "T04n0206_001:0511a25_16": "王則令解之，如是數月於梁上大笑。",
    "T04n0206_001:0511a26_17": "王問曰：「汝何等笑？」",
    "T04n0206_001:0511a27_0": "答曰：「我笑天下有三癡：一曰我癡，二曰獵師癡，三曰王癡。",
    "T04n0206_001:0511a28_1": "我與五百婦相隨，捨追青雀，貪欲之意為射獵者所得，是為我癡。",
    "T04n0206_001:0511a29_2": "射獵人我與一山金不取，言王當與己婦并金，是射獵者癡。",
    "T04n0206_001:0511b02_3": "王得神醫王，夫人太子國中人民諸有病者，悉得除愈皆更端正，王既得神醫，而不牢持反縱放之，是為王癡。」",
    "T04n0206_001:0511b04_4": "孔雀便飛去。",
    "T04n0206_001:0511b05_0": "佛告舍利弗：「時孔雀王者我身是也，時國王汝身是，時夫人者今調達婦是，時獵師者調達是也。」",
    "T04n0206_001:0511b08_0": "（三）昔有國王，行射獵於曠澤中，大飢渴疲極，遙望欝然有屋樹木，即往趣之。",
    "T04n0206_001:0511b09_1": "中有一女人，王從求飲食果實之輩，所求悉得。",
    "T04n0206_001:0511b10_2": "王請女人與相見，侍人白言：「裸形無衣。」",
    "T04n0206_001:0511b11_3": "王即解衣與之，有自然火燒衣，如是至三。",
    "T04n0206_001:0511b12_4": "王驚問女：「何因如此？」",
    "T04n0206_001:0511b13_5": "女人答言：「前世為王妻，王飯沙門梵志，又欲上衣，我時言：『但設飯則可，不須與衣。』",
    "T04n0206_001:0511b15_6": "故受此罪。",
    "T04n0206_001:0511b15_7": "若王相念，作衣與國中沙門道士，若曉佛經者，呪願女人得脫此勤苦。」",
    "T04n0206_001:0511b17_8": "王受其言，還國作衣，求沙門道人了不得。",
    "T04n0206_001:0511b18_9": "時國無曉佛經者，王憶念，問舍度父當知之。",
    "T04n0206_001:0511b19_10": "度父言：「乃昔有人度無錢，以五戒經一卷相與讀之耳。」",
    "T04n0206_001:0511b20_11": "王言：「汝知佛經則以衣與。」",
    "T04n0206_001:0511b21_0": "度父使呪願：「令倮形女人得福無量解脫勤苦。」",
    "T04n0206_001:0511b22_1": "女人則時有新衣著身，故在鬼道中命盡，當生第一天上也。",
    "T04n0206_001:0511b24_0": "（四）昔海邊有國王行射獵，得一沙門，持作使沙門夜誦經作梵聲，王言：「此伎大工歌，有客輒伎歌。」",
    "T04n0206_001:0511b26_1": "時有異國優婆塞賈，往到其國，王請之，出沙門令歌。",
    "T04n0206_001:0511b27_2": "優婆塞聞說深經，內心踊躍即去，國人以千萬往贖，至三千萬王乃與之，賈人作禮曰：「我以三千萬相贖在所到。」",
    "T04n0206_001:0511c01_0": "道人即彈指踊在空中，曰：「卿自贖，不贖我也。",
    "T04n0206_001:0511c02_0": "所以者何？",
    "T04n0206_001:0511c02_1": "往昔王為賣葱人，汝來於王買葱不畢三錢，我時任卿，卿遂不還三錢。",
    "T04n0206_001:0511c03_2": "今此生子息，乃至三千萬，汝當還本三錢也。」",
    "T04n0206_001:0511c04_3": "主則意解悔過，受五戒為優婆塞。",
    "T04n0206_001:0511c05_4": "師曰：「債無多少不可負，亦不任人也。」",
    "T04n0206_001:0511c07_0": "（五）佛在世，有小兒與兄嫂共居，兒日日至佛所受經戒，兄嫂諫不止。",
    "T04n0206_001:0511c08_1": "後取兒牽抱之，以杖捶之言：「佛比丘僧當救汝。」",
    "T04n0206_001:0511c09_2": "兒啼呼恐怖，自歸三尊，則得須陀洹道，乘佛威神，便與木抱縛相隨俱飛去，出壁入壁出地入地自在所為。",
    "T04n0206_001:0511c12_3": "兄嫂見之，惶怖叩頭悔過，兒便為兄嫂說善惡之行，俱到佛所受戒。",
    "T04n0206_001:0511c13_4": "佛則為現宿命本末，兄嫂歡喜，心開垢除，得須陀洹道。",
    "T04n0206_001:0511c16_0": "（六）昔有羅漢，與沙彌於山中行道，沙彌日日至道人家取飯。",
    "T04n0206_001:0511c17_1": "道經歷堤基上行，崎嶇危嶮常躃地覆飯污泥土，沙彌取不污飯著師鉢中，取污飯澡洗食之，如是非一日。",
    "T04n0206_001:0511c19_2": "師曰：「何因澡棄飯味？」",
    "T04n0206_001:0511c20_3": "答曰：「行乞去時晴還雨，於堤基躃地覆飯。」",
    "T04n0206_001:0511c21_4": "師默然禪思之，知是龍嬈沙彌，便起到堤上，持杖叩擻之。",
    "T04n0206_001:0511c22_5": "龍化作老翁來，頭面著地。",
    "T04n0206_001:0511c23_6": "沙門言：「汝何因嬈我沙彌乎？」",
    "T04n0206_001:0511c24_7": "答曰：「不敢嬈，實愛其容貌耳。」",
    "T04n0206_001:0511c24_8": "龍言：「何以日見其行？」",
    "T04n0206_001:0511c25_9": "師曰：「行乞飯。」",
    "T04n0206_001:0511c25_10": "龍言：「從今日為始，願日日於我室食，畢我壽命。」",
    "T04n0206_001:0511c26_11": "沙門默然受請。",
    "T04n0206_001:0511c26_12": "還語沙彌：「汝往乞，止彼食，勿復持飯來。」",
    "T04n0206_001:0511c27_13": "沙彌日日於彼食，後見師鉢中有兩三粒飯，香美非世間飯，問和上曰：「於天上飯乎？」",
    "T04n0206_001:0511c29_14": "師默不應。",
    "T04n0206_001:0512a01_15": "沙彌便伺師知於何許飯，便入床下持床足，和上坐禪定意，床相隨俱飛到龍七寶殿上，龍及婦諸婇女，俱為沙門作禮，復為沙彌作禮。",
    "T04n0206_001:0512a04_16": "師乃覺呼出：「正汝心勿動，此非常之像，何因污意？」",
    "T04n0206_001:0512a05_17": "飯已即將還，語之：「彼雖有殿舍七寶婦人婇女，故為畜生耳。",
    "T04n0206_001:0512a06_18": "汝為沙彌，雖未得道，必生忉利天上，勝彼百倍，勿以污意。」",
    "T04n0206_001:0512a08_19": "語沙彌言：「此百味飯入口即化成蝦蟆，意惡吐唾，逆反已乃却，飯不復入。",
    "T04n0206_001:0512a09_20": "二曰婦女端正無比，欲為夫婦禮，化成兩蛇相交。",
    "T04n0206_001:0512a10_21": "三曰龍背有逆鱗，沙石生其中，痛乃達心胸。",
    "T04n0206_001:0512a12_0": "龍有此三苦，汝何因欲之？」",
    "T04n0206_001:0512a12_1": "沙彌不應，遂晝夜思想，於彼不食，得病而死。",
    "T04n0206_001:0512a13_2": "魂神即生為龍作子，威神致猛，其父命盡得脫生人中，師曰：「人未得道，不可令見，道及國王內也。」",
    "T04n0206_001:0512a16_0": "（七）昔有國王夫人生一女，父母名為月女，端正無比，王與衣被珍寶，輒言自然也。",
    "T04n0206_001:0512a17_1": "至年十六，王恚言：「此是我與，汝何言自然？」",
    "T04n0206_001:0512a18_2": "後有乞兒來丐，王言：「此實汝夫。」",
    "T04n0206_001:0512a19_3": "月女言諾。",
    "T04n0206_001:0512a19_4": "自然便追去。",
    "T04n0206_001:0512a20_5": "乞人惶怖不敢取，女言：「汝乞食常不飽，王與汝婦何為讓？」",
    "T04n0206_001:0512a21_6": "便俱出城，晝藏夜進，行到大國。",
    "T04n0206_001:0512a22_7": "國王時崩無太子，夫婦於城外坐，出入行人問曰：「何等人汝何姓名？",
    "T04n0206_001:0512a23_8": "何國來？」",
    "T04n0206_001:0512a23_9": "答曰：「自然。」",
    "T04n0206_001:0512a24_10": "如是十餘日。",
    "T04n0206_001:0512a24_11": "時大臣使梵志八人於都城門行人出入以次相之，「唯有此夫婦應相耳。」",
    "T04n0206_001:0512a26_12": "是時舉國群臣共奉迎之為王。",
    "T04n0206_001:0512a26_13": "王夫婦以正法治國，人民安寧，諸小王來朝。",
    "T04n0206_001:0512a27_14": "月女父王在中飲食已去，月女特留父王，月女以七寶作魚機關，帳牽一魚百二十魚現，推一魚戶則開，下為父作禮，白父：「今已得自然。」",
    "T04n0206_001:0512b01_15": "曰：「夫人行然，臣不及矣。」",
    "T04n0206_001:0512b02_16": "師曰：「月女與乞兒宿命，夫婦俱田作，令婦取餉，夫遙見婦與沙門相逢於岸水邊止，從乞婦食，則分飯上道人，道人止飯。",
    "T04n0206_001:0512b05_17": "夫遙見兩人，不謂有惡，持杖往見，道人飛去。",
    "T04n0206_001:0512b06_18": "婦言：『卿分自在，勿恚。』",
    "T04n0206_001:0512b06_19": "夫言：『兩分者，我與共食也。』」",
    "T04n0206_001:0512b07_20": "師曰：「夫有惡意，故墮貧家作子，後見道人歡喜自悔責故，同受此福耳。」",
    "T04n0206_001:0512b10_0": "（八）昔佛從眾比丘行，逢三醉人，一人走入草中逃；一人正坐博頰言無狀犯戒；一人起舞曰：「我亦不飲佛酒漿，亦何畏乎？」",
    "T04n0206_001:0512b12_1": "佛謂阿難：「草中逃人，彌勒作佛時當得應真度脫，正坐博頰人，過千佛當於最後佛得應真度脫，起舞人，未央得度也。」",
    "T04n0206_001:0512b16_0": "昔有沙門，晝夜誦經，有狗伏床下，一心聽經不復念食，如是積年，命盡得人形，生舍衛國中作女人。",
    "T04n0206_001:0512b18_1": "長大見沙門分越，便走自持飯與歡喜。",
    "T04n0206_001:0512b19_2": "如是後便追沙門去，作比丘尼，精進得應真道也。",
    "T04n0206_001:0512b21_0": "（九）昔維衛佛在世時，國中諸大姓，各各一時供佛及比丘眾。",
    "T04n0206_001:0512b22_1": "時有一大姓，貧無以供佛者，白言：「願比丘眾有欲得藥者，某悉當給之。」",
    "T04n0206_001:0512b24_0": "時有一比丘，身體有疾，大姓以一甘果與之食，比丘得安隱除愈。",
    "T04n0206_001:0512b25_1": "大姓後壽盡生天上，勝諸天有五事：一者身無病，二者端正，三者命長，四者得財富，五者智慧。",
    "T04n0206_001:0512b27_2": "如是九十一劫中上為天、下生大姓家，不墮三惡道。",
    "T04n0206_001:0512b28_3": "乃至釋迦文佛時，為四姓家作子名曰多寶，見佛歡喜，作沙門精進得道，號為應真。",
    "T04n0206_001:0512c01_4": "夫施高行沙門一踰波邪，穢濁一國人矣。",
    "T04n0206_001:0512c03_0": "昔有夫婦，俱持五戒事沙門。",
    "T04n0206_001:0512c03_1": "有新學比丘不知經，至其門乞，夫婦請道人前坐，作飯食已畢，夫婦俱下地作禮言：「少小事道人，未曾聞經，願開解蔽闇不及。」",
    "T04n0206_001:0512c06_2": "比丘低頭無以答，曰：「苦哉苦哉！」",
    "T04n0206_001:0512c07_3": "夫婦心意俱解，言：「世間實苦。」",
    "T04n0206_001:0512c08_0": "應時俱得道迹。",
    "T04n0206_001:0512c08_1": "比丘見兩人歡喜，亦得道迹也。",
    "T04n0206_001:0512c09_2": "師曰：「宿命累世三人兄弟，願學道迹，同行故俱道證。」",
    "T04n0206_001:0512c11_0": "（一〇）昔有國王，出射獵還，過繞塔，為沙門作禮，群臣共笑之。",
    "T04n0206_001:0512c12_1": "王覺知，問群臣：「有金在釜，釜沸中以手取，可得不？」",
    "T04n0206_001:0512c13_2": "答曰：「不可得。」",
    "T04n0206_001:0512c13_3": "王言：「汝冷水投中，可得不？」",
    "T04n0206_001:0512c14_4": "臣白王：「可得也。」",
    "T04n0206_001:0512c14_5": "王言：「我行王事，射獵所作如湯沸，燒香然燈繞塔，如持冷水投沸湯中。",
    "T04n0206_001:0512c16_6": "夫作王，有善惡之行，何可但有惡無善乎？」",
    "T04n0206_001:0512c18_0": "（一一）昔有沙門行至他國，夜不得入城，於外草中坐。",
    "T04n0206_001:0512c19_1": "至夜閱叉鬼來持之：「當噉汝。」",
    "T04n0206_001:0512c19_2": "沙門言：「相離遠。」",
    "T04n0206_001:0512c20_3": "鬼言：「何以為遠？」",
    "T04n0206_001:0512c20_4": "沙門言：「汝害我，我當生忉利天上，汝當入地獄中，是不為遠也？」",
    "T04n0206_001:0512c22_5": "鬼則置，辭謝作禮而去。",
    "T04n0206_001:0512c23_0": "（一二）昔有國王，令人呼知識，知識言謝王：「適穿地作坑，欲藏七寶。」",
    "T04n0206_001:0512c24_1": "王聞大驚，令人復呼知識，白王：「今適下寶著坑中。」",
    "T04n0206_001:0512c25_2": "王便復令呼知識，白王：「今適下平地，平地已便往。」",
    "T04n0206_001:0512c26_3": "王問：「汝何癡？",
    "T04n0206_001:0512c27_4": "藏七寶以語人耶？」",
    "T04n0206_001:0512c27_5": "知識言：「屬饌具甘美，欲飯佛及比丘僧，是為穿地作坑。",
    "T04n0206_001:0512c28_6": "斟布羹飯，是為下寶坑中。",
    "T04n0206_001:0512c29_7": "掃地行澡水羼經，是為平地。」",
    "T04n0206_001:0513a01_8": "白王：「此寶五家不能辱也。」",
    "T04n0206_001:0513a01_9": "王言：「善哉善哉！",
    "T04n0206_001:0513a02_10": "汝不當早相告。",
    "T04n0206_001:0513a02_11": "我當早相告，我當數藏寶。」",
    "T04n0206_001:0513a03_12": "王則開藏大布施，飯佛及比丘僧，佛為說清淨呪願，即發道意矣。",
    "T04n0206_001:0513a05_0": "（一三）昔有四姓請佛飯。",
    "T04n0206_001:0513a05_1": "時有一人賣牛湩，大姓留止飯，教持齋戒止聽經，賓乃歸。",
    "T04n0206_001:0513a06_2": "婦言：「我朝相待未飯。」",
    "T04n0206_001:0513a07_3": "便強令夫飯，壞其齋意。",
    "T04n0206_001:0513a07_4": "雖爾七生天上、七生世間。",
    "T04n0206_001:0513a08_5": "師曰：「一日持齋，有六十萬歲糧，復有五福：一曰少病，二曰身安隱，三曰少婬意，四曰少睡臥，五曰得生天上常識宿命所行也。」",
    "T04n0206_001:0513a12_0": "（一四）佛及比丘眾應請，有一沙門與一沙彌後來。",
    "T04n0206_001:0513a13_1": "道逢婬女人牽沙門，沙門與之有欲，欲畢到飯家。",
    "T04n0206_001:0513a14_2": "佛呼沙彌：「汝到須彌山下取甘泉來。」",
    "T04n0206_001:0513a15_3": "沙彌已得道，便挑鉢於前叉手追，須臾得水來還。",
    "T04n0206_001:0513a16_4": "其師慚愧踧踖，悔過自責即得羅漢。",
    "T04n0206_001:0513a17_5": "此女人宿命對也，逢對畢罪乃得道矣。",
    "T04n0206_001:0513a18_0": "昔阿育王，日飯千羅漢，後有來年少沙門，與千道人俱入宮。",
    "T04n0206_001:0513a19_1": "年少沙門坐已，上下視王宮殿，復視正夫人不休。",
    "T04n0206_001:0513a20_2": "王有恚意，飯已各自去，王留上座三人，問：「此年少從何來？",
    "T04n0206_001:0513a21_3": "姓名為何？",
    "T04n0206_001:0513a22_4": "師事何人？",
    "T04n0206_001:0513a22_5": "此非沙門，何因將入宮？",
    "T04n0206_001:0513a23_0": "占相正夫人眼不轉休。」",
    "T04n0206_001:0513a23_1": "答曰：「此沙門從天竺來，師名某乙，姓某名某，有慧明達經故來，以視坐起宮殿，復上視忉利天，適等無異念。",
    "T04n0206_001:0513a26_0": "王前世以把沙著佛鉢中，巍巍乃爾，今復日飯千羅漢，其福無量也。",
    "T04n0206_001:0513a27_1": "所以視正夫人者，萬六千人之上端正無比，却後七日壽盡當入地獄。",
    "T04n0206_001:0513a29_2": "世間無常，用是故視之耳。」",
    "T04n0206_001:0513a29_3": "王惶怖呼夫人：「自歸三道人。」",
    "T04n0206_001:0513b01_4": "道人言：「王雖日飯吾等千人，千人不能釋解夫人意，故當得年少沙門為說經，可疾見諦道。」",
    "T04n0206_001:0513b03_5": "王使請道人，道人還，王與夫人俱頭面著地，「願歸命，令重罪得微輕。」",
    "T04n0206_001:0513b05_6": "道人則為夫人說宿命所可經見者，為現法要，應時歡喜衣毛竪立，則得須陀洹也。",
    "T04n0206_001:0513b07_7": "夫人本五百世為道人姊，宿共誓先得道當相度。",
    "T04n0206_001:0513b08_8": "師曰：「人無宿命終不從解，亦不相見語言，終不入意，人各有本師也。」",
    "T04n0206_001:0513b09_9": "◎（一五）昔有四姓名伊利沙，富無央數，慳貪不肯好衣食。",
    "T04n0206_001:0513b11_10": "時有貧老公與相近居，日日飲食魚肉自恣賓客不絕。",
    "T04n0206_001:0513b12_11": "四姓自念：「我財無數反不如此老公。」",
    "T04n0206_001:0513b13_12": "便殺一雞炊一升白米，著車上到無人處，下車適欲飯，天帝釋化作犬來，上下視之，請謂狗言：「汝若不能倒懸空中，我當與汝不。」",
    "T04n0206_001:0513b16_13": "狗便倒懸空中，四姓意天恐何圖有此？",
    "T04n0206_001:0513b17_14": "曰：「汝眼脫著地，我當與汝不。」",
    "T04n0206_001:0513b17_15": "狗兩眼則脫落地，四姓便徒去。",
    "T04n0206_001:0513b18_16": "天帝化作四姓身體語言乘車來還，勅外人有詐稱四姓驅逐捶之。",
    "T04n0206_001:0513b20_17": "四姓晚還，門人罵詈令去。",
    "T04n0206_001:0513b20_18": "天帝盡取財物大布施，四姓亦不得歸，財物盡，為之發狂。",
    "T04n0206_001:0513b22_19": "天帝化作一人，問：「汝何以愁？」",
    "T04n0206_001:0513b22_20": "曰：「我財物了盡。」",
    "T04n0206_001:0513b23_21": "天帝言：「夫有寶令人多憂，五家卒至無期。",
    "T04n0206_001:0513b24_22": "積財不食不施，死為餓鬼恒乏衣食，若脫為人常墮下賤，汝不覺無常，富且慳貪不食，欲何望乎？」",
    "T04n0206_001:0513b26_23": "天帝為說四諦苦空非身，四姓意解歡喜，天帝則去。",
    "T04n0206_001:0513b27_24": "四姓得歸，自悔前意，施給盡心，得道迹也。",
    "T04n0206_001:0513b29_0": "（一六）昔有大姓家子端正，以金作女像，語父母：「有女如此者乃當娶也。」",
    "T04n0206_001:0513c01_1": "時他國有女人亦端正，亦以金作男像，白父母：「有人如此乃當嫁之耳。」",
    "T04n0206_001:0513c03_2": "父母各聞有是，便遠娉合此二人為夫婦。",
    "T04n0206_001:0513c04_3": "時國王舉鏡自照謂群臣：「天下人顏容寧有如我不？」",
    "T04n0206_001:0513c05_4": "答曰：「臣聞彼國有男子端正無比。」",
    "T04n0206_001:0513c06_0": "則遣使請之。",
    "T04n0206_001:0513c06_1": "使者至以王告之：「王欲見賢者。」",
    "T04n0206_001:0513c07_0": "則嚴車進去已，自念：「王以我明達故來相呼。」",
    "T04n0206_001:0513c08_0": "則還取書籍之要術，而見婦與客為姦，悵然懷感為之結氣，顏色衰耗惟怪更醜。",
    "T04n0206_001:0513c09_1": "臣見其如此人，行道轗軻顏色痟瘦，便斷馬厩以安措之。",
    "T04n0206_001:0513c11_2": "夜於厩中見王正夫人出與馬下人通，心乃自悟：「王夫人當如此，何況我婦乎？」",
    "T04n0206_001:0513c12_3": "意解顏色如故，則與王相見。",
    "T04n0206_001:0513c13_4": "王曰：「何因止外三日？」",
    "T04n0206_001:0513c14_5": "答曰：「臣來相迎，我有所忘，道還歸取之，而見婦與客為姦，意忿為之慘怒，顏色衰變，住厩中三日。",
    "T04n0206_001:0513c16_6": "昨於厩見正夫人來，與養馬兒私通，夫人乃爾，何況餘乎？",
    "T04n0206_001:0513c17_7": "意解顏色復故。」",
    "T04n0206_001:0513c18_8": "王言：「我婦尚爾，何況凡女人？」",
    "T04n0206_001:0513c18_9": "兩人俱便入山，除鬚髮作沙門，思惟女人不可與從事，精進不懈，俱得辟支佛道也。",
    "T04n0206_001:0513c21_0": "（一七）昔有婦人生一女，端正無比，年三歲，國王取視，呼道人相，後中夫人不？",
    "T04n0206_001:0513c22_1": "道人言：「此女人有夫，王必後之。」",
    "T04n0206_001:0513c23_2": "「我當牢藏之。」",
    "T04n0206_001:0513c23_3": "便呼鵠來：「汝所處在何所？」",
    "T04n0206_001:0513c24_4": "白王：「我止大山半有樹，人及畜獸所不得歷，下有迴復水船所不行。」",
    "T04n0206_001:0513c26_0": "王言：「以此女寄汝養。」",
    "T04n0206_001:0513c26_1": "便撮持去，日日從王取飯與女。",
    "T04n0206_001:0513c27_2": "如是久後，上有一聚卒為水所漂去，有一樹正倚追水，下流有一男子，得抱持樹，墮迴水中不得去，廻滿樹踊，出住倚山。",
    "T04n0206_001:0514a01_3": "男子得上鵠樹與女通，女便藏之。",
    "T04n0206_001:0514a01_4": "鵠日舉女稱之：「已更子身重，未者輕也。」",
    "T04n0206_001:0514a02_5": "鵠覺女重，左右求得男子，舉棄之，往如事白王。",
    "T04n0206_001:0514a03_6": "王曰：「道人工相人也。」",
    "T04n0206_001:0514a04_7": "師曰：「人有宿命對，非力所能制也。",
    "T04n0206_001:0514a05_8": "逢對則相可，諸畜生亦如是也。」",
    "T04n0206_001:0514a06_0": "（一八）昔有國王持婦女急，正夫人謂太子：「我為汝母，生不見國中，欲一出，汝可白王。」",
    "T04n0206_001:0514a07_1": "如是至三。",
    "T04n0206_001:0514a08_2": "太子白王，王則聽，太子自為御車，出群臣於道路，奉迎為拜夫人，出其手開帳，令人得見之。",
    "T04n0206_001:0514a10_3": "太子見女人而如是，便詐腹痛而還。",
    "T04n0206_001:0514a11_4": "夫人言：「我無相甚矣。」",
    "T04n0206_001:0514a11_5": "太子自念：「我母當如此，何況餘乎？」",
    "T04n0206_001:0514a12_6": "夜便委國去，入山中遊觀。",
    "T04n0206_001:0514a13_7": "時道邊有樹，下有好泉水，太子上樹，逢見梵志獨行來入水池，浴出飯食，作術吐出一壺，壺中有女人，與於屏處作家室。",
    "T04n0206_001:0514a15_8": "梵志遂得臥，女人則復作術，吐出一壺，壺中有年少男子，復與共臥已便吞壺。",
    "T04n0206_001:0514a17_9": "須臾梵志起，復內婦著壺中，吞之已，作杖而去。",
    "T04n0206_001:0514a18_10": "太子歸國白王：「請道人及諸臣下，持作三人食，著一邊。」",
    "T04n0206_001:0514a20_11": "梵志既至言：「我獨自耳。」",
    "T04n0206_001:0514a20_12": "太子曰：「道人當出婦共食。」",
    "T04n0206_001:0514a21_13": "道人不得止，出婦。",
    "T04n0206_001:0514a21_14": "太子謂婦：「當出男子共食。」",
    "T04n0206_001:0514a22_15": "如是至三，不得止，出男子共食已便去。",
    "T04n0206_001:0514a23_16": "王問太子：「汝何因知之？」",
    "T04n0206_001:0514a23_17": "答曰：「我母欲觀國中，我為御車，母出手令人見之。",
    "T04n0206_001:0514a24_18": "我念女人能多欲，便詐腹痛還。",
    "T04n0206_001:0514a25_19": "入山見是道人藏婦腹中當有姦，如是女人姦不可絕，願大王赦宮中自在行來。」",
    "T04n0206_001:0514a27_20": "王則勅後宮中，其欲行者從志也。",
    "T04n0206_001:0514a28_21": "師曰：「天下不可信女人也。」",
    "T04n0206_001:0514a29_0": "（一九）昔有二人從師學道，俱去到他國。",
    "T04n0206_001:0514a29_1": "於道路見象迹，一人言：「此母象懷雌子，象一目盲，象上有一婦人懷女兒。」",
    "T04n0206_001:0514b02_2": "一人言：「爾何知？」",
    "T04n0206_001:0514b02_3": "曰：「以意思知也。",
    "T04n0206_001:0514b03_4": "汝不信者，前到當見之。」",
    "T04n0206_001:0514b03_5": "二人俱及象，悉如所言，至後象與人俱生如是。",
    "T04n0206_001:0514b04_6": "一自念：「我與俱從師學，我獨不見要。」",
    "T04n0206_001:0514b05_7": "後還白師：「我二人俱行，此人見一象迹，別若干要而我不解，願師重開講我，不偏頗也。」",
    "T04n0206_001:0514b07_8": "師乃呼一人問：「何因知此？」",
    "T04n0206_001:0514b08_9": "答曰：「是師所常道者也。",
    "T04n0206_001:0514b09_10": "我見象小便地，知是雌象，見其右足踐地深，知懷雌也，見道邊右面草不動，知右目盲。",
    "T04n0206_001:0514b11_11": "見象所止有小便，知是女人，見右足蹈地深，知懷女，我以纖密意思惟之耳。」",
    "T04n0206_001:0514b12_12": "師曰：「夫學當以意思惟乙密乃達之也。",
    "T04n0206_001:0514b13_13": "夫簡略者不至，非師之過也。」",
    "T04n0206_001:0514b15_0": "（二〇）昔有婦人富有金銀，與男子交通，盡取金銀衣相追俱去。",
    "T04n0206_001:0514b16_1": "到急水邊，男子言：「汝持財物來，我先度之，當還迎汝。」",
    "T04n0206_001:0514b17_2": "男子便走去不還。",
    "T04n0206_001:0514b18_3": "婦人獨住在水邊，見狐捕取鷹捨取魚，不得魚復失鷹。",
    "T04n0206_001:0514b19_4": "婦謂狐：「汝何癡甚？",
    "T04n0206_001:0514b19_5": "捕兩不得一。」",
    "T04n0206_001:0514b20_6": "狐言：「我癡尚可，汝癡劇我也。」",
    "T04n0206_001:0514b21_0": "（二一）昔龍王女出遊，為牧牛者所縛捶，國王出行界，見女便解之便使去。",
    "T04n0206_001:0514b22_1": "龍王問女：「何因啼泣？」",
    "T04n0206_001:0514b23_2": "女言：「國王枉捶我。」",
    "T04n0206_001:0514b23_3": "龍王曰：「此王常仁慈，何橫捶人？」",
    "T04n0206_001:0514b24_4": "龍王冥作一蛇，於床下聽王，王語夫人：「我行見小女兒為牧牛人所捶，我解使去。」",
    "T04n0206_001:0514b26_5": "龍王明日人現，來與王相見，語王：「王有大恩在我許，女昨行為人所捶，得王往解之，我是龍王也，在卿所欲得。」",
    "T04n0206_001:0514b28_6": "王言：「寶物自多，願曉百畜獸所語耳。」",
    "T04n0206_001:0514b29_7": "龍王言：「當齋七日，七日訖來語，慎勿令人知也。」",
    "T04n0206_001:0514c01_8": "如是王與夫人共飯，見蛾雌語雄取飯，雄言：「各自取。」",
    "T04n0206_001:0514c02_9": "雌言：「我腹不便。」",
    "T04n0206_001:0514c03_10": "王失笑，夫人言：「王何因笑？」",
    "T04n0206_001:0514c03_11": "王默然，後與夫人俱坐，見蛾緣壁相逢，諍共鬪墮地，王復失笑。",
    "T04n0206_001:0514c05_12": "夫人言：「何等笑？」",
    "T04n0206_001:0514c05_13": "如是至三，言：「我不語汝。」",
    "T04n0206_001:0514c06_14": "夫人言：「王不相語者我當自殺。」",
    "T04n0206_001:0514c06_15": "王言：「待我行還語汝。」",
    "T04n0206_001:0514c07_16": "王便出行。",
    "T04n0206_001:0514c07_17": "龍王化作數百頭羊度水，有懷妊牸羊呼羝羊：「汝還迎我。」",
    "T04n0206_001:0514c09_0": "羝羊言：「我極不能度汝。」",
    "T04n0206_001:0514c09_1": "牸言：「汝不度我，我自殺。",
    "T04n0206_001:0514c10_2": "汝不見國王當為婦死。」",
    "T04n0206_001:0514c10_3": "羝羊言：「此王癡為婦死耳，汝便死謂我無牸羊也。」",
    "T04n0206_001:0514c11_4": "王聞之，王念：「我為一國王，不及羊智乎？」",
    "T04n0206_001:0514c12_5": "王歸，夫人言：「王不為說者當自殺耳。」",
    "T04n0206_001:0514c13_6": "王言：「汝能自殺善，我宮中多有婦女，不用汝為。」",
    "T04n0206_001:0514c14_7": "師曰：「癡男子坐婦欲殺身也」。",
    "T04n0206_001:0514c16_0": "（二二）昔有一國，五穀熟成人民安寧，無有疾病，晝夜伎樂無憂也。",
    "T04n0206_001:0514c17_1": "王問群臣：「我聞天下有禍，何類？」",
    "T04n0206_001:0514c18_2": "答曰：「臣亦不見也。」",
    "T04n0206_001:0514c18_3": "王便使一臣至隣國求買之。",
    "T04n0206_001:0514c19_4": "天神則化作一人，於市中賣之，狀類如猪持鐵鎖繫縛。",
    "T04n0206_001:0514c20_5": "臣問：「此名何等？」",
    "T04n0206_001:0514c21_0": "答曰：「禍母。」",
    "T04n0206_001:0514c21_1": "曰：「賣幾錢？」",
    "T04n0206_001:0514c21_2": "曰：「千萬。」",
    "T04n0206_001:0514c21_3": "臣便顧之，問曰：「此何等食？」",
    "T04n0206_001:0514c22_4": "曰：「日食一升針。」",
    "T04n0206_001:0514c22_5": "臣便家家發求針，如是人民兩兩三三相逢求針，使至諸郡縣擾亂，在所患毒無憀。",
    "T04n0206_001:0514c24_6": "臣白王：「此禍母致使民亂，男女失業，欲殺棄之。」",
    "T04n0206_001:0514c25_7": "王言：「大善！」",
    "T04n0206_001:0514c25_8": "便於城外，刺不入斫不傷掊不死，積薪燒之，身體赤如火，便走出，過里燒里、過市燒市、入城燒城。",
    "T04n0206_001:0514c28_9": "如是過國，遂擾亂人民飢餓坐厭。",
    "T04n0206_001:0514c28_10": "樂買禍所致。",
    "T04n0206_001:0515a01_0": "（二三）昔有鸚鵡，飛集他山中，山中百鳥畜獸，轉相重愛不相殘害。",
    "T04n0206_001:0515a02_1": "鸚鵡自念：「雖爾，不可久也，當歸耳。」",
    "T04n0206_001:0515a03_2": "便去。",
    "T04n0206_001:0515a03_3": "却後數月，大山失火四面皆然，鸚鵡遙見便入水，以羽翅取水飛上空中，以衣毛間水灑之，欲滅大火。",
    "T04n0206_001:0515a05_4": "如是往來。",
    "T04n0206_001:0515a06_5": "往來天神言：「咄鸚鵡！",
    "T04n0206_001:0515a06_6": "汝何以癡？",
    "T04n0206_001:0515a06_7": "千里之火寧為汝兩翅水滅乎？」",
    "T04n0206_001:0515a07_8": "鸚鵡曰：「我由知而不滅也，我曾客是山中，山中百鳥畜獸皆仁善，悉為兄弟，我不忍見之耳。」",
    "T04n0206_001:0515a09_9": "天神感其至意，則雨滅火也。",
    "T04n0206_001:0515a11_0": "（二四）佛與比丘俱行，避入草中。",
    "T04n0206_001:0515a11_1": "阿難問佛：「何因捨道行草中？」",
    "T04n0206_001:0515a12_2": "佛言：「前有賊，後三梵志當為賊所得。」",
    "T04n0206_001:0515a13_3": "三人後來，見道邊有聚金，便止共取，令一人還聚中市飯，一人取毒著飯中殺二人。",
    "T04n0206_001:0515a15_4": "「我當獨得金。」",
    "T04n0206_001:0515a15_5": "二人復生意，見來便共殺之已，便食毒飯俱死。",
    "T04n0206_001:0515a16_6": "三各生惡意，展轉相殺如是也。",
    "T04n0206_001:0515a18_0": "（二五）昔有四姓，藏婦不使人見。",
    "T04n0206_001:0515a18_1": "婦值青衣作地窟，與琢銀兒相通。",
    "T04n0206_001:0515a19_2": "夫後覺，婦言：「我生不行，卿莫妄語。」",
    "T04n0206_001:0515a20_3": "夫言：「當將汝至神樹所。」",
    "T04n0206_001:0515a20_4": "婦言：「佳。」",
    "T04n0206_001:0515a21_5": "持齋七日入齋室，婦密語琢銀兒：「汝當云何？",
    "T04n0206_001:0515a22_6": "汝詐作狂亂頭，於市逢人，抱持牽引之。」",
    "T04n0206_001:0515a23_7": "夫齋竟便將婦出，婦言：「我生不見市，卿將我過市。」",
    "T04n0206_001:0515a24_8": "琢銀兒便抱持臥地在所為，婦便哮呼其夫：「何為使人抱持我？」",
    "T04n0206_001:0515a25_9": "夫言：「此狂人耳。」",
    "T04n0206_001:0515a26_0": "夫婦俱到神所叩頭言：「生來不作惡，但為此狂所抱耳。」",
    "T04n0206_001:0515a27_1": "婦則得活，夫默然而慚，婦人姧詐乃當如是也。",
    "T04n0206_001:0515a29_0": "（二六）昔有一女行嫡人，諸女共送，於樓上飲食相娛樂。",
    "T04n0206_001:0515b01_1": "橘子墮地，諸女共觀：「誰敢下取得橘來，當共為作飲食。」",
    "T04n0206_001:0515b02_2": "當嫁女便下樓，見一童子已取橘去，女言童子：「以橘相與。」",
    "T04n0206_001:0515b03_3": "童子曰：「汝臨嫁時先至我，許我還橘，不爾不相與。」",
    "T04n0206_001:0515b05_4": "女言：「諾。」",
    "T04n0206_001:0515b05_5": "童子便與橘，女得持還，眾人共作飲食。",
    "T04n0206_001:0515b06_6": "送女至夫所，女言：「我有重誓，願先見童子，還為卿婦。」",
    "T04n0206_001:0515b07_7": "夫便放去。",
    "T04n0206_001:0515b07_8": "出城逢賊，女向賊求哀：「我有重誓當解。」",
    "T04n0206_001:0515b08_9": "賊放去。",
    "T04n0206_001:0515b08_10": "適前逢噉人鬼，女叩頭願乞解誓，鬼放去。",
    "T04n0206_001:0515b09_11": "到童子門，請前坐，童子不干，為設飲食，以私金一餅送之。",
    "T04n0206_001:0515b11_12": "師曰：「如是夫、賊、鬼、童子，四人皆善；雖爾，意有所在。",
    "T04n0206_001:0515b12_13": "或有言夫勝者，為持婦急；言賊勝者，為持財物急；言鬼勝者，為持飲食急；言童子勝者，為謙謙也。」",
    "T04n0206_001:0515b15_0": "（二七）昔有婦人，常曰：「我無所亡。」",
    "T04n0206_001:0515b15_1": "其子取母指鐶擲去水中已，往問母金鐶所在。",
    "T04n0206_001:0515b16_2": "母言：「我無所亡。」",
    "T04n0206_001:0515b17_3": "母後日請目連、阿那律、大迦葉飯，時當得魚，遣人於市買魚歸治，於腹中得金鐶，母謂子：「我無所亡。」",
    "T04n0206_001:0515b19_4": "子大歡喜往至佛所，問：「我母何因有此不亡之福？」",
    "T04n0206_001:0515b20_5": "佛言：「昔有一仙人居北，陰寒至冬天，人人悉度山南。",
    "T04n0206_001:0515b21_6": "時有老獨母，貧窮不能行，獨止為眾蓋藏器物。",
    "T04n0206_001:0515b22_7": "春，人悉來還，母以物一一悉付還其主，眾人皆歡喜。」",
    "T04n0206_001:0515b24_8": "佛言：「時獨母者是汝母，前世護眾人物故，得是無所亡福耳。」",
    "T04n0206_001:0515b26_0": "昔有四姓家子，為離越作小居處則足自容，復作經行處，後壽盡上生忉利天上，得寶舍周匝四千里，所欲自樂，歡喜持天華，散離越屋上。",
    "T04n0206_001:0515b29_1": "天言：「我作小泥屋耳，乃得好殿舍，念恩故來散華耳。」",
    "T04n0206_001:0515c02_0": "（二八）昔有三道人共相問：「汝何因得道？」",
    "T04n0206_001:0515c02_1": "曰：「我於王國中，觀蒲萄大盛好，至晡時人來折滅取，悉敗狼藉在地，我見覺無常，緣是得道也。」",
    "T04n0206_001:0515c05_2": "一人曰：「我於水邊坐，見婦人搖手澡器，臂鐶更相叩，因緣合乃成聲，我緣是得道也。」",
    "T04n0206_001:0515c07_3": "一人曰：「我於蓮華水邊坐，見華盛好，至晡有數十乘車來，人馬於中浴，悉取華去，萬物無常乃爾，我覺是得道也。」",
    "T04n0206_001:0515c10_0": "（二九）昔有梵志，大高才學問反駮論議，造立無端彈易正要，引虛為實牽物連喻，莫當之者，諸國遂師之。",
    "T04n0206_001:0515c12_1": "後到舍衛國，白日然火行，城中人問曰：「何以故如是？」",
    "T04n0206_001:0515c13_2": "曰：「國冥無明，故然火也。」",
    "T04n0206_001:0515c14_3": "國王大恥之，而懸鼓城門下，募求明人有能折此人者。",
    "T04n0206_001:0515c15_4": "時有一沙門，入國問之：「何以有此？」",
    "T04n0206_001:0515c16_5": "答曰：「王恥梵志所為。",
    "T04n0206_001:0515c16_6": "有明者捶鼓。」",
    "T04n0206_001:0515c17_7": "沙門舉足踰之，王聞大歡喜，則請沙門梵志上殿飯食。",
    "T04n0206_001:0515c18_8": "沙門語王：「善哉是梵志，智慧明達真是道人，非奴非卒、非擔死人種。」",
    "T04n0206_001:0515c19_9": "梵志默然無以答。",
    "T04n0206_001:0515c20_10": "伎樂同時作，便取梵志著糞箕中，掃迹驅逐出國，相傳告語也。",
    "T04n0206_001:0515c22_0": "（三〇）昔有沙門，飯已減除，粧飾面目，整頓衣被，闚視前後。",
    "T04n0206_001:0515c23_1": "阿難白佛言：「此比丘非法乃爾？」",
    "T04n0206_001:0515c24_2": "佛言：「適從女中來，餘態未盡故耳。」",
    "T04n0206_001:0515c25_0": "比丘則現羅漢道，般泥洹去也。",
    "T04n0206_001:0515c26_0": "（三一）昔舍衛城外有家人婦，為清信女，戒行純具。",
    "T04n0206_001:0515c27_1": "佛自至門分衛，婦以飯著鉢中却作禮，佛言：「種一生十，種十生百，種百生千，如是生萬生億，得見諦道。」",
    "T04n0206_001:0515c29_2": "其夫不信道德，默於後聽佛呪願，曰：「瞿曇沙門言，何若過甚哉？",
    "T04n0206_001:0516a02_0": "施一鉢飯乃得爾所福，復見諦道。」",
    "T04n0206_001:0516a02_1": "佛言：「卿從何所來？」",
    "T04n0206_001:0516a03_2": "答曰：「從城中來。」",
    "T04n0206_001:0516a03_3": "佛言：「汝見尼拘類樹高幾許？」",
    "T04n0206_001:0516a04_4": "答曰：「高四十里，歲下數萬斛實，其核大如芥子。」",
    "T04n0206_001:0516a05_5": "答曰：「少少耳。」",
    "T04n0206_001:0516a05_6": "佛言：「一升乎？」",
    "T04n0206_001:0516a06_0": "答曰：「一核耳。」",
    "T04n0206_001:0516a06_1": "佛言：「汝語何若過乎？",
    "T04n0206_001:0516a06_2": "栽種一芥子，乃高四十里，歲下數十萬子。」",
    "T04n0206_001:0516a07_3": "答曰：「實爾。」",
    "T04n0206_001:0516a08_4": "佛言：「地者無知其報力爾，何況歡喜持一鉢飯上佛？",
    "T04n0206_001:0516a09_5": "其福不可稱量。」",
    "T04n0206_001:0516a09_6": "夫婦心意開解，應時得須陀洹道也。",
    "T04n0206_001:0516a11_0": "（三二）昔有沙門，已得阿那含道，於山上煮草染衣。",
    "T04n0206_001:0516a12_1": "時有失牛者遍求牛，見山上有火煙，便往視，見釜中悉牛骨，鉢化成牛頭，袈裟化成牛皮，人便以骨繫頭，徇行國中，眾人共見之。",
    "T04n0206_001:0516a15_2": "沙彌見日已中，捶楗椎，不見師至，便入戶坐思惟，見師乃人所辱，則往頭面著足言：「何因如此？」",
    "T04n0206_001:0516a17_3": "曰：「久遠時罪也。」",
    "T04n0206_001:0516a17_4": "沙彌言：「可暫歸食。」",
    "T04n0206_001:0516a18_5": "兩人則放神足俱去。",
    "T04n0206_001:0516a18_6": "沙彌未得道，常有恚未除，顧見清信士及國人，國人乃取我師如此，使龍雨沙石，動此國令之恐怖。",
    "T04n0206_001:0516a20_7": "念此適竟，四面雨沙，城塢屋室皆悉壞敗。",
    "T04n0206_001:0516a21_8": "師言：「我宿命一世屠牛為業，故得此殃耳。",
    "T04n0206_001:0516a22_9": "汝何緣作此罪乎？",
    "T04n0206_001:0516a23_10": "汝去，不須復與我相追。」",
    "T04n0206_001:0516a23_11": "師曰：「罪福如是，可不慎矣。」",
    "T04n0206_001:0516a25_0": "（三三）昔有國王，大臣五人，一臣宿請佛，佛不受，臣則還。",
    "T04n0206_001:0516a26_1": "因王請佛，佛言：「此臣今必命當終，明日將誰復作福乎？」",
    "T04n0206_001:0516a27_2": "臣嘗令相師相之，云：「當兵死。」",
    "T04n0206_001:0516a28_3": "常以兵自衛，己亦拔劍持之，夜極欲臥，以劍付婦持之，婦睡落劍斷其夫頭，婦便啼叫言：「君死。」",
    "T04n0206_001:0516b01_4": "王則召四大臣問：「汝曹營衛之，激修姦變，其婦與相隨而忽至此罪，為誰在邊者？」",
    "T04n0206_001:0516b03_5": "便斬四臣右手。",
    "T04n0206_001:0516b03_6": "阿難問佛何因？",
    "T04n0206_001:0516b04_0": "佛言：「其夫前世作牧羊兒，婦為白羊母，其四臣前世作賊，見兒牧羊，便呼兒俱舉右手指，令殺白羊母，與五人烹之。",
    "T04n0206_001:0516b06_1": "兒啼泣悲哀，殺羊食賊，如是展轉生死，今世共會故，畢其宿命罪也。」",
    "T04n0206_001:0516b09_0": "（三四）昔有大姓，家富巨億，常好惠施所求不違。",
    "T04n0206_001:0516b10_0": "後生一男，無有手足形體似魚，名曰魚身。",
    "T04n0206_001:0516b10_1": "父母終亡襲持家業，寢臥室內又無見者。",
    "T04n0206_001:0516b11_2": "時有力士仰王厨食，恒懷飢乏，獨牽十六車樵，賣以自給，又常不供，詣此四姓求所不足，曰：「累年仰王飲食，常不供足，恒抱飢餓。",
    "T04n0206_001:0516b14_3": "聞四姓貲財巨億，故來乞匃。」",
    "T04n0206_001:0516b15_4": "魚身請與相見，示其形體。",
    "T04n0206_001:0516b16_5": "力士退，自思惟：「力石乃爾，近不如無手足人聯取其物。」",
    "T04n0206_001:0516b17_6": "往到佛所問其所疑：「世或有豪尊如國王者死無手足，殖富乃爾，近我筋幹國中無敵，而常抱餓飲食不足，何緣如此？」",
    "T04n0206_001:0516b20_7": "佛言：「昔迦葉佛時，魚身與此王共飯佛，汝時貧窮驅使助之，魚身具所當得已與王行，而謂王言：『今日有務不得俱行，廢此事為斷我手足無異故。』",
    "T04n0206_001:0516b23_8": "時行者今王是也，不行失言者，魚身是也。",
    "T04n0206_001:0516b24_9": "時貧窮佐助者，汝身是也。」",
    "T04n0206_001:0516b24_10": "於是力士心意開悟，即作沙門得阿羅漢道也。",
    "T04n0206_001:0516b26_0": "舊雜譬喻經卷上"
}