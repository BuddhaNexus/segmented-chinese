{
    "T15n0595_001:0129b09_0": "佛說嗟韈曩法天子受三歸依獲",
    "T15n0595_001:0129b10_0": "免惡道經",
    "T15n0595_001:0129b12_0": "西天中印度摩伽陀國那爛陀寺三藏",
    "T15n0595_001:0129b13_0": "傳教大師賜紫沙門臣法天奉　詔譯",
    "T15n0595_001:0129b14_0": "如是我聞：一時世尊在舍衛國，祇樹林給孤獨園，與大苾芻眾俱。",
    "T15n0595_001:0129b15_1": "是時有一天子，名嗟襪曩法，天報將盡，唯餘七日，而乃先現五衰之相，身無威德，垢穢旋生，頭上花鬘，咸悉萎萃，諸身分中臭氣而出，兩腋之下悉皆汗流。",
    "T15n0595_001:0129b19_2": "時嗟襪曩法由是之故，不樂本座，宛轉於地，悲哀啼泣，而作是言：「苦哉！",
    "T15n0595_001:0129b20_3": "苦哉！",
    "T15n0595_001:0129b21_4": "曼那吉爾池；苦哉！",
    "T15n0595_001:0129b21_5": "苦哉！",
    "T15n0595_001:0129b21_6": "洗浴之池；苦哉！",
    "T15n0595_001:0129b22_0": "苦哉！",
    "T15n0595_001:0129b22_1": "寶車與麁惡歡喜雜林等，如是諸園苑，不復更遊戲；苦哉！",
    "T15n0595_001:0129b23_2": "苦哉！",
    "T15n0595_001:0129b23_3": "跛里耶多羅迦花，永不採摘，雜寶柔軟之地，永不履踐；苦哉！",
    "T15n0595_001:0129b25_0": "苦哉！",
    "T15n0595_001:0129b25_1": "天眾妓女端嚴殊妙，常所侍衛，今相捨離。」",
    "T15n0595_001:0129b26_2": "是時有餘天子，見斯事已，往帝釋所，白言：「天主！",
    "T15n0595_001:0129b27_3": "彼嗟襪曩法，五衰現前，命餘七日，宛轉在地，悲哀啼泣。",
    "T15n0595_001:0129b28_4": "作如是言：『苦哉！",
    "T15n0595_001:0129b28_5": "苦哉！",
    "T15n0595_001:0129b29_6": "曼那吉爾，洗浴等池；苦哉！",
    "T15n0595_001:0129b29_7": "苦哉！",
    "T15n0595_001:0129b29_8": "寶車及麁惡歡喜雜林等，如是諸園苑，不復更遊戲；苦哉！",
    "T15n0595_001:0129c02_9": "苦哉！",
    "T15n0595_001:0129c02_10": "跛里耶多羅迦花，永不採摘，雜寶柔軟之地，永不履踐；苦哉！",
    "T15n0595_001:0129c03_11": "苦哉！",
    "T15n0595_001:0129c03_12": "天眾妓女，端嚴殊妙，常所侍衛，今相捨離。』",
    "T15n0595_001:0129c04_13": "天主，我見是已，心甚傷切，故來告白。」",
    "T15n0595_001:0129c06_0": "爾時帝釋天主，心悲愍故，往嗟韈曩法所，而告之言：「天子！",
    "T15n0595_001:0129c07_1": "云何而汝賢者宛轉於地，悲哀啼泣，說諸苦事，傷動見者？」",
    "T15n0595_001:0129c08_2": "時嗟襪曩法，忽聞是語，從地而起，整服肅容，合掌而立，白帝釋言：「天主！",
    "T15n0595_001:0129c10_3": "我今壽命唯餘七日。",
    "T15n0595_001:0129c11_0": "命終之後，墮閻浮提王舍大城，以宿業故而受猪身。",
    "T15n0595_001:0129c12_1": "天主，既受彼身，於多年中，食噉糞穢，我觀此苦，是故愁憂。」",
    "T15n0595_001:0129c14_0": "爾時帝釋天主，聞是語已，心甚悲愍，告嗟襪曩法天子言：「賢者，汝可誠心歸命三寶。",
    "T15n0595_001:0129c16_0": "應作是言：『歸依佛兩足尊，歸依法離欲尊，歸依僧眾中尊。』」",
    "T15n0595_001:0129c17_1": "時彼嗟襪曩法天子，以死怖故，畏傍生故，白帝釋言：「憍尸迦！",
    "T15n0595_001:0129c18_2": "我今歸依佛兩足尊，歸依法離欲尊，歸依僧眾中尊。」",
    "T15n0595_001:0129c20_0": "時彼天子，受三歸已，心不間斷，以至命終。",
    "T15n0595_001:0129c21_0": "諸天之法，下智有見，不能觀上。",
    "T15n0595_001:0129c21_1": "時帝釋天主，觀彼天子，生於何處，為生南閻浮提王舍大城受猪身耶？",
    "T15n0595_001:0129c23_2": "為不受猪身？",
    "T15n0595_001:0129c23_3": "盡彼天眼，觀之不見。",
    "T15n0595_001:0129c24_4": "又觀傍生鬼界，亦復不見；又觀娑訶世界人間，亦復不見；乃至四大王眾天，及忉利天，盡彼觀察，都不能見。",
    "T15n0595_001:0129c27_0": "爾時帝釋天主，既不見已，心生疑慮。",
    "T15n0595_001:0129c27_1": "於是帝釋往祇樹林，詣世尊所，頂禮佛足，退坐一面，白佛言：「世尊！",
    "T15n0595_001:0129c29_2": "彼嗟襪曩法天子，五衰現前，命在七日，宛轉在地，悲哀啼泣，說諸苦事，傷動見者。",
    "T15n0595_001:0130a02_3": "我時到彼，見此事已，而問之言：『云何賢者，悲啼懊惱，憔悴若此？』",
    "T15n0595_001:0130a03_4": "時嗟襪曩法，而告我言：『我今壽命，唯餘七日。",
    "T15n0595_001:0130a04_5": "命終之後，墮閻浮提，生王舍城，而受猪身，於多年中以諸糞穢而為食噉。』",
    "T15n0595_001:0130a06_6": "我聞此說，心極悲愍，乃告之言：『今汝賢者，欲脫斯苦，當歸命三寶。",
    "T15n0595_001:0130a08_7": "作如是言：「歸依佛兩足尊，歸依法離欲尊，歸依僧眾中尊。」』",
    "T15n0595_001:0130a09_8": "時嗟襪曩法，以死怖故，畏傍生故，而白我言：『我今歸依佛兩足尊，歸依法離欲尊，歸依僧眾中尊。』",
    "T15n0595_001:0130a11_9": "時嗟襪曩法，受三歸竟，而後命終。",
    "T15n0595_001:0130a12_10": "世尊，我今不知，彼嗟襪曩法，託生何處？」",
    "T15n0595_001:0130a14_0": "爾時世尊，以正遍知，告帝釋言：「憍尸迦！",
    "T15n0595_001:0130a14_1": "今嗟襪曩法天子，已生覩史多天，受五欲樂。」",
    "T15n0595_001:0130a16_0": "爾時帝釋天主，聞佛語已，歡喜踊躍，心意快然，諸根圓滿。",
    "T15n0595_001:0130a17_1": "即於佛前，說伽陀曰：「若歸依於佛，　　彼不墮惡道，　棄捨人身已，　　當獲得天身；　若歸依於法，　　彼不墮惡道，　棄捨人身已，　　當獲得天身；　若歸依於僧，　　彼不墮惡道，　棄捨人身已，　　當獲得天身。」",
    "T15n0595_001:0130a24_0": "復說伽陀曰：「誠心歸命佛，　　彼人當所得，　若晝若夜中，　　佛心常憶念；　誠心歸命法，　　彼人當所得，　若晝若夜中，　　法力常加持；　誠心歸命僧，　　彼人當所得，　若晝若夜中，　　僧威常覆護。」",
    "T15n0595_001:0130b02_0": "爾時帝釋天主說伽陀已，世尊印言：「如是如是。",
    "T15n0595_001:0130b04_0": "「歸命佛法僧，　　定不墮惡道；　棄捨人身已，　　當獲得天身。」",
    "T15n0595_001:0130b06_0": "爾時世尊說伽陀曰：「若佛陀二字，　　得到於舌上，　同彼歸命等，　　不虛過一生；　若達磨二字，　　得到於舌上，　同彼歸命等，　　不虛過一生；　若僧伽二字，　　得到於舌上，　同彼歸命等，　　不虛過一生。」",
    "T15n0595_001:0130b13_0": "又說偈言：「佛法僧名若不知，　　彼人最下故不獲，　輪迴宛轉而久處，　　如迦尸花住虛空。」",
    "T15n0595_001:0130b16_0": "佛說是經已，諸苾芻眾，天帝釋等，一切大眾，歡喜信受，作禮而退。",
    "T15n0595_001:0130b18_0": "佛說嗟襪曩法天子受三歸獲免惡道經"
}