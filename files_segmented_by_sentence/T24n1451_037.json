{
    "T24n1451_037:0389b15_0": "根本說一切有部毘奈耶雜事",
    "T24n1451_037:0389b16_0": "卷第三十七",
    "T24n1451_037:0389b18_0": "三藏法師義淨奉　制譯",
    "T24n1451_037:0389b19_0": "第八門第十子攝頌之餘(說四黑四白法四種沙門次出廣嚴城向涅槃處)爾時世尊告阿難陀曰：「如是應知，教有真偽，始從今日當依經教不依於人。",
    "T24n1451_037:0389b22_1": "云何依教不依於人？",
    "T24n1451_037:0389b23_2": "若苾芻來作如是語：『具壽！",
    "T24n1451_037:0389b23_3": "我從如來親聞是語，聞已憶持，說斯經典說此律教，真是佛語。』",
    "T24n1451_037:0389b25_4": "此苾芻聞彼說時，不應勸讚亦勿毀訾，應聽其語善持文句，當歸住處檢閱經文及以律教。",
    "T24n1451_037:0389b27_5": "若彼所說與經律相違者，應告彼言：『具壽！",
    "T24n1451_037:0389b28_6": "汝所說者非是佛語，是汝惡取，不依經律，當須捨棄。』",
    "T24n1451_037:0389c01_0": "「復次阿難陀！",
    "T24n1451_037:0389c01_1": "若苾芻來作如是語：『具壽！",
    "T24n1451_037:0389c01_2": "我於某住處見有大眾，多是耆宿善明律藏，我於彼處親聞是語，聞已憶持，皆依經律真是佛語。』",
    "T24n1451_037:0389c04_3": "此苾芻聞彼說時，不應勸讚亦不毀訾，應聽其語，善持文句，當歸住處檢閱經文及以律教。",
    "T24n1451_037:0389c06_4": "若彼所說與經律相違者，應告彼言：『具壽！",
    "T24n1451_037:0389c07_5": "汝所說者非是佛語，是汝惡取，不依經律，當須捨棄。』",
    "T24n1451_037:0389c09_0": "「復次阿難陀！",
    "T24n1451_037:0389c09_1": "若苾芻來作如是語：『具壽！",
    "T24n1451_037:0389c09_2": "我於某住處見有眾多苾芻，皆持經持律持母經，我於彼處親聞是語，聞已憶持，皆依經律真是佛語。』",
    "T24n1451_037:0389c12_3": "此苾芻聞彼說時，不應勸讚亦不毀訾，應聽其語善持文句，當歸住處檢閱經文及以律教。",
    "T24n1451_037:0389c14_4": "若彼所說與經律相違者，應告彼言：『具壽！",
    "T24n1451_037:0389c15_5": "汝所說者非是佛語，是汝惡取，不依經律，當須捨棄。』",
    "T24n1451_037:0389c17_0": "「復次阿難陀！",
    "T24n1451_037:0389c17_1": "若苾芻來作如是語：『具壽！",
    "T24n1451_037:0389c17_2": "我於某住處見一苾芻，是尊宿智者，我於彼處親聞是語，聞已憶持，皆依經律真是佛語。』",
    "T24n1451_037:0389c19_3": "此苾芻聞彼說時，不應勸讚亦不毀訾，應聽其語善持文句，當歸住處檢閱經文及以律教。",
    "T24n1451_037:0389c21_4": "若彼所說與經律相違者，應告彼言：『具壽！",
    "T24n1451_037:0389c22_5": "汝所說者非是佛說，是汝惡取，不依經律，當須棄捨。』",
    "T24n1451_037:0389c25_0": "「復次阿難陀！",
    "T24n1451_037:0389c25_1": "若苾芻來作如是語：『具壽！",
    "T24n1451_037:0389c25_2": "我從如來親聞是語，聞已憶持，說斯經典說此律教。』",
    "T24n1451_037:0389c27_3": "此苾芻聞彼說時，不應勸讚亦勿毀訾，應聽其語善持文句，當歸住處檢閱經文及以律教。",
    "T24n1451_037:0389c29_4": "若彼所說與經律不相違者，應告彼言：『具壽！",
    "T24n1451_037:0390a01_5": "汝所說者真是佛語，是汝善取，依經律教，當可受持。』",
    "T24n1451_037:0390a03_0": "「復次阿難陀！",
    "T24n1451_037:0390a03_1": "若苾芻來作如是語：『具壽！",
    "T24n1451_037:0390a03_2": "我於某住處見有大眾，多是耆宿善明律藏，我於彼處親聞是語，聞已憶持，皆依經律真是佛語。』",
    "T24n1451_037:0390a06_3": "時此苾芻聞彼說時，不應勸讚亦勿毀訾，應聽其語善持文句，當歸住處檢閱經文及以律教。",
    "T24n1451_037:0390a08_4": "若彼所說與經律不相違者，應告彼言：『具壽！",
    "T24n1451_037:0390a09_5": "汝所說者真是佛語，是汝善取，依經律教，當可受持。』",
    "T24n1451_037:0390a11_0": "「復次阿難陀！",
    "T24n1451_037:0390a11_1": "若苾芻來作如是語：『具壽！",
    "T24n1451_037:0390a11_2": "我於某住處見有眾多苾芻皆持經律持母經，我於彼處親聞是語，聞已憶持，皆依經律真是佛語。』",
    "T24n1451_037:0390a14_3": "此苾芻聞彼說時，不應勸讚亦勿毀訾，應聽其語善持文句，當歸住處檢閱經文及以律教。",
    "T24n1451_037:0390a16_4": "若彼所說與經律不相違者，應告彼言：『具壽！",
    "T24n1451_037:0390a17_5": "汝所說者真是佛語，是汝善取，依經律教，當可受持。』",
    "T24n1451_037:0390a19_0": "「復次阿難陀！",
    "T24n1451_037:0390a19_1": "若苾芻來作如是語：『具壽！",
    "T24n1451_037:0390a19_2": "我於某住處見一苾芻，是尊宿智者，我於彼處親聞是語，聞已憶持，皆依經律是真佛語。』",
    "T24n1451_037:0390a22_0": "此苾芻聞彼說時，不應勸讚亦勿毀訾，應聽其語善持文句，當歸住處撿閱經文及以律教。",
    "T24n1451_037:0390a24_1": "若彼所說與經律不相違者，應告彼言：『具壽！",
    "T24n1451_037:0390a25_2": "汝所說者真是佛語，是汝善取，依經律教，當可受持。』",
    "T24n1451_037:0390a27_0": "「復次阿難陀！",
    "T24n1451_037:0390a27_1": "初之四種名大黑說，汝等苾芻應可善思，至極觀察深知是惡，此非是經、此非是律、非是佛教，當須捨棄。",
    "T24n1451_037:0390a29_2": "後之四種名大白說，汝等苾芻應可善思，至極觀察深知是善，此實是經、此實是律、真是佛教，當善受持。",
    "T24n1451_037:0390b03_3": "阿難陀！",
    "T24n1451_037:0390b03_4": "是謂苾芻依於經教不依於人，如是應學。",
    "T24n1451_037:0390b04_5": "若異此者非我所說。」",
    "T24n1451_037:0390b05_0": "爾時世尊告阿難陀曰：「我今欲往波波聚落(波波此云罪惡)。」",
    "T24n1451_037:0390b06_1": "答曰：「如是。」",
    "T24n1451_037:0390b06_2": "世尊是時欲往俱尸那城壯士生地，漸至波波邑，依折鹿迦林而住。",
    "T24n1451_037:0390b07_3": "諸人聞已眾議同行出波波邑往詣佛所，到已禮足在一面坐，佛為說法示教利喜。",
    "T24n1451_037:0390b09_4": "時此眾中有鍛師之子名曰准陀，亦坐聽法。",
    "T24n1451_037:0390b10_5": "時諸大眾既聞法已辭佛而去，准陀即便從座而起，整衣服合掌向佛白言：「世尊！",
    "T24n1451_037:0390b12_6": "唯願如來與諸聖眾，明日就宅受我微供。」",
    "T24n1451_037:0390b13_7": "佛默然受。",
    "T24n1451_037:0390b13_8": "知佛受已，生大歡喜奉辭而去。",
    "T24n1451_037:0390b14_9": "即辦種種上妙香美飲食，敷設座席置清淨水土屑齒木已，遣使白佛：「飲食已辦，願佛知時。」",
    "T24n1451_037:0390b16_10": "世尊即於日初分時，著衣持鉢，與諸大眾赴其食處，佛及僧眾就座而坐。",
    "T24n1451_037:0390b18_11": "既見坐定，准陀自手持諸供養奉佛聖眾。",
    "T24n1451_037:0390b19_12": "于時有一罪惡苾芻，遂竊銅椀藏著腋下。",
    "T24n1451_037:0390b20_13": "佛神力故不令人見，唯佛、准陀見此非法。",
    "T24n1451_037:0390b21_14": "准陀知佛及僧悉飽滿已，即行淨水豆屑齒木。",
    "T24n1451_037:0390b22_15": "屏鉢器澡漱已，是時准陀便持小席在佛前坐，即以伽他請世尊曰：「我聞牟尼一切智，　　已超彼岸無疑惑；　最勝導師調御士，　　願說世有幾沙門。」",
    "T24n1451_037:0390b26_0": "世尊亦以伽他答准陀曰：「有四沙門無第五，　　我今為汝說次第；　應知勝道及示道，　　淨道活命并污道。」",
    "T24n1451_037:0390b29_0": "准陀復請曰：「世尊說何為勝道，　　云何名為示道者？",
    "T24n1451_037:0390c02_0": "　何者名為淨活命？",
    "T24n1451_037:0390c02_1": "　　并污道者願宣揚。」",
    "T24n1451_037:0390c03_0": "世尊答曰：「能除疑箭斷諸惑，　　唯希圓寂非餘處；　是謂天人之導師，　　諸佛說斯為勝道。",
    "T24n1451_037:0390c06_0": "　善解第一最勝義，　　方便顯了微妙法；　牟尼能破諸疑網，　　是名第二示道師。",
    "T24n1451_037:0390c08_0": "　若於法句善宣說，　　依法少欲而活命；　於無罪法善能修，　　是名第三正道活。",
    "T24n1451_037:0390c10_0": "　身著沙門解脫衣，　　常為污家不羞恥；　虛誑恒為不實語，　　是名第四污道人。",
    "T24n1451_037:0390c12_0": "　於大聲聞真法眾，　　諸在家人當善察；　非我弟子悉皆然，　　是故當須起深信。",
    "T24n1451_037:0390c14_0": "　云何無罪共罪居，　　淨與不淨同處住？",
    "T24n1451_037:0390c15_0": "　由彼愚人為惡行，　　令於善士悉生疑。",
    "T24n1451_037:0390c16_0": "　勿以色相信前人，　　少時同聚便委付；　麁險人多詐形貌，　　誑惑常行於世間。",
    "T24n1451_037:0390c18_0": "　如以少金飾耳璫，　　體即是銅無所直；　內假外實如真相，　　多攝門徒亂善人。」",
    "T24n1451_037:0390c20_0": "爾時世尊見鍛師子設供養已，為說隨喜福頌伽他曰：「若施福增長，　　冤讎皆止息；　由善能除惡，　　惑盡證涅槃。」",
    "T24n1451_037:0390c24_0": "佛為說法示教利喜，作利益已從座而去。",
    "T24n1451_037:0390c25_0": "內攝頌曰：　佛出廣嚴西，　　迴願望城郭，　經遊十聚落，　　最後至波波。",
    "T24n1451_037:0390c28_0": "爾時世尊告阿難陀：「我今欲往拘尸那城。」",
    "T24n1451_037:0390c28_1": "時阿難陀聞佛告已，即隨佛後漸向波波邑。",
    "T24n1451_037:0390c29_2": "未到金河於此中間路邊暫住，告阿難陀：「我今背痛，汝可以我嗢呾羅僧伽疊為四重，我欲偃臥以自消息。」",
    "T24n1451_037:0391a03_3": "時阿難陀聞佛教已，即疾疊衣白言：「已作，願佛知時。」",
    "T24n1451_037:0391a04_4": "于時世尊，自疊僧伽胝枕頭右脇而臥，兩足相重作光明想，正念安住念當速起，如是作意，復告阿難陀曰：「汝可速往脚俱多河取滿鉢水，吾欲須飲并灑身體。」",
    "T24n1451_037:0391a08_5": "時阿難陀聞已持鉢詣彼河邊，時有五百乘車纔新渡河，水皆渾濁，便盛滿鉢來至佛所，白言：「大德！",
    "T24n1451_037:0391a10_6": "有五百乘車新渡此河，水皆渾濁，唯願世尊將洗手足不堪飲用，金河不遠清水可求。」",
    "T24n1451_037:0391a12_7": "佛即受水洗足拭面，身稍安隱即起加趺，正念現前端身而住。",
    "T24n1451_037:0391a14_0": "爾時有一壯士大臣名曰圓滿，從此而過，見佛世尊在樹下坐，容儀端正眾所樂見，身心寂靜極善調柔，如妙金幢光明赫奕。",
    "T24n1451_037:0391a16_1": "見已就禮世尊雙足在一面坐，佛問彼曰：「汝今愛樂沙門清淨法耶？",
    "T24n1451_037:0391a18_2": "為樂婆羅門法耶？」",
    "T24n1451_037:0391a18_3": "大臣答言：「大德！",
    "T24n1451_037:0391a19_4": "我樂迦羅摩淨法。」",
    "T24n1451_037:0391a19_5": "佛告大臣：「汝復何緣樂彼淨法？」",
    "T24n1451_037:0391a20_6": "答言：「大德！",
    "T24n1451_037:0391a20_7": "其迦羅摩曾隨路行住一樹下，時有五百乘車於此而過，經少時間餘有人來，問彼言曰：『向見五百乘車於此過不？』",
    "T24n1451_037:0391a23_8": "答言：『不見。』",
    "T24n1451_037:0391a23_9": "又問：『聞聲不？』",
    "T24n1451_037:0391a23_10": "答言：『不聞。』",
    "T24n1451_037:0391a23_11": "又問：『仁豈睡耶？』",
    "T24n1451_037:0391a24_12": "答言：『不睡。』",
    "T24n1451_037:0391a24_13": "『若不睡者，五百乘車於此而過，何不見聞？』",
    "T24n1451_037:0391a25_14": "答言：『我不眠睡心常覺悟，而不見聞，由定力故。』",
    "T24n1451_037:0391a26_15": "彼聞是說，便作是念：『希有上人澄心寂慮乃能如是。』",
    "T24n1451_037:0391a27_16": "又車行震響塵坌驚飛，蒙彼身衣而不聞見，故我於彼發淨信心愛樂其法。」",
    "T24n1451_037:0391a29_17": "佛告大臣：「汝意云何？",
    "T24n1451_037:0391a29_18": "五百乘車所發音響，比虛空中雷震霹靂何者為大？」",
    "T24n1451_037:0391b02_0": "白言：「大德！",
    "T24n1451_037:0391b02_1": "非但五百乘，假令百千萬車作大音響，豈能大於雷震之聲。」",
    "T24n1451_037:0391b03_2": "「大臣當知！",
    "T24n1451_037:0391b03_3": "我於先時，在此聚落住重閣內，於小食時執持衣鉢入村乞食，食已收衣鉢洗足竟，於重閣中宴坐而住。",
    "T24n1451_037:0391b06_4": "忽然雷震降大霹靂，于時四牛及二耕夫，并有長者兄弟二人，聞此大聲，因斯怖懼俱時喪命，城中人民高聲大叫。",
    "T24n1451_037:0391b08_5": "我於爾時從宴坐起出閣經行，時有一人從城出外來詣我所，頂禮我足隨我經行，我便告曰：『何故城中共出大聲、有大喧鬧？』",
    "T24n1451_037:0391b11_6": "彼白我言：『城中向來天忽雷震降大霹靂，四牛及二耕夫，并長者兄弟二人，因斯怖懼俱時喪命。",
    "T24n1451_037:0391b13_7": "因此城內共出大聲。』",
    "T24n1451_037:0391b14_8": "彼問我言：『大德！",
    "T24n1451_037:0391b14_9": "豈可不聞此大震聲？』",
    "T24n1451_037:0391b15_10": "我報：『不聞。』",
    "T24n1451_037:0391b15_11": "彼復白言：『世尊睡耶？』",
    "T24n1451_037:0391b15_12": "報言：『不睡，我雖內覺而不外聞。』",
    "T24n1451_037:0391b16_13": "彼作是念：『希有如來、應、正等覺寂靜而住，大雷震吼而不聞聲。』",
    "T24n1451_037:0391b18_14": "即於我所發淨信心。」",
    "T24n1451_037:0391b18_15": "圓滿聞已，白言：「大德！",
    "T24n1451_037:0391b19_16": "豈有於佛不生敬信，我今於佛深起淨心。」",
    "T24n1451_037:0391b20_0": "是時圓滿告使者曰：「汝可將我上新細縷黃金色疊奉覆世尊。」",
    "T24n1451_037:0391b21_1": "使者持來，圓滿白佛言：「世尊！",
    "T24n1451_037:0391b22_2": "此是上新細縷黃金色疊，唯願哀愍為我納受。」",
    "T24n1451_037:0391b23_3": "世尊欲令彼獲勝利即便為受。",
    "T24n1451_037:0391b23_4": "圓滿復言：「大德世尊！",
    "T24n1451_037:0391b24_5": "我當更欲供養佛僧，願見聽許。」",
    "T24n1451_037:0391b25_6": "佛言：「斯為善事。」",
    "T24n1451_037:0391b25_7": "見佛受已歡喜踊躍，頂禮佛足奉辭而去。",
    "T24n1451_037:0391b26_8": "佛告具壽阿難陀：「此金色黃疊以刀截縷我今欲著。」",
    "T24n1451_037:0391b27_9": "時阿難陀聞佛教已，即便以刀截去縷繢持奉世尊。",
    "T24n1451_037:0391b28_10": "佛即為著，佛身威光令衣金色無復光彩。",
    "T24n1451_037:0391b29_11": "時阿難陀白言：「大德世尊！",
    "T24n1451_037:0391c01_12": "我隨佛後二十餘年，未曾覩佛如是顏容威光赫奕。",
    "T24n1451_037:0391c02_13": "何因緣故現斯光明非常昞著？」",
    "T24n1451_037:0391c04_0": "佛告阿難陀：「有二因緣現其光相異於常日。",
    "T24n1451_037:0391c05_0": "云何為二？",
    "T24n1451_037:0391c05_1": "一者若菩薩即於此夜證阿耨多羅三藐三菩提；二者如來即於此夜入無餘依大涅槃界。",
    "T24n1451_037:0391c07_2": "於此二時現斯勝相。",
    "T24n1451_037:0391c07_3": "又阿難陀！",
    "T24n1451_037:0391c08_0": "我往金河。」",
    "T24n1451_037:0391c08_1": "阿難陀聞佛教已，即隨佛後至彼河所，佛即脫衣置於岸上，唯著洗衣入河洗浴，出已拭身告阿難陀曰：「准陀必當生追悔心，汝可安慰報言：『准陀！",
    "T24n1451_037:0391c11_2": "汝今多獲善利，能為最後供養，大師受斯施已入無餘涅槃者甚為難遇。』",
    "T24n1451_037:0391c13_3": "應知准陀有二種因心生追悔，應為開解作如是語：『准陀！",
    "T24n1451_037:0391c14_4": "我自於佛親聞是語：「有二種施，所受果報無與等者，為菩薩時受其食已，便證無上正等菩提；及以如來受最後食，入無餘依妙涅槃界。」』",
    "T24n1451_037:0391c17_5": "阿難陀！",
    "T24n1451_037:0391c17_6": "此二種施，所獲果報無與等者。",
    "T24n1451_037:0391c18_7": "阿難陀應知！",
    "T24n1451_037:0391c18_8": "准陀為長壽業、為多力業，美貌生天財食貴勝眷屬等業悉皆增長。」",
    "T24n1451_037:0391c20_9": "爾時具壽阿難陀白言：「世尊！",
    "T24n1451_037:0391c21_10": "闡陀苾芻性懷猛惡多瞋造次，於諸苾芻常出不順麁惡言詞。",
    "T24n1451_037:0391c22_11": "佛滅度後云何共住？」",
    "T24n1451_037:0391c23_0": "佛告阿難陀：「我滅度後，闡陀惡性苾芻應默擯治之。",
    "T24n1451_037:0391c24_1": "彼被治時若生憂悔起敬仰心，眾知改者共施歡喜如常共語。」",
    "T24n1451_037:0391c26_0": "世尊復告阿難陀：「我今欲往拘尸那城。」",
    "T24n1451_037:0391c26_1": "阿難陀言：「如世尊教。」",
    "T24n1451_037:0391c27_2": "即隨佛後往壯士生地。",
    "T24n1451_037:0391c27_3": "既渡金河，去城不遠於路邊住，告阿難陀曰：「我今背痛，汝可以我嗢呾羅僧伽疊為四重，我欲偃臥以自消息。」",
    "T24n1451_037:0392a01_4": "時阿難陀聞佛教已，即疾疊衣，白言：「已作，願佛知時。」",
    "T24n1451_037:0392a02_5": "于時世尊自疊僧伽胝枕頭右脇而臥，具說如前。",
    "T24n1451_037:0392a04_0": "復告阿難陀：「汝當宣說覺分之法。」",
    "T24n1451_037:0392a04_1": "時阿難陀白言：「大德世尊於此覺分自證自覺親為我說，依於閑靜、依於離欲、依於寂滅，斷諸緣務，勤修於念、擇法、精進、喜、安、定、捨，此覺分法，大德世尊自證自覺之所宣說。」",
    "T24n1451_037:0392a08_2": "「阿難陀！",
    "T24n1451_037:0392a08_3": "汝說如是七覺分法，依閑靜等若多修習勤精進者，當得無上正等菩提。」",
    "T24n1451_037:0392a10_4": "說是語已，佛即起坐，正念思惟端身而住。",
    "T24n1451_037:0392a11_5": "時有苾芻而說頌曰：「世尊自勸喻，　　令宣微妙法；　可為諸病人，　　當說菩提分。",
    "T24n1451_037:0392a15_0": "　大師身有疾，　　并為病苾芻，　於覺分法門，　　敷演令開悟。",
    "T24n1451_037:0392a17_0": "　善哉阿難陀！",
    "T24n1451_037:0392a17_1": "　　白法皆圓滿，　聰明有大智，　　巧說牟尼法。",
    "T24n1451_037:0392a19_0": "　於正念擇法，　　精勤喜覺分；　輕安及定捨，　　善能分別說。",
    "T24n1451_037:0392a21_0": "　無上調御師，　　樂聞覺分法；　雖身有疾苦，　　無辭尚起聽。",
    "T24n1451_037:0392a23_0": "　佛為法主尊，　　是能開導者；　為法尚殷重，　　何況所餘人！",
    "T24n1451_037:0392a25_0": "　復有諸賢聖，　　於十力教法；　假令遭病苦，　　起聽不辭勞。",
    "T24n1451_037:0392a27_0": "　此等善持經，　　及以明律論；　尚樂聞正法，　　餘人何不聽？",
    "T24n1451_037:0392a29_0": "　世尊離染教，　　聞已如說行；　繫念法精勤，　　當得於喜分。",
    "T24n1451_037:0392b02_0": "　由心有喜故，　　為此身輕安；　由安有樂生，　　從樂生於定。",
    "T24n1451_037:0392b04_0": "　由有妙定捨，　　了諸行無常；　能離三有生，　　染著心不起。",
    "T24n1451_037:0392b06_0": "　能離諸有苦，　　不樂於人天；　證無上涅槃，　　如薪盡火滅。",
    "T24n1451_037:0392b08_0": "　如是大利益，　　皆從聞法生；　是故勸臨終，　　諦聽於妙法。」",
    "T24n1451_037:0392b10_0": "爾時世尊告具壽阿難陀：「今可進詣拘尸那城。」",
    "T24n1451_037:0392b11_1": "答言：「如是。」",
    "T24n1451_037:0392b11_2": "即隨佛後至於壯士生地，住娑羅林。",
    "T24n1451_037:0392b12_3": "將欲涅槃，告阿難陀曰：「汝今為我於雙樹間安置床敷，我當於彼北首而臥，今日中夜必入涅槃。」",
    "T24n1451_037:0392b14_4": "時阿難陀如教作已，詣世尊所，頂禮佛足，在一面立合掌白言：「如佛所教並已安置。」",
    "T24n1451_037:0392b16_5": "是時如來即往就床，右脇而臥，兩足相重，作光明想，繫意正念，觀察而住，為涅槃想。",
    "T24n1451_037:0392b18_6": "時阿難陀在佛背後憑床而立，悲啼號哭出大音聲，作如是語：「苦哉！",
    "T24n1451_037:0392b19_7": "痛哉！",
    "T24n1451_037:0392b19_8": "何期如來速般涅槃？",
    "T24n1451_037:0392b20_9": "何期善逝速般涅槃？",
    "T24n1451_037:0392b20_10": "何期疾哉世間眼滅？",
    "T24n1451_037:0392b21_11": "每於先時諸方苾芻來詣佛所，佛為說法初中後善，文義巧妙純一圓滿，清淨鮮白梵行之相。",
    "T24n1451_037:0392b23_12": "我因得聞甚深妙法，彼於今日聞佛涅槃不復更來，遂令如是殊勝妙法隱沒於世。」",
    "T24n1451_037:0392b25_13": "佛告諸苾芻：「阿難陀今在何處？」",
    "T24n1451_037:0392b25_14": "白言：「世尊！",
    "T24n1451_037:0392b26_15": "今在佛後憑床悲慟，作如是語，廣說如前，乃至殊勝妙法隱沒於世。」",
    "T24n1451_037:0392b27_16": "佛即告阿難陀曰：「汝勿憂愁，悲泣懊惱。",
    "T24n1451_037:0392b28_17": "何以故？",
    "T24n1451_037:0392b28_18": "汝侍如來，作身慈業獲大利樂，唯獨一身得無邊福，作口慈業及意慈業，亦復如是得無邊福。",
    "T24n1451_037:0392c01_19": "阿難陀！",
    "T24n1451_037:0392c02_20": "過去如來皆有如是供侍之人，如汝用心供侍於我，未來諸佛亦有供侍，與汝無異。",
    "T24n1451_037:0392c04_0": "阿難陀！",
    "T24n1451_037:0392c04_1": "世相如是皆不久停，畢歸磨滅無常住者。",
    "T24n1451_037:0392c05_2": "以是義故，汝今不應悲啼涕泣生大苦惱。",
    "T24n1451_037:0392c06_3": "不見世間從緣生法常住不壞，我曾為汝廣說法要，諸有可愛稱意之事，並歸無常悉皆離別。」",
    "T24n1451_037:0392c08_4": "爾時世尊大悲所熏，為令阿難陀生喜悅故，告諸苾芻：「轉輪聖王成就四種希有之事。",
    "T24n1451_037:0392c10_5": "云何為四？",
    "T24n1451_037:0392c10_6": "謂有剎帝利眾來詣王所，既得見王深生慶悅，復聞妙法倍加歡喜。",
    "T24n1451_037:0392c11_7": "如是復有婆羅門眾諸長者眾雜沙門眾，來詣王所，如上所說，乃至倍加歡喜。",
    "T24n1451_037:0392c13_8": "汝等當知如轉輪王四希有事。",
    "T24n1451_037:0392c14_9": "此阿難陀亦復如是有四希有事。",
    "T24n1451_037:0392c15_10": "何等為四？",
    "T24n1451_037:0392c15_11": "謂有四方大苾芻眾，來至其所情生欣慶，復聞妙法重增歡喜。",
    "T24n1451_037:0392c16_12": "如是苾芻尼眾、鄔波索迦、鄔波斯迦，至阿難陀所亦復如是倍加歡喜。",
    "T24n1451_037:0392c18_13": "汝等苾芻！",
    "T24n1451_037:0392c18_14": "此阿難陀復有四種希有妙事。",
    "T24n1451_037:0392c19_15": "云何為四？",
    "T24n1451_037:0392c19_16": "若阿難陀與苾芻眾說法之時，善能開解無有疑滯。",
    "T24n1451_037:0392c20_17": "諸苾芻眾咸作是念：『善哉！",
    "T24n1451_037:0392c21_18": "善哉！",
    "T24n1451_037:0392c21_19": "此阿難陀宣說妙法，幸勿默然，莫辭勞倦，然諸聽眾情無厭足。』",
    "T24n1451_037:0392c22_20": "時阿難陀既說法已默然而住，或為苾芻尼、近事男、近事女說法，亦復如是。」",
    "T24n1451_037:0392c24_21": "時阿難陀聞是語已，心便喜悅即白佛言：「世尊！",
    "T24n1451_037:0392c25_22": "於此地中有六大城：所謂室羅伐城、娑雞多城、占波城、婆羅痆斯城、廣嚴城、王舍城。",
    "T24n1451_037:0392c27_23": "何故世尊棄捨如是形勝福地，就斯荒野磽确邊隅卑陋之所而般涅槃。」",
    "T24n1451_037:0392c29_24": "佛告阿難陀：「勿作是語！",
    "T24n1451_037:0392c29_25": "拘尸那城是邊鄙卑陋不可樂處。",
    "T24n1451_037:0393a01_26": "何以故？",
    "T24n1451_037:0393a01_27": "阿難陀！",
    "T24n1451_037:0393a01_28": "此拘尸那城，乃往古昔，有聖王都城名拘奢伐底，安隱豐樂人民熾盛，縱十二踰繕那、廣七踰繕那，城有七重垣院周匝圍繞，此等皆以四寶所成，謂金、銀、琉璃、水精，城門亦以四寶合成，門門皆有大華表柱，亦以寶成，舉高七人。",
    "T24n1451_037:0393a07_29": "城外渠塹深三人半，其渠邊畔砌以寶甎。",
    "T24n1451_037:0393a08_30": "於七院中各有多羅樹而為行列，皆四寶成。",
    "T24n1451_037:0393a09_31": "金多羅樹以銀為枝葉華果，銀樹金裝，琉璃樹水精裝，水精樹琉璃裝。",
    "T24n1451_037:0393a10_32": "此等諸樹風吹動時，出微妙響悅可眾心，於此樹間皆有浴池，階基砌道亦四寶成，四邊欄楯亦四寶成，池中多有可愛之華：嗢鉢羅、鉢頭摩、俱物頭、分陀利迦，極軟華極香華常生華，如是諸華人無護者隨其受用。",
    "T24n1451_037:0393a15_33": "復於池岸有占博迦華、摩利迦華、美意華，如是等華隨時開發。",
    "T24n1451_037:0393a16_34": "阿難陀！",
    "T24n1451_037:0393a17_35": "於林樹間多諸美女，服妙瓔珞隨意遊從，所須飲食皆能給與。",
    "T24n1451_037:0393a18_36": "又此城中所有耽著五欲樂者，於此遊觀皆遂其心。",
    "T24n1451_037:0393a19_37": "又復常有種種鼓樂，絲竹歌舞出妙音聲，皆悉勸讚修諸福業持齋戒等。",
    "T24n1451_037:0393a21_38": "又阿難陀！",
    "T24n1451_037:0393a21_39": "於此城中有王名大善見，七寶具足具四希有，所謂輪寶、象寶、馬寶、珠寶、女寶、主藏寶、主兵寶。",
    "T24n1451_037:0393a23_40": "四希有者，所謂王壽命長遠、初為王子、次為太子、次登王位，後修梵行，如是四位一一皆經八萬四千歲，是名第一希有。",
    "T24n1451_037:0393a26_41": "復次其王儀容端正世間無比，是為第二希有。",
    "T24n1451_037:0393a27_42": "又復少病少惱，所御飲食安隱適時，是為第三希有。",
    "T24n1451_037:0393a28_43": "又諸人眾忠孝事王皆生父想，王亦愛念猶如赤子，王出遊時乘車而去，勅馭者曰：『汝今宜可徐徐引車令眾見我。』",
    "T24n1451_037:0393b02_44": "王於人庶常生愍念，是為第四希有。",
    "T24n1451_037:0393b03_0": "「復次阿難陀！",
    "T24n1451_037:0393b03_1": "時有國人持諸金銀末尼等寶，來詣王所白言：『大王！",
    "T24n1451_037:0393b04_2": "臣有此寶，謹奉大王，願哀納受。』",
    "T24n1451_037:0393b05_3": "時王告曰：『卿等當知！",
    "T24n1451_037:0393b05_4": "如是諸寶我自豐足，誠無所須。』",
    "T24n1451_037:0393b06_5": "諸人如是再三啟請，王竟不受。",
    "T24n1451_037:0393b07_6": "時彼念曰：『我持此物本希奉進，王既不受將如之何？",
    "T24n1451_037:0393b08_7": "宜置王前各還本處。』",
    "T24n1451_037:0393b08_8": "作是念已，置寶而去。",
    "T24n1451_037:0393b09_9": "王作是念：『今此珍寶是依法得非是枉求，我今宜用修造法堂。』",
    "T24n1451_037:0393b10_10": "時有八萬四千諸城小王，聞大王將建法堂，咸詣王所白言：『唯願聖王，不煩神慮。",
    "T24n1451_037:0393b12_11": "臣等望欲為王營造。』",
    "T24n1451_037:0393b12_12": "爾時大王告諸臣曰：『我足珍財無煩卿等。』",
    "T24n1451_037:0393b13_13": "諸王如是再三啟請，王不然許。",
    "T24n1451_037:0393b14_14": "時諸小王來捧王足，或執衣襟合掌啟白：『願天安住，臣等為造。』",
    "T24n1451_037:0393b16_15": "王見慇勤默然而許。",
    "T24n1451_037:0393b16_16": "諸王知已各還本處，各持金銀等寶。",
    "T24n1451_037:0393b17_17": "又復人持一柱，皆以寶成，來詣王所，白言：『聖王！",
    "T24n1451_037:0393b18_18": "諸有所須悉已周備，不知何處可欲興功？",
    "T24n1451_037:0393b19_19": "其量大小？』",
    "T24n1451_037:0393b19_20": "王曰：『於此城東，簡形勝地，縱廣一踰繕那，可於彼作。』",
    "T24n1451_037:0393b20_21": "諸王聞已，即就其處，興建法堂如其量數。",
    "T24n1451_037:0393b21_22": "阿難陀！",
    "T24n1451_037:0393b22_23": "其堂所須椽梁枅栱，閣道鉤楯軒廊周匝，如是諸事皆用金銀琉璃水精等寶之所成就，其床敷座席氈褥偃枕几案箱篋衣服之流，皆以眾寶而為莊校。",
    "T24n1451_037:0393b25_24": "阿難陀！",
    "T24n1451_037:0393b25_25": "於堂階下，一一柱間各種一樹，樹身各列四寶枝葉華果，互以寶嚴，如前所說。",
    "T24n1451_037:0393b27_26": "微風吹動出和雅音如奏天樂，堂內悉以金沙布地，栴檀香水常為灑潤，金繩界道寶網四懸，垂諸寶鈴盡世嚴飾。",
    "T24n1451_037:0393c01_27": "是時八萬四千諸王，同建法堂莊嚴事畢，於此堂側多造浴池，皆方四十里，所有階砌悉以四寶而為嚴飾，於其池中有四種華，池外復有諸陸生華，並如前說。",
    "T24n1451_037:0393c04_28": "又於堂前處處行列四寶多羅樹，枝葉華果皆互嚴飾，風動發聲亦如前說。",
    "T24n1451_037:0393c06_29": "所在之地皆布金沙灑以香水，寶鈴和響在處皆懸。",
    "T24n1451_037:0393c07_30": "是時諸王嚴飾既畢，皆共白王：『聖主當知！",
    "T24n1451_037:0393c08_31": "所建法堂及諸林泉，備盡嚴麗，願親臨幸。』",
    "T24n1451_037:0393c09_32": "王聞生念：『此勝法堂，我今不應先自受用，宜請一切沙門婆羅門等有德行者，於此堂中備盡所有如法供養。』",
    "T24n1451_037:0393c12_33": "即隨所念設大施會，皆供給已，復作是念：『我今不應於此法堂放逸著樂。』",
    "T24n1451_037:0393c13_34": "遂將一人以為執侍，躬自入堂淨修梵行，遂於金閣銀座之上，結加趺坐正念思惟，遠離欲界諸不善法，除去尋伺證入初禪；從金閣起次昇銀閣，坐於金座及琉璃水精，皆悉綺互而為莊飾，其王於上皆能次第證會深禪除諸障累。",
    "T24n1451_037:0393c19_35": "「爾時八萬四千宮人婇女，詣寶女所，白言：『大家！",
    "T24n1451_037:0393c20_36": "我等諸人承王恩念，久闕侍衛情甚渴仰，咸願拜謁希垂聽許。』",
    "T24n1451_037:0393c21_37": "時大夫人報主兵臣曰：『汝今應知！",
    "T24n1451_037:0393c22_38": "我等後宮久不見王情深戀慕，將事朝謁宜時嚴駕。』",
    "T24n1451_037:0393c23_39": "其臣白言：『若如是者，伏請大家勅諸侍從，所有莊嚴皆為黃色。』",
    "T24n1451_037:0393c24_40": "復更白言：『然我今者且命八萬四千小國王等誡兵令集。』",
    "T24n1451_037:0393c26_41": "諸王依命初令象駕，都八十千，以長淨象王而為上首。",
    "T24n1451_037:0393c27_42": "次嚴馬駕，以騰雲馬王而為上首。",
    "T24n1451_037:0393c28_43": "次嚴車駕，以喜鳴輅車而為上首。",
    "T24n1451_037:0393c29_44": "如是二類亦八十千，皆寶莊嚴殊妙第一，國大夫人乘鳴輅車，所將婇女亦復如是。",
    "T24n1451_037:0394a01_45": "其諸營從皆乘象馬，威容嚴肅旗鼓曜日，駭天震地同往法堂。",
    "T24n1451_037:0394a03_46": "時王問曰：『何因緣故？",
    "T24n1451_037:0394a03_47": "車馬繁雜出大囂聲。』",
    "T24n1451_037:0394a04_48": "謁者答曰：『國大夫人，及小王類并諸婇女悉著黃衣，華鬘幢蓋盡黃嚴飾，其數繁廣不可勝言，同來至此方申拜謁。』",
    "T24n1451_037:0394a06_49": "王曰：『汝可於此堂外敷設床座，吾將往觀。』",
    "T24n1451_037:0394a07_50": "使者奉命敷金座已，而白王言：『敷設已畢。』",
    "T24n1451_037:0394a09_0": "「時王從臺安詳而下，次半階路遙見黃色儀駐嚴盛，遂作是念：『是等威儀甚可愛樂，嚴飾鮮異何其盛哉！』",
    "T24n1451_037:0394a11_1": "王既坐已，國大夫人前致敬訖，却住一面，白言：『大王！",
    "T24n1451_037:0394a12_2": "以此八萬四千寶女嚴飾美麗敬奉大王，願時哀納勿為棄捨。』",
    "T24n1451_037:0394a14_3": "時小國王八萬四千眾，各以兵寶而為上首，白言：『大王！",
    "T24n1451_037:0394a15_4": "今此象馬車乘，及以八萬四千城邑，拘奢跋底城而為上首。",
    "T24n1451_037:0394a16_5": "復有八萬四千樓閣，悉皆嚴飾甚為殊妙，唯願大王哀憐納受而見覆護。』",
    "T24n1451_037:0394a18_6": "王曰：『姊妹當知！",
    "T24n1451_037:0394a18_7": "我先與汝極為親密，誰謂今日有若怨家，以諸非法勸喻於我！』",
    "T24n1451_037:0394a20_8": "時夫人等聞彼大王喚為姊妹，泣而言曰：『今觀王意似棄我等。』",
    "T24n1451_037:0394a21_9": "以衣拭淚重白王言：『何故大王先於我輩意甚親密，今若怨家？』",
    "T24n1451_037:0394a23_10": "時王告曰：『汝等應知！",
    "T24n1451_037:0394a23_11": "人命短促生者皆死，我及諸人同歸滅壞，設有婇女無量百千，如怨詐親必能害己，雖壞愛染終當離別；臣佐車馬樓觀嚴飾，如是妙物無量無邊，一一皆有八萬四千，終歸無常不得久住。",
    "T24n1451_037:0394a27_12": "是故智者速宜遠離，勤修梵行勿生染著。』",
    "T24n1451_037:0394a28_13": "時夫人等聞王此語，知不採納不稱所願。",
    "T24n1451_037:0394a29_14": "時王如法廣勸誡已，復歸金閣於銀座上結加趺坐，於諸有情起大慈意，遍滿十方布無限量，普熏修已端心而住，從慈定起次發悲心大喜大捨，於諸有情亦復如是，周遍十方其閣及座綺互眾寶。",
    "T24n1451_037:0394b05_15": "時王一一修習四梵住，諸欲皆斷。",
    "T24n1451_037:0394b06_0": "壽將盡時，為死所逼情生憂悶，命終之後得生梵天。」",
    "T24n1451_037:0394b08_0": "佛告阿難陀：「拘尸那城至金河岸娑羅雙樹壯士生地繫冠制底，於此周迴十二踰繕那，如來昔為轉輪王，於此中間六度捨命。",
    "T24n1451_037:0394b10_1": "今復於此而般涅槃，是為第七。",
    "T24n1451_037:0394b11_2": "又復如來、應、正等覺，於十方界更無第八捨身命處。",
    "T24n1451_037:0394b12_3": "何以故？",
    "T24n1451_037:0394b12_4": "我生已盡斷諸惑業，更不於餘受後有故。」",
    "T24n1451_037:0394b14_0": "爾時具壽鄔波摩那在佛前立，佛告鄔波摩那：「汝今不應對我前住。」",
    "T24n1451_037:0394b15_1": "時此苾芻即離佛前。",
    "T24n1451_037:0394b16_0": "時阿難陀白佛言：「我侍世尊二十餘年，未曾聞作麁訶責言如鄔波摩那苾芻。」",
    "T24n1451_037:0394b17_1": "佛告阿難陀：「無量百劫長壽諸天，共相嫌議作如是語：『世間唯有如來大師極難出世，時乃一現如烏曇跋華，今日中夜定入無餘妙涅槃界。",
    "T24n1451_037:0394b20_2": "由此威德苾芻當佛前住，我等無暇親近世尊供養恭敬。』」",
    "T24n1451_037:0394b22_3": "阿難陀白言：「諸來天眾其數幾何？」",
    "T24n1451_037:0394b23_0": "佛言：「南自金河至拘尸那城雙林之處，來至繫冠制底，於此周環十二踰繕那，皆有大威德天排肩而住，中間無有立杖之地。」",
    "T24n1451_037:0394b25_1": "時諸苾芻咸生疑心，請世尊曰：「具壽鄔波摩那，先作何業有大威德？」",
    "T24n1451_037:0394b27_2": "佛告諸苾芻：「鄔波摩那先自作業今還自受，廣說如餘，乃至說頌。",
    "T24n1451_037:0394b28_3": "汝等苾芻！",
    "T24n1451_037:0394b29_4": "乃往古昔此賢劫中人壽二萬歲時，有佛出世名迦攝波，十號具足，住婆羅痆斯施鹿林中仙人墮處，時鄔波摩那身為出家。",
    "T24n1451_037:0394c02_5": "時諸苾芻著衣持鉢入城乞食，此人次當守寺。",
    "T24n1451_037:0394c04_0": "時有黑風暴雨卒起，既屬嚴寒，彼作是念：『諸梵行者遭此寒苦，衣服皆濕將欲來至，我今宜應嚴辦相待。』",
    "T24n1451_037:0394c06_1": "作此念已，入浴室中然火煖湯敷設床席，於其廊下繫繩為架，詣寺門首望諸苾芻。",
    "T24n1451_037:0394c08_2": "彼既至已屈入室中，取其濕衣淨浣濯已安在架上，別將淨服與苾芻著。",
    "T24n1451_037:0394c09_3": "既解勞乏身心溫煖，寒苦皆除歡喜適悅，其守寺苾芻長跪合掌，向大眾前而發願言：『我今為諸同梵行者除苦得樂，所生善根，如迦攝波如來、應、正等覺授摩納婆記，於當來世人壽百歲時，成等正覺號釋迦牟尼。",
    "T24n1451_037:0394c14_4": "願我於彼佛法之中而得出家，斷諸煩惱證阿羅漢果；然火功德，當願身光，天莫能近。』",
    "T24n1451_037:0394c16_5": "汝等當知！",
    "T24n1451_037:0394c16_6": "由彼願力，於我法中而得出家，斷諸煩惱證阿羅漢果有大威德，為此諸天莫能逼近。」",
    "T24n1451_037:0394c19_0": "時具壽阿難陀而白佛言：「大德世尊般涅槃後，我當云何恭敬供養如來法身？」",
    "T24n1451_037:0394c20_1": "佛告阿難陀：「汝宜且止！",
    "T24n1451_037:0394c21_2": "汝所問事，當有信心婆羅門長者等自為施設。」",
    "T24n1451_037:0394c22_3": "復白佛言：「諸長者等，所有施設其事云何？」",
    "T24n1451_037:0394c23_4": "佛言：「一一皆如轉輪王葬法。」",
    "T24n1451_037:0394c24_0": "又問：「轉輪王法其事云何？」",
    "T24n1451_037:0394c24_1": "佛言：「汝今應知！",
    "T24n1451_037:0394c24_2": "轉輪聖王命終之後，以五百斤上妙疊絮以用纏身上下，各有五百妙衣以為裝飾，於鐵棺中滿盛香油，舁王置內然後蓋棺，以諸香木焚燒其棺。",
    "T24n1451_037:0394c28_3": "次灑香乳以滅炎火，方收王骨安置金瓶，於四衢道與建大塔，幡幢傘蓋諸妙香華，恭敬供養尊重讚歎設大齋會。",
    "T24n1451_037:0395a01_4": "阿難陀！",
    "T24n1451_037:0395a02_5": "如恭敬供養轉輪聖王，於我滅後人天供養，當倍過此。」",
    "T24n1451_037:0395a04_0": "爾時世尊告阿難陀：「汝今宜往拘尸那城，宣我言告五百壯士：『諸人當知！",
    "T24n1451_037:0395a05_1": "如來大師，必定今日於中夜時入無餘依妙涅槃界，所應作者宜可速為，勿招後悔云：「此境內大師涅槃。",
    "T24n1451_037:0395a08_2": "我等不知，不為供養。」』」",
    "T24n1451_037:0395a08_3": "時具壽阿難陀聞佛教已，持僧伽胝將一侍者，即便往至拘尸那城眾集堂所，五百壯士皆至於此共論餘事。",
    "T24n1451_037:0395a11_0": "時阿難陀傳世尊命告諸壯士曰：「汝等既集咸應善聽，如來大師今日中夜必入無餘大涅槃界，所應作者皆可作之，勿招後悔作如是語：『如來大師於我境內入般涅槃，我等不能少興供養。』」",
    "T24n1451_037:0395a15_1": "時諸壯士既聞是語，各與妻子眷屬朋友僕使之類，共相招引詣娑羅林，頂禮佛足退坐一面。",
    "T24n1451_037:0395a17_2": "爾時世尊為說妙法示教利喜，時諸壯士從座而起，整衣服偏袒右肩，合掌瞻仰而白佛言：「大德世尊！",
    "T24n1451_037:0395a19_3": "我某甲等，並是拘尸那城尊貴壯士。",
    "T24n1451_037:0395a20_4": "願盡形壽歸依佛陀、歸依達摩、歸依僧伽并受學處。」",
    "T24n1451_037:0395a21_5": "時阿難陀作如是念：「彼諸壯士於世尊處，一一別受近事學者，時既淹久妨廢圓寂。",
    "T24n1451_037:0395a23_6": "我今宜請與彼一時受其學處。」",
    "T24n1451_037:0395a24_7": "作是念已從坐而起，整衣合掌而白佛言：「大德世尊！",
    "T24n1451_037:0395a25_8": "諸壯士等，并諸眷屬品類眾多，各有如是別別名號，欲歸三寶求五學處，若各別受時恐淹遲。",
    "T24n1451_037:0395a27_9": "唯願大悲一時為受。」",
    "T24n1451_037:0395a28_10": "時阿難陀對世尊前，一時牒名為受歸戒。",
    "T24n1451_037:0395a29_11": "時諸壯士聞佛說法復受學處，生大歡喜頂禮佛足奉辭而去。",
    "T24n1451_037:0395b02_0": "爾時世尊，為菩薩時在覩史多天，以五種事觀察世間，六欲天子三淨母腹，現白象相來入母胎。",
    "T24n1451_037:0395b04_1": "時天帝釋告善愛健闥婆王：「汝今當知菩薩在覩史多宮，以其五事觀察世間，六欲天子三淨母腹，現白象相降神母胎，我等宜往共為衛護。」",
    "T24n1451_037:0395b07_2": "時健闥婆王白言：「大天！",
    "T24n1451_037:0395b07_3": "可去，我且於此奏諸音樂。」",
    "T24n1451_037:0395b08_4": "是時菩薩出母胎時，其天帝釋復告善愛音樂王曰：「汝今當知！",
    "T24n1451_037:0395b09_5": "菩薩從母胎出，我等宜往而為侍從。」",
    "T24n1451_037:0395b10_6": "答乃如前。",
    "T24n1451_037:0395b11_0": "與諸童子共遊戲時，其天帝釋復告音樂王曰：「汝今當知菩薩共諸童子遊戲，可往侍從。」",
    "T24n1451_037:0395b13_0": "答乃如前。",
    "T24n1451_037:0395b13_1": "菩薩觀知老病死已，情生憂惱依託林野修諸苦行，後食二牧牛女十六轉乳糜，氣力宣通食諸飲食，沐浴形體塗拭蘇油。",
    "T24n1451_037:0395b15_2": "爾時帝釋復命樂神，令其侍衛，答亦如前。",
    "T24n1451_037:0395b16_3": "世尊降彼三十六億天魔軍眾，成無上智，梵王來請詣婆羅痆斯，三轉十二行法輪制諸學處。",
    "T24n1451_037:0395b19_0": "凡是有緣所應度者皆已度訖，詣拘尸那城最後而臥。",
    "T24n1451_037:0395b20_1": "時天帝釋復命樂神廣如前說，乃至可往聽法，答言：「我且奏諸音樂。」",
    "T24n1451_037:0395b21_2": "時天帝釋復告樂神曰：「汝今當知！",
    "T24n1451_037:0395b22_3": "大覺世尊最後而臥，必般涅槃，可興供養。」",
    "T24n1451_037:0395b23_4": "答亦同前。",
    "T24n1451_037:0395b23_5": "爾時世尊作如是念：「善賢外道能至我所而受調伏，樂神善愛無自來法。」",
    "T24n1451_037:0395b25_6": "又復念曰：「凡是聲聞度者如來亦度，應佛度者餘不能度，由待勝上善巧方便，我今應可度彼善愛。」",
    "T24n1451_037:0395b27_7": "作是念已，即便入定，由定力故最後臥處化作一身。",
    "T24n1451_037:0395b28_8": "又復化作千絃瑠璃箜篌，於臥處沒自持箜篌，詣三十三天，至善愛健闥婆王宮門而住。",
    "T24n1451_037:0395c01_9": "其時善愛自恃憍慢，於彈箜篌謂無過者，於自宮中作樂歡戲情生愛著。",
    "T24n1451_037:0395c03_10": "爾時世尊告守門者：「汝可往報善愛王言：『有健闥婆來至門首欲求相見。』」",
    "T24n1451_037:0395c05_11": "時守門者即入具報，其王高慢報曰：「除我更有健闥婆耶？」",
    "T24n1451_037:0395c06_12": "答曰：「更有，今在門外。」",
    "T24n1451_037:0395c06_13": "善愛聞已情懷不忍，即自出門告言：「丈夫！",
    "T24n1451_037:0395c07_14": "汝是健闥婆耶？」",
    "T24n1451_037:0395c08_15": "佛言：「我今實是健闥婆王。」",
    "T24n1451_037:0395c08_16": "「若爾，可來對奏音樂。」",
    "T24n1451_037:0395c09_17": "報言：「大仙！",
    "T24n1451_037:0395c09_18": "甚善，我能共作。」",
    "T24n1451_037:0395c10_0": "佛即對彼共彈箜篌，佛斷一絃彼亦斷一，然二音聲並無闕處。",
    "T24n1451_037:0395c11_1": "佛又斷二彼亦斷二，然其音韻一種相似。",
    "T24n1451_037:0395c12_2": "佛又斷三斷四彼亦如是，乃至各留一絃然音聲不異。",
    "T24n1451_037:0395c13_3": "佛便總斷彼亦斷之，佛於空中張手彈擊，然其雅韻倍勝於常，彼便不能，情生希有降伏傲慢，知彼音樂超勝於我。",
    "T24n1451_037:0395c16_4": "世尊觀已，即便隱彼健闥婆身復本形相。",
    "T24n1451_037:0395c17_5": "時彼樂神見佛世尊，身真金色，三十二相、八十種好周匝莊嚴，赫奕光明超逾千日，如寶山王觀者忘倦，見已欣悅深生敬仰，禮佛足下坐聽法要。",
    "T24n1451_037:0395c20_6": "爾時世尊觀彼根性，隨機為說四聖諦法令得開悟，彼即能以智金剛杵摧二十種身見邪山，證預流果。",
    "T24n1451_037:0395c22_7": "既見諦已，深自慶幸而白佛言：「大德世尊！",
    "T24n1451_037:0395c23_8": "我今所得非父、非母、非王、非天、非我眷屬及諸知識、非餘沙門婆羅門等，能為成辦如是勝事。",
    "T24n1451_037:0395c25_9": "唯獨世尊慈念哀愍，令我今者枯竭血海超越骨山，閉惡趣門開涅槃路置人天道。",
    "T24n1451_037:0395c27_10": "我今歸依佛法僧寶為鄔波索迦，始從今日乃至盡形，不殺生乃至不飲酒，受三歸依并五學處。」",
    "T24n1451_037:0395c29_11": "爾時世尊復為說法示教利喜已，即便入定，天宮處沒，還至雙林最後臥處。",
    "T24n1451_037:0396a03_0": "根本說一切有部毘奈耶雜事卷第三十七"
}