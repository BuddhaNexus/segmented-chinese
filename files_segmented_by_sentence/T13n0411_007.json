{
    "T13n0411_007:0756b20_0": "大乘大集地藏十輪經卷第七",
    "T13n0411_007:0756b22_0": "三藏法師玄奘奉　詔譯",
    "T13n0411_007:0756b23_0": "有依行品第四之三",
    "T13n0411_007:0756b24_0": "「復次，善男子！",
    "T13n0411_007:0756b24_1": "有諸眾生，稟性暴惡，言辭麁獷；實是愚癡，懷聰明慢，不斷殺生，乃至邪見。",
    "T13n0411_007:0756b26_2": "於他所得利養、恭敬、世所稱譽，深生嫉妬；常自追求利養、恭敬、世所稱譽，曾無厭倦。",
    "T13n0411_007:0756b28_3": "恒自讚譽，輕毀於他；不自防護身、語、意業，常樂習行一切惡行；內行磣毒，無有悲愍，無慚、無愧，憙觸惱他，於諸福田好簡勝劣。",
    "T13n0411_007:0756c02_4": "於歸我法諸出家人，常樂伺求，所有瑕隙，纔得少相，未審真虛，即便輕毀、呵罵、讁罰；其心剛強，佷戾迷亂，常憙觸惱諸出家人，不省己過念譏他闕。",
    "T13n0411_007:0756c05_5": "雖聞讚歎大乘功德發意趣求，而心好為諸重惡事，曾未寂靜。",
    "T13n0411_007:0756c07_6": "誑惑他故，於大乘法，現自聽聞教他聽聞，現自讀誦教他讀誦。",
    "T13n0411_007:0756c08_7": "為自薦舉陵伏他故，於大乘法恭敬讚美，自於大乘諸行境界，不曾修學未能悟解，而自稱號我是大乘，誘勸他人附己修學，規求名利以自活命。",
    "T13n0411_007:0756c12_8": "譬如破戒惡持律師，自犯尸羅，樂行惡行，為名利故誘勸他人，令勤修學毘奈耶藏。",
    "T13n0411_007:0756c14_9": "如是諂曲虛詐眾生，下賤人身尚當難得，退失善趣、二乘涅槃，況得大乘終無是處，當墮惡趣難有出期，諸有智人不應親近。",
    "T13n0411_007:0756c17_10": "而無慚愧於大眾中，自號大乘如師子吼，為名利故，誘誑愚癡，令親附己共為朋黨。",
    "T13n0411_007:0756c19_11": "譬如有驢披師子皮，而便自謂以為師子。",
    "T13n0411_007:0756c20_12": "有人遙見謂真師子，及至鳴已皆識是驢，咸共唾言：『此非師子，是食不淨，真弊惡驢。』",
    "T13n0411_007:0756c22_13": "種種呵叱，皆共捨去。",
    "T13n0411_007:0756c22_14": "「我說如是補特伽羅，常樂習行十惡業道，燒滅一切人天種子，尚退聲聞獨覺乘法，況於大乘能成法器！",
    "T13n0411_007:0756c25_15": "愚癡憍慢自號大乘，誑惑他人招集利養。",
    "T13n0411_007:0756c26_16": "譬如癡慢無手足人，欲興戰伐入於大陣，徒設功效，終無剋成。",
    "T13n0411_007:0756c27_17": "詐號大乘亦復如是，信手戒足無有一全，不自崖揆所堪行業，欲興戰伐煩惱大陣，徒設功效，終無剋成。",
    "T13n0411_007:0757a01_18": "我說是人不護三業，專行惡行，妄號大乘，實於三乘皆非法器，而欲破壞一切眾生勇健堅牢煩惱大陣，欲皆顯示一切眾生八支聖道，令入無畏涅槃之城，終無是處。",
    "T13n0411_007:0757a05_19": "「所以者何？",
    "T13n0411_007:0757a05_20": "善男子！",
    "T13n0411_007:0757a05_21": "夫大乘者，受持第一清淨律儀，修行第一微妙善行，具足第一堅固慚愧。",
    "T13n0411_007:0757a07_22": "深見深畏後世苦果，遠離所有一切惡法，常樂修行一切善法。",
    "T13n0411_007:0757a08_23": "慈悲常遍一切有情，恒普為作利益安樂，救濟度脫一切有情所有厄難生死眾苦，不顧自身所有安樂，唯求安樂一切有情。",
    "T13n0411_007:0757a11_24": "如是名為住大乘者。",
    "T13n0411_007:0757a12_25": "「善男子！",
    "T13n0411_007:0757a12_26": "有何等相名聲聞乘？",
    "T13n0411_007:0757a12_27": "謂諸眾生，常勤精進，安住正念，樂等引定，離諸諂誑，信知業果，不著五欲，世間八法所不能染，修善勇猛如救頭然，常審諦觀諸蘊界處，恒樂安住所有聖種。",
    "T13n0411_007:0757a16_28": "具此相者，名聲聞乘。",
    "T13n0411_007:0757a17_29": "如是眾生，尚未能成獨覺乘器，況復能成大乘法器！",
    "T13n0411_007:0757a18_30": "「善男子！",
    "T13n0411_007:0757a18_31": "有何等相名獨覺乘？",
    "T13n0411_007:0757a19_0": "謂諸眾生，具上聲聞一切功德，復能於彼五取蘊中，數數安住隨無常觀，數數安住隨生滅觀。",
    "T13n0411_007:0757a21_1": "普於一切緣生法中，能審諦觀皆是滅法。",
    "T13n0411_007:0757a22_2": "具此相者名獨覺乘。",
    "T13n0411_007:0757a22_3": "如是眾生非大乘器。」",
    "T13n0411_007:0757a23_4": "爾時，世尊重顯此義而說頌曰：「若真善人剎帝利，　　乃至真善戍達羅，　修信等十有依輪，　　於聲聞乘速成器。",
    "T13n0411_007:0757a26_0": "　求獨覺乘三業淨，　　具足慚愧怖諸蘊，　知過樂靜住空閑，　　念守諸根心寂定；　善觀緣起修靜慮，　　諸蘊界處巧能觀，　具此十行有依輪，　　成勝乘器度有海。",
    "T13n0411_007:0757b01_0": "　修共三乘二乘輪，　　自求解脫煩惱苦，　不度有情不捨習，　　此人俱非大乘器。",
    "T13n0411_007:0757b03_0": "　愚癡懈怠根下劣，　　於二乘法不勤修，　定不能具大乘輪，　　故非大乘廣大器。",
    "T13n0411_007:0757b05_0": "　愚癡獨一求解脫，　　劣意下行無慈悲，　樂著斷見向惡趣，　　棄捨正法說非法；　毀謗二乘捨律行，　　受具足戒號大乘，　破亂我法惑眾生，　　由此人身難復得。",
    "T13n0411_007:0757b09_0": "　惱亂我法諸賢聖，　　讁罰被赤袈裟人，　呵罵遮奪衣鉢等，　　長時退失人天趣。",
    "T13n0411_007:0757b11_0": "　是故若欲復人身，　　不患舌[病丙+今]而捨命，　常樂值遇諸佛者，　　普應弘護三乘法。",
    "T13n0411_007:0757b13_0": "　欲得三乘最上乘，　　應善觀察三乘法，　歡喜為他普開示，　　當得成佛定無疑。",
    "T13n0411_007:0757b15_0": "　破戒慳嫉懷憍慢，　　自讚毀他號大乘，　捨離此人依智者，　　定當成佛度三界。",
    "T13n0411_007:0757b17_0": "　於三乘器隨所宜，　　慈悲為說三乘法，　隨願令滿無慳嫉，　　當得成佛定無疑。",
    "T13n0411_007:0757b19_0": "　知蘊界處皆空寂，　　無所依住譬虛空，　說法等攝諸有情，　　當獲妙覺無邊智。",
    "T13n0411_007:0757b21_0": "　破戒意樂懷惡心，　　聞說大乘勝功德，　詐號大乘為名利，　　如弊驢披師子皮。",
    "T13n0411_007:0757b23_0": "　我今普告一切眾，　　若欲疾得勝菩提，　當善修治十善業，　　護持我法勿毀壞。",
    "T13n0411_007:0757b25_0": "　我昔諸餘契經說，　　應求大覺行大乘，　捨離聲聞獨覺乘，　　為清淨者說斯法，　曾供無量俱胝佛，　　斷惡勤勞修淨心，　我為勸進彼眾生，　　故說一乘無第二。",
    "T13n0411_007:0757b29_0": "　今此眾具三乘器，　　有但堪住聲聞乘，　心極憂怖多事業，　　彼非上妙菩提器；　有癡樂靜住獨覺，　　彼非上妙菩提器；　有堪安住上妙智，　　故隨所樂說三乘。",
    "T13n0411_007:0757c04_0": "　具淨功德樂解脫，　　聞說大乘墮惡趣，　如病痰癊教服乳，　　此增毒害非除疾。",
    "T13n0411_007:0757c06_0": "　如是非器聲聞乘，　　聞說大乘心迷亂，　便起斷見墜惡趣，　　故應說法審觀機。」",
    "T13n0411_007:0757c08_0": "大乘大集地藏十輪經懺悔品第五",
    "T13n0411_007:0757c09_0": "爾時世尊說是頌已，於眾會中有無量百千眾生——曾誤聞法，謬生空解，撥無因果，斷滅善根，往諸惡趣，聞說此經還得正見——即從座起，頂禮佛足，於世尊前，深生慚愧至誠懺悔，合掌恭敬，而白佛言：「大德世尊！",
    "T13n0411_007:0757c13_1": "我等本在聲聞乘中曾種善根，未能成熟聲聞乘器。",
    "T13n0411_007:0757c15_2": "後復遇聞獨覺乘法，迷惑不了，便生空見，撥無因果。",
    "T13n0411_007:0757c16_3": "由是因緣，造身、語、意無量罪業，往諸惡趣。",
    "T13n0411_007:0757c17_4": "我等今者於世尊前，聞說此經還得正見，深心慚愧，發露懺悔，不敢覆藏，願悉除滅。",
    "T13n0411_007:0757c19_5": "從今已往永不復作，防護當來所有罪障。",
    "T13n0411_007:0757c20_6": "唯願世尊！",
    "T13n0411_007:0757c20_7": "哀愍攝受令我等，罪皆悉銷滅，於當來世永不更造。",
    "T13n0411_007:0757c21_8": "唯願世尊！",
    "T13n0411_007:0757c22_9": "哀愍濟拔我等當來惡趣苦報。",
    "T13n0411_007:0757c22_10": "我等今者還願受行先所修集聲聞乘行，唯願世尊！",
    "T13n0411_007:0757c24_0": "哀愍教授。」",
    "T13n0411_007:0757c24_1": "世尊告曰：「善哉，善哉！",
    "T13n0411_007:0757c24_2": "汝等乃能如是慚愧、發露懺悔。",
    "T13n0411_007:0757c25_3": "於我法中，有二種人名無所犯：一者、稟性專精，本來不犯；二者、犯已，慚愧、發露懺悔。",
    "T13n0411_007:0757c27_4": "此二種人於我法中，名為勇健得清淨者。」",
    "T13n0411_007:0757c28_5": "於是，世尊隨其所樂，方便為說四聖諦法。",
    "T13n0411_007:0757c29_6": "於彼眾中，有得下品忍者，有得中品忍者，有得上品忍者，有得世間第一法者，有得預流果者，有得一來果者，有得不還果者。",
    "T13n0411_007:0758a03_7": "於中復有八萬四千苾芻，諸漏永盡心得解脫，意善清淨成阿羅漢。",
    "T13n0411_007:0758a05_8": "歡喜禮佛，還復本座。",
    "T13n0411_007:0758a06_0": "時，眾會中復有五十七百千那庾多眾生——曾誤聞法，謬生空解，撥無因果，斷滅善根，往諸惡趣，聞說此經還得正見——即從座起，頂禮佛足，於世尊前，深生慚愧至誠懺悔，合掌恭敬，而白佛言：「大德世尊！",
    "T13n0411_007:0758a10_1": "我等本在獨覺乘中曾種善根，未能成熟獨覺乘器。",
    "T13n0411_007:0758a11_2": "後復遇聞說大乘法，雖生愛樂而不能解。",
    "T13n0411_007:0758a12_3": "愚冥疑惑，便生空見，撥無因果。",
    "T13n0411_007:0758a13_4": "由是因緣，造身、語、意無量罪業。",
    "T13n0411_007:0758a14_5": "乘此業緣，於無量劫墮諸惡趣，受種種苦楚毒難忍。",
    "T13n0411_007:0758a15_6": "我等今者於世尊前，聞說此經還得正見，深心慚愧，發露懺悔，不敢覆藏，願悉除滅。",
    "T13n0411_007:0758a17_7": "從今已往永不復作，防護當來所有罪障。",
    "T13n0411_007:0758a18_8": "唯願世尊！",
    "T13n0411_007:0758a18_9": "哀愍攝受，令我等罪皆悉銷滅，於當來世永不更造。",
    "T13n0411_007:0758a20_10": "唯願世尊！",
    "T13n0411_007:0758a20_11": "哀愍濟拔我等當來惡趣苦報。",
    "T13n0411_007:0758a21_12": "我等今者還願受行先所修集獨覺乘行，惟願世尊！",
    "T13n0411_007:0758a22_13": "哀愍教授。」",
    "T13n0411_007:0758a22_14": "世尊告曰：「善哉，善哉！",
    "T13n0411_007:0758a23_15": "汝等乃能如是慚愧、發露懺悔。",
    "T13n0411_007:0758a23_16": "於我法中有二種人，名無所犯：一者、稟性專精，本來不犯；二者、犯已，慚愧、發露懺悔。",
    "T13n0411_007:0758a25_17": "此二種人於我法中，名為勇健得清淨者。」",
    "T13n0411_007:0758a26_18": "於是，世尊隨其所樂，方便為說諸緣起法。",
    "T13n0411_007:0758a27_19": "令彼一切修緣覺乘，漸次圓滿，皆悉證得幢相緣定，於獨覺乘得不退轉。",
    "T13n0411_007:0758a29_20": "歡喜禮佛，還復本座。",
    "T13n0411_007:0758b02_0": "時，眾會中復有八十百千那庾多眾生——曾於過去諸佛法中，毀謗佛教下至一頌，由是因緣，墮諸惡趣受眾苦報。",
    "T13n0411_007:0758b04_1": "初復人身生便瘖啞，常患舌[病丙+今]口不能言，聞說此經還得正見——即從座起，頂禮佛足，於世尊前，深生慚愧，至誠懺悔宿世惡業，合掌恭敬，瞻仰世尊，佛神力故皆悉能語。",
    "T13n0411_007:0758b08_2": "爾時，世尊知而故問：「汝等宿世作何惡業，今處眾中口不能語？」",
    "T13n0411_007:0758b10_3": "彼諸人眾俱時白佛，於中一類作如是言：「大德世尊！",
    "T13n0411_007:0758b11_4": "我等往昔，於毘鉢尸如來法中，或言毀謗大乘正法、或言毀謗獨覺乘法、或言毀謗聲聞乘法，下至一頌。",
    "T13n0411_007:0758b13_5": "我等由是惡業障故，九十一劫流轉生死，常處地獄、傍生、餓鬼，瘖啞、無舌都不能言，受諸苦毒痛切難忍。",
    "T13n0411_007:0758b16_6": "始於今世得復人身，而猶瘖啞常患舌[病丙+今]。",
    "T13n0411_007:0758b17_7": "蒙佛神力方始能言，復能憶念自過去世所有因緣諸惡業障。」",
    "T13n0411_007:0758b18_8": "復有一類作如是言：「大德世尊！",
    "T13n0411_007:0758b19_9": "我等往昔，於尸棄如來法中，或言毀謗大乘正法，各隨本緣如前廣說。」",
    "T13n0411_007:0758b21_10": "復有一類作如是言：「大德世尊！",
    "T13n0411_007:0758b21_11": "我等往昔，於毘攝浮如來法中，或言毀謗大乘正法，各隨本緣如前廣說。」",
    "T13n0411_007:0758b23_12": "復有一類作如是言：「大德世尊！",
    "T13n0411_007:0758b24_13": "我等往昔，於羯洛迦孫駄如來法中，或言毀謗大乘正法，各隨本緣如前廣說。」",
    "T13n0411_007:0758b26_14": "復有一類作如是言：「大德世尊！",
    "T13n0411_007:0758b26_15": "我等往昔，於羯諾迦牟尼如來法中，或言毀謗大乘正法，各隨本緣如前廣說。」",
    "T13n0411_007:0758b28_16": "復有一類作如是言：「大德世尊！",
    "T13n0411_007:0758b29_17": "我等往昔，於迦葉波如來法中，或言毀謗大乘正法、或言毀謗獨覺乘法、或言毀謗聲聞乘法，下至一頌。",
    "T13n0411_007:0758c02_18": "我等由是惡業障故，從爾以來流轉生死，常處地獄、傍生、餓鬼，瘖啞、無舌都不能言，受諸苦毒痛切難忍。",
    "T13n0411_007:0758c05_19": "始於今世得復人身，而猶瘖啞常患舌[病丙+今]。",
    "T13n0411_007:0758c06_20": "蒙佛神力方始能言，復能憶念自過去世所有因緣諸惡業障。",
    "T13n0411_007:0758c07_21": "我等今者於世尊前，聞說此經獲得正見，深心慚愧，發露懺悔，不敢覆藏，願悉除滅。",
    "T13n0411_007:0758c09_22": "從今以往永不復作，防護當來所有罪障。",
    "T13n0411_007:0758c10_23": "唯願世尊！",
    "T13n0411_007:0758c11_24": "哀愍攝受，令我等罪皆悉銷滅，於當來世永不更造。",
    "T13n0411_007:0758c12_25": "唯願世尊！",
    "T13n0411_007:0758c12_26": "哀愍濟拔我等當來惡趣苦報。",
    "T13n0411_007:0758c13_27": "唯願世尊！",
    "T13n0411_007:0758c13_28": "哀愍我等，為說正法。」",
    "T13n0411_007:0758c14_29": "世尊告曰：「善哉！",
    "T13n0411_007:0758c14_30": "善哉！",
    "T13n0411_007:0758c14_31": "汝等乃能如是慚愧、發露懺悔。",
    "T13n0411_007:0758c15_32": "於我法中有二種人，名無所犯：一者、稟性專精，本來不犯：二者、犯已，慚愧、發露懺悔。",
    "T13n0411_007:0758c17_33": "此二種人於我法中，名為勇健得清淨者。」",
    "T13n0411_007:0758c18_34": "於是，世尊隨其所樂，方便為說種種正法。",
    "T13n0411_007:0758c19_35": "各隨所宜，皆得利益。",
    "T13n0411_007:0758c19_36": "歡喜禮佛，還復本座。",
    "T13n0411_007:0758c21_0": "時，眾會中復有無量百千聲聞，及無量百千那庾多菩薩，聞說此經，憶昔所造諸惡業障。",
    "T13n0411_007:0758c23_0": "即從座起，頂禮佛足，於世尊前，深生慚愧至誠懺悔，合掌恭敬，皆白佛言：「大德世尊！",
    "T13n0411_007:0758c25_0": "我等憶昔曾於無量諸佛法中，或有說言我等於彼諸佛弟子、或是法器、或非法器，多行忿恨、呵罵、毀辱、譏刺、輕誚、種種誹謗，隱善揚惡。",
    "T13n0411_007:0758c28_1": "我等由此惡業障故，經無量劫墮諸惡趣，受諸重苦楚毒難忍。",
    "T13n0411_007:0758c29_2": "後得值遇無量諸佛，皆曾親近、承事供養。",
    "T13n0411_007:0759a01_3": "又得值遇無量菩薩摩訶薩眾，亦皆親近、承事供養。",
    "T13n0411_007:0759a02_4": "於一一佛、一一菩薩摩訶薩前，皆深慚愧、發露懺悔諸惡業障。",
    "T13n0411_007:0759a04_5": "於一一佛、一一菩薩摩訶薩所，皆得聽受無量法門，精勤護持，修學無量難行苦行。",
    "T13n0411_007:0759a06_6": "由彼業障有餘未盡，令我等輩，未能證得安樂涅槃、未能證得三摩地門殊勝功德。",
    "T13n0411_007:0759a08_7": "我等今者於世尊前聞說此經，復深慚愧、發露懺悔，不敢覆藏，願悉除滅。",
    "T13n0411_007:0759a09_8": "從今以往永不復作，防護當來所有罪障。",
    "T13n0411_007:0759a10_9": "唯願世尊！",
    "T13n0411_007:0759a11_0": "哀愍攝受，令我等罪皆悉除滅，於當來世永不更造。",
    "T13n0411_007:0759a12_1": "唯願世尊！",
    "T13n0411_007:0759a12_2": "哀愍濟拔我等當來惡趣苦報。",
    "T13n0411_007:0759a13_3": "我等今者承佛威力，願隨所樂，速能證得安樂涅槃，或能證得三摩地門殊勝功德。」",
    "T13n0411_007:0759a15_4": "復有說言：「我等於彼諸佛弟子，或是法器、或非法器，以麁惡言期尅迫愶。",
    "T13n0411_007:0759a16_5": "我等由此惡業障故，經無量劫墮諸惡趣，應知如前次第廣說。」",
    "T13n0411_007:0759a18_6": "復有說言：「我等於彼諸佛弟子，或是法器、或非法器，打棒傷害。",
    "T13n0411_007:0759a19_7": "我等由此惡業障故，經無量劫墮諸惡趣，應知如前次第廣說。」",
    "T13n0411_007:0759a21_8": "復有說言：「我等於彼諸佛弟子，或是法器、或非法器，侵奪衣鉢。",
    "T13n0411_007:0759a22_9": "我等由此惡業障故，經無量劫墮諸惡趣，應知如前次第廣說。」",
    "T13n0411_007:0759a24_10": "復有說言：「我等於彼諸佛弟子，或是法器、或非法器，侵奪種種資生眾具，絕其飲食。",
    "T13n0411_007:0759a26_11": "我等由此惡業障故，經無量劫墮諸惡趣，應知如前次第廣說。」",
    "T13n0411_007:0759a27_12": "復有說言：「我等於彼無量諸佛出家弟子，或是法器、或非法器，退令還俗，脫其袈裟，課稅役使。",
    "T13n0411_007:0759a29_13": "我等由此惡業障故，經無量劫墮諸惡趣，應知如前次第廣說。」",
    "T13n0411_007:0759b02_14": "復有說言：「我等於彼無量諸佛出家弟子，或是法器、或非法器，或有罪犯、或無罪犯，枷鎖繫縛，禁閉牢獄。",
    "T13n0411_007:0759b04_15": "我等由此惡業障故，經無量劫墮諸惡趣，應知如前次第廣說。」",
    "T13n0411_007:0759b06_16": "復有說言：「我等於彼無量諸佛出家弟子，或是法器、或非法器，起輕慢心，種種觸惱令不安樂。",
    "T13n0411_007:0759b08_17": "我等由此惡業障故，經無量劫受諸重苦，楚毒難忍。",
    "T13n0411_007:0759b09_18": "後得值遇無量諸佛，皆曾親近、承事供養。",
    "T13n0411_007:0759b10_19": "又得值遇無量菩薩摩訶薩眾，亦皆親近、承事供養。",
    "T13n0411_007:0759b11_20": "於一一佛、一一菩薩摩訶薩前，皆深慚愧、發露懺悔諸惡業障。",
    "T13n0411_007:0759b13_21": "於一一佛、一一菩薩摩訶薩所，皆得聽受無量法門，精勤護持，修學無量難行苦行。",
    "T13n0411_007:0759b15_0": "由彼業障有餘未盡，令我等輩，未能證得安樂涅槃，未能證得三摩地門殊勝功德。",
    "T13n0411_007:0759b17_0": "我等今者於世尊前聞說此經，復深慚愧、發露懺悔，不敢覆藏，願悉除滅。",
    "T13n0411_007:0759b18_1": "從今以往永不復作，防護當來所有罪障。",
    "T13n0411_007:0759b19_2": "唯願世尊！",
    "T13n0411_007:0759b20_0": "哀愍攝受，令我等罪皆悉消滅，於當來世永不更造。",
    "T13n0411_007:0759b21_1": "唯願世尊！",
    "T13n0411_007:0759b21_2": "哀愍濟拔我等當來惡趣苦報。",
    "T13n0411_007:0759b22_3": "我等今者承佛神力，願隨所樂，速能證得安樂涅槃，或能證得三摩地門殊勝功德。」",
    "T13n0411_007:0759b24_4": "於是世尊普告聲聞菩薩眾曰：「善哉，善哉！",
    "T13n0411_007:0759b25_5": "汝等乃能如是慚愧、發露懺悔。",
    "T13n0411_007:0759b25_6": "有二種人，名無所犯：一者、稟性專精，本來不犯；二者、犯已，慚愧、發露懺悔。",
    "T13n0411_007:0759b27_7": "此二種人於我法中，名為勇健得清淨者。",
    "T13n0411_007:0759b28_8": "又善男子！",
    "T13n0411_007:0759b28_9": "如是惱亂佛弟子罪，比前所說近無間罪，彼但有名，未足稱罪；然此惱亂佛弟子罪，亦過前說五無間罪無量倍數。",
    "T13n0411_007:0759c02_10": "所以者何？",
    "T13n0411_007:0759c02_11": "若諸苾芻毀破禁戒，作諸惡法，猶能示導無量百千俱胝那庾多眾生，善趣涅槃，無顛倒路；與諸眾生，作大功德，珍寶伏藏，如前廣說。",
    "T13n0411_007:0759c05_12": "況持禁戒修善法者！",
    "T13n0411_007:0759c06_13": "以是義故，若有惱亂佛弟子眾諸出家人，當知則為斷三寶種，亦則名為，挑壞一切眾生法眼；亦為毀滅我久勤苦所得正法，與諸眾生作大衰損。",
    "T13n0411_007:0759c09_14": "是故，惱亂佛弟子罪，過前所說五無間罪無量倍數。",
    "T13n0411_007:0759c10_15": "是故，汝等今於我前，起至誠心增上慚愧，慇懃懇切發露懺悔往昔所造諸惡業障。",
    "T13n0411_007:0759c12_16": "我今慈悲攝受汝等，令惡業障漸得消滅。",
    "T13n0411_007:0759c13_17": "於此佛土大賢劫中，有千如來出現於世，汝等於彼諸如來前，亦當至誠發露懺悔諸惡業障，防護當來所有罪咎。",
    "T13n0411_007:0759c16_18": "於此賢劫千如來中最後如來，名曰盧至如來、應、正等覺、明行圓滿、善逝、世間解、無上丈夫、調御士、天人師、佛、薄伽梵，十號具足。",
    "T13n0411_007:0759c19_19": "汝等於彼盧至佛前，亦當至誠發露、懺悔諸惡業障，乃得滅盡無有遺餘。」",
    "T13n0411_007:0759c21_20": "時，諸聲聞及菩薩眾俱時白佛：「唯然，世尊！",
    "T13n0411_007:0759c22_21": "我等審當於彼最後盧至佛所，獲得正見，離諸邪見，諸惡業障盡滅無餘，解脫一切眾苦惱者。",
    "T13n0411_007:0759c24_22": "若令我等於大賢劫，常處無間大地獄中，恒受種種極重苦惱，亦能堪忍。」",
    "T13n0411_007:0759c26_0": "世尊告曰：「善哉，善哉！",
    "T13n0411_007:0759c26_1": "汝等乃能如是勇猛。",
    "T13n0411_007:0759c26_2": "汝等由此堅固精進自誓願力，定能於彼盧至佛前，宿世所集諸惡業障皆悉消滅，定能發起增上信敬，親近、供養盧至如來；定能永斷一切煩惱，成阿羅漢；或定能證三摩地門殊勝功德。」",
    "T13n0411_007:0760a02_3": "時，諸聲聞及菩薩眾，歡喜禮佛，還復本座。",
    "T13n0411_007:0760a04_0": "爾時，世尊告金剛藏菩薩摩訶薩言：「善男子！",
    "T13n0411_007:0760a05_0": "我以佛眼觀諸世間，見未來世此佛土中，有無量、無數、百千俱胝那庾多，剎帝利旃荼羅、婆羅門旃荼羅、宰官旃荼羅、居士旃荼羅、長者旃荼羅、沙門旃荼羅、茷舍旃荼羅、戍達羅旃荼羅，若男、若女，少種善根，雖得人身，而隨惡友起諸邪見，造諸惡行，壞我甚深無上正法，於我所說無有熾然，滅熾然法不生信樂。",
    "T13n0411_007:0760a12_1": "或於我說與聲聞乘相應正法，誹謗、輕毀、障蔽、隱沒，不令流布。",
    "T13n0411_007:0760a13_2": "或於我說與獨覺乘相應正法，誹謗、輕毀、障蔽、隱沒，不令流布。",
    "T13n0411_007:0760a15_3": "或於我說與無上乘相應正法，誹謗、輕毀、障蔽、隱沒，不令流布。",
    "T13n0411_007:0760a16_4": "或於歸我諸出家人，若是法器、若非法器，多行忿恨、呵罵、毀辱、譏刺、輕誚、種種誹謗，隱善揚惡，廣說乃至，起輕慢心種種觸惱。",
    "T13n0411_007:0760a19_5": "如是諸人非聖法器，自實愚癡，懷聰明慢，從此命終墮三惡趣，受無量種增上猛利難忍苦毒，經於無量百千俱胝那庾多劫難復人身，如前廣說。",
    "T13n0411_007:0760a23_0": "善男子！",
    "T13n0411_007:0760a23_1": "如是眾生，寧處無間大地獄中受諸重苦，不受如是鄙惡人身，憍慢、貢高，隨順惡友，造作如是惡、不善業，流轉生死，難可濟度，常處生死，受諸苦惱。」",
    "T13n0411_007:0760a27_0": "爾時，會中有無量、無數大慧有情，從座而起，頂禮佛足，合掌向佛，悲泣墮淚，而白佛言：「大德世尊諦觀如是世間眾生，雖皆獲得難得人身，而遠離正信、遠離正願、遠離正意樂、遠離正見、遠離善知識、遠離好時、遠離好處、遠離淨戒、遠離正定、遠離正慧。",
    "T13n0411_007:0760b03_1": "如是眾生，雖皆獲得難得人身，而由愚癡、憍慢力故，造作如前所說重罪，毀謗世尊所說正法，觸惱世尊出家弟子。",
    "T13n0411_007:0760b06_2": "我等今者對世尊前，以至誠心發真誓願：『我等從今流轉生死，乃至未得解脫已來，常願不遇如是惡緣，決定不造如是重罪；終不毀謗諸佛正法，亦不觸惱諸出家人；必不挑壞眾生法眼，亦不斷滅三寶種性。』",
    "T13n0411_007:0760b11_3": "惟願世尊！",
    "T13n0411_007:0760b11_4": "哀愍攝受我等所發如是誓願。」",
    "T13n0411_007:0760b12_5": "時，眾會中復有無量百千俱胝那庾多聰慧有情，從座而起，頂禮佛足，合掌恭敬，而白佛言：「大德世尊！",
    "T13n0411_007:0760b15_0": "我等今者對世尊前，以至誠心發真誓願：『我等從今流轉生死，乃至未得法忍已來，於其中間，常願不處諸帝王位，常願不處諸宰官位，常願不處諸國師位，常願不處城邑、聚落、鎮邏長位，常願不處諸軍將位，常願不處諸商主位，常願不處一切祠祀寺觀主位，常願不處長者、居士、沙門主位，常願不處諸師長位，常願不處諸家長位，常願不處斷事者位，常願不處乃至一切富貴尊位。",
    "T13n0411_007:0760b24_1": "乃至未得法忍已來，我等若處如是諸位，則於佛法名惡因緣，造諸重罪，毀謗諸佛所說正法，觸惱諸佛出家弟子，必當挑壞眾生法眼，亦為斷滅三寶種性，亦為損惱無量有情；由是定當墮無間獄，輪轉惡趣難有出期。』",
    "T13n0411_007:0760b29_2": "唯願世尊！",
    "T13n0411_007:0760b29_3": "哀愍攝受我等所發如是誓願。」",
    "T13n0411_007:0760c01_4": "爾時，一切諸來大眾，天、龍、藥叉、健達縛、人、非人等，皆從座起，頂禮佛足，悲號感切涕淚交流，合掌恭敬而白佛言：「大德世尊！",
    "T13n0411_007:0760c04_5": "我等無始生死已來，愚癡、憍慢起諸惡業，或身惡業、或語惡業、或意惡業，自作教他，見聞隨喜。",
    "T13n0411_007:0760c06_6": "如是諸罪，今對佛前，皆深慚愧、發露懺悔，不敢覆藏，願悉除滅。",
    "T13n0411_007:0760c07_7": "從今以往永不復作，防護當來所有罪咎。",
    "T13n0411_007:0760c08_8": "第二、第三亦如是說。",
    "T13n0411_007:0760c09_9": "我等至誠發真誓願：『從今乃至生死後際，於其中間，常願不逢諸惡知識，亦願不遇諸惡因緣，設當逢遇願不隨順，決定不造如前所說諸惡罪業，勿令我等長夜受苦。』",
    "T13n0411_007:0760c13_10": "唯願世尊！",
    "T13n0411_007:0760c13_11": "哀愍攝受我等所發如是誓願。」",
    "T13n0411_007:0760c15_0": "爾時，世尊普告一切諸來大眾：「善哉，善哉！",
    "T13n0411_007:0760c15_1": "汝等乃能於後世苦，深見怖畏，發露懺悔。",
    "T13n0411_007:0760c16_2": "汝等今者，欲度生死深廣瀑流，欲入無畏涅槃之城，發如是願。",
    "T13n0411_007:0760c18_3": "諸善男子！",
    "T13n0411_007:0760c18_4": "有十種法，能令菩薩摩訶薩等，獲得無罪正路法忍。",
    "T13n0411_007:0760c19_5": "何等為十？",
    "T13n0411_007:0760c20_6": "諸善男子！",
    "T13n0411_007:0760c20_7": "若諸菩薩摩訶薩等，不著內身、不著外身、不著內外身，不著過去身、不著未來身、不著現在身，名第一法，能令菩薩摩訶薩等，獲得無罪正路法忍。",
    "T13n0411_007:0760c23_8": "「又善男子！",
    "T13n0411_007:0760c24_9": "若諸菩薩摩訶薩等，不著內受、不著外受、不著內外受，不著過去受、不著未來受、不著現在受，名第二法，能令菩薩摩訶薩等，獲得無罪正路法忍。",
    "T13n0411_007:0760c27_10": "「又善男子！",
    "T13n0411_007:0760c27_11": "若諸菩薩摩訶薩等，不著內想、不著外想、不著內外想，不著過去想、不著未來想、不著現在想，名第三法，能令菩薩摩訶薩等，獲得無罪正路法忍。",
    "T13n0411_007:0761a02_12": "「又善男子！",
    "T13n0411_007:0761a02_13": "若諸菩薩摩訶薩等，不著內行、不著外行、不著內外行，不著過去行、不著未來行、不著現在行，名第四法，能令菩薩摩訶薩等，獲得無罪正路法忍。",
    "T13n0411_007:0761a06_14": "「又善男子！",
    "T13n0411_007:0761a06_15": "若諸菩薩摩訶薩等，不著內識、不著外識、不著內外識，不著過去識、不著未來識、不著現在識，名第五法，能令菩薩摩訶薩等，獲得無罪正路法忍。",
    "T13n0411_007:0761a10_0": "「又善男子！",
    "T13n0411_007:0761a10_1": "若諸菩薩摩訶薩等，不著此世，名第六法，能令菩薩摩訶薩等，獲得無罪正路法忍。",
    "T13n0411_007:0761a12_2": "「又善男子！",
    "T13n0411_007:0761a12_3": "若諸菩薩摩訶薩等，不著他世，名第七法，能令菩薩摩訶薩等，獲得無罪正路法忍。",
    "T13n0411_007:0761a14_4": "「又善男子！",
    "T13n0411_007:0761a14_5": "若諸菩薩摩訶薩等，不著欲界，名第八法，能令菩薩摩訶薩等，獲得無罪正路法忍。",
    "T13n0411_007:0761a16_6": "「又善男子！",
    "T13n0411_007:0761a16_7": "若諸菩薩摩訶薩等，不著色界，名第九法，能令菩薩摩訶薩等，獲得無罪正路法忍。",
    "T13n0411_007:0761a18_8": "「又善男子！",
    "T13n0411_007:0761a19_0": "若諸菩薩摩訶薩等，不著無色界，名第十法，能令菩薩摩訶薩等，獲得無罪正路法忍。",
    "T13n0411_007:0761a21_0": "「諸善男子！",
    "T13n0411_007:0761a21_1": "是名十法，能令菩薩摩訶薩等，獲得無罪正路法忍。」",
    "T13n0411_007:0761a22_2": "世尊為眾說此法時，於眾會中有七十二百千俱胝菩薩摩訶薩，同時證得無生法忍。",
    "T13n0411_007:0761a24_3": "復有八十四百千那庾多菩薩，證得隨順法忍。",
    "T13n0411_007:0761a25_4": "復有無量百千聲聞，乃至永斷一切煩惱，成阿羅漢。",
    "T13n0411_007:0761a26_5": "復有百千那庾多眾生，先未發心，今發無上正等覺心，於如來智住不退地。",
    "T13n0411_007:0761a28_6": "復有無量、無數眾生，先未發心，於今乃發獨覺乘心。",
    "T13n0411_007:0761a29_7": "復有無量、無數眾生，先未發心，於今乃發聲聞乘心。",
    "T13n0411_007:0761b03_0": "爾時，世尊復告大眾：「若諸有情，已得法忍，處剎帝利灌頂王位，受用種種勝大財業，及處種種富貴尊位，是我所許，非餘有情。」",
    "T13n0411_007:0761b05_1": "金剛藏菩薩白佛言：「世尊！",
    "T13n0411_007:0761b06_2": "若諸有情，未得法忍，於剎帝利灌頂王位，受用種種勝大財業，及餘種種富貴尊位，定不許處？",
    "T13n0411_007:0761b08_3": "為亦許耶？」",
    "T13n0411_007:0761b08_4": "世尊告曰：「若諸有情，未得法忍，有能受行十善業道，亦勸眾生令受學者，我亦聽許，處剎帝利灌頂王位，受用種種勝大財業，及餘種種富貴尊位。",
    "T13n0411_007:0761b12_5": "若諸有情，未得法忍，亦不受行十善業道，及勸眾生令勤受學，以強勢力，處剎帝利灌頂王位，受用種種勝大財業，及處種種富貴尊位，名剎帝利旃荼羅王，及餘種種富貴尊位旃荼羅王。",
    "T13n0411_007:0761b16_6": "愚癡、憍慢、毀壞、擾亂、我甚深法，滅正法燈斷三寶種。",
    "T13n0411_007:0761b17_7": "於我出家諸弟子眾，種種惱亂捶拷刑罰，奪其衣鉢基業財產，退令還俗，課稅役使，繫閉牢獄，乃至斷命。",
    "T13n0411_007:0761b20_8": "於我所說微妙法義，誹謗、輕毀、障蔽、隱沒，不令流布，奪窣堵波，及僧祇物。",
    "T13n0411_007:0761b22_9": "如是諸人，皆當墜墮無間地獄，受諸劇苦輪轉惡趣，難有出期。」",
    "T13n0411_007:0761b23_10": "時金剛藏菩薩復白佛言：「世尊！",
    "T13n0411_007:0761b24_11": "若諸有情，未得法忍，亦不受行十善業道，及勸眾生令勤受學，以強勢力，處剎帝利灌頂王位，受用種種勝大財業，及餘種種富貴尊位。",
    "T13n0411_007:0761b27_12": "頗有別緣得方便救，令其免墮無間地獄，及餘惡趣受諸苦不？」",
    "T13n0411_007:0761b29_0": "世尊告曰：「亦有別緣得方便救。",
    "T13n0411_007:0761b29_1": "謂有眾生處剎帝利灌頂王位，及餘種種富貴尊位，雖復未得成就法忍十善業道，而有信力尊敬三寶，於佛所說三乘相應諸出要法，下至一頌，終不謗毀、障蔽、隱沒、不令流布。",
    "T13n0411_007:0761c04_2": "於佛出家諸弟子眾，持戒、破戒、下至無戒剃除鬚髮被袈裟者，皆不惱亂、捶拷、謫罰，侵奪衣鉢、基業、財產，退令還俗、課稅役使、繫閉牢獄、乃至斷命，亦不侵奪窣堵波物及僧祇物，遮制摧伏諸暴惡人，不令惱亂諸出家眾，不令侵奪三寶財物。",
    "T13n0411_007:0761c10_3": "於佛所說三乘相應諸出要法，恭敬聽受，既聽受已，精進修行，法隨法行。",
    "T13n0411_007:0761c12_4": "於我三乘賢聖弟子，恭敬供養、親近承事。",
    "T13n0411_007:0761c13_5": "於大乘中，誓願堅固，終無疑難退屈之心，亦常勸導安置眾生，令於大乘信受修學。",
    "T13n0411_007:0761c15_6": "此剎帝利旃荼羅王，及餘種種富貴尊位旃荼羅王，過去諸佛皆共聽許，處帝王位，及餘種種富貴尊位。",
    "T13n0411_007:0761c17_7": "雖復受用種種國土、城邑、聚落、勝大財業，而得免墮無間地獄及餘惡趣。",
    "T13n0411_007:0761c19_8": "我亦聽許，處帝王位，及餘種種富貴尊位，雖復受用種種國土、城邑、聚落，而得免墮無間地獄及諸惡趣。",
    "T13n0411_007:0761c21_9": "「若諸有情，欲得懺悔除滅一切諸惡業障令無餘者，於我所說如是法門，當勤修學勿令廢忘。",
    "T13n0411_007:0761c23_10": "有能如此現前大眾，慚愧、懺悔諸惡業者，先世所造一切惡業，皆得銷滅無有遺餘。」",
    "T13n0411_007:0761c26_0": "大乘大集地藏十輪經卷第七"
}