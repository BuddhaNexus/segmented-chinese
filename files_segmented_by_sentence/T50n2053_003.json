{
    "T50n2053_003:0233c02_0": "大唐大慈恩寺三藏法師傳卷",
    "T50n2053_003:0233c03_0": "第三",
    "T50n2053_003:0233c05_0": "沙門慧立本　釋彥悰箋",
    "T50n2053_003:0233c06_0": "起阿踰陀國終伊爛拏國",
    "T50n2053_003:0233c07_0": "自此東南行六百餘里，渡殑伽河，南至阿踰陀國(中印度)，寺百餘所，僧徒數千人，大小乘兼學。",
    "T50n2053_003:0233c09_1": "大城中有故伽藍，是伐蘇槃度菩薩(唐言世親，舊曰婆藪槃豆，譯為天親，訛也)於此製大、小乘論及為眾講處。",
    "T50n2053_003:0233c11_2": "城西北四五里，臨殑伽河岸大伽藍中，有窣堵波高二百餘尺，無憂王所建，佛昔三月說法處。",
    "T50n2053_003:0233c13_3": "其傍又有過去四佛經行處。",
    "T50n2053_003:0233c14_4": "城西南五六里有故伽藍，是阿僧伽菩薩說法處。",
    "T50n2053_003:0233c15_5": "菩薩夜昇覩史多天，於慈氏菩薩所受《瑜伽論》、《莊嚴大乘論》、《中邊分別論》，晝則下天為眾說法。",
    "T50n2053_003:0233c17_6": "阿僧伽亦名無著，即健陀邏國人也。",
    "T50n2053_003:0233c18_7": "佛滅度後一千年中出現於世，從彌沙塞部出家，後信大乘。",
    "T50n2053_003:0233c19_8": "弟世親菩薩於說一切有部出家，後信大乘。",
    "T50n2053_003:0233c20_9": "兄弟皆稟明聖之器，含著述之才，廣造諸論，解釋大乘，為印度宗匠。",
    "T50n2053_003:0233c22_10": "如《攝大乘論》、《顯揚聖教》、《對法》、《唯識》、《俱舍論》等，皆其筆也。",
    "T50n2053_003:0233c23_11": "法師自阿踰陀國禮聖跡，順殑伽河與八十餘人同船東下，欲向阿耶穆佉國。",
    "T50n2053_003:0233c25_12": "行可百餘里，其河兩岸皆是阿輸迦林，非常深茂。",
    "T50n2053_003:0233c26_13": "於林中兩岸各有十餘船賊，鼓棹迎流，一時而出。",
    "T50n2053_003:0233c27_14": "船中驚擾，投河者數人，賊遂擁船向岸，令諸人解脫衣服，搜求珍寶。",
    "T50n2053_003:0233c29_15": "然彼群賊素事突伽天神，每於秋中覓一人質狀端美，殺取肉血用以祠之，以祈嘉福。",
    "T50n2053_003:0234a02_16": "見法師儀容偉麗，體骨當之，相顧而喜曰：「我等祭神時欲將過，不能得人，今此沙門形貌淑美，殺用祠之，豈非吉也！」",
    "T50n2053_003:0234a05_17": "法師報：「以奘穢陋之身，得充祠祭，實非敢惜。",
    "T50n2053_003:0234a06_18": "但以遠來，意者欲禮菩提樹像耆闍崛山，并請問經法，此心未遂，檀越殺之，恐非吉也。」",
    "T50n2053_003:0234a08_19": "船上諸人皆共同請，亦有願以身代，賊皆不許。",
    "T50n2053_003:0234a09_20": "於是賊帥遣人取水，於花林中除地設壇，和泥塗掃，令兩人拔刀牽法師上壇，欲即揮刃。",
    "T50n2053_003:0234a11_21": "法師顏無有懼，賊皆驚異。",
    "T50n2053_003:0234a12_22": "既知不免，語賊：「願賜少時，莫相逼惱，使我安心歡喜取滅。」",
    "T50n2053_003:0234a13_23": "法師乃專心覩史多宮念慈氏菩薩，願得生彼恭敬供養，受《瑜伽師地論》，聽聞妙法，成就通慧，還來下生，教化此人令修勝行，捨諸惡業，及廣宣諸法，利安一切。",
    "T50n2053_003:0234a17_24": "於是禮十方佛，正念而坐，注心慈氏，無復異緣。",
    "T50n2053_003:0234a18_25": "於心想中，若似登蘇迷盧山，越一二三天，見覩史多宮慈氏菩薩處妙寶臺，天眾圍繞。",
    "T50n2053_003:0234a20_26": "此時身心歡喜，亦不知在壇，不憶有賊。",
    "T50n2053_003:0234a21_27": "同伴諸人發聲號哭。",
    "T50n2053_003:0234a22_28": "須臾之間黑風四起，折樹飛沙，河流涌浪，船舫漂覆，賊徒大駭，問同伴曰：「沙門從何處來？",
    "T50n2053_003:0234a24_29": "名字何等？」",
    "T50n2053_003:0234a24_30": "報曰：「從支那國來求法者此也。",
    "T50n2053_003:0234a25_31": "諸君若殺，得無量罪。",
    "T50n2053_003:0234a25_32": "且觀風波之狀，天神已瞋，宜急懺悔。」",
    "T50n2053_003:0234a26_33": "賊懼，相率懺謝，稽首歸依。",
    "T50n2053_003:0234a27_34": "時亦不覺，賊以手觸，爾乃開目，謂賊曰：「時至耶？」",
    "T50n2053_003:0234a28_35": "賊曰：「不敢害師，願受懺悔。」",
    "T50n2053_003:0234a29_36": "法師受其禮謝，為說殺盜邪祠諸不善業，未來當受無間之苦。",
    "T50n2053_003:0234b01_37": "何為電光朝露少時之身，作阿僧企耶長時苦種！",
    "T50n2053_003:0234b02_38": "賊等叩頭謝曰：「某等妄想顛倒，為所不應為，事所不應事。",
    "T50n2053_003:0234b04_39": "若不逢師福德感動冥祇，何以得聞啟誨。",
    "T50n2053_003:0234b05_40": "請從今日已去即斷此業，願師證明。」",
    "T50n2053_003:0234b06_41": "於是遞相勸告，收諸劫具總投河流，所奪衣資各還本主，並受五戒，風波還靜。",
    "T50n2053_003:0234b08_0": "賊眾歡喜，頂禮辭別。",
    "T50n2053_003:0234b08_1": "同伴敬歎轉異於常。",
    "T50n2053_003:0234b09_0": "遠近聞者莫不嗟怪。",
    "T50n2053_003:0234b09_1": "非求法殷重，何以致茲。",
    "T50n2053_003:0234b10_2": "從此東行三百餘里，渡殑伽河，北至阿耶穆佉國(中印度)。",
    "T50n2053_003:0234b11_3": "從此東南行七百餘里，渡殑伽河南、閻牟那河北，至鉢羅耶伽國(中印度)。",
    "T50n2053_003:0234b13_4": "城西南瞻博迦花林中有窣堵波，無憂王所造，是佛昔降外道處。",
    "T50n2053_003:0234b14_5": "其側有伽藍，是提婆菩薩作《廣百論》挫小乘外道處。",
    "T50n2053_003:0234b15_6": "大城東兩河交處，其西有墠，周十四五里，土地平正，自古已來諸王豪族仁慈惠施，皆至於此，因號其處為大施場。",
    "T50n2053_003:0234b18_7": "今戒日王亦繼斯軌，五年積財，七十五日散施，上從三寶，下至孤窮，無不悉施。",
    "T50n2053_003:0234b20_8": "從此西南入大林，多逢惡獸、野象。",
    "T50n2053_003:0234b21_9": "經五百餘里，至憍賞彌國(舊曰俱睒彌，訛。",
    "T50n2053_003:0234b21_10": "中印度)。",
    "T50n2053_003:0234b22_11": "伽藍十餘所，僧徒三百餘人。",
    "T50n2053_003:0234b22_12": "城內故宮中有大精舍，高六十餘尺，有刻檀佛像，上懸石蓋，鄔陀衍那王(唐言出愛，舊云優填王，訛)之所造也。",
    "T50n2053_003:0234b24_13": "昔如來在忉利天經夏為母說法，王思慕，乃請目連將巧工升天觀佛尊顏容止，還以紫檀雕刻以像真容，世尊下來時，像迎佛，即此也。",
    "T50n2053_003:0234b28_14": "城南有故宅，是瞿史羅(舊曰瞿師羅，訛)長者故居也。",
    "T50n2053_003:0234b29_15": "城南不遠有故伽藍，即長者之園地。",
    "T50n2053_003:0234c01_16": "中有窣堵波，高二百餘尺，無憂王所造。",
    "T50n2053_003:0234c02_17": "次東南重閣是世親造《唯識論》處。",
    "T50n2053_003:0234c02_18": "次東菴沒羅林有故基，是無著菩薩作《顯揚論》處。",
    "T50n2053_003:0234c04_19": "從此東行五百餘里，至鞞索迦國。",
    "T50n2053_003:0234c04_20": "伽藍二十餘所，僧三千許人，學小乘正量部。",
    "T50n2053_003:0234c05_21": "東南道左有大伽藍，是昔提婆設摩阿羅漢造《識身足論》，說無我人，瞿波阿羅漢作《聖教要實論》，說有我人，因此法執，遂深諍論。",
    "T50n2053_003:0234c08_22": "又是護法菩薩七日中摧伏小乘一百論師處。",
    "T50n2053_003:0234c09_23": "其側又有如來六年說法處。",
    "T50n2053_003:0234c10_24": "有一樹高七十餘尺，昔佛因淨齒，棄其餘枝，遂植根繁茂至今。",
    "T50n2053_003:0234c12_25": "邪見之徒數來殘伐，隨伐隨生，榮茂如本。",
    "T50n2053_003:0234c13_26": "從此東北行五百餘里，至室羅伐悉底國(舊曰舍衛，訛也)。",
    "T50n2053_003:0234c14_27": "周六千餘里，伽藍數百，僧徒數千，並學正量部。",
    "T50n2053_003:0234c15_28": "佛在時，鉢羅斯那恃多(唐言勝軍，舊曰波斯匿，訛)王所居都也。",
    "T50n2053_003:0234c16_29": "城內有王殿故基，次東不遠有故基，上建窣堵波，勝軍王為佛造大講堂處。",
    "T50n2053_003:0234c18_30": "次復有塔，是佛姨母鉢羅闍鉢底(唐言生主，舊曰波闍波提，訛也)比丘尼精舍。",
    "T50n2053_003:0234c19_31": "次東有塔，是蘇達多(唐言樂施，舊曰須達，訛也)故宅。",
    "T50n2053_003:0234c20_32": "宅側有大窣堵波，是鴦窶利摩羅(舊曰央崛摩羅，訛也)捨邪之處。",
    "T50n2053_003:0234c22_33": "城南五六里有逝多林(唐曰言勝林，舊曰祇陀，訛也)。",
    "T50n2053_003:0234c23_0": "即給孤獨園也。",
    "T50n2053_003:0234c23_1": "昔為伽藍，今已頹毀。",
    "T50n2053_003:0234c23_2": "東門左右各建石柱，高七十餘尺，無憂王所立。",
    "T50n2053_003:0234c24_3": "諸屋並盡，獨一塼室在，中有金像。",
    "T50n2053_003:0234c25_4": "昔佛昇天為母說法，勝軍王心生戀慕，聞出愛王刻檀為像，因造此也。",
    "T50n2053_003:0234c27_5": "伽藍後不遠是外道梵志殺婦謗佛處。",
    "T50n2053_003:0234c28_6": "伽藍東百餘步有大深坑，是提婆達多以毒藥害佛生身入地獄處。",
    "T50n2053_003:0234c29_7": "其南復有大坑，瞿伽梨比丘謗佛生身入地獄處。",
    "T50n2053_003:0235a02_8": "坑南八百餘步，是戰遮婆羅門女謗佛生身入地獄處。",
    "T50n2053_003:0235a03_9": "凡此三坑，窺不見底。",
    "T50n2053_003:0235a03_10": "伽藍東七十餘步，有精舍高大。",
    "T50n2053_003:0235a04_11": "中有佛像東面坐，如來昔共外道論議處。",
    "T50n2053_003:0235a05_12": "次東有天祠，量等精舍，日光移轉，天祠影不及精舍，精舍影常覆天祠。",
    "T50n2053_003:0235a07_13": "次東三四里有窣堵波，是舍利子與外道論議處。",
    "T50n2053_003:0235a08_14": "大城西北六十餘里有故城，是賢劫中人壽二萬歲時，迦葉波佛父城也。",
    "T50n2053_003:0235a10_15": "城南是佛成正覺已初見父處。",
    "T50n2053_003:0235a10_16": "城北有塔，塔有迦葉波佛全身舍利，並無憂王所立。",
    "T50n2053_003:0235a12_17": "從此東南行八百餘里，至劫比羅伐窣堵國(舊曰迦毘羅衛國)。",
    "T50n2053_003:0235a13_18": "國周四千餘里，都城十餘里，並皆頹毀，宮城周十五里，壘塼而成，極牢固。",
    "T50n2053_003:0235a15_19": "內有故基，淨飯王之正殿，上建精舍，中作王像。",
    "T50n2053_003:0235a16_20": "次北有故基，是摩耶夫人之寢殿，上建精舍，中作夫人之像。",
    "T50n2053_003:0235a17_21": "其側有精舍，是釋迦菩薩降神母胎處，中作菩薩降生之像。",
    "T50n2053_003:0235a19_22": "上坐部云，菩薩以嗢怛羅頞娑荼月三十日夜降神母胎，當此五月十五日。",
    "T50n2053_003:0235a20_23": "諸部則以此二十三日，當此五月八日。",
    "T50n2053_003:0235a21_24": "東北有窣堵波，阿私陀仙相太子處。",
    "T50n2053_003:0235a22_25": "於城左右有太子共諸釋種捔力處。",
    "T50n2053_003:0235a23_26": "又有太子乘馬踰城處，及先於四門見老、病、死及沙門，厭離世間迴駕處。",
    "T50n2053_003:0235a25_27": "從此東行荒林五百餘里，至藍摩國(中印度)。",
    "T50n2053_003:0235a26_28": "居人稀少。",
    "T50n2053_003:0235a26_29": "故城東南有塼窣堵波，高五十餘尺，如來涅槃後，此國先王分得舍利，還而造也，每放光明。",
    "T50n2053_003:0235a28_30": "其側有龍池，龍數變身為人，繞塔行道，野象銜花常來供養。",
    "T50n2053_003:0235b01_31": "其側不遠有伽藍，以沙彌知寺任。",
    "T50n2053_003:0235b02_0": "相傳昔有苾芻招命同學，遠來禮拜，見野象銜花，安置塔前，復以牙芟草，以鼻灑水，眾見無不感歎。",
    "T50n2053_003:0235b04_1": "有一苾芻便捨大戒，願留供養，謂眾人曰：「象是畜生，猶知敬塔獻花灑掃，我居人類，依佛出家，豈可目覩荒殘，不供事也！」",
    "T50n2053_003:0235b07_2": "即辭眾住，結宇疏池，種花殖菓，雖涉寒暑，不以勞惓。",
    "T50n2053_003:0235b08_3": "隣國聞之，各捨財寶，共建伽藍，仍即屈知僧務，自此相承，遂為故事矣。",
    "T50n2053_003:0235b10_4": "沙彌伽藍東大林中行百餘里，有窣堵波，無憂王所建，是太子踰城至此，解寶衣、天冠、髻珠付闡鐸迦(舊曰車匿，訛)還處也。",
    "T50n2053_003:0235b13_5": "及剃髮，皆有塔記。",
    "T50n2053_003:0235b13_6": "出此林已，至拘尸那揭羅國。",
    "T50n2053_003:0235b14_7": "處極荒梗。",
    "T50n2053_003:0235b14_8": "城內東北隅有窣堵波，無憂王所建，准陀故宅(舊曰純陀，訛)。",
    "T50n2053_003:0235b15_9": "宅中有井，將營獻供時鑿也，水猶澄映。",
    "T50n2053_003:0235b16_10": "城西北三四里，渡阿恃多伐底河(唐言無勝，舊曰阿利跋提河，訛)。",
    "T50n2053_003:0235b17_11": "河側不遠至娑羅林，其樹似槲而皮青葉白，甚光潤，四雙齊高，即如來涅槃處也。",
    "T50n2053_003:0235b19_12": "有大甎精舍，中有如來涅槃之像，北首而臥。",
    "T50n2053_003:0235b20_13": "傍有大窣堵波，高二百餘尺，無憂王所造。",
    "T50n2053_003:0235b21_14": "又立石柱記佛涅槃事，不書年月，相傳云：佛處世八十年，以吠舍佉月後半十五日入涅槃，當此二月十五日。",
    "T50n2053_003:0235b24_15": "說一切有部復云：佛以迦剌底迦月後半入涅槃，當此九月八日。",
    "T50n2053_003:0235b25_16": "自涅槃已來，或云千二百歲，或千三百，或千五百，或云過九百未滿千年。",
    "T50n2053_003:0235b27_17": "又如來坐金棺為母說法，出臂問阿難，現足示迦葉，香木焚身，八王分骨，皆有塔記。",
    "T50n2053_003:0235b29_18": "從此復大林中經五百餘里，至婆羅痆斯國(音女點反)。",
    "T50n2053_003:0235c01_19": "國周四千餘里，都城西臨殑伽河，長十餘里，廣五六里。",
    "T50n2053_003:0235c02_20": "伽藍三十餘所，僧二千餘人，學小乘一切有部。",
    "T50n2053_003:0235c04_0": "渡婆羅痆斯河東北行十餘里，至鹿野伽藍，臺觀連雲，長廊四合。",
    "T50n2053_003:0235c05_1": "僧徒一千五百人，學小乘正量部。",
    "T50n2053_003:0235c06_2": "大院內有精舍，高百餘尺，石階甎龕，層級百數，皆隱起黃金佛像。",
    "T50n2053_003:0235c07_3": "室中有鍮石佛像，量等如來身，作轉法輪狀。",
    "T50n2053_003:0235c09_0": "精舍東南有石窣堵波，無憂王所建，高百餘尺。",
    "T50n2053_003:0235c10_1": "前有石柱，高七十餘尺，是佛初轉法輪處。",
    "T50n2053_003:0235c11_2": "其側有梅怛麗(唐言慈氏，舊曰彌勒，訛也)菩薩受記處。",
    "T50n2053_003:0235c12_3": "次西有窣堵波，是佛昔為護明菩薩，於賢劫中人壽二萬歲時，迦葉波佛所受記處。",
    "T50n2053_003:0235c14_0": "釋迦受記南，有過去四佛經行處，長五十餘步，高七尺，以青石積成，上有四佛經行之像。",
    "T50n2053_003:0235c16_1": "伽藍西有如來澡浴池，又有滌器池，又有浣衣池，並神龍守護，無人穢觸。",
    "T50n2053_003:0235c17_2": "池側有窣堵波，佛修菩薩行時，為六牙白象施獵師牙處。",
    "T50n2053_003:0235c19_3": "又為鳥時，與獼猴、白象約尼拘律樹，定長幼巡行化人處。",
    "T50n2053_003:0235c20_4": "又作鹿王，又度憍陳如等五人處。",
    "T50n2053_003:0235c21_5": "從此順殑伽河流東行三百餘里，至戰主國。",
    "T50n2053_003:0235c22_6": "從此東北渡殑伽河行百四五十里，至吠舍釐國(舊曰毘舍離，訛)。",
    "T50n2053_003:0235c23_7": "國周五千餘里，土壤良沃，多菴沒羅菓茂遮菓。",
    "T50n2053_003:0235c24_8": "都城荒毀。",
    "T50n2053_003:0235c25_9": "故基周六七十里，居人甚少。",
    "T50n2053_003:0235c25_10": "宮城西北五六里有一伽藍，旁有窣堵波，是佛昔說《毘摩羅詰經》處。",
    "T50n2053_003:0235c27_11": "次東北三四里有窣堵波，是毘摩羅詰故宅，其宅尚多靈異。",
    "T50n2053_003:0235c28_12": "去此不遠有一室，積石所作，是無垢稱現疾說法處。",
    "T50n2053_003:0236a01_0": "其側亦有寶積故宅、菴摩羅女故宅。",
    "T50n2053_003:0236a01_1": "次北三四里有窣堵波，是佛將往拘尸那國般涅槃，天、人隨從竚立處。",
    "T50n2053_003:0236a03_2": "次西復有佛最後觀吠舍釐處，次南又有菴摩羅女持園施佛處，又有佛許魔王涅槃處。",
    "T50n2053_003:0236a05_3": "從吠舍釐南境去殑伽河百餘里，到吠多補羅城，得《菩薩藏經》。",
    "T50n2053_003:0236a07_4": "又南渡殑伽河，至摩揭陀國(舊曰摩伽陀，訛)。",
    "T50n2053_003:0236a08_0": "周五千餘里。",
    "T50n2053_003:0236a08_1": "俗土崇學重賢。",
    "T50n2053_003:0236a08_2": "伽藍五十餘所，僧萬餘人，多大乘學。",
    "T50n2053_003:0236a09_3": "河南有故城，周七十餘里，雖復荒頹，猶有雉堞。",
    "T50n2053_003:0236a10_4": "昔人壽無量歲時，號拘蘇摩補羅城(唐言香花宮城)。",
    "T50n2053_003:0236a11_5": "王宮多花，故致此號。",
    "T50n2053_003:0236a12_6": "復至人壽數千歲時，更名波吒釐子城(舊曰熙連弗邑，訛)。",
    "T50n2053_003:0236a13_7": "復約波吒釐樹為名。",
    "T50n2053_003:0236a13_8": "至佛涅槃後第一百年，有阿輸迦王(唐言無憂王，舊曰阿育王，訛也)。",
    "T50n2053_003:0236a15_9": "即頻毘娑羅王(唐言影堅)之曾孫也，自王舍城遷都來此。",
    "T50n2053_003:0236a16_10": "年代浸遠，今唯故基。",
    "T50n2053_003:0236a16_11": "伽藍數百，存者二三。",
    "T50n2053_003:0236a17_12": "故宮北臨殑伽河為小城，城有千餘家，宮北有石柱高數十尺，無憂王作地獄處。",
    "T50n2053_003:0236a19_13": "法師在小城停七日，巡禮聖迹。",
    "T50n2053_003:0236a20_14": "地獄南有窣堵波，即八萬四千之一也。",
    "T50n2053_003:0236a21_0": "王以人功建立，中有如來舍利一斗，每放神光。",
    "T50n2053_003:0236a22_1": "次有精舍，舍中有如來所履石，石上有佛雙跡，長一尺八寸，廣六寸，兩足下有千輻輪相，十指端有萬字花文及瓶魚等，皎然明著，是如來將入涅槃，發吠舍釐至此，於河南岸大方石上立，顧謂阿難：「此是吾最後望金剛座及王舍城所留之跡也。」",
    "T50n2053_003:0236a28_2": "精舍北有石柱，高三十餘尺，書記無憂王三以贍部洲施佛、法、僧，三以珍寶贖嗣也。",
    "T50n2053_003:0236b01_3": "故城東南有屈吒阿濫摩(唐言鷄園)僧伽藍故基，無憂王所造，是召千僧四事供養處。",
    "T50n2053_003:0236b03_4": "是等聖跡，凡停七日，禮拜方遍。",
    "T50n2053_003:0236b03_5": "又西南行六七由旬，至低羅磔迦寺。",
    "T50n2053_003:0236b04_6": "寺有三藏數十人，聞法師至，皆出迎引。",
    "T50n2053_003:0236b05_7": "從此又南行百餘里，到菩提樹。",
    "T50n2053_003:0236b06_8": "樹垣壘甎，高峻極固。",
    "T50n2053_003:0236b06_9": "東西長，南北稍狹。",
    "T50n2053_003:0236b07_10": "正門東對尼連禪河，南門接大花池，西帶嶮固，北門通大伽藍，其內聖跡連接，或精舍，或窣堵波，並諸王、大臣、豪富、長者慕聖營造，用為旌記。",
    "T50n2053_003:0236b10_11": "正中有金剛座。",
    "T50n2053_003:0236b10_12": "賢劫初成，與大地俱起，據三千大千之中，下極金輪，上齊地際，金剛所成，周百餘步。",
    "T50n2053_003:0236b12_13": "言金剛者，取其堅固難壞，能沮萬物。",
    "T50n2053_003:0236b13_14": "若不依本際則地不能停，若不以金剛為座，則無地堪發金剛定。",
    "T50n2053_003:0236b15_15": "今欲降魔成道，必居於此，若於餘地，地便傾昃，故賢劫千佛皆就此焉。",
    "T50n2053_003:0236b17_16": "又成道之處亦曰道場，世界傾搖，獨此不動。",
    "T50n2053_003:0236b18_17": "一二百年來眾生薄福，往菩提樹不見金剛座。",
    "T50n2053_003:0236b19_18": "佛涅槃後，諸國王以兩軀觀自在菩薩像南北標界，東向而坐。",
    "T50n2053_003:0236b20_19": "相傳此菩薩身沒不現，佛法當盡，今南邊菩薩已沒至胸。",
    "T50n2053_003:0236b21_20": "其菩提樹即畢鉢羅樹也，佛在時高數百尺，比頻為惡王誅伐，今可五丈餘，佛坐其下，成無上等覺，因謂菩提樹。",
    "T50n2053_003:0236b24_21": "樹莖黃白，枝葉青潤，秋冬不凋，唯至如來涅槃日，其葉頓落，經宿還生如本。",
    "T50n2053_003:0236b26_22": "每至是日，諸國王與臣僚共集樹下，以乳灌洗，燃燈散花，收葉而去。",
    "T50n2053_003:0236b27_23": "法師至，禮菩提樹及慈氏菩薩所作成道時像，至誠瞻仰訖，五體投地，悲哀懊惱，自傷歎言：「佛成道時，不知漂淪何趣。",
    "T50n2053_003:0236c01_24": "今於像季方乃至斯。」",
    "T50n2053_003:0236c02_25": "緬惟業障一何深重，悲淚盈目。",
    "T50n2053_003:0236c02_26": "時逢眾僧解夏，遠近輻湊數千人，觀者無不鳴噎。",
    "T50n2053_003:0236c04_27": "其處一踰繕那聖跡充滿，停八九日，禮拜方遍。",
    "T50n2053_003:0236c05_28": "至第十日，那爛陀寺眾差四大德來迎，即與同去。",
    "T50n2053_003:0236c06_29": "行可七踰繕那至寺莊。",
    "T50n2053_003:0236c06_30": "莊是尊者目連本生之村。",
    "T50n2053_003:0236c07_31": "至莊食，須臾，更有二百餘僧與千餘檀越將幢蓋、花香復來迎引，讚歎圍繞入那爛陀。",
    "T50n2053_003:0236c09_32": "既至，合眾都集。",
    "T50n2053_003:0236c09_33": "法師共相見訖，於上座頭別安床，命法師坐，徒眾亦坐。",
    "T50n2053_003:0236c11_34": "坐訖，遣維那擊犍稚唱。",
    "T50n2053_003:0236c11_35": "法師住寺，寺中一切僧所畜用法物道具咸皆共同。",
    "T50n2053_003:0236c13_36": "仍差二十人非老非少、閑解經律、威儀齊整者，將法師參正法藏，即戒賢法師也，眾共尊重不斥其名，號為正法藏。",
    "T50n2053_003:0236c15_37": "於是隨眾入謁。",
    "T50n2053_003:0236c16_38": "既見，方事師資，務盡其敬，依彼儀式，膝行肘步，嗚足頂禮，問訊讚歎訖。",
    "T50n2053_003:0236c17_39": "法藏令廣敷床座，命法師及諸僧坐。",
    "T50n2053_003:0236c18_40": "坐訖，問法師從何處來？",
    "T50n2053_003:0236c19_41": "報曰：「從支那國來，欲依師學《瑜伽論》。」",
    "T50n2053_003:0236c20_42": "聞已啼泣，喚弟子佛陀跋陀羅(唐言覺賢)，即法藏之姪也，年七十餘，博通經論，善於言談。",
    "T50n2053_003:0236c22_43": "法藏語曰：「汝可為眾說我三年前病惱因緣。」",
    "T50n2053_003:0236c23_44": "覺賢聞已，啼泣捫淚而說昔緣云：「和上昔患風病，每發，手足拘急如火燒刀刺之痛，乍發乍息，凡二十餘載。",
    "T50n2053_003:0236c25_45": "去三年前，苦痛尤甚，厭惡此身，欲不食取盡。",
    "T50n2053_003:0236c26_46": "於夜中夢三天人，一黃金色，二琉璃色，三白銀色，形貌端正，儀服輕明，來問和上曰：『汝欲棄此身耶？",
    "T50n2053_003:0236c29_47": "經云：「說身有苦，不說厭離於身。」",
    "T50n2053_003:0237a01_0": "汝於過去曾作國王，多惚眾生，故招此報。",
    "T50n2053_003:0237a02_1": "今宜觀省宿愆，至誠懺悔，於苦安忍，勤宣經論，自當銷滅。",
    "T50n2053_003:0237a03_2": "直爾厭身，苦終不盡。』",
    "T50n2053_003:0237a03_3": "和上聞已，至誠禮拜。",
    "T50n2053_003:0237a04_4": "其金色人指碧色者語和上曰：『汝識不？",
    "T50n2053_003:0237a05_5": "此是觀自在菩薩。』",
    "T50n2053_003:0237a05_6": "又指銀色曰：『此是慈氏菩薩。』",
    "T50n2053_003:0237a06_7": "和上即禮拜慈氏，問曰：『戒賢常願生於尊處，不知得不？』",
    "T50n2053_003:0237a07_8": "報曰：『汝廣傳正法，後當得生。』",
    "T50n2053_003:0237a08_9": "金色者自言：『我是曼殊室利菩薩。",
    "T50n2053_003:0237a09_10": "我等見汝空欲捨身，不為利益，故來勸汝。",
    "T50n2053_003:0237a10_11": "當依我語，顯揚正法《瑜伽論》等，遍及未聞，汝身即漸安隱，勿憂不差。",
    "T50n2053_003:0237a11_12": "有支那國僧樂通大法，欲就汝學，汝可待教之。』",
    "T50n2053_003:0237a13_13": "法藏聞已，禮拜報曰：『敬依尊教。』",
    "T50n2053_003:0237a13_14": "言已不見。",
    "T50n2053_003:0237a14_15": "自爾已來，和上所苦瘳除。」",
    "T50n2053_003:0237a14_16": "僧眾聞者莫不稱歎希有。",
    "T50n2053_003:0237a15_17": "法師得親承斯記，悲喜不能自勝，更禮謝曰：「若如所說，玄奘當盡力聽習，願尊慈悲攝受教誨。」",
    "T50n2053_003:0237a17_18": "法藏又問：「法師汝在路幾年？」",
    "T50n2053_003:0237a18_19": "答：「三年。」",
    "T50n2053_003:0237a18_20": "既與昔夢符同，種種誨喻令法師歡喜，以申師弟之情。",
    "T50n2053_003:0237a19_21": "言訖辭出，向幼日王院安置於覺賢房第四重閣。",
    "T50n2053_003:0237a21_0": "七日供養已，更安置上房在護法菩薩房北，加諸供給。",
    "T50n2053_003:0237a22_1": "日得贍步羅菓一百二十枚，檳榔子二十顆，豆蔻二十顆，龍腦香一兩，供大人米一升。",
    "T50n2053_003:0237a24_2": "其米大於烏豆，作飯香鮮，餘米不及，唯摩揭陀國有此粳米，餘處更無，獨供國王及多聞大德，故號為供大人米。",
    "T50n2053_003:0237a27_3": "月給油三升，酥乳等隨日取足。",
    "T50n2053_003:0237a27_4": "淨人一人、婆羅門一人，免諸僧事，行乘象輿。",
    "T50n2053_003:0237a28_5": "那爛陀寺主客萬，僧預此供給添法師合有十人。",
    "T50n2053_003:0237b01_6": "其遊踐殊方，見禮如此。",
    "T50n2053_003:0237b01_7": "那爛陀寺者，此云施無厭寺。",
    "T50n2053_003:0237b02_8": "耆舊相傳，此伽藍南菴沒羅園中有池，池有龍名那爛陀，傍建伽藍，故以為號。",
    "T50n2053_003:0237b04_9": "又云是如來昔行菩薩道時，為大國王建都此地，憐愍孤窮，常行惠捨，物念其恩，故號其處為施無厭也。",
    "T50n2053_003:0237b06_10": "地本菴沒羅長者園，五百商人以十億金錢買以施佛，佛於此處三月說法，商人多有證果。",
    "T50n2053_003:0237b09_0": "佛涅槃後，此國先王鑠迦羅阿迭多(唐言帝日)敬戀佛故，造此伽藍。",
    "T50n2053_003:0237b10_1": "王崩後，其子佛陀毱多王(唐言覺護)纂承鴻業，次南又造伽藍。",
    "T50n2053_003:0237b11_2": "至子怛他揭多王(唐言如來)，次東又造伽藍。",
    "T50n2053_003:0237b12_3": "至子婆羅阿迭多(唐言幼日)，次東北又建伽藍。",
    "T50n2053_003:0237b13_4": "後見聖僧從此支那國往赴其供，心生歡喜，捨位出家。",
    "T50n2053_003:0237b15_0": "其子伐闍羅(唐言金剛)嗣位，次北又建伽藍。",
    "T50n2053_003:0237b15_1": "其後中印度王於側又造伽藍。",
    "T50n2053_003:0237b16_2": "如是六帝相承，各加營造，又以甎壘其外，合為一寺，都建一門。",
    "T50n2053_003:0237b18_3": "庭序別開，中分八院。",
    "T50n2053_003:0237b18_4": "寶臺星列，瓊樓岳峙，觀竦烟中，殿飛霞上，生風雲於戶牖，交日月於軒簷，加以淥水逶迤，青蓮菡萏，羯尼花樹暉煥其間，菴沒羅林森疎其外。",
    "T50n2053_003:0237b21_5": "諸院僧室皆四重重閣，虬棟虹梁，繡櫨朱柱，彫楹鏤檻，玉礎文[木*((奐大)/比)]，甍接瑤暉，榱連繩彩。",
    "T50n2053_003:0237b23_6": "印度伽藍數乃千萬，壯麗崇高，此為其極。",
    "T50n2053_003:0237b24_7": "僧徒主客常有萬人，並學大乘兼十八部，爰至俗典《吠陀》等書，因明、聲明、醫方、術數亦俱研習。",
    "T50n2053_003:0237b27_0": "凡解經、論二十部者一千餘人，三十部者五百餘人，五十部者并法師十人。",
    "T50n2053_003:0237b28_1": "唯戒賢法師一切窮覽，德秀年耆，為眾宗匠。",
    "T50n2053_003:0237b29_2": "寺內講座日百餘所，學徒修習，無棄寸陰。",
    "T50n2053_003:0237c01_3": "德眾所居，自然嚴肅。",
    "T50n2053_003:0237c02_4": "建立已來七百餘載，未有一人犯譏過者。",
    "T50n2053_003:0237c03_5": "國王欽重，捨百餘邑充其供養，邑二百戶，日進粳米、酥乳數百石。",
    "T50n2053_003:0237c04_6": "由是學人端拱無求而四事自足，藝業成就，斯其力焉。",
    "T50n2053_003:0237c06_7": "法師於那爛陀寺安置已，向王舍城觀禮聖迹。",
    "T50n2053_003:0237c07_8": "王舍舊城彼云矩奢揭羅補羅城(唐言上茅宮城)，城處摩揭陀國之中，古昔君王多住其內。",
    "T50n2053_003:0237c09_9": "其地又生好香茅，故取為稱。",
    "T50n2053_003:0237c09_10": "四面皆山，峻峭如削，西通小徑，北有大門，東西長，南北狹，周一百五十餘里。",
    "T50n2053_003:0237c11_11": "其內更有小城，基周三十餘里，羯尼迦樹處處成林，發蕚開榮，四時無間，葉如金色。",
    "T50n2053_003:0237c13_12": "宮城北門外有窣堵波，是提婆達多與未生怨王放護財醉象欲害佛處。",
    "T50n2053_003:0237c15_13": "此東北有窣堵波，是舍利子聞阿濕婆恃苾芻說法證果處。",
    "T50n2053_003:0237c16_14": "次北不遠有大深坑，是室利毱多(唐言勝密)受外道邪言，以火坑、毒飯欲害佛處。",
    "T50n2053_003:0237c18_15": "次火坑東北山城之曲有窣堵波，是時縛迦大醫(舊曰耆婆，訛也)於此為佛造說法堂處。",
    "T50n2053_003:0237c20_16": "其側現有時縛迦故宅。",
    "T50n2053_003:0237c21_17": "宮城東北行十四五里，至姞栗陀羅矩吒山(唐言鷲峰，亦云鷲臺，舊曰耆闍崛山，訛也)。",
    "T50n2053_003:0237c22_18": "其山連崗北嶺，隆崛特高，形如鷲鳥，又狀高臺，故取為稱。",
    "T50n2053_003:0237c23_19": "泉石清奇，林樹森欝，如來在世多居此山說《法華》、《大般若》等無量眾經。",
    "T50n2053_003:0237c25_20": "山城北門行一里餘，至迦蘭陀竹園，今現有甎室，如來在昔多居其中，制諸戒律。",
    "T50n2053_003:0237c27_21": "園主名迦蘭陀，先以此園施諸外道。",
    "T50n2053_003:0237c28_22": "後見佛，又聞深法，恨不以園得施如來。",
    "T50n2053_003:0237c29_23": "時地神知其意，為現災怪怖諸外道，逐之令出，告曰：「長者欲以園施佛，汝宜速去。」",
    "T50n2053_003:0238a02_24": "外道含怒而出。",
    "T50n2053_003:0238a02_25": "長者歡喜，建立精舍訖，躬往請佛，佛為受之。",
    "T50n2053_003:0238a03_26": "竹園東有窣堵波，阿闍多設咄路王(唐言未生怨，舊曰阿闍世，訛也)之所建。",
    "T50n2053_003:0238a04_27": "如來涅槃後，諸王共分舍利，未生怨王得已將歸，立塔供養。",
    "T50n2053_003:0238a06_28": "無憂王發心欲遍造諸塔，開取舍利，尚留少許，今每放光明。",
    "T50n2053_003:0238a07_29": "竹園西南行五六里，山側有別竹林，中有大石室，是尊者摩訶迦葉波於此與九百九十九大阿羅漢，如來涅槃後結集三藏處。",
    "T50n2053_003:0238a10_30": "當結集時，無量聖眾雲集，迦葉告曰：「眾中自知具三明、六通，總持如來一切法藏無錯謬者住，餘各隨所安。」",
    "T50n2053_003:0238a13_31": "時簡得九百九十九人。",
    "T50n2053_003:0238a13_32": "阿難在於學地，迦葉語阿難：「汝漏未盡，勿污清眾。」",
    "T50n2053_003:0238a15_33": "阿難慚愧而出。",
    "T50n2053_003:0238a15_34": "一夜勤修，斷三界結，成阿羅漢，還來叩門。",
    "T50n2053_003:0238a16_35": "迦葉問曰：「汝結盡耶？」",
    "T50n2053_003:0238a16_36": "答曰：「然！」",
    "T50n2053_003:0238a17_37": "復曰：「若結盡者，不勞開門，隨意所入。」",
    "T50n2053_003:0238a18_0": "阿難乃從戶隙而入，禮拜僧足。",
    "T50n2053_003:0238a18_1": "迦葉執其手曰：「我欲汝除斷諸漏證聖果，故驅逐汝出，汝當知之。",
    "T50n2053_003:0238a20_2": "勿以為恨。」",
    "T50n2053_003:0238a20_3": "阿難曰：「若懷恨者，豈名結盡。」",
    "T50n2053_003:0238a21_4": "於是禮謝而坐。",
    "T50n2053_003:0238a21_5": "即初安居十五日時也。",
    "T50n2053_003:0238a22_6": "迦葉語阿難曰：「如來常於眾中稱汝多聞，總持諸法，汝可昇座為眾誦《素呾纜藏》，即一切經也。」",
    "T50n2053_003:0238a24_7": "阿難承命而起，向佛般涅槃山方作禮訖，昇坐誦經，諸眾隨口而錄。",
    "T50n2053_003:0238a26_8": "錄訖，又命優波離誦《毘柰耶藏》，即一切戒律也。",
    "T50n2053_003:0238a27_9": "誦訖，迦葉波自誦《阿毘達磨藏》，即一切論議。",
    "T50n2053_003:0238a28_10": "經兩三月安居中集三藏訖，書之貝葉方遍流通。",
    "T50n2053_003:0238a29_11": "諸聖相謂曰：「我等集此，名報佛恩，今日得聞，斯其力也。」",
    "T50n2053_003:0238b01_12": "以大迦葉僧中上座，因名上座部。",
    "T50n2053_003:0238b02_13": "又此西二十里有窣堵波，無憂王所建，即大眾部共集之處。",
    "T50n2053_003:0238b03_14": "諸學、無學數千人，大迦葉結集時不預者，共集此中，更相謂曰：「如來在日，同一師學。",
    "T50n2053_003:0238b05_15": "世尊滅度，驅簡我等，我等豈不能結集法藏報佛恩耶？」",
    "T50n2053_003:0238b07_16": "復集《素怛纜藏》、《毘柰耶藏》、《阿毘達磨藏》、《雜集藏》、《禁呪藏》，別為五藏，此中凡、聖同會，因謂之大眾部。",
    "T50n2053_003:0238b09_17": "次東北三四里至曷羅闍姞利呬多城(唐言王舍城)。",
    "T50n2053_003:0238b10_18": "外郭已壞，內城猶峻，周二十餘里，面有一門。",
    "T50n2053_003:0238b11_19": "初頻毘娑羅王居上茅宮時，百姓殷稠，居家鱗接。",
    "T50n2053_003:0238b12_20": "數遭火災，乃立嚴制，有不謹慎，先失火者，徙之寒林。",
    "T50n2053_003:0238b13_21": "寒林即彼國棄屍惡處也。",
    "T50n2053_003:0238b14_22": "頃之，王宮忽復失火。",
    "T50n2053_003:0238b15_0": "王曰：「我為人主，自犯不行，無以懲下。」",
    "T50n2053_003:0238b15_1": "命太子留撫，王徙居寒林。",
    "T50n2053_003:0238b16_2": "時吠舍釐王聞頻婆娑羅野居於外，欲簡兵襲之。",
    "T50n2053_003:0238b17_3": "候望者知而奏，王乃築邑。",
    "T50n2053_003:0238b18_4": "以王先舍於此，故名王舍城，即新城也。",
    "T50n2053_003:0238b19_5": "後闍王嗣位，因都之。",
    "T50n2053_003:0238b19_6": "至無憂王遷都波吒釐，以城施婆羅門。",
    "T50n2053_003:0238b20_7": "今城中無雜人，唯婆羅門千餘家耳。",
    "T50n2053_003:0238b21_8": "宮城內西南隅有窣堵波，是殊底色迦長者故宅(唐言星曆，舊云樹提伽，訛)，傍又有度羅怙羅處(即佛子也)。",
    "T50n2053_003:0238b23_9": "那爛陀寺西北有大精舍，高三百餘尺，婆羅阿迭多王之所建也。",
    "T50n2053_003:0238b25_10": "莊嚴甚麗，其中佛像同菩提樹像。",
    "T50n2053_003:0238b26_0": "精舍東北有窣堵波，如來昔於此七日說法處。",
    "T50n2053_003:0238b27_1": "西北又有過去四佛坐處。",
    "T50n2053_003:0238b27_2": "其南鍮石精舍，戒日王之所建，功雖未畢，詳其圖量，限高十餘丈。",
    "T50n2053_003:0238b29_3": "城次東二百餘步有銅立佛像，高八十餘尺，重閣六層方得覆及，昔滿胄王之所作也。",
    "T50n2053_003:0238c02_4": "又東行數里有窣堵波，佛初成道向王舍城至此，頻毘娑羅王與國人百千萬眾迎見佛處。",
    "T50n2053_003:0238c04_5": "又東行三十餘里，至因陀羅勢羅窶訶山。",
    "T50n2053_003:0238c05_6": "東峰伽藍前有窣堵波，謂僧(斯贈反)娑(唐言雁也)。",
    "T50n2053_003:0238c06_7": "昔此伽藍依小乘漸教，食三淨肉，於一時中買贖不得，其檢校人傍偟無措，乃見群雁翔飛，仰而戲言曰：「今日僧供有闕，摩訶薩埵宜知是時。」",
    "T50n2053_003:0238c09_8": "言訖，其引前者應聲而迴，鎩翮高雲，投身自墜。",
    "T50n2053_003:0238c10_9": "苾芻見已慚懼，遍告眾僧，聞者驚嗟，無不對之歎泣。",
    "T50n2053_003:0238c12_10": "各相謂曰：「此菩薩也。",
    "T50n2053_003:0238c12_11": "我曹何人，敢欲噉食。",
    "T50n2053_003:0238c13_12": "又如來設教，漸次而防，我等執彼初誘之言，便為究竟之說，守愚無改，致此損傷。",
    "T50n2053_003:0238c14_13": "自今已後，宜依大乘，不得更食三淨。」",
    "T50n2053_003:0238c15_14": "仍建靈塔，以死雁埋中，題表其心，使永傳芳烈，以故有茲塔也。",
    "T50n2053_003:0238c17_15": "如是等聖迹，法師皆周遍觀禮訖。",
    "T50n2053_003:0238c18_16": "還歸那爛陀寺，方請戒賢法師講《瑜伽論》，同聽者數千人。",
    "T50n2053_003:0238c19_17": "開題訖，少時，有一婆羅門於眾外悲[口*睪]而復言笑。",
    "T50n2053_003:0238c20_18": "遣人問其所以。",
    "T50n2053_003:0238c21_19": "答言：「我是東印度人，曾於布磔迦山觀自在菩薩像所發願為王，菩薩為我現身，訶責我言：『汝勿作此願！",
    "T50n2053_003:0238c23_20": "後某年月日那爛陀寺戒賢法師為脂那國僧講《瑜伽論》，汝當往聽。",
    "T50n2053_003:0238c25_21": "因此聞法後得見佛，何用王為！』",
    "T50n2053_003:0238c25_22": "今見脂那僧來，師復為講，與昔言同，所以悲喜。」",
    "T50n2053_003:0238c27_23": "戒賢法師因令住聽。",
    "T50n2053_003:0238c27_24": "經十五月講徹，遣人將婆羅門送與戒日王，王封以三邑。",
    "T50n2053_003:0238c28_25": "法師在寺聽《瑜伽》三遍，《順正理》一遍，《顯揚》、《對法》各一遍，《因明》、《聲明》、《集量》等論各二遍，《中》、《百》二論各三遍。",
    "T50n2053_003:0239a02_26": "其《俱舍》、《婆沙》、《六足》、《阿毘曇》等，以曾於迦濕彌羅諸國聽訖，至此尋讀決疑而已。",
    "T50n2053_003:0239a04_27": "兼學婆羅門書。",
    "T50n2053_003:0239a04_28": "印度梵書名為記論，其源無始，莫知作者。",
    "T50n2053_003:0239a05_29": "每於劫初，梵王先說傳授天人，以是梵王所說，故曰梵書。",
    "T50n2053_003:0239a06_30": "其言極廣，有百萬頌，即舊譯云《毘伽羅論》者是也。",
    "T50n2053_003:0239a08_31": "然其音不正，若正應云《毘耶羯剌諵》(音女咸反)，此翻名為《聲明記論》，以其廣記諸法能詮，故名《聲明記論》。",
    "T50n2053_003:0239a10_32": "昔成劫之初，梵王先說具百萬頌。",
    "T50n2053_003:0239a11_33": "後至住劫之初，帝釋又略為十萬頌。",
    "T50n2053_003:0239a12_34": "其後北印度健馱羅國婆羅門覩羅邑波膩尼仙又略為八千頌，即今印度現行者是。",
    "T50n2053_003:0239a14_35": "近又南印度婆羅門為南印度王復略為二千五百頌，邊鄙諸國多盛流行，印度博學之人所不遵習。",
    "T50n2053_003:0239a16_36": "此並西域音字之本。",
    "T50n2053_003:0239a16_37": "其支分相助者，復有《記論略經》，有一千頌。",
    "T50n2053_003:0239a17_38": "又有字體三百頌，又有字緣兩種，一名《間擇迦》三千頌，二名《溫那地》二千五百頌，此別辯字緣、字體。",
    "T50n2053_003:0239a20_39": "又有《八界論》八百頌，此中略合字之緣、體。",
    "T50n2053_003:0239a21_40": "此諸記論辯能詮所詮，有其兩例。",
    "T50n2053_003:0239a22_41": "一名底(丁履反)彥多聲，有十八囀，二名蘇漫多聲，有二十四囀，其底彥多聲於文章壯麗處用，於諸汎文亦少用。",
    "T50n2053_003:0239a24_42": "其二十四囀者於一切諸文同用。",
    "T50n2053_003:0239a25_43": "其底彥多聲十八囀者，有兩：一、般羅颯迷，二、阿答末泥，各有九囀，故合有十八。",
    "T50n2053_003:0239a27_44": "初九囀者，如汎論一事即一事有三。",
    "T50n2053_003:0239a28_45": "說他有三，自說有三，一一三中，說一、說二、說多，故有三也。",
    "T50n2053_003:0239a29_46": "兩句皆然，但其聲別，故分二九耳。",
    "T50n2053_003:0239b01_47": "依般羅颯迷聲說，有無等諸法。",
    "T50n2053_003:0239b02_48": "且如說有，有即三名，一名婆[仁二+波](之靴反)底(丁履反，下同)，二名婆[仁二+波]矺(多訛反)，三名婆飯底。",
    "T50n2053_003:0239b04_0": "說他三者，一名婆[仁二+波]斯，二名婆[仁二+波]矺，三名婆[仁二+波]他。",
    "T50n2053_003:0239b05_1": "自說三者，一婆[仁二+波]彌，二婆[仁二+波]靴(去聲)，三婆[仁二+波]摩(此第三依四吠陀論中說，多言婆[仁二+波]末斯)。",
    "T50n2053_003:0239b06_2": "依阿答末泥九囀者，於前九囀下各置毘耶底言，餘同上。",
    "T50n2053_003:0239b08_3": "安此者令文巧妙無別義，亦表極美義也。",
    "T50n2053_003:0239b09_4": "蘇漫多聲二十四囀者，謂總有八囀，於八囀中一一各三。",
    "T50n2053_003:0239b10_5": "謂說一、說二、說多，故開為二十四。",
    "T50n2053_003:0239b11_6": "於二十四中一一皆三：謂男聲、女聲、非男非女聲。",
    "T50n2053_003:0239b12_7": "言八囀者：一、詮諸法體，二、詮所作業，三、詮作具及能作者，四、詮所為事，五、詮所因事，六、詮所屬事，七、詮所依事，八、詮呼召事。",
    "T50n2053_003:0239b15_8": "且以男聲寄丈夫上作八囀者，丈夫印度語名布路沙。",
    "T50n2053_003:0239b16_9": "體三囀者，一、布路殺，二、布路筲，三、布路沙(去聲)。",
    "T50n2053_003:0239b17_10": "所作業三者，一、布路芟，二、布路筲，三、布路霜。",
    "T50n2053_003:0239b18_11": "作具作者三者，一、布路鎩拏，二、布路[言*(穴/之)](音鞞僣反)，三、布路鎩鞞，或言布鎩呬。",
    "T50n2053_003:0239b20_12": "所為事三者，一、布路廈(沙詐反)耶，二、布路沙[言*(穴/之)](鞞僣反)，三、布路鎩[音*勺](鞞約反)。",
    "T50n2053_003:0239b22_0": "所因三者，一、布路沙哆(他我反)，二、布路鎩[言*(穴/之)](同上)，三、布路鎩[音*勺](鞞約反)。",
    "T50n2053_003:0239b23_1": "所屬三者，一、布路鎩[言*罝](子耶反)，二、布路鎩[言*(穴/之)]，三、布路鎩諵(安咸反)。",
    "T50n2053_003:0239b24_2": "所依三者，一、布路[月*差](所齊反)，二、布路殺諭，三、布路鎩縐(所芻反)。",
    "T50n2053_003:0239b26_0": "呼召三者，一、系布路殺，二、系布路稍，三、系布路沙。",
    "T50n2053_003:0239b27_1": "略舉一二如此，餘例可知，難為具述。",
    "T50n2053_003:0239b28_2": "法師皆洞達其詞，與彼人言清典逾妙。",
    "T50n2053_003:0239b29_0": "如是鑽研諸部及學梵書，凡經五歲。",
    "T50n2053_003:0239b29_1": "從此復往伊爛拏鉢伐多國。",
    "T50n2053_003:0239c01_2": "在路至迦布德伽藍。",
    "T50n2053_003:0239c02_3": "伽藍南二三里有孤山，巖巘崇崒，灌木蕭森，泉沼澄，鮮花卉芬馥。",
    "T50n2053_003:0239c03_4": "既為勝地，靈廟寔繁，感變之奇，神異多種。",
    "T50n2053_003:0239c04_5": "最中精舍有刻檀觀自在菩薩像，威神特尊，常有數十人，或七日、二七日絕粒斷漿，請祈諸願，心殷至者，即見菩薩具相莊嚴，威光朗曜，從檀像中出，慰喻其人，與其所願。",
    "T50n2053_003:0239c08_6": "如是感見數數有人，以故歸者逾眾。",
    "T50n2053_003:0239c09_7": "其供養人恐諸來者坌污尊儀，去像四面各七步許竪木构欄，人來禮拜，皆於欄外，不得近像。",
    "T50n2053_003:0239c11_8": "所奉香花，亦並遙散。",
    "T50n2053_003:0239c12_9": "其得花住菩薩手及掛臂者，以為吉祥，以為得願。",
    "T50n2053_003:0239c13_10": "法師欲往求請，乃買種種花，穿之為鬘，將到像所，至誠禮讚訖，向菩薩跪發三願：「一者，於此學已還歸本國，得平安無難者，願花住尊手；二者，所修福慧，願生覩史多宮事慈氏菩薩，若如意者，願花貫挂尊兩臂；三者，聖教稱眾生界中有一分無佛性者，玄奘今自疑不知有不，若有佛性，修行可成佛者，願花貫挂尊頸項。」",
    "T50n2053_003:0239c21_11": "語訖，以花遙散，咸得如言。",
    "T50n2053_003:0239c21_12": "既滿所求，歡喜無量。",
    "T50n2053_003:0239c22_13": "其傍同禮及守精舍人見已，彈指嗚足，言：「未曾有也。",
    "T50n2053_003:0239c23_14": "當來若成道者，願憶今日因緣先相度耳。」",
    "T50n2053_003:0239c24_15": "自此漸去至伊爛拏國。",
    "T50n2053_003:0240a01_16": "伽藍十所，僧徒四千餘人，多學小乘，說一切有部義。",
    "T50n2053_003:0240a02_17": "近有隣王廢其國君，以都城施僧，於中並建二寺，各有千僧。",
    "T50n2053_003:0240a03_18": "有二大德，一名怛他揭多毱多(此云如來密)，二名羼底僧訶(此云師子忍也)，俱善薩婆多部。",
    "T50n2053_003:0240a05_19": "又停一年，就讀《毘婆沙》、《順正理》等。",
    "T50n2053_003:0240a06_20": "大城南有窣堵波，佛昔於此三月為天、人說法，其傍又有過去四佛遺迹。",
    "T50n2053_003:0240a08_21": "國西界殑伽河，南至小孤山，佛昔於此三月安居，降薄句羅藥叉。",
    "T50n2053_003:0240a09_22": "山東南巖下大石上有佛坐跡，入石寸餘，長五尺二寸，廣四尺一寸。",
    "T50n2053_003:0240a11_23": "又有佛置桾稚迦(即澡罐也，舊曰軍持，訛也)跡。",
    "T50n2053_003:0240a12_24": "深寸餘，作八出花文。",
    "T50n2053_003:0240a12_25": "國南界荒林，多有大象，壯而高大焉。",
    "T50n2053_003:0240a14_0": "大唐大慈恩寺三藏法師傳卷第三"
}