{
    "T24n1451_003:0215a18_0": "根本說一切有部毘奈耶雜事",
    "T24n1451_003:0215a19_0": "卷第三",
    "T24n1451_003:0215a21_0": "三藏法師義淨奉　制譯",
    "T24n1451_003:0215a22_0": "火生長者之餘(攝頌在前)",
    "T24n1451_003:0215a23_0": "爾時未生怨入火生長者宅，見好寶珠，遂便竊取與其從人，至本宅已報從者曰：「向付珠寶汝可將來。」",
    "T24n1451_003:0215a25_1": "從者開拳唯見空手，報言：「不知寶珠何去？」",
    "T24n1451_003:0215a26_2": "王遂瞋打，火生曰：「從者何辜輒見瞋打？」",
    "T24n1451_003:0215a27_3": "答曰：「我是小賊，此是大賊。",
    "T24n1451_003:0215a27_4": "我於汝舍竊得寶珠，今此小人轉更行盜。」",
    "T24n1451_003:0215a28_5": "火生報曰：「非太子盜，亦非此偷。",
    "T24n1451_003:0215a29_6": "太子取後，尋還本處。」",
    "T24n1451_003:0215a29_7": "白言：「太子！",
    "T24n1451_003:0215b01_8": "我宅中財是太子物，隨所須者任情將去，因何竊取？」",
    "T24n1451_003:0215b02_9": "太子默然便作是念：「我父歿後當總取之。」",
    "T24n1451_003:0215b03_10": "時未生怨由提婆達多惡友教故，其父明王遂加逆害，便自稱為灌頂大王，作摩揭陀國主。",
    "T24n1451_003:0215b05_11": "告火生曰：「汝是我弟，可共分財。」",
    "T24n1451_003:0215b06_12": "火生念曰：「其父明王殺而自立，豈於我所能容忍乎？",
    "T24n1451_003:0215b07_13": "今此惡王欲奪我宅，先與為允。」",
    "T24n1451_003:0215b08_14": "念已告言：「大王！",
    "T24n1451_003:0215b08_15": "我先有意，宅及財寶悉以持奉。",
    "T24n1451_003:0215b09_16": "更何所分？",
    "T24n1451_003:0215b09_17": "唯願大王來我宅內、我向王宮，幸當聽許。」",
    "T24n1451_003:0215b10_18": "王言：「善哉！",
    "T24n1451_003:0215b10_19": "隨意所作。」",
    "T24n1451_003:0215b10_20": "王便移去，火生入宮，宅中相好悉移宮內，如是來去經于七返，好逐火生、惡隨王後。",
    "T24n1451_003:0215b12_21": "時未生怨作如是念：「我今不能得火生寶，更為餘術方便取之。」",
    "T24n1451_003:0215b14_22": "告竊偷者曰：「汝今宜往火生舍內偷取寶珠。」",
    "T24n1451_003:0215b15_23": "其人聞語，便作鐵鉤昇牆欲入，內人見已遂即高聲唱言：「賊入！",
    "T24n1451_003:0215b16_24": "賊入！」",
    "T24n1451_003:0215b16_25": "火生聞已意不令去，遂云：「汝住其賊。」",
    "T24n1451_003:0215b17_26": "即便膠著牆頭不能向下，比至天曉人皆共觀，問彼賊曰：「何故至斯？」",
    "T24n1451_003:0215b19_27": "答曰：「王遣我來偷火生寶。」",
    "T24n1451_003:0215b19_28": "眾人皆怒：「此是惡人，法王無辜橫加殺戮，今復令賊枉奪人財，此過尤深如何可恕？」",
    "T24n1451_003:0215b21_29": "王聞是已遂令使者詣火生處作如是語：「宜當放捨，勿加苦害。」",
    "T24n1451_003:0215b23_0": "是時火生意欲放去，唱言：「賊去。」",
    "T24n1451_003:0215b23_1": "遂便得脫。",
    "T24n1451_003:0215b23_2": "火生念曰：「尚能殺父，不害我者無有是處。",
    "T24n1451_003:0215b24_3": "豈為財寶自殞命耶？",
    "T24n1451_003:0215b25_4": "然則我奉世尊昔所授記，於我法中出家修行，斷盡諸惑得阿羅漢果。",
    "T24n1451_003:0215b26_5": "我今宜可捨俗出家。」",
    "T24n1451_003:0215b27_6": "於其宅中所有財寶，悉皆分給孤獨乞人，貧乏之類咸令豐足。",
    "T24n1451_003:0215b28_7": "時火生長者遂與諸親朋友知識共辭別已，往詣佛所禮佛雙足，退坐一面合掌恭敬，白言：「世尊！",
    "T24n1451_003:0215c02_8": "唯願許我，於善說法律而為出家，并受近圓成苾芻性，淨修梵行奉事世尊。」",
    "T24n1451_003:0215c03_9": "佛既見已告言：「善來苾芻！",
    "T24n1451_003:0215c04_10": "可修梵行。」",
    "T24n1451_003:0215c04_11": "聞是語已鬚髮自落，如曾剪剃已經七日，法衣著身瓶鉢在手，威儀整肅如百歲苾芻。",
    "T24n1451_003:0215c06_12": "頌曰：「世尊命善來，　　髮除衣著體；　即得諸根寂，　　隨佛意皆成。」",
    "T24n1451_003:0215c09_0": "爾時世尊隨機教授，彼便策勵方便勤修，觀知五趣生死輪迴動搖不息，有為諸行皆悉敗壞，可厭惡法常為他損，樂在暫時受苦長夜，雖有天報終歸散滅。",
    "T24n1451_003:0215c12_1": "深察知已便斷諸惑，得阿羅漢果三明六通，具八解脫得如實知：我生已盡、梵行已立、所作已辦、不受後有。",
    "T24n1451_003:0215c14_2": "心無障礙如手撝空，刀割香塗愛憎不起，觀金與土等無有異，於諸名利無不棄捨，釋梵諸天悉皆恭敬。",
    "T24n1451_003:0215c17_3": "時諸苾芻咸起疑念：「唯佛世尊能除疑網，我今共問。」",
    "T24n1451_003:0215c18_4": "即詣佛所白言：「世尊！",
    "T24n1451_003:0215c18_5": "火生長者先作何業，彼業之報生大富家受用無乏？",
    "T24n1451_003:0215c20_6": "復作何業，與母一時同燒火聚？",
    "T24n1451_003:0215c20_7": "復由何業，生在人中受天妙相？",
    "T24n1451_003:0215c21_8": "復由何業，於佛法中出家修行，斷諸煩惱證阿羅漢？」",
    "T24n1451_003:0215c22_9": "世尊告曰：「汝等苾芻皆當善聽：火生童子先所造業，還須自受，廣如上說。",
    "T24n1451_003:0215c24_10": "汝等應聽。",
    "T24n1451_003:0215c24_11": "過去世時九十一劫，有佛出世，號毘鉢尸如來、應、正等覺，十號具足，與大苾芻眾六萬二千人，次第遊行漸至一城，名曰親慧，王名有親，去斯不遠有親慧林，佛及苾芻於此而住。",
    "T24n1451_003:0215c28_12": "其王有大福德，國界安寧人民熾盛無諸鬪諍，為大法王廣如上說。",
    "T24n1451_003:0216a01_13": "於此城中有一長者名曰天分，大富多財受用豐足，與毘沙門王比其富盛，長者念曰：『我雖數數請毘鉢尸佛及諸聖眾設美飲食，然未曾為三月安居四事供養，我今宜可請佛及僧，於三月中一切資生盡捨供給。』",
    "T24n1451_003:0216a05_14": "作是念已即往佛所，頂禮雙足退坐一面，佛以方便為說法要示教利喜，既說法已默然而住。",
    "T24n1451_003:0216a08_15": "是時長者即從坐起，合掌向佛白言：『世尊！",
    "T24n1451_003:0216a09_16": "唯願慈悲哀愍，受我三月中請飲食衣服臥具醫藥。』",
    "T24n1451_003:0216a10_17": "佛見請已默然為受。",
    "T24n1451_003:0216a10_18": "時彼長者見佛受已，禮足而去。",
    "T24n1451_003:0216a11_19": "「時國王有親，聞毘鉢尸如來與諸大眾，來至其國住在林中，便自念曰：『我雖頻頻請佛及僧就舍而食，然未三月四事供養，我今欲請佛僧三月供養。』",
    "T24n1451_003:0216a14_20": "即往佛所禮雙足已退坐一面。",
    "T24n1451_003:0216a15_21": "時佛為王說微妙法示教利喜，默然而住。",
    "T24n1451_003:0216a16_22": "王起合掌致敬白佛：『我雖頻頻請佛僧眾就舍而食，然未三月四事供養，唯願世尊及諸大眾，哀愍見受三月供養，四事無闕。』",
    "T24n1451_003:0216a19_23": "佛言：『大王！",
    "T24n1451_003:0216a19_24": "我已受彼天分長者三月中請。』",
    "T24n1451_003:0216a20_25": "王言：『佛若為受天分不見許者，我共籌議，彼必相許。』",
    "T24n1451_003:0216a21_26": "佛言：『彼若許者我當為受。』",
    "T24n1451_003:0216a22_0": "王聞佛語禮足而去。",
    "T24n1451_003:0216a22_1": "至宮中已，即令使者往命天分長者，至已王言：『長者汝今知不？",
    "T24n1451_003:0216a23_2": "我欲先請佛僧以申供養，汝次後設，事亦非遲。』",
    "T24n1451_003:0216a24_3": "答言：『大王！",
    "T24n1451_003:0216a25_4": "我已最先請佛僧訖，既有此念伏願無違。』",
    "T24n1451_003:0216a26_5": "王言：『長者！",
    "T24n1451_003:0216a26_6": "雖復如此，然汝是我國內之人，以理斟量我當先設。』",
    "T24n1451_003:0216a27_7": "白言：『大王！",
    "T24n1451_003:0216a27_8": "雖是王人理盡先請，若王苦抑於義有違。』",
    "T24n1451_003:0216a28_9": "王言：『長者！",
    "T24n1451_003:0216a28_10": "不由情欲即得遂心，然我與汝隔日設供，若食好者即隨其請。』",
    "T24n1451_003:0216b01_11": "長者言：『爾。』",
    "T24n1451_003:0216b01_12": "「時彼長者即於其夜，備辦種種上妙珍奇殊勝飲食，既至天明於設食處，以大瓮器多貯淨水，遣使往白：『飲食已辦，願佛知時。』",
    "T24n1451_003:0216b04_13": "時毘鉢尸佛，於日初分執持衣鉢，僧眾隨從，至天分長者家設食之處，就座而坐。",
    "T24n1451_003:0216b06_14": "長者既見佛僧坐已，即便自手持諸供養奉施佛僧，如是慇懃知眾飽足，嚼齒木澡漱訖，安置鉢已，為聽法故取小座席於佛前坐。",
    "T24n1451_003:0216b09_15": "爾時世尊為彼長者，說微妙法示教利喜，稱機法已從座而去。",
    "T24n1451_003:0216b10_16": "時彼國王次當設供，便即營辦種種供養廣如前說，乃至從座而去。",
    "T24n1451_003:0216b12_17": "如是更番設妙供養，竟無優劣。",
    "T24n1451_003:0216b12_18": "時彼國王見是事已，以手支頰懷憂而住。",
    "T24n1451_003:0216b13_19": "時諸大臣見王憂色白言：『提婆！",
    "T24n1451_003:0216b14_20": "何故憂悒？』",
    "T24n1451_003:0216b14_21": "答言：『今我寧得不憂？",
    "T24n1451_003:0216b15_22": "於我國內寄住之客，設供佛僧我不能勝，故懷憂耳。』",
    "T24n1451_003:0216b16_23": "大臣白言：『天分長者家內無樵買而作食，販柴人等皆勿聽賣，蒸薪既乏辦食無緣。』",
    "T24n1451_003:0216b18_24": "王便宣令：『我國中人勿賣柴草，若有犯者當出我國。』",
    "T24n1451_003:0216b19_25": "時彼長者至設食日求柴不得，便用家內栴檀香木，以將炊爨。",
    "T24n1451_003:0216b20_26": "復以香油塗其疊布，用煮餅食，由是香氣遍滿城中。",
    "T24n1451_003:0216b22_27": "王怪問曰：『何故今日香氣氛氳異於常日，從何而至？』",
    "T24n1451_003:0216b23_28": "諸人以事具白於王，王言：『我今可無此事。』",
    "T24n1451_003:0216b24_29": "大臣諫曰：『王今何故作如斯事？",
    "T24n1451_003:0216b25_30": "長者家中更無子息，身死之後物並入官，得作如斯隨情費用。",
    "T24n1451_003:0216b26_31": "王今宜可還令賣薪。』",
    "T24n1451_003:0216b27_32": "即便許賣。",
    "T24n1451_003:0216b27_33": "長者聞王許賣薪草，生忿怒心出惡語曰：『隨我家中現有香木，令王并母一處焚燒。』",
    "T24n1451_003:0216b29_34": "次於他日王故懷憂，諸臣重問，王同前答，臣曰：『願勿懷憂。",
    "T24n1451_003:0216c01_35": "我作方便，令彼設供不及大王。』",
    "T24n1451_003:0216c02_36": "王設供日，諸臣即便於其城內，除去瓦礫掃拭街衢，遍灑香湯燒香普馥，幢幡繒蓋處處皆懸，散以名花無不充布，莊嚴可愛如歡喜園。",
    "T24n1451_003:0216c05_37": "次造食堂宏壯雅麗，復安食座眾寶嚴儀，於其座上覆以繒綵，塗香末香在處塗拭，上饌細軟如天甘露，種種滋味超世珍羞，敬奉佛僧盡心供養。",
    "T24n1451_003:0216c08_38": "時諸大臣共白王曰：『我等隨力共作如是，嚴飾城隍辦其盛饌，王今宜可發起歡心。』",
    "T24n1451_003:0216c10_39": "王自親觀極生希有，即命使者詣世尊處，白言：『食辦，願佛知時。』",
    "T24n1451_003:0216c11_40": "佛及大眾各持衣鉢，至彼王宮詣設食處，就座而坐。",
    "T24n1451_003:0216c13_41": "其王遂令灌頂大象，持百支傘蓋佛世尊，自餘諸象各持一蓋以蓋苾芻。",
    "T24n1451_003:0216c14_42": "國大夫人親持寶扇，為佛招涼，自餘內人扇苾芻眾。",
    "T24n1451_003:0216c16_0": "王及大臣親持供養，奉佛及僧廣如上說。",
    "T24n1451_003:0216c16_1": "時天分長者遂告家人曰：『汝今可詣王設供處，竊觀飲食麁細如何？』",
    "T24n1451_003:0216c18_2": "使者既至觀其盛饌，遂乃忘歸；第二、第三使皆不返。",
    "T24n1451_003:0216c19_3": "是時長者親自往觀，見彼盛設深歎希有，便作是念：『此諸妙供力辦可成，象及宮人我何能得？』",
    "T24n1451_003:0216c21_4": "作是念已便還本居，告守門人曰：『汝若見有乞人來至，須者皆與，勿令輒入。』",
    "T24n1451_003:0216c23_5": "長者入室懷憂而住。",
    "T24n1451_003:0216c23_6": "「時天帝釋常以天眼觀察世間，見天分長者室內懷憂，察知彼心便作是念：『世間福田，佛為第一。",
    "T24n1451_003:0216c26_7": "作大施主天分為先，我今宜應共彼相助。』",
    "T24n1451_003:0216c27_8": "即自化作婆羅門像，至長者門，告守門人曰：『汝今宜往白大長者，有憍尸迦種大婆羅門，今在門外須欲相見。』",
    "T24n1451_003:0216c29_9": "門人告曰：『長者令我禁守其門，見有乞人，須者皆與勿令輒入。",
    "T24n1451_003:0217a02_10": "必有須者隨意將去，何勞要見長者之身？』",
    "T24n1451_003:0217a03_0": "彼人報曰：『我無所求，然有要緣須見長者。』",
    "T24n1451_003:0217a03_1": "使者遂入白言：『外有憍尸迦種大婆羅門，云無所求須見長者。』",
    "T24n1451_003:0217a05_2": "長者報曰：『可語彼人：「若有所求隨意將去。",
    "T24n1451_003:0217a06_3": "何須強欲見我身耶？」』",
    "T24n1451_003:0217a06_4": "白言：『大家！",
    "T24n1451_003:0217a07_0": "如所教言，我已報訖。",
    "T24n1451_003:0217a07_1": "彼云：「我有要緣須見長者。」』",
    "T24n1451_003:0217a08_2": "告門人曰：『若如是者可使入來。』",
    "T24n1451_003:0217a08_3": "門人引入，時婆羅門既見長者懷憂而住，問言：『長者！",
    "T24n1451_003:0217a10_0": "何緣以手支頰似帶憂容。』",
    "T24n1451_003:0217a10_1": "長者聞已說伽他曰：「『若人能解憂，　　斯人可共語；　　如其憂不解，　　共語欲何為？』",
    "T24n1451_003:0217a14_0": "「時天帝釋問言：『長者有何憂事？",
    "T24n1451_003:0217a14_1": "我有方便能為解除。』",
    "T24n1451_003:0217a15_2": "長者即便具說前事。",
    "T24n1451_003:0217a15_3": "時天帝釋即復本形，告言：『長者！",
    "T24n1451_003:0217a16_4": "我令上巧妙天來相借助。』",
    "T24n1451_003:0217a16_5": "作是語已隱形而去。",
    "T24n1451_003:0217a17_6": "時天帝釋既至天宮，告巧妙天曰：『汝今可往贍部洲中，與天分長者共相借助。』",
    "T24n1451_003:0217a19_7": "答曰：『善哉！』",
    "T24n1451_003:0217a19_8": "時巧妙天即於明日，至彼城中隨情變化，莊嚴衢路奇巧超絕，種種莊飾倍勝於王。",
    "T24n1451_003:0217a21_9": "食堂坐具妙成天巧，所有飲食並是天厨，令大象王持百支傘蓋毘鉢尸佛，其餘諸象持蓋苾芻。",
    "T24n1451_003:0217a23_10": "舍之天女手執金扇為佛招涼，自餘天女扇苾芻眾。",
    "T24n1451_003:0217a24_11": "時彼國王遣一使者竊往觀察，看長者供養其狀如何？",
    "T24n1451_003:0217a26_12": "其使往觀見其奇異，遂便忘返；復遣大臣還同前住；後令太子亦復不來。",
    "T24n1451_003:0217a27_13": "王怪其事即便自往至彼門所。",
    "T24n1451_003:0217a28_14": "爾時世尊遙見王已，告長者曰：『此是國王已見真諦，汝於彼所出麁惡言，今在門外汝往求謝。』",
    "T24n1451_003:0217b01_15": "長者遂出求謝於王，白言：『大王！",
    "T24n1451_003:0217b02_16": "今請暫入自手供養。』",
    "T24n1451_003:0217b02_17": "王即入見上妙天厨，極生希有，告長者曰：『仁今宜可於日日中供佛僧眾，非我所望。』",
    "T24n1451_003:0217b04_18": "時彼長者，既作如是奇妙盛饌供佛僧已，頂禮佛足而發願言：『我今供養最上福田，願此勝因我於來世，常得生在大富貴家，珍財豐足受天妙相，獲殊勝法出離蓋纏。",
    "T24n1451_003:0217b08_19": "如是大師我當承事心無有厭。』",
    "T24n1451_003:0217b09_20": "汝等苾芻勿生異念，往時天分長者即火生是。",
    "T24n1451_003:0217b10_21": "由於彼王出麁惡語，以栴檀火母子同燒。",
    "T24n1451_003:0217b11_22": "由彼業力，於五百生中與母同處被火所燒，乃至今時同燒一處。",
    "T24n1451_003:0217b12_23": "由於毘鉢尸佛作上供養又復發願，由彼業力，常得生在大富貴家，財寶豐盈，天諸妙相自然而出，於我法中出家修行，斷盡諸惑得阿羅漢果。",
    "T24n1451_003:0217b15_24": "汝等苾芻！",
    "T24n1451_003:0217b16_25": "我與毘鉢尸佛，神通道力悉皆平等。",
    "T24n1451_003:0217b16_26": "若於我所供養承事生殷重心，必獲勝果，如是應知。",
    "T24n1451_003:0217b18_27": "若純黑業得純黑報等，廣如上說。」",
    "T24n1451_003:0217b18_28": "時諸苾芻聞佛所說，信受奉行。",
    "T24n1451_003:0217b20_0": "第一門第三子攝頌曰：　綴鉢畜資具、　　刀子及針筩、　并衣楨有三、　　是大仙開許。",
    "T24n1451_003:0217b23_0": "佛在室羅伐城。",
    "T24n1451_003:0217b23_1": "時有苾芻其鉢有穴，即便持去詣鍛師所，報言：「賢者，我鉢有穴，幸能為綴。」",
    "T24n1451_003:0217b25_2": "彼作是念：「諸釋迦子皆是閑人，不與價直虛相驅使。",
    "T24n1451_003:0217b26_3": "我若為作餘者續來，頻頻料理廢我生務，未有竟期。",
    "T24n1451_003:0217b27_4": "我今宜可且延時節。」",
    "T24n1451_003:0217b27_5": "報言：「聖者！",
    "T24n1451_003:0217b28_6": "我未有暇，明當可來。」",
    "T24n1451_003:0217b28_7": "明日便至，報云：「後日。」",
    "T24n1451_003:0217b29_8": "或早或晚日日如是，矯誑延時苾芻勞倦。",
    "T24n1451_003:0217c01_0": "有知識苾芻見而問曰：「具壽！",
    "T24n1451_003:0217c01_1": "日日常見來向此家，豈可是汝門徒親識耶？」",
    "T24n1451_003:0217c02_2": "報言：「大德！",
    "T24n1451_003:0217c02_3": "此家非我門徒亦非親識，我有破鉢令其料理，彼調誑我，為此常來。」",
    "T24n1451_003:0217c04_4": "答言：「具壽！",
    "T24n1451_003:0217c04_5": "汝可不聞，工師巧兒難得實語。",
    "T24n1451_003:0217c05_6": "然我解作，若佛許者我為汝綴。」",
    "T24n1451_003:0217c06_7": "以緣白佛，佛言：「若有苾芻解巧作者，應在屏處而綴其鉢，設有見者譏醜不生。」",
    "T24n1451_003:0217c07_8": "時彼苾芻既聞佛許，即便往彼巧苾芻處，報言：「大德！",
    "T24n1451_003:0217c09_0": "世尊開許，得自綴鉢當為我作。」",
    "T24n1451_003:0217c09_1": "彼言：「具壽！",
    "T24n1451_003:0217c09_2": "豈用我指而綴於鉢，須得作具方可為綴。」",
    "T24n1451_003:0217c10_3": "以緣白佛，佛言：「由是我今開許僧伽畜鐵作具。",
    "T24n1451_003:0217c11_4": "若有須者，可借取用，事了送還。」",
    "T24n1451_003:0217c13_0": "緣在室羅伐城。",
    "T24n1451_003:0217c13_1": "時諸苾芻欲裁三衣，便以手裂，衣財損壞。",
    "T24n1451_003:0217c14_2": "以緣白佛，佛言：「不應手裂，可刀子裁。」",
    "T24n1451_003:0217c15_3": "世尊許已，時有苾芻欲割裁衣，往俗人處告言：「居士！",
    "T24n1451_003:0217c16_4": "我須刀子，欲割截衣。」",
    "T24n1451_003:0217c16_5": "答曰：「將去。」",
    "T24n1451_003:0217c17_6": "既裁衣已送還彼人，居士報曰：「此即相施。」",
    "T24n1451_003:0217c18_0": "答言：「世尊不許。」",
    "T24n1451_003:0217c18_1": "以緣白佛，佛言：「我許苾芻受畜刀子。」",
    "T24n1451_003:0217c19_2": "見佛許已，時諸六眾便以金銀、琉璃、頗梨、諸寶并餘雜色種種奇珍莊飾其弝。",
    "T24n1451_003:0217c20_3": "時諸俗旅見而問曰：「聖者！",
    "T24n1451_003:0217c21_4": "此是何物？」",
    "T24n1451_003:0217c21_5": "答言：「世尊聽畜刀子。」",
    "T24n1451_003:0217c22_6": "彼言：「仁等尚有欲事纏繞心耶？」",
    "T24n1451_003:0217c22_7": "時諸苾芻以緣白佛，佛言：「苾芻！",
    "T24n1451_003:0217c23_8": "不應畜用金銀、琉璃、頗梨、諸寶并餘雜色種種奇珍莊飾刀弝。",
    "T24n1451_003:0217c25_9": "若須刀子，純用鐵作。」",
    "T24n1451_003:0217c25_10": "彼便大長，俗人復問：「此是何物？」",
    "T24n1451_003:0217c26_11": "答言：「此是刀子，世尊聽畜。」",
    "T24n1451_003:0217c26_12": "彼言：「聖者！",
    "T24n1451_003:0217c27_13": "此是大刀，不是刀子。」",
    "T24n1451_003:0217c27_14": "以緣白佛，佛言：「苾芻不畜長刀。」",
    "T24n1451_003:0217c28_15": "彼極小作不堪割物，佛言：「汝等應知，有三種刀子，謂大、中、小。",
    "T24n1451_003:0217c29_16": "大者可長六指，小者四指，二內名中。",
    "T24n1451_003:0218a01_17": "其狀有二：一如烏羽曲、二似雞翎，不應尖直。」",
    "T24n1451_003:0218a03_0": "緣在室羅伐城。",
    "T24n1451_003:0218a03_1": "時諸苾芻刺三衣時，便以竹籤或用鳥翮，衣遂損壞，佛言：「應可用針。」",
    "T24n1451_003:0218a04_2": "是時六眾便以金銀、琉璃、頗梨、諸寶而作其針。",
    "T24n1451_003:0218a06_0": "俗人見問：「此是何物？」",
    "T24n1451_003:0218a06_1": "答曰：「佛許畜針。」",
    "T24n1451_003:0218a06_2": "彼言：「沙門釋子欲事纏心。」",
    "T24n1451_003:0218a07_3": "以緣白佛，佛言：「苾芻不應以金等物而作其針。",
    "T24n1451_003:0218a08_4": "然針有四種：銅、鐵、鍮石及以赤銅。」",
    "T24n1451_003:0218a09_5": "苾芻畜針隨處安置，遂便生澁，佛言：「應用針筩。」",
    "T24n1451_003:0218a10_6": "苾芻不解如何作筩？",
    "T24n1451_003:0218a10_7": "佛言：「有二種針筩：一是抽管、二以竹筩，此許用管，彼二刀子恐生鐵垢，著此管中亦得。」",
    "T24n1451_003:0218a13_0": "緣在室羅伐城，佛許苾芻作僧伽胝。",
    "T24n1451_003:0218a13_1": "時諸苾芻便於地上敷置其疊，多被蟲食有塵垢污。",
    "T24n1451_003:0218a15_0": "以緣白佛，佛言：「不應安地，可作衣楨。」",
    "T24n1451_003:0218a15_1": "苾芻不解，以緣白佛，佛言：「有二種楨：或木、或竹，布衣於上。」",
    "T24n1451_003:0218a17_2": "牽挽來去被竹損衣，佛言：「先須鑽孔，次可以線繚令相著，就上刺之。」",
    "T24n1451_003:0218a18_3": "如佛所說有三種衣：謂上、中、下。",
    "T24n1451_003:0218a19_4": "上衣宜安上楨，中下二衣即不相稱，佛言：「應作三楨，大小隨衣。」",
    "T24n1451_003:0218a21_0": "第一門第四子攝頌曰：　照鏡并鑒水，　　不應用梳刷，　頂上留長髮，　　浴室栗[女*占]毘。",
    "T24n1451_003:0218a24_0": "緣在室羅伐城。",
    "T24n1451_003:0218a24_1": "時六眾苾芻於日初分，執持衣鉢入城乞食。",
    "T24n1451_003:0218a25_2": "時諸俗人，於箱篋中開諸莊具。",
    "T24n1451_003:0218a26_3": "六眾見已，便持彼鏡照面觀形。",
    "T24n1451_003:0218a26_4": "難陀、鄔波難陀互相告曰：「我甚端正。」",
    "T24n1451_003:0218a27_5": "俗旅見譏作如是語：「聖者！",
    "T24n1451_003:0218a28_6": "頭上無髮、腋下毛長，何處得有容儀端正？」",
    "T24n1451_003:0218a29_7": "彼便默然。",
    "T24n1451_003:0218a29_8": "苾芻白佛，佛言：「苾芻不應照鏡，若照面者得越法罪。」",
    "T24n1451_003:0218b01_9": "如佛所說不應照鏡，即便照水同前譏笑，佛言：「亦復不應臨水照面。」",
    "T24n1451_003:0218b03_10": "苾芻觀蟲水時，自見其面便生悔心，佛言：「觀水見面此非是犯，勿起疑心。",
    "T24n1451_003:0218b04_11": "若為觀瘡，或窺昔時老少形狀者，覽鏡無咎。」",
    "T24n1451_003:0218b06_0": "緣處同前。",
    "T24n1451_003:0218b06_1": "六眾乞食，見他俗家有莊飾具，便用彼梳整理頭髮，相語：「好不？」",
    "T24n1451_003:0218b07_2": "俗人見時同前譏笑，彼便默然。",
    "T24n1451_003:0218b08_3": "以緣白佛，佛言：「苾芻不應梳頭，若作得越法罪。」",
    "T24n1451_003:0218b09_4": "苾芻復更用刷，還同前過，佛言：「用得越法罪。」",
    "T24n1451_003:0218b10_5": "苾芻梳刷一時俱用，佛言：「得罪同前。」",
    "T24n1451_003:0218b12_0": "緣處同前。",
    "T24n1451_003:0218b12_1": "時給孤獨長者側布黃金買逝多林，奉佛僧已，令剃髮人往入寺中為眾剃髮。",
    "T24n1451_003:0218b14_2": "其人既至，六眾問曰：「汝能剪剃留頂髮不？」",
    "T24n1451_003:0218b15_3": "答曰：「是我工巧。」",
    "T24n1451_003:0218b15_4": "即令剪剃，語言：「大作。」",
    "T24n1451_003:0218b15_5": "又云：「更除一分。」",
    "T24n1451_003:0218b16_6": "如是更除，二、三、四、五乃至八分，報云：「癡人！",
    "T24n1451_003:0218b17_7": "汝元不解，可總淨剃，放汝歸家。」",
    "T24n1451_003:0218b17_8": "日暮言歸，長者見問：「汝剃幾人髮來？」",
    "T24n1451_003:0218b18_9": "報言：「無暇多剃，鄔波難陀令作頂髻。」",
    "T24n1451_003:0218b19_10": "廣說乃至日暮言歸，長者聞已情起譏嫌。",
    "T24n1451_003:0218b20_11": "苾芻白佛，佛言：「苾芻不應頂上持髻，若有持者得越法罪。」",
    "T24n1451_003:0218b22_0": "緣處同前。",
    "T24n1451_003:0218b22_1": "時具壽牛臥在憍閃毘國，住水林山出光王園內猪坎窟中。",
    "T24n1451_003:0218b23_2": "後於異時，其出光王於春陽月，林木皆茂、鵝雁鴛鴦鸚鵡舍利孔雀諸鳥在處哀鳴遍諸林苑，時出光王命掌園人曰：「汝今可於水林山處，周遍芳園皆可修治，除眾瓦礫多安淨水置守衛人，我欲暫往園中遊戲。」",
    "T24n1451_003:0218b28_3": "彼人敬諾一依王教，既修營已還白王知：「如所教勅我皆營訖，唯願知時。」",
    "T24n1451_003:0218c01_4": "彼王即便將諸內宮以為侍從，往詣芳園遊戲既疲，偃臥而睡。",
    "T24n1451_003:0218c02_5": "時彼內人性愛花果，於芳園裏隨處追求。",
    "T24n1451_003:0218c03_6": "時牛臥苾芻鬚髮皆長，上衣破碎下裙垢惡，於一樹下跏趺而坐。",
    "T24n1451_003:0218c04_7": "宮人遙見各並驚惶，唱言：「大王！",
    "T24n1451_003:0218c05_8": "有鬼！",
    "T24n1451_003:0218c05_9": "有鬼！」",
    "T24n1451_003:0218c05_10": "苾芻即往入坎窟中。",
    "T24n1451_003:0218c06_11": "王聞聲已即便睡覺，拔劍走趁，問宮人曰：「鬼在何處？」",
    "T24n1451_003:0218c07_12": "答曰：「走入猪坎窟中。」",
    "T24n1451_003:0218c08_0": "時王聞已行至窟所，執劍而問：「汝是何物？」",
    "T24n1451_003:0218c08_1": "答言：「大王！",
    "T24n1451_003:0218c09_2": "我是沙門。」",
    "T24n1451_003:0218c09_3": "王曰：「是何沙門？」",
    "T24n1451_003:0218c09_4": "答曰：「釋迦子。」",
    "T24n1451_003:0218c10_5": "問言：「汝得阿羅漢果耶？」",
    "T24n1451_003:0218c10_6": "答言：「不得。」",
    "T24n1451_003:0218c10_7": "「汝得不還、一來、預流果耶？」",
    "T24n1451_003:0218c11_8": "答言：「不得。」",
    "T24n1451_003:0218c11_9": "「且置斯事，汝得初定乃至四定。」",
    "T24n1451_003:0218c12_10": "答：「並不得。」",
    "T24n1451_003:0218c12_11": "王聞是已轉更瞋怒，告大臣曰：「此是凡人犯我宮女，可將大蟻填滿窟中，蜇螫其身。」",
    "T24n1451_003:0218c14_12": "時有舊住天神近窟邊者，聞斯語已便作是念：「此善沙門來依附我，實無所犯少欲自居，非法惡王橫加傷害，我今宜可作救濟緣。」",
    "T24n1451_003:0218c17_13": "即自變身為一大猪，從窟走出。",
    "T24n1451_003:0218c18_14": "王見猪已告大臣曰：「可將馬來并持弓箭。」",
    "T24n1451_003:0218c19_15": "臣即授與，其猪遂走急出花園，王隨後逐。",
    "T24n1451_003:0218c20_16": "時彼宮女告苾芻曰：「聖者！",
    "T24n1451_003:0218c20_17": "可去，王極暴惡或容相害。」",
    "T24n1451_003:0218c21_18": "時彼苾芻急持衣鉢，疾行而去漸至室羅伐城。",
    "T24n1451_003:0218c22_19": "時彼苾芻見已告言：「善來具壽！",
    "T24n1451_003:0218c23_20": "久不相見，從何處來？」",
    "T24n1451_003:0218c23_21": "答曰：「從憍閃毘比所住止。」",
    "T24n1451_003:0218c24_22": "「得安樂不？」",
    "T24n1451_003:0218c24_23": "答曰：「有何安樂？",
    "T24n1451_003:0218c24_24": "幾被國王斷我形命。」",
    "T24n1451_003:0218c25_25": "問言：「何故？」",
    "T24n1451_003:0218c25_26": "即具說其事，時諸苾芻以緣白佛，佛告一苾芻：「汝今可往牛臥苾芻所作如是言：『世尊喚汝。』」",
    "T24n1451_003:0218c27_27": "既受佛教至牛臥所，敬宣聖旨。",
    "T24n1451_003:0218c28_28": "彼聞教已即詣佛所，如常致敬在一面立。",
    "T24n1451_003:0218c29_29": "世尊告言：「苾芻！",
    "T24n1451_003:0218c29_30": "汝豈作如是非法惡形狀耶？」",
    "T24n1451_003:0219a01_31": "「實爾。",
    "T24n1451_003:0219a01_32": "大德！」",
    "T24n1451_003:0219a01_33": "「汝是癡人！",
    "T24n1451_003:0219a01_34": "於彼窟所，貪心戀著深生愛樂。」",
    "T24n1451_003:0219a02_35": "佛告諸苾芻曰：「留長髮者有如是過，是故汝等不應長髮，故不剃者得越法罪。」",
    "T24n1451_003:0219a04_36": "如佛所教苾芻不應留長髮者，蘭若苾芻無剃髮者，遂即棄彼臥具等物，來近聚落而為住止。",
    "T24n1451_003:0219a06_37": "佛知故問阿難陀曰：「何故蘭若苾芻棄彼住處，來近聚落而為居止？」",
    "T24n1451_003:0219a08_0": "阿難陀白佛言：「如佛所制苾芻髮不應長。」",
    "T24n1451_003:0219a08_1": "佛言：「我今開許，蘭若苾芻頭髮極長可齊二指。",
    "T24n1451_003:0219a10_0": "居聚落人量應減此。」",
    "T24n1451_003:0219a11_0": "緣處同前。",
    "T24n1451_003:0219a11_1": "時有苾芻身嬰疾病，行詣醫所告言：「賢首！",
    "T24n1451_003:0219a12_2": "我身有疾幸為處方。」",
    "T24n1451_003:0219a12_3": "報言：「聖者！",
    "T24n1451_003:0219a12_4": "應作浴室，澡浴身形可得平復。」",
    "T24n1451_003:0219a13_5": "報言：「賢首！",
    "T24n1451_003:0219a13_6": "我豈同俗受欲樂耶？」",
    "T24n1451_003:0219a14_7": "報言：「聖者！",
    "T24n1451_003:0219a14_8": "唯此是藥，餘不能蠲。」",
    "T24n1451_003:0219a15_9": "時諸苾芻以緣白佛，佛言：「若是醫人云：『須浴室，能除其病非餘藥。』",
    "T24n1451_003:0219a16_10": "者，是故我今聽入浴室。」",
    "T24n1451_003:0219a17_11": "如佛所言作浴室者，苾芻還往告醫人曰：「浴室除病其狀如何？」",
    "T24n1451_003:0219a18_12": "醫人報曰：「我曾讀誦輪王醫方，彼說浴室能除其病，然我不識其狀云何。」",
    "T24n1451_003:0219a20_13": "答曰：「然汝大師具一切智，仁可就問，彼當教作。」",
    "T24n1451_003:0219a21_14": "苾芻白佛，佛言：「應作浴室。」",
    "T24n1451_003:0219a21_15": "彼便內迮外寬作其浴室，佛言：「不應如是，浴室之法內寬外迮，形如瓜瓶。」",
    "T24n1451_003:0219a23_16": "於中黑闇煙不能出，佛言：「應可作牕令煙出外。」",
    "T24n1451_003:0219a24_17": "彼近下作煙猶不出，佛言：「不應在下。」",
    "T24n1451_003:0219a25_18": "彼便高作尚少光明，佛言：「不應太高太下，應處中作。」",
    "T24n1451_003:0219a26_19": "烏鳥鳩鴿便入室中，佛言：「應作隔子窓櫺。」",
    "T24n1451_003:0219a27_20": "風雨來時水渧傍入，「可安門扇，風吹開者當須置扂。",
    "T24n1451_003:0219a28_21": "若難開閉，作羊甲杖而開閉之。」",
    "T24n1451_003:0219a29_22": "室無門扇，佛言：「著扇并橫扂鐶鈕，於浴室中瓨水置地。」",
    "T24n1451_003:0219b01_23": "冷不堪用，佛言：「應在室內兩邊安垛。",
    "T24n1451_003:0219b02_24": "瓨置於上，不應太高、不應太下，應與膝齊。」",
    "T24n1451_003:0219b03_25": "在地然火燒損於地，佛言：「不應在地，應以甎石藉地。」",
    "T24n1451_003:0219b04_26": "火正炎熾，苾芻入時遂便悶絕，佛言：「火若焰猛不應即入，待煙焰消隨意當入。」",
    "T24n1451_003:0219b06_27": "彼散著火遂便速滅，佛言：「應聚一處。」",
    "T24n1451_003:0219b07_28": "不知以何物聚火？",
    "T24n1451_003:0219b07_29": "佛言：「應用鐵杴。",
    "T24n1451_003:0219b08_30": "苾芻中火悶絕之時，應以少許蔓菁子油，和麨置於火中，得令醒悟。」",
    "T24n1451_003:0219b09_31": "便有惡氣，佛言：「應可燒香。」",
    "T24n1451_003:0219b10_32": "眼中淚出，佛言：「用麨團拭。",
    "T24n1451_003:0219b11_0": "淚猶未除，應以餘甘子屑，溲作小團用掩其淚。」",
    "T24n1451_003:0219b12_1": "室無板坐，彼自持來被油污損，佛言：「應將草替。」",
    "T24n1451_003:0219b13_2": "足蹈地時被塵土污，佛言：「應可布草。」",
    "T24n1451_003:0219b14_0": "彼用乾草便被火燒，佛言：「應敷青者。」",
    "T24n1451_003:0219b14_1": "青者難求，佛言：「應將水濕。」",
    "T24n1451_003:0219b15_2": "時諸苾芻以油塗摩遍身皆癢，用甎石爪揩便皮破，佛言：「身癢不應爪搔，應用浮石。」",
    "T24n1451_003:0219b17_3": "彼便利作招過同前，佛言：「磨却利處然後方用。」",
    "T24n1451_003:0219b18_4": "彼既用了隨處棄擲因此失落，佛言：「不應隨處棄失，應以繩繫挂象牙杙上。」",
    "T24n1451_003:0219b20_5": "浮石油膩數數水洗，佛言：「不應數數水洗，可置火中。」",
    "T24n1451_003:0219b21_6": "多人出入其室遂冷，佛言：「入時應閉，出者亦然，應令苾芻防守門戶。」",
    "T24n1451_003:0219b22_7": "時諸苾芻於浴室內漫為言話，佛言：「不應漫話。",
    "T24n1451_003:0219b23_8": "然洗浴時有二儀式：一者法語，二、聖默。」",
    "T24n1451_003:0219b24_9": "然於此室中苾芻洗浴遂便泥濕，佛言：「不應於此室內以水洗浴，應作別室於中洗浴。」",
    "T24n1451_003:0219b26_10": "此還有泥(此是西方浴室制度，以複甎壘成，形如穀積，上狹下寬，中高一丈許、下闊七八尺，一畔開門，門須扇掩，灰泥表裏，勿令薄漏。",
    "T24n1451_003:0219b28_11": "可於後面安一小龕，龕置石像或是銅像，先浴像已擎向餘處。",
    "T24n1451_003:0219b28_12": "餘人後入要心供養發願常為，所費不多獲無窮福。",
    "T24n1451_003:0219c01_13": "中安地鑪深一尺許，至洗浴時於此燒炭，或可然柴，看其冷煖以適時節。",
    "T24n1451_003:0219c01_14": "室內明燈通窓烟出，西方浴法皆食前，不同此方飢沐飽浴。",
    "T24n1451_003:0219c02_15": "若欲洗時着洗裙，入室已可在一邊踞祐而坐，片時遍汗以油塗身，令人揩拭，遂得沈痾冷痺風癊煩勞眾病皆除，不須餘藥，豈同湯洗去垢而已！",
    "T24n1451_003:0219c03_16": "然後移向別室，過候其時以藥湯浴身，此是帝釋浴法。",
    "T24n1451_003:0219c04_17": "佛教苾芻事異未知，恐覽者不悟，聊因注出。",
    "T24n1451_003:0219c04_18": "若無病逐省者，任隨時量事。",
    "T24n1451_003:0219c04_19": "然中天熱地作者亦稀，北方寒國在處皆有)，佛言：「應以物砌。」",
    "T24n1451_003:0219c06_20": "苾芻不知以何物砌？",
    "T24n1451_003:0219c06_21": "佛言：「應用甎砌，或可布沙。」",
    "T24n1451_003:0219c07_22": "水便漫溢，佛言：「作竇決水令出。」",
    "T24n1451_003:0219c08_23": "又澆水時澆人居下浴人在上，令水污衣，佛言：「不應如是，可令浴人在下、澆人在上。」",
    "T24n1451_003:0219c10_24": "洗浴之時須用齒木及澡豆牛糞土屑，向餘處取，佛言：「於浴室處豫置此物，勿令遠取。」",
    "T24n1451_003:0219c12_25": "既洗浴已身體虛羸，佛言：「任飡小食。」",
    "T24n1451_003:0219c12_26": "手有油膩難卒洗除，若更延停洗時恐過，佛言：「應用匙食，或得熱粥亦可用匙。」",
    "T24n1451_003:0219c14_27": "食時須鹽無葉請受，佛言：「應畜承鹽盤子。」",
    "T24n1451_003:0219c15_28": "佛令作浴室，不知遣何人作？",
    "T24n1451_003:0219c16_29": "佛言：「應使弟子門人共作，若有施主亦可憑求。」",
    "T24n1451_003:0219c17_30": "洗浴之時揩摩身體，更互而作，佛言：「入時應將弟子，令揩摩身(承鹽盤子者，西方食法，先須行鹽下薑片，此是聖教，與此方不同。",
    "T24n1451_003:0219c19_31": "盤子本擬安鹽，或將觀水，元不欲著眾生食。",
    "T24n1451_003:0219c19_32": "律云：『食了無問僧私，須留一大抄許以施眾生，方有濟飢之益。』",
    "T24n1451_003:0219c20_33": "此並蓋是傳者之謬矣)。」",
    "T24n1451_003:0219c21_0": "根本說一切有部毘奈耶雜事卷第三"
}