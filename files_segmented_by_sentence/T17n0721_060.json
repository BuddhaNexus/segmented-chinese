{
    "T17n0721_060:0352c02_0": "正法念處經卷第六十",
    "T17n0721_060:0352c04_0": "元魏婆羅門瞿曇般若流支譯",
    "T17n0721_060:0352c05_0": "觀天品之三十九(夜摩天之二十五)「復次，夜摩天王——善時鵝王及說法鳥眾現前，為令魔王大臣放逸等得調伏故，說迦葉如來修多羅，從昔天子傳聞而說。",
    "T17n0721_060:0352c08_1": "『已說六種白法斷除塵垢，我今當說第七垢法，白法能斷。",
    "T17n0721_060:0352c10_0": "何等垢法？",
    "T17n0721_060:0352c10_1": "所謂見本生處而生樂心。",
    "T17n0721_060:0352c10_2": "樂見親里，遠離斷之。",
    "T17n0721_060:0352c11_3": "知識親里，心常樂見，常念親近，晝夜不離，不樂修禪習業，不近善師、供養三寶，不念未來業。",
    "T17n0721_060:0352c13_4": "於三業中不為他說，亦不自作，但念親里，欲見親里知識親舊。",
    "T17n0721_060:0352c14_5": "「云何修理生業？",
    "T17n0721_060:0352c15_6": "以何自活？」",
    "T17n0721_060:0352c15_7": "作是念已，憂愁所覆，雖為解脫住林樹間，不隨順行，是為無智，心入憂海。",
    "T17n0721_060:0352c17_8": "既入憂海，復入無等生老病死大憂海中，欲見親里親舊知識，入魔網中。",
    "T17n0721_060:0352c18_9": "見親里故，增長愛心，家家請食，便生貪心，隨俗所作。",
    "T17n0721_060:0352c20_0": "聞在家者有所言說，心則樂著。",
    "T17n0721_060:0352c20_1": "以心樂故，如其所作，失自利益，愚癡故退，不畏未來惡道之苦，亦不思惟地獄、餓鬼、畜生及餘生處，亦不思惟現在怖畏老病死苦、愛別離苦、怨憎會苦，亦不思惟一切所愛皆當別離。",
    "T17n0721_060:0352c24_2": "以怖親里知識親戚而行出家，還復習近，樂於親里知識親舊，愛他飲食，數至他門，身壞命終墮於惡道，或生地獄或生餓鬼或生畜生，所為出家，皆悉退失。",
    "T17n0721_060:0352c28_3": "既墮地獄、餓鬼、畜生，受大苦惱，親里知識莫能救護。",
    "T17n0721_060:0352c29_4": "是故，一切比丘若畏地獄、餓鬼、畜生，不應樂見生處親里及諸知識。",
    "T17n0721_060:0353a02_5": "以近此故，得無利益。",
    "T17n0721_060:0353a02_6": "為念愛盡義故而行出家，斷除愛網；以愚癡故，習近愛網，如人畏火捨之迯走，更入大火。",
    "T17n0721_060:0353a04_7": "如是畏家，捨家出家，還入畏處，亦復如是。",
    "T17n0721_060:0353a05_8": "捨離親里，入林樹間，還復習近，是為無眼無知所閉，諸根不調，是名染法。",
    "T17n0721_060:0353a07_9": "「『云何而斷？",
    "T17n0721_060:0353a07_10": "若不能以智慧斷除，或不能遮或不能持，應當長久遠避遮之。",
    "T17n0721_060:0353a09_0": "若無智人不能以餘方便斷愛，當遠避之。",
    "T17n0721_060:0353a09_1": "一切人愛，以不見故斷。",
    "T17n0721_060:0353a10_2": "一切愛法，皆當別離。",
    "T17n0721_060:0353a10_3": "至於死時，無人能救，唯除善業，無量百千生處善法之業最為能救，非諸親里能救於人，亦非兄弟。",
    "T17n0721_060:0353a13_4": "如是比丘捨離親屬，獨處閑居，能斷垢法。",
    "T17n0721_060:0353a14_5": "老病死時，非諸親里而能救護。",
    "T17n0721_060:0353a14_6": "比丘如是思惟，斷一切愛，或得微薄，是名比丘斷親里愛。",
    "T17n0721_060:0353a16_7": "「『復次在家、出家斷於第八染法。",
    "T17n0721_060:0353a16_8": "何等染法？",
    "T17n0721_060:0353a17_9": "所謂無義語，以正語斷之。",
    "T17n0721_060:0353a17_10": "若在家人空無義語，眾人輕賤猶如草芥。",
    "T17n0721_060:0353a18_11": "有義之言，第一財物，諸餘財物所不能及；無義之言，雖復富樂，猶名貧窮。",
    "T17n0721_060:0353a20_12": "空無義語，空而無實，人所輕賤，猶如白羊，無言說財，智人視之猶如畜生，第一輕毀。",
    "T17n0721_060:0353a22_13": "如是等法，云何而斷空無義語？",
    "T17n0721_060:0353a23_14": "所謂正語。",
    "T17n0721_060:0353a23_15": "正語有二，何等為二？",
    "T17n0721_060:0353a23_16": "一者默然；二者四種正語。",
    "T17n0721_060:0353a24_17": "何等為四？",
    "T17n0721_060:0353a24_18": "一者不妄語；二者不惡口；三者不兩舌；四者不破壞語。",
    "T17n0721_060:0353a25_19": "是名正語。",
    "T17n0721_060:0353a26_20": "在家、出家若能如是，則不輕毀。",
    "T17n0721_060:0353a26_21": "在家、出家有六因緣，速為人輕。",
    "T17n0721_060:0353a27_22": "何等為六？",
    "T17n0721_060:0353a27_23": "謂無義語，突入人家，貪愛他食，坐於尊處，虛說無實。",
    "T17n0721_060:0353a29_24": "如是六法，人所輕笑，在家、出家應離此法。",
    "T17n0721_060:0353b02_0": "「『復次，第九垢染，白法能斷。",
    "T17n0721_060:0353b02_1": "云何白法斷於垢法？",
    "T17n0721_060:0353b03_2": "謂輕掉法，正住能斷。",
    "T17n0721_060:0353b03_3": "輕掉法者，障一切法。",
    "T17n0721_060:0353b04_4": "心性輕掉，以掉動故，不信不覺，不知世間所作，不知言語、不知時節，不近善友。",
    "T17n0721_060:0353b05_5": "以輕掉放逸故，於世間法不能了達。",
    "T17n0721_060:0353b06_6": "如是輕掉惡垢，能敗現在及未來世不得利益。",
    "T17n0721_060:0353b07_7": "在家、出家應以正住白法斷除輕掉。",
    "T17n0721_060:0353b08_8": "在家、出家若身口意離掉正住，眾人供養，正戒、正智、正意離魔境界，善法滿足，終得涅槃。",
    "T17n0721_060:0353b10_9": "於世間法，智者讚歎。",
    "T17n0721_060:0353b11_10": "世間所作皆能成就，眾所供養。",
    "T17n0721_060:0353b11_11": "所至之處常得安樂，所作成就。",
    "T17n0721_060:0353b12_12": "如是在家、出家離於輕掉，為一切人之所讚歎。』",
    "T17n0721_060:0353b14_0": "「復次，夜摩天王牟修樓陀為說法鳥眾、善時鵝王及以魔王放逸大臣等，以本曾從舊天子所次第傳聞迦葉佛經為天眾說。",
    "T17n0721_060:0353b17_0": "「『復次，第十垢法，可輕可毀，智人所捨。",
    "T17n0721_060:0353b17_1": "何等垢法？",
    "T17n0721_060:0353b18_2": "所謂貧窮。",
    "T17n0721_060:0353b18_3": "貧有二種：一者貧戒；二者貧智。",
    "T17n0721_060:0353b19_4": "復有二種：一者貧施；二者貧慧。",
    "T17n0721_060:0353b19_5": "復有二種：一、貧種姓；二者貧見。",
    "T17n0721_060:0353b20_6": "復有二種：一、貧寶物；二、貧師尊。",
    "T17n0721_060:0353b21_7": "復有二種：一、貧親族；二、貧親舊。",
    "T17n0721_060:0353b21_8": "一切貧窮皆可輕毀——若男、若女。",
    "T17n0721_060:0353b22_9": "云何而斷？",
    "T17n0721_060:0353b22_10": "所謂布施。",
    "T17n0721_060:0353b23_11": "一切貧窮，布施能斷，譬如燈明能滅諸闇。",
    "T17n0721_060:0353b24_12": "一切愚癡，智能滅之。",
    "T17n0721_060:0353b24_13": "一切異見，正見能斷。",
    "T17n0721_060:0353b25_14": "如是非法，法能斷之。",
    "T17n0721_060:0353b25_15": "第一最勝，一切智者之所愛攝，斷眾惡道，現在、未來二世安隱。",
    "T17n0721_060:0353b27_16": "云何布施？",
    "T17n0721_060:0353b27_17": "施有多種，所謂智施、戒施、法施、安慰施、示正道施，失道路者示道路施，於道行者示以水施，命施、資具施、無畏施、實語施、斷疑施、五戒施、出家戒施、具足戒施、病醫藥施、眼目等施。",
    "T17n0721_060:0353c02_18": "如是等種種布施能利現在及未來世，猶如父母，常思修已，斷諸貧窮，斷於惡道，於天人中而受安樂。",
    "T17n0721_060:0353c04_19": "既受樂已，終得涅槃。",
    "T17n0721_060:0353c05_20": "如是布施能斷貧窮，是故智者應行布施。",
    "T17n0721_060:0353c07_0": "「『復次，第十一闇法能縛生死，闇障諸法。",
    "T17n0721_060:0353c07_1": "何等闇法？",
    "T17n0721_060:0353c08_2": "所謂無智。",
    "T17n0721_060:0353c08_3": "無量無知乃至無明闇，縛一切生。",
    "T17n0721_060:0353c09_4": "一切闇聚以縛其頸，無知如刀如火如毒。",
    "T17n0721_060:0353c10_5": "無知亦如一切無明，一切無明因緣而起，能令流轉一切地獄、餓鬼、畜生，能縛眾生，令其流轉。",
    "T17n0721_060:0353c12_6": "如是怨垢云何斷除？",
    "T17n0721_060:0353c12_7": "謂無漏智。",
    "T17n0721_060:0353c12_8": "猶如明燈，為救為歸，於諸眾生如父如母。",
    "T17n0721_060:0353c13_9": "猶如醫師亦如良藥，斷無知縛，更不復生，如斷樹根，樹則不生。",
    "T17n0721_060:0353c15_10": "如火燒薪，不復更生，亦如流水，不復更返，以無漏智燒於無知亦復如是，不復更生。",
    "T17n0721_060:0353c17_11": "是故應當於一切時勤修精進，以無漏智斷除無知。",
    "T17n0721_060:0353c18_12": "「『如此所說十一種法，放逸根本。",
    "T17n0721_060:0353c19_13": "隨逐放逸，放逸故生，是故應斷一切放逸。",
    "T17n0721_060:0353c20_14": "一切放逸根本皆無利益，能成放逸。",
    "T17n0721_060:0353c20_15": "譬如依大地故，有一切藥草、樹木叢林、流水河池、隄防城邑、聚落園林及須彌山王皆依大地。",
    "T17n0721_060:0353c23_16": "一切地獄、餓鬼、畜生亦復如是，皆依放逸。",
    "T17n0721_060:0353c24_0": "是故智者應當捨離。』",
    "T17n0721_060:0353c24_1": "「爾時，夜摩天王以偈頌曰：「『老人身皮皺，　　無力拄杖行，　　老而不知法，　　皆由放逸故。",
    "T17n0721_060:0353c28_0": "　　以病破壞身，　　偃臥於床席，　　而不生厭離，　　皆由愚癡故。",
    "T17n0721_060:0354a01_0": "　　若遇於飢渴，　　若入嶮惡道，　　而不生厭離，　　皆由放逸故。",
    "T17n0721_060:0354a03_0": "　　若得愛別離，　　而生於苦惱，　　一切放逸故，　　如來如是說。",
    "T17n0721_060:0354a05_0": "　　若於五道中，　　具受種種苦，　　眾生常苦惱，　　以其愚癡故。",
    "T17n0721_060:0354a07_0": "　　嗚呼不厭離，　　生死諸世間，　　諸業大輪轉，　　循環不暫停。",
    "T17n0721_060:0354a09_0": "　　三界皆無樂，　　亦無有少常，　　如是愚癡人，　　不知生厭離。",
    "T17n0721_060:0354a11_0": "　　境界皆虛空，　　三界猶如夢，　　一切皆悉苦，　　無目不見知。",
    "T17n0721_060:0354a13_0": "　　如是愚癡人，　　為放逸所害，　　死畏欲至時，　　無有能遮救。",
    "T17n0721_060:0354a15_0": "　　為於不善觀，　　惱亂其心意，　　死王欲將至，　　而人不覺知。",
    "T17n0721_060:0354a17_0": "　　死王將欲至，　　奪人保命心，　　三種無利益，　　惱害諸眾生。",
    "T17n0721_060:0354a19_0": "　　老病死等苦，　　以放逸故生，　　追求惱人中，　　放逸害諸天；　　飢渴惱餓鬼，　　地獄苦所惱，　　畜生多愚癡，　　迭互相殘害；　　如是眾苦惱，　　惱害諸眾生，　　以順非法行，　　放逸愚癡故。",
    "T17n0721_060:0354a25_0": "　　猶如依大地，　　生諸藥草等，　　放逸亦如是，　　增長諸煩惱。",
    "T17n0721_060:0354a27_0": "　　此魔王軍眾，　　第一大臣等，　　摧以智金剛，　　如日光除闇。",
    "T17n0721_060:0354a29_0": "　　於此所說中，　　知功德及過，　　放逸果受苦，　　無放逸果樂。』",
    "T17n0721_060:0354b02_0": "　「如是夜摩王，　　無量分別說，　　放逸之過惡，　　不放逸功德。",
    "T17n0721_060:0354b04_0": "　『老病死諸苦，　　愛別怨憎會，　　無量諸衰惱，　　遍滿生死中。",
    "T17n0721_060:0354b06_0": "　　若人知方便，　　遮於未來苦，　　惡業是苦因，　　不作惡業樂。",
    "T17n0721_060:0354b08_0": "　　滅煩惱最樂，　　智者如是說，　　此是涅槃道，　　真智所演說。",
    "T17n0721_060:0354b10_0": "　　調伏不放逸，　　住於閑靜處，　　勇猛離貪心，　　去涅槃不遠。",
    "T17n0721_060:0354b12_0": "　　離怨及親友，　　滅除於有欲，　　境界不放逸，　　去涅槃不遠。",
    "T17n0721_060:0354b14_0": "　　若人捨離惡，　　修行慈悲心，　　怖畏生死者，　　去涅槃不遠。",
    "T17n0721_060:0354b16_0": "　　以智斷煩惱，　　智慧心清涼，　　度於懈怠垢，　　去涅槃不遠。",
    "T17n0721_060:0354b18_0": "　　與四諦相應，　　斷於三種過，　　於諸根自在，　　去涅槃不遠。",
    "T17n0721_060:0354b20_0": "　　知阿那般那，　　修行二種相，　　解了智所知，　　去涅槃不遠。",
    "T17n0721_060:0354b22_0": "　　若脫於過畏，　　若樂不縛心，　　以能度彼岸，　　是故名牟尼。』",
    "T17n0721_060:0354b24_0": "「如是夜摩天王為說法鳥眾、善時鵝王說迦葉如來正法經典。",
    "T17n0721_060:0354b25_1": "離放逸故，如是無量正法調伏妙音勇勝說法。",
    "T17n0721_060:0354b26_2": "「爾時，魔王軍眾、放逸大臣聞正法已，作如是念：『我今不能轉動夜摩天王如此之法。",
    "T17n0721_060:0354b28_3": "難知深法，不可迴轉。』",
    "T17n0721_060:0354b28_4": "作是念已，具告同伴：『今此牟修樓陀此法道中，不可轉動，乃至一句。』",
    "T17n0721_060:0354c01_5": "如是魔臣共思惟已，勢力劣弱，本念破壞，失大威德，飛昇虛空，於須臾頃還至他化自在天宮魔波旬所。",
    "T17n0721_060:0354c03_6": "到已，時一切魔問使臣言：『汝所作事如憶念不？",
    "T17n0721_060:0354c04_7": "事究竟不？』",
    "T17n0721_060:0354c05_8": "時三大臣聞是語已，白魔王言：『天王！",
    "T17n0721_060:0354c05_9": "我失勢力，夜摩天王牟修樓陀有大智慧，於正法中乃至一句，不可動轉。",
    "T17n0721_060:0354c07_10": "及其天眾，亦復如是，我不能亂。』",
    "T17n0721_060:0354c08_11": "「時，魔波旬聞此語已，作如是念：『放逸行天，我能令其住於欲中。",
    "T17n0721_060:0354c09_12": "雖有大力，以放逸故，住我境界。』",
    "T17n0721_060:0354c10_13": "作是念已，告魔眾言：『却後我能破夜摩天，汝勿急速。",
    "T17n0721_060:0354c11_14": "我有大力悉能壞亂一切天眾，後當破之。』",
    "T17n0721_060:0354c12_15": "時，魔波旬說是語已，復受無等六欲之樂，於放逸地轉增無量成就大樂。",
    "T17n0721_060:0354c14_16": "「夜摩天王共善時鵝王及說法鳥眾說無量種法，魔軍放逸既已退還，時諸天眾所作已辦。",
    "T17n0721_060:0354c17_0": "「爾時，新生天眾遊戲歡娛，於園林中來向天王說法之處，及善時鵝王、說法鳥眾。",
    "T17n0721_060:0354c19_0": "爾時，夜摩天王見此天眾，告善時言：『汝觀如是放逸行天，今來向此。",
    "T17n0721_060:0354c20_1": "我今當遊寂靜園林。』",
    "T17n0721_060:0354c21_0": "說是語已，飛昇虛空入寂靜林。",
    "T17n0721_060:0354c21_1": "「此諸天眾放逸遊行，五欲具足，園林池中娛樂，乃至愛業所集業盡，隨業流轉，墮於地獄、餓鬼、畜生。",
    "T17n0721_060:0354c23_2": "若有餘業生於人中，財富具足，為世大人，或為大王或為大臣，大樂之處，眾人所愛。",
    "T17n0721_060:0354c25_3": "以餘業故。",
    "T17n0721_060:0354c27_0": "「復次，比丘知業果報，彼以聞慧見：夜摩天所住地處，名一向樂。",
    "T17n0721_060:0354c28_1": "眾生何業生彼地處？",
    "T17n0721_060:0354c28_2": "彼以聞慧見：有善人持戒，不殺不盜，如前所說，復捨邪婬。",
    "T17n0721_060:0355a01_3": "不犯邪行，第一難持，能捨不作。",
    "T17n0721_060:0355a02_0": "若見禽獸牝牡和合，不生心念，捨不欲見，亦不思惟。",
    "T17n0721_060:0355a03_1": "於邪行報，生怖畏心，是故捨離見邪行者，勸令不作，說邪行報，令住善道。",
    "T17n0721_060:0355a04_2": "以此因緣，說如是法言：『是邪婬得不愛報，畢定墮於地獄之報。』",
    "T17n0721_060:0355a06_3": "既自不作，教他不作。",
    "T17n0721_060:0355a06_4": "如是之人自利利他，身壞命終生於善道夜摩天中一向樂地。",
    "T17n0721_060:0355a08_5": "以善業故，樂常不斷，無量諸樂皆悉增長。",
    "T17n0721_060:0355a09_6": "「於此地中有諸園林，見之愛樂。",
    "T17n0721_060:0355a09_7": "如意之林，一切欲樂隨念皆得，於園林中愛樂受樂。",
    "T17n0721_060:0355a11_8": "新生天子有諸園林：一名光明樂；二名流水樂；三名山聚樂。",
    "T17n0721_060:0355a12_9": "有蓮花池名曰雜池、有名香流，復有園林山池，復有異山，天之功德無數具足，林池可愛。",
    "T17n0721_060:0355a14_10": "新生天子遊戲受樂，千倍功德，所謂摩尼欄楯池，次名眾鳥音樂池，次名天歡喜池，次名常遊戲池，次名受樂池，次名無濁池，次名實有池，次名見當有池，此池周遍有諸天鳥出妙音聲，色量具足充滿池中，如意之樹遍於池側，無量功德皆悉具足。",
    "T17n0721_060:0355a20_11": "以善業故，與無量天女受五欲樂。",
    "T17n0721_060:0355a20_12": "諸天之色，隨念順行，樂觀不離，次第觀之，受五欲樂。",
    "T17n0721_060:0355a22_13": "以其持戒集善業故，得如是報。",
    "T17n0721_060:0355a22_14": "於花池中遊戲歌舞，受五欲樂。",
    "T17n0721_060:0355a23_15": "如是五欲，渴愛刺林，復以天女而自圍遶，於摩尼莊嚴間錯之池。",
    "T17n0721_060:0355a25_16": "復往詣於餘蓮花池、莊嚴之山遊戲受樂，天鬘天衣，五境界樂，目視可愛。",
    "T17n0721_060:0355a26_17": "昇此山上，欲受快樂，所上山峯名曰山谷，甚可愛樂。",
    "T17n0721_060:0355a27_18": "於彼山上復有餘天，天鬘天衣以自莊嚴，從金山下，天眾圍遶遊戲而來，百百千千相隨而下。",
    "T17n0721_060:0355b01_0": "新生天子見諸天眾，問天女言：『如彼天眾共諸天女遊戲受樂，我亦如是遊戲受樂？』",
    "T17n0721_060:0355b02_1": "諸天女言：『願隨其意。』",
    "T17n0721_060:0355b03_2": "時，初生天子知天女心，共諸天女圍遶遊戲，第一歡喜，五樂音聲以為歌頌。",
    "T17n0721_060:0355b05_3": "二眾共集，遊戲受樂不知厭足。",
    "T17n0721_060:0355b05_4": "「山上有鳥，名曰山冠孔雀王，為諸天眾以偈頌曰：「『世間業莊嚴，　　天亦業莊嚴，　　天處無常故，　　業盡還破壞。",
    "T17n0721_060:0355b09_0": "　　世間愛和合，　　不愛於別離，　　和合必有離，　　世間法如是。",
    "T17n0721_060:0355b11_0": "　　心愛樂諸樂，　　為境界所誑，　　諸天命速盡，　　如心之生滅。",
    "T17n0721_060:0355b13_0": "　　老病死破壞，　　離別一切人，　　常有此死法，　　愚者不覺知。",
    "T17n0721_060:0355b15_0": "　　老使次第來，　　死時垂欲至，　　為病軍能破，　　愚者不覺知。",
    "T17n0721_060:0355b17_0": "　　六種失人身，　　五根能破壞，　　如人失正道，　　處處皆障礙。",
    "T17n0721_060:0355b19_0": "　　若人念因果，　　常念而不失，　　是人見實果，　　於後不生悔。",
    "T17n0721_060:0355b21_0": "　　若人於境界，　　實見不貪著，　　此人於愛境，　　則能速得脫。",
    "T17n0721_060:0355b23_0": "　　若脫於愛網，　　則度惡曠野，　　能遠放逸火，　　是人大智慧。",
    "T17n0721_060:0355b25_0": "　　五種大怖畏，　　壞一切世間，　　以其自業故，　　老病死離別。』",
    "T17n0721_060:0355b27_0": "「如是山冠鳥種種莊嚴孔雀王菩提薩埵，以願力故，受孔雀身，利益他人及利孔雀，為天說法，斷除放逸。",
    "T17n0721_060:0355c01_0": "「爾時，天眾見新生天子心生歡喜，以放逸故，於善法語心不信受，或歌或舞遊戲受樂，五樂音聲。",
    "T17n0721_060:0355c03_1": "於山峯園林，有無量種不可譬喻金光明窟、如意之林莊嚴此山，無量眾鳥、百千山河、花林莊嚴。",
    "T17n0721_060:0355c05_2": "共諸天女，具一切欲，天樂具足，無量遊戲。",
    "T17n0721_060:0355c06_3": "如是天眾遊戲次第，昇雜摩尼間錯之山。",
    "T17n0721_060:0355c07_4": "於此山上有七寶樹如意之林莊嚴其山，縱廣五由旬。",
    "T17n0721_060:0355c08_5": "於其林中有孔雀王，名種種莊嚴，住在此林，為天說法。",
    "T17n0721_060:0355c09_6": "為令天子、諸天女等離放逸故，愛說法故，遊園林中、蓮花林中，種種雜林、河泉流水、山峯之中，寶莊嚴處、百千眾鳥妙音之處、一切天眾莊嚴之處、諸天女眾莊嚴之處，多有天子天女和合受樂，此孔雀王則至其所。",
    "T17n0721_060:0355c14_7": "以善業故，受種種樂，一切遊戲，如是遊戲無量差別，不可譬喻，隨念皆得。",
    "T17n0721_060:0355c17_0": "「爾時，孔雀王於摩尼間錯山峯之中，見諸天眾受放逸樂，為令天眾離放逸故，以偈頌曰：「『現在若未來，　　色境無厭足，　　憶念火所燒，　　數數求境界。",
    "T17n0721_060:0355c21_0": "　　雖得生天上，　　生已還歸滅，　　為業網所縛，　　復墮於地獄，　　出受鬼畜生，　　受無量苦惱。",
    "T17n0721_060:0355c24_0": "　　眾生行五道，　　以業因緣故。",
    "T17n0721_060:0355c25_0": "　　眾生種種業，　　甚多不可量，　　故得種種果。",
    "T17n0721_060:0355c26_1": "　　天中無量樂，　　業盡故還退，　　有生則有滅，　　見於真諦者，　　能見天退滅。",
    "T17n0721_060:0355c29_0": "　　此死時欲至，　　其命則破壞，　　一切能惱亂，　　愚者不覺知。",
    "T17n0721_060:0356a02_0": "　　以種種調伏，　　種種說利益，　　天眾樂所迷，　　而不生厭離。",
    "T17n0721_060:0356a04_0": "　　善語法相應，　　二世得安樂，　　愚者不攝受，　　後則生大悔。",
    "T17n0721_060:0356a06_0": "　　以多法調伏，　　語真義亦明，　　而天著放逸，　　不知真利益。",
    "T17n0721_060:0356a08_0": "　　死怨害天命，　　大力無能救，　　大力速馳奔，　　死時欲來至。",
    "T17n0721_060:0356a10_0": "　　諸天龍夜叉、　　乾闥毘舍闍，　　一切無能敵，　　是故死力大。",
    "T17n0721_060:0356a12_0": "　　若知力無力，　　是人真知業，　　不為惡業污，　　不行於惡道。",
    "T17n0721_060:0356a14_0": "　　常修行諸善，　　離不善境界，　　如是作業人，　　則無眾苦惱。",
    "T17n0721_060:0356a16_0": "　　隨順於法行，　　增長信精進，　　三昧力相應，　　如母利益子。",
    "T17n0721_060:0356a18_0": "　　善法於五道，　　一切能救護，　　非父非母力，　　能行於彼處。",
    "T17n0721_060:0356a20_0": "　　信順於正法，　　能救惡道苦，　　隨其所至處，　　信常有大力。",
    "T17n0721_060:0356a22_0": "　　如燈能除闇，　　如病得良藥，　　如盲者得眼，　　如貧人得財，　　如水漂溺人，　　信為大船栰，　　若人放逸行，　　信為能除滅。",
    "T17n0721_060:0356a26_0": "　　死時得信故，　　能除生有海，　　則得寂滅處，　　古世牟尼說。",
    "T17n0721_060:0356a28_0": "　　以得信力故，　　名正智修行，　　信及不放逸，　　精進知止足，　　集智近善友，　　此六解脫因。",
    "T17n0721_060:0356b02_0": "　　施戒善寂滅，　　慈心利眾生，　　及行悲喜捨，　　此法得因緣。",
    "T17n0721_060:0356b04_0": "　　輕躁近惡友，　　麁獷喜妄語，　　邪見放逸行，　　此法地獄因。",
    "T17n0721_060:0356b06_0": "　　慳嫉苦惡語，　　放逸行離善，　　心常貪他物，　　聖說餓鬼因。",
    "T17n0721_060:0356b08_0": "　　近癡離智慧，　　愛欲遠正法，　　貪食樂睡眠，　　佛說畜生因。",
    "T17n0721_060:0356b10_0": "　　若人身口意，　　作三種不善，　　如是無智人，　　則墮於地獄。",
    "T17n0721_060:0356b12_0": "　　若作如是因，　　受果則不差，　　如種穀得穀，　　善惡業如是。",
    "T17n0721_060:0356b14_0": "　　見此眾多人，　　作生死苦因，　　如是愚天眾，　　而猶不覺知。",
    "T17n0721_060:0356b16_0": "　　放逸初雖樂，　　後則大苦惱，　　若法後時苦，　　智者應捨離。",
    "T17n0721_060:0356b18_0": "　　乃至未解脫，　　終無有少樂；　　若得解脫者，　　常樂得成就。",
    "T17n0721_060:0356b20_0": "　　無常放逸樂，　　智者所不說，　　若得常樂者，　　智者說為樂。",
    "T17n0721_060:0356b22_0": "　　上上次相續，　　諸業皆如是，　　其果亦如是，　　上上而不斷。",
    "T17n0721_060:0356b24_0": "　　既知業果已，　　應捨離放逸，　　當起智慧心，　　此樂為無上。』",
    "T17n0721_060:0356b26_0": "「如是孔雀王菩薩種種方便為天說法，斷除放逸，種種無畏美妙音聲，悉蔽諸天歌詠之音。",
    "T17n0721_060:0356b28_1": "以善業故，其聲遍滿二萬由旬，聞者悅樂，法樂相應。",
    "T17n0721_060:0356c01_0": "「爾時，諸天眾為求樂故，空中旋轉，如四天王、行使天等或去或來，此諸天眾亦復如是。",
    "T17n0721_060:0356c03_0": "「爾時，兜率陀諸天眾聞此聲已，七萬天眾從上而下，敬重正法，放逸薄故，向夜摩天種種莊嚴孔雀王所。",
    "T17n0721_060:0356c05_1": "「時，種種莊嚴孔雀王菩薩知兜率陀天以心歡喜，告諸天子：『善來真天！",
    "T17n0721_060:0356c06_2": "少放逸故，能來至此求未來果。",
    "T17n0721_060:0356c07_3": "若欲得聞種種法要，汝當速下，如我所聞寂靜之法，當為汝說。",
    "T17n0721_060:0356c09_4": "我已修集，能至涅槃。",
    "T17n0721_060:0356c09_5": "我於往昔所聞之法，一切師等本所不聞。",
    "T17n0721_060:0356c10_6": "我於迦羅村陀佛所，得聞此法。",
    "T17n0721_060:0356c11_7": "生生之處，以願力故，常不忘失，為他人說。』",
    "T17n0721_060:0356c12_8": "「爾時，兜率陀天聞孔雀王說是語已，從空中下，敬重正法。",
    "T17n0721_060:0356c13_9": "於山峯中、大眾共會山峯之中無量蓮花池、無量流泉、無量寶性，無量眾鳥出妙音聲。",
    "T17n0721_060:0356c15_10": "於摩尼間錯山峯之中圍遶孔雀王，四面而住。",
    "T17n0721_060:0356c16_11": "威德殊勝，色相具足，一切光明勝夜摩天。",
    "T17n0721_060:0356c17_12": "如夜摩天比閻浮提人，兜率陀天勝夜摩天亦復如是。",
    "T17n0721_060:0356c18_13": "時，夜摩天見兜率天破壞色慢及自在樂，往詣孔雀王菩薩所。",
    "T17n0721_060:0356c20_14": "有樂遊戲入於林中，未曾見於兜率天故，瞻仰而住，或上山頂欲求遊戲。",
    "T17n0721_060:0356c21_15": "復有諸天圍遶孔雀王四面而住。",
    "T17n0721_060:0356c23_0": "「爾時，孔雀王菩薩告諸天眾：『有二十二法，我今當說。",
    "T17n0721_060:0356c24_1": "我所敬習，利益天人，第一安樂，一切眾生令得正行。",
    "T17n0721_060:0356c25_2": "此二十二法利益安樂天人愛法。",
    "T17n0721_060:0356c26_3": "現在、未來天人愛法，能斷放逸，滅令不生。",
    "T17n0721_060:0356c27_4": "若諸天人能離放逸，常得安樂，乃至涅槃。",
    "T17n0721_060:0356c28_5": "此法利益，父母利益所不能及。",
    "T17n0721_060:0356c28_6": "何等二十二？",
    "T17n0721_060:0356c29_7": "一者悔心；二者畏惡道；三者忍；四者精進；五者說法；六者悲心；七者軟心；八者調伏；九者信業；十者不住壞處；十一者住心；十二者畏惡名；十三者不樂著；十四者獨行；十五者心不散亂；十六者念死；十七者離色富財種姓憍慢；十八者軟語；十九者於一切眾生起平等心；二十者知足；二十一者畏於境界；二十二者捨不信心。",
    "T17n0721_060:0357a07_8": "此二十二法，若天、若人如實修行，不墮惡道，速得涅槃。",
    "T17n0721_060:0357a08_9": "「『云何名悔？",
    "T17n0721_060:0357a09_10": "云何悔已而得安隱？",
    "T17n0721_060:0357a09_11": "既生悔已，斷不善法。",
    "T17n0721_060:0357a10_0": "云何生悔？",
    "T17n0721_060:0357a10_1": "若見他人造作不善身口意業，他作身業而呵毀之，應生悔心，不共同住。",
    "T17n0721_060:0357a11_2": "若有因緣，自起不善覺觀之心，隨生即捨，不生憶念，不味不著，內心生慚愧於他人，勤修精進令其不生，不受覺觀，心呵惡覺觀。",
    "T17n0721_060:0357a14_3": "譬如大坑，滿中糞屎死狗不淨，有清淨人入中求淨，既入坑中不淨沒咽，爾時其人心生厭惡。",
    "T17n0721_060:0357a16_4": "若有起於不善覺觀，其心生悔亦復如是。",
    "T17n0721_060:0357a17_5": "譬如異人常求淨行，以不知故，誤食糞穢。",
    "T17n0721_060:0357a18_6": "或有強力怨家強令食糞，食已惡賤，心生悔恨，後更不食。",
    "T17n0721_060:0357a20_7": "若有行於善業之人慚愧、呵毀不善覺觀亦復如是。",
    "T17n0721_060:0357a21_8": "勤修精進，斷除覺觀，是名初法。",
    "T17n0721_060:0357a22_9": "不生放逸，斷除放逸，破壞放逸，是故天人應當修學。",
    "T17n0721_060:0357a23_10": "若有善人欲求真諦，怖畏生死，若生微少不善覺觀，應生悔心，不生願心，不生放逸。",
    "T17n0721_060:0357a25_11": "不放逸人能起悔心，放逸之人則不能悔。",
    "T17n0721_060:0357a26_12": "如是一法，是諸善業之根本也。",
    "T17n0721_060:0357a27_13": "所謂斷除不善覺觀而生悔心，是名初法。",
    "T17n0721_060:0357a29_0": "「『復次，第二善法增長善法，所謂畏於惡道，名大出法，滅於放逸，能斷放逸。",
    "T17n0721_060:0357b01_1": "一切人天畏惡道行。",
    "T17n0721_060:0357b02_2": "若有沙門、若婆羅門、若復餘人，若畏惡道，不作惡業，若見他作亦不隨喜，知不善業墮於地獄、餓鬼、畜生，是故不作惡不善業。",
    "T17n0721_060:0357b05_0": "惡業之因，墮於惡道。",
    "T17n0721_060:0357b05_1": "何以故？",
    "T17n0721_060:0357b05_2": "於少惡業習近喜樂，令惡增長，墮於地獄、餓鬼、畜生。",
    "T17n0721_060:0357b06_3": "是故沙門、若婆羅門及餘畏惡道者應如是學，常應怖畏，不善果報甚為大惡，成就地獄、餓鬼、畜生。",
    "T17n0721_060:0357b09_4": "放逸行人、少智之人若能如是畏惡道者，不作放逸，不作身口意三種惡業，如是之人常修善業，捨不善業，是名畏惡道。",
    "T17n0721_060:0357b11_5": "譬如有人知自他力，畏於毒蛇及以刀火能斷人命；畏惡道者，怖畏惡業亦復如是。",
    "T17n0721_060:0357b13_6": "如是之人於微細業捨而不作，不行放逸。",
    "T17n0721_060:0357b14_7": "捨放逸故，生天人中，受大富樂。",
    "T17n0721_060:0357b15_8": "受富樂已，後入涅槃。",
    "T17n0721_060:0357b16_9": "以勝樂故，無死無變、無退無盡，是故常應怖畏惡道。",
    "T17n0721_060:0357b17_10": "若有沙門、若婆羅門及餘行者能如是行，得無上處。",
    "T17n0721_060:0357b18_11": "「『彼時，世尊說此偈言：「『「若人畏惡道，　　應捨放逸垢，　　　修善求功德，　　則到涅槃城。",
    "T17n0721_060:0357b21_0": "　　　若人畏惡道，　　其人心正直，　　　以其正心故，　　從樂得樂處。",
    "T17n0721_060:0357b23_0": "　　　若不畏惡道，　　則多造惡業，　　　為惡火所燒，　　將入於地獄。",
    "T17n0721_060:0357b25_0": "　　　譬如微少火，　　雖小亦能燒，　　　惡道亦如是，　　經劫猶得報。",
    "T17n0721_060:0357b27_0": "　　　若人欲得樂，　　應畏於惡道，　　　怖畏救惡道，　　則能得安樂。」",
    "T17n0721_060:0357b29_0": "「『如是法中，若天、若人、若沙門、婆羅門及餘善人，若畏惡道，於少不善，尋即悔過，心不隨喜亦不思惟，心念地獄、餓鬼、畜生，怖畏苦果。",
    "T17n0721_060:0357c02_1": "念已畏於三不善道，捨十惡業，止而不作，不教他作亦不隨喜，不近如是惡業之人，修行善業，捨一切惡，行淨無垢，捨離放逸，止一切惡，於不善法流轉有中而得解脫。",
    "T17n0721_060:0357c06_2": "於一切法得解脫已，解脫諸過則能安隱，度有彼岸。",
    "T17n0721_060:0357c07_3": "是故應當常畏惡道，當如是學，一切天人若愛此法，能至涅槃。",
    "T17n0721_060:0357c10_0": "「『復次，彼佛世尊說離放逸能至涅槃，利益安樂一切天人。",
    "T17n0721_060:0357c11_1": "我於先世人中得聞，憶念不忘，我今當為諸天眾說。",
    "T17n0721_060:0357c12_2": "云何名為第三忍法？",
    "T17n0721_060:0357c12_3": "如是忍者，第一善法、第一清淨，佛所讚歎。",
    "T17n0721_060:0357c13_4": "忍有二種：一者法忍；二者生忍。",
    "T17n0721_060:0357c14_5": "云何法忍？",
    "T17n0721_060:0357c14_6": "緣法道行，思惟白法——忍堅固法，思惟善道勝故能忍，故名為忍。",
    "T17n0721_060:0357c16_7": "譬如大地忍諸世間山河、園林無量種類，忍之不疲，一切法忍亦復如是。",
    "T17n0721_060:0357c18_0": "能到涅槃，一切法忍堅固最勝，白淨善法，涅槃道攝，故名法忍。",
    "T17n0721_060:0357c19_1": "如是之人堅固世間忍故，能至涅槃。",
    "T17n0721_060:0357c21_0": "「『復次，第二忍。",
    "T17n0721_060:0357c21_1": "所謂若沙門、婆羅門、若復餘人欲起瞋恚，忍令不起，知瞋過故，作是思惟：「若起瞋恚，自燒其身，其心噤毒顏色變異，他人所棄，皆悉驚避，眾人不愛，輕毀鄙賤，身壞命終墮於地獄。",
    "T17n0721_060:0357c25_2": "以瞋恚故，無惡不作，是故智者捨瞋如火。」",
    "T17n0721_060:0357c26_3": "知瞋過故，能自利益，為欲自利、利益他人，應當行忍。",
    "T17n0721_060:0357c27_4": "譬如大火焚燒屋宅，有勇健者以水滅之，智慧之人忍滅瞋恚亦復如是。",
    "T17n0721_060:0357c29_5": "能忍之人第一善心，能捨瞋恚，眾人所愛，眾人樂見，人所信受，顏色清淨，其心寂靜，心不躁動，善淨深心，離身口過、離心熱惱、離惡道畏、離於怨憎、離惡名稱、離於憂惱、離怨家畏、離於惡人惡口罵詈、離於悔畏、離惡聲畏、離無利畏、離於苦畏、離於慢畏。",
    "T17n0721_060:0358a06_6": "若人能離如是之畏，一切功德皆悉具足，名稱普聞，得現在未來二世之樂，眾人視之猶如父母。",
    "T17n0721_060:0358a08_7": "是忍辱人，眾人親近。",
    "T17n0721_060:0358a08_8": "是故瞋怒猶如毒蛇、如刀如火，以忍滅之，能令皆盡。",
    "T17n0721_060:0358a09_9": "能忍瞋恚，是名為忍。",
    "T17n0721_060:0358a10_10": "若有善人欲修行善，應作是念：「忍者如寶，應善護之。」",
    "T17n0721_060:0358a11_11": "如是忍者，能破瞋恚。",
    "T17n0721_060:0358a12_12": "正法忍光猶如炬火，能滅瞋闇。",
    "T17n0721_060:0358a12_13": "如盲者眼貧。",
    "T17n0721_060:0358a13_14": "正法者之財賄除邪見之貧窮，猶如父母利益其子。",
    "T17n0721_060:0358a14_15": "瞋恚沒溺，忍為大船。",
    "T17n0721_060:0358a14_16": "墮惡道者，忍為救拔。",
    "T17n0721_060:0358a15_17": "忍如大水滅地獄火，忍力能斷餓鬼慳嫉飢渴之惱。",
    "T17n0721_060:0358a16_18": "若墮畜生互相殘害，忍力則能施其身命。",
    "T17n0721_060:0358a17_19": "應樂行忍，常習不捨，若畏惡道，當勤精進思惟忍力。』",
    "T17n0721_060:0358a18_20": "「爾時，孔雀王菩薩以偈頌曰：「『若人忍莊嚴，　　諸莊嚴中勝，　　財物可劫盜，　　忍則不可失。",
    "T17n0721_060:0358a22_0": "　　若人修行忍，　　一切眾所愛，　　後時得安隱，　　忍為第一戒。",
    "T17n0721_060:0358a24_0": "　　若人修行忍，　　捨一切瞋恚，　　現在及未來，　　常得安隱處。",
    "T17n0721_060:0358a26_0": "　　忍辱戒智慧，　　如是三種財，　　此財最第一，　　非珍寶能譬。",
    "T17n0721_060:0358a28_0": "　　若人修行忍，　　一切應供養，　　善人所讚歎，　　是故應行忍。",
    "T17n0721_060:0358b01_0": "　　忍藥為第一，　　能除於瞋毒，　　忍能滅瞋恚，　　令其不復生。",
    "T17n0721_060:0358b03_0": "　　闇覆愚癡人，　　忍為勝光明，　　如燈能除闇，　　忍示於正道。",
    "T17n0721_060:0358b05_0": "　　若離正法財，　　流轉於五道，　　若有忍財物，　　於世最豪富。",
    "T17n0721_060:0358b07_0": "　　瞋恚大曠野，　　黑闇甚難度，　　忍資糧具足，　　能過無留難。",
    "T17n0721_060:0358b09_0": "　　若迷正法路，　　忍能為正導，　　怖畏惡道者，　　忍力為救護。",
    "T17n0721_060:0358b11_0": "　　常令眾生樂，　　能滅於苦惱，　　常得安隱樂，　　永離諸怖畏，　　善人之所愛，　　能生信功德，　　和集善吉祥，　　捨離不善法，　　示人正解脫，　　能滅生死畏，　　昇天之階陛，　　滅除地獄火，　　餓鬼畜生界，　　忍為能救護。",
    "T17n0721_060:0358b18_0": "　　忍能滿功德，　　令眾生寂滅，　　欲得吉祥樂，　　當修行忍辱。』",
    "T17n0721_060:0358b20_0": "「『如是忍者，名第一法，以修行故，現在未來常得安樂，身壞命終生於天上，後得涅槃。",
    "T17n0721_060:0358b21_1": "是故為不放逸生天人中，當修行忍。",
    "T17n0721_060:0358b23_0": "「『復次，第四善業能離放逸。",
    "T17n0721_060:0358b23_1": "若沙門、婆羅門及餘善人作何等善業？",
    "T17n0721_060:0358b24_2": "所謂精進勤求善法。",
    "T17n0721_060:0358b24_3": "與善相應，道法精進，正時相應，時處寂靜，修習世間、出世間法相應寂靜，非不相應。",
    "T17n0721_060:0358b26_4": "若沙門、婆羅門於世間、出世間法，初夜後夜知時止息，知時知處及知方便，如是則得安隱而住精進，能破一切懈怠。",
    "T17n0721_060:0358b29_5": "若沙門、婆羅門為破煩惱，勤修精進，既生精進，於色聲香味觸境界不起著心。",
    "T17n0721_060:0358c02_6": "若得因緣，持心令住，正心精進，二法為伴。",
    "T17n0721_060:0358c03_7": "攝心令離一切境界。",
    "T17n0721_060:0358c03_8": "若不善力起，精進遮之，正念斷除。",
    "T17n0721_060:0358c04_9": "一切法中，精進第一。",
    "T17n0721_060:0358c05_10": "以此二法為同伴故，令諸善法堅固不壞而得果報。",
    "T17n0721_060:0358c06_11": "正心精進功德力故，終得涅槃。",
    "T17n0721_060:0358c06_12": "若沙門、婆羅門及餘善人知此功德，當勤精進。",
    "T17n0721_060:0358c08_0": "於世間中，精進最勝。",
    "T17n0721_060:0358c08_1": "若世間業，以勤修故，而得堅固。",
    "T17n0721_060:0358c09_2": "以勤修故，而得果報。",
    "T17n0721_060:0358c09_3": "久住於世，他不能壞。",
    "T17n0721_060:0358c10_4": "若人精進，於命終時，其心清淨亦不怯弱，心不散亂、不恐不怖。",
    "T17n0721_060:0358c11_5": "雖得衰惱，不休不息，常勤修習，諸善增長，怨不能壞，無有人能說其過惡。",
    "T17n0721_060:0358c13_6": "隨所作業，具足成就。",
    "T17n0721_060:0358c13_7": "如是世間善業精進，智者所讚，何況出世正智精進而不勝妙。",
    "T17n0721_060:0358c15_8": "是故一切法、一切時、一切智，有智和合現前精進，知時知處，正見勤修。",
    "T17n0721_060:0358c16_9": "發精進故，得一切樂。",
    "T17n0721_060:0358c17_10": "若行顛倒，則得無利衰惱憂患。",
    "T17n0721_060:0358c17_11": "若無智慧，雖復勤苦，不名精進。』",
    "T17n0721_060:0358c18_12": "「爾時，孔雀王菩薩以偈頌曰：「『時處相應故，　　令作業增長，　　如法勤精進，　　則得善果報。",
    "T17n0721_060:0358c22_0": "　　雖法處作業，　　捨離於正法，　　作業不成就，　　以離精進故。",
    "T17n0721_060:0358c24_0": "　　如法勤精進，　　智慧得涅槃，　　如空中投戟，　　即生於天上。",
    "T17n0721_060:0358c26_0": "　　若人勤作業，　　而修行精進，　　所作皆和合，　　得廣大成就。",
    "T17n0721_060:0358c28_0": "　　若於世間義，　　若出世間義，　　皆由精進力，　　一切得成就。",
    "T17n0721_060:0359a01_0": "　　若離精進力，　　及離於正法，　　彼人無富樂，　　如求月中垢。",
    "T17n0721_060:0359a03_0": "　　賢聖八分道，　　念為能守護，　　精進大力人，　　能到第一道。",
    "T17n0721_060:0359a05_0": "　　精進得菩提，　　精進故生天，　　一切諸道果，　　無非精進得。",
    "T17n0721_060:0359a07_0": "　　既知此功德，　　精進調諸根，　　意發勤精進，　　無與精進等。』",
    "T17n0721_060:0359a09_0": "「如是孔雀王菩薩為兜率陀天眾、夜摩天眾，說於本生所持經法。",
    "T17n0721_060:0359a10_1": "時，諸天眾皆悉聽受，離於放逸，諸根調伏，一心諦聽。",
    "T17n0721_060:0359a11_2": "時孔雀王知諸天心生大歡喜，發勤精進，以清淨心為之說法，令集安隱，寂滅涅槃，利益安樂一切諸天。",
    "T17n0721_060:0359a14_0": "一切菩薩法利眾生。",
    "T17n0721_060:0359a15_0": "正法念處經卷第六十"
}