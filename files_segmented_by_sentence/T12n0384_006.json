{
    "T12n0384_006:1042c24_0": "菩薩處胎經卷第六",
    "T12n0384_006:1042c26_0": "姚秦涼州沙門竺佛念譯",
    "T12n0384_006:1042c27_0": "◎無明品第二十",
    "T12n0384_006:1042c28_0": "爾時，座中有菩薩名曰智清淨，分別空、無生、老、病、死，婬、怒、癡多者，婬、怒、癡少者。",
    "T12n0384_006:1042c29_1": "分別眾生三品差別，於等分中何病最重？",
    "T12n0384_006:1043a01_2": "所謂重者邪見是。",
    "T12n0384_006:1043a02_3": "智清淨菩薩即從坐起偏袒右肩右膝著地，長跪叉手前白佛言：「如來無所著等正覺，無所不知無所不見，過去、當來、今現在，蚑行喘息人物之類，心所念法，口所言說，身行善惡，甚深禁法威儀戒律，知多、知少、知重、知輕。",
    "T12n0384_006:1043a07_4": "今我所問，非空非不空，非有非不有，非有空非有有；三聚眾生，何者為輕？",
    "T12n0384_006:1043a08_5": "何者為重？",
    "T12n0384_006:1043a08_6": "何者現報？",
    "T12n0384_006:1043a09_7": "何者生報？",
    "T12n0384_006:1043a09_8": "何者後報？",
    "T12n0384_006:1043a09_9": "云何想知滅？",
    "T12n0384_006:1043a09_10": "云何涅槃？",
    "T12n0384_006:1043a10_11": "云何無餘？」",
    "T12n0384_006:1043a10_12": "佛告智清淨菩薩：「善哉，善哉！",
    "T12n0384_006:1043a11_13": "快問斯義！",
    "T12n0384_006:1043a11_14": "愍諸一切多所饒益，乃能於佛前問平等法。",
    "T12n0384_006:1043a12_15": "汝還復坐，吾當與汝解說句義初、中、竟品，黑業受黑報，白業受白報，一一分別令汝知之。」",
    "T12n0384_006:1043a14_16": "爾時世尊即說頌曰：「如人種果樹，　　子苦果亦苦；　為罪得黑報，　　經歷劫數苦。",
    "T12n0384_006:1043a17_0": "　種甘得甘果，　　還受甘果報；　香潔甚香美，　　得受清白報。",
    "T12n0384_006:1043a19_0": "　如人在池水，　　內外清淨徹；　無風無塵穢，　　香美得清涼。",
    "T12n0384_006:1043a21_0": "　其有眾生見，　　娛樂不能離；　佛道清淨行，　　與彼無有異。",
    "T12n0384_006:1043a23_0": "　黑報眾生等，　　墜墮三塗難；　高下隨駃水，　　漂流厄難處。",
    "T12n0384_006:1043a25_0": "　當時煩惱苦，　　獨受無人代；　破骨入髓腦，　　燒煮不可量。",
    "T12n0384_006:1043a27_0": "　已至無救獄，　　意悟求解脫；　無明所覆蓋，　　不見慧光明。",
    "T12n0384_006:1043a29_0": "　如人行路迷，　　舉南以為北；　終日心不悟，　　雖聞亦不信。",
    "T12n0384_006:1043b02_0": "　受罪重苦惱，　　毒痛加其身；　久後罪雖畢，　　世人所惡賤。",
    "T12n0384_006:1043b04_0": "　形體腥臊醜，　　如猪臥深溷；　宛轉入鑊湯，　　死而復更生；　愚癡本所造，　　受報如影響。",
    "T12n0384_006:1043b07_0": "　善、惡二俱等，　　等分眾生義，　無道無偏黨，　　行亦有高下。",
    "T12n0384_006:1043b09_0": "　持戒生天人，　　不施福最少，　摶食畏人見，　　慚愧不露出。",
    "T12n0384_006:1043b11_0": "　雖有天女眾，　　音樂不和雅，　時時出遊觀，　　畏逢神妙天。",
    "T12n0384_006:1043b13_0": "　若戒布施具，　　甘露衣食至，　前後伎樂繞，　　如月星中明，　久久出遊觀，　　營從自莊嚴，　天樂自然作。",
    "T12n0384_006:1043b16_1": "　　斯由此人間，　持戒布施具，　　福報如影隨。",
    "T12n0384_006:1043b18_0": "　諸天雖受福，　　亦有劫數難；　臨欲命終時，　　乃知衰耗法。",
    "T12n0384_006:1043b20_0": "　善念轉欲微，　　當復更受身；　輪轉五道中，　　經歷無數劫。",
    "T12n0384_006:1043b22_0": "　善惡受對時，　　不避豪貴賤；　於中能獨拔，　　如我釋迦文。」",
    "T12n0384_006:1043b24_0": "爾時，世尊說此偈已，於大眾中諸天及人，七萬七千億那由他，皆發無上正真道心。",
    "T12n0384_006:1043b25_1": "爾時，世尊告智清淨菩薩曰：「一生補處菩薩大士，以權方便在卑賤家生，欲得示現除無明結，十月在胎臨生之日現無手足，父母覩見謂為是鬼，捐棄曠野不使人見。",
    "T12n0384_006:1043b29_2": "所以者何？",
    "T12n0384_006:1043b29_3": "菩薩權化欲令愚癡父母眷屬覩見道明，其後數月母復懷娠，具滿十月生一男兒，端正姝妙世之希有，晝生夜死，父母號哭椎胸向天：『山神、樹神何不憐我？",
    "T12n0384_006:1043c04_4": "先生一子而無手足捐棄曠野，今生一子端正無比狀如天神，今復晝生夜死，心肝斷絕當復奈何？』",
    "T12n0384_006:1043c06_5": "復經數月母繫懷妊，十月具滿生一男兒，三頭八脚四眼八臂，覩者毛竪，父母眷屬捨而欲去；菩薩權現令不得去。",
    "T12n0384_006:1043c09_6": "父母問曰：『為是天耶？",
    "T12n0384_006:1043c09_7": "為是龍、鬼神、阿修羅、乾闥婆、伽樓羅、緊那羅、摩睺羅伽、人與非人耶？』」",
    "T12n0384_006:1043c11_8": "爾時所生男兒，即以偈報父母曰：「『非天、夜叉、鬼，　　須倫、迦樓羅；　　為母除愚闇，　　權生父母家。",
    "T12n0384_006:1043c14_0": "　　先無手足子，　　亦復是我身；　　朝生若暮死，　　八住無上尊。",
    "T12n0384_006:1043c16_0": "　　我今受形分，　　三頭八手脚；　　何為捨我去，　　經向地獄門？",
    "T12n0384_006:1043c18_0": "　　地獄眾苦備，　　十八鑊湯沸；　　一一鑊湯者，　　十六隔子圍；　　受苦無量劫，　　求出甚為難。",
    "T12n0384_006:1043c21_0": "　　父母愚惑人，　　不識真法性，　　邪見禱神祠，　　謂當脫苦難；　　如火焰熾盛，　　益以乾薪草，　　焚燒善根本，　　求滅亦欲難。",
    "T12n0384_006:1043c25_0": "　　今我還復體，　　現本端正形，　　道本心堅固，　　修習三通慧，　　從阿僧祇劫，　　誓度不度者。",
    "T12n0384_006:1043c28_0": "　　守戒不失願，　　託生父母家，　　前後捨身命，　　其數如微塵。",
    "T12n0384_006:1044a01_0": "　　所可經歷處，　　靡不蒙福祐；　　群品若干種，　　行跡各不同。",
    "T12n0384_006:1044a03_0": "　　應與歡悅度，　　亦以恐畏化；　　隨彼眾生念，　　令復心所願。",
    "T12n0384_006:1044a05_0": "　　眾生病非一，　　投以甘露藥；　　趣使入道撿，　　不令入邪徑。",
    "T12n0384_006:1044a07_0": "　　諸天受福樂，　　甘露除病樂；　　不違聖教樂，　　解脫涅槃樂。』",
    "T12n0384_006:1044a09_0": "「爾時菩薩說此偈時，父母宗族及諸來會者，皆發無上平等度意。」",
    "T12n0384_006:1044a11_0": "菩薩處胎經苦行品第二十一",
    "T12n0384_006:1044a12_0": "爾時，諸會菩薩，天、龍、鬼神、阿修羅、乾闥婆、迦留羅、摩睺羅伽、緊那羅、人非人，學、無學及四部眾，比丘、比丘尼、優婆塞、優婆夷，如來觀察知諸眾生心之所念，「欲使如來說究竟成就苦行無量，齊何發意得成佛道？」",
    "T12n0384_006:1044a16_1": "佛知彼心，即與說本勤苦之行。",
    "T12n0384_006:1044a17_2": "佛告諸來會菩薩摩訶薩：「聽我所說真實法相，亦不由俗數得道，亦不離俗數得道，不從真道亦不離真道。",
    "T12n0384_006:1044a19_3": "何以故？",
    "T12n0384_006:1044a19_4": "黑中白妙，俗中道妙，苦樂甘勝。",
    "T12n0384_006:1044a20_5": "所以者何？",
    "T12n0384_006:1044a20_6": "吾昔學道直信不疑作日月王，日宮殿者，縱廣五十一由旬；月宮殿者，縱廣四十九由旬。",
    "T12n0384_006:1044a22_7": "日放光明一億一千光明，月放光明一億光明。",
    "T12n0384_006:1044a23_8": "吾為日月天子，謂為常住不朽不敗，經歷恒河沙億千萬國土，作日天子作月天子，命盡乃知非實非真。",
    "T12n0384_006:1044a26_9": "後壽轉減，作日月大臣，名曰荷伽羅，宮殿縱廣二十五由旬。",
    "T12n0384_006:1044a27_10": "次復作毘梨呵波提，宮殿縱廣二十由旬。",
    "T12n0384_006:1044a28_11": "次復作鴦伽羅，宮殿縱廣十九由旬。",
    "T12n0384_006:1044a29_12": "次復作醘謀，宮殿縱廣十九由旬。",
    "T12n0384_006:1044b01_13": "次復作含尼，宮殿縱廣十五由旬。",
    "T12n0384_006:1044b01_14": "此五大臣日月左右，於無央數百千劫作此五星，壽盡墮落，亦不真實其壽轉減。",
    "T12n0384_006:1044b03_15": "「吾曾為昴宿，同伴六人度數三十。",
    "T12n0384_006:1044b04_16": "吾曾作畢宿，朋黨五人度數四十五。",
    "T12n0384_006:1044b05_17": "吾曾為觜宿，朋黨三人度數三十。",
    "T12n0384_006:1044b06_18": "吾曾為參宿，單獨一己度數十五。",
    "T12n0384_006:1044b07_0": "吾曾為井宿，朋黨二人度數四十五。",
    "T12n0384_006:1044b07_1": "吾曾為鬼宿，朋黨三人度數四十。",
    "T12n0384_006:1044b08_2": "吾曾為柳宿，朋黨四人度數十五。",
    "T12n0384_006:1044b09_3": "菩薩當知此七宿者，跱立東方。",
    "T12n0384_006:1044b10_4": "吾曾為星宿，朋黨五人度數三十。",
    "T12n0384_006:1044b10_5": "吾曾為張宿，朋友二人度數三十。",
    "T12n0384_006:1044b11_6": "吾曾為翼宿，朋友二人度數三十五。",
    "T12n0384_006:1044b12_7": "吾曾為軫宿，朋友五人度數三十。",
    "T12n0384_006:1044b13_8": "吾曾為角宿，單獨一己度數三十。",
    "T12n0384_006:1044b13_9": "吾曾為亢宿，亦獨一己度數十五。",
    "T12n0384_006:1044b14_10": "吾曾為氐宿，朋友二人度數三十五。",
    "T12n0384_006:1044b15_11": "菩薩當知此七宿者，跱立南方。",
    "T12n0384_006:1044b16_12": "吾曾為房宿，朋友四人度數三十。",
    "T12n0384_006:1044b17_0": "吾曾為心宿，朋友三人度數十五。",
    "T12n0384_006:1044b17_1": "吾曾為尾宿，朋友三人度數三十。",
    "T12n0384_006:1044b18_2": "吾曾為箕宿，朋友四人度數三十。",
    "T12n0384_006:1044b19_3": "吾曾為斗宿，朋友四人度數三十五。",
    "T12n0384_006:1044b20_4": "吾曾為牛宿，朋友三人度數十六。",
    "T12n0384_006:1044b20_5": "吾曾為女宿，朋友三人度數三十。",
    "T12n0384_006:1044b21_6": "菩薩當知此七宿者，跱立西方。",
    "T12n0384_006:1044b22_7": "吾曾為虛宿，朋友四人度數三十。",
    "T12n0384_006:1044b23_8": "吾曾為危宿，單獨一己度數十五。",
    "T12n0384_006:1044b23_9": "吾曾為室宿，朋黨二人度數三十。",
    "T12n0384_006:1044b24_10": "吾曾為辟宿，朋友二人度數三十五。",
    "T12n0384_006:1044b25_11": "吾曾為奎宿，朋友二人度數三十。",
    "T12n0384_006:1044b26_12": "吾曾為婁宿，朋友二人度數三十。",
    "T12n0384_006:1044b27_13": "吾曾為胃宿，朋友三人度數三十。",
    "T12n0384_006:1044b27_14": "菩薩當知此七宿者，跱立北方。",
    "T12n0384_006:1044b28_15": "「吾從無數阿僧祇劫，或為日月王，或為臣佐，周旋往來形骸朽敗，無真實道。",
    "T12n0384_006:1044c01_16": "後來人間或為轉輪聖王、雜散小王，或為長者居士，求清淨道謂為真實，皆是虛行不合真道。",
    "T12n0384_006:1044c03_17": "吾昔一時入山求道，見諸仙學五千人俱集在一處，或翹一足叉手合掌隨日轉身，或有事月叉手合掌隨月轉身，或臥棘刺或服沙石，或持土梟、牛、馬、鹿戒，或在山頂投身深壑，或抱石自沈入於深水，或五火自炙求生梵天，或解身支節求神所在，或發頭頂以腦燃燈持供養天，或投身沸油酥，或江右殺無量眾生，或江左燒香，令命過眾生盡得生天，或自念言：『曼我今在先度父母。』",
    "T12n0384_006:1044c12_18": "即以父母擲於火中唱生梵天。",
    "T12n0384_006:1044c13_0": "或食牛糞或食菓蓏，或七日一食，或時不食形骸枯燥，或編樹葉以為衣服，或連髑髏以為衣服，或以髑髏以為食器，或服刺針，刺心持心令住，或時聚會一處，互相破腹洗腸去垢，唱生梵天。",
    "T12n0384_006:1044c17_1": "吾昔苦行不可稱計。",
    "T12n0384_006:1044c17_2": "於樹王下六年學道，日食一麻一米，青鴿飛雀頂上生乳(丹本卵)，蛇虺纏身，牧牛獵師瓦石撩擲，或時斫刺破壞形體，或時以杖柱腹乃至於臍，遭此百千萬痛不以為苦。",
    "T12n0384_006:1044c21_3": "何以故？",
    "T12n0384_006:1044c21_4": "吾當於爾時，謂為是道，實非真道。",
    "T12n0384_006:1044c22_5": "「於虛空有天叉手白菩薩言：『忍力最大破碎結使，今垂成佛慎勿退轉。』",
    "T12n0384_006:1044c24_6": "過去恒河沙諸佛世尊，不如菩薩斷食求道，天神所感，使彌家女奉上乳糜，食已氣力充足。",
    "T12n0384_006:1044c26_7": "七日思惟降伏魔怨，梵天下請得成為佛闡揚大法，可謂真道無過涅槃。",
    "T12n0384_006:1044c27_8": "涅槃無生，老，病，死。",
    "T12n0384_006:1044c28_9": "吾昔所更苦行如是。」",
    "T12n0384_006:1044c28_10": "爾時眾會菩薩歎未曾有，皆發無上平等道心。",
    "T12n0384_006:1045a01_0": "菩薩處胎經四道和合品第二十二",
    "T12n0384_006:1045a02_0": "爾時，座中有菩薩，名曰遍光，神智通達住不退轉，弘誓之心不可沮壞。",
    "T12n0384_006:1045a03_1": "諸佛所稱非一非二，乃至恒河沙佛功德無量積行無畏，恒遊行無量諸佛世界。",
    "T12n0384_006:1045a05_2": "同學八人，一、名不邪見菩薩，二、名直意菩薩，三、名眾相菩薩，四、名屈伸菩薩，五、名解脫菩薩，六、名解縛菩薩，七、名印可菩薩，八、名得誓願菩薩，從無央數劫已住盡地得不退轉。",
    "T12n0384_006:1045a09_3": "爾時遍光菩薩白佛言：「云何菩薩摩訶薩入四種道無有前後，得成無上等正覺道？",
    "T12n0384_006:1045a11_4": "於是菩薩晝夜思惟見欲如火，想知念盡顛倒行法，見初利法授阿那含，即彼天宮取道明證。",
    "T12n0384_006:1045a13_5": "如是不久，或時菩薩在上分地，下觀欲界猶如聚沫，斷三結使遠離三惡於有無有。",
    "T12n0384_006:1045a15_6": "或有菩薩得根得力立志自在，破有滅無無四等心，等彼此、無我想，非去來今亦非等正覺。",
    "T12n0384_006:1045a17_7": "今此眾生於無上道有何差別？」",
    "T12n0384_006:1045a18_0": "佛言：「善哉斯問！",
    "T12n0384_006:1045a18_1": "吾當與汝具分別之。",
    "T12n0384_006:1045a18_2": "云何菩薩因緣因緣？",
    "T12n0384_006:1045a19_3": "云何名因緣因緣？",
    "T12n0384_006:1045a19_4": "兩臂釧相掁故名為因緣因緣。",
    "T12n0384_006:1045a20_5": "彼教我受承聲受化，是謂聲聞；無師無智不因彼此，故名覺佛。",
    "T12n0384_006:1045a21_6": "復次，菩薩摩訶薩此道彼道共相授決，處證無證周流五道，是謂為覺。",
    "T12n0384_006:1045a23_7": "亦不見覺，亦不見不覺，不一不二是不二入。",
    "T12n0384_006:1045a24_8": "菩薩摩訶薩本行習盡解了緣覺，有餘無餘結使永盡，是不二入。",
    "T12n0384_006:1045a25_9": "等分眾生解了無常，身非我有，內外盡空，是不二入。",
    "T12n0384_006:1045a27_10": "佛恩流布廣普無邊，以苦集道得至無為，是不二入。",
    "T12n0384_006:1045a28_11": "大慈四等覆蓋一切，愚惑眾生得至真實，是不二入。」",
    "T12n0384_006:1045a29_12": "爾時世尊即說頌曰：「聲聞、辟支佛，　　假號音響名；　猶彼大戰師，　　勝怨乃為上。",
    "T12n0384_006:1045b03_0": "　佛為無等倫，　　獨步三界尊；　服心降魔兵，　　忍力至涅槃。",
    "T12n0384_006:1045b05_0": "　輪轉生死苦，　　命如琢石火；　經歷億百千，　　求脫無有期。",
    "T12n0384_006:1045b07_0": "　佛本無號字，　　隨人所尊重；　羅漢、辟支佛，　　本一無有二。",
    "T12n0384_006:1045b09_0": "　如彼定光佛，　　授我無上決；　却後九十一，　　於此賢劫中，　第四最勝尊，　　號曰釋迦文。",
    "T12n0384_006:1045b12_0": "　五濁鼎沸世，　　不孝順父母；　殺害阿羅漢，　　不奉二尊教。",
    "T12n0384_006:1045b14_0": "　我所經歷處，　　非一非二道；　六趣煩惱中，　　經歷無央數。",
    "T12n0384_006:1045b16_0": "　初、中、後不寐，　　經行修道德；　敬心自覺悟，　　去離三有著。",
    "T12n0384_006:1045b18_0": "　昔佛所行願，　　不捨取滅度；　一身一識神，　　與己無別異。",
    "T12n0384_006:1045b20_0": "　勤苦數劫中，　　精神腐朽敗；　為彼不自己，　　故得成佛道。",
    "T12n0384_006:1045b22_0": "　我為一切智，　　遍教不教者；　通慧無所著，　　一音除狐疑。",
    "T12n0384_006:1045b24_0": "　三生須陀洹，　　得至無為道；　況復第一者，　　取佛無有疑。",
    "T12n0384_006:1045b26_0": "　我今諸弟子，　　有學及無學；　四等拔濟苦，　　無起無生滅。",
    "T12n0384_006:1045b28_0": "　本從思想生，　　還從思想滅；　非我思想生，　　非我思想滅。",
    "T12n0384_006:1045c01_0": "　行本自有根，　　流馳非一端；　根斷無思想，　　無復根本念。」",
    "T12n0384_006:1045c03_0": "爾時世尊說此頌時，十二那由他眾生，皆發無上平等道心。",
    "T12n0384_006:1045c05_0": "菩薩處胎經意品第二十三",
    "T12n0384_006:1045c06_0": "爾時，座上有菩薩，名曰根蓮花，惠施無礙行四等心堅固難沮，進止行來不失威儀禮節，從無數劫來常修梵行禪定不亂，分別善惡觀察眾生，有婬、怒、癡心，無婬、怒、癡心，若多若少皆悉知之；遊諸佛國供養承事諸佛世尊，善權方便示現無常、無我、無身、無命、無人，可行知行可住知住慈愍一切。",
    "T12n0384_006:1045c12_1": "時根蓮花菩薩即從坐起，偏露右臂右膝著地，叉手合掌前白佛言：「善哉，世尊！",
    "T12n0384_006:1045c14_2": "四道所趣意何所在？",
    "T12n0384_006:1045c14_3": "為有意耶？",
    "T12n0384_006:1045c15_4": "為無意耶？",
    "T12n0384_006:1045c15_5": "意是果耶？",
    "T12n0384_006:1045c15_6": "為非果耶？",
    "T12n0384_006:1045c15_7": "意是有對無對耶？",
    "T12n0384_006:1045c16_8": "意可見不可見耶？",
    "T12n0384_006:1045c16_9": "意是過去、未來、現在耶？",
    "T12n0384_006:1045c17_10": "非過去、未來、現在耶？",
    "T12n0384_006:1045c17_11": "意是仙人法，非仙人法耶？",
    "T12n0384_006:1045c18_12": "意是有為法耶？",
    "T12n0384_006:1045c18_13": "無為法耶？",
    "T12n0384_006:1045c18_14": "意是有漏法無漏法耶？",
    "T12n0384_006:1045c19_15": "於三法報意何所在耶？",
    "T12n0384_006:1045c19_16": "意在黑黑報耶？",
    "T12n0384_006:1045c20_17": "意在白白報耶？",
    "T12n0384_006:1045c20_18": "意在不黑不白不白不黑報耶？",
    "T12n0384_006:1045c21_19": "意在不麁行法細行法耶？」",
    "T12n0384_006:1045c21_20": "爾時世尊告根蓮花菩薩言：「善哉，善哉！",
    "T12n0384_006:1045c22_21": "根蓮花菩薩！",
    "T12n0384_006:1045c23_22": "汝所問義愍念一切，開化眾生心意識法，為盲冥者示現光明。",
    "T12n0384_006:1045c24_23": "汝今諦聽，諦聽！",
    "T12n0384_006:1045c24_24": "善思念之！」",
    "T12n0384_006:1045c25_25": "爾時世尊即說頌曰：「最勝無等倫，　　清淨無瑕穢；　眼淨如蓮花，　　不為塵所污。",
    "T12n0384_006:1045c28_0": "　處世有為法，　　墜墮三有難；　我空彼亦無，　　意寂無心識。",
    "T12n0384_006:1046a01_0": "　如水在器中，　　規矩隨前物；　過去非本有，　　現在善惡行，　未來當壞法，　　此意非本意。",
    "T12n0384_006:1046a04_0": "　菩薩行大慈，　　亦現對無對；　洗除垢穢病，　　安處究竟道。",
    "T12n0384_006:1046a06_0": "　人有五蓋蔽，　　令心有障礙；　如日照天下，　　恒有五事蔽。",
    "T12n0384_006:1046a08_0": "　須倫煙霧塵，　　閉塞根門法；　意本無善惡，　　隨行之所造。",
    "T12n0384_006:1046a10_0": "　寂滅空無法，　　如果繁折枝；　譬如芭蕉樹，　　葉葉空無實。",
    "T12n0384_006:1046a12_0": "　四大成人身，　　求意無意根，　意在去來今，　　去來今無意；　分別識心法，　　求實無所有。",
    "T12n0384_006:1046a15_0": "　意法無形貌，　　不可言是意，　心念若干事，　　生滅不斷絕；　過念善、惡事，　　未來當受對，　現在行已滿，　　意造非他為。",
    "T12n0384_006:1046a19_0": "　一念九十億，　　有善有惡行，　一念之所造，　　蠲除不可盡；　況復日月劫，　　所造善惡行。",
    "T12n0384_006:1046a22_0": "　智者將護身，　　堅固不傾動；　如彼犯罪人，　　擎持滿鉢油，　若棄油一渧，　　罪交入大辟，　左右作眾伎，　　懼死不顧視。",
    "T12n0384_006:1046a26_0": "　菩薩修淨觀，　　執意如金剛；　毀譽及惱亂，　　心意不傾動。",
    "T12n0384_006:1046a28_0": "　解空本求淨，　　無彼此中間；　真如四諦法，　　趣向涅槃門。",
    "T12n0384_006:1046b01_0": "　本我所造行，　　牽連身根本；　非算師弟子，　　所可能籌量。",
    "T12n0384_006:1046b03_0": "　無數億千劫，　　以身償罪對；　象、馬、六畜形，　　除人不在次。",
    "T12n0384_006:1046b05_0": "　雖得為人身，　　聾盲瘖瘂僂；　佛出照世間，　　邊地不見佛。",
    "T12n0384_006:1046b07_0": "　苦惱五鼎沸，　　純惡不聞善；　顛倒邪法興，　　真性中道衰。",
    "T12n0384_006:1046b09_0": "　我於無數劫，　　持行如油鉢；　愛身自將護，　　引致無畏處。",
    "T12n0384_006:1046b11_0": "　九十六種興，　　如夜見螢火；　佛日照世間，　　除去諸闇冥。",
    "T12n0384_006:1046b13_0": "　佛出世人樂，　　醫出病人樂，　寶出貧人樂，　　得佛涅槃樂，　苦行忍辱樂，　　我不著色樂，　慳貪布施樂，　　持戒不犯樂，　面受聖教樂，　　思惟禪定樂，　有無平等樂，　　難遭值遇樂。",
    "T12n0384_006:1046b19_0": "　地獄八難苦，　　無救第一苦，　種子腐敗苦，　　生苗不成苦，　生天入罪苦，　　正見顛倒苦，　難陀拔難陀，　　繞著須彌苦，　劫燒火熾苦，　　心悔求佛苦。",
    "T12n0384_006:1046b24_0": "　一行向一道，　　一心意不迴，　一身修道德，　　終竟成一寶。",
    "T12n0384_006:1046b26_0": "　修一不離一，　　端嚴一識一；　守一不離一，　　故名獨一步。」",
    "T12n0384_006:1046b28_0": "當其世尊說此頌時，十六那由他眾生初行道跡，除去塵垢得法眼淨，於無所著入空三昧。",
    "T12n0384_006:1046c02_0": "菩薩處胎經定意品第二十四",
    "T12n0384_006:1046c03_0": "爾時，座中有菩薩，名曰持空，相好具足入四法門，辯才第一修持佛土，一一佛土留身教化，現生現滅隨人高下，言語音響有甜有苦，說去知來現在明了，前人問一報以萬億，義味深邃難可思量。",
    "T12n0384_006:1046c07_1": "爾時，持空菩薩即從座起，偏袒右臂右膝著地。",
    "T12n0384_006:1046c08_2": "前白佛言：「云何菩薩度苦眾生？」",
    "T12n0384_006:1046c09_3": "佛告持空菩薩：「能使眾生聞苦聲響，苦行菩薩斷苦滅苦不見苦本，一道推苦由恩愛而生，集結恩愛縛著人心，以藥療治二十八行無從苦本，積行累劫滅以復生。",
    "T12n0384_006:1046c13_4": "邪見眾生稱言真道，轉入清淨三昧定意，清淨無瑕無彼無此，心識開悟暫得定意。",
    "T12n0384_006:1046c15_0": "善哉我利，安隱快樂無過此勝，意識心結當時漸解，謂是真道此非真實。",
    "T12n0384_006:1046c16_1": "何以故？",
    "T12n0384_006:1046c16_2": "虛偽誑法非佛本行，古昔諸佛所行真實，非我非過佛所行法真實，四不思議。",
    "T12n0384_006:1046c18_3": "何謂為四？",
    "T12n0384_006:1046c18_4": "持意菩薩能令佛土三千大千剎土盡為七寶，還復如故，是一不思議。",
    "T12n0384_006:1046c20_5": "如我今日處母胞胎，引及無量阿僧祇眾生，不度者度不到者到，除垢至無垢，是二不思議。",
    "T12n0384_006:1046c22_6": "我本誓願要度苦人到無苦處，一苦不度吾終不取涅槃，是三不思議。",
    "T12n0384_006:1046c24_7": "佛身無量非東、西、南、北方之所能受，獨一無侶自性法空，觀別眾生自觀己性，此好此醜，此淨此不淨，此地、水、火、風，此我所此非我所，此苦此非苦，此樂此非樂，此常此非常，此今世此後世，作福得福作罪得罪。」",
    "T12n0384_006:1046c28_8": "爾時世尊即說頌曰：「身如灰土糞，　　四大和合成，　無風、水莊嚴，　　地大各自離，　火滅在斯須，　　識無住處所，　多罪積苦本，　　此是識所為；　我今知識本，　　捨汝不有汝。",
    "T12n0384_006:1047a06_0": "　五色玄黃綵，　　壞敗人心意；　如人出入息，　　行法不久停。",
    "T12n0384_006:1047a08_0": "　解知非常苦，　　無我彼中間；　一音報萬億，　　興顯第一教。",
    "T12n0384_006:1047a10_0": "　無常、苦、空身，　　曉了諸法相；　一還住六淨，　　解空無相願。",
    "T12n0384_006:1047a12_0": "　了身非我有，　　如佛教化眾；　留身心識離，　　若佛無此神。",
    "T12n0384_006:1047a14_0": "　云何分身化？",
    "T12n0384_006:1047a14_1": "　　隨前罪福報，　各令充足願，　　今受後不受。",
    "T12n0384_006:1047a16_0": "　現在亦如是，　　殺害父母罪；　亦現亦不現，　　猶如拍毱報。",
    "T12n0384_006:1047a18_0": "　神識之所染，　　或逆或變悔；　一意向清淨，　　無為大導師。",
    "T12n0384_006:1047a20_0": "　捨身去俗累，　　本無因緣法；　其報如影響，　　如有亦不有。",
    "T12n0384_006:1047a22_0": "　邪見言真實，　　癡網所纏裹；　從黑還入黑，　　不別清白法。",
    "T12n0384_006:1047a24_0": "　戒忍有五行，　　無畏無所懼；　定力動大千，　　降魔如使兵。",
    "T12n0384_006:1047a26_0": "　人求無上道，　　有退有進者，　如河趣大海，　　往多達者少；　遭遇大悲緣，　　善權渡彼岸，　佛為一切智，　　無染無所著。",
    "T12n0384_006:1047b01_0": "　我本行苦業，　　捨國、城、妻子；　除父母、師長，　　不惜身體命。",
    "T12n0384_006:1047b03_0": "　如人行曠野，　　渴乏須漿水；　遇河泉池井，　　自濟無渴乏。",
    "T12n0384_006:1047b05_0": "　人受四大身，　　有定不定處；　況識無善惡，　　受報識明白。",
    "T12n0384_006:1047b07_0": "　持戒七寶堂，　　天女數百萬；　天樂自娛樂，　　念念無愁想。",
    "T12n0384_006:1047b09_0": "　佛力一切智，　　遍潤一切人；　先進五神通，　　甘露法自潤。",
    "T12n0384_006:1047b11_0": "　稱揚四句義，　　無前、後、中間；　法法然熾法，　　法性內外通。",
    "T12n0384_006:1047b13_0": "　如我本所造，　　愛使之所縛；　展轉五道中，　　以為屋舍堂。",
    "T12n0384_006:1047b15_0": "　天道琢石光，　　尋究無有盡；　盲龜浮木孔，　　時時猶可值；　人一失命根，　　億劫復難是。",
    "T12n0384_006:1047b18_0": "　海水深廣大，　　三百三十六，　一針投海中，　　求之尚可得；　一失人身命，　　難得過於是。",
    "T12n0384_006:1047b21_0": "　奉律持戒人，　　處世難可值；　於億千萬劫，　　佛如優曇花。",
    "T12n0384_006:1047b23_0": "　有緣眾生等，　　受化於佛道；　斷滅除結使，　　永盡無想著。」",
    "T12n0384_006:1047b25_0": "當佛說此頌時，十二那由他眾生，信根堅立無有傾邪，皆發無上正真道意。",
    "T12n0384_006:1047b27_0": "菩薩處胎經光影品第二十五",
    "T12n0384_006:1047b28_0": "爾時，世尊於母胎中廣說大乘不可思議，將欲滅度示現光影神德，令諸會者皆同一色，如佛金色無若干差別。",
    "T12n0384_006:1047c01_1": "諸天、龍、神、阿修羅、迦留羅、緊那羅、摩睺羅伽、人與非人，及四部眾比丘、比丘尼、優婆塞、優婆夷，或有向、或有得果，悉令同色，欲聞如來光影定意建立功德，解脫無礙四辯才智應對捷疾，想知滅盡所可救濟。",
    "T12n0384_006:1047c06_2": "為人重擔行來進止，不失威儀如諸佛法，常所講說苦、集、滅、道，導引眾生入四意止。",
    "T12n0384_006:1047c08_3": "法成就斷意覺力師子無畏，賢聖八道空無想願。",
    "T12n0384_006:1047c09_4": "時會中有菩薩，名曰賢光，即從坐起偏露右臂右膝著地，叉手合掌前白佛言：「如來、應供、正遍知、明行足、善逝、世間解、無上士、調御丈夫、天人師、佛、世尊，放此光明普照三千大千世界，此光明所化如佛化不？",
    "T12n0384_006:1047c13_5": "佛力功德非一非二，光明所接不可窮盡，此二德行有何差別？",
    "T12n0384_006:1047c15_6": "唯願世尊，解釋疑結，使未信人永無狐疑。」",
    "T12n0384_006:1047c16_7": "爾時世尊告賢光菩薩曰：「汝所問者，皆是如來神力。",
    "T12n0384_006:1047c17_8": "何以故？",
    "T12n0384_006:1047c17_9": "如來神光濟度眾生無所罣礙，從閻浮提上至果實天，光明遠照演說六度無極，布施、持戒、忍辱、精進、禪定、智慧，如佛神口度脫眾生無彼無此，濟度無數阿僧祇眾生，皆是佛光蔭涼覆蓋。」",
    "T12n0384_006:1047c21_10": "爾時光明有自然音響，而說頌曰：「過去無數佛，　　靡不放光明；　一一諸光明，　　說六度無極。",
    "T12n0384_006:1047c25_0": "　戒、忍、解脫門，　　樂法以自娛；　初說三空定，　　以次成就道。",
    "T12n0384_006:1047c27_0": "　三毒等分人，　　無縛無所著；　結結四十八，　　無救罪門無。",
    "T12n0384_006:1047c29_0": "　非真行道人，　　所可經歷處；　三活歡喜門，　　神人跡可貴。",
    "T12n0384_006:1048a02_0": "　上勝所經過，　　得至無為岸；　立行不退轉，　　無畏神力威。",
    "T12n0384_006:1048a04_0": "　神光所接度，　　非百億萬倍；　如彼一光明，　　分為微塵數。",
    "T12n0384_006:1048a06_0": "　一塵作諸剎，　　無數不可稱；　佛力不可盡，　　非有亦非無。",
    "T12n0384_006:1048a08_0": "　一光演說法，　　度脫阿僧祇；　法身自然空，　　內外清淨行；　煩惱八萬四，　　定意不起亂。",
    "T12n0384_006:1048a11_0": "　昔吾九十二，　　劫數難可盡，　端坐樹王下，　　行道不中退；　人、天、須倫鬼，　　勸請問我義，　神光遠接度，　　度脫無央數。",
    "T12n0384_006:1048a15_0": "　過去式棄佛，　　留光後教化；　得入彼光裏，　　消滅三毒患。",
    "T12n0384_006:1048a17_0": "　次佛惟衛尊，　　神德不可量；　亦復留光明，　　拯濟苦惱人。",
    "T12n0384_006:1048a19_0": "　拘那含牟尼，　　特出三界尊；　今在仙人山，　　光影炳然著。",
    "T12n0384_006:1048a21_0": "　句樓天中天，　　無著無所染；　寂滅入涅槃，　　留光在後化。",
    "T12n0384_006:1048a23_0": "　迦葉本無尊，　　所度不可量；　亦以光明德，　　令度不度者。",
    "T12n0384_006:1048a25_0": "　我釋迦牟尼，　　處胎而說法；　身此光明彼，　　遍滿諸佛剎。",
    "T12n0384_006:1048a27_0": "　此非小節人，　　所可能籌量；　唯佛能量佛，　　功德無差別。",
    "T12n0384_006:1048b01_0": "　當來諸佛等，　　皆以光明化；　現可度眾生，　　先光而後法。」",
    "T12n0384_006:1048b03_0": "爾時，世尊說此頌已，當其座上百七十億眾生，聞佛說此光明神德，皆發無上平等度意。",
    "T12n0384_006:1048b05_1": "◎菩薩處胎經卷第六"
}