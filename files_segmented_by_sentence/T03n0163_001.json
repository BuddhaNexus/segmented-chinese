[
    {
        "source_sentence": "佛說妙色王因緣經",
        "from": "T03n0163_001:0390c25_0",
        "context_with_next_sentence": true
    },
    {
        "source_sentence": "大唐三藏法師義淨奉　制譯",
        "from": "T03n0163_001:0390c27_0",
        "context_with_next_sentence": true
    },
    {
        "source_sentence": "如是我聞：一時，薄伽梵在室羅伐城逝多林",
        "from": "T03n0163_001:0390c28_0",
        "context_with_next_sentence": true
    },
    {
        "source_sentence": "給孤獨園。",
        "from": "T03n0163_001:0390c29_4",
        "context_with_next_sentence": true
    },
    {
        "source_sentence": "爾時世尊從定起已，為諸四眾演說無上甘露妙法。",
        "from": "T03n0163_001:0391a01_7",
        "context_with_next_sentence": true
    },
    {
        "source_sentence": "時有無量百千大眾前後圍遶，諸根不動聽聞法要。",
        "from": "T03n0163_001:0391a02_11",
        "context_with_next_sentence": true
    },
    {
        "source_sentence": "時諸苾芻既見大眾身心寂靜、慇懃聽法，咸皆有疑白佛言：",
        "from": "T03n0163_001:0391a03_18",
        "context_with_next_sentence": true
    },
    {
        "source_sentence": "「世尊！",
        "from": "T03n0163_001:0391a04_1",
        "context_with_next_sentence": true
    },
    {
        "source_sentence": "唯願慈悲為斷疑網。",
        "from": "T03n0163_001:0391a04_10",
        "context_with_next_sentence": true
    },
    {
        "source_sentence": "如來大師無上法王，今此座中聽法諸人，何故慇懃身心不動，聽聞妙法如飲甘露？",
        "from": "T03n0163_001:0391a06_10",
        "context_with_next_sentence": true
    },
    {
        "source_sentence": "」世尊告曰：",
        "from": "T03n0163_001:0391a07_4",
        "context_with_next_sentence": true
    },
    {
        "source_sentence": "「汝等苾芻！",
        "from": "T03n0163_001:0391a07_10",
        "context_with_next_sentence": true
    },
    {
        "source_sentence": "我於往昔為求法故，敬心殷重。",
        "from": "T03n0163_001:0391a08_4",
        "context_with_next_sentence": true
    },
    {
        "source_sentence": "汝等諦聽！",
        "from": "T03n0163_001:0391a08_9",
        "context_with_next_sentence": true
    },
    {
        "source_sentence": "善思念之！",
        "from": "T03n0163_001:0391a08_14",
        "context_with_next_sentence": true
    },
    {
        "source_sentence": "吾當為汝說彼因緣。",
        "from": "T03n0163_001:0391a09_4",
        "context_with_next_sentence": true
    },
    {
        "source_sentence": "「乃往古昔，於婆羅痆斯大城中，有王名曰妙色，以法化世，國土豐樂、人民熾盛；",
        "from": "T03n0163_001:0391a10_20",
        "context_with_next_sentence": true
    },
    {
        "source_sentence": "無諸鬪戰、詐偽、怨賊，亦無病苦、災橫之事；",
        "from": "T03n0163_001:0391a11_20",
        "context_with_next_sentence": true
    },
    {
        "source_sentence": "稻蔗牛羊在處充滿，亦無瓦礫、荒梗棘刺，恩育兆人如觀一子。",
        "from": "T03n0163_001:0391a13_6",
        "context_with_next_sentence": true
    },
    {
        "source_sentence": "其王敬信，意樂賢善，自利利人，發堅固願，有慈心，希大法，愍人眾，愛群官，除去慳貪，常為大捨。",
        "from": "T03n0163_001:0391a15_9",
        "context_with_next_sentence": true
    },
    {
        "source_sentence": "王之夫人名曰妙容，顏貌端正，威儀詳審，眾德圓滿，人所愛樂。",
        "from": "T03n0163_001:0391a16_18",
        "context_with_next_sentence": true
    },
    {
        "source_sentence": "其王唯有一男，名端正子，年雖幼小忠孝仁慈，王所愛念無離左右。",
        "from": "T03n0163_001:0391a18_8",
        "context_with_next_sentence": true
    },
    {
        "source_sentence": "「後於異時，其妙色王心悕勝法，召集群僚而告之曰：",
        "from": "T03n0163_001:0391a19_12",
        "context_with_next_sentence": true
    },
    {
        "source_sentence": "『我於妙法情生渴仰，卿等宜應為我詢訪。",
        "from": "T03n0163_001:0391a20_12",
        "context_with_next_sentence": true
    },
    {
        "source_sentence": "』時諸大臣前白王曰：",
        "from": "T03n0163_001:0391a21_2",
        "context_with_next_sentence": true
    },
    {
        "source_sentence": "『大王！",
        "from": "T03n0163_001:0391a21_6",
        "context_with_next_sentence": true
    },
    {
        "source_sentence": "當知大覺世尊出興世者，方有妙法。",
        "from": "T03n0163_001:0391a22_1",
        "context_with_next_sentence": true
    },
    {
        "source_sentence": "』王報臣曰：",
        "from": "T03n0163_001:0391a22_7",
        "context_with_next_sentence": true
    },
    {
        "source_sentence": "『今雖無佛，試為我求。",
        "from": "T03n0163_001:0391a22_18",
        "context_with_next_sentence": true
    },
    {
        "source_sentence": "』時王即便以箱盛妙金寶懸於幢上，鳴鼓宣令普告四方：",
        "from": "T03n0163_001:0391a24_2",
        "context_with_next_sentence": true
    },
    {
        "source_sentence": "『若有為我宣勝法者，我以金箱報其恩德，廣設音樂而慶讚之。",
        "from": "T03n0163_001:0391a25_10",
        "context_with_next_sentence": true
    },
    {
        "source_sentence": "』如是詔召經歷多時，竟無一人能為說法，時王渴仰懷憂而住。",
        "from": "T03n0163_001:0391a27_1",
        "context_with_next_sentence": true
    },
    {
        "source_sentence": "「爾時，帝釋遍觀下界誰善誰惡？",
        "from": "T03n0163_001:0391a28_14",
        "context_with_next_sentence": true
    },
    {
        "source_sentence": "誰於勝因情無懈倦？",
        "from": "T03n0163_001:0391a29_3",
        "context_with_next_sentence": true
    },
    {
        "source_sentence": "遂見此王為法憂惱，便作是念：",
        "from": "T03n0163_001:0391a29_17",
        "context_with_next_sentence": true
    },
    {
        "source_sentence": "『此妙色王久悕勝法，我當試之，其事虛實？",
        "from": "T03n0163_001:0391b01_17",
        "context_with_next_sentence": true
    },
    {
        "source_sentence": "』遂即化作大藥叉，身手足異常，面目可畏，來至眾中而白王曰：",
        "from": "T03n0163_001:0391b03_5",
        "context_with_next_sentence": true
    },
    {
        "source_sentence": "『仁求勝法，我能說之。",
        "from": "T03n0163_001:0391b03_16",
        "context_with_next_sentence": true
    },
    {
        "source_sentence": "』王聞法音歡喜踊躍，告藥叉曰：",
        "from": "T03n0163_001:0391b04_9",
        "context_with_next_sentence": true
    },
    {
        "source_sentence": "『密跡主！",
        "from": "T03n0163_001:0391b04_14",
        "context_with_next_sentence": true
    },
    {
        "source_sentence": "有妙法者，幸願為說，我當諦聽！",
        "from": "T03n0163_001:0391b05_7",
        "context_with_next_sentence": true
    },
    {
        "source_sentence": "』藥叉告曰：",
        "from": "T03n0163_001:0391b05_13",
        "context_with_next_sentence": true
    },
    {
        "source_sentence": "『大王今者生輕法心，謂為易得即令宣說。",
        "from": "T03n0163_001:0391b06_11",
        "context_with_next_sentence": true
    },
    {
        "source_sentence": "事不應然，我身飢虛，何能為說？",
        "from": "T03n0163_001:0391b07_6",
        "context_with_next_sentence": true
    },
    {
        "source_sentence": "』王聞語已，尋命膳官所有上食速宜奉進。",
        "from": "T03n0163_001:0391b08_5",
        "context_with_next_sentence": true
    },
    {
        "source_sentence": "藥叉告曰：",
        "from": "T03n0163_001:0391b08_10",
        "context_with_next_sentence": true
    },
    {
        "source_sentence": "『王厨之食非我所飡，唯人熱血肉是我常食。",
        "from": "T03n0163_001:0391b09_11",
        "context_with_next_sentence": true
    },
    {
        "source_sentence": "』王曰：",
        "from": "T03n0163_001:0391b09_15",
        "context_with_next_sentence": true
    },
    {
        "source_sentence": "『人之血肉何可卒求？",
        "from": "T03n0163_001:0391b10_5",
        "context_with_next_sentence": true
    },
    {
        "source_sentence": "』藥叉曰：",
        "from": "T03n0163_001:0391b10_10",
        "context_with_next_sentence": true
    },
    {
        "source_sentence": "『王之愛子宜應見與。",
        "from": "T03n0163_001:0391b10_20",
        "context_with_next_sentence": true
    },
    {
        "source_sentence": "』王聞此語，便作是念：",
        "from": "T03n0163_001:0391b11_8",
        "context_with_next_sentence": true
    },
    {
        "source_sentence": "『我久辛苦尋求勝法，今聞法音便成無價。",
        "from": "T03n0163_001:0391b12_6",
        "context_with_next_sentence": true
    },
    {
        "source_sentence": "』時端正子在父邊立，聞是語已，跪白王曰：",
        "from": "T03n0163_001:0391b13_6",
        "context_with_next_sentence": true
    },
    {
        "source_sentence": "『唯願父王勿生憂惱！",
        "from": "T03n0163_001:0391b13_16",
        "context_with_next_sentence": true
    },
    {
        "source_sentence": "父之所望當令滿足。",
        "from": "T03n0163_001:0391b14_5",
        "context_with_next_sentence": true
    },
    {
        "source_sentence": "可持我身奉密跡主，以充其食。",
        "from": "T03n0163_001:0391b14_19",
        "context_with_next_sentence": true
    },
    {
        "source_sentence": "』王曰：",
        "from": "T03n0163_001:0391b15_2",
        "context_with_next_sentence": true
    },
    {
        "source_sentence": "『汝見求法，捨所愛身。",
        "from": "T03n0163_001:0391b15_13",
        "context_with_next_sentence": true
    },
    {
        "source_sentence": "善哉，丈夫！",
        "from": "T03n0163_001:0391b15_19",
        "context_with_next_sentence": true
    },
    {
        "source_sentence": "隨汝所樂。",
        "from": "T03n0163_001:0391b16_2",
        "context_with_next_sentence": true
    },
    {
        "source_sentence": "』其端正子即便以身奉上藥叉。",
        "from": "T03n0163_001:0391b16_16",
        "context_with_next_sentence": true
    },
    {
        "source_sentence": "藥叉受已，對王、大眾分裂其身，噉肉飲血。",
        "from": "T03n0163_001:0391b17_16",
        "context_with_next_sentence": true
    },
    {
        "source_sentence": "王雖見此，慕法情深，了無驚懼。",
        "from": "T03n0163_001:0391b18_9",
        "context_with_next_sentence": true
    },
    {
        "source_sentence": "「時密跡主復告王曰：",
        "from": "T03n0163_001:0391b18_19",
        "context_with_next_sentence": true
    },
    {
        "source_sentence": "『我仍未飽，更與汝妻。",
        "from": "T03n0163_001:0391b19_8",
        "context_with_next_sentence": true
    },
    {
        "source_sentence": "』時妙容夫人亦在王側，聞斯語已，亦同其子身奉藥叉。",
        "from": "T03n0163_001:0391b20_12",
        "context_with_next_sentence": true
    },
    {
        "source_sentence": "藥叉受已，噉其血肉，復告王曰：",
        "from": "T03n0163_001:0391b21_7",
        "context_with_next_sentence": true
    },
    {
        "source_sentence": "『然我飢虛，尚未充足。",
        "from": "T03n0163_001:0391b21_18",
        "context_with_next_sentence": true
    },
    {
        "source_sentence": "』王便白言：",
        "from": "T03n0163_001:0391b22_3",
        "context_with_next_sentence": true
    },
    {
        "source_sentence": "『密跡主！",
        "from": "T03n0163_001:0391b22_8",
        "context_with_next_sentence": true
    },
    {
        "source_sentence": "一子已施，妻復重食，尚云飢虛；",
        "from": "T03n0163_001:0391b23_2",
        "context_with_next_sentence": true
    },
    {
        "source_sentence": "隨意當取，我願供給，無退轉心。",
        "from": "T03n0163_001:0391b23_17",
        "context_with_next_sentence": true
    },
    {
        "source_sentence": "』藥叉告曰：",
        "from": "T03n0163_001:0391b24_2",
        "context_with_next_sentence": true
    },
    {
        "source_sentence": "『王之自身宜與我食。",
        "from": "T03n0163_001:0391b24_12",
        "context_with_next_sentence": true
    },
    {
        "source_sentence": "』王曰：",
        "from": "T03n0163_001:0391b24_16",
        "context_with_next_sentence": true
    },
    {
        "source_sentence": "『善哉！",
        "from": "T03n0163_001:0391b24_20",
        "context_with_next_sentence": true
    },
    {
        "source_sentence": "實不敢悋，然我身死如何聞法？",
        "from": "T03n0163_001:0391b25_11",
        "context_with_next_sentence": true
    },
    {
        "source_sentence": "今我先可聽其妙法，既受持已，當即捨身。",
        "from": "T03n0163_001:0391b26_11",
        "context_with_next_sentence": true
    },
    {
        "source_sentence": "』「是時藥叉共王立要，即於無量百千萬億大眾之中，說勝妙伽他曰：",
        "from": "T03n0163_001:0391b28_2",
        "context_with_next_sentence": true
    },
    {
        "source_sentence": "「『由愛故生憂，　　由愛故生怖，",
        "from": "T03n0163_001:0391b29_0",
        "context_with_next_sentence": true
    },
    {
        "source_sentence": "若離於愛者，　　無憂亦無怖。",
        "from": "T03n0163_001:0391c01_13",
        "context_with_next_sentence": true
    },
    {
        "source_sentence": "』「王既聞此勝妙法已，心生慶幸，歡悅無量，告密跡主曰：",
        "from": "T03n0163_001:0391c03_4",
        "context_with_next_sentence": true
    },
    {
        "source_sentence": "『我已聞法，如說奉持。",
        "from": "T03n0163_001:0391c03_15",
        "context_with_next_sentence": true
    },
    {
        "source_sentence": "今我此身，隨意當食。",
        "from": "T03n0163_001:0391c04_3",
        "context_with_next_sentence": true
    },
    {
        "source_sentence": "』「時天帝釋，見王為法，身心不動如妙高山，知其必當證無上覺，捨藥叉像，復天帝形，信喜內充，怡顏前進，一手携子，一手持妻，而告王曰：",
        "from": "T03n0163_001:0391c07_6",
        "context_with_next_sentence": true
    },
    {
        "source_sentence": "『善哉，善哉！",
        "from": "T03n0163_001:0391c07_13",
        "context_with_next_sentence": true
    },
    {
        "source_sentence": "是善丈夫，堅裝甲冑破煩惱軍，濟度愚迷出生死海，觀斯勇猛，必當不久能成無上正等菩提。",
        "from": "T03n0163_001:0391c09_12",
        "context_with_next_sentence": true
    },
    {
        "source_sentence": "汝之妻、子我今相付。",
        "from": "T03n0163_001:0391c10_3",
        "context_with_next_sentence": true
    },
    {
        "source_sentence": "』時王即便白天帝曰：",
        "from": "T03n0163_001:0391c10_13",
        "context_with_next_sentence": true
    },
    {
        "source_sentence": "『善哉，善哉！",
        "from": "T03n0163_001:0391c10_20",
        "context_with_next_sentence": true
    },
    {
        "source_sentence": "天主憍尸迦！",
        "from": "T03n0163_001:0391c11_4",
        "context_with_next_sentence": true
    },
    {
        "source_sentence": "降大慈悲，為善知識，已能滿我樂法之心。",
        "from": "T03n0163_001:0391c12_3",
        "context_with_next_sentence": true
    },
    {
        "source_sentence": "』是時天帝於大眾中忽然不現。",
        "from": "T03n0163_001:0391c12_17",
        "context_with_next_sentence": true
    },
    {
        "source_sentence": "」爾時，世尊告諸苾芻：",
        "from": "T03n0163_001:0391c13_9",
        "context_with_next_sentence": true
    },
    {
        "source_sentence": "「於汝意云何？",
        "from": "T03n0163_001:0391c13_16",
        "context_with_next_sentence": true
    },
    {
        "source_sentence": "勿生異念，彼時妙色王者，即我身是；",
        "from": "T03n0163_001:0391c14_11",
        "context_with_next_sentence": true
    },
    {
        "source_sentence": "端正子者，羅怙羅是；",
        "from": "T03n0163_001:0391c15_2",
        "context_with_next_sentence": true
    },
    {
        "source_sentence": "妻妙容者，即耶輸陀羅是。",
        "from": "T03n0163_001:0391c15_14",
        "context_with_next_sentence": true
    },
    {
        "source_sentence": "汝等當知，我往昔時為求法故，捨所愛妻，子及以已身，尚無所悋，何況餘物。",
        "from": "T03n0163_001:0391c17_9",
        "context_with_next_sentence": true
    },
    {
        "source_sentence": "由此緣故，今時所有一切大眾從我聞法，專心聽受無有疲厭；",
        "from": "T03n0163_001:0391c18_17",
        "context_with_next_sentence": true
    },
    {
        "source_sentence": "又由我昔求法忘勞，今於長夜為眾說法，亦無疲倦。",
        "from": "T03n0163_001:0391c20_2",
        "context_with_next_sentence": true
    },
    {
        "source_sentence": "汝等苾芻，當學於我，恭敬尊重，勤求勝法；",
        "from": "T03n0163_001:0391c21_1",
        "context_with_next_sentence": true
    },
    {
        "source_sentence": "既聞法已，如說修行，勿為放逸。",
        "from": "T03n0163_001:0391c21_16",
        "context_with_next_sentence": true
    },
    {
        "source_sentence": "」爾時諸苾芻及人天眾聞佛說已，歡喜奉行。",
        "from": "T03n0163_001:0391c22_15",
        "context_with_next_sentence": true
    },
    {
        "source_sentence": "佛說妙色王因緣經",
        "from": "T03n0163_001:0391c23_100",
        "context_with_next_sentence": false
    }
]