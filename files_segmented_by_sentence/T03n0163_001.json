{
    "T03n0163_001:0390c25_0": "佛說妙色王因緣經",
    "T03n0163_001:0390c27_0": "大唐三藏法師義淨奉　制譯",
    "T03n0163_001:0390c28_0": "如是我聞：一時，薄伽梵在室羅伐城逝多林給孤獨園。",
    "T03n0163_001:0390c29_1": "爾時世尊從定起已，為諸四眾演說無上甘露妙法。",
    "T03n0163_001:0391a01_2": "時有無量百千大眾前後圍遶，諸根不動聽聞法要。",
    "T03n0163_001:0391a02_3": "時諸苾芻既見大眾身心寂靜慇懃聽法，咸皆有疑白佛言：「世尊！",
    "T03n0163_001:0391a04_4": "唯願慈悲為斷疑網；如來大師無上法王，今此座中聽法諸人，何故慇懃身心不動，聽聞妙法如飲甘露？」",
    "T03n0163_001:0391a07_0": "世尊告曰：「汝等苾芻！",
    "T03n0163_001:0391a07_1": "我於往昔為求法故，敬心殷重，汝等諦聽！",
    "T03n0163_001:0391a08_2": "善思念之！",
    "T03n0163_001:0391a08_3": "吾當為汝說彼因緣。",
    "T03n0163_001:0391a09_4": "「乃往古昔，於婆羅痆斯大城中，有王名曰妙色，以法化世，國土豐樂、人民熾盛；無諸鬪戰、詐偽怨賊，亦無病苦、災橫之事。",
    "T03n0163_001:0391a11_5": "稻蔗牛羊在處充滿，亦無瓦礫荒梗棘刺，恩育兆人如觀一子。",
    "T03n0163_001:0391a13_6": "其王敬信，意樂賢善，自利利人，發堅固願，有慈心、希大法，愍人眾、愛群官，除去慳貪，常為大捨。",
    "T03n0163_001:0391a15_7": "王之夫人名曰妙容，顏貌端正，威儀詳審，眾德圓滿，人所愛樂。",
    "T03n0163_001:0391a16_8": "其王唯有一男，名端正子。",
    "T03n0163_001:0391a17_9": "年雖幼小忠孝仁慈，王所愛念無離左右。",
    "T03n0163_001:0391a18_10": "「後於異時，其妙色王心悕勝法，召集群僚而告之曰：『我於妙法情生渴仰，卿等宜應為我詢訪。』",
    "T03n0163_001:0391a20_11": "時諸大臣前白王曰：『大王當知，大覺世尊出興世者，方有妙法。』",
    "T03n0163_001:0391a22_12": "王報臣曰：『今雖無佛，試為我求。』",
    "T03n0163_001:0391a22_13": "時王即便以箱盛妙金寶懸於幢上，鳴鼓宣令普告四方：『若有為我宣勝法者，我以金箱報其恩德，廣設音樂而慶讚之。』",
    "T03n0163_001:0391a25_14": "如是詔召經歷多時，竟無一人能為說法，時王渴仰懷憂而住。",
    "T03n0163_001:0391a28_0": "「爾時帝釋，遍觀下界，誰善誰惡？",
    "T03n0163_001:0391a28_1": "誰於勝因情無懈倦？",
    "T03n0163_001:0391a29_2": "遂見此王為法憂惱，便作是念：『此妙色王久悕勝法，我當試之，其事虛實？』",
    "T03n0163_001:0391b01_3": "遂即化作大藥叉，身手足異常，面目可畏，來至眾中而白王曰：『仁求勝法，我能說之。』",
    "T03n0163_001:0391b03_4": "王聞法音歡喜踊躍，告藥叉曰：『密跡主有妙法者，幸願為說，我當諦聽！』",
    "T03n0163_001:0391b05_5": "藥叉告曰：『大王今者，生輕法心，謂為易得即令宣說。",
    "T03n0163_001:0391b06_6": "事不應然，我身飢虛，何能為說？』",
    "T03n0163_001:0391b07_7": "王聞語已，尋命膳官，所有上食速宜奉進。",
    "T03n0163_001:0391b08_8": "藥叉告曰：『王厨之食，非我所飡，唯人熱血肉是我常食。』",
    "T03n0163_001:0391b09_9": "王曰：『人之血肉何可卒求？』",
    "T03n0163_001:0391b10_10": "藥叉曰：『王之愛子，宜應見與。』",
    "T03n0163_001:0391b10_11": "王聞此語，便作是念：『我久辛苦尋求勝法，今聞法音便成無價。』",
    "T03n0163_001:0391b12_12": "時端正子在父邊立，聞是語已，跪白王曰：『唯願父王勿生憂惱，父之所望當令滿足。",
    "T03n0163_001:0391b14_13": "可持我身奉密跡主，以充其食。』",
    "T03n0163_001:0391b15_0": "王曰：『汝見求法，捨所愛身。",
    "T03n0163_001:0391b15_1": "善哉，丈夫！",
    "T03n0163_001:0391b15_2": "隨汝所樂。』",
    "T03n0163_001:0391b16_3": "其端正子即便以身奉上藥叉。",
    "T03n0163_001:0391b16_4": "藥叉受已，對王大眾分裂其身，噉肉飲血。",
    "T03n0163_001:0391b17_5": "王雖見此，慕法情深，了無驚懼。",
    "T03n0163_001:0391b18_6": "「時密跡主復告王曰：『我仍未飽，更與汝妻。』",
    "T03n0163_001:0391b19_7": "時妙容夫人亦在王側，聞斯語已，亦同其子身奉藥叉。",
    "T03n0163_001:0391b20_8": "藥叉受已，噉其血肉，復告王曰：『然我飢虛尚未充足。』",
    "T03n0163_001:0391b21_9": "王便白言：『密跡主！",
    "T03n0163_001:0391b22_10": "一子已施，妻復重食，尚云飢虛；隨意當取，我願供給，無退轉心。』",
    "T03n0163_001:0391b23_11": "藥叉告曰：『王之自身，宜與我食。』",
    "T03n0163_001:0391b24_12": "王曰：『善哉！",
    "T03n0163_001:0391b24_13": "實不敢悋，然我身死如何聞法？",
    "T03n0163_001:0391b25_14": "今我先可聽其妙法；既受持已，當即捨身。』",
    "T03n0163_001:0391b26_15": "「是時藥叉共王立要，即於無量百千萬億大眾之中，說勝妙伽他曰：「『由愛故生憂，　　由愛故生怖，　　若離於愛者，　　無憂亦無怖。』",
    "T03n0163_001:0391c02_0": "「王既聞此勝妙法已，心生慶幸，歡悅無量，告密跡主曰：『我已聞法，如說奉持。",
    "T03n0163_001:0391c03_1": "今我此身，隨意當食。』",
    "T03n0163_001:0391c04_2": "「時天帝釋，見王為法，身心不動如妙高山，知其必當證無上覺，捨藥叉像，復天帝形，信喜內充怡顏前進，一手携子、一手持妻，而告王曰：『善哉，善哉！",
    "T03n0163_001:0391c07_3": "是善丈夫，堅裝甲冑破煩惱軍，濟度愚迷出生死海，觀斯勇猛，必當不久能成無上正等菩提。",
    "T03n0163_001:0391c09_4": "汝之妻、子我今相付。』",
    "T03n0163_001:0391c10_5": "時王即便白天帝曰：『善哉，善哉！",
    "T03n0163_001:0391c10_6": "天主憍尸迦！",
    "T03n0163_001:0391c11_7": "降大慈悲，為善知識，已能滿我樂法之心。』",
    "T03n0163_001:0391c12_8": "是時天帝於大眾中忽然不現。」",
    "T03n0163_001:0391c13_0": "爾時世尊告諸苾芻：「於汝意云何？",
    "T03n0163_001:0391c13_1": "勿生異念，彼時妙色王者，即我身是；端正子者，羅怙羅是；妻妙容者，即耶輸陀羅是。",
    "T03n0163_001:0391c15_2": "汝等當知，我往昔時為求法故，捨所愛妻、子及以已身，尚無所悋，何況餘物。",
    "T03n0163_001:0391c17_3": "由此緣故，今時所有一切大眾從我聞法，專心聽受無有疲厭；又由我昔求法忘勞，今於長夜為眾說法，亦無疲倦。",
    "T03n0163_001:0391c20_4": "汝等苾芻，當學於我，恭敬尊重，勤求勝法；既聞法已，如說修行，勿為放逸。」",
    "T03n0163_001:0391c21_5": "爾時諸苾芻及人天眾聞佛說已，歡喜奉行。",
    "T03n0163_001:0391c23_0": "佛說妙色王因緣經"
}