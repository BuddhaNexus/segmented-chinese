{
    "T22n1425_004:0253c04_0": "摩訶僧祇律卷第四",
    "T22n1425_004:0253c06_0": "東晉天竺三藏佛陀跋陀羅",
    "T22n1425_004:0253c07_0": "共法顯譯",
    "T22n1425_004:0253c08_0": "明四波羅夷法之四(殺戒)",
    "T22n1425_004:0253c09_0": "佛住毘舍離，時毘舍離有一病比丘，嬰患經久治不時差。",
    "T22n1425_004:0253c10_1": "看病比丘心生疲厭，便語病比丘言：「長老！",
    "T22n1425_004:0253c11_2": "我看病久，不得奉侍和上、阿闍梨，亦不得受經誦經、思惟行道。",
    "T22n1425_004:0253c12_3": "長老疾病既久治不可差，我亦疲苦。」",
    "T22n1425_004:0253c13_4": "病比丘言：「當奈之何？",
    "T22n1425_004:0253c14_5": "我亦患厭苦痛難忍，汝若能殺我者善。」",
    "T22n1425_004:0253c14_6": "是比丘即便殺之。",
    "T22n1425_004:0253c15_7": "諸比丘聞已，以是因緣具白世尊，佛言：「呼彼比丘來。」",
    "T22n1425_004:0253c16_8": "來已，佛廣問上事：「比丘！",
    "T22n1425_004:0253c17_9": "汝實作是事不？」",
    "T22n1425_004:0253c17_10": "答言：「實爾。",
    "T22n1425_004:0253c17_11": "世尊！」",
    "T22n1425_004:0253c17_12": "佛言：「癡人！",
    "T22n1425_004:0253c18_0": "汝常不聞我無量方便稱讚於梵行人所，身行慈、口行慈、意行慈，供養供給所須。",
    "T22n1425_004:0253c19_1": "汝今云何手自斷人命根？",
    "T22n1425_004:0253c20_2": "此非法、非律、非如佛教，不可以是事長養善法。」",
    "T22n1425_004:0253c21_3": "佛告諸比丘：「依止毘舍離比丘皆悉令集，以十利故為諸比丘制戒，乃至已聞者當重聞。",
    "T22n1425_004:0253c23_4": "若比丘手自斷人命根，是比丘波羅夷，不應共住。」",
    "T22n1425_004:0253c25_0": "復次佛住毘舍離，時有一病比丘，得患經久治不能差。",
    "T22n1425_004:0253c26_1": "看病比丘心生疲厭，便語病比丘言：「長老我看病來久，不得奉事和上、阿闍梨，不得受經誦經、思惟行道。",
    "T22n1425_004:0253c28_2": "長老疾病既久治不可差。",
    "T22n1425_004:0253c29_3": "我亦疲苦。」",
    "T22n1425_004:0253c29_4": "病比丘言：「當奈之何？",
    "T22n1425_004:0253c29_5": "我亦患此苦痛難忍，汝若能殺我者善。」",
    "T22n1425_004:0254a01_6": "是比丘言：「世尊制戒不得自手殺人。」",
    "T22n1425_004:0254a02_7": "病比丘言：「汝若不能自手殺我者，汝可為我求持刀者來。」",
    "T22n1425_004:0254a03_8": "是時看病比丘便往鹿杖外道所語言：「長壽！",
    "T22n1425_004:0254a04_9": "汝能殺某比丘者，當與汝衣鉢。」",
    "T22n1425_004:0254a05_10": "彼便如語殺之，取其衣鉢。",
    "T22n1425_004:0254a06_11": "諸比丘聞已，以是因緣具白世尊，佛言：「呼看病比丘來。」",
    "T22n1425_004:0254a07_12": "來已，佛問看病比丘：「汝實作是事不？」",
    "T22n1425_004:0254a08_13": "答言：「實爾。」",
    "T22n1425_004:0254a08_14": "佛言：「癡人！",
    "T22n1425_004:0254a08_15": "汝常不聞我無量方便稱讚於梵行人所，身行慈、口行慈、意行慈，供養供給所須。",
    "T22n1425_004:0254a10_16": "汝今云何求持刀者斷人命根？",
    "T22n1425_004:0254a11_17": "此非法、非律、非是佛教，不可以是事長養善法。」",
    "T22n1425_004:0254a12_18": "佛告諸比丘：「依止毘舍離比丘皆悉令集，以十利故為諸比丘制戒，乃至已聞者當重聞。",
    "T22n1425_004:0254a14_19": "若比丘自手斷人命，求持刀者令奪人命，是比丘得波羅夷，不應共住。」",
    "T22n1425_004:0254a17_0": "復次佛住毘舍離，時有長病比丘、有看病比丘，乃至語長病比丘言：「我不得受經誦經、思惟行道，又復從人求索隨病飲食、湯藥，人皆厭我，我亦疲苦。」",
    "T22n1425_004:0254a20_1": "病比丘言：「當如之何？",
    "T22n1425_004:0254a21_0": "我亦患此苦痛難忍，汝能殺我者善。」",
    "T22n1425_004:0254a21_1": "是比丘言：「汝不聞世尊制戒，不得手自殺人耶？」",
    "T22n1425_004:0254a22_2": "病比丘言：「若爾者，汝為我呼持刀者來。」",
    "T22n1425_004:0254a23_3": "比丘復言：「汝不聞世尊制戒，不得求持刀者令殺人耶？」",
    "T22n1425_004:0254a25_4": "病比丘言：「今當奈何？」",
    "T22n1425_004:0254a25_5": "看病比丘言：「汝但自求活、不欲死，若欲死者汝自有刀，可用自殺、亦可飲毒、用繩自勠、投坑赴火、抱石沈淵，自殺之法亦甚眾多。」",
    "T22n1425_004:0254a28_6": "作是讚說已，乃避出外。",
    "T22n1425_004:0254a29_7": "時病比丘於後自殺。",
    "T22n1425_004:0254a29_8": "諸比丘以是事貝白世尊，佛言：「呼彼看病比丘來。」",
    "T22n1425_004:0254b01_9": "來已，佛廣問上事：「汝實爾不？」",
    "T22n1425_004:0254b02_10": "答言：「實爾。」",
    "T22n1425_004:0254b02_11": "佛言：「汝常不聞我無量方便稱讚於梵行人所，身行慈、口行慈、意行慈，供養供給所須耶？",
    "T22n1425_004:0254b04_12": "汝今云何譽死歎死？",
    "T22n1425_004:0254b05_13": "此非法、非律、非如佛教。",
    "T22n1425_004:0254b05_14": "不可以是事長養善法。」",
    "T22n1425_004:0254b06_15": "佛告諸比丘：「依止毘舍離比丘皆悉令集，以十利故為諸比丘制戒，乃至已聞者當重聞。",
    "T22n1425_004:0254b08_16": "若比丘自手斷人命，求持刀與殺者，教死、譽死，是比丘得波羅夷，不應共住。」",
    "T22n1425_004:0254b11_0": "復次佛住毘舍離，廣說如上。",
    "T22n1425_004:0254b11_1": "時鹿杖外道殺比丘已，甚大憂惱作是念言：「我今云何斷梵行人命作是惡法？",
    "T22n1425_004:0254b13_2": "我命終後將無墮惡道入泥犁中。」",
    "T22n1425_004:0254b14_3": "爾時天魔波旬常作方便增長諸惡，便於空中語外道言：「汝莫愁惱畏墮惡道。",
    "T22n1425_004:0254b15_4": "所以者何？",
    "T22n1425_004:0254b16_5": "汝今所作脫人苦患，未度者度，功德無量。」",
    "T22n1425_004:0254b17_6": "時彼外道即作是念：「我殺比丘乃獲大福，能使諸天隨喜讚善。」",
    "T22n1425_004:0254b18_7": "作是念已，後持利刀至僧房中及經行處，處處唱令語諸比丘：「誰欲離苦？",
    "T22n1425_004:0254b20_8": "誰求度者？",
    "T22n1425_004:0254b20_9": "我能脫苦能令得度。」",
    "T22n1425_004:0254b20_10": "爾時世尊為諸比丘說不淨觀，時諸比丘修不淨觀患厭身苦，中有以繩自勠、飲服毒藥、以刀自害、投坑赴火、自殺者眾。",
    "T22n1425_004:0254b23_11": "又為鹿杖外道前後所殺者，非是一人、二人，三、四、五人，十人乃至六十人。",
    "T22n1425_004:0254b25_12": "爾時世尊月十五日坐於僧中，前後圍遶欲作布薩。",
    "T22n1425_004:0254b26_13": "世尊左右觀察見眾僧少，問阿難言：「今比丘僧何以故希，何以不見某甲比丘等？」",
    "T22n1425_004:0254b28_14": "阿難白佛言：「世尊先為諸比丘說不淨觀，讚歎修習不淨觀功德。",
    "T22n1425_004:0254c01_0": "是諸比丘勤修不淨觀，修不淨觀已極厭患身，或有以刀自殺，乃至使鹿杖外道斷其命者，半月之中乃至六十人，諸不來者皆悉命過。",
    "T22n1425_004:0254c04_1": "唯願世尊更開餘法，不令諸比丘厭身自殺，令諸賢聖久存於世利益天人。」",
    "T22n1425_004:0254c05_2": "於是佛告阿難：「更有三昧，使諸比丘快樂善學不極厭身。",
    "T22n1425_004:0254c07_3": "何等三昧快樂善學不極厭身？",
    "T22n1425_004:0254c07_4": "所謂阿那般那念。",
    "T22n1425_004:0254c08_5": "阿難！",
    "T22n1425_004:0254c08_6": "云何比丘修阿那般那念，作證成就遊安樂住？",
    "T22n1425_004:0254c09_7": "若比丘依止城邑聚落住，時到著衣持鉢入城乞食，攝身口意善住身念，心不馳亂常行正受，攝持諸根入城乞食。",
    "T22n1425_004:0254c12_0": "乞食已還至彼寂靜處安坐，謂於空地、山澗、巖窟、塚間，敷草正坐。",
    "T22n1425_004:0254c13_1": "除諸貪欲、瞋恚、睡眠、掉悔、疑蓋、滅諸障礙，心慧力明繫心在息，息入時知息入、息出時知息出、息入長時知息入長、息出長時知息出長、息入短時知息入短、息出短時知息出短、息入遍身時知息入遍身、出息遍身時知出息遍身、入息身行捨時知入息身行捨、出息身行捨時知出息身行捨、入息喜時知入息喜、出息喜時知出息喜、入息樂時知入息樂、出息樂時知出息樂、入息意行時知入息意行、出息意行時知出息意行、入息意行捨時知入息意行捨、出息意行捨時知出息意行捨、入息知心時知入息知心、出息知心時知出息知心、入息心悅時知入息心悅、出息心悅時知出息心悅、入息心定時知入息心定、出息心定時知出息心定、入息心解脫時知入息心解脫、出息心解脫時知出息心解脫、入息無常時知入息無常、出息無常時知出息無常、入息斷時知入息斷、出息斷時知出息斷、入息無欲時知入息無欲、出息無欲時知出息無欲、入息滅時知入息滅、出息滅時知出息滅。",
    "T22n1425_004:0255a04_2": "如是阿難！",
    "T22n1425_004:0255a05_0": "作是念者，名為快樂善學不極厭身，令諸賢聖久住於世利益天人。」",
    "T22n1425_004:0255a06_1": "佛告諸比丘：「依止毘舍離比丘皆悉令集，以十利故為諸比丘制戒，乃至已聞者當重聞。",
    "T22n1425_004:0255a08_2": "若比丘自手奪人命，求持刀與殺者，教死、歎死：『咄男子！",
    "T22n1425_004:0255a09_3": "用惡活為？",
    "T22n1425_004:0255a10_4": "死勝生。』",
    "T22n1425_004:0255a10_5": "如是意、如是想，方便歎譽死、快令彼死，非餘者，是比丘波羅夷，不應共住。」",
    "T22n1425_004:0255a12_0": "比丘者，乃至年滿二十受具足，是名比丘。",
    "T22n1425_004:0255a12_1": "自手者，自身、身分、身勢力。",
    "T22n1425_004:0255a13_2": "自身者，全身堆壓殺人，波羅夷，是名自身也。",
    "T22n1425_004:0255a14_3": "身分者，若手、若肘、若脚、若膝，及餘身分殺人者，波羅夷，是名身分。",
    "T22n1425_004:0255a16_4": "身勢力者，若杖、若石、若塼，遙擲殺人，波羅夷，是名身勢力。",
    "T22n1425_004:0255a17_5": "人者，有命人趣所攝。",
    "T22n1425_004:0255a18_6": "奪命者，令彼命根不相續、四大分散，是名奪命。",
    "T22n1425_004:0255a19_7": "求者，求持刀人，若男女、大小、在家、出家。",
    "T22n1425_004:0255a20_0": "刀者，若劍戟、長刀、短刀、鉾矟、鐵輪，一切利器乃至鍼等。",
    "T22n1425_004:0255a21_1": "歎死者，言：「用惡活為？",
    "T22n1425_004:0255a21_2": "死則勝生。」",
    "T22n1425_004:0255a21_3": "如是意者殺意也，如是想者殺想也。",
    "T22n1425_004:0255a22_4": "歎譽死快者，令彼人死。",
    "T22n1425_004:0255a23_5": "非餘者，因是死，是比丘波羅夷，不應共住。",
    "T22n1425_004:0255a24_6": "波羅夷者，為於法智退沒墮落，無道果分，如是乃至盡智、無生智，於此諸智退沒墮落，無道果分，是名波羅夷。",
    "T22n1425_004:0255a26_7": "又復波羅夷者，於泥洹退沒墮落，無證果分，是名波羅夷。",
    "T22n1425_004:0255a28_0": "又復波羅夷者，離於不殺退沒墮落，是名波羅夷。",
    "T22n1425_004:0255a29_1": "又復波羅夷者，所可犯罪不可發露悔過，是名波羅夷。",
    "T22n1425_004:0255b01_2": "比丘殺人者，若用刀殺、若毒殺、若塗殺、若吐殺、若下殺、若墮胎殺、若說相殺、歎譽殺。",
    "T22n1425_004:0255b03_3": "刀者，若劍、大小刀乃至鍼等。",
    "T22n1425_004:0255b03_4": "殺心，身動時，得越比尼罪；觸彼身時，偷蘭罪；因是死非餘者，波羅夷。",
    "T22n1425_004:0255b05_5": "是名刀殺。",
    "T22n1425_004:0255b05_6": "毒藥殺者，有三種藥：有生毒藥、有作毒藥、有蠱毒藥。",
    "T22n1425_004:0255b06_7": "生毒藥者，有國土地生毒藥，如倪樓國生勝渠毒藥、欝闍尼國生伽羅毒藥，是名生毒藥。",
    "T22n1425_004:0255b08_8": "作毒藥者，如獵師作毒藥，根莖花葉合和為藥，是名作毒藥。",
    "T22n1425_004:0255b10_9": "蠱毒藥者，若蛇毒、那俱羅毒、猫子毒、鼠毒、狗毒、羆毒、人毒，如是種種毒，是名蠱毒。",
    "T22n1425_004:0255b12_10": "若比丘以殺人心，取此三種藥，得越比尼罪；到彼身，偷蘭罪；若因是藥死者，波羅夷。",
    "T22n1425_004:0255b14_0": "是名毒藥殺。",
    "T22n1425_004:0255b14_1": "塗藥殺者，若比丘欲殺人故，手捉毒藥時，得越比尼罪；塗彼身分，得偷蘭罪；彼因是死，波羅夷。",
    "T22n1425_004:0255b16_2": "是名塗藥殺。",
    "T22n1425_004:0255b16_3": "吐殺者，若比丘欲殺人故，合吐藥，作是念：「我持是藥與彼，當令吐膿血內藏。」",
    "T22n1425_004:0255b18_4": "得越比尼罪；與彼藥，得偷蘭罪；彼因是藥吐死，波羅夷。",
    "T22n1425_004:0255b19_5": "下藥者，比丘欲殺人故，作下藥時作是念：「持是藥與彼，令下膿血及下內藏。」",
    "T22n1425_004:0255b21_6": "得越比尼罪；若與彼藥，得偷蘭罪；若因是下藥死者，得波羅夷。",
    "T22n1425_004:0255b23_0": "是名下藥殺。",
    "T22n1425_004:0255b23_1": "墮胎殺者，若比丘欲殺母人而胎墮者，得越比尼罪；欲墮胎而母死者，得越比尼罪；欲殺母，母死者，得波羅夷；欲墮胎，胎分乃至身根命根墮者，波羅夷。",
    "T22n1425_004:0255b26_2": "若人壞畜生胎墮者，得越比尼罪。",
    "T22n1425_004:0255b27_3": "是名為墮胎殺。",
    "T22n1425_004:0255b28_0": "說相者，若比丘語人言：「我今所見汝必定死，便可自殺，用是苦活為？」",
    "T22n1425_004:0255b29_1": "是人因是死者，是比丘得波羅夷。",
    "T22n1425_004:0255c01_2": "又復言：「如我夢所見，汝今定死。」",
    "T22n1425_004:0255c02_3": "又復言：「我聞野干土梟烏鵲鳴，我今見汝面色鼻曲，汝將定死。",
    "T22n1425_004:0255c03_4": "便可自殺，用苦活為？」",
    "T22n1425_004:0255c04_5": "是人因是死者，是比丘得波羅夷。",
    "T22n1425_004:0255c04_6": "又復問言：「汝幾歲？」",
    "T22n1425_004:0255c05_7": "答言：「我爾許歲。」",
    "T22n1425_004:0255c05_8": "又言：「我解一切性命，汝今年必死，汝不如自殺，用惡活為？」",
    "T22n1425_004:0255c07_9": "因是死者，是比丘得波羅夷。",
    "T22n1425_004:0255c07_10": "又復言：「汝屬何星？」",
    "T22n1425_004:0255c08_11": "答言：「我屬某星。」",
    "T22n1425_004:0255c08_12": "便言：「我知彼星，當知汝今必死無疑。",
    "T22n1425_004:0255c09_13": "何不自殺，用苦活為？」",
    "T22n1425_004:0255c09_14": "是人因是死，是比丘得波羅夷。",
    "T22n1425_004:0255c10_15": "又復問言：「汝名何等？」",
    "T22n1425_004:0255c11_16": "答言：「我名某甲。」",
    "T22n1425_004:0255c11_17": "復言：「我解一切名字，汝必定死。」",
    "T22n1425_004:0255c12_18": "復問：「汝何姓？」",
    "T22n1425_004:0255c12_19": "答言：「我姓某。」",
    "T22n1425_004:0255c12_20": "復言：「我解一切名姓，汝今必死。」",
    "T22n1425_004:0255c13_21": "復問：「汝何所食？」",
    "T22n1425_004:0255c13_22": "答言：「食如是食。」",
    "T22n1425_004:0255c14_23": "便教令吐，吐已語言：「汝食此食，必死無疑。」",
    "T22n1425_004:0255c15_24": "復問：「汝何處食？」",
    "T22n1425_004:0255c15_25": "答言：「某處食。」",
    "T22n1425_004:0255c15_26": "復教令吐，吐已語言：「某處有毒，汝今必死。",
    "T22n1425_004:0255c16_27": "何不自殺，用苦活為？」",
    "T22n1425_004:0255c17_28": "是人因是死，是比丘得波羅夷。",
    "T22n1425_004:0255c18_29": "若比丘欲殺人故說相，得越比尼罪；彼作方便欲自殺，得偷蘭罪；若自殺已，得波羅夷。",
    "T22n1425_004:0255c20_30": "是名說相殺。",
    "T22n1425_004:0255c20_31": "歎譽殺者，施戒果施者，比丘問言：「汝布施不？」",
    "T22n1425_004:0255c21_32": "答言：「布施。」",
    "T22n1425_004:0255c21_33": "比丘言：「汝已作功德必生善處。",
    "T22n1425_004:0255c22_34": "何不自殺，用苦活為？」",
    "T22n1425_004:0255c22_35": "是名施戒者。",
    "T22n1425_004:0255c23_36": "比丘問人：「汝持戒不？」",
    "T22n1425_004:0255c23_37": "答言：「持戒。」",
    "T22n1425_004:0255c23_38": "「世尊說持戒生二處：若天上、若人中，用是苦活為？」",
    "T22n1425_004:0255c25_39": "是名讚持戒果者。",
    "T22n1425_004:0255c25_40": "比丘言：「汝已得須陀洹果不墮惡趣，極至七反天人往來，便盡苦邊閉惡趣門。",
    "T22n1425_004:0255c27_41": "何不自殺，用苦活為？」",
    "T22n1425_004:0255c27_42": "又言：「汝已得斯陀含，一來世間便盡苦邊。",
    "T22n1425_004:0255c28_43": "何不自殺，用苦活為？」",
    "T22n1425_004:0255c29_44": "復言：「汝已得阿那含，不還世間便盡苦邊。",
    "T22n1425_004:0256a01_45": "何不自殺，用苦活為？」",
    "T22n1425_004:0256a01_46": "復言：「汝已得阿羅漢，婬怒癡盡，不隨煩惱心得自在。",
    "T22n1425_004:0256a02_47": "何不自殺，用苦活為？」",
    "T22n1425_004:0256a03_48": "若比丘欲殺人故，讚歎施戒果者，得越比尼罪；彼方便欲自殺時，得偷蘭罪；若自殺已，波羅夷。",
    "T22n1425_004:0256a05_49": "若行、若獨廢、若毘陀羅呪、若屑藥、若烏滿吐、若坑陷、若阿波欽滿、若示道、若河、若大臣、若僧坊、若虎、若外道。",
    "T22n1425_004:0256a08_50": "行者，若十人、若二十人共隨道行，比丘先有怨嫌，欲害前人誤害中人，得越比尼罪；欲害中人誤害後人，得越比尼罪；欲害後人誤害中人，得越比尼罪；欲害中人誤害前人，得越比尼罪；欲害前人害前人者，波羅夷；欲害中後人害中後人者，波羅夷。",
    "T22n1425_004:0256a13_51": "若都一切有殺心者，隨所害人，得波羅夷。",
    "T22n1425_004:0256a14_52": "是名行殺。",
    "T22n1425_004:0256a15_0": "獨廢殺者，若比丘有殺心，作獨廢，若於道中安施獨廢時，得越比尼罪；彼受苦痛時，得偷蘭罪；若彼死者，得波羅夷。",
    "T22n1425_004:0256a17_1": "是名獨廢殺。",
    "T22n1425_004:0256a18_2": "毘陀羅呪者，若比丘欲殺人故，作毘陀羅呪，害心作呪時，得越比尼罪；令彼生恐怖時，得偷蘭罪；彼死者得波羅夷。",
    "T22n1425_004:0256a20_3": "是名毘陀羅呪殺。",
    "T22n1425_004:0256a21_4": "屑藥殺者，若比丘欲殺人故，作末屑藥時作是念：「持是藥當殺彼人。」",
    "T22n1425_004:0256a22_5": "者，得越比尼罪；若藥著彼身者，得偷蘭罪；若彼死者，波羅夷。",
    "T22n1425_004:0256a24_6": "是名屑藥殺。",
    "T22n1425_004:0256a24_7": "烏滿吐者，若比丘欲殺人故，於道中作烏滿吐，若比丘殺心作時，得越比尼罪；彼受苦痛得，偷蘭罪；若死者，波羅夷。",
    "T22n1425_004:0256a27_8": "是名烏滿吐殺。",
    "T22n1425_004:0256a27_9": "坑陷殺者，若比丘欲殺人故，當道中作坑安種種利槍，以草土覆上令彼墮死，殺心作時，得越比尼罪；若受苦痛時，得偷蘭罪；若死者，波羅夷。",
    "T22n1425_004:0256b01_10": "是名坑陷殺。",
    "T22n1425_004:0256b02_11": "阿波欽滿殺者，若比丘欲殺人故，於道中安施阿波欽滿，比丘殺心作時，得越比尼罪；若受苦痛時，得偷蘭罪；若死者，得波羅夷。",
    "T22n1425_004:0256b05_12": "是名阿波欽滿殺。",
    "T22n1425_004:0256b05_13": "示道殺者，若比丘在道邊經行，有人來問比丘言：「長老！",
    "T22n1425_004:0256b06_14": "我欲至某聚落，道在何處？」",
    "T22n1425_004:0256b07_15": "比丘先與彼人有怨嫌，便作是念：「我今得是人便，當示惡道令死，使無一活。」",
    "T22n1425_004:0256b09_16": "便指示惡道，若王難、若師子、虎狼難、若毒螫難，示是等惡道時，得越比尼罪；若受苦痛時，得偷蘭罪；若死者，波羅夷。",
    "T22n1425_004:0256b11_17": "是名示道殺。",
    "T22n1425_004:0256b12_18": "河殺者，若比丘在河邊經行，有人來問言：「長老！",
    "T22n1425_004:0256b13_19": "我欲至某處，應從何處渡？」",
    "T22n1425_004:0256b13_20": "是比丘於彼人先有怨嫌，便作是念：「我今得是人便，示此非濟處，勿令一人得脫。」",
    "T22n1425_004:0256b15_21": "便示非濟處，若洄澓處、伏石機激尸收摩羅等處，若上彼岸處，有王禁難、有賊難、有師子虎狼毒虫等難，示彼非濟處時，得越比尼罪；若受苦痛時，得偷蘭罪；若死者，波羅夷。",
    "T22n1425_004:0256b19_22": "是名河殺。",
    "T22n1425_004:0256b19_23": "大臣者，若有大臣暴虐無道，貪取人物用自供給，不畏罪罰，恣意放逸作是念言：「寧作今日烏，不作明日孔雀。」",
    "T22n1425_004:0256b22_24": "王聞是已，攝錄囚繫責之以罪；彼畏死故，一切資財用持贖命。",
    "T22n1425_004:0256b23_25": "爾時有比丘出入其家，便往慰勞，問其家苦樂。",
    "T22n1425_004:0256b24_26": "其婦答言：「家主有事繫閉在獄，何得有樂？",
    "T22n1425_004:0256b25_27": "阿闍梨當知，今我家主恐罪至死，故一切資財盡持贖命，錢財若盡便當貧窮無由自活。」",
    "T22n1425_004:0256b27_28": "比丘言：「汝莫愁悒，我當語汝夫不令用財。」",
    "T22n1425_004:0256b28_29": "便至獄上慰勞言：「無病。",
    "T22n1425_004:0256b29_30": "長壽！」",
    "T22n1425_004:0256b29_31": "大臣見比丘來心大歡喜言：「阿闍梨！",
    "T22n1425_004:0256c01_32": "外何所聞？」",
    "T22n1425_004:0256c01_33": "比丘答言：「聞汝當死，欲盡持家財自用贖命。",
    "T22n1425_004:0256c02_34": "若如是者，汝後妻子當遭貧困飢寒乞匃，又汝家門戶惡名流布。」",
    "T22n1425_004:0256c04_0": "大臣答言：「當如之何？」",
    "T22n1425_004:0256c04_1": "比丘言：「是王無道，設使盡輸汝財，會不相活，慎莫與物。",
    "T22n1425_004:0256c05_2": "但當任其裁量。」",
    "T22n1425_004:0256c06_3": "若彼大臣然可其語時，是比丘得越比尼罪；若受苦痛時，得偷蘭罪；若死者，波羅夷。",
    "T22n1425_004:0256c08_4": "若大臣聞彼比丘語，答言：「阿闍梨是我知識，而惜錢財不用活我。",
    "T22n1425_004:0256c09_5": "我死之後，假使日月不出非我所憂，況復餘事！",
    "T22n1425_004:0256c10_6": "阿闍梨還去，思惟佛語吉凶好惡，無豫尊事。」",
    "T22n1425_004:0256c11_7": "爾時得越比尼罪。",
    "T22n1425_004:0256c12_8": "大臣尋即思惟：「如比丘語，是王無道，設盡與財會必殺我。",
    "T22n1425_004:0256c13_9": "我既唐死，妻子飢寒無由自活，門戶恥辱痛甚於死。",
    "T22n1425_004:0256c14_10": "我今身自當之，不與財物。」",
    "T22n1425_004:0256c15_11": "以不即用比丘語故，是人死者，是比丘以先教方便故，得偷蘭罪。",
    "T22n1425_004:0256c16_12": "有人犯王法，有伺捕得縛送與王，王教將去隨罪治之。",
    "T22n1425_004:0256c17_13": "時典刑者以伽毘羅花莊嚴罪人頭，反縛兩手打鼓吹貝周匝唱令。",
    "T22n1425_004:0256c19_14": "唱令已，將出城門向刑罪人處。",
    "T22n1425_004:0256c20_15": "時有摩訶羅比丘不善知戒相，愍此罪人苦痛，語典刑者言：「此人可愍，莫使苦痛，汝持刀為作一瘡。」",
    "T22n1425_004:0256c22_16": "爾時魁膾答言：「如教。」",
    "T22n1425_004:0256c22_17": "便持利刀，為作一瘡。",
    "T22n1425_004:0256c23_18": "是摩訶羅比丘，得波羅夷。",
    "T22n1425_004:0256c24_19": "若魁膾答比丘言：「汝用知是為？",
    "T22n1425_004:0256c24_20": "如王教令我自行之，汝且還去思惟佛語。」",
    "T22n1425_004:0257a01_21": "爾時得越比尼罪。",
    "T22n1425_004:0257a02_22": "魁膾尋便思惟：「用比丘語為作一瘡。」",
    "T22n1425_004:0257a03_23": "以不即用比丘語故，是摩訶羅比丘得偷蘭罪。",
    "T22n1425_004:0257a04_24": "是名大臣。",
    "T22n1425_004:0257a04_25": "僧坊者，有客比丘來，應次受房舍。",
    "T22n1425_004:0257a05_26": "時知房舍比丘與客比丘先有嫌，便作是念：「我今得子便，當與破房，令其必死。」",
    "T22n1425_004:0257a06_27": "便與敗房柱壁危壞，近毘多羅恐怖之處、富單那諸惡鬼處、近蚖蛇處。",
    "T22n1425_004:0257a08_28": "若示與時，得越比尼罪；彼受苦痛時，得偷蘭罪；若死者，波羅夷。",
    "T22n1425_004:0257a10_29": "彼客比丘晨朝起，從舊比丘索洗手物，舊比丘取蜂蝎蜈蚣蚖蛇著瓶中，覆口語客比丘言：「是瓶中有洗手物，汝恣意取用。」",
    "T22n1425_004:0257a12_30": "客比丘取時，得越比尼罪；受苦痛時，得偷蘭罪；若死者，波羅夷。",
    "T22n1425_004:0257a14_31": "是名僧坊殺。",
    "T22n1425_004:0257a14_32": "虎者，阿練若住處常有虎害人，時眾集聚一處作是議言：「諸長老！",
    "T22n1425_004:0257a16_33": "是中阿練若住處，有虎恐傷害人，誰能伏此虎者？」",
    "T22n1425_004:0257a17_34": "爾時眾中有一比丘，與一比丘有嫌，語眾人言：「我能伏虎。」",
    "T22n1425_004:0257a18_35": "是比丘向暮持弓箭出，彼時所嫌比丘著黃色衣頭面黑，出到大小行處。",
    "T22n1425_004:0257a20_36": "是比丘爾時欲殺比丘而殺虎者，得越比尼罪；若欲殺虎而殺比丘者，得越比尼罪；欲殺比丘而殺比丘者，波羅夷。",
    "T22n1425_004:0257a22_37": "欲殺虎而殺虎者，波逸提。",
    "T22n1425_004:0257a23_38": "若二處俱有殺心而害者，隨其所殺得罪，比丘則波羅夷，虎則波逸提。",
    "T22n1425_004:0257a25_0": "是名虎。",
    "T22n1425_004:0257a25_1": "外道者，有諸外道奉事日月，日月蝕時諸婆羅門群儻相逐，手執器杖舉聲喚呼，為救日月故過精舍邊，見諸比丘便瞋恚言：「是沙門釋子是阿脩羅黨，今當殺之。」",
    "T22n1425_004:0257a29_0": "時比丘聞是惡音聲，聞是惡音聲已即打揵椎集僧，有比丘言：「我等今日當共作要，治此惡邪外道，無使一人得活。」",
    "T22n1425_004:0257b02_1": "作非法要故，一切僧得越比尼罪；彼受苦痛，一切僧得偷蘭罪；若彼死者，一切僧得波羅夷。",
    "T22n1425_004:0257b04_2": "若共要言：「莫令使死，但受苦痛，改惡思善。」",
    "T22n1425_004:0257b05_3": "若作此要，一切僧得越比尼罪；受苦痛時，一切僧得偷蘭罪。",
    "T22n1425_004:0257b07_4": "爾時諸比丘言：「諸長老！",
    "T22n1425_004:0257b07_5": "不應害彼，亦不應加痛於人。",
    "T22n1425_004:0257b08_6": "如世尊說：『比丘！",
    "T22n1425_004:0257b08_7": "若賊怨家，若以鋸刀割截身體，爾時不應起惡心，口不應惡語加人，當起慈心、饒益心、忍辱心。』",
    "T22n1425_004:0257b10_8": "諸比丘當共思惟世尊《鋸刀喻經》，少作方便能行忍辱，然後但牢閉門戶，舉聲大喚恐彼外道。」",
    "T22n1425_004:0257b12_9": "無罪。",
    "T22n1425_004:0257b12_10": "一切僧共作法要誓，一切僧無罪。",
    "T22n1425_004:0257b13_11": "有一比丘打婆羅門子垂死，便自思惟：「此人若死者，破沙門釋子法，今當求醫治之令差。」",
    "T22n1425_004:0257b15_12": "若更有異比丘語是比丘：「汝作何等？」",
    "T22n1425_004:0257b16_13": "答言：「我打是婆羅門垂死，我還自念：『若當死者，破沙門釋子法，今欲求醫治之令差。』」",
    "T22n1425_004:0257b18_14": "若異比丘言：「汝去覓醫，我為汝守之。」",
    "T22n1425_004:0257b19_15": "是打比丘去後，異比丘於後便竟其命。",
    "T22n1425_004:0257b20_16": "前打比丘，得偷蘭罪；後殺比丘，得波羅夷。",
    "T22n1425_004:0257b21_17": "此名外道。",
    "T22n1425_004:0257b21_18": "若一比丘為殺人故，捉刀，得越比尼罪；若觸彼身，得偷蘭罪；若彼死，波羅夷。",
    "T22n1425_004:0257b23_19": "若二、若三乃至眾多，為殺人故，捉刀，得越比尼罪；乃至死，得波羅夷。",
    "T22n1425_004:0257b24_20": "若一比丘遣一比丘，為殺人故，捉刀時，得越比尼罪；乃至死，波羅夷。",
    "T22n1425_004:0257b26_21": "遣二人、遣三人乃至眾多比丘，為殺人故，捉刀時，得越比尼罪；乃至死，波羅夷。",
    "T22n1425_004:0257b28_22": "受遣比丘為殺人故，復遣一比丘捉刀，得越比尼罪；乃至死犯，波羅夷。",
    "T22n1425_004:0257b29_23": "如是第二、第三，乃至遣眾多比丘捉刀時，得越比尼罪；乃至死，波羅夷。",
    "T22n1425_004:0257c02_24": "如是毒殺、塗殺、吐下殺、墮胎殺、說相殺、歎譽殺亦如是。",
    "T22n1425_004:0257c03_25": "有五事具足殺人，犯波羅夷。",
    "T22n1425_004:0257c04_26": "何等五？",
    "T22n1425_004:0257c04_27": "一者人；二者人想；三者興方便；四者殺心；五者斷命。",
    "T22n1425_004:0257c05_28": "是名五事。",
    "T22n1425_004:0257c06_0": "若遣奴殺，若作人、若知識、若試作、若未曾作而作，無智無羞淨想，皆犯。",
    "T22n1425_004:0257c07_1": "不犯者，狂癡、心亂，無罪。",
    "T22n1425_004:0257c08_2": "是故說：「若比丘自手奪人命，求持刀與殺者，教死、歎死：『咄！",
    "T22n1425_004:0257c09_3": "人用惡活為？",
    "T22n1425_004:0257c09_4": "死勝生。』",
    "T22n1425_004:0257c10_0": "作是意、作是想，方便歎譽死、快令彼人死，非餘者，是比丘波羅夷，不應共住。」",
    "T22n1425_004:0257c12_0": "世尊於毘舍離城，成佛六年冬分第三半月九日，食前北向坐一人半影，為眾多看病比丘、因鹿杖外道制此戒。",
    "T22n1425_004:0257c14_1": "已制當隨順行，是名隨順法。",
    "T22n1425_004:0257c15_2": "(第三戒竟)佛住舍衛城，廣說如上。",
    "T22n1425_004:0257c16_3": "爾時一聚落中有二眾安居，時一眾安居訖還舍衛城，問訊世尊頂禮佛足在一面坐。",
    "T22n1425_004:0257c18_4": "世尊知而故問：「比丘！",
    "T22n1425_004:0257c18_5": "汝何處安居來？」",
    "T22n1425_004:0257c19_6": "答言：「某處聚落安居。」",
    "T22n1425_004:0257c19_7": "佛問比丘：「安居樂不？",
    "T22n1425_004:0257c20_8": "乞食易得不？",
    "T22n1425_004:0257c20_9": "行道如法不？",
    "T22n1425_004:0257c20_10": "安居訖已得安居衣不？",
    "T22n1425_004:0257c21_11": "諸優婆塞數來往不？」",
    "T22n1425_004:0257c21_12": "諸比丘白佛言：「世尊！",
    "T22n1425_004:0257c22_13": "夏安居樂，行道如法，乞食難得，衣物不足，諸優婆塞不數來往。」",
    "T22n1425_004:0257c23_14": "佛告諸比丘：「出家人何能恒得世利？",
    "T22n1425_004:0257c24_15": "比丘當知，世間八法常隨世人，世人亦常隨世八法。",
    "T22n1425_004:0258a01_16": "何等為八？",
    "T22n1425_004:0258a02_17": "一利、二不利、三稱、四不稱、五譽、六毀、七樂、八苦。",
    "T22n1425_004:0258a03_18": "如是比丘！",
    "T22n1425_004:0258a03_19": "愚癡凡夫少聞少知，於正法中心不調伏，於賢聖法心未開解。",
    "T22n1425_004:0258a04_20": "若世利起，不善觀察是世利生即是無常磨滅之法。",
    "T22n1425_004:0258a05_21": "若法真實無常磨滅者，當知是利雖生，速滅不住。",
    "T22n1425_004:0258a07_22": "若不觀察此真實義，是為凡夫無實智慧隨順世法。",
    "T22n1425_004:0258a08_23": "如是不利乃至樂苦，亦不觀察是樂雖生即是無常磨滅之法。",
    "T22n1425_004:0258a09_24": "若法真實無常磨滅者，當知是樂苦雖生，速滅不住。",
    "T22n1425_004:0258a10_25": "若不觀此真實義者，是為凡夫無實智慧隨順世法。",
    "T22n1425_004:0258a12_26": "比丘當知，於此世法不觀察故，若世利起則生貪著，若利不起則生憂患，乃至樂苦亦復如是。",
    "T22n1425_004:0258a14_27": "比丘！",
    "T22n1425_004:0258a14_28": "如是三受增長，三受既增、四取熾然，四取熾然故則有生，緣生老病死憂悲苦惱、心亂發狂，如是習起苦陰增廣。",
    "T22n1425_004:0258a16_29": "比丘當知，賢聖弟子多聞智慧，於正法中心善調伏，賢聖法中心得開解。",
    "T22n1425_004:0258a18_30": "世利既生，當善觀察世利起者皆悉無常磨滅之法。",
    "T22n1425_004:0258a19_31": "若法真實無常磨滅者，當知是利雖起，速滅不住，乃至樂苦皆悉如是。",
    "T22n1425_004:0258a21_32": "比丘當知，作是觀者，若世利起不生貪著，世利不起心不憂慼，乃至樂苦亦復如是。",
    "T22n1425_004:0258a23_33": "愛憎不生，諸覺隨順離諸憂慼，乃至樂苦苦陰滅盡則得涅槃。」",
    "T22n1425_004:0258a24_34": "爾時世尊說是法已，重說偈言：「利衰及毀譽，　　稱譏若苦樂；　八法常相尋，　　往復若迴轉。",
    "T22n1425_004:0258a28_0": "　八法不牢固，　　磨滅變化法；　所謂聖弟子，　　執照無常鏡；　諦觀世八法，　　俄頃不暫停。",
    "T22n1425_004:0258b02_0": "　於四樂利中，　　未甞有傾動，　若遭毀譏謗，　　憂慼不經心；　若離世八法，　　是名智慧士，　能出欲河流，　　度脫生死海。」",
    "T22n1425_004:0258b06_0": "是時諸比丘聞佛所說皆大歡喜，俱白佛言：「世尊善哉！",
    "T22n1425_004:0258b07_1": "善巧方便說世八法，未曾有也。」",
    "T22n1425_004:0258b07_2": "佛告諸比丘：「如來、應供、正遍知三達無礙，智慧之明如月盛滿，說世八法何足為奇？",
    "T22n1425_004:0258b09_3": "我於昔時畜生道中作鸚鵡鳥，能為餘鳥說世八法，此乃為奇。」",
    "T22n1425_004:0258b11_4": "諸比丘白佛言：「已曾爾耶？」",
    "T22n1425_004:0258b11_5": "佛言：「如是！",
    "T22n1425_004:0258b12_6": "過去世時有一國王，養二鸚鵡：一名羅大，二名波羅，皆解人語。",
    "T22n1425_004:0258b13_7": "王甚愛念，盛以金籠，食輒同案。",
    "T22n1425_004:0258b14_8": "時有大臣，持一獼猴兒奉上大王，人情樂新，王即愛念，飲食飼養勝於鸚鵡。",
    "T22n1425_004:0258b16_9": "時波羅鸚鵡子便為羅大而說偈言：「『先與王同食，　　世間之上饌；　　今為獼猴奪，　　宜共[夌*欠]虛逝。』",
    "T22n1425_004:0258b19_0": "「爾時羅大答言：『斯皆亦無常。",
    "T22n1425_004:0258b19_1": "今此獼猴子，不久復當失此利養。』",
    "T22n1425_004:0258b20_2": "即為波羅而說偈言：「『利衰及毀譽，　　稱譏若苦樂；　　斯皆非常法，　　何足致憂喜？』",
    "T22n1425_004:0258b23_0": "「是時波羅復說偈言：「『觸目覩不歡，　　無有愛樂相，　　但聞毀呰聲，　　永無稱譽者，　　肆我飛禽志，　　何為受斯苦？』",
    "T22n1425_004:0258b27_0": "「是獼猴子小時毛色潤澤跳踉超擲，人所戲弄。",
    "T22n1425_004:0258b28_1": "漸至長大衣毛憔悴人所惡見，竪耳張口恐怖小兒。",
    "T22n1425_004:0258b29_2": "爾時羅大鸚鵡子便說此偈謂波羅言：「『竪耳[皮*叔][皮*宿]面，　　嘊喍怖童子，　　坐自生罪累，　　不久失利養。』",
    "T22n1425_004:0258c04_0": "「是獼猴轉大，王愛意遂盡，即勅左右令繫馬槽柱。",
    "T22n1425_004:0258c05_1": "時王子年小，手捉飲食至獼猴邊。",
    "T22n1425_004:0258c05_2": "獼猴索食，王子不與，獼猴瞋怒爴王子面傷、壞裂衣服。",
    "T22n1425_004:0258c07_3": "王子驚怖，舉聲大喚。",
    "T22n1425_004:0258c07_4": "王問傍人：『兒何以涕？』",
    "T22n1425_004:0258c08_5": "傍人以事答王。",
    "T22n1425_004:0258c08_6": "王便大瞋勅人打殺，擲著塹中令曼陀食。",
    "T22n1425_004:0258c09_7": "時波羅鸚鵡子即為羅大而說偈言：「『汝為智慧者，　　預覩彼未然，　　禽獸無知喪，　　為彼曼陀食。』」",
    "T22n1425_004:0258c13_0": "佛告諸比丘：「爾時羅大鸚鵡子豈異人乎？",
    "T22n1425_004:0258c13_1": "即我身是。",
    "T22n1425_004:0258c14_2": "波羅鸚鵡子者，即阿難是。",
    "T22n1425_004:0258c14_3": "我為鸚鵡時，以能為彼說世八法無常遷變不可久保，況復今成正覺說世八法，何足為奇？」",
    "T22n1425_004:0258c16_4": "時彼第二眾安居竟，尋即來至禮世尊足於一面坐。",
    "T22n1425_004:0258c18_0": "世尊知而故問：「比丘何處安居來？」",
    "T22n1425_004:0258c18_1": "答言：「世尊！",
    "T22n1425_004:0258c19_2": "某處安居。」",
    "T22n1425_004:0258c19_3": "佛問比丘：「安居樂不？",
    "T22n1425_004:0258c19_4": "行道疲不？",
    "T22n1425_004:0258c20_5": "乞食易得不？",
    "T22n1425_004:0258c20_6": "夏安居竟得安居衣不？",
    "T22n1425_004:0258c20_7": "諸優婆塞數來往不？」",
    "T22n1425_004:0258c21_8": "諸比丘白佛言：「夏安居樂、行道不疲、乞食易得、多得安居衣、諸優婆塞來往者眾。」",
    "T22n1425_004:0258c23_9": "佛問比丘：「有何因緣，二眾俱共依一聚落安居，一眾獨多得供養，一眾不得？」",
    "T22n1425_004:0258c24_10": "諸比丘白佛言：「世尊！",
    "T22n1425_004:0258c25_11": "我等無量方便讚歎三寶，亦常讚歎佛大弟子尊者舍利弗、大目揵連等，及自讚歎所修習功德。」",
    "T22n1425_004:0258c27_12": "佛問比丘：「汝所讚歎為實爾不？」",
    "T22n1425_004:0258c28_13": "「世尊！",
    "T22n1425_004:0258c28_14": "我所讚歎三寶，及尊者舍利弗等是實，自讚歎不實。」",
    "T22n1425_004:0258c29_15": "佛言：「比丘！",
    "T22n1425_004:0258c29_16": "此是惡事。",
    "T22n1425_004:0259a01_17": "云何為身利養，不實空自讚歎？",
    "T22n1425_004:0259a01_18": "寧噉灰炭、吞食糞土、利刀破腹，不以虛妄稱過人法而得供養。」",
    "T22n1425_004:0259a03_19": "佛告比丘：「我常讚歎少欲知足，汝等云何多欲難滿廣求無厭？",
    "T22n1425_004:0259a04_20": "此非法、非律、非是佛教，不可以是長養善法。」",
    "T22n1425_004:0259a05_21": "世尊種種呵責是比丘已。",
    "T22n1425_004:0259a06_22": "諸比丘在彼聚落安居時，入村乞食有自稱譽者乞食易得，不自稱譽者極甚難得。",
    "T22n1425_004:0259a08_23": "時有一長老比丘，便作是念：「我何為虛妄而自讚歎，得過人法以自活命？",
    "T22n1425_004:0259a09_24": "我從今日不復虛妄而自稱譽。」",
    "T22n1425_004:0259a10_25": "晨朝著入聚落衣持鉢乞食，時有人問言：「長老！",
    "T22n1425_004:0259a11_26": "汝於聖果有所得不？」",
    "T22n1425_004:0259a12_27": "是比丘便不自稱譽，即時乞食處處不得。",
    "T22n1425_004:0259a13_28": "日時欲過飢乏羸頓，復自稱譽即有所得。",
    "T22n1425_004:0259a14_0": "有異比丘聞是長老須臾妄語、須臾實語，便白佛言：「世尊！",
    "T22n1425_004:0259a15_1": "云何是長老比丘志弱無恒輕躁乃爾？」",
    "T22n1425_004:0259a16_2": "佛告諸比丘：「是長老不但今日志弱無恒輕躁，過去世時亦復如是。」",
    "T22n1425_004:0259a17_3": "諸比丘白佛言：「世尊！",
    "T22n1425_004:0259a18_4": "已曾爾耶？」",
    "T22n1425_004:0259a18_5": "佛言：「如是！",
    "T22n1425_004:0259a18_6": "過去世時非時連雨七日不止，諸放牧者七日不出。",
    "T22n1425_004:0259a19_7": "時有餓狼飢行求食遍歷聚落，乃至七村都無所得，便自剋責：『我何薄相，經歷七村都無所得？",
    "T22n1425_004:0259a22_8": "我今不如守齋而住。』",
    "T22n1425_004:0259a22_9": "便還山林自於窟穴呪願言：『使一切眾生皆得安隱。』",
    "T22n1425_004:0259a23_10": "然後攝身安坐閉目思惟。",
    "T22n1425_004:0259a24_11": "天帝釋法至齋日，月八日、十四日、十五日，乘伊羅白龍象下觀察世間：何等眾生孝順父母，供養沙門婆羅門，布施持戒修梵行受八戒者？",
    "T22n1425_004:0259a27_12": "時釋提桓因周行觀察到彼山窟，見此狼閉目思惟，便作是念：『咄哉！",
    "T22n1425_004:0259a29_13": "狼獸甚為奇特，人尚無有此心，況此狼獸而能如是！』",
    "T22n1425_004:0259b01_14": "便欲試之知其虛實。",
    "T22n1425_004:0259b01_15": "釋即變身化為一羊在窟前住，高聲命群。",
    "T22n1425_004:0259b02_16": "狼時見羊便作是念：『奇哉！",
    "T22n1425_004:0259b03_17": "齋福報應忽至，我遊七村求食不獲，今暫守齋肴膳自來。",
    "T22n1425_004:0259b04_18": "厨供已到今但當食，食已然後守齋。』",
    "T22n1425_004:0259b05_19": "即便出穴往趣羊所。",
    "T22n1425_004:0259b05_20": "羊見狼來便驚奔走，狼便尋逐羊去不住。",
    "T22n1425_004:0259b06_21": "追之既遠羊化為狗，方口耽耳反來逐狼急聲吠之。",
    "T22n1425_004:0259b08_22": "狼見狗來驚怖還走，狗急追之，劣乃得免。",
    "T22n1425_004:0259b09_23": "還至窟穴便作是念：『我欲食彼，反欲噉我。』",
    "T22n1425_004:0259b10_24": "爾時帝釋復於狼前，作跛脚羊鳴喚而住，狼作是念：『前者是狗，我飢悶眼花謂為是羊。",
    "T22n1425_004:0259b12_25": "今所見者此真是羊。』",
    "T22n1425_004:0259b12_26": "復更諦觀，看耳角毛尾真實是羊，便出往趣。",
    "T22n1425_004:0259b13_27": "羊復驚走，奔逐垂得，復化作狗反還逐狼亦復如前，『我欲食彼，反欲見噉。』",
    "T22n1425_004:0259b15_28": "時天帝釋即於狼前化為羔子鳴群喚母，狼便瞋言：『汝作肉段我尚不出，況為羔子而欲見欺。』",
    "T22n1425_004:0259b17_29": "還更守齋靜心思惟。",
    "T22n1425_004:0259b17_30": "時天帝釋知狼心念還齋，猶故作羊羔於狼前住。",
    "T22n1425_004:0259b19_0": "時狼便說偈言：「『若真實為羊，　　猶故不能出；　　況復作虛妄，　　如前恐怖我。",
    "T22n1425_004:0259b22_0": "　　見我還齋已，　　汝復來見試；　　假使為肉段，　　猶尚不可信。",
    "T22n1425_004:0259b24_0": "　　況作羊羔子，　　而詐喚咩咩。』」",
    "T22n1425_004:0259b25_0": "於是世尊而說偈言：「若有出家人，　　持戒心輕躁，　不能捨利養，　　猶如狼守齋。」",
    "T22n1425_004:0259b28_0": "爾時世尊告諸比丘：「彼時狼者豈異人乎？",
    "T22n1425_004:0259b28_1": "即此比丘是。",
    "T22n1425_004:0259b29_2": "本為狼時志操無恒，今雖出家心故輕躁。」",
    "T22n1425_004:0259c01_3": "爾時世尊告諸比丘：「依止舍衛城諸比丘皆悉令集，以十利故為諸比丘制戒，乃至已聞者當重聞。",
    "T22n1425_004:0259c03_4": "若比丘未知未了，自稱得過人法、聖知見殊勝，如是知、如是見者，是比丘得波羅夷，不應共住。」",
    "T22n1425_004:0259c06_0": "復次佛住舍衛城，廣說如上。",
    "T22n1425_004:0259c06_1": "時有二比丘在阿練若處住，其一比丘暫成就根力覺道，貪恚不起，語第二比丘言：「長老是我善知識所敬重者，今欲向長老說密事。」",
    "T22n1425_004:0259c09_2": "彼言：「汝欲說何等？」",
    "T22n1425_004:0259c10_3": "便言：「長老！",
    "T22n1425_004:0259c10_4": "我得阿羅漢。」",
    "T22n1425_004:0259c10_5": "彼即答言：「長老！",
    "T22n1425_004:0259c11_0": "世尊在世親受法教，勤修精進得成道果，是其宜耳！」",
    "T22n1425_004:0259c12_1": "是比丘後時遊諸聚落，放縱諸根廢習止觀，便起煩惱覺癡愛生，便語其伴：「我本謂有所得，定自未得。",
    "T22n1425_004:0259c14_2": "何以知之？",
    "T22n1425_004:0259c14_3": "自覺心中煩惱猶在。」",
    "T22n1425_004:0259c15_4": "彼比丘言：「長老妄稱得過人法，犯波羅夷。」",
    "T22n1425_004:0259c16_5": "是比丘言：「我非知而妄語，謂為實耳。」",
    "T22n1425_004:0259c17_6": "諸比丘以是事具白世尊：「某甲比丘妄語自稱得過人法。」",
    "T22n1425_004:0259c18_7": "佛言：「呼來！」",
    "T22n1425_004:0259c18_8": "來已，佛問比丘：「汝實虛妄自稱得過人法耶？」",
    "T22n1425_004:0259c19_9": "「世尊！",
    "T22n1425_004:0259c19_10": "我不虛妄自稱得過人法，我想謂得，如是想說耳。」",
    "T22n1425_004:0259c20_11": "佛問比丘：「汝何因緣而作是說？」",
    "T22n1425_004:0259c21_12": "比丘白佛言：「世尊！",
    "T22n1425_004:0259c22_13": "我於阿練若處住，修習根力覺道，煩惱不起。",
    "T22n1425_004:0259c23_14": "我謂得阿羅漢，便語同伴說己所得。",
    "T22n1425_004:0259c23_15": "我於餘時遊行聚落，不攝諸根煩惱便起。",
    "T22n1425_004:0259c24_16": "即生疑悔語是比丘，非是虛妄。」",
    "T22n1425_004:0259c25_17": "爾時世尊告諸比丘：「是比丘非故虛妄說得過人法，當知此比丘是增上慢。」",
    "T22n1425_004:0259c27_18": "佛告比丘：「云何於正法中信家非家、捨家出家起增上慢？",
    "T22n1425_004:0259c28_19": "汝當方便除增上慢可得羅漢。」",
    "T22n1425_004:0259c29_20": "時彼比丘大自慚愧，即於佛前精進方便修行正觀，除增上慢得羅漢果。",
    "T22n1425_004:0260a01_21": "諸比丘白佛言：「甚奇世尊！",
    "T22n1425_004:0260a02_22": "是比丘蒙佛慈恩，精勤方便修行正觀，除增上慢得羅漢果。」",
    "T22n1425_004:0260a03_23": "佛告諸比丘：「是比丘不但今日蒙我恩故，精勤方便修習正觀，除增上慢得羅漢果。",
    "T22n1425_004:0260a05_24": "過去世時亦蒙我恩，精勤不懈獲大果報。」",
    "T22n1425_004:0260a06_25": "諸比丘白佛言：「已曾爾耶？」",
    "T22n1425_004:0260a07_26": "佛言：「如是。」",
    "T22n1425_004:0260a07_27": "佛告諸比丘：「過去世時有國名迦尸城名波羅奈，時彼國中人民豐樂三毒熾盛。",
    "T22n1425_004:0260a09_28": "有一貧窮婆羅門，從外聚落來入城內。",
    "T22n1425_004:0260a10_29": "是節會日，城中諸人有乘象者、有乘馬者、有乘車者、有乘輿者，洗浴塗香著新衣服，五欲自恣種種戲樂。",
    "T22n1425_004:0260a12_30": "時婆羅門渴愛心生，便問人言：『此諸人輩作何因緣得是快樂？』",
    "T22n1425_004:0260a14_31": "答言：『婆羅門，汝不知耶？』",
    "T22n1425_004:0260a14_32": "答言：『不知。』",
    "T22n1425_004:0260a14_33": "時人便語婆羅門：『是輩先世修行功德，又復今世勤為家業，故得斯樂。』",
    "T22n1425_004:0260a16_34": "時婆羅門便作是念：『此諸人等手足四體與我無異，我今但當勤身傭力，可得財物自恣快樂，與彼無異。』",
    "T22n1425_004:0260a18_35": "便自還家謂其婦言：『我欲遠行傭力求財。』",
    "T22n1425_004:0260a19_36": "其婦答言：『隨在近處乞索，趣得飲食兒子，何用遠行？』",
    "T22n1425_004:0260a21_0": "婆羅門言：『事不獲已，宜當遠行。』",
    "T22n1425_004:0260a21_1": "其婦心念：『其欲去者，知復如何？』",
    "T22n1425_004:0260a22_2": "語婆羅門：『去留隨意，深自保重。』",
    "T22n1425_004:0260a23_3": "婆羅門勅婦言：『汝自謹慎好看兒子。』",
    "T22n1425_004:0260a23_4": "時婆羅門於是便去至一海邊聚落，見諸商人祠祀聚會宣令里巷：『誰能隨我入海共取珍寶？』",
    "T22n1425_004:0260a26_5": "婆羅門答言：『我欲入海。』",
    "T22n1425_004:0260a26_6": "商人問言：『汝有何錢貨？』",
    "T22n1425_004:0260a27_7": "答言：『我無錢貨，唯欲從汝乞食，為汝呪願。』",
    "T22n1425_004:0260a28_8": "時諸商人皆為福故語令上船，即得便風至一海渚聚落。",
    "T22n1425_004:0260a29_9": "時婆羅門入村乞食，並役力求財，得純金三十二段、摩尼珠十四枚，便隨伴還閻浮提。",
    "T22n1425_004:0260b02_10": "船著岸渚，時婆羅門便大誇說諸商人等：『持財物往今得物還，有何奇特？",
    "T22n1425_004:0260b04_11": "我本空去今得此寶，可謂為奇。』",
    "T22n1425_004:0260b04_12": "不勝歡喜，便捉寶物手中挑弄不止，即失寶物落海水中。",
    "T22n1425_004:0260b06_13": "時婆羅門甚大憂惱：『我極辛苦得是寶物，如何一旦忽然落水。",
    "T22n1425_004:0260b07_14": "我要當抒海求覓此寶。』",
    "T22n1425_004:0260b08_15": "即便上岸求得好木，持詣木師所語言：『煩君為我作木魁。』",
    "T22n1425_004:0260b09_16": "木師為作已，鏇師為鏇之、鐵師為鍱之。",
    "T22n1425_004:0260b10_17": "得木魁已持詣海次，褰衣袒臂欲抒海水。",
    "T22n1425_004:0260b11_18": "時有海神作是思惟：『是婆羅門欲作何等？",
    "T22n1425_004:0260b12_19": "我當問之。』",
    "T22n1425_004:0260b12_20": "即化作婆羅門形往至其所，以偈問言：「『褰衣而袒臂，　　怱怱似急事；　　我故來問汝，　　為欲作何等？』",
    "T22n1425_004:0260b16_0": "「時婆羅門以偈答言：「『今此大海水，　　深廣眾流主；　　我今作方便，　　要欲抒令盡。』",
    "T22n1425_004:0260b19_0": "「時海神復說偈言：「『大海眾流主，　　於汝有何過？",
    "T22n1425_004:0260b21_0": "　　而汝作方便，　　要欲抒令盡？』",
    "T22n1425_004:0260b22_0": "「時婆羅門復說偈言：「『我經大苦難，　　渡海得珍寶，　　真金三十二，　　摩尼有十四。",
    "T22n1425_004:0260b25_0": "　　捨船欲上岸，　　寶囊落海中；　　我求寶珠故，　　抒盡此大海。』",
    "T22n1425_004:0260b27_0": "「時海神復說偈言：「『大海甚深廣，　　百川眾流主；　　假使百千歲，　　抒之不可盡。』",
    "T22n1425_004:0260c01_0": "「時婆羅門復說偈答言：「『日月長謝無窮盡，　　木魁鐵鍱難可壞；　　勤力專精不休息，　　何憂此海不枯竭？』",
    "T22n1425_004:0260c04_0": "「時婆羅門說此偈已便抒海水，抒著岸上水還入海。",
    "T22n1425_004:0260c05_1": "是時海神觀彼婆羅門意為懈怠耶？",
    "T22n1425_004:0260c06_0": "當實堅固？",
    "T22n1425_004:0260c06_1": "觀已見婆羅門志意專精永無退期，時海神便作是念：『假使百年抒此海水，終不能減如毛髮許。』",
    "T22n1425_004:0260c08_2": "感其專精即還其寶。",
    "T22n1425_004:0260c08_3": "是時海神為婆羅門而說偈言：「『精勤方便士，　　志意不休息；　　專精之所感，　　雖失復還得。』」",
    "T22n1425_004:0260c12_0": "佛告諸比丘：「時海神者豈異人乎？",
    "T22n1425_004:0260c12_1": "即我身是也。",
    "T22n1425_004:0260c13_2": "婆羅門者，此比丘是。",
    "T22n1425_004:0260c13_3": "過去世時已曾蒙我精勤方便得大果報，今復蒙我精勤方便，修習正觀除增上慢得阿羅漢。」",
    "T22n1425_004:0260c15_4": "佛告諸比丘：「依止舍衛城比丘皆悉令集，以十利故為諸比丘制戒，乃至已聞者當重聞。",
    "T22n1425_004:0260c17_5": "若比丘未知未了，自稱得過人法、聖知見殊勝、我如是知、如是見。",
    "T22n1425_004:0260c19_6": "彼於後時若撿挍、若不撿挍，犯罪欲求清淨故作如是言：『長老！",
    "T22n1425_004:0260c20_7": "我不知言知、不見言見，虛誑不實語。』",
    "T22n1425_004:0260c21_8": "除增上慢，是比丘得波羅夷，不應共住。」",
    "T22n1425_004:0260c22_9": "比丘者，乃至年滿二十受具足，是名比丘。",
    "T22n1425_004:0260c23_10": "未知者，無智故。",
    "T22n1425_004:0260c23_11": "未了者，未斷故。",
    "T22n1425_004:0260c23_12": "自稱者，稱己也。",
    "T22n1425_004:0260c24_13": "得過人法者，人法者，所謂五欲、五下分結、六趣、六諍根、七使、八邪、世八法、九慢、九惱、十善行迹、十惡行迹。",
    "T22n1425_004:0260c26_14": "復次人法者，如諸天子以偈問佛：「何等人趣善？",
    "T22n1425_004:0260c28_15": "　　何等人生天？",
    "T22n1425_004:0260c29_0": "　何等人晝夜，　　長養善功德？」",
    "T22n1425_004:0261a01_0": "爾時世尊以偈答天子言：「曠路作好井，　　種植園果施，　樹林施清涼，　　橋船渡人民。",
    "T22n1425_004:0261a04_0": "　布施修淨戒，　　智慧捨慳貪，　功德日夜增，　　常生天人中。」",
    "T22n1425_004:0261a06_0": "是為人法。",
    "T22n1425_004:0261a06_1": "復次孝順父母，供養沙門、婆羅門，及諸尊重修梵行者，是為人法。",
    "T22n1425_004:0261a07_2": "過人法者，十智、法智、未知智、等智、他心智、苦集滅道智、盡智、無生智、滅盡、解脫、增上善心、淳熟善根、淨不淨解脫、明法須陀洹果及所攝三昧，善入出住正受作證。",
    "T22n1425_004:0261a11_3": "所謂止觀、三三昧、三明、四念處、四正勤、四如意足、四禪、四無量心、四無色定、四聖道、四聖種、四聖諦、四沙門果、五枝定、五根、五力、五解脫處、六無上法、六聖法、六出要界、六念、六通、七財、七無著法、七三昧、七漏盡力、七覺支、八正道、八勝處、八解脫、八向道迹、九想、九歡喜法、九淨行滿足、九次第定、十賢聖住處、十一切入、十離熾然法、十無學法、十種漏盡力，此名過人法。",
    "T22n1425_004:0261a19_4": "聖知見者，所謂佛及佛弟子所有知見。",
    "T22n1425_004:0261a20_5": "或自稱知非見、或自稱見非知、或自稱知見、或非知非見。",
    "T22n1425_004:0261a21_6": "知非見者，言：「我知苦習滅道。」",
    "T22n1425_004:0261a22_7": "不言：「我天眼清淨，見人死此生彼善趣、惡趣、若貴、若賤。」",
    "T22n1425_004:0261a23_8": "不言：「我得天耳過人所聞，人聲、非人聲、若近、若遠。」",
    "T22n1425_004:0261a25_9": "又不言：「我知他人心、神足[夌*欠]虛、自識宿命。」",
    "T22n1425_004:0261a26_10": "是名知而非見。",
    "T22n1425_004:0261a26_11": "見而非知者，自言：「我得天眼清淨乃至自知宿命。」",
    "T22n1425_004:0261a27_12": "不言：「我知四真諦。」",
    "T22n1425_004:0261a28_13": "是名見非知。",
    "T22n1425_004:0261a28_14": "云何知見？",
    "T22n1425_004:0261a28_15": "言：「我知四真諦乃至自識宿命。」",
    "T22n1425_004:0261a29_16": "是名知見。",
    "T22n1425_004:0261a29_17": "云何名非知非見？",
    "T22n1425_004:0261b01_18": "亦不言：「我知四真諦乃至自識宿命。」",
    "T22n1425_004:0261b01_19": "是名非知非見。",
    "T22n1425_004:0261b02_20": "得殊勝者，如是知、如是見。",
    "T22n1425_004:0261b02_21": "實不知言知、不見言見，後若撿挍、若不撿挍，撿挍者，有人問言：「長老！",
    "T22n1425_004:0261b04_22": "汝得聖道果耶？",
    "T22n1425_004:0261b04_23": "從何等法師學得此果？",
    "T22n1425_004:0261b05_24": "汝何處得？",
    "T22n1425_004:0261b05_25": "得時云何？」",
    "T22n1425_004:0261b05_26": "是名撿挍。",
    "T22n1425_004:0261b06_27": "不撿挍者，無人問，若問、若不問，不實自言得過人法，犯波羅夷。",
    "T22n1425_004:0261b07_28": "波羅夷者，四波羅夷中，若一一犯也。",
    "T22n1425_004:0261b08_29": "求清淨者，欲得清淨，故言：「我不知言知、不見言見。」",
    "T22n1425_004:0261b09_30": "虛者，空也。",
    "T22n1425_004:0261b09_31": "誑者，不如實。",
    "T22n1425_004:0261b10_32": "妄語者，妄自稱說。",
    "T22n1425_004:0261b10_33": "除增上慢者，世尊所除。",
    "T22n1425_004:0261b11_34": "波羅夷者如上說。",
    "T22n1425_004:0261b11_35": "復次波羅夷者，離不妄語退沒墮落，是名波羅夷。",
    "T22n1425_004:0261b12_36": "復次有波羅夷者，所可犯罪不可發露悔過，是名波羅夷。",
    "T22n1425_004:0261b13_37": "若比丘自言：「我法智耶？」",
    "T22n1425_004:0261b14_38": "犯越比尼罪。",
    "T22n1425_004:0261b14_39": "若言：「我法智。」",
    "T22n1425_004:0261b15_40": "偷蘭罪。",
    "T22n1425_004:0261b15_41": "若言：「我得法智。」",
    "T22n1425_004:0261b15_42": "波羅夷。",
    "T22n1425_004:0261b15_43": "如是斷、如是修、如是作證，如是一一廣說，乃至言：「我漏盡力耶？」",
    "T22n1425_004:0261b17_44": "得越比尼罪。",
    "T22n1425_004:0261b17_45": "若言：「我漏盡力。」",
    "T22n1425_004:0261b17_46": "得偷蘭罪。",
    "T22n1425_004:0261b18_47": "若言：「我得漏盡力。」",
    "T22n1425_004:0261b18_48": "波羅夷。",
    "T22n1425_004:0261b18_49": "如是斷、如是修、如是作證亦如是。",
    "T22n1425_004:0261b19_50": "若教化比丘至檀越家語女人言：「優婆夷！",
    "T22n1425_004:0261b20_51": "某處安居比丘盡非凡夫。」",
    "T22n1425_004:0261b21_52": "得越比尼罪。",
    "T22n1425_004:0261b21_53": "若言：「我亦在中。」",
    "T22n1425_004:0261b21_54": "得偷蘭罪。",
    "T22n1425_004:0261b22_55": "問言：「長老！",
    "T22n1425_004:0261b22_56": "得是法耶？」",
    "T22n1425_004:0261b22_57": "答言：「得。」",
    "T22n1425_004:0261b22_58": "波羅夷。",
    "T22n1425_004:0261b22_59": "若比丘言：「優婆夷！",
    "T22n1425_004:0261b23_60": "某處比丘夏安居盡得阿羅漢。」",
    "T22n1425_004:0261b24_61": "乃至言：「我得是法。」",
    "T22n1425_004:0261b24_62": "犯波羅夷。",
    "T22n1425_004:0261b24_63": "又比丘言：「某處比丘夏安居盡得妙勝法。」",
    "T22n1425_004:0261b25_64": "乃至言：「我得是法。」",
    "T22n1425_004:0261b26_65": "波羅夷。",
    "T22n1425_004:0261b26_66": "若言：「某處比丘夏安居竟。」",
    "T22n1425_004:0261b26_67": "亦如是。",
    "T22n1425_004:0261b27_0": "若比丘語優婆塞、優婆夷言：「某處自恣比丘皆非凡夫，皆是阿羅漢、皆得殊勝法。」",
    "T22n1425_004:0261b28_1": "乃至言：「我得是法。」",
    "T22n1425_004:0261b29_2": "犯波羅夷。",
    "T22n1425_004:0261b29_3": "若比丘言：「優婆夷！",
    "T22n1425_004:0261c01_0": "某處院內住比丘皆非凡夫，皆阿羅漢、得妙勝法。」",
    "T22n1425_004:0261c02_1": "乃至言：「我得是法。」",
    "T22n1425_004:0261c02_2": "犯波羅夷。",
    "T22n1425_004:0261c02_3": "若比丘語優婆夷言：「某處坐上比丘皆非凡夫，皆是阿羅漢、皆得勝妙法。」",
    "T22n1425_004:0261c04_4": "乃至問言：「長老得是法耶？」",
    "T22n1425_004:0261c05_5": "答言：「我亦得是法。」",
    "T22n1425_004:0261c05_6": "犯波羅夷。",
    "T22n1425_004:0261c05_7": "大王家、大臣家、長者家、居士家、城中、院中亦如是。",
    "T22n1425_004:0261c06_8": "若比丘言：「汝家住比丘、汝家食比丘、為汝家眷屬授經比丘皆非凡夫，是阿羅漢、得勝妙法。」",
    "T22n1425_004:0261c09_0": "乃至「我得是法。」",
    "T22n1425_004:0261c09_1": "犯波羅夷。",
    "T22n1425_004:0261c09_2": "若言：「持如是鉢、著如是衣、食如是食、如是行、如是住、如是臥皆非凡夫，皆是阿羅漢、得勝妙法。」",
    "T22n1425_004:0261c11_3": "乃至「自得是法。」",
    "T22n1425_004:0261c12_4": "犯波羅夷。",
    "T22n1425_004:0261c12_5": "若言：「是上諸比丘皆得法智。」",
    "T22n1425_004:0261c12_6": "自言：「我法智耶？」",
    "T22n1425_004:0261c13_7": "得越比尼罪。",
    "T22n1425_004:0261c13_8": "「我法智。」",
    "T22n1425_004:0261c13_9": "偷蘭罪。",
    "T22n1425_004:0261c14_0": "若言：「我得法智證不實。」",
    "T22n1425_004:0261c14_1": "波羅夷。",
    "T22n1425_004:0261c14_2": "如是知、如是斷、如是修、如是證，乃至漏盡力作證，亦如是。",
    "T22n1425_004:0261c16_0": "若比丘以中國語向邊地說、若以邊地語向中國說、若中國語向中國說、若邊地語向邊地說、若說義不說味，得偷蘭罪。",
    "T22n1425_004:0261c18_1": "若說味不說義，越比尼罪。",
    "T22n1425_004:0261c19_2": "若說味說義，得波羅夷。",
    "T22n1425_004:0261c20_0": "若不說義不說味，得越比尼罪。",
    "T22n1425_004:0261c20_1": "說義不說味者，自稱說我、不稱說羅漢。",
    "T22n1425_004:0261c21_2": "說味不說義者，稱說羅漢、不自稱說我。",
    "T22n1425_004:0261c22_3": "說義說味者，自稱說我是羅漢。",
    "T22n1425_004:0261c23_4": "不說義不說味者，作羅漢相、或合眼以手自指，語優婆夷言：「汝愚癡人不知其尊，譬如優曇鉢花時時一出而不知貴。」",
    "T22n1425_004:0261c25_5": "作如是相者得越比尼罪。",
    "T22n1425_004:0261c26_6": "比丘若作書印、若作手相，現義不現味者，得越比尼罪。",
    "T22n1425_004:0261c27_7": "現味不現義者，越比尼心悔。",
    "T22n1425_004:0261c28_8": "現義現味，得偷蘭罪。",
    "T22n1425_004:0261c29_0": "不現義不現味，無罪。",
    "T22n1425_004:0261c29_1": "除根力覺道種，乃至世間善法，小小威儀不應讚歎，但讚歎佛法僧大弟子舍利弗、目連無罪，不得自讚歎自身，唯有同意問說，實者無罪。",
    "T22n1425_004:0262a03_2": "是故說：「若比丘未知未了，自稱得過人法、聖知見殊勝，如是知、如是見。",
    "T22n1425_004:0262a05_3": "後於異時若撿挍、若不撿挍，犯罪欲求清淨故作如是言：『長老！",
    "T22n1425_004:0262a06_4": "我不知言知、不見言見，空誑不實語。』",
    "T22n1425_004:0262a07_5": "除增上慢，是比丘得波羅夷，不應共住。」",
    "T22n1425_004:0262a08_6": "世尊於舍衛城，成佛六年冬分第四半月十三日，食後東向坐三人半影，為聚落中眾多比丘制此戒，及增上慢比丘。",
    "T22n1425_004:0262a11_7": "已制當隨順行，是名隨順法。",
    "T22n1425_004:0262a11_8": "(妄語戒竟)摩訶僧祇律卷第四"
}