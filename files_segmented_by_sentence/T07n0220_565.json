{
    "T07n0220_565:0915b02_0": "大般若波羅蜜多經卷第五百六",
    "T07n0220_565:0915b03_0": "十五",
    "T07n0220_565:0915b05_0": "三藏法師玄奘奉　詔譯",
    "T07n0220_565:0915b06_0": "第五分根栽品第二十二之二",
    "T07n0220_565:0915b07_0": "爾時，善現便白佛言：「此諸菩薩行甚深義。」",
    "T07n0220_565:0915b07_1": "佛告善現：「如是！",
    "T07n0220_565:0915b08_2": "如是！",
    "T07n0220_565:0915b08_3": "此諸菩薩行甚深義。",
    "T07n0220_565:0915b08_4": "善現當知！",
    "T07n0220_565:0915b09_5": "此諸菩薩能為難事，謂所行義雖復甚深，而於聲聞、獨覺地法能不作證。」",
    "T07n0220_565:0915b10_6": "具壽善現復白佛言：「如我解佛所說義者，此諸菩薩所作不難，不應說彼能為難事。",
    "T07n0220_565:0915b12_7": "所以者何？",
    "T07n0220_565:0915b12_8": "此諸菩薩所證深義既不可得，能證般若波羅蜜多亦不可得，證法、證者、證處、證時亦不可得。",
    "T07n0220_565:0915b15_0": "若諸菩薩聞如是語，心不沈沒亦不憂悔、不驚、不怖，是行般若波羅蜜多。",
    "T07n0220_565:0915b16_1": "此諸菩薩如是行時不見眾相，亦復不見我行般若波羅蜜多，而近無上正等菩提，遠離聲聞、獨覺等地，此諸菩薩於如是事亦不分別。",
    "T07n0220_565:0915b19_2": "「譬如虛空，不作是念：『我去彼事若遠若近。』",
    "T07n0220_565:0915b20_3": "所以者何？",
    "T07n0220_565:0915b20_4": "虛空無動、無分別故。",
    "T07n0220_565:0915b21_5": "甚深般若波羅蜜多亦復如是，不作是念：『聲聞、獨覺去我為遠，無上菩提去我為近。』",
    "T07n0220_565:0915b23_6": "所以者何？",
    "T07n0220_565:0915b23_7": "甚深般若波羅蜜多於一切法無分別故。",
    "T07n0220_565:0915b24_8": "「譬如幻士，不作是念：『幻質幻師去我為近，傍觀眾等去我為遠。』",
    "T07n0220_565:0915b25_9": "所以者何？",
    "T07n0220_565:0915b26_10": "所幻化者無分別故。",
    "T07n0220_565:0915b26_11": "甚深般若波羅蜜多亦復如是，不作是念：『聲聞、獨覺去我為遠，無上菩提去我為近。』",
    "T07n0220_565:0915b28_12": "所以者何？",
    "T07n0220_565:0915b28_13": "甚深般若波羅蜜多於一切法無分別故。",
    "T07n0220_565:0915b29_14": "影、像等喻應知亦然。",
    "T07n0220_565:0915c01_15": "「譬如如來、應、正等覺於一切法無愛無憎。",
    "T07n0220_565:0915c02_0": "所以者何？",
    "T07n0220_565:0915c02_1": "如來永斷一切分別愛憎等故。",
    "T07n0220_565:0915c02_2": "甚深般若波羅蜜多亦復如是，於一切法無愛無憎。",
    "T07n0220_565:0915c04_3": "所以者何？",
    "T07n0220_565:0915c04_4": "甚深般若波羅蜜多，一切分別皆永斷故。",
    "T07n0220_565:0915c05_5": "「譬如如來所變化者，雖有所作而無分別，甚深般若波羅蜜多亦復如是，雖能成辦所作事業而無分別。",
    "T07n0220_565:0915c07_6": "「譬如巧匠造男女等種種機關，此諸機關雖有動作而無分別，甚深般若波羅蜜多亦復如是，雖作種種所應作事而無分別。」",
    "T07n0220_565:0915c10_7": "時，舍利子謂善現言：「若諸菩薩行深般若波羅蜜多，為行堅固法、為行不堅固法？」",
    "T07n0220_565:0915c12_8": "善現報言：「若諸菩薩行深般若波羅蜜多，行不堅固法，不行堅固法。」",
    "T07n0220_565:0915c13_9": "時，有無量欲界天子作是念言：「若諸菩薩能發無上正等覺心，雖行般若波羅蜜多甚深義趣，而於實際能不作證，不墮聲聞及獨覺地。",
    "T07n0220_565:0915c16_10": "由此因緣，甚為希有，能為難事，一切世間皆應敬禮。」",
    "T07n0220_565:0915c18_0": "具壽善現知諸天子心之所念，便告之言：「若諸菩薩行深般若波羅蜜多，不證實際，不墮聲聞及獨覺地，非甚希有，未為難事。",
    "T07n0220_565:0915c20_1": "若諸菩薩知一切法及諸有情畢竟非有皆不可得，而發無上正等覺心，被精進甲誓度無量、無邊有情令入無餘般涅槃界，乃甚希有，能為難事。",
    "T07n0220_565:0915c24_2": "「天子當知！",
    "T07n0220_565:0915c24_3": "若諸菩薩雖知諸法及諸有情皆不可得，而發無上正等覺心，被精進甲為欲調伏諸有情類；如有為欲調伏虛空，被堅固鎧與虛空戰。",
    "T07n0220_565:0915c27_4": "何以故？",
    "T07n0220_565:0915c27_5": "諸天子！",
    "T07n0220_565:0915c27_6": "虛空離故有情亦離，有情離故鎧甲亦離，有情離故饒益事亦離，有情離故五蘊亦離，有情離故一切法亦離。",
    "T07n0220_565:0916a01_7": "「若諸菩薩聞如是語，心不沈沒亦不憂悔、不驚、不怖，是行般若波羅蜜多。」",
    "T07n0220_565:0916a02_8": "爾時，世尊告善現曰：「何因緣故，是諸菩薩聞如是語，心不沈沒亦不憂悔、不驚、不怖？」",
    "T07n0220_565:0916a04_9": "具壽善現白言：「世尊！",
    "T07n0220_565:0916a05_10": "以一切法皆遠離故、無所有故。",
    "T07n0220_565:0916a05_11": "所以者何？",
    "T07n0220_565:0916a06_12": "是諸菩薩於一切法，若能沈等、若所沈等、若沈等處、若沈等時、若沈等者、由此沈等皆無所得，以一切法不可得故。",
    "T07n0220_565:0916a08_13": "若諸菩薩聞如是事，心不沈沒亦不憂悔、不驚不怖，是行般若波羅蜜多。",
    "T07n0220_565:0916a10_14": "若諸菩薩如是行時，諸天帝釋、大梵天王、世界主等皆共敬禮。」",
    "T07n0220_565:0916a11_15": "佛告善現：「若諸菩薩能如是行甚深般若波羅蜜多，非但恒為諸天帝釋、大梵天王、世界主等皆共敬禮。",
    "T07n0220_565:0916a14_16": "是諸菩薩亦為過此極光淨天、若遍淨天、若廣果天、若淨居天及餘天、龍、阿素洛等皆共敬禮，亦為十方無量無數無邊世界諸佛、菩薩皆共護念。",
    "T07n0220_565:0916a17_17": "善現當知！",
    "T07n0220_565:0916a17_18": "是諸菩薩常為諸佛、諸菩薩眾及諸天、龍、阿素洛等憶念守護，功德善根念念增長，疾證無上正等菩提。",
    "T07n0220_565:0916a20_0": "善現當知！",
    "T07n0220_565:0916a20_1": "是諸菩薩已住菩薩不退轉位。",
    "T07n0220_565:0916a20_2": "假使十方殑伽沙等諸佛世界一切有情皆變為魔，是諸魔眾各復化作爾所惡魔，此諸惡魔皆有無量無數神力，是諸惡魔盡其神力，不能留難此諸菩薩，令其不行甚深般若波羅蜜多，及於菩提或有退轉。",
    "T07n0220_565:0916a25_3": "「善現當知！",
    "T07n0220_565:0916a25_4": "若諸菩薩成就二法，一切惡魔不能留難，何等為二？",
    "T07n0220_565:0916a26_5": "一者、觀察一切法空。",
    "T07n0220_565:0916a27_6": "二者、不捨一切有情。",
    "T07n0220_565:0916a27_7": "復次，善現！",
    "T07n0220_565:0916a28_8": "若諸菩薩成就二法，一切惡魔不能障礙，何等為二？",
    "T07n0220_565:0916a29_9": "一者、如說皆悉能行。",
    "T07n0220_565:0916a29_10": "二者、常為諸佛護念。",
    "T07n0220_565:0916b01_11": "善現當知！",
    "T07n0220_565:0916b01_12": "若諸菩薩成就如是二種勝法，諸天神等常來禮敬，親近供養請問勸發，作如是言：『善哉！",
    "T07n0220_565:0916b03_13": "大士！",
    "T07n0220_565:0916b03_14": "汝能如實行深般若波羅蜜多方便善巧，疾能安住諸佛智地，一切有情無依怙者能作依怙，無救護者能作救護，無舍宅者能作舍宅，無投趣者能作投趣，無洲渚者能作洲渚，無歸依者為作歸依，與闇冥者能作光明，與聾盲者能作耳目。",
    "T07n0220_565:0916b09_0": "何以故？",
    "T07n0220_565:0916b09_1": "善男子！",
    "T07n0220_565:0916b09_2": "若能安住甚深般若波羅蜜多方便善巧，疾證無上正等菩提，一切惡魔不能留難。』",
    "T07n0220_565:0916b11_3": "「善現當知！",
    "T07n0220_565:0916b11_4": "若諸菩薩能善安住甚深般若波羅蜜多，則為十方無量、無數、無邊世界諸佛世尊處大眾中，自然歡喜稱揚讚歎名字、種姓、色相、功德，如我今者在大眾中自然歡喜稱揚讚歎寶幢菩薩，及餘現住不動佛所淨修梵行住深般若波羅蜜多諸菩薩等名字、種姓、色相、功德。」",
    "T07n0220_565:0916b17_5": "爾時，善現便白佛言：「一切如來、應、正等覺，皆於眾中自然歡喜稱揚讚歎一切菩薩名字、種姓、色相功德不？」",
    "T07n0220_565:0916b19_6": "佛言：「不也！",
    "T07n0220_565:0916b20_7": "若諸菩薩已於無上正等菩提得不退轉行深般若波羅蜜多方便善巧，是諸菩薩蒙諸如來、應、正等覺在大眾中自然歡喜稱揚讚歎名字、種姓、色相、功德。」",
    "T07n0220_565:0916b23_8": "具壽善現復白佛言：「頗有菩薩未於無上正等菩提得不退轉，而蒙如來、應、正等覺在大眾中自然歡喜稱揚讚歎名字、種姓、色相、功德不？」",
    "T07n0220_565:0916b26_9": "佛言：「亦有！",
    "T07n0220_565:0916b26_10": "謂諸菩薩雖於無上正等菩提未得不退，而修般若波羅蜜多方便善巧，是諸菩薩亦蒙如來、應、正等覺在大眾中自然歡喜稱揚讚歎名字、種姓、色相、功德。",
    "T07n0220_565:0916c01_11": "如有菩薩隨不動佛為菩薩時所修而學、所行而住，修行般若波羅蜜多方便善巧。",
    "T07n0220_565:0916c03_12": "復有菩薩隨寶幢菩薩等所修而學、所行而住，修行般若波羅蜜多方便善巧。",
    "T07n0220_565:0916c05_0": "是諸菩薩雖於無上正等菩提未得不退，而蒙如來、應、正等覺在大眾中自然歡喜稱揚讚歎名字、種姓、色相、功德。",
    "T07n0220_565:0916c07_1": "「復次，善現！",
    "T07n0220_565:0916c07_2": "有諸菩薩行深般若波羅蜜多，於一切法無生性中雖深信解，而未證得無生法忍；於一切法畢竟空性雖深信解，而於菩薩不退轉地未得自在；雖住諸法皆寂靜性，而未得入不退轉地。",
    "T07n0220_565:0916c12_0": "是諸菩薩亦蒙如來、應、正等覺在大眾中自然歡喜稱揚讚歎名字、種姓、色相、功德。",
    "T07n0220_565:0916c13_1": "「善現當知！",
    "T07n0220_565:0916c14_2": "若諸菩薩蒙諸如來、應、正等覺在大眾中自然歡喜稱揚讚歎名字、種姓、色相、功德，是諸菩薩超二乘地近大菩提，或已得受不退轉記，或近當受不退轉記。」",
    "T07n0220_565:0916c18_0": "第五分付囑品第二十三",
    "T07n0220_565:0916c19_0": "「復次，善現！",
    "T07n0220_565:0916c19_1": "若諸菩薩聞說般若波羅蜜多所有義趣深生信解，無惑、無疑、不迷、不悶，但作是念：『如佛所說理趣，必然定非顛倒。』",
    "T07n0220_565:0916c21_2": "是諸菩薩決定當於不動佛所及諸菩薩摩訶薩所，廣聞般若波羅蜜多，於深義趣能生信解，既信解已勤修梵行，當得住於不退轉地，住是地已疾證菩提。",
    "T07n0220_565:0916c25_3": "善現當知！",
    "T07n0220_565:0916c25_4": "若諸菩薩但聞般若波羅蜜多，尚獲無邊功德勝利，況深信解如說修行！",
    "T07n0220_565:0916c27_5": "是諸菩薩近一切智，安住真如，疾證菩提宣說法要。」",
    "T07n0220_565:0916c28_6": "爾時，善現便白佛言：「法離真如無別可得，為說何法近一切智，安住真如？",
    "T07n0220_565:0917a01_7": "誰證菩提？",
    "T07n0220_565:0917a01_8": "誰說法要？」",
    "T07n0220_565:0917a01_9": "佛告善現：「如是！",
    "T07n0220_565:0917a01_10": "如是！",
    "T07n0220_565:0917a02_0": "法離真如都不可得，說何等法近一切智，能住真如，疾證菩提宣說法要？",
    "T07n0220_565:0917a03_1": "真如自性尚不可得，況有餘法能有所作！",
    "T07n0220_565:0917a04_2": "隨世俗故作如是說。」",
    "T07n0220_565:0917a05_3": "時，天帝釋便白佛言：「如是般若波羅蜜多理趣甚深極難信解。",
    "T07n0220_565:0917a06_4": "若諸菩薩行深般若波羅蜜多，雖知諸法皆不可得，而求無上正等菩提，欲為有情宣說法要甚為難事。",
    "T07n0220_565:0917a08_5": "諸菩薩眾聞說此語，心不沈沒、無惑、無疑、不迷、不悶，如是等事甚為希有。」",
    "T07n0220_565:0917a10_6": "爾時，善現謂帝釋言：「如汝所說『諸菩薩眾聞如是語，心不沈沒、無惑、無疑、不迷、不悶，如是等事甚希有。』",
    "T07n0220_565:0917a12_7": "者，憍尸迦！",
    "T07n0220_565:0917a13_0": "諸菩薩眾行深般若波羅蜜多，觀法皆空都無所有，誰沈、誰沒、誰惑、誰疑、誰迷、誰悶？",
    "T07n0220_565:0917a14_1": "是故此事未為希有。",
    "T07n0220_565:0917a15_2": "然為有情愚癡顛倒，不能通達諸法皆空，故求菩提欲為宣說方便善巧，非極為難。」",
    "T07n0220_565:0917a17_3": "天帝釋言：「尊者善現諸有所說無不依空，是故所言常無滯礙，如有以箭仰射虛空，若近若遠俱無滯礙。」",
    "T07n0220_565:0917a19_4": "時，天帝釋便白佛言：「我與尊者善現所說，為順如來實語、法語，於法隨法，為正說耶？」",
    "T07n0220_565:0917a21_5": "爾時，世尊告天帝釋：「汝與善現諸有所言，皆順如來實語、法語，於法隨法，皆為正說。",
    "T07n0220_565:0917a23_6": "何以故？",
    "T07n0220_565:0917a23_7": "憍尸迦！",
    "T07n0220_565:0917a23_8": "具壽善現所有辯才無不依空而施設故。",
    "T07n0220_565:0917a24_9": "所以者何？",
    "T07n0220_565:0917a24_10": "具壽善現觀一切法皆畢竟空，尚不得般若波羅蜜多，況得能行般若波羅蜜多者！",
    "T07n0220_565:0917a26_11": "尚不得無上正等菩提，況得能證無上正等菩提者！",
    "T07n0220_565:0917a27_12": "尚不得一切智智，況得能證一切智智者！",
    "T07n0220_565:0917a28_13": "尚不得真如，況得能證真如成如來者！",
    "T07n0220_565:0917a29_14": "尚不得無生性，況得能證無生性者！",
    "T07n0220_565:0917b01_15": "尚不得菩薩，況得能證佛菩提者！",
    "T07n0220_565:0917b02_16": "尚不得十力、四無所畏，況得能成十力、四無所畏者！",
    "T07n0220_565:0917b03_17": "尚不得法，況得能說法者！",
    "T07n0220_565:0917b04_18": "「憍尸迦！",
    "T07n0220_565:0917b04_19": "具壽善現於一切法住遠離住、無所得住，比諸菩薩所住般若波羅蜜多微妙行住，百分不及一，千分不及一，乃至鄔波尼殺曇分亦不及一。",
    "T07n0220_565:0917b07_20": "憍尸迦！",
    "T07n0220_565:0917b07_21": "是諸菩薩所住般若波羅蜜多微妙行住，除如來住，於餘菩薩及諸聲聞、獨覺等住為最為勝、為尊為高、為妙為微妙、為上為無上。",
    "T07n0220_565:0917b10_22": "以是故，憍尸迦！",
    "T07n0220_565:0917b10_23": "若諸菩薩欲於一切有情眾中為最為勝、為尊為高、為妙為微妙、為上為無上者，當住般若波羅蜜多。」",
    "T07n0220_565:0917b13_24": "爾時，眾中無量無數三十三天聞法歡喜，各取天上微妙音花，奉散世尊及諸菩薩。",
    "T07n0220_565:0917b15_25": "六百苾芻俱從座起，右膝著地向佛合掌。",
    "T07n0220_565:0917b16_26": "佛神力故，各於掌中微妙音花自然盈滿。",
    "T07n0220_565:0917b17_27": "是苾芻眾踊躍歡喜，各以此花奉散佛上，既散花已同發願言：「我等用斯勝善根力，願常安住甚深般若波羅蜜多微妙行住，速趣無上正等菩提。」",
    "T07n0220_565:0917b20_28": "爾時，世尊即便微笑。",
    "T07n0220_565:0917b20_29": "如佛常法，從其面門放種種光，青黃赤白紅紫碧綠金銀頗胝，傍照無邊諸佛國土，上至梵世下徹風輪，漸復還來繞佛右轉，經三匝已從頂上入。",
    "T07n0220_565:0917b24_30": "時，阿難陀即從座起，禮佛合掌白言：「世尊！",
    "T07n0220_565:0917b25_0": "何因何緣現此微笑？」",
    "T07n0220_565:0917b25_1": "爾時，佛告阿難陀言：「此諸苾芻於當來世星喻劫中皆得作佛，同名散花具足十號，聲聞僧數一切皆等，佛壽亦等二十千劫，隨所住處雨五色花，由此因緣故我微笑。",
    "T07n0220_565:0917b29_2": "若諸菩薩欲得安住最勝住者，當住般若波羅蜜多；若諸菩薩欲得安住如來住者，當住般若波羅蜜多。",
    "T07n0220_565:0917c02_3": "慶喜當知！",
    "T07n0220_565:0917c02_4": "若諸菩薩精進修行甚深般若波羅蜜多令究竟者，是諸菩薩先世或從人中沒已還生此處，或從覩史多天上沒來生人間。",
    "T07n0220_565:0917c05_5": "所以者何？",
    "T07n0220_565:0917c05_6": "如是二處易行般若波羅蜜多，非餘處故。",
    "T07n0220_565:0917c06_7": "慶喜當知！",
    "T07n0220_565:0917c07_8": "如來現見，若諸菩薩精進修行甚深般若波羅蜜多，於身、命、財無所顧者，定於無上正等菩提得不退轉。",
    "T07n0220_565:0917c09_9": "「復次，慶喜！",
    "T07n0220_565:0917c09_10": "若諸菩薩聽聞、受持、讀誦、書寫甚深般若波羅蜜多，示現、勸導、讚勵、慶喜住菩薩乘善男子等，是諸菩薩曾於過去無量佛所種諸善根，非唯聲聞、獨覺等所。",
    "T07n0220_565:0917c13_11": "「復次，慶喜！",
    "T07n0220_565:0917c13_12": "若諸菩薩修學般若波羅蜜多，不驚不怖，受持、讀誦、繫念、思惟，若法、若義、若文、若意皆善通達隨順修行，是諸菩薩則為現見我等如來、應、正等覺。",
    "T07n0220_565:0917c16_13": "「復次，慶喜！",
    "T07n0220_565:0917c16_14": "若諸菩薩聞說如是甚深般若波羅蜜多所有義趣深生信解，不生毀謗，不可沮壞，是諸菩薩已曾供養無量諸佛，於諸佛所多種善根，亦為無量善友所攝。",
    "T07n0220_565:0917c20_15": "「復次，慶喜！",
    "T07n0220_565:0917c20_16": "若諸有情能於如來、應、正等覺勝福田所種諸善根，雖定當得或聲聞果、或獨覺果、或如來果，而證無上正等菩提，要於般若波羅蜜多甚深義趣善達無礙，精進修行諸菩薩行令極圓滿。",
    "T07n0220_565:0917c24_17": "「是故，慶喜！",
    "T07n0220_565:0917c25_18": "我以般若波羅蜜多甚深經典付囑於汝，應正受持、讀誦、通利，莫令忘失。",
    "T07n0220_565:0917c26_19": "慶喜當知！",
    "T07n0220_565:0917c27_0": "除此般若波羅蜜多甚深經典，受持諸餘我所說法設有忘失，其罪尚輕。",
    "T07n0220_565:0917c28_1": "若於般若波羅蜜多甚深經典不善受持，下至一句有所忘失，其罪甚重。",
    "T07n0220_565:0918a01_2": "慶喜當知！",
    "T07n0220_565:0918a01_3": "若於般若波羅蜜多甚深經典，下至一句能善受持不忘失者，獲福無量。",
    "T07n0220_565:0918a03_4": "若於般若波羅蜜多甚深經典不善受持，下至一句有忘失者，所獲重罪同前福量。",
    "T07n0220_565:0918a05_5": "是故，慶喜！",
    "T07n0220_565:0918a05_6": "我以般若波羅蜜多甚深經典慇懃付汝，當正受持、讀誦、通利、如理思惟、廣為他說，分別開示，令受持者究竟解了文義意趣。",
    "T07n0220_565:0918a08_7": "所以者何？",
    "T07n0220_565:0918a08_8": "若諸菩薩於深般若波羅蜜多受持、讀誦、究竟通利、如理思惟、廣為他說，分別開示令其易了，是諸菩薩則為受持過去、未來、現在諸佛甚深法藏，廣為有情宣說開示。",
    "T07n0220_565:0918a12_9": "「慶喜當知！",
    "T07n0220_565:0918a12_10": "若有情類起殷淨心，現於我所欲持種種上妙供具供養恭敬無懈倦者，當於般若波羅蜜多至心聽聞、受持、讀誦、精勤修學、如理思惟，廣為有情分別解說，或復書寫種種莊嚴，供養恭敬勿得暫捨。",
    "T07n0220_565:0918a16_11": "慶喜當知！",
    "T07n0220_565:0918a17_12": "若諸菩薩供養恭敬、尊重讚歎甚深般若波羅蜜多，則為現前供養恭敬、尊重讚歎我及十方三世諸佛。",
    "T07n0220_565:0918a19_13": "慶喜當知！",
    "T07n0220_565:0918a19_14": "若諸菩薩聞深般若波羅蜜多，起殷淨心恭敬愛樂，即於過去未來現在諸佛無上正等菩提，起殷淨心恭敬愛樂。",
    "T07n0220_565:0918a22_15": "慶喜！",
    "T07n0220_565:0918a22_16": "汝若愛樂於我、不捨於我，亦當愛樂、不捨般若波羅蜜多甚深經典，下至一句勿令忘失。",
    "T07n0220_565:0918a24_17": "「慶喜！",
    "T07n0220_565:0918a24_18": "我說如是般若波羅蜜多甚深經典付囑因緣，設經一劫乃至殑伽沙數大劫亦不能盡。",
    "T07n0220_565:0918a26_19": "舉要言之，如我既是汝等大師，甚深般若波羅蜜多當知亦是汝等大師，如三世佛是諸天、人、阿素洛等無上大師，甚深般若波羅蜜多當知亦是世間天、人、阿素洛等無上大師。",
    "T07n0220_565:0918b01_20": "汝等天、人、阿素洛等敬重於我，亦當敬重甚深般若波羅蜜多。",
    "T07n0220_565:0918b02_21": "是故，慶喜！",
    "T07n0220_565:0918b03_0": "我以無量善巧方便付汝般若波羅蜜多甚深經典，汝當受持無令忘失。",
    "T07n0220_565:0918b04_1": "我今持此甚深般若波羅蜜多，對諸天、人、阿素洛等無量大眾付囑於汝，應正受持勿令忘失。",
    "T07n0220_565:0918b06_2": "慶喜！",
    "T07n0220_565:0918b06_3": "我今實言告汝，諸有淨信善男子等，若欲不捨佛、法、僧寶、三世諸佛無上菩提，定不應捨甚深般若波羅蜜多，如是名為我等諸佛教誡教授諸弟子法。",
    "T07n0220_565:0918b10_4": "「慶喜當知！",
    "T07n0220_565:0918b10_5": "若有愛樂聽聞般若波羅蜜多，受持、讀誦、究竟通利、如理思惟、書寫、解說，疾證無上正等菩提。",
    "T07n0220_565:0918b12_6": "所以者何？",
    "T07n0220_565:0918b12_7": "諸佛無上正等菩提，皆依般若波羅蜜多而得生故。",
    "T07n0220_565:0918b14_0": "是故，慶喜！",
    "T07n0220_565:0918b14_1": "若諸菩薩欲得無上正等菩提，當勤精進修學般若波羅蜜多。",
    "T07n0220_565:0918b15_2": "所以者何？",
    "T07n0220_565:0918b15_3": "甚深般若波羅蜜多是諸菩薩摩訶薩母，能令菩薩疾證菩提。",
    "T07n0220_565:0918b17_4": "「慶喜當知！",
    "T07n0220_565:0918b17_5": "若諸菩薩法欲滅時，護持般若波羅蜜多，則為護持三世諸佛一切智智，亦為護持三世諸佛無上法藏。",
    "T07n0220_565:0918b19_6": "「慶喜當知！",
    "T07n0220_565:0918b20_7": "若諸菩薩勤學六種波羅蜜多，疾證無上正等菩提。",
    "T07n0220_565:0918b21_8": "是故，慶喜！",
    "T07n0220_565:0918b21_9": "我以六種波羅蜜多更付囑汝，當正受持勿令忘失。",
    "T07n0220_565:0918b22_10": "所以者何？",
    "T07n0220_565:0918b22_11": "如是六種波羅蜜多是三世佛無盡法藏。",
    "T07n0220_565:0918b23_12": "慶喜當知！",
    "T07n0220_565:0918b24_13": "十方三世諸佛世尊所說法要，皆是六種波羅蜜多無盡法藏之所流出。",
    "T07n0220_565:0918b25_14": "十方三世佛及弟子，皆依如是無盡法藏精勤修學，已、正、當證無上菩提，已、正、當入無餘涅槃。",
    "T07n0220_565:0918b27_15": "「復次，慶喜！",
    "T07n0220_565:0918b28_16": "假使汝為聲聞乘人說聲聞法，由此法故三千大千世界有情一切皆得阿羅漢果，猶未為我作弟子事，我於汝事未甚隨喜。",
    "T07n0220_565:0918c01_17": "汝若能為菩薩乘人宣說一句甚深般若波羅蜜多相應之法，即名為我作弟子事，我於此事深生隨喜。",
    "T07n0220_565:0918c04_18": "「復次，慶喜！",
    "T07n0220_565:0918c04_19": "假使三千大千世界一切有情俱時證得阿羅漢果，彼所成就施、戒、修性諸福業事。",
    "T07n0220_565:0918c06_20": "於意云何？",
    "T07n0220_565:0918c06_21": "寧為多不？」",
    "T07n0220_565:0918c06_22": "慶喜對曰：「甚多！",
    "T07n0220_565:0918c07_23": "世尊！」",
    "T07n0220_565:0918c07_24": "佛告慶喜：「若有聲聞能為菩薩宣說般若波羅蜜多相應之法，經一晝夜展轉乃至經彈指頃，是聲聞人所獲福聚甚多於前。",
    "T07n0220_565:0918c10_25": "何以故？",
    "T07n0220_565:0918c10_26": "此聲聞人所獲福聚，超過一切聲聞、獨覺諸善根故。",
    "T07n0220_565:0918c11_27": "「復次，慶喜！",
    "T07n0220_565:0918c11_28": "若有菩薩為聲聞人說聲聞法，假使三千大千世界一切有情由此法故悉皆證得阿羅漢果。",
    "T07n0220_565:0918c13_29": "於意云何？",
    "T07n0220_565:0918c14_30": "如是菩薩所獲福聚寧為多不？」",
    "T07n0220_565:0918c14_31": "慶喜對曰：「甚多！",
    "T07n0220_565:0918c15_32": "世尊！」",
    "T07n0220_565:0918c15_33": "佛告慶喜：「若有菩薩為諸有情宣說般若波羅蜜多相應之法，經一晝夜展轉乃至經彈指頃，如是菩薩所獲福聚甚多於前。",
    "T07n0220_565:0918c18_34": "何以故？",
    "T07n0220_565:0918c18_35": "甚深般若波羅蜜多相應法施，超過一切聲聞、獨覺相應法施及彼二乘諸善根故。",
    "T07n0220_565:0918c20_36": "慶喜當知！",
    "T07n0220_565:0918c20_37": "若諸菩薩成就憶念如是善根，復於無上正等菩提有退轉者，無有是處。」",
    "T07n0220_565:0918c23_0": "第五分見不動佛品第二十四",
    "T07n0220_565:0918c24_0": "爾時，如來四眾圍繞，讚說般若波羅蜜多，付阿難陀令受持已，復於一切苾芻、苾芻尼、鄔波索迦、鄔波斯迦、天、龍、藥叉、健達縛等大眾會中現神通力，令眾皆見不動如來、應、正等覺，聲聞、菩薩大眾圍繞，為如大海不可動會宣說正法，及見彼土嚴淨之相。",
    "T07n0220_565:0918c29_1": "其聲聞僧皆阿羅漢，諸漏已盡無復煩惱，得真自在心善解脫、慧善解脫，如調慧馬亦如大龍，已作所作已辦所辦，棄諸重擔逮得己利，盡諸有結正智解脫，至心自在第一究竟。",
    "T07n0220_565:0919a04_2": "其菩薩僧一切皆是眾望所識，得陀羅尼及無礙辯，成就無量不可思議、不可稱量微妙功德。",
    "T07n0220_565:0919a06_3": "佛攝神力，令此四眾、天、龍、藥叉、健達縛等不復見彼不動如來、應、正等覺、聲聞、菩薩及餘大眾并彼佛土嚴淨之相。",
    "T07n0220_565:0919a09_4": "彼佛眾會及嚴淨土皆非此土眼根所照。",
    "T07n0220_565:0919a10_5": "所以者何？",
    "T07n0220_565:0919a10_6": "佛攝神力，於彼遠境無見緣故。",
    "T07n0220_565:0919a11_7": "爾時，佛告阿難陀言：「不動如來、應、正等覺國土眾會，汝更見不？」",
    "T07n0220_565:0919a12_8": "阿難陀言：「我不復見彼事，非此眼所行境故。」",
    "T07n0220_565:0919a13_9": "時，佛復告阿難陀言：「如彼如來眾會國土非此土眼所行境界，當知諸法亦復如是，非眼根等所行境界。",
    "T07n0220_565:0919a16_10": "慶喜當知！",
    "T07n0220_565:0919a16_11": "法不行法，法不見法，法不知法，法不證法。",
    "T07n0220_565:0919a17_12": "慶喜當知！",
    "T07n0220_565:0919a17_13": "一切法性無能行者、無能見者、無能知者、無能證者、無動、無作。",
    "T07n0220_565:0919a18_14": "所以者何？",
    "T07n0220_565:0919a19_15": "以一切法皆無作用，能取、所取俱如虛空，性遠離故；以一切法不可思議，能、所思議皆如幻士，性遠離故；以一切法無作、受者，如光影等，不堅實故。",
    "T07n0220_565:0919a22_16": "慶喜當知！",
    "T07n0220_565:0919a22_17": "若諸菩薩能如是行，名行般若波羅蜜多，於諸法相無所執著；若諸菩薩能如是學，名學般若波羅蜜多，於一切法無所取捨。",
    "T07n0220_565:0919a25_18": "「慶喜當知！",
    "T07n0220_565:0919a25_19": "若諸菩薩欲得一切波羅蜜多，速疾圓滿至一切法究竟彼岸，應學般若波羅蜜多。",
    "T07n0220_565:0919a27_20": "所以者何？",
    "T07n0220_565:0919a27_21": "如是學者於諸學中為最為勝、為尊為高、為妙為微妙、為上為無上，利益安樂一切世間。",
    "T07n0220_565:0919a29_22": "慶喜當知！",
    "T07n0220_565:0919b01_23": "若諸菩薩能如是學，無依怙者為作依怙，諸佛世尊開許稱讚修學般若波羅蜜多。",
    "T07n0220_565:0919b03_0": "慶喜當知！",
    "T07n0220_565:0919b03_1": "諸佛菩薩學此學已安住此中，能以右手若右足指，舉取三千大千世界，擲置他方或還本處，其中有情不知、不覺、無損、無怖。",
    "T07n0220_565:0919b06_2": "所以者何？",
    "T07n0220_565:0919b06_3": "甚深般若波羅蜜多功德威力不可思議。",
    "T07n0220_565:0919b07_4": "過去未來現在諸佛及諸菩薩，學此般若波羅蜜多，於去、來、今及無為法，悉皆獲得無礙智見。",
    "T07n0220_565:0919b09_5": "是故，慶喜！",
    "T07n0220_565:0919b09_6": "我說能學甚深般若波羅蜜多，於諸學中為最為勝、為尊為高、為妙為微妙、為上為無上。",
    "T07n0220_565:0919b11_7": "「慶喜當知！",
    "T07n0220_565:0919b11_8": "諸有欲取甚深般若波羅蜜多量、邊際者，如愚癡者欲取虛空量及邊際。",
    "T07n0220_565:0919b13_9": "何以故？",
    "T07n0220_565:0919b13_10": "甚深般若波羅蜜多功德無量、無邊際故。",
    "T07n0220_565:0919b14_11": "慶喜當知！",
    "T07n0220_565:0919b14_12": "我終不說甚深般若波羅蜜多，如名、身等有量、邊際。",
    "T07n0220_565:0919b16_0": "所以者何？",
    "T07n0220_565:0919b16_1": "名句、文身是有量法，甚深般若波羅蜜多功德勝利非有量法，非名、身等能量般若波羅蜜多功德勝利，亦非般若波羅蜜多功德勝利是彼所量。」",
    "T07n0220_565:0919b19_2": "具壽慶喜便白佛言：「何因緣故，甚深般若波羅蜜多說為無量？」",
    "T07n0220_565:0919b20_3": "佛告慶喜：「甚深般若波羅蜜多性無盡故、性遠離故說為無量。",
    "T07n0220_565:0919b22_4": "慶喜當知！",
    "T07n0220_565:0919b22_5": "三世諸佛皆學般若波羅蜜多，究竟圓滿證得無上正等菩提，為諸有情宣說開示，而此般若波羅蜜多常無減盡。",
    "T07n0220_565:0919b25_6": "所以者何？",
    "T07n0220_565:0919b25_7": "甚深般若波羅蜜多如太虛空不可盡故，諸有欲盡甚深般若波羅蜜多則為欲盡虛空邊際。",
    "T07n0220_565:0919b27_8": "是故，慶喜！",
    "T07n0220_565:0919b27_9": "甚深般若波羅蜜多說為無盡，由無盡故說為無量。」",
    "T07n0220_565:0919b29_0": "爾時，善現作是念言：「此處甚深，我當問佛。」",
    "T07n0220_565:0919b29_1": "作是念已，便白佛言：「甚深般若波羅蜜多，如來何故說為無盡？」",
    "T07n0220_565:0919c02_2": "佛告善現：「甚深般若波羅蜜多猶如虛空不可盡故。」",
    "T07n0220_565:0919c03_3": "具壽善現復白佛言：「云何菩薩引發般若波羅蜜多？」",
    "T07n0220_565:0919c04_4": "佛告善現：「諸菩薩眾應觀諸色、受、想、行、識皆無盡故，引發般若波羅蜜多，應觀無明乃至老死皆無盡故，引發般若波羅蜜多。",
    "T07n0220_565:0919c07_5": "如是，善現！",
    "T07n0220_565:0919c07_6": "諸菩薩眾應作如是引發般若波羅蜜多。",
    "T07n0220_565:0919c08_7": "善現當知！",
    "T07n0220_565:0919c08_8": "諸菩薩眾如是觀察十二緣起遠離二邊。",
    "T07n0220_565:0919c09_9": "如是觀察十二緣起無中無邊，是諸菩薩不共妙觀，謂要安坐妙菩提座，方能如是如實觀察十二緣起、理趣甚深如太虛空不可盡故，便能證得一切智智。",
    "T07n0220_565:0919c13_10": "善現當知！",
    "T07n0220_565:0919c13_11": "若諸菩薩以如虛空無盡行相，行深般若波羅蜜多，如實觀察十二緣起，不墮聲聞及獨覺地，疾證無上正等菩提。",
    "T07n0220_565:0919c16_12": "「善現當知！",
    "T07n0220_565:0919c16_13": "諸菩薩眾若於無上正等菩提有退轉者，皆由不依如是作意方便善巧，不如實知諸菩薩眾行深般若波羅蜜多，云何應以無盡行相引發般若波羅蜜多，如實觀察十二緣起？",
    "T07n0220_565:0919c20_14": "善現當知！",
    "T07n0220_565:0919c20_15": "諸菩薩眾若於無上正等菩提有退轉者，皆由遠離引發般若波羅蜜多方便善巧。",
    "T07n0220_565:0919c22_16": "善現當知！",
    "T07n0220_565:0919c22_17": "諸菩薩眾若於無上正等菩提不退轉者，一切皆依引發般若波羅蜜多方便善巧。",
    "T07n0220_565:0919c24_18": "是諸菩薩由依如是方便善巧，行深般若波羅蜜多，以如虛空無盡行相，如實觀察十二緣起，如是觀察緣起法時，不見有法無因而生，不見有法性相常住，不見有法有作受者。",
    "T07n0220_565:0919c28_19": "是諸菩薩行深般若波羅蜜多，以如虛空無盡行相，如實觀察十二緣起，引發般若波羅蜜多，能疾證得一切智智。",
    "T07n0220_565:0920a02_20": "「善現當知！",
    "T07n0220_565:0920a02_21": "若時菩薩如實觀察十二緣起，引發般若波羅蜜多，是時菩薩都不見色、受、想、行、識，不見此佛世界，不見彼佛世界，不見有法能見此彼諸佛世界。",
    "T07n0220_565:0920a05_22": "若諸菩薩能如是行甚深般若波羅蜜多，是時惡魔極生憂惱如中毒箭，譬如有人父母卒喪身心苦痛，惡魔亦爾。」",
    "T07n0220_565:0920a08_23": "具壽善現便白佛言：「為一惡魔見諸菩薩行深般若波羅蜜多，極生憂惱如中毒箭，為遍三千大千世界一切惡魔皆亦如是？」",
    "T07n0220_565:0920a11_24": "佛告善現：「遍滿三千大千世界一切惡魔，見諸菩薩行深般若波羅蜜多，極生憂惱如中毒箭，各於本座不能自安。",
    "T07n0220_565:0920a13_25": "所以者何？",
    "T07n0220_565:0920a14_26": "若諸菩薩住深般若波羅蜜多，世間天、人、阿素洛等伺求其短皆不能得，亦復不能擾亂退壞。",
    "T07n0220_565:0920a16_27": "是故，善現！",
    "T07n0220_565:0920a16_28": "若諸菩薩欲證無上正等菩提，當勤安住甚深般若波羅蜜多。",
    "T07n0220_565:0920a17_29": "若諸菩薩能勤安住甚深般若波羅蜜多，則能修滿布施、淨戒、安忍、精進、靜慮、般若波羅蜜多。",
    "T07n0220_565:0920a19_30": "若諸菩薩能正修行甚深般若波羅蜜多，便能具足修滿一切波羅蜜多方便善巧，諸魔事起皆能如實覺知遠離。",
    "T07n0220_565:0920a22_31": "「是故，善現！",
    "T07n0220_565:0920a22_32": "若諸菩薩欲正攝受方便善巧，應正修行甚深般若波羅蜜多。",
    "T07n0220_565:0920a24_33": "若時菩薩修行引發甚深般若波羅蜜多，是時無量無邊世界諸佛世尊皆共護念。",
    "T07n0220_565:0920a26_34": "是諸菩薩應作是念：『彼諸如來、應、正等覺亦從般若波羅蜜多生一切智。』",
    "T07n0220_565:0920a27_35": "作是念已，復應思惟：『如諸如來、應、正等覺所應證法，我亦當證。』",
    "T07n0220_565:0920a29_36": "「如是，善現！",
    "T07n0220_565:0920a29_37": "若諸菩薩修行引發甚深般若波羅蜜多，作是思惟經彈指頃所生福聚，勝有所得諸菩薩眾經如殑伽沙數大劫修行布施所獲功德，何況能於一日、半日！",
    "T07n0220_565:0920b03_38": "是諸菩薩不久當住不退轉地，常為如來、應、正等覺共所護念。",
    "T07n0220_565:0920b05_39": "諸菩薩眾若為諸佛所護念者，定證無上正等菩提，不墮聲聞、獨覺等地，於諸惡趣決定不生，常生天、人不離諸佛。",
    "T07n0220_565:0920b07_40": "若諸菩薩修行引發甚深般若波羅蜜多，憶念思惟諸佛功德，經彈指頃，尚獲無邊功德勝利，況經一日若過一日，勇猛精進修行引發甚深般若波羅蜜多，憶念思惟諸佛功德！",
    "T07n0220_565:0920b11_41": "如香象等，諸菩薩眾不動佛所常修梵行，不離般若波羅蜜多。」",
    "T07n0220_565:0920b13_42": "時，薄伽梵說是經已，無量菩薩摩訶薩眾，慈氏菩薩而為上首，具壽善現、舍利子等諸大聲聞，并諸天、龍、健達縛等，一切大眾聞佛所說，皆大歡喜信受奉行。",
    "T07n0220_565:0920b17_0": "大般若波羅蜜多經卷第五百六十五"
}