{
    "T14n0581_001:0965a03_0": "佛說八師經",
    "T14n0581_001:0965a05_0": "吳月支國居士支謙譯",
    "T14n0581_001:0965a06_0": "聞如是：一時佛在舍衛國祇樹給孤獨園。",
    "T14n0581_001:0965a06_1": "時有梵志，名曰耶句，來詣佛所。",
    "T14n0581_001:0965a07_2": "阿難白佛言：「有異學梵志今來在外，欲咨所疑。」",
    "T14n0581_001:0965a08_3": "天尊曰：「現之。」",
    "T14n0581_001:0965a09_4": "梵志乃進，稽首佛足。",
    "T14n0581_001:0965a09_5": "天尊曰：「就座。」",
    "T14n0581_001:0965a09_6": "梵志就座，須臾退坐曰：「吾聞佛道厥義弘深，汪洋無涯，靡不成就，靡不度生，巍巍堂堂，猶星中月，神智妙達，眾聖中王，諸天所不逮，黎民所不聞。",
    "T14n0581_001:0965a13_7": "願開盲冥，釋其愚癡。",
    "T14n0581_001:0965a13_8": "所事何師，以致斯尊？」",
    "T14n0581_001:0965a14_9": "天尊歎曰：「快哉斯問！",
    "T14n0581_001:0965a14_10": "開發大行。",
    "T14n0581_001:0965a15_11": "吾前世師，其名難數。",
    "T14n0581_001:0965a15_12": "吾今自然神耀得道，非有師也。",
    "T14n0581_001:0965a16_13": "然有八師，從明得之刑戮；或為王法所見誅治，滅及門族。",
    "T14n0581_001:0965a17_14": "死入地獄，燒煮、搒掠，萬毒皆更，求死不得。",
    "T14n0581_001:0965a18_15": "罪竟乃出，或為餓鬼，或為畜生，屠割、剝裂。",
    "T14n0581_001:0965a19_16": "死輒更刃，魂神展轉，更相殘賊。",
    "T14n0581_001:0965a20_17": "吾見殺者，其罪如此，不敢復殺。",
    "T14n0581_001:0965a21_18": "是吾一師。」",
    "T14n0581_001:0965a21_19": "佛時頌曰：「殺者心不仁，　　強弱相傷殘，　殺生當過生，　　結積累劫怨，　受罪短命死，　　驚怖遭暴患；　吾用畏是故，　　慈心伏魔宮。」",
    "T14n0581_001:0965a26_0": "佛言：「二謂盜竊，強劫人財。",
    "T14n0581_001:0965a26_1": "或為財主刀杖加刑，應時瓦解；或為王法收繫著獄，拷掠、榜笞，五毒並至，戮之都市，宗門灰滅。",
    "T14n0581_001:0965a28_2": "死入地獄，以手捧火，洋銅沃口，求死不得。",
    "T14n0581_001:0965a29_3": "罪竟乃出，當為餓鬼，意欲飲水，水化為膿，所欲食物，物化成炭，身常負重，眾惱自隨；或為畜生，死輒更刃，以肉供人，償其宿債。",
    "T14n0581_001:0965b03_4": "吾見盜者，其罪如此，不敢復盜。",
    "T14n0581_001:0965b04_5": "是吾二師。」",
    "T14n0581_001:0965b04_6": "佛時頌曰：「盜者不與取，　　劫竊人財寶，　亡者無多少，　　忿恚懷憂惱，　死受六畜身，　　償其宿債負；　吾用畏是故，　　棄家行學道。」",
    "T14n0581_001:0965b10_0": "佛言：「三謂邪婬，犯人婦女。",
    "T14n0581_001:0965b10_1": "或為夫主、邊人所知，臨時得殃，刀杖加刑；或為王法收繫著獄，酷毒掠治，戮之都市。",
    "T14n0581_001:0965b12_2": "死入地獄，臥之鐵床；或抱銅柱，獄鬼然火，以燒其身。",
    "T14n0581_001:0965b14_0": "地獄罪畢，當更畜生。",
    "T14n0581_001:0965b14_1": "若復為人，閨門婬亂，違佛、遠法，不親賢眾，常懷恐怖，多危少安。",
    "T14n0581_001:0965b16_0": "吾見是故，不敢邪婬。",
    "T14n0581_001:0965b16_1": "是吾三師。」",
    "T14n0581_001:0965b16_2": "佛時頌曰：「婬為不淨行，　　迷惑失正道，　精神魂魄馳，　　傷命而早夭，　受罪頑癡荒，　　死復墮惡道；　吾用畏是故，　　棄家樂林藪。」",
    "T14n0581_001:0965b21_0": "佛言：「四謂惡口、兩舌、妄言、綺語。",
    "T14n0581_001:0965b21_1": "譖入無罪，謗毀三尊，舌致捶杖，亦致滅門。",
    "T14n0581_001:0965b22_2": "死入地獄，獄中鬼神拔出其舌以牛犁之；洋銅灌口，求死不得。",
    "T14n0581_001:0965b24_3": "罪畢乃出，當為畜生，恒食草棘。",
    "T14n0581_001:0965b25_4": "若後為人，言不見信，口中恒臭，多逢譖謗罵詈之聲，臥輒惡夢，有口不能得含佛經之至味。",
    "T14n0581_001:0965b27_5": "吾見是故，不敢惡口。",
    "T14n0581_001:0965b27_6": "是吾四師。」",
    "T14n0581_001:0965b28_7": "佛時頌曰：「欺者有四過，　　讒侫傷良貞，　受罪癡聾盲，　　蹇吃口臭腥，　癡狂不能言，　　死入拔舌囹；　吾修四淨口，　　自致八音聲。」",
    "T14n0581_001:0965c04_0": "佛言：「五謂嗜酒。",
    "T14n0581_001:0965c04_1": "酒為毒氣，主成諸惡——王道毀，仁澤滅，臣慢上，忠敬朽，父失禮，母失慈，子凶逆，孝道敗，夫失信，婦奢婬，九族諍，財產耗——亡國危身，無不由之。",
    "T14n0581_001:0965c07_2": "酒之亂道，三十有六。",
    "T14n0581_001:0965c08_3": "吾見是故，絕酒不飲。",
    "T14n0581_001:0965c08_4": "是吾五師。」",
    "T14n0581_001:0965c09_5": "佛時頌曰：「醉者為不孝，　　怨禍從內生，　迷惑清高士，　　亂德敗淑貞。",
    "T14n0581_001:0965c12_0": "　吾故不飲酒，　　慈心濟群生，　淨慧度八難，　　自致覺道成。」",
    "T14n0581_001:0965c14_0": "佛言：「六謂年老。",
    "T14n0581_001:0965c14_1": "夫老之為苦，頭白，齒落，目視[梳-木+目][梳-木+目]，耳聽不聰，盛去衰至，皮緩，面皺；百節痛疼，行步苦極，坐起呻吟，憂悲惱苦；識神轉滅，便旋即忘；命日促盡，言之流涕。",
    "T14n0581_001:0965c18_0": "吾見無常，災變如斯，故行求道，不欲更之。",
    "T14n0581_001:0965c19_0": "是吾六師。」",
    "T14n0581_001:0965c19_1": "佛時頌曰：「吾念世無常，　　人生要當老，　盛去日衰羸，　　形枯而白首，　憂勞百病生，　　坐起愁痛惱；　吾用畏是故，　　棄家行學道。」",
    "T14n0581_001:0965c24_0": "佛言：「七謂病瘦。",
    "T14n0581_001:0965c24_1": "肉盡骨立，百節皆痛，猶被杖楚；四大進退，手足不任；氣力虛竭，坐臥須人；口燥，脣燋，筋斷，鼻坼；目不見色，耳不聞音；不淨流出，身臥其上；心懷苦惱，言輒悲哀。",
    "T14n0581_001:0966a03_2": "今覩世人年盛力壯，華色暐曄，福盡罪至，無常百變。",
    "T14n0581_001:0966a04_3": "吾覩斯患，故行求道，不欲更之。",
    "T14n0581_001:0966a05_4": "是吾七師。」",
    "T14n0581_001:0966a05_5": "佛時頌曰：「念人衰老時，　　百病同時生，　水消而火滅，　　刀風解其形，　骨離筋脈絕，　　大命要當傾；　吾用畏是故，　　求道願不生。」",
    "T14n0581_001:0966a10_0": "佛言：「八謂人死。",
    "T14n0581_001:0966a10_1": "四百四病同時俱作；四大欲散，魂神不安；風去息絕，火滅身冷，風先火次，魂靈去矣；身體挺直，無所復知；旬日之間肉壞血流，膖脹爛臭，無一可取；身中有蟲，還食其肉；筋脈爛盡，骨節解散，髑髏異處，脊、脅、肩、臂、髀、脛、足、指各自異處；飛鳥、走獸競來食之。",
    "T14n0581_001:0966a16_2": "天、龍、鬼神、帝王、人民、貧富、貴賤無免此患。",
    "T14n0581_001:0966a17_3": "吾見斯變，故行求道，不欲更之。",
    "T14n0581_001:0966a18_4": "是吾八師。」",
    "T14n0581_001:0966a18_5": "佛時頌曰：「我惟老病死，　　三界之大患，　福盡而命終，　　氣絕於黃泉，　身爛還為土，　　魂魄隨因緣；　吾用畏是故，　　學道昇泥洹。」",
    "T14n0581_001:0966a23_0": "於是梵志聞佛所說，心開意解，即得道迹，前受五戒，為清信士——不殺，不盜，不婬，不欺，奉孝，不醉——歡喜而去。",
    "T14n0581_001:0966a26_0": "佛說八師經"
}