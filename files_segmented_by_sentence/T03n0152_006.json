{
    "T03n0152_006:0032a06_0": "六度集經卷第六",
    "T03n0152_006:0032a08_0": "吳康居國沙門康僧會譯",
    "T03n0152_006:0032a09_0": "精進度無極章第四(此有十九章)",
    "T03n0152_006:0032a10_0": "「精進度無極者，厥則云何？",
    "T03n0152_006:0032a10_1": "精存道奧，進之無怠，臥坐行步，喘息不替。",
    "T03n0152_006:0032a11_2": "其目髣髴，恒覩諸佛靈像變化立己前矣；厥耳聽聲，恒聞正真垂誨德音。",
    "T03n0152_006:0032a13_3": "鼻為道香，口為道言，手供道事，足蹈道堂，不替斯志呼吸之間矣。",
    "T03n0152_006:0032a15_4": "憂愍眾生長夜沸海，洄流輪轉，毒加無救；菩薩憂之，猶至孝之喪親矣。",
    "T03n0152_006:0032a16_5": "若夫濟眾生之路，前有湯火之難、刃毒之害，投躬危命，喜濟眾難，志踰六冥之徒獲榮華矣。」",
    "T03n0152_006:0032a20_0": "（五五）「昔者菩薩，時為凡人，聞佛名號、相好、道力、功德巍巍，諸天共宗，則高行者眾苦都滅矣。",
    "T03n0152_006:0032a22_1": "菩薩存想，吟泣無寧，曰：『吾從得天師經典翫誦，執行以致為佛，愈眾生病令還本淨乎？』",
    "T03n0152_006:0032a24_2": "時佛去世，無除饉眾，莫由受聞。",
    "T03n0152_006:0032a25_3": "隣有凡夫其性貪殘，覩菩薩精進志銳，曰：『吾知佛三戒一章，爾欲稟乎？』",
    "T03n0152_006:0032a26_4": "菩薩聞之，其喜無量，稽首足下，伏地請戒。",
    "T03n0152_006:0032a27_5": "知偈者曰：『斯為無上正真、最正覺、道法御、天人師之要教也，子欲徒聞之，豈其然乎？』",
    "T03n0152_006:0032a29_6": "答曰：『請問法儀，厥義何之？』",
    "T03n0152_006:0032b01_7": "曰：『爾審懇誠者，身毛一孔一針刺之，血流身痛心不悔者，尊教可聞矣。』",
    "T03n0152_006:0032b03_8": "答曰：『聞佛則殞，吾欣為之，豈況刺身而生存者乎？』",
    "T03n0152_006:0032b04_9": "即布針以刺身，血若流泉，菩薩喜於聞法，得無痛之定。",
    "T03n0152_006:0032b05_10": "「天帝釋覩菩薩志銳，為其愴然，化令舉身一毛孔者有一針矣。",
    "T03n0152_006:0032b07_11": "其人覩之照厥志高，即授之曰：『守口攝意，身無犯惡，除是三行，得賢徑度。",
    "T03n0152_006:0032b09_12": "是諸如來、無所著、正真尊、最正覺戒真說也。』",
    "T03n0152_006:0032b10_13": "菩薩聞戒歡喜稽首，顧視身針霍然不現，顏景弈弈，氣力踰前，天人鬼龍靡不歎懿。",
    "T03n0152_006:0032b12_14": "志進行高，踵指相尋，遂致得佛，拯濟眾生。」",
    "T03n0152_006:0032b13_15": "佛告諸比丘：「授菩薩偈者，今調達是。",
    "T03n0152_006:0032b14_16": "調達雖先知佛偈，猶盲執燭炤，彼不自明，何益於己？",
    "T03n0152_006:0032b15_17": "菩薩銳志度無極精進如是。」",
    "T03n0152_006:0032b17_0": "（五六）「昔者菩薩，為獼猴王，常從五百獼猴遊戲。",
    "T03n0152_006:0032b18_1": "時世枯旱，眾果不豐，其國王城去山不遠，隔以小水，猴王將其眾入苑食果。",
    "T03n0152_006:0032b19_2": "苑司以聞。",
    "T03n0152_006:0032b20_3": "王曰：『密守，無令得去。』",
    "T03n0152_006:0032b20_4": "猴王知之，愴然而曰：『吾為眾長，禍福所由，貪果濟命而更誤眾。』",
    "T03n0152_006:0032b22_5": "勅其眾曰：『布行求虅。』",
    "T03n0152_006:0032b22_6": "眾還虅至，競各連續，以其一端縛大樹枝。",
    "T03n0152_006:0032b23_7": "猴王自繫腰登樹投身，攀彼樹枝，虅短身垂，勅其眾曰：『疾緣虅度。』",
    "T03n0152_006:0032b25_8": "眾以過畢，兩掖俱絕，墮水邊岸，絕而復蘇。",
    "T03n0152_006:0032b26_9": "國王晨往案行，獲大獼猴，能為人語，叩頭自陳云：『野獸貪生恃澤附國，時旱果乏，干犯天苑，咎過在我。",
    "T03n0152_006:0032b29_10": "原赦其餘，蟲身朽肉，可供太官一朝之餚也。』",
    "T03n0152_006:0032c01_11": "王仰歎曰：『蟲獸之長，殺身濟眾，有古賢之弘仁。",
    "T03n0152_006:0032c02_12": "吾為人君，豈能如乎？』",
    "T03n0152_006:0032c03_13": "為之揮涕，命解其縛，扶著安土，勅一國中恣猴所食，有犯之者罪與賊同。",
    "T03n0152_006:0032c04_14": "還向皇后陳其仁澤：『古賢之行未等於茲，吾仁糸髮，彼踰崑崙矣。』",
    "T03n0152_006:0032c06_15": "后曰：『善哉！",
    "T03n0152_006:0032c06_16": "奇矣斯蟲也。",
    "T03n0152_006:0032c07_17": "王當恣其所食無令眾害。』",
    "T03n0152_006:0032c07_18": "王曰：『吾已命矣。』」",
    "T03n0152_006:0032c08_19": "佛告諸比丘：「獼猴王者，吾身是也，國王者，阿難是也，五百獼猴者，今五百比丘是。",
    "T03n0152_006:0032c10_20": "菩薩銳志度無極精進如是。」",
    "T03n0152_006:0032c11_0": "（五七）「昔者菩薩，身為鹿王，力勢踰眾，仁愛普覆，群鹿慕從，所遊近苑。",
    "T03n0152_006:0032c12_1": "牧人以聞，王率士眾合圍逼之。",
    "T03n0152_006:0032c13_2": "鹿王乃知，垂泣而曰：『爾等斯厄，厥尤由我也。",
    "T03n0152_006:0032c14_3": "吾將沒命，濟爾群小。』",
    "T03n0152_006:0032c15_4": "鹿王就索，下前兩足曰：『登吾踊出，爾等可全矣。』",
    "T03n0152_006:0032c16_5": "群鹿如之，咸獲免矣。",
    "T03n0152_006:0032c16_6": "身肉決裂，血若流泉，躃地纔息，其痛難言。",
    "T03n0152_006:0032c17_7": "群鹿啼呼，徘徊不去。",
    "T03n0152_006:0032c18_8": "人王覩其體殘，血流丹地，不見鹿眾，曰：『斯者何以？』",
    "T03n0152_006:0032c19_9": "鹿王對曰：『執操不淑，稟命為獸，尋求美草以全微命，干犯國境罪應尤重。",
    "T03n0152_006:0032c21_10": "身肉雖盡，兩脾五藏完具尚存，惟願太官給一朝膳。』",
    "T03n0152_006:0032c22_11": "王曰：『爾何緣若茲乎？』",
    "T03n0152_006:0032c23_12": "鹿王本末陳其所以。",
    "T03n0152_006:0032c23_13": "其王惻然為之流淚曰：『爾為畜生，含乾坤之弘仁，毀命以濟眾；吾為人君，苟貪好殺殘天所生？』",
    "T03n0152_006:0032c26_0": "即布重命，勅國黎庶，自今絕獵無貪鹿肉，裂索舉鹿，安厝平地。",
    "T03n0152_006:0032c27_1": "群鹿覩其王，仰天悲號，各前舐瘡，分布採藥，咀咋傅之。",
    "T03n0152_006:0032c28_2": "人王覩焉，重為抆淚曰：『君以子愛育其眾，眾以親恩慕其君，為君之道可不仁乎？』",
    "T03n0152_006:0033a01_3": "自斯絕殺尚仁，天即祐之，國豐民熙，遐邇稱仁，民歸若流。」",
    "T03n0152_006:0033a03_4": "佛告鶖鷺子：「鹿王者，吾身是也。",
    "T03n0152_006:0033a04_0": "五百鹿者，今五百比丘是也。",
    "T03n0152_006:0033a04_1": "人王者，阿難是。",
    "T03n0152_006:0033a05_2": "菩薩銳志度無極精進如是。」",
    "T03n0152_006:0033a06_0": "（五八）「昔者菩薩，身為鹿王，名曰修凡，體毛九色覩世希有，江邊遊戲。",
    "T03n0152_006:0033a07_1": "覩有溺人，呼天求哀，鹿愍之曰：『人命難得而當殞乎？",
    "T03n0152_006:0033a08_2": "吾寧投危以濟彼矣。』",
    "T03n0152_006:0033a09_3": "即泅趣之曰：『爾勿恐也，援吾角騎吾背，今自相濟。』",
    "T03n0152_006:0033a10_4": "人即如之。",
    "T03n0152_006:0033a10_5": "鹿出人畢，息微殆絕。",
    "T03n0152_006:0033a11_6": "人活甚喜，遶鹿三匝，叩頭陳曰：『人道難遇，厥命惟重，大夫投危濟吾重命，恩踰二儀，終始弗忘，願為奴使供給所乏。』",
    "T03n0152_006:0033a14_7": "鹿曰：『爾去，以吾軀命累汝終身。",
    "T03n0152_006:0033a15_0": "夫有索我，無云覩之。』",
    "T03n0152_006:0033a15_1": "溺人敬諾：『沒命不違。』",
    "T03n0152_006:0033a16_2": "「時，國王名摩因光，稟操淳和慈育黎庶。",
    "T03n0152_006:0033a17_3": "王之元后厥名和致，夢見鹿王身毛九色，其角踰犀。",
    "T03n0152_006:0033a18_4": "寐寤以聞：『欲以鹿之皮角為衣為珥，若不獲之妾必死矣。』",
    "T03n0152_006:0033a19_5": "王重曰：『可。』",
    "T03n0152_006:0033a20_0": "晨向群臣說鹿體狀，布命募求，獲者封之一縣，金鉢滿之銀粟，銀鉢滿之金粟。",
    "T03n0152_006:0033a21_1": "募之若斯，溺人悅焉，曰：『吾獲一縣，金銀滿鉢，終身之樂；鹿自殞命，余何豫哉？』",
    "T03n0152_006:0033a23_2": "即馳詣宮，如事陳聞啟之。",
    "T03n0152_006:0033a24_3": "斯須面即生癩，口為朽臭，重曰：『斯鹿有靈，王當率眾乃獲之耳。』",
    "T03n0152_006:0033a25_4": "王即興兵渡江尋之。",
    "T03n0152_006:0033a26_5": "「鹿時與烏素結厚友。",
    "T03n0152_006:0033a26_6": "然其臥睡不知王來，烏曰：『友乎！",
    "T03n0152_006:0033a27_7": "王來捕子。』",
    "T03n0152_006:0033a27_8": "鹿疲不聞，啄耳重云：『王來殺爾。』",
    "T03n0152_006:0033a28_9": "鹿驚覩王彎弓向己，疾馳造前跪膝叩頭曰：『天王假吾漏刻之命，欲陳愚情。』",
    "T03n0152_006:0033b01_10": "王覩鹿然，即命息矢。",
    "T03n0152_006:0033b02_0": "鹿曰：『王重元后勞躬副之，吾終不免矣。",
    "T03n0152_006:0033b02_1": "天王處深宮之內，焉知微蟲之處斯乎？』",
    "T03n0152_006:0033b03_2": "王手指云：『癩人啟之。』",
    "T03n0152_006:0033b04_3": "鹿曰：『吾尋美草食之，遙覩溺人呼天求哀，吾愍于窮，投危濟之。",
    "T03n0152_006:0033b06_0": "其人上岸喜叩頭曰：「吾命且喪而君濟之，願給水草為終身奴。」",
    "T03n0152_006:0033b07_1": "吾答之曰：「爾去，自在所之，慎無向人云吾在斯。」』",
    "T03n0152_006:0033b08_2": "鹿王又曰：『寧出水中浮草木上著陸地，不出無反復人也。",
    "T03n0152_006:0033b10_0": "劫財殺主，其惡可原；受恩圖逆，斯酷難陳。』",
    "T03n0152_006:0033b11_1": "王驚曰：『斯何畜生而懷弘慈，沒命濟物不以為艱，斯必天也！』",
    "T03n0152_006:0033b12_2": "王善鹿之言，喜而進德，命國內曰：『自今日後恣鹿所食，敢有犯者罪皆直死。』",
    "T03n0152_006:0033b14_3": "王還，元后聞王放之，恚盛心碎，死入太山。",
    "T03n0152_006:0033b15_4": "天帝釋聞王建志崇仁，嘉其若茲，化為鹿類盈國食穀，諸穀苗稼掃土皆盡，以觀其志。",
    "T03n0152_006:0033b17_5": "黎庶訟之。",
    "T03n0152_006:0033b18_0": "王曰：『凶訛保國，不若守信之喪矣。』",
    "T03n0152_006:0033b18_1": "釋曰：『王真信矣。』",
    "T03n0152_006:0033b19_2": "遣鹿各去，穀豐十倍，毒害消歇，諸患自滅。」",
    "T03n0152_006:0033b20_3": "佛告諸比丘：「時鹿王者，吾身是也。",
    "T03n0152_006:0033b21_4": "烏者，阿難是也。",
    "T03n0152_006:0033b21_5": "王者，鶖鷺子是也。",
    "T03n0152_006:0033b22_0": "溺人者，調達是也。",
    "T03n0152_006:0033b22_1": "王妻者，今調達妻是。",
    "T03n0152_006:0033b22_2": "菩薩銳志度無極精進如是。」",
    "T03n0152_006:0033b24_0": "（五九）「昔者菩薩，身為馬王，名曰駈耶，常處海邊渡漂流人。",
    "T03n0152_006:0033b25_1": "時，海彼岸有婬女鬼，其數甚多，若覩商人，即化為城郭居處，田園伎樂飲食，變為美人，顏華暐曄，要請商人，酒樂娛之。",
    "T03n0152_006:0033b28_2": "鬼魅惑人，皆留匹偶，一年之間，婬鬼厭故，以鐵錞刺其咽，飲其血、食其肉、吮其髓。",
    "T03n0152_006:0033c01_3": "馬王遙覩婬鬼噉人，為之流淚。",
    "T03n0152_006:0033c02_0": "因飛渡海，之海彼岸，獲成擣粳米，馬王食飲畢，登山呼曰：『誰欲度者？』",
    "T03n0152_006:0033c03_1": "如此三矣。",
    "T03n0152_006:0033c03_2": "商人聞之喜曰：『常聞神馬哀度危難，今其臻乎！』",
    "T03n0152_006:0033c05_0": "喜而趣之，曰：『哀度吾等。』",
    "T03n0152_006:0033c05_1": "馬曰：『爾等去者，婬鬼必當提子示爾，號呼而追。",
    "T03n0152_006:0033c06_2": "有顧戀之心者，吾去後，鬼必復以鐵錞錞爾咽，飲爾血、吞爾肉。",
    "T03n0152_006:0033c08_3": "正心存善，可得全命矣。",
    "T03n0152_006:0033c08_4": "夫欲歸者，騎吾背援吾鬣尾，捉頭頸自由所執，更相攀援，必活覩親也。』",
    "T03n0152_006:0033c10_5": "商人信用其言者，皆獲全命歸覩六親，婬惑之徒信鬼妖蠱靡不見噉。",
    "T03n0152_006:0033c12_6": "夫信正去邪，現世永康矣。」",
    "T03n0152_006:0033c13_7": "佛告諸比丘：「時馬王者，吾身是也。",
    "T03n0152_006:0033c13_8": "菩薩銳志度無極精進如是。」",
    "T03n0152_006:0033c15_0": "（六〇）「昔者菩薩，身為魚王，有左右臣，皆懷高行，常存佛教，食息不替，食水生菜苟以全命；慈育群小，猶護自身，尋潮遊戲，誨以佛戒。",
    "T03n0152_006:0033c18_1": "不覺漁人以網挾之，群魚巨細靡不惶灼。",
    "T03n0152_006:0033c19_2": "魚王愍曰：『慎無恐矣，一心念佛願眾生安，普慈弘誓，天祐猶響，疾來相尋。",
    "T03n0152_006:0033c21_0": "吾濟爾等。』",
    "T03n0152_006:0033c21_1": "魚王以首倒殖泥中，住尾舉綱，眾皆馳出，群魚得活靡不附親。」",
    "T03n0152_006:0033c22_2": "佛告諸比丘：「時魚王者，吾身是也。",
    "T03n0152_006:0033c23_3": "左右臣者，鶖鷺子、大目揵連是。",
    "T03n0152_006:0033c24_4": "菩薩銳志度無極精進如是。」",
    "T03n0152_006:0033c26_0": "（六一）「昔者菩薩，身為龜王，晝夜精進思善方便，令眾生神得還本無。",
    "T03n0152_006:0033c27_1": "又有龜王，共處深山，俱覩蝘蜒登樹自投，如斯無寧。",
    "T03n0152_006:0033c29_0": "菩薩占曰：『斯危身之象矣，吾等宜早避之為善。』",
    "T03n0152_006:0034a01_1": "其一龜王，專愚自由，不從真言。",
    "T03n0152_006:0034a01_2": "菩薩盡心，濟其從者令得免難。",
    "T03n0152_006:0034a02_3": "十日之後，象王徒眾就樹燕息，蝘蜒自投墮象耳中，則驚啼呼！",
    "T03n0152_006:0034a04_4": "羣象犇赴，其來縱橫踐殺諸龜。",
    "T03n0152_006:0034a04_5": "龜王恚曰：『知事若茲而不指云，吾死爾生，於心善乎？",
    "T03n0152_006:0034a06_6": "累劫尋爾，逢必殘戮。』」",
    "T03n0152_006:0034a06_7": "佛告諸比丘：「善占龜者，吾身是也。",
    "T03n0152_006:0034a07_8": "自專不去者，調達是也。",
    "T03n0152_006:0034a08_0": "菩薩銳志度無極精進如是。」",
    "T03n0152_006:0034a09_0": "（六二）「昔者菩薩，為鸚鵡王，徒眾三千。",
    "T03n0152_006:0034a09_1": "有兩鸚鵡，力幹踰眾，口銜竹莖以為車乘，王乘其上飛止遊戲。",
    "T03n0152_006:0034a11_2": "常乘莖車，上下前後左右，鸚鵡各五百眾，六面輔翼合有三千，貢獻所珍，娛樂隨時。",
    "T03n0152_006:0034a13_3": "王深自惟：『眾讙亂德無由獲定，吾將權焉。』",
    "T03n0152_006:0034a14_4": "託病不食，佯死棄眾。",
    "T03n0152_006:0034a15_5": "其諸眾者以簟覆之，各捐而去；王興求食。",
    "T03n0152_006:0034a16_6": "諸鸚鵡眾詣他山鸚鵡王所曰：『吾王喪矣，願為臣僕。』",
    "T03n0152_006:0034a17_7": "曰：『爾王死者以屍相示，若其真喪，吾將納爾眾。』",
    "T03n0152_006:0034a18_8": "還取屍霍然不見，四布行索獲其王矣，僉然為禮，復故供養。",
    "T03n0152_006:0034a19_9": "王曰：『吾尚未喪，爾等委捐。",
    "T03n0152_006:0034a20_10": "諸佛明訓，覩世無親唯道可宗，沙門以鬚髮為亂志之穢，故捐棄之崇無欲行。",
    "T03n0152_006:0034a22_11": "爾等讙閙，邪聲亂志，獨而無偶，上聖齊德。』",
    "T03n0152_006:0034a23_12": "言畢飜飛，閑處窈寂，棄欲無為，思惟定行，諸穢都滅，心如天金。」",
    "T03n0152_006:0034a25_13": "佛告諸比丘：「時鸚鵡王者，吾身是。",
    "T03n0152_006:0034a26_0": "菩薩銳志度無極精進如是。」",
    "T03n0152_006:0034a27_0": "（六三）「昔者菩薩，身為鴿王，徒眾五百，於國王苑翱翔索食。",
    "T03n0152_006:0034a28_1": "國王覩之，勅令牧夫率網張捕，其眾巨細無有子遺，籠而閉之，食以粳米肥肉，太官以供肴膳。",
    "T03n0152_006:0034b01_2": "鴿王見拘，一心念佛，悔過興慈，願：『令眾生拘者得解，疾離八難無如我也。』",
    "T03n0152_006:0034b03_3": "謂諸鴿曰：『佛經眾戒，貪為元首，貪以致榮者，猶餓夫獲毒飲矣。",
    "T03n0152_006:0034b05_4": "得志之樂其久若電，眾苦困己其有億載。",
    "T03n0152_006:0034b06_5": "爾等捐食，身命可全矣。』",
    "T03n0152_006:0034b06_6": "眾對之曰：『見拘處籠，將欲何冀乎？』",
    "T03n0152_006:0034b07_7": "王曰：『違替佛教縱情貪欲，靡不喪身者也。』",
    "T03n0152_006:0034b08_8": "己自捐食，肥體日耗，間關得出，顧謂餘曰：『除貪捐食可如我也。』",
    "T03n0152_006:0034b10_9": "言畢飛去。」",
    "T03n0152_006:0034b10_10": "佛告諸比丘：「鴿王者，吾身是也。",
    "T03n0152_006:0034b11_11": "菩薩銳志度無極精進如是。」",
    "T03n0152_006:0034b12_0": "（六四）佛說蜜蜂王經",
    "T03n0152_006:0034b13_0": "聞如是：一時佛在舍衛國祇樹給孤獨園。",
    "T03n0152_006:0034b14_0": "佛告諸弟子：「當勤精進聽聞諷誦，莫得懈怠陰蓋所覆。",
    "T03n0152_006:0034b15_1": "吾念過去無數劫時，有佛名一切度王如來、無所著、最正覺，時為一切諸天人民不可計數而說經法。",
    "T03n0152_006:0034b17_2": "是時眾中有兩比丘，其一比丘名精進辯，一比丘名德樂正，共聽經法。",
    "T03n0152_006:0034b19_3": "精進辯者聞經歡喜，應時即得阿惟越致，神通具足；德樂正者，睡眠不覺，獨無所得。",
    "T03n0152_006:0034b21_4": "時，精進辯謂德樂正言：『佛者難值，億百千世時乃一出耳，當曼精進為眾作本，如何睡眠？",
    "T03n0152_006:0034b23_5": "夫睡眠者陰蓋之罪，當自勗勉有覺寤心。』",
    "T03n0152_006:0034b24_6": "時德樂正，聞其教詔便即經行，於祇樹間甫始經行復住睡眠，如是煩亂不能自定，詣泉水側坐欲思惟，復坐睡眠，時，精進辯便以善權往而度之，化作蜜蜂王，飛趣其眼如欲螫之。",
    "T03n0152_006:0034b28_7": "時，德樂正驚覺而坐，畏此蜂王，須臾復睡，時，蜜蜂王飛入腋下螫其胸腹，德樂正驚，心中懅悸不敢復睡。",
    "T03n0152_006:0034c02_8": "時，泉水中有雜色花，憂曇、拘文，種種鮮潔。",
    "T03n0152_006:0034c03_9": "時，蜜蜂王飛住華上食甘露味，時德樂正端坐視之，畏復飛來不敢復睡。",
    "T03n0152_006:0034c05_10": "思惟蜂王觀其根本，蜂王食味不出華中，須臾之頃，蜂王睡眠，墮污泥中；身體沐浴已，復還飛住其華上。",
    "T03n0152_006:0034c07_11": "時，德樂正向蜜蜂王說此偈言：「『是食甘露者，　　其身得安隱，　　不當復持歸，　　遍及其妻子。",
    "T03n0152_006:0034c11_0": "　　如何墮泥中，　　自污其身體，　　如是為無黠，　　敗其甘露味。",
    "T03n0152_006:0034c13_0": "　　又如此華者，　　不宜久住中，　　日沒華還合，　　求出則不能。",
    "T03n0152_006:0034c15_0": "　　當須日光明，　　爾乃復得出，　　長夜之疲冥，　　如是甚勤苦。』",
    "T03n0152_006:0034c17_0": "「時蜜蜂王，向德樂正，說偈報言：「『佛者譬甘露，　　聽聞無厭足，　　不當有懈怠，　　無益於一切。",
    "T03n0152_006:0034c20_0": "　　五道生死海，　　譬如墮污泥，　　愛欲所纏裹，　　無智為甚迷。",
    "T03n0152_006:0034c22_0": "　　日出眾華開，　　譬佛之色身，　　日沒華還合，　　世尊般泥曰。",
    "T03n0152_006:0034c24_0": "　　值見如來世，　　當曼精進受，　　除去睡陰蓋，　　莫呼佛常在。",
    "T03n0152_006:0034c26_0": "　　深法之要慧，　　不以色因緣，　　其現有智者，　　當知為善權。",
    "T03n0152_006:0034c28_0": "　　善權之所度，　　有益不唐舉，　　而現此變化，　　亦以一切故。』",
    "T03n0152_006:0035a01_0": "「時德樂正聽聞其說，即得不起法忍，解諸法本，逮陀隣尼，乃知精進辯善權方便。",
    "T03n0152_006:0035a03_0": "常獨經行不復懈怠，應時亦得不退轉地。」",
    "T03n0152_006:0035a04_0": "佛告阿難：「爾時精進辯者，今我身是也。",
    "T03n0152_006:0035a04_1": "德樂正者，彌勒是也。」",
    "T03n0152_006:0035a05_2": "佛語阿難：「我爾時俱與彌勒共聽經法，彌勒時睡眠獨無所得。",
    "T03n0152_006:0035a06_3": "設我爾時不行善權而救度者，彌勒于今在生死中未得度脫。",
    "T03n0152_006:0035a08_4": "聞是法者常當精進，廣勸一切皆令除去睡眠之蓋，當造光明智慧之本。」",
    "T03n0152_006:0035a10_5": "說是事時，無央數人皆發無上平等度意。",
    "T03n0152_006:0035a11_6": "菩薩銳志度無極精進如是。",
    "T03n0152_006:0035a12_0": "（六五）佛以三事笑經",
    "T03n0152_006:0035a13_0": "「昔者菩薩，為清信士，歸命三尊，慈弘仁普，恕濟群生，守清不盜，布施等至，貞淨不妷，觀捐內婬，信同四時、重如須彌，絕酒不飲，尊孝喻親，以正月奉六齋精進無倦，所生遇佛，德行日隆，遂成如來、無所著、正真覺、道法御、天人師，教化周旋。」",
    "T03n0152_006:0035a18_1": "時行歷市，覩一老翁斗量賣魚，哀慟[口*睪]曰：「怨乎皇天，吾子何咎而早喪身？",
    "T03n0152_006:0035a20_2": "子存賣魚，吾豈勞乎？」",
    "T03n0152_006:0035a20_3": "佛覩其然，笑之，口光五色。",
    "T03n0152_006:0035a21_4": "度市斯須，又覩大猪浴尿行路，佛復笑焉。",
    "T03n0152_006:0035a22_5": "阿難整服稽首而白：「屬笑人多，莫由敬質；而今重笑，必有教詔。",
    "T03n0152_006:0035a24_6": "願釋眾疑，為後景模。」",
    "T03n0152_006:0035a24_7": "世尊告曰：「阿難！",
    "T03n0152_006:0035a25_0": "吾笑有三因緣。",
    "T03n0152_006:0035a25_1": "一曰，觀彼老翁之愚，其為弘普矣。",
    "T03n0152_006:0035a26_2": "日以罾網殘群生命，蓋無絲髮之惻隱；禍子自喪，而怨諸天呼[口*睪]驚怖！",
    "T03n0152_006:0035a27_3": "斯下愚之行，非二儀之仁，賢聖之恕也，以是笑耳。",
    "T03n0152_006:0035a29_4": "昔者飛行皇帝，植福巍巍，志憍行逸，今為斗量魚，斯二矣。",
    "T03n0152_006:0035b01_5": "不想人天，壽八十億四千萬劫，意專著空，不能空空還于本無，福盡受罪今在斗中，斯三矣。」",
    "T03n0152_006:0035b03_6": "阿難質曰：「飛行皇帝，逮彼尊天，其德巍巍，何故不免於罪乎？」",
    "T03n0152_006:0035b05_7": "世尊曰：「禍福非真，當有何常？",
    "T03n0152_006:0035b06_8": "夫處尊榮施四等恩，覺四非常，可免彼禍矣。",
    "T03n0152_006:0035b07_9": "若因貴自遂，快心從邪，福盡受罪，自古來然。",
    "T03n0152_006:0035b08_10": "殃福追己，猶影尋形、響之應聲，豈有貴賤哉？",
    "T03n0152_006:0035b09_11": "惟吾前世為清信士，時，有隣人好奉鬼蠱，姦[卄/(阿可+辛)/女]為群，不信作惡重禍響應。",
    "T03n0152_006:0035b11_12": "每至齋日，吾要入佛正真之廟，聽沙門眾散說淨法，以為德本，防絕凶禍，而子婬荒，訛云有務。",
    "T03n0152_006:0035b13_13": "吾詣佛廟，子往亂道。",
    "T03n0152_006:0035b14_14": "自斯之後，吾之所生，逢佛聞法與沙門齊志，德行日隆，遂成如來、無所著、正真道、最正覺、道法御、天人師，為三界尊，號曰法王。",
    "T03n0152_006:0035b17_15": "隣人好事鬼術，殘賊群生，泆蕩女色，酒亂不孝，自謂得志。",
    "T03n0152_006:0035b18_16": "輪轉三道，苦毒無量。",
    "T03n0152_006:0035b19_0": "吾已為佛，子續為臭蟲，是以笑之。」",
    "T03n0152_006:0035b19_1": "佛告阿難：「吾累劫稟經採義，親樂沙門，獲斯巍巍矣。",
    "T03n0152_006:0035b21_2": "菩薩銳志度無極精進如是。」",
    "T03n0152_006:0035b22_0": "（六六）小兒聞法即解經",
    "T03n0152_006:0035b23_0": "「昔有比丘，精進守法，少持禁戒，初不毀犯，常守梵行，在精舍止。",
    "T03n0152_006:0035b24_1": "所可諷誦是般若波羅蜜，說經聲妙無能及者，其有聞此比丘音聲，莫不歡喜。",
    "T03n0152_006:0035b26_2": "有一小兒厥年七歲，城外牧牛，遙聞比丘誦說經聲，即尋音往詣精舍中，禮比丘已却坐一面，聽其經言，時說色本，聞之即解，兒大歡喜。",
    "T03n0152_006:0035b29_3": "經句絕已，便問比丘。",
    "T03n0152_006:0035c01_4": "比丘應答，不可兒意。",
    "T03n0152_006:0035c01_5": "是時小兒反為解說，其義甚妙，昔所希聞。",
    "T03n0152_006:0035c02_6": "比丘聞之，歡喜甚悅，怪此小兒乃有智慧，非是凡人。",
    "T03n0152_006:0035c04_0": "時，兒即去，還至牛所，所牧牛犢散走入山，兒尋其迹追逐求索。",
    "T03n0152_006:0035c05_1": "爾時，值虎害此小兒，小兒命終，魂神即轉，生長者家，第一夫人作子。",
    "T03n0152_006:0035c07_2": "「夫人懷妊，口便能說般若波羅蜜，從朝至暮初不懈息。",
    "T03n0152_006:0035c08_3": "其長者家，素不知法，恠此夫人口為妄語，謂呼鬼病，下問譴祟，無所不至，無能知者。",
    "T03n0152_006:0035c10_4": "長者甚愁，不知夫人那得此病，家中內外皆悉憂惶。",
    "T03n0152_006:0035c11_5": "是時比丘入城分衛詣長者門，遙聞經聲心甚喜悅，住門有頃。",
    "T03n0152_006:0035c13_6": "主人偶出，見此比丘亦不作禮，比丘怪之：『此賢者家內說經聲妙乃爾乎！",
    "T03n0152_006:0035c15_7": "今此長者不與我語。』",
    "T03n0152_006:0035c15_8": "即問長者：『內中誰有說深經者，音聲微妙乃如是耶！』",
    "T03n0152_006:0035c17_0": "長者報言：『我內中婦聞得鬼病，晝夜妄語，口初不息。』",
    "T03n0152_006:0035c18_1": "比丘爾乃知長者家為不解法，比丘報言：『此非鬼病，但說尊經佛之大道，願得入內與共相見。』",
    "T03n0152_006:0035c20_2": "長者言：『善！』",
    "T03n0152_006:0035c20_3": "即將比丘入至婦所。",
    "T03n0152_006:0035c21_4": "婦見比丘即為作禮，比丘呪願言：『得佛疾。』",
    "T03n0152_006:0035c22_5": "便與比丘相難說經法，反覆披解，比丘甚喜。",
    "T03n0152_006:0035c23_6": "長者問言：『此何等病？』",
    "T03n0152_006:0035c23_7": "比丘報言：『無有病也，但說深經甚有義理，疑此夫人所懷妊兒，是佛弟子。』",
    "T03n0152_006:0035c25_8": "長者意解，即留比丘與作飲食。",
    "T03n0152_006:0035c26_9": "飲食畢訖，比丘便退精舍，展轉相謂：『有一長者夫人懷妊，甚可奇怪，口誦尊經，所說如流，其音妙好，解釋經理甚深。』",
    "T03n0152_006:0035c29_10": "「後日長者復請比丘，普及眾僧悉令詣舍，辦飲食具。",
    "T03n0152_006:0036a01_11": "時至，皆到坐定，行水飲食已，呪願達嚫。",
    "T03n0152_006:0036a02_12": "時，夫人出禮眾比丘，却坐一面，復為比丘快說經法，諸有疑難不能及者，盡為比丘具足解說，眾僧踊躍歡喜而退。",
    "T03n0152_006:0036a05_13": "日月滿足，夫人在產，娩娠得男，又無惡露。",
    "T03n0152_006:0036a06_14": "其兒適生，叉手長跪，誦般若波羅蜜。",
    "T03n0152_006:0036a07_15": "夫人產已，還如本時無所復知，如夢寤已了無所識。",
    "T03n0152_006:0036a08_16": "長者即復呼眾僧。",
    "T03n0152_006:0036a09_17": "比丘都集，往覩小兒，說經故事，初無躓礙。",
    "T03n0152_006:0036a10_18": "是時眾僧各各一心觀此小兒本，皆不能知。",
    "T03n0152_006:0036a11_19": "長者問言：『此為何等？』",
    "T03n0152_006:0036a11_20": "比丘答曰：『真佛弟子，慎莫驚疑，好養護之。",
    "T03n0152_006:0036a12_21": "此兒後大當為一切眾人作師，吾等悉當從其啟受。』",
    "T03n0152_006:0036a14_22": "「時兒長大至年七歲，悉知微妙，道俗皆備，與眾超絕，智度無極。",
    "T03n0152_006:0036a15_23": "諸比丘等皆從受學，經中誤脫有所短少，皆為刪定，足其所乏。",
    "T03n0152_006:0036a17_24": "兒每入出有所至止，輙開化人使發大乘；長者家室內外大小五百人眾，皆從兒學，發摩訶衍意，悉行佛事。",
    "T03n0152_006:0036a19_25": "兒所教授城郭市里，所開發者八萬四千人，皆發無上正真道意，弟子乘者五百人，諸比丘聞兒所說本漏意解，志求大乘者皆得法眼淨。」",
    "T03n0152_006:0036a23_26": "佛告阿難：「是時小兒者，吾身是也。",
    "T03n0152_006:0036a24_27": "時比丘者，迦葉佛是也。",
    "T03n0152_006:0036a24_28": "如是，阿難！",
    "T03n0152_006:0036a24_29": "我往昔時，一從比丘聞摩訶衍品，讚善開解，心意歡喜不轉，精進不忘，深識宿命，自致無上平等正覺。",
    "T03n0152_006:0036a27_30": "一聞之德乃尚如是，何況終日遵修道者？",
    "T03n0152_006:0036a28_31": "菩薩銳志度無極精進如是。」",
    "T03n0152_006:0036a29_0": "（六七）殺身濟賈人經",
    "T03n0152_006:0036b01_0": "「昔者菩薩，與五百商人，俱入巨海欲採眾寶。",
    "T03n0152_006:0036b02_1": "入海數月，其所獲寶，重載盈舟。",
    "T03n0152_006:0036b02_2": "將旋本土，道逢飄風，雷電震地，水神雲集，四周若城，眼中出火，波涌灌山，眾人嚾啼曰：『吾等死矣！』",
    "T03n0152_006:0036b05_3": "恐怖易色，仰天求哀。",
    "T03n0152_006:0036b05_4": "菩薩愴然，心生計曰：『吾之求佛，但為眾生耳。",
    "T03n0152_006:0036b06_5": "海神所惡，死屍為甚。",
    "T03n0152_006:0036b07_6": "危命濟眾，斯乃開士之尚業矣。",
    "T03n0152_006:0036b08_7": "吾不以身血注海，海神惡之，意者船人終不渡岸。』",
    "T03n0152_006:0036b09_8": "謂眾人曰：『爾等屬手相持并援吾身。』",
    "T03n0152_006:0036b10_9": "眾人承命，菩薩即引刀自[利禾+玄]。",
    "T03n0152_006:0036b11_10": "海神惡焉，漂舟上岸，眾人普濟。",
    "T03n0152_006:0036b12_0": "「船人抱屍號天而哭曰：『斯必菩薩非凡庸之徒。』",
    "T03n0152_006:0036b13_1": "躃踊呼天：『寧令吾等命殞于茲，無喪上德之士矣。』",
    "T03n0152_006:0036b14_2": "其言真誠，上感諸天，天帝釋覩菩薩之弘慈覩世希有，帝釋身下，曰：『斯至德菩薩將為聖雄，今自活之。』",
    "T03n0152_006:0036b16_3": "以天神藥灌其口中，并通塗屍，菩薩即蘇，忽然起坐與眾相勞。",
    "T03n0152_006:0036b18_4": "帝釋以名寶滿其舟中，千倍于前，即還本土，九親相見靡不歡悅，賙窮濟乏，惠逮眾生，敷宣佛經，開化愚冥。",
    "T03n0152_006:0036b21_0": "其國王服菩薩德，詣稟清化，君仁臣忠，率土持戒，家有孝子，國豐毒歇，黎庶欣欣，壽終生天，長離眾苦。",
    "T03n0152_006:0036b23_1": "菩薩累劫精進不休，遂至得佛。」",
    "T03n0152_006:0036b24_2": "佛告諸比丘：「殺身濟眾者，吾身是也。",
    "T03n0152_006:0036b25_3": "天帝釋者，彌勒是。",
    "T03n0152_006:0036b25_4": "五百商人者，今坐中五百應真是也。",
    "T03n0152_006:0036b26_5": "菩薩銳志度無極精進如是。」",
    "T03n0152_006:0036b28_0": "（六八）「昔者菩薩，為獨母子，朝詣佛廟捐邪崇真，稽首沙門，稟佛神化，朝益暮誦，景明日昇，採識眾經。",
    "T03n0152_006:0036c01_1": "古賢孝行，精誠仰慕，猶餓夢食。",
    "T03n0152_006:0036c02_2": "所處之國，其王無道，貪財重色，薄賢賤民。",
    "T03n0152_006:0036c03_3": "王念無常，自惟曰：『吾為不善，死將入太山乎？",
    "T03n0152_006:0036c04_4": "何不聚金以貢太山王耶？』",
    "T03n0152_006:0036c05_5": "於是斂民金，設重令曰：『若有匿銖兩之金，其罪至死。』",
    "T03n0152_006:0036c06_6": "如斯三年，民金都盡。",
    "T03n0152_006:0036c07_0": "王訛募曰：『有獲少金以貢王者，妻以季女，賜之上爵。』",
    "T03n0152_006:0036c08_1": "童子啟母曰：『昔以金錢一枚著亡父口中，欲以賂太山王，今必存矣，可取以獻王也。』",
    "T03n0152_006:0036c10_2": "母曰：『可。』",
    "T03n0152_006:0036c10_3": "兒取獻焉。",
    "T03n0152_006:0036c10_4": "王令錄，問所由獲金。",
    "T03n0152_006:0036c11_5": "對曰：『父喪亡時，以金著口中，欲賂太山，實聞大王設爵求金，始者掘塚發木取金。』",
    "T03n0152_006:0036c13_6": "王曰：『父喪來有年乎？』",
    "T03n0152_006:0036c14_7": "對曰：『十有一年。』",
    "T03n0152_006:0036c14_8": "曰：『爾父不賂太山王耶？』",
    "T03n0152_006:0036c15_0": "對曰：『眾聖之書，唯佛教真。",
    "T03n0152_006:0036c15_1": "佛經曰：「為善福追，作惡禍隨，禍之與福猶影響焉。」",
    "T03n0152_006:0036c16_2": "走身以避影，撫山以關響，其可獲乎？』",
    "T03n0152_006:0036c17_3": "王曰：『不可。』",
    "T03n0152_006:0036c18_4": "曰：『夫身即四大也，命終四大離，靈逝變化，隨行所之，何賂之有？",
    "T03n0152_006:0036c19_5": "大王前世布施為德，今獲為王，又崇仁愛澤及遐邇，雖未得道，後世必復為王。』",
    "T03n0152_006:0036c21_6": "王心歡喜，大赦獄囚，還所奪金。」",
    "T03n0152_006:0036c22_7": "佛告諸比丘：「時王欲以民間餘金殘戮害無罪者，菩薩覩民哀號，為之揮淚，投身命乎厲政，濟民難於塗炭。",
    "T03n0152_006:0036c25_8": "民感其潤，奉佛至戒，國遂豐沃。",
    "T03n0152_006:0036c25_9": "時，童子者，吾身是也。",
    "T03n0152_006:0036c26_10": "菩薩銳志度無極精進如是。」",
    "T03n0152_006:0036c28_0": "（六九）調達教人為惡經",
    "T03n0152_006:0036c29_0": "「昔者菩薩，位為天王，精存微行，志進若流，每到齋日，乘于馬車巡四天下，宣佛奧典開化眾生，消其瑕穢，令崇如來、應儀、正真覺、天中之天、眾聖中王、道教之尊，可離三塗眾苦之原。",
    "T03n0152_006:0037a04_1": "調達亦為魔天王，行四天下，教人為惡從心所欲，無有太山殃禍之報。",
    "T03n0152_006:0037a06_2": "行逢菩薩，問曰：『子何行乎？』",
    "T03n0152_006:0037a06_3": "答曰：『教民奉佛，修上聖德。』",
    "T03n0152_006:0037a07_4": "調達曰：『吾教民恣欲，二世無禍；為善勞志，無益於己。』",
    "T03n0152_006:0037a08_5": "菩薩曰：『爾避吾道。』",
    "T03n0152_006:0037a09_6": "答曰：『子為善猶金銀，吾尚惡猶剛鐵。",
    "T03n0152_006:0037a10_7": "剛鐵能截金銀，金銀不能截剛鐵，子不下道，吾斬子矣。』",
    "T03n0152_006:0037a11_8": "調達惡盛禍成，生入太山。",
    "T03n0152_006:0037a12_9": "夫人為惡，皆死入三塗，三塗執善靡不昇天，雖處尊榮而懷元惡，不如三塗懷佛一言也。」",
    "T03n0152_006:0037a14_10": "佛告諸比丘：「教人行善天王者，吾身是也。",
    "T03n0152_006:0037a15_11": "導人為惡魔天者，調達是。",
    "T03n0152_006:0037a15_12": "菩薩銳志度無極精進如是。」",
    "T03n0152_006:0037a17_0": "（七〇）殺龍濟一國經",
    "T03n0152_006:0037a18_0": "「昔者菩薩，伯叔齊志，俱行學道，仰慕諸佛難逮之行，誦經釋義開導六冥，練棄內垢，止觀寂定。",
    "T03n0152_006:0037a20_1": "每聞諸國闇於三尊，輙往導化，令奉六度正真妙行。",
    "T03n0152_006:0037a21_2": "時有大國，其王樂道，眾妖誘之授其邪偽，率土承風，皆事蠱道，風雨不時，妖怪首尾。",
    "T03n0152_006:0037a23_3": "菩薩伯叔自相謂曰：『吾之本土，三尊化行，人懷十善，君仁臣忠，父義子孝，夫信婦貞，比門有賢，吾等將復誰化乎？",
    "T03n0152_006:0037a26_4": "彼彼國信妖，蛟龍處之，吞其黎庶，哀[口*睪]無救。",
    "T03n0152_006:0037a27_5": "夫建志求佛，唯為斯類矣。",
    "T03n0152_006:0037a28_6": "可以道化，喻之以仁，龍含凶毒，吾等摧焉。』",
    "T03n0152_006:0037a29_7": "叔曰：『佛戒以殺為凶虐之大，活生仁道之首也。",
    "T03n0152_006:0037b01_8": "將如彼何？』",
    "T03n0152_006:0037b01_9": "伯曰：『夫殘一人者，其罪百劫；龍吞一國，吾懼恒沙劫畢，厥殃未除矣。",
    "T03n0152_006:0037b03_10": "苟貪尠味斯須之利，不覩太山燒煑之咎，吾心愍然。",
    "T03n0152_006:0037b04_11": "人道難獲，佛法難聞，除龍濟國，導以三尊六度高行，禍若絲髮，福喻二儀。",
    "T03n0152_006:0037b06_12": "爾化為象，吾為師子，二命不殞，斯國不濟也。』",
    "T03n0152_006:0037b07_13": "稽首十方誓曰：『眾生不寧，余之咎矣。",
    "T03n0152_006:0037b08_14": "吾後得佛，當度一切。』",
    "T03n0152_006:0037b09_15": "象造龍所，師子登之。",
    "T03n0152_006:0037b09_16": "龍即奮勢霆耀雷震，師子踊吼，龍之威靈，師子赫勢，普地為震，三命絕矣。",
    "T03n0152_006:0037b11_17": "諸天稱善，靡不歎仁。",
    "T03n0152_006:0037b11_18": "兩菩薩終，生第四天上。",
    "T03n0152_006:0037b12_19": "「一國全命，抱屍哀號曰：『斯必神矣！",
    "T03n0152_006:0037b13_20": "孰仁若茲。』",
    "T03n0152_006:0037b13_21": "門徒尋之，覩師普慈殺身濟眾，哀慟稱德。",
    "T03n0152_006:0037b14_22": "各又進行宣師道化，王逮臣民始知有佛，率土僉曰：『佛之仁化乃至於茲乎！』",
    "T03n0152_006:0037b16_23": "殯葬二屍，舉國哀慟。",
    "T03n0152_006:0037b17_0": "王即命曰：『有不奉佛六度十善而事妖鬼者，罪舉眷屬同。』",
    "T03n0152_006:0037b18_1": "自斯之後，剎有千數沙門比肩而行，國內士女皆為清信高行，四境寧靖，遂致太平。」",
    "T03n0152_006:0037b20_2": "佛告諸比丘：「時兄者，吾身是也。",
    "T03n0152_006:0037b21_3": "弟者，彌勒是也。",
    "T03n0152_006:0037b21_4": "毒龍者，調達是。",
    "T03n0152_006:0037b22_5": "菩薩銳志度無極精進如是。」",
    "T03n0152_006:0037b22_6": "(舉眷屬同，丹本與螣同)（七一）彌勒為女人身經「昔者菩薩，為天帝釋，位尊榮高，其志恒存非常、苦、空、非身之想。",
    "T03n0152_006:0037b25_7": "坐則思惟，遊則教化，愍愚愛智，誨以智慧，精進無休。",
    "T03n0152_006:0037b26_8": "覩其宿友，受婦人身為富姓妻，惑乎財色，不覺無常，居市坐肆。",
    "T03n0152_006:0037b28_9": "釋化為商人，佯有所市，至婦人前住。",
    "T03n0152_006:0037b29_10": "婦人喜悅，令兒馳歸，取獨坐床欲以坐之，商人乃熟視婦人而笑。",
    "T03n0152_006:0037c02_11": "婦執高操，意怪商人住笑非宜。",
    "T03n0152_006:0037c02_12": "兒取床遲，還即搏之，商人又住笑。",
    "T03n0152_006:0037c03_13": "側有一兒，播鼗踊戲，商人復笑之。",
    "T03n0152_006:0037c04_14": "有父病者，子以牛祠鬼，商人亦笑之。",
    "T03n0152_006:0037c05_15": "有一婦人抱兒仿佯，行過市中，兒刮面頰，血流交頸，商人復笑之。",
    "T03n0152_006:0037c07_16": "於是富姓妻問曰：『君住吾前含笑不止，吾屬搏兒，意興由子，子何以笑？』",
    "T03n0152_006:0037c08_17": "商人曰：『卿吾良友，今相忘乎？』",
    "T03n0152_006:0037c09_18": "婦人悵然，意益不悅，怪商人言。",
    "T03n0152_006:0037c10_19": "商人又曰：『吾所以笑搏兒者，兒是卿父，魂靈旋感，為卿作子，一世之間有父不識，何況長久乎？",
    "T03n0152_006:0037c12_20": "播鼗兒者本是牛，牛死靈魄還為主作子，家以牛皮用貫此鼗，兒今播弄踊躍戲舞，不識此皮是其故體，故笑之耳。",
    "T03n0152_006:0037c15_21": "殺牛祭者，父病請活，求生以殺，不祥之甚；猶服鴆毒，以救病也。",
    "T03n0152_006:0037c17_22": "斯父方終，終則為牛，累世屠戮受禍無已。",
    "T03n0152_006:0037c18_23": "今此祭牛，命終靈還，當受人體，免脫憂苦，故復笑之。",
    "T03n0152_006:0037c19_24": "刮母面兒，兒本小妻，母是嫡妻，女情專婬，心懷嫉妬，常加酷暴。",
    "T03n0152_006:0037c21_25": "妾含怨恨，壽終則生為嫡妻子，今來報讎，攫面傷體，故不敢怨耳，是以笑之。",
    "T03n0152_006:0037c22_26": "夫眾生之心其為無恒，古憎今愛，何常之有？",
    "T03n0152_006:0037c24_0": "斯皆一世見而不知，豈況累劫？",
    "T03n0152_006:0037c24_1": "經曰：「以色自壅者，盲於大道，專聽邪聲者，不聞佛音之響也。」",
    "T03n0152_006:0037c26_2": "吾是以笑之耳。",
    "T03n0152_006:0037c26_3": "世榮若電恍惚即滅，當覺非常，莫與愚竝，崇修德操，六度妙行。",
    "T03n0152_006:0037c28_4": "吾今反居，後日必造子門。』",
    "T03n0152_006:0037c28_5": "言竟忽然不現，婦悵然而歸。",
    "T03n0152_006:0037c29_6": "齋肅望慕，一國咸聞，王逮群寮靡不欽延。",
    "T03n0152_006:0038a01_7": "「商人後果在門，狀醜衣弊，曰：『吾友在內，爾呼之來。』",
    "T03n0152_006:0038a02_8": "門人入告，具以狀言。",
    "T03n0152_006:0038a03_9": "婦出曰：『爾非吾友矣。』",
    "T03n0152_006:0038a03_10": "釋笑而云：『變形易服，子尚不識，豈況異世捨斯受彼乎？』",
    "T03n0152_006:0038a05_11": "重曰：『爾勤奉佛，佛時難值，高行比丘難得供事，命在呼吸無隨世惑。』",
    "T03n0152_006:0038a06_12": "言畢不現。",
    "T03n0152_006:0038a07_13": "舉國歡嘆矣，各執六度高妙之行。」",
    "T03n0152_006:0038a08_0": "佛告鶖鷺子：「爾時婦人者，彌勒是也。",
    "T03n0152_006:0038a08_1": "天帝釋者，吾身是也。",
    "T03n0152_006:0038a09_2": "菩薩銳志度無極精進如是。」",
    "T03n0152_006:0038a10_0": "（七二）女人求願經",
    "T03n0152_006:0038a11_0": "「昔者菩薩，身為女人，厥婿稟氣兇愚妬忌，每出商行，以妻囑隣獨母，母奉佛戒為清信行。",
    "T03n0152_006:0038a13_1": "時佛入國，王逮臣民靡不受戒，獨母聞經，還為婦說之。",
    "T03n0152_006:0038a14_2": "婦喜歎曰：『斯即無上正真道、最正覺者也。』",
    "T03n0152_006:0038a15_3": "從母聞佛，即遙稽首。",
    "T03n0152_006:0038a16_0": "齋日母曰：『可往聽化乎？』",
    "T03n0152_006:0038a16_1": "婦喜曰：『可。』",
    "T03n0152_006:0038a16_2": "尋之城外，忽存婿妬，悵然不悅，旋居自鄙：『吾殃重乎？』",
    "T03n0152_006:0038a18_3": "母還為陳：『天龍鬼神、帝王臣民聽經，或得沙門四道者，或受菩薩決者。",
    "T03n0152_006:0038a19_4": "佛時難值，經法難聞，爾還為乎？』",
    "T03n0152_006:0038a20_5": "婦聞佛德，流淚具陳婿妬之意。",
    "T03n0152_006:0038a21_6": "母曰：『可試一行。』",
    "T03n0152_006:0038a21_7": "婦曰：『敬諾。』",
    "T03n0152_006:0038a22_8": "明日即隨母行覩佛，五體投地却立靜心，視佛相好念佛清淨真是天尊。",
    "T03n0152_006:0038a23_9": "佛問女：『爾來何願？』",
    "T03n0152_006:0038a24_10": "即稽首而對：『我聞佛為無上正真道、最正覺、道法御、天人師，德如恒沙，智若虛空，六通四達得一切智，勢來請尊，願佛哀我。』",
    "T03n0152_006:0038a27_11": "世尊告曰：『佛為一切護，恣汝所願。』",
    "T03n0152_006:0038a28_12": "女人稽首曰：『夫人處世未獲本無者，皆以欲故為匹偶居，令我世世與至德偶居，同志無嫉妬行。",
    "T03n0152_006:0038b01_13": "二曰，身口意行端正絕世。",
    "T03n0152_006:0038b02_14": "三曰，世世虔奉三尊，心垢日消，進道無倦，諸佛祐助，眾邪不能遏，必獲一切智，濟眾生難。』",
    "T03n0152_006:0038b04_15": "眾祐歎曰：『善哉，善哉！",
    "T03n0152_006:0038b04_16": "令汝得之。』",
    "T03n0152_006:0038b05_17": "婦大歡喜稽首，退歸本居。",
    "T03n0152_006:0038b05_18": "厥婿賈還，乘舟水行，當以斯日至。",
    "T03n0152_006:0038b06_19": "天帝覩婦高行，發願無雙，助喜歎善，為興風雨，住其舟行明日乃臻。",
    "T03n0152_006:0038b08_20": "「婦後壽終，神生有道之家，容華光世，年長出嫡為國儒士之妻，國稱高賢。",
    "T03n0152_006:0038b10_21": "時，婿入海採寶欲濟窮民，婦居家以禮自衛，猶城衛寇，國王后妃大臣妻妾靡不仰則，詣門雲集稟婦德儀。",
    "T03n0152_006:0038b12_22": "婦夜寐覺，憶世無常：『榮富猶幻孰獲長存，躬為坏舟我神載之，猶獲月影望天寶者也。",
    "T03n0152_006:0038b14_23": "勞心苦身何益於己？",
    "T03n0152_006:0038b15_24": "夢幻皆空，天神世榮其歸若茲矣。",
    "T03n0152_006:0038b16_25": "明晨當索無上正真、天中之天為吾師焉。』",
    "T03n0152_006:0038b17_26": "晨興即覩石塔在庭，佛像金耀，琢壁書經，歎佛為眾聖之師三界獨步。",
    "T03n0152_006:0038b18_27": "婦喜歎曰：『是則如來、應儀、正真道、最正覺者乎！』",
    "T03n0152_006:0038b19_28": "即五體投地遶廟三匝，散華燒香，然燈懸繒，晨夜肅虔，稽首恭禮。",
    "T03n0152_006:0038b21_29": "王后國婦請承清風退邪崇真。",
    "T03n0152_006:0038b22_30": "隣有兇夫賈逢婦婿，曰：『子妻造妖，虛立鬼廟，朝暮香熏呪咀妖蠱，願令爾喪，不祥之甚。』",
    "T03n0152_006:0038b24_31": "婿歸，婦啟曰：『妾前一夜覺世無常，晨覩宗靈，無上正真絕妙之像來在中庭，妾今供事，燒香然燈，懸繒奉華，朝夕禮拜，稽首自歸，子當事之，必合聖則。』",
    "T03n0152_006:0038b28_32": "婿大歡喜，一心肅虔，國人巨細僉然承風，如是八萬四千餘歲。」",
    "T03n0152_006:0038b29_33": "佛告鶖鷺子：「爾時婦人者，吾身是也。",
    "T03n0152_006:0038c01_34": "時婿者，彌勒是也，獨母者，鶖鷺子是也。",
    "T03n0152_006:0038c02_35": "隣兇夫者，調達是也。",
    "T03n0152_006:0038c02_36": "菩薩銳志度無極精進如是。」",
    "T03n0152_006:0038c04_0": "（七三）然燈授決經",
    "T03n0152_006:0038c05_0": "「昔者菩薩，身為女人，少寡守節，歸命三尊，處貧樂道，精進不倦，蠲除兇利，賣膏為業。",
    "T03n0152_006:0038c07_1": "時有沙門，年在西夕，志存高行，不遑文學，內否之類謂之無明矣。",
    "T03n0152_006:0038c08_2": "禮敬有偏，終始無就，分衛麻油以供佛前，獨母照然，貢不缺日。",
    "T03n0152_006:0038c10_3": "有一除饉，稽首佛足，叉手質曰：『斯老除饉，其雖尠明，戒具行高，然燈供養，後獲何福？』",
    "T03n0152_006:0038c12_4": "世尊歎曰：『善哉問也！",
    "T03n0152_006:0038c13_0": "是老除饉，却無數劫，當為如來、無所著、正真道、最正覺，項有重光，將導三界，眾生得度，其為無數。』",
    "T03n0152_006:0038c15_1": "獨母聞之，馳詣佛所，稽首陳曰：『除饉然燈，膏即吾所貢云，其當獲為無上正真道，將導眾生還神本無，天人鬼龍靡不逸豫。",
    "T03n0152_006:0038c18_2": "唯願加哀，復授吾決。』",
    "T03n0152_006:0038c18_3": "佛告女人：『女身不得為佛、緣一覺道、梵、釋、魔天、飛行皇帝，斯尊巍巍非女人身所得作也。",
    "T03n0152_006:0038c21_0": "夫欲獲彼，當捐穢體受清淨身。』",
    "T03n0152_006:0038c21_1": "女稽首曰：『今當捐之。』",
    "T03n0152_006:0038c22_2": "還居淨浴，遙拜而曰：『夫身者四大之有，非吾長保也。』",
    "T03n0152_006:0038c23_3": "登樓願曰：『以今穢身惠眾生之飢渴者，乞獲男躬，受決為佛。",
    "T03n0152_006:0038c25_0": "若有濁世眾生盲冥背正向邪無知佛者，吾當於彼世拯濟之也。』",
    "T03n0152_006:0038c26_1": "自高投下，觀者寒慄。",
    "T03n0152_006:0038c27_2": "佛知至意，化令地軟猶天綩綖，覩身無害，即化為男，厥喜無量。",
    "T03n0152_006:0038c28_3": "馳詣佛所踊躍而云：『受世尊恩，已獲淨身。",
    "T03n0152_006:0038c29_4": "唯願加哀，授吾尊決。』",
    "T03n0152_006:0039a01_5": "佛歎之曰：『爾之勇猛世所希有，必得為佛無懷疑望，然燈除饉，其得佛時當授汝號。』",
    "T03n0152_006:0039a03_6": "天人鬼龍聞當為佛，皆向拜賀，還居咨歎，各加精進。",
    "T03n0152_006:0039a04_7": "爾時，勸發群生不可計數。」",
    "T03n0152_006:0039a05_8": "佛告鶖鷺子：「時老比丘者，錠光佛是也。",
    "T03n0152_006:0039a06_9": "獨母者，吾身是。",
    "T03n0152_006:0039a06_10": "菩薩銳志度無極精進如是。」",
    "T03n0152_006:0039a08_0": "六度集經卷第六"
}