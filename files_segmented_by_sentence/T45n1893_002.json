{
    "T45n1893_002:0826a24_0": "淨心誡觀法卷下",
    "T45n1893_002:0826a26_0": "誡觀詐善揚名口清心濁法第十六",
    "T45n1893_002:0826a27_0": "聖賢密行內智外愚，凡夫狂癡內愚外智，未有戒定現戒定相，彰揚善名招引利養，隱匿垢過外顯清白，常向道俗說己功德。",
    "T45n1893_002:0826a29_1": "經云：「此是無刀大賊，罪於劫掠，誑詐犯重墮三惡道。」",
    "T45n1893_002:0826b02_0": "詐善之人具足五業：一者天神不護，證知缺戒受施。",
    "T45n1893_002:0826b03_1": "二者五千大鬼常遮其前，唱言大賊，掃其脚迹。",
    "T45n1893_002:0826b04_2": "三者或於現世得大衰惱。",
    "T45n1893_002:0826b04_3": "四者常不值佛，生邪見家。",
    "T45n1893_002:0826b05_4": "五者自欺亦欺誑他，自受苦報施主無果，是為五業。",
    "T45n1893_002:0826b06_5": "是以誡汝，推直於人，引曲向己，祕善陰德似不能言。",
    "T45n1893_002:0826b07_6": "何以故？",
    "T45n1893_002:0826b07_7": "善如金玉不用他知，惡如糞土不須藏覆，糞土之法貴在早除，細貨寶物默然牢掌。",
    "T45n1893_002:0826b09_8": "知足之性不求好名，少欲寂靜寧懼惡響，計我之人欲得名利。",
    "T45n1893_002:0826b11_9": "察身無我，名利安在？",
    "T45n1893_002:0826b11_10": "名利俱空，離我即實，滅於空實，正入平等，能捨名利，是為淨心。",
    "T45n1893_002:0826b13_11": "欲得淨土當淨其心，隨汝心淨即佛土淨，名為淨心。",
    "T45n1893_002:0826b14_12": "偈曰：　出家行非法，　　感得多衰惱，　危苦隨念豐，　　安樂稱情少。",
    "T45n1893_002:0826b17_0": "　天神不愛護，　　魔事數來擾，　死時懷恐懼，　　長劫墮惡道。",
    "T45n1893_002:0826b19_0": "　善德深密藏，　　其猶摩尼寶，　過惡悉除滅，　　理同苗邊草。",
    "T45n1893_002:0826b21_0": "　真行不求名，　　戒定內明了，　詐善覆藏惡，　　佛法中非好。",
    "T45n1893_002:0826b23_0": "　諦觀此誡文，　　繫意開懷抱，　一切障道因，　　懺悔更莫造。",
    "T45n1893_002:0826b25_0": "誡觀眾生各著依正二報法第十七",
    "T45n1893_002:0826b26_0": "三界眾生住著堅牢，為貪二報障於解脫。",
    "T45n1893_002:0826b26_1": "非非想天自謂涅槃果報終極，懷增上慢不逸三塗；色界眾生貪著禪味，自謂安樂更無過者，復念身光宮殿明淨我果最勝；欲界眾生性多放逸，貪五欲樂不覺無常，天福亦盡還歸惡道；薄地凡夫臭身隔陋果報卑劣，起大憍慢各恃我見，謂此人中常樂我淨更無過者；畜生萬類巢居穴處，各愛壽命不願人天，不嫌己身，不希淨土。",
    "T45n1893_002:0826c05_2": "此雜類身一身遍受，乃至毒蛇屏虫之類，悉愛壽命貪著住處，不覺身中同有佛性。",
    "T45n1893_002:0826c07_3": "然此諸身無始已來，隨業轉換無暫停時。",
    "T45n1893_002:0826c08_4": "汝可諦觀當起厭離，勤求方便脫於生死依正二報，漸證法身巍巍不動，至得如是覺悟，除諸疑惑決定誠信，名為淨信。",
    "T45n1893_002:0826c11_0": "偈曰：　三界六趣中，　　無數種眾生，　形壽各差別，　　依正亦難明。",
    "T45n1893_002:0826c14_0": "　今就人道修，　　對治隨分行：　觀諸眾生類，　　憎愛心不平，　憎者欲相殺，　　愛即長癡盲，　貪瞋更互起，　　身壞墮三坑。",
    "T45n1893_002:0826c18_0": "　各貪愛危命，　　處險未知驚，　造因不畏果，　　寧知死復生。",
    "T45n1893_002:0826c20_0": "　菩薩以是故，　　欲令眾生樂，　眾生煩惱垢，　　方便為除却。",
    "T45n1893_002:0826c22_0": "　教觀十八空，　　六塵莫取著，　四倒及五欲，　　禁斷更莫作。",
    "T45n1893_002:0826c24_0": "　愚人貪現樂，　　不識當來惡，　當來還是我，　　如何即疎薄。",
    "T45n1893_002:0826c26_0": "　假使多身樂，　　一一填溝壑，　為此求常住，　　解脫無明縛。",
    "T45n1893_002:0826c28_0": "誡觀煩惱結使法第十八",
    "T45n1893_002:0826c29_0": "一切生死障道苦業皆因結使，如《毘曇》說，今略況言，令息覺觀。",
    "T45n1893_002:0827a01_1": "結有十結，使通三界九十八種，今恐文繁，少分喻說。",
    "T45n1893_002:0827a02_2": "結使者，阿梨邪藏染分種子名之為結；受六道果報名之為使。",
    "T45n1893_002:0827a04_3": "使業發生增有漏種，如賊居險潛伏聚集，名之為結；持仗劫害掠人財寶，名之為使。",
    "T45n1893_002:0827a05_4": "貪瞋性習依真潛伏，還緣起發，能劫戒財，取著諸塵害於智寶，剎那相續追求如使。",
    "T45n1893_002:0827a07_5": "無對名結，外觀名使；止慮名結，攀緣名使；繫念名結，役心名使。",
    "T45n1893_002:0827a09_6": "為有結使愛恚互生，由愛恚故成取捨業，妄取捨故癡翳轉厚，故障其慧眼。",
    "T45n1893_002:0827a11_0": "慧眼未開名無明闇，闇心緣事，與顛倒相應，抱真常性愛生死苦，生死流浪，迷失正道。",
    "T45n1893_002:0827a12_1": "未見正道名為迷惑，無常常想，無樂樂想，無我見我，無淨見淨，如是狂錯皆因結使。",
    "T45n1893_002:0827a14_2": "如是結使造顛倒業，欲斷結使即修五停觀法以對治之，安般守意入三脫門，觀空離相結使斷除，身心寂靜，故不起煩惱。",
    "T45n1893_002:0827a17_3": "煩惱滅處名真解脫，解脫者則大涅槃，欲起染心當自挫辱，挫不令散，名為淨心。",
    "T45n1893_002:0827a19_4": "偈曰：　佛於波羅奈，　　三轉厭離行，　授與四諦法，　　為治煩惱病。",
    "T45n1893_002:0827a22_0": "　永斷生死根，　　成就智慧命，　修禪斷結使，　　照理心懸鏡。",
    "T45n1893_002:0827a24_0": "　調心唯柔軟，　　持戒須彌硬，　戒淨不悔恨，　　布薩心喜慶。",
    "T45n1893_002:0827a26_0": "　煩惱生結使，　　結使長煩惱，　唯有禪定力，　　摧之如腐草。",
    "T45n1893_002:0827a28_0": "　結使妄取捨，　　瞖厚障見道，　故修五停觀，　　淨心內明了。",
    "T45n1893_002:0827b01_0": "誡觀十八界假緣生法第十九",
    "T45n1893_002:0827b02_0": "何名十八界？",
    "T45n1893_002:0827b02_1": "身有六根，謂眼耳鼻舌身意；外有六塵，謂色聲香味觸法；中間生六識；三六假合名十八界。",
    "T45n1893_002:0827b04_2": "云何名根？",
    "T45n1893_002:0827b04_3": "能生諸業長養任持，故名根。",
    "T45n1893_002:0827b05_4": "云何名塵？",
    "T45n1893_002:0827b05_5": "坌污淨心觸身成垢，故名塵。",
    "T45n1893_002:0827b06_6": "云何名識？",
    "T45n1893_002:0827b06_7": "能了前境妄起分別，名為識。",
    "T45n1893_002:0827b07_8": "然此根塵互相涉入，名十二入，假緣生起無真實性。",
    "T45n1893_002:0827b08_9": "眾生不達，謂內外入有常樂我淨，貪心熱惱堅著執取，迷惑昏謬不信聖道，順情生貪，違意起瞋，以此貪瞋增長結使，此名凡夫以十八界。",
    "T45n1893_002:0827b11_10": "學人十八界者，著三十二相名貪色，願聞說法名貪聲，願上香供養名貪香，願證大乘理教諸法實相名貪味，願得清淨法身名貪觸，願成一切智名貪法。",
    "T45n1893_002:0827b14_11": "於此緣修之中有善貪瞋癡，進求上地名貪，背捨劣行名瞋，情有向背名癡，見身證道名慢，故云學人十八界。",
    "T45n1893_002:0827b17_12": "義名智障，非有煩惱，非無煩惱。",
    "T45n1893_002:0827b18_13": "能知二種根塵，而熾然修入平等大道無為法中，故名淨心。",
    "T45n1893_002:0827b19_14": "偈曰：　塵境雖如幻，　　見色起慈悲，　發意離諂慢，　　不失四威儀。",
    "T45n1893_002:0827b22_0": "　六塵行坌污，　　亦是行者師，　除病不除法，　　七覺分修持。",
    "T45n1893_002:0827b24_0": "　雖觀文字空，　　要須遍讀經，　廣尋聖者義，　　般若漸得成。",
    "T45n1893_002:0827b26_0": "　雖觀根塵空，　　和敬護人情，　戒儀須具足，　　修德慎惡名。",
    "T45n1893_002:0827b28_0": "　雖觀諸行空，　　對塵修五停，　貪癡結使斷，　　寂滅心安寧。",
    "T45n1893_002:0827c01_0": "　雖觀三界空，　　擇惡善須歸，　修行擇覺分，　　離垢識是非。",
    "T45n1893_002:0827c03_0": "　雖知三諦空，　　知諦義窮微，　常依二諦說，　　與理不相違。",
    "T45n1893_002:0827c05_0": "　十八界雖妄，　　出生於珍寶，　觀解緣和義，　　不生亦不老。",
    "T45n1893_002:0827c07_0": "　七地大菩薩，　　不名無煩惱，　金剛心滅後，　　然證無為道。",
    "T45n1893_002:0827c09_0": "誡觀修習安那般那假相觀法第二十",
    "T45n1893_002:0827c10_0": "夫坐禪要法當有十種：一者、先託靜處，遠於水火、禽獸、音樂、八難土境，令心安隱。",
    "T45n1893_002:0827c12_1": "二者、厚敷草蓐，中高邊下。",
    "T45n1893_002:0827c12_2": "三者、緩帶衣裳，節食少飲。",
    "T45n1893_002:0827c13_3": "四者、結加趺坐，左手壓右手，閉目合口齒不相嚙，端身平視。",
    "T45n1893_002:0827c14_4": "五者、年少腹飽當數出息，年老腹飢當數入息。",
    "T45n1893_002:0827c15_5": "六者、當觀出息去鼻遠近，入到何處，即知氣色初麁後細，下至氣海上衝於頂。",
    "T45n1893_002:0827c17_6": "七者、從第一息數至第十，若未至十，緣於異想，還攝取心，更從一數。",
    "T45n1893_002:0827c19_7": "八者、手掌之內置一明珠，繫念觀珠，心心相續光明即現。",
    "T45n1893_002:0827c20_8": "九者、如五停觀對治現行，五種煩惱隨起隨治，隨分解脫煩惱不行，令戒清淨，以戒清淨故，諸天歡喜善神衛護。",
    "T45n1893_002:0827c22_9": "十者、以修定故，舉動審諦心不卒暴，謙下柔和忍辱無諍，以是功德增長智慧，臨命終時他方菩薩來迎，神識不遭苦患，諸天世人所共稱讚，生於淨土，見佛聞法，永離三塗，受解脫樂。",
    "T45n1893_002:0827c27_10": "自餘諸法如經所說，汝當受行成戒定根，根性明利，名為淨心。",
    "T45n1893_002:0827c28_11": "偈曰：　凡夫學道法，　　唯可心自知，　造次向他道，　　他即反生誹。",
    "T45n1893_002:0828a02_0": "　諦觀少言說，　　人重德能威，　遠眾近靜處，　　端坐正思惟。",
    "T45n1893_002:0828a04_0": "　但自觀身行，　　口勿說他短，　結舌少論量，　　默然心柔軟。",
    "T45n1893_002:0828a06_0": "　無知若聾盲，　　內智懷實貨，　頭陀樂閑靜，　　對修離懈惰。",
    "T45n1893_002:0828a08_0": "誡觀善惡相資法第二十一",
    "T45n1893_002:0828a09_0": "夫善者是諸惡之師，惡者是萬善之資。",
    "T45n1893_002:0828a09_1": "經云：「眾生能度佛，佛復度眾生。」",
    "T45n1893_002:0828a10_2": "何以故？",
    "T45n1893_002:0828a10_3": "一切諸佛皆因眾生而成佛道。",
    "T45n1893_002:0828a11_4": "經云：「高原陸地不生蓮華，淤泥之中出生華耳。」",
    "T45n1893_002:0828a12_5": "又一切眾生皆因於佛而得解脫。",
    "T45n1893_002:0828a13_6": "言諸惡者，謂五逆十惡、犯四重八重禁、謗諸賢聖、破正法輪、一闡提等，菩薩於此將為福田。",
    "T45n1893_002:0828a15_7": "何以故？",
    "T45n1893_002:0828a15_8": "同體大悲故。",
    "T45n1893_002:0828a15_9": "於三塗四趣代諸眾生受碎身等苦，軟語引導教令懺悔，慈心拔濟救令得樂，廣開甘露說微妙法，破彼惡業善言誘示，令信十善生人天處，復勸迴向無上菩提，因是功德菩薩道成，即名眾生亦能度佛。",
    "T45n1893_002:0828a20_10": "又身中真性由人弘顯，若無信力聞思修等，諸佛菩薩雖具慈悲，無如之何？",
    "T45n1893_002:0828a22_11": "是故誡汝，凡是罪惡可賤眾生，惟起哀愍，不應瞋罵生下劣心。",
    "T45n1893_002:0828a23_12": "又見上行清淨好人，不應偏重別請供養。",
    "T45n1893_002:0828a24_13": "何以故？",
    "T45n1893_002:0828a24_14": "善惡一如性俱空故，於好醜色二見平等，常觀空寂入三解脫門，含生之類皆如幻化不著諸相，名為淨心。",
    "T45n1893_002:0828a27_15": "偈曰：　欲得解脫樂，　　疎己常親他，　行慈拔彼苦，　　自度生死河。",
    "T45n1893_002:0828b01_0": "　若聞我與彼，　　便是分別魔，　眾生壽者見，　　賢聖共譏訶。",
    "T45n1893_002:0828b03_0": "　法界同一如，　　真妄水共波，　波者即是水，　　水者即是波。",
    "T45n1893_002:0828b05_0": "　善門有多途，　　慈悲最是急，　是故薩陀倫，　　世號常啼泣。",
    "T45n1893_002:0828b07_0": "　憐愍眾生故，　　捨樂懷憂悒，　護生成佛因，　　損生佛道澁。",
    "T45n1893_002:0828b09_0": "　無財施貧厄，　　分食與減粒，　若能修一慈，　　十六分不及。",
    "T45n1893_002:0828b11_0": "誡觀六道眾生善惡因果法第二十二",
    "T45n1893_002:0828b12_0": "造因感果數若恒沙，今略言之一十八種：一者麁因果，二細因果，三大因果，四小因果，五輕因果，六重因果，七明因果，八闇因果，九香因果，十臭因果，十一延因果，十二促因果，十三愚因果，十四智因果，十五凡因果，十六聖因果，十七真因果，十八妄因果。",
    "T45n1893_002:0828b17_1": "先舉現果後出其因。",
    "T45n1893_002:0828b18_2": "麁果者，地獄畜生餓鬼等故。",
    "T45n1893_002:0828b18_3": "細果者，無色界四陰身故。",
    "T45n1893_002:0828b19_4": "大果者，色界梵天及大龍金翅鳥摩竭魚等三由旬者，節級乃至八萬四千由旬，及阿鼻地獄身等，善惡報差大果所攝。",
    "T45n1893_002:0828b22_5": "小果者，下至翾飛蠕動如小微塵，但動不能行故。",
    "T45n1893_002:0828b23_6": "輕果者，諸天報身輕舉飛行故，五通諸仙、緊疾、夜叉、鬼神等故。",
    "T45n1893_002:0828b24_7": "重果者，如鐵圍山中大蟒大獸大海盲龍身，重如山故。",
    "T45n1893_002:0828b25_8": "明果者，人天中有日月光火珠身光等故。",
    "T45n1893_002:0828b26_9": "闇果者，如八大地獄，但聞忍苦聲目不見故。",
    "T45n1893_002:0828b27_10": "香果者，上界諸天毛孔之中皆出妙香，聞者心悅，及依報處宮殿等香故。",
    "T45n1893_002:0828b29_11": "臭果者，畜生餓鬼不淨業鬼，人中臭物無可比故。",
    "T45n1893_002:0828c01_12": "延果者，非非想天壽命八萬劫故。",
    "T45n1893_002:0828c02_13": "促果者，如蝎蠓等生，生竟即死，不得暫停故。",
    "T45n1893_002:0828c03_14": "愚果者，凡夫鬼畜等故。",
    "T45n1893_002:0828c04_0": "智果者，眾生中為導師故。",
    "T45n1893_002:0828c04_1": "凡果者，人天中未發道心故。",
    "T45n1893_002:0828c05_2": "聖果者，阿那含已下及人天中五淨居處故。",
    "T45n1893_002:0828c06_3": "真果者，三乘學人漏未盡故。",
    "T45n1893_002:0828c06_4": "妄果者，四大五陰身心緣集故。",
    "T45n1893_002:0828c07_5": "此等是六道中正果。",
    "T45n1893_002:0828c08_6": "何故名因？",
    "T45n1893_002:0828c08_7": "今次第相對說。",
    "T45n1893_002:0828c08_8": "麁因者，四重八禁五逆十惡，謗大乘正法、一切賢聖，用三寶財物，殺發菩提心眾生，破塔燒寺故。",
    "T45n1893_002:0828c10_9": "細因者，修禪定業，外道邪命梵行故。",
    "T45n1893_002:0828c11_10": "大因者，修四無量心善因故，破三聚淨戒惡因故。",
    "T45n1893_002:0828c12_11": "小因者，始脫地獄入畜生道故。",
    "T45n1893_002:0828c13_12": "輕因者，淨修梵行，十善業緣故。",
    "T45n1893_002:0828c14_13": "重因者，損害三寶，一闡提行者故。",
    "T45n1893_002:0828c15_0": "明因者，施燈明燭火照佛形像，同十善道故。",
    "T45n1893_002:0828c16_0": "闇因者，毀他眼目，盜塔燈明，點滅經字，破人善業，污佛戒故。",
    "T45n1893_002:0828c17_1": "香因者，造旃檀塔廟香木形像，香水灌像沐浴洗僧香華供養故。",
    "T45n1893_002:0828c18_2": "臭因者，觸僧淨食噉辛入寺，畜養猪雞，十惡業故。",
    "T45n1893_002:0828c19_3": "延因者，修不殺戒及四空定邪正二業故。",
    "T45n1893_002:0828c20_4": "促因者，殺生餘業故。",
    "T45n1893_002:0828c21_5": "愚因者，不信正法故。",
    "T45n1893_002:0828c21_6": "智因者，受持經律熏修般若故。",
    "T45n1893_002:0828c22_7": "凡因者，無明癡愛貪五欲故。",
    "T45n1893_002:0828c23_8": "聖因者，戒定慧故。",
    "T45n1893_002:0828c23_9": "真因者，本性清淨故。",
    "T45n1893_002:0828c24_10": "盲因者，諸根對塵生識故。",
    "T45n1893_002:0828c24_11": "論六道因果唯佛知盡，今說少分為除疑網，深信因果。",
    "T45n1893_002:0828c25_12": "汝可思量種諸善根收納善果，所行之善皆迴向無上菩提成解脫分善，不取六道有漏善，如是修習諦知因果無漏，名為淨心。",
    "T45n1893_002:0828c28_13": "偈曰：　可慜罪眾生，　　墮在無底坑，　不知因果義，　　冥冥暗中行。",
    "T45n1893_002:0829a02_0": "　抱真未覺識，　　有眼猶名盲，　真樂無心趣，　　妄色共相諍。",
    "T45n1893_002:0829a04_0": "　今為除疑網，　　略指因果業，　若能決定信，　　近三僧祇劫。",
    "T45n1893_002:0829a06_0": "　以信因果故，　　常聞大乘法，　應趣種性地，　　勇猛心勿怯。",
    "T45n1893_002:0829a08_0": "誡觀行者善護戒財塵賊止劫法第二十三一切眾生從無始來受生死苦，迷失聖道，障於常住清淨法身，唯因識心貪取塵境。",
    "T45n1893_002:0829a10_1": "譬如家貧，智者教業，隨教修業，漸多財寶；有六惡賊夜來劫奪，持仗扣門臨欲危害，財主即便牢下關鑰，牆高塹深，遂免劫失，身安財固，無眾苦惱。",
    "T45n1893_002:0829a14_2": "貧喻闡提身無一善；智者教業喻佛經律；漸多財寶喻集福智；六賊喻六塵，夜喻無明；劫喻貪愛；持仗扣門喻根對於塵；牢下關鑰喻修道人堅住四念及五停觀；牆高喻善知識及毘尼正法；塹深喻深心弘誓不犯律禁；免劫者喻全梵行、戒無缺無漏、諸佛歡喜，聖凡同讚；身安喻生善道人天淨土，及大涅槃安隱快樂；財固喻持戒守心，行不退菩提，諸波羅蜜增長不失。",
    "T45n1893_002:0829a22_3": "法喻並顯，汝宜知之。",
    "T45n1893_002:0829a23_0": "比丘破戒墮三惡道沈溺苦海者，皆由無善知識方便勸導，又不修習四念處法、五停觀法等，汝可依戒順此教授，煩惱魔賊不能得便，是故守心禁勒根門，幻惑塵賊莫令前入，繫意觀空離我、我所，如是修行名為淨心。",
    "T45n1893_002:0829a27_1": "偈曰：　六塵如狂賊，　　貪塵聲與色，　妄情同惡馬，　　牢加禪轡勒。",
    "T45n1893_002:0829b03_0": "　欲入佛法海，　　堅修戒定德，　當住三空門，　　心淨樂靜默。",
    "T45n1893_002:0829b05_0": "誡觀世諦第一義諦法第二十四",
    "T45n1893_002:0829b06_0": "世諦者，恃怙宗望、公卿爵祿、籍曹婚姻、文武伎藝、墓陵碑績、爭勳競封、取着空名。",
    "T45n1893_002:0829b07_1": "或為財色不惜軀命，輕身為惡更相殺戮，譽歎弓馬驕勇前鋒，自謂丈夫猛略身手。",
    "T45n1893_002:0829b09_2": "或侵妻奪職傷殺於人，枉法受求苦毒非理，噉食生命，耳貪絲竹晝夜放蕩，不避親疎飲酒醉亂，鬪打惡罵迭相是非。",
    "T45n1893_002:0829b12_3": "或大怨讎，或逐財色不慮艱阻，喜著色衣，食無時節，愛養臭穢膿血之身，不覺剎那念念生滅，老病既至身壞命終，膖脹臭爛虫出獸噉，神魂受報生三惡道，百千萬劫無解脫時，是名世諦。",
    "T45n1893_002:0829b16_4": "第一義諦者，非貪上來虛妄等事，隨順菩提至無為道，不同世間生死出沒，待對緣修，非色至識，非眼至意，非念工夫見聞覺知，非名句味，清淨平等猶如虛空，湛然凝寂是名第一義諦。",
    "T45n1893_002:0829b20_5": "能觀世諦如幻化，諂誑癡凡，無有實性，畢竟於真常道中作此解脫，故名為淨心。",
    "T45n1893_002:0829b22_6": "偈曰：　世法誑癡人，　　謂實起貪瞋，　若知無自性，　　慧性入童真。",
    "T45n1893_002:0829b25_0": "　凡夫歷生死，　　因愛取諸塵，　若覺根塵空，　　性本是法身。",
    "T45n1893_002:0829b27_0": "　貪愛名世諦，　　輪迴十二緣，　除貪即出世，　　此句佛親宣。",
    "T45n1893_002:0829b29_0": "　第一義諦者，　　離相絕音聲，　所言平等者，　　假名平等名。",
    "T45n1893_002:0829c02_0": "　寄言以表諦，　　故說一切經，　方知陰法空，　　對治滅心形。",
    "T45n1893_002:0829c04_0": "誡觀晚出家人心行法第二十五",
    "T45n1893_002:0829c05_0": "夫晚出家者有十種罪過：一者健鬪，世言竭斗，俗氣成性，我心自在，意凌徒眾，不受呵責。",
    "T45n1893_002:0829c07_0": "二者喜見他短，自謂精誠，所作事業未必合道，短知短見未解作解，言說常多綺語所攝。",
    "T45n1893_002:0829c09_0": "三者見師僧過起嫌恨心，燒滅功德修三惡道。",
    "T45n1893_002:0829c10_1": "四者輕慢他人自謂丈夫，身心剛強不從折伏。",
    "T45n1893_002:0829c11_2": "五者舉動造次威儀不整，高語大笑無所畏忌。",
    "T45n1893_002:0829c12_3": "六者喜好瓶鉢衣服鮮華，心無實德貪求利養。",
    "T45n1893_002:0829c13_4": "七者心想散亂憶俗時事，增長煩惱不能如法對治。",
    "T45n1893_002:0829c14_5": "八者笑他破戒自謂清淨，拘著相貌不達真理；專愚執見諍論取勝，未具五德畜養沙彌，唯貪其力無心教授。",
    "T45n1893_002:0829c16_6": "九者不攝諸根身疲神倦，放縱睡眠不念明相，夜數惡夢諸天不護。",
    "T45n1893_002:0829c18_7": "十者剏入佛法莫沾道味，憂慮疑惑情思還俗，嫌薄三寶反懷悔恨，既自還俗憎出家人，輕賤行者成闡提業。",
    "T45n1893_002:0829c20_8": "此之十惡過患，是地獄畜生餓鬼正因，汝當省察，名為淨心。",
    "T45n1893_002:0829c22_9": "偈曰：　俗氣力方強，　　三毒至猛盛，　年晚始入道，　　猶守本時性。",
    "T45n1893_002:0829c25_0": "　不解將護他，　　造次強是正，　自謂最精鍊，　　七支未必淨。",
    "T45n1893_002:0829c27_0": "　喧喧逐講論，　　不肯修戒定，　已說十種過，　　若犯須除屏。",
    "T45n1893_002:0829c29_0": "　身無一德行，　　沙彌度三兩，　有過不肯呵，　　犯罪不與杖。",
    "T45n1893_002:0830a02_0": "　破齋犯僧前，　　污戒惡名響，　人天漸漸希，　　三塗轉增長。",
    "T45n1893_002:0830a04_0": "　唯教作福法，　　無軌令人倣，　自身如小兒，　　況能調剛強。",
    "T45n1893_002:0830a06_0": "　處眾好鬪諍，　　恒懷瞋恨想，　四輩不恭敬，　　眷屬寧欽仰。",
    "T45n1893_002:0830a08_0": "告慈忍已前二十五篇，對治諸垢煩惱業淨汝身心，心既淨矣名自利行。",
    "T45n1893_002:0830a09_1": "今更為汝略說大乘利他之行。",
    "T45n1893_002:0830a10_2": "汝可順菩薩道自他俱利，名為淨心。",
    "T45n1893_002:0830a11_3": "自除垢染名真淨心，自利利他名廣大淨心。",
    "T45n1893_002:0830a12_4": "偈曰：　如鳥欲遊空，　　長力養毛翅，　菩薩欲利他，　　養德自先利。",
    "T45n1893_002:0830a15_0": "　三慧隨分明，　　然可授人智，　淨心功行立，　　彼此俱對治。",
    "T45n1893_002:0830a17_0": "誡觀對發菩提心法第二十六",
    "T45n1893_002:0830a18_0": "夫發道心如滴水寄海，雖復微鮮水終不失。",
    "T45n1893_002:0830a19_0": "經云：「一搆乳頃，起大乘心，當成佛道。」",
    "T45n1893_002:0830a19_1": "何以故？",
    "T45n1893_002:0830a20_0": "若修道時百一十苦悉堪忍之。",
    "T45n1893_002:0830a20_1": "所謂飢渴寒熱、蚊虻蚤虱、惡風暴雨、四百四病、呵責罵辱、惡口誹謗、水火劫盜、毒虫猛獸、鞭打侵惱，難忍之事悉皆甘受，不見苦相，我身能忍，修行六度，修三空門，以是因緣故至成佛果。",
    "T45n1893_002:0830a24_2": "經云：「此國一日修道，勝他方一劫。」",
    "T45n1893_002:0830a25_3": "何以故？",
    "T45n1893_002:0830a25_4": "此中多惱害能忍者希，雖忍諸苦功德易長，淨土無惱佛道難成。",
    "T45n1893_002:0830a27_5": "於佛法中若欲退心，當憶過去經無量劫在地獄中，受熾猛火碎身等苦無逃避處，人中苦者百千萬億不重於彼一瞬目頃，若不堅固勤行諸度，云何能盡生死大苦因緣？",
    "T45n1893_002:0830b02_6": "三塗罪人若為能救？",
    "T45n1893_002:0830b02_7": "若不能救眾生何名慈悲？",
    "T45n1893_002:0830b03_8": "既無慈悲，菩提分法依何為本？",
    "T45n1893_002:0830b03_9": "若無根本則遠種性。",
    "T45n1893_002:0830b04_10": "是故菩薩願盡後生不破菩薩戒，聲聞之人受形俱戒，汝可善知二戒差別。",
    "T45n1893_002:0830b06_11": "菩薩者不染三界，不厭三界，求無為道不住無為，常處生死而無生死。",
    "T45n1893_002:0830b07_12": "何故不染三界？",
    "T45n1893_002:0830b08_13": "煩惱盡故，業不繫故，不厭三界愍眾生故，大慈悲故，求無為道故，欲自他利故，隨順大乘故。",
    "T45n1893_002:0830b10_14": "何故不住無為？",
    "T45n1893_002:0830b10_15": "攝正法故，攝眾生故。",
    "T45n1893_002:0830b10_16": "何故常處生死？",
    "T45n1893_002:0830b11_17": "利行同事故，本願無盡故，而非生死業種盡故，得大自在入解脫海故。",
    "T45n1893_002:0830b12_18": "是以不在此彼，不著中流，離於中邊心不住邊道。",
    "T45n1893_002:0830b14_0": "何以故？",
    "T45n1893_002:0830b14_1": "不守自性，法應爾故。",
    "T45n1893_002:0830b14_2": "常觀四諦十二因緣生死苦聚，常起四弘誓願建大夫志，常以四攝饒益眾生，常修四無量心怨親平等，常行六度自他利益，常修萬德求無上菩提，為成十力無畏不共之法。",
    "T45n1893_002:0830b18_3": "今唯略勸，廣恐文繁，能依此誡，名廣大淨心。",
    "T45n1893_002:0830b19_4": "偈曰：　若發菩提心，　　動念起慈悲，　求於無為道，　　身常處有為。",
    "T45n1893_002:0830b22_0": "　四攝調眾生，　　然可受三歸，　譬如大暗處，　　日輪放光暉。",
    "T45n1893_002:0830b24_0": "　自未脫諸苦，　　先當救艱危，　無緣修四等，　　饒益與除衰。",
    "T45n1893_002:0830b26_0": "　逢一百十苦，　　甘忍未曾瞋，　亦不見苦相，　　又不見我身。",
    "T45n1893_002:0830b28_0": "　身苦二空俱，　　忍法亦復然，　諸苦及人法，　　三相滅隨真。",
    "T45n1893_002:0830c01_0": "　菩薩不住道，　　隨逐利益行，　常處於三界，　　救濟苦眾生。",
    "T45n1893_002:0830c03_0": "　迷道令見道，　　無明令得明，　慧手執金錍，　　決膜療群盲。",
    "T45n1893_002:0830c05_0": "　滅者不永滅，　　生者不常生，　生滅畢竟空，　　凡聖本來平。",
    "T45n1893_002:0830c07_0": "　願從今日後，　　乃成法界主，　不起一慾心，　　貪染一切女。",
    "T45n1893_002:0830c09_0": "　願從今日後，　　乃至成佛道，　於一切眾生，　　不嫌不瞋惱。",
    "T45n1893_002:0830c11_0": "　願從今日後，　　乃至證真如，　不起顛倒心，　　取著世六塵。",
    "T45n1893_002:0830c13_0": "　願從今日後，　　乃至無為岸，　不起攀緣心，　　念諸惡覺觀。",
    "T45n1893_002:0830c15_0": "　今發菩提心，　　生生超八難，　弘誓要期已，　　道心勿退散。",
    "T45n1893_002:0830c17_0": "誡觀教化眾生法第二十七",
    "T45n1893_002:0830c18_0": "既發道心，宜修萬德，宗旨綱要不過二種：一者自利、二者利他。",
    "T45n1893_002:0830c19_1": "自利之行略已宣說，利他之法今亦少言。",
    "T45n1893_002:0830c20_2": "先垂慈悲念三界苦，且就人道化益眾生，愛言軟語令其調順，識信因果歸依三寶，量其根性利鈍廣狹，授與諸乘階梯正法。",
    "T45n1893_002:0830c23_3": "人乘天乘三界果報，雖是有漏堪受道化，從人天中引入三乘無漏之境。",
    "T45n1893_002:0830c24_4": "或有眾生我慢放逸、貪瞋熾盛、不敬三寶、謗無因果，定知此業必墮地獄畜生餓鬼，即用方便善巧之譚，悅可其心令意歡喜，然後誘化示人天道，教修十善五戒六齋，使離三塗得人天果。",
    "T45n1893_002:0830c29_5": "若被罵打灰土坌散、毀辱憎賤、悉能忍受不生退悔，彼人知己，迴心慚愧受其教化。",
    "T45n1893_002:0831a01_6": "或復出家求無上道，學二乘者為說四諦十二因緣，令生厭悔知有為過。",
    "T45n1893_002:0831a03_7": "四諦者，苦集滅道是名四諦，如實解了是名諦。",
    "T45n1893_002:0831a04_8": "苦者是果，集者是因。",
    "T45n1893_002:0831a05_9": "何故先果後因？",
    "T45n1893_002:0831a05_10": "苦有三種：苦苦、壞苦，此二麁惡眾生目驗，能起厭心；行苦一門智人能解。",
    "T45n1893_002:0831a07_11": "此三苦者遍十方界，故先說苦。",
    "T45n1893_002:0831a07_12": "苦從集生，教斷集因者，根本十惡及有漏十善。",
    "T45n1893_002:0831a08_13": "滅者，生死永盡，證解脫樂。",
    "T45n1893_002:0831a09_14": "知此滅度云何可得，故須修道。",
    "T45n1893_002:0831a10_15": "道者，戒定慧等，從五停觀起，乃至三十七品、六波羅蜜。",
    "T45n1893_002:0831a11_16": "故名知苦、斷集、證滅、修道。",
    "T45n1893_002:0831a12_17": "十二因緣者：暗心無知，如盲人夜行曠野失於正道，故曰無明。",
    "T45n1893_002:0831a13_18": "貪染世法名為行。",
    "T45n1893_002:0831a13_19": "虛妄知見，故名識。",
    "T45n1893_002:0831a14_20": "識神入胎向受生處，與不淨合，故曰名色。",
    "T45n1893_002:0831a15_21": "現陰成根，通識來往，故名六入。",
    "T45n1893_002:0831a16_22": "根塵相對故名觸。",
    "T45n1893_002:0831a16_23": "觸生違順愛恚事成，故名為受。",
    "T45n1893_002:0831a17_24": "於順情中貪染心熱，故名為愛。",
    "T45n1893_002:0831a17_25": "愛之不捨，故名為取。",
    "T45n1893_002:0831a18_26": "取已屬身成有漏業，故名為有；有業既定感後果報，故名為生。",
    "T45n1893_002:0831a19_27": "生命不住，故名為老死。",
    "T45n1893_002:0831a20_28": "老死復生終而復始，千萬億劫捨身受身，故名輪迴十二因緣。",
    "T45n1893_002:0831a21_29": "次教十善對治十惡，人間短壽殺生餘報，欲得長命，慈心勿殺。",
    "T45n1893_002:0831a23_30": "人間多病，食噉肉血、鞭打他人二種餘報，欲得康強，斷食肉血，勿行楚撻。",
    "T45n1893_002:0831a24_31": "人間貧窮，偷盜餘報，欲得大富，竭情布施斷除貪悋。",
    "T45n1893_002:0831a25_32": "人間卑賤，憍慢餘報，欲得尊貴，當勤恭敬。",
    "T45n1893_002:0831a26_33": "人間醜陋，瞋怒餘報，欲得端正，忍前毀辱。",
    "T45n1893_002:0831a27_34": "人間愚蒙，飲酒餘報，欲得智明，讀誦大乘。",
    "T45n1893_002:0831a28_35": "人間貪婬鬼畜餘報，欲得梵行，常觀欲過禁斷婬妷。",
    "T45n1893_002:0831a29_36": "人間惡性，龍蛇餘報，欲得調柔，和顏離諍，伏心遠離，有過思悔，每自呵責。",
    "T45n1893_002:0831b02_37": "人間邪見，謗法餘報，欲得正法，近善知識。",
    "T45n1893_002:0831b03_38": "此是十種正對治行。",
    "T45n1893_002:0831b04_0": "何因說餘不言正報？",
    "T45n1893_002:0831b04_1": "餘者現見即能起厭，地獄餓鬼不現見故恐疑不信，畜生一道雖在目前實見正報，癡人猶言天生供厨疑非是業。",
    "T45n1893_002:0831b07_2": "此之十事人間惡重，教未信者令心開解，恐墮三塗永失人路，是以先化令生天上受諸快樂。",
    "T45n1893_002:0831b09_3": "儻佛出世先度諸天，下劣之人，聞大乘實相空理心驚迷悶，或起誹謗，是故諸佛先化未解，拔凡入聖。",
    "T45n1893_002:0831b11_4": "譬如有坑深百千丈，下有屎尿、諸虫、膿血、寒熱飢渴、鞭打繫縛、斬斫誅戮、憂悲嘷哭、苦惱臭穢充滿其中，有癡眾生樂著此坑將為快樂。",
    "T45n1893_002:0831b14_5": "智者慈悲不避艱險，入坑誘引令使出離，千萬億言既不從用，不信坑外更有勝處，唯謂此坑是常住法。",
    "T45n1893_002:0831b16_6": "爾時智者內心思量：「坑裏穢惡苦惱難居，我要化盡然可出坑。」",
    "T45n1893_002:0831b18_7": "於恒沙劫同止坑中不辭勞倦，坑人瞋恨反生誹謗，種種示導都無出心。",
    "T45n1893_002:0831b19_8": "坑喻三界，下喻凡夫，諸苦不淨喻五陰身，智者喻佛，化喻慈悲，哀眾生難拔喻坑下人天乘。",
    "T45n1893_002:0831b22_0": "已前四諦、十二因緣是名二乘，破相六波羅蜜、緣修十地是名大乘，如是大品《華嚴》廣分別說。",
    "T45n1893_002:0831b24_1": "又泯道諦及十八空，入平等理、不思議海，離於形名，是為佛乘，如《思益》、《維摩》、《信力》、《入印》、《首楞嚴經》等，住真空理，語斷行滅。",
    "T45n1893_002:0831b26_2": "如江河萬流若入大海失本色相，道諦緣修方便淨法亦復如是。",
    "T45n1893_002:0831b28_3": "汝當修集無緣慈悲隨力勸化，自勸勸他，於身命財為大乘故莫生悋惜，為一眾生經多年月設多方便說多佛法，令使悟解背生死苦得自在樂，為多眾生亦復如是，是名利他教化眾生。",
    "T45n1893_002:0831c03_4": "雖有此益勿生一念六相之心，譬如幻人為幻說法，若見我說，彼受我化，則有我人眾生壽者，即是魔心、生死之心、障礙之心、自纏縛心。",
    "T45n1893_002:0831c06_5": "汝但發起菩薩之心莫生怯弱，譬如百疋之經始緯一絲，雖未成疋非不貫攝，得其頭緒即是發趣起作之始，漸漸累功自至端疋。",
    "T45n1893_002:0831c09_6": "利他六度者為除他惱，自行布施、持戒、忍辱、精進、定、慧等亦復如是，先自行道然後化他，他即信伏；自造惡行教他作善，信用語者無有是處。",
    "T45n1893_002:0831c12_7": "或口勤說十二部經，方便善巧種種譬喻，令人信解；或以身勸，自修萬德一切善業，令他倣習；或以意勸思念教導，作易解章句布施眾生，令他誦持起正信解，名為利他。",
    "T45n1893_002:0831c16_8": "說法解釋五乘，自成辯才淨於口業；善現威儀恭敬禮拜供養三寶，勤苦利他自成相好淨於身業；若念眾生迷惑忍苦，思欲救濟淨於意業。",
    "T45n1893_002:0831c19_9": "利他令眾生淨信，反資己身成三真業。",
    "T45n1893_002:0831c20_10": "明知利他還是自利，雖復利他恒自益己，然受化者非不蒙潤。",
    "T45n1893_002:0831c22_11": "若化百千無數眾生，智慧轉增漸成四辯，不同財施損減竭盡。",
    "T45n1893_002:0831c23_12": "說法之時不念財食，是故世尊說法，未曾先說後受供養。",
    "T45n1893_002:0831c24_13": "教化功德高於須彌深於巨海，以此利他之因當成佛果，能如是學，名廣大淨心。",
    "T45n1893_002:0831c26_14": "偈曰：　若見重愚癡，　　莫說甚深法，　聞者生誹謗，　　受苦百千劫。",
    "T45n1893_002:0831c29_0": "　宿世無習氣，　　聞法疑恐怯，　我見計斷常，　　未信三世業。",
    "T45n1893_002:0832a02_0": "　量根授法藥，　　是名大智人，　心邪無正見，　　聞法反生瞋。",
    "T45n1893_002:0832a04_0": "　如蠶吐絲繭，　　罪業復自纏，　以不聞法故，　　常為愛網牽。",
    "T45n1893_002:0832a06_0": "　一切真如門，　　巧用方便起，　凡欲化眾生，　　愛語令歡喜。",
    "T45n1893_002:0832a08_0": "　菩薩同體悲，　　觀他如我己，　柔和善將護，　　似乳投於水。",
    "T45n1893_002:0832a10_0": "　或時須多言，　　有時須寂默，　知時名法師，　　見面量根力。",
    "T45n1893_002:0832a12_0": "　若不觀機性，　　不名具智德，　冥之於心內，　　所為成法則。",
    "T45n1893_002:0832a14_0": "　有用耎語時，　　有時須麁獷，　耎根耎語調，　　伏強現威猛。",
    "T45n1893_002:0832a16_0": "　種種調眾生，　　對治種種境，　如是巧方便，　　唯有菩薩秉。",
    "T45n1893_002:0832a18_0": "　凡欲教化人，　　慈悅勿使瞋，　觸情起毒心，　　即造地獄因。",
    "T45n1893_002:0832a20_0": "　無聞非法者，　　授戒令生人，　且免三塗苦，　　漸引歸正真。",
    "T45n1893_002:0832a22_0": "　為說四諦法，　　顯示十二因，　令知生死苦，　　正趣涅槃門。",
    "T45n1893_002:0832a24_0": "　有大性欲者，　　入理為譚論，　破相十八空，　　身中無世尊。",
    "T45n1893_002:0832a26_0": "　五乘漸分化，　　拔斷無明根，　是名利他義，　　順教報佛恩。",
    "T45n1893_002:0832a28_0": "誡觀佛性不一二非有無含中道不著中法第二十八既發道心復自他利，須知眾生同有佛性，略說十種，廣在諸經：一者生死煩惱從真性起，喻如大水本淨湛然，為因風故遂生波動後因大寒乃結成氷。",
    "T45n1893_002:0832b04_1": "眾生佛性本淨有水，由覺觀風波浪生死，貪愛堅固成煩惱氷。",
    "T45n1893_002:0832b05_2": "欲顯佛性者，慧火融氷，禪定息波，氷液波止，水即清淨，佛性影現。",
    "T45n1893_002:0832b07_3": "二者如金在鑛麁弊無堪，於後融銷，金始顯現，寶中最上，無能嫌者。",
    "T45n1893_002:0832b08_4": "眾生佛性在煩惱鑛，戒定慧火練出真性，法界之中最上無比。",
    "T45n1893_002:0832b10_5": "三者如牛未產，乳血和雜，緣成始停構取煎煖，乃生醍醐明淨，隨器變色不守自性。",
    "T45n1893_002:0832b12_6": "眾生佛性為煩惱合如雜血乳，假緣修治漸至佛果，發起神通隨眾生變，同類救苦不守自性。",
    "T45n1893_002:0832b14_7": "四者喻如一人行千萬里，經多屋宿，屋雖多種人是一人。",
    "T45n1893_002:0832b15_8": "屋喻五陰，人喻佛性，眾生佛性，經五道陰，陰雖差別，佛性是一。",
    "T45n1893_002:0832b17_0": "人別屋別，故名不一；人常一人，故名不二。",
    "T45n1893_002:0832b18_0": "氷凍未融，水即非有；氷消即水，故名非無。",
    "T45n1893_002:0832b18_1": "佛性道理，不一不二，非有非無。",
    "T45n1893_002:0832b19_2": "五者四諦、十二因緣、四等、六度、三十七品，道諦所攝，名為佛性。",
    "T45n1893_002:0832b21_3": "六者四親近法名為佛性。",
    "T45n1893_002:0832b21_4": "一親近善知識，二親近正法，三親近靜思，四親近如說修。",
    "T45n1893_002:0832b22_5": "離此四法得成佛者無有是處。",
    "T45n1893_002:0832b23_6": "七者佛性非邊，中道是也。",
    "T45n1893_002:0832b24_7": "眾生五陰託佛性起，故名非斷；生滅如幻，名為非常。",
    "T45n1893_002:0832b25_8": "人依五陰乃得修道，陰藉神持方能存立。",
    "T45n1893_002:0832b26_9": "八者離真妄者名為佛性。",
    "T45n1893_002:0832b26_10": "立真辯妄，對妄表真，若滅妄法，真名不生。",
    "T45n1893_002:0832b27_11": "佛性清淨，智不能知，識不能識。",
    "T45n1893_002:0832b28_12": "九者能說之法顯於無說，無說之空亦不可取，故名佛性。",
    "T45n1893_002:0832b29_13": "十者空平寂靜與有亂俱行，體離於形名，常顯名色，是為十性。",
    "T45n1893_002:0832c02_14": "無礙之智與癡凡一如，如真解脫本從凡起，雖有此喻，佛性之義唯佛能知，略說十種，廣恐文繁汝能觀解，名真淨心。",
    "T45n1893_002:0832c04_15": "偈曰：　一切諸眾生，　　平等有佛性，　佛性雜煩惱，　　塵染未清淨。",
    "T45n1893_002:0832c08_0": "　戒定除客塵，　　即離生死徑，　性隱名生死，　　性顯名賢聖。",
    "T45n1893_002:0832c10_0": "　五陰雖流轉，　　佛性本來定，　欲知佛性者，　　勵己修八正。",
    "T45n1893_002:0832c12_0": "　初發道意走覓道，　　心邪曲見未正直，　江南江北求菩提，　　菩提共行不相識。",
    "T45n1893_002:0832c14_0": "　身外覓訪既疲勞，　　一處靜思頓止息，　忽然醒悟覺少分，　　乃知菩提身中匿。",
    "T45n1893_002:0832c16_0": "　解煩惱性空如幻，　　未死不久自窮極，　涅槃生死同一如，　　道理不二亦不即。",
    "T45n1893_002:0832c18_0": "　若能明了根塵法，　　長養無礙神通翼，　觀察五陰假緣生，　　自性本來包十方。",
    "T45n1893_002:0832c20_0": "誡觀智差別福田不等法第二十九",
    "T45n1893_002:0832c21_0": "已起大心，修自他利，兼觀佛性，此是因相。",
    "T45n1893_002:0832c21_1": "次須觀果，果是佛智。",
    "T45n1893_002:0832c22_2": "經云：滿大千界眾生智不及一須陀洹智，世界須陀洹智不及一斯陀含智，世界斯陀含智不及一阿那含智，世界阿那含智不及一阿羅漢智，世界阿羅漢智不及一辟支佛智，滿十方世界辟支佛智不及一種性菩薩智，如是節級不及一十地菩薩智，滿十地菩薩智不及如來一念之智。",
    "T45n1893_002:0832c29_0": "是故世尊智慧大海，恒沙大士咸共思量，不知如來舉足之事。",
    "T45n1893_002:0833a01_1": "是故汝當一心精進，求佛智慧。",
    "T45n1893_002:0833a02_2": "若以飲食、衣服、臥具、湯藥，施一世界凡夫眾生，不及布施一須陀洹，布施世界須陀洹不及一斯陀含，乃至節級不及一辟支佛，不如供養一種性菩薩，節級乃至不如初地聖人，二地三地四五六七八九十地，布施此諸三賢十聖，滿足一劫，不及供養如來一食果報。",
    "T45n1893_002:0833a08_3": "何以故？",
    "T45n1893_002:0833a08_4": "如來有大智慧故，消諸天世人供養恭敬，智慧多故，消於多供。",
    "T45n1893_002:0833a09_5": "無一智慧，地上水葉尚不得消，何況人食？",
    "T45n1893_002:0833a10_6": "汝當領解誡之本意，修習淨戒莫令缺犯。",
    "T45n1893_002:0833a11_7": "以戒淨故易得禪定，定心清淨發生智慧，福德具足成五分法身一切種智。",
    "T45n1893_002:0833a13_8": "諸佛智力今更略說：十方世界一時細雨，經多年月，一瞬眼頃，悉知滴數；十方江海，總知斛斗；十方鐵圍，須彌大地，普知斤兩；法界剎土爾許塵數，或遍虛空界眾生心行，悉知善惡，一一眾生，知某劫作佛；十方山海天地日月，置於掌中遊行世界，帝釋梵王不覺來去；十方水火吸著口中，水不滅火，火不損口，若欲具說不可窮盡。",
    "T45n1893_002:0833a20_9": "如是神力從五停觀生，從三十七品生，從四無量心生，從六波羅蜜生，從大乘十地生，是名諸佛智力神力，從斷財色五停觀生。",
    "T45n1893_002:0833a23_10": "因起已來，諸行次第至今佛地，即是此誡始終說相。",
    "T45n1893_002:0833a24_11": "菩薩別行，前後階位，如《華嚴》說。",
    "T45n1893_002:0833a25_12": "汝可發起慈悲種子，布眾生田，恭敬種子，置三寶田。",
    "T45n1893_002:0833a26_13": "福智芽生，乃成佛樹，蔭覆法界，十方華敷，結無上果。",
    "T45n1893_002:0833a27_14": "從發道心，畢至究竟，其間功用悉名智障。",
    "T45n1893_002:0833a28_15": "到如來地，二障永盡，反望生死，如幻如夢，本無真實，誑惑癡人，唯佛正覺，故稱遍知。",
    "T45n1893_002:0833b01_16": "汝今應取如來智海，勇猛修入，名決定淨心。",
    "T45n1893_002:0833b02_17": "偈曰：　大千世界人，　　自謂根性利，　悉集共思量，　　不及信行者。",
    "T45n1893_002:0833b05_0": "　世界信行人，　　眾議出情端，　多時共思議，　　不及須陀洹。",
    "T45n1893_002:0833b07_0": "　世界須陀洹，　　議論共宣譚，　見解之慧力，　　不及斯陀含。",
    "T45n1893_002:0833b09_0": "　節級辟支佛，　　節級十地人，　節級智差別，　　不及如來身。",
    "T45n1893_002:0833b11_0": "　布施節級聖，　　果報節級大，　布施十地聖，　　不及佛田最。",
    "T45n1893_002:0833b13_0": "　是故汝當知，　　佛智最窮深，　福田難思議，　　信者名淨心。",
    "T45n1893_002:0833b15_0": "誡觀內行密修囑付殷勤受持法第三十告慈忍：父母七生，師僧累劫，義深恩重，愚者莫知。",
    "T45n1893_002:0833b17_1": "汝始入道，方復別師，旦暮念汝，汝思吾否？",
    "T45n1893_002:0833b18_2": "彼若依止得好人，日夜有宜，如無善匠，心何所寄？",
    "T45n1893_002:0833b19_3": "汝既出家受如來戒，失意之間，長劫受苦。",
    "T45n1893_002:0833b20_4": "今時末法，眾生心薄，背恩絕義，易厭師僧。",
    "T45n1893_002:0833b21_5": "樂獨遊居，適情自在，恐不如法，墮於惡道。",
    "T45n1893_002:0833b22_6": "無那纏懷，撰製斯誡，略述近標表宣人事。",
    "T45n1893_002:0833b23_0": "諸餘部帙，大家共知，當道經論，汝應自有。",
    "T45n1893_002:0833b23_1": "大乘要義，率土咸同，更欲顯示，恐卷軸繁滋。",
    "T45n1893_002:0833b24_2": "直洗汝心，猶過千句，汝可如渴得水，隨飲莫齚，靜處披讀，何勞他見？",
    "T45n1893_002:0833b26_3": "我之微意，汝未能知，縱使世人亦不諳悉，唯有天眼者，證知我心。",
    "T45n1893_002:0833b27_4": "汝可依行，終不謟誤。",
    "T45n1893_002:0833b28_5": "何故靜尋不令人看？",
    "T45n1893_002:0833b28_6": "唯聖與聖，物以群分，愚智別類，方以類聚。",
    "T45n1893_002:0833b29_7": "今時學者，意見差殊，迭相是非，破他自譽，讚己毀人，邪情怪笑、無急之語，競共書持。",
    "T45n1893_002:0833c02_8": "要切之言，賤而輕薄。",
    "T45n1893_002:0833c03_9": "欲得廣知，不欲廣行；願多達解，眾中獨出。",
    "T45n1893_002:0833c04_10": "規貪虛響，聰明聲息；背捨身心，野偷名利。",
    "T45n1893_002:0833c05_11": "三塗即至，終無免期。",
    "T45n1893_002:0833c05_12": "經云：譬如一日挑千人眼，如是日日挑多眼睛，此人實行罪重於前。",
    "T45n1893_002:0833c07_13": "為此避護，唯汝自知，非是誡中多有過失。",
    "T45n1893_002:0833c08_14": "世有難語、並語、壞彼語、華綺語、越理語、袞語、番語、牒語、迷人語、惱亂語、差悶語，今時後生，專學此語，在前解者，欺未解者，直習戲論，何關修道？",
    "T45n1893_002:0833c11_15": "口勞神疲，心無一潤，煩惱更增，吾我轉大。",
    "T45n1893_002:0833c12_16": "一生勤苦，損功無福，意在名利，未詳淨心，假名得利，何由可消？",
    "T45n1893_002:0833c13_17": "如大猛火，難受難近。",
    "T45n1893_002:0833c14_18": "又復如法語、易解語、身心語、戒律語、要切語、離罪語、治障道語、入理語、成就語，若見如是等語，即拍手大笑，眼不欲視，何況受持？",
    "T45n1893_002:0833c16_19": "汝當緩尋，字字思量，一字之中含無量義，若直讀之，少時即遍，依誡起行，一生不徹。",
    "T45n1893_002:0833c18_20": "貴在快行，不在快讀，手執眼看，宜應垂淚，生難遭想，如見世尊。",
    "T45n1893_002:0833c20_21": "何以故？",
    "T45n1893_002:0833c20_22": "宣揚勸發，順聖道故；教汝淨心，趣菩提故。",
    "T45n1893_002:0833c21_23": "凡經論誡義有二種：一者順理。",
    "T45n1893_002:0833c22_24": "如來祕藏空平等法，泯相入真，冲玄密境，補處莫知，二乘不測，是名順理。",
    "T45n1893_002:0833c23_25": "二者文義易解，讀時滑利，或作偈頌，美妙悅心，名為順情。",
    "T45n1893_002:0833c25_0": "相欲似淺，因斯入深，廢見皆是，立見悉非。",
    "T45n1893_002:0833c25_1": "譬如大海初入沒踝，漸進無涯底不可得。",
    "T45n1893_002:0833c26_2": "如七日嬰兒，未消上饌；庸野田人，豈乘輦輿。",
    "T45n1893_002:0833c27_3": "未食便餐，必被噎塞；非乘強乘，智者呵責。",
    "T45n1893_002:0833c28_4": "但佛法大海，無智莫入，寶臺千仞，非階莫升；始入道門，未修戒定，越學空宗，佛不隨喜。",
    "T45n1893_002:0834a01_5": "積世鄙夫，輒持國璽，王若見者，必當重罰；要從五停，除惱證聖。",
    "T45n1893_002:0834a03_6": "今此誡者體無華巧，愍汝情深，指事約勒，又恨冐沾師首，愚於教訓。",
    "T45n1893_002:0834a04_7": "故遣苦切入心之語，如對面言，成汝道行。",
    "T45n1893_002:0834a05_8": "既自知已，轉教同學，及餘智者。",
    "T45n1893_002:0834a06_9": "吾甚疾劣，宿不保安，儻不見汝，此當遺囑。",
    "T45n1893_002:0834a07_10": "旨不殷勤，如誡淨心。",
    "T45n1893_002:0834a08_0": "淨心誡觀卷下"
}