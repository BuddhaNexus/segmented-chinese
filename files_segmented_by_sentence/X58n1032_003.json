{
    "X58n1032_003:0759b21_0": "華嚴原人論解卷下",
    "X58n1032_003:0759b23_0": "長安大開元寺講經論沙門圓覺述",
    "X58n1032_003:0759b24_0": "△第三釋大乘法相教二初牒名。",
    "X58n1032_003:0759c01_0": "三大乘法相教者。",
    "X58n1032_003:0759c02_0": "以具修二利具證二空運載至於菩提涅槃究竟彼岸揀異前小故曰大乘廣說諸法名數之相名法相教。",
    "X58n1032_003:0759c04_1": "△二敘彼所宗二初總標舉。",
    "X58n1032_003:0759c05_0": "說一切有情無始以來法爾有八種識。",
    "X58n1032_003:0759c06_0": "言一切者通五性故無始法爾者揀異外道八萬劫等八種識者一眼識二耳識三鼻識四舌識五身識六意識七末那識八阿賴耶識(末那此云意恒審思量勝餘識故阿賴耶此云藏具能藏所藏我愛執藏三義故)。",
    "X58n1032_003:0759c09_1": "△二別明本末二初標本。",
    "X58n1032_003:0759c11_0": "於中第八阿賴耶識是其根本。",
    "X58n1032_003:0759c12_0": "言是根本者此識執持三性名言種子與七能變所變為所依故從因至果相續不斷故別名曰心梵語質多集起為義集諸種子起現行故緣種子根身器界三類為境總有三位一我愛執藏位名義如前二善惡業果位梵云毗播迦此云異熟有三義故得異熟名一異時而熟過去造業今世受報今世造業來世受等二變異而熟果生因滅故三異類而熟因通善惡果唯無記故三相續執持位梵語阿陀那此翻執持謂從凡位直至轉依執持凡聖故雖果中轉成圓鏡亦但轉名不轉體故具此多義故能為本。",
    "X58n1032_003:0759c22_1": "△二釋成為本。",
    "X58n1032_003:0759c23_0": "頓變根身器界種子轉生七識皆能變現自分所緣都無實法。",
    "X58n1032_003:0760a01_0": "言頓變果身等者釋成為本之義能變即自證分所變即見相二分故成唯識云變謂識體轉似二分相見俱依自證起故依斯二分施設我法彼二離此無所依故言轉生七識者成唯識引楞伽云譬如巨海浪斯由猛風起洪波鼓溟壑無有斷絕時藏識海亦然境界風所動種種諸識浪騰躍而轉生故知七識皆是賴耶轉變所成言皆能變現自分所緣者謂七識各有見相二分各從自證起故言都無實法者遮離識外實我法故。",
    "X58n1032_003:0760a09_1": "△三徵釋二初徵。",
    "X58n1032_003:0760a11_0": "如何變耶。",
    "X58n1032_003:0760a12_0": "外人乍聞識變之義未達其旨故作此徵。",
    "X58n1032_003:0760a12_1": "△後釋四初正釋。",
    "X58n1032_003:0760a14_0": "謂我法分別熏習力故諸識生時變似我法第六七識無明覆故緣此執為實我實法。",
    "X58n1032_003:0760a16_0": "全是彼論言我法分別者眾生無始六七二識橫計我法種種分別熏在藏識而成種子藏識生七識之時七識各有能變所變彼所變境似實我法六七不了執似為真所以不了者由無明覆故譬如匠者塑鬼廟門他日經過由迷醉故悞為實鬼而生驚怖不知元是己所造作凡夫愚迷執實我法不知元是自所熏習自識變現亦復如是不言餘識者前五第八無此執故緣此執為實我法者謂六七識周徧計度如執空華二月以為實華月等。",
    "X58n1032_003:0760b01_1": "△二喻明二初標二喻。",
    "X58n1032_003:0760b02_0": "如患(重病心惛見異色人物也)夢(夢想所見可知)者患夢力故心似種種外境相現。",
    "X58n1032_003:0760b04_0": "此中者字即目於人非牒詞也患與夢是二喻二中隨一皆能妄見注意易了言心似種種外境相現者夢中所見根身器界全是心變離心無別根身器界故。",
    "X58n1032_003:0760b07_1": "△後隨便舉夢二初喻凡夫迷時。",
    "X58n1032_003:0760b08_0": "夢時執為實有外物。",
    "X58n1032_003:0760b09_0": "△後喻聖者了悟。",
    "X58n1032_003:0760b10_0": "寤來方知唯夢所變。",
    "X58n1032_003:0760b11_0": "上標二喻此下隨便但舉夢爾上喻凡夫迷時寤來方知下喻諸聖者了唯識理故。",
    "X58n1032_003:0760b12_1": "△三法合二初總合。",
    "X58n1032_003:0760b14_0": "我身亦爾唯識所變。",
    "X58n1032_003:0760b15_0": "應云根身器界亦爾文影略故。",
    "X58n1032_003:0760b15_1": "△後別合二初合夢時。",
    "X58n1032_003:0760b17_0": "迷故執有我及諸境由此起惑造業生死無窮(廣如前說)。",
    "X58n1032_003:0760b18_0": "△後合寤來。",
    "X58n1032_003:0760b19_0": "悟解此理方知我身唯識所變。",
    "X58n1032_003:0760b20_0": "迷故執有下合前夢時等由此起惑(云云)者如夢中人執於夢境為實有故於夢中或悲或喜受苦受樂種種異相(注云廣如前說者即指前人天小乘中所說善惡因果等大乘望之皆識所變前宗不了謂為實有若釋行相與彼不殊)悟解此理下合前寤來已下之文言唯識所變者唯者揀持義揀離識外實有之法持取識所變法非全無也又唯者決定義決定唯有能變識故又唯者顯勝義非無心所等但識勝故舉王攝所故但言識識以了別為義八皆了別故廣如彼論。",
    "X58n1032_003:0760c04_1": "△四結成所本。",
    "X58n1032_003:0760c05_0": "識為身本(不了之義如後所破)。",
    "X58n1032_003:0760c06_0": "結成所本(注指後破可知)。",
    "X58n1032_003:0760c07_0": "△第四釋大乘破相教四初牒名。",
    "X58n1032_003:0760c08_0": "四大乘破相教者。",
    "X58n1032_003:0760c09_0": "△二釋。",
    "X58n1032_003:0760c10_0": "破前大小乘法相之執密顯後真性空寂之理。",
    "X58n1032_003:0760c11_0": "(△註二初標)。",
    "X58n1032_003:0760c12_0": "(破相之談)。",
    "X58n1032_003:0760c13_0": "(△後釋二初雙指二初經)。",
    "X58n1032_003:0760c14_0": "(不唯諸部般若遍在大乘經)。",
    "X58n1032_003:0760c15_0": "(△後時)。",
    "X58n1032_003:0760c16_0": "(前之三教依次先後此教隨義即破無定時節)。",
    "X58n1032_003:0760c17_0": "(△二引義證成二初證解通顯密二初雙標列)。",
    "X58n1032_003:0760c18_0": "(故龍樹立二種般若一共般若二不共)。",
    "X58n1032_003:0760c19_0": "(△後雙釋)。",
    "X58n1032_003:0760c20_0": "(共者二乘同聞信解破二乘法執故不共者唯菩薩解密顯佛性故)。",
    "X58n1032_003:0760c22_0": "(△後證明通前後二初正明)。",
    "X58n1032_003:0760c23_0": "(故天竺戒賢智光二論師各立三時教指此空教或云在唯識法相之前或云在後)。",
    "X58n1032_003:0760c25_0": "(△後辨取捨)。",
    "X58n1032_003:0760c26_0": "(今意取後)。",
    "X58n1032_003:0761a01_0-0": "問據下文中但有破大乘法相之文曾無小乘此合雙舉答大乘既破小豈復存若別言者與前不異故不重說言破執者佛於權教之中就世俗諦分別蘊處界等差別之法欲顯從緣假有漸漸誘物令知世出世間諸法本空悟無生理眾生不了執為定實故佛說空教破彼諸法定相之執名破相教蓋但除其病非除藥也言密顯等者揀非明說故云密顯真性空寂之理即顯性教中所詮是即妙有之真空非但空也二宗空義要須審知(注中分二初雙指經時不唯般若徧在大乘是指經也泛常多云阿含四有般若八空今不但指般若名破相餘經亦有如華嚴云法性本空寂無取亦無見性空即是佛不可得思量法華云諸法從本來常自寂滅相涅槃云乳無酪性石無金性眾生佛性猶如虗空迦毗羅城空大涅槃空等金光明空品之類但諸經中有破情處皆屬破相良以此宗判教不局部帙故曰徧在前三教下即約時也智論云從得道夜乃至涅槃常說般若故云無定時節是知以空為第二時者就一類說非盡理也故龍樹下引義證成於中有二初證解通顯密即智論意於中先雙標後共者下雙釋言破二乘法執者然聲聞有二一者愚法聲聞一向不信大乘故二者廣慧聲聞分違法空故大品云欲得聲聞乘當學般若波羅蜜等肇公云三乘同觀性空而得道也不共者下菩薩聞空便知是即有之空有遮表耳故不著空見不同二乘聞空便厭有為於嚴土利他不生欣樂但欲趣寂又如天台別教以華嚴經聲聞在座如盲如聾名不共教亦依此論則知不共有二義故一屬通教則有般若二屬別教則在華嚴故天竺下證時通前後言戒賢智光等者依華嚴大鈔指賢首起信疏初顯教分齊中敘今略引云謂天竺那爛陀寺同時有二大德一名戒賢二名智光戒賢依深密等經瑜伽等論立三時教以法相大乘為了義謂佛初時說阿含等有教第二時說般若等空教第三時說深密等經明唯識道理不空不有中道之教智光依妙智等經中觀等論亦立三時教以無相大乘為真了義謂佛初時說有第二時說不空不有唯識之教以根猶劣未能全入平等真空故第三時方就究竟而說緣生即空平等一味真空之教故云各立云云言或云在唯識前者戒賢義也或云在後智光意也今意下辨取捨以約破相意顯性故取此爾若空性相望遮表有殊知下自見)",
    "X58n1032_003:0761a01_0-1": "。",
    "X58n1032_003:0761b02_0": "△三破法相二初正顯所破二初總詰。",
    "X58n1032_003:0761b03_0": "將欲破之先詰之曰所變之境既妄能變之識豈真。",
    "X58n1032_003:0761b04_0": "大疏敘智光義云次第二時也漸破小乘緣生實有之執故說依他似有以彼畏怖此真空故猶存假名而接引之今則實有之執既亡假名一將何立故破之耳彼宗意云夢所見境雖非實有能見夢想則不是無故有力能變於境今用無相宗心境俱空義詰之意云心境二法相待以立境既不有心何獨存故云爾也二別難相違二初心境有無成異難二初躡彼所立以按定。",
    "X58n1032_003:0761b12_0": "若言一有一無者(此下却將彼喻破之)則夢想與所見物應異。",
    "X58n1032_003:0761b13_0": "彼立心有境無故註意由彼前來舉於夢喻成立境空心有義彼謂夢境是無夢想且有今就彼喻以難之云若如所立則心境成異以一有一無故雖難之尚未顯過故但云按定後段躡此方顯過也。",
    "X58n1032_003:0761b17_1": "△後就各異以辨違。",
    "X58n1032_003:0761b18_0": "異則夢不是物物不是夢寤來夢滅其物應在。",
    "X58n1032_003:0761b19_0": "彼云設如心境異者有何過耶故復難云異則心境相乖何以故以能夢非所夢故既夢與物兩不相是即應夢覺物只在也如莊周夢蝶蝶若非夢夢亦非蝶莊周睡覺蝶應尚在以周與蝶二物異故法中可知此則反彼境空心有成心空境有也。",
    "X58n1032_003:0761b24_0": "△後心境相乖非理難。",
    "X58n1032_003:0761c01_0": "又物若非夢應是真物夢若非物以何為相。",
    "X58n1032_003:0761c02_0": "言應是真物者如周所夢蝶應是真蝶若是真蝶還成境有乖唯識故問此與前難何殊答前約有無此約真假前過尚輕(容假有故)此過尤重(真即實故)言夢若非物以何為相者如夢不是蝶應離蝶外別有夢相若別有者其相若何彼應無答。",
    "X58n1032_003:0761c06_1": "△二歸復能破二初對前顯勝三初申今正義三初就喻明空。",
    "X58n1032_003:0761c08_0": "故知夢時則夢相夢物似能見所見之殊據理則同一虗妄都無所有。",
    "X58n1032_003:0761c10_0": "初二句明隨情似有後二句究實元空圓覺鈔云所言夢者但是寤人睡時本有識心由昧略故忽然妄現能見之想及所夢身所見境界等相即呼此相而為夢也於此虗妄一夢之上似有內心外境之異內心即倒想外境即夢所見身及所經由之地等理實而言心外無境境外無心所見之境既脫體全空能見想心豈獨是有故曰同一虗妄都無所有又夢所見境分明似有豈便有耶若謂能執之想寤來雖無不妨未寤之時而是有者所見之境寤來雖無不妨未寤亦應是有若爾即是心境俱有何言唯識是知眾生本有性淨真心由不了故遂有三細六麤等現即呼此等云唯識也於此妄識之上似有內心外境之殊其實境是識境識是境識佛於權教說唯識理者良由未顯性淨真心且含在第八識中以接劣機待其根熟方顯心境俱空至終教了義方顯真心本覺也。",
    "X58n1032_003:0762a01_1": "△二法合二初正合。",
    "X58n1032_003:0762a03_0": "諸識亦爾。",
    "X58n1032_003:0762a04_0": "正合。",
    "X58n1032_003:0762a04_1": "△後釋成。",
    "X58n1032_003:0762a05_0": "以皆假託眾緣無自性故。",
    "X58n1032_003:0762a06_0": "由此八識託眾緣生謂親因緣(識種子是)增上緣(所依根是)所緣緣(境界)等無間緣(謂前念引後念)八識皆具此四緣別而言之眼識九緣生等既託諸緣即無實自性也此以破相宗意結示正義云爾。",
    "X58n1032_003:0762a09_1": "△三引證三初中論。",
    "X58n1032_003:0762a11_0": "故中觀論云未曾有一法不從因緣生是故一切法無不是空者又云因緣所生法我說即是空。",
    "X58n1032_003:0762a13_0": "△次起信論。",
    "X58n1032_003:0762a14_0": "起信論云一切諸法唯依妄念而有差別若離心念即無一切境界之相。",
    "X58n1032_003:0762a16_0": "△後金剛般若。",
    "X58n1032_003:0762a17_0": "經云凡所有相皆是虗妄又云離一切相即名諸佛(如此等文遍大乘藏)。",
    "X58n1032_003:0762a19_0": "所引雖云破相義兼實頓尋文可知矣今初先正引三文後注總結引中觀偈意初二句出諸法空所以法若實有則不假因緣既假因緣即無自性後二句正顯空也後又云下顯即色明空揀於二乘析法空也下半云亦為是假名亦是中道義今但用前半成立空義耳起信論下即彼真如門之文正屬頓教意兼破相言一切諸法者即前教我法等唯依妄念者即前教八識等謂前教我法等皆依八種妄識所變有種種相離識之外無別我法故云爾也此約所對生滅門中就世俗諦則有若離心念下以真奪俗就真如門能變之心尚不可得況所變境心境兩忘離言絕相即契真如門矣後半正是頓宗絕待之義故論不引經云下金剛般若文也因須菩提疑云若菩薩修離相行云何感得三十二相等有相之果故佛呵云須菩提汝以三十二相為真佛耶故曰凡所(云云)謂三十二相從緣假有如幻如化故曰虗妄若取相者非見佛也下云若見諸相非相即見如來意恐須菩提見呵有相為妄却執無相為真雖離有邊還落斷見故佛意云若知諸相從緣本空即不離幻相便見真佛非離相外別有佛耶今但用初二句以相空妄顯破相義其下二句通顯性實教義故不引之又云下亦是破相經言一切相者凡夫所執五塵色相等皆情計妄有若離情計相本寂然清淨法身於斯顯矣皆破相義。",
    "X58n1032_003:0762b19_1": "△二斷義。",
    "X58n1032_003:0762b20_0": "是知心境皆空方是大乘實理。",
    "X58n1032_003:0762b21_0": "即躡前所引結成正義揀前法相一有一空非盡理故。",
    "X58n1032_003:0762b22_1": "△三結成所本。",
    "X58n1032_003:0762b23_0": "若約此原身身元是空空即是本。",
    "X58n1032_003:0762b24_0": "△三用後顯性義以難破相二初標。",
    "X58n1032_003:0762c01_0": "今復詰此教曰。",
    "X58n1032_003:0762c02_0": "△後釋三初躡前總徵二初約人以詰。",
    "X58n1032_003:0762c03_0": "若心境皆無知無者誰。",
    "X58n1032_003:0762c04_0": "言知無者誰由此教中但約遮詮說一切皆空未顯不空真實之性故肇公云若無聖人誰與道遊故云知無者誰。",
    "X58n1032_003:0762c06_1": "△後約法以詰。",
    "X58n1032_003:0762c07_0": "又若都無實法依何現諸虗妄。",
    "X58n1032_003:0762c08_0": "如實教中世出世法皆依不空本覺心現故起信云二者因熏習鏡謂如實不空一切世間境界悉於中現不出不入不失不壞常住一心以一切法即真實性故圓覺云一切諸眾生無始幻無明皆從諸如來圓覺心建立等皆顯真心隨緣成事不但寂寂而已。",
    "X58n1032_003:0762c13_1": "△二立理正難三初現量相違破二初立理。",
    "X58n1032_003:0762c15_0": "且現見世間虗妄之物未有不依實法而能起者。",
    "X58n1032_003:0762c16_0": "△後指陳。",
    "X58n1032_003:0762c17_0": "如無濕性不變之水何有虗妄假相之波若無淨明不變之鏡何有種種虗假之影。",
    "X58n1032_003:0762c19_0": "此有二意一者若望前立理之文即指事別明謂前言虗妄之物必依實法起者何者是耶故指此二事云如世波水鏡像之類是也二者若直望法即二喻也依理成事有類於斯喻意可知。",
    "X58n1032_003:0762c22_1": "△二縱前奪后破二初對前明順。",
    "X58n1032_003:0762c24_0": "又前說夢想夢境誠如所言。",
    "X58n1032_003:0763a01_0": "即前難法相者是誠如所言者縱成順理蓋心境俱空之義若對法相境空心有則深有理。",
    "X58n1032_003:0763a02_1": "△後對后顯進。",
    "X58n1032_003:0763a04_0": "然此虗妄之夢必因睡眠之人。",
    "X58n1032_003:0763a05_0": "若望實教則闕妙有義在睡眠之人喻所依實性。",
    "X58n1032_003:0763a06_0": "△三反質結破。",
    "X58n1032_003:0763a07_0": "今既心境皆空未審依何妄現。",
    "X58n1032_003:0763a08_0": "但知夢想與夢境皆空而不言睡人則未盡理。",
    "X58n1032_003:0763a08_1": "△三結成未了三初正結。",
    "X58n1032_003:0763a10_0": "故知此教但破執情亦未明顯真靈之性。",
    "X58n1032_003:0763a11_0": "△二引證二初法鼓。",
    "X58n1032_003:0763a12_0": "故法鼓經云一切空經是有餘說(有餘者餘義未了也)。",
    "X58n1032_003:0763a13_0": "△後大品。",
    "X58n1032_003:0763a14_0": "大品經云空是大乘之初門。",
    "X58n1032_003:0763a15_0": "可知既佛有明文則非是論主強破之也佛意說空但為破執執為究竟豈盡佛心然空性二宗若望法相則顯大同若空相望則亦成異大抵空約密意遮詮性約顯了直說圓覺疏五對禪源詮十異恐繁不錄。",
    "X58n1032_003:0763a19_1": "△四總結三初正結。",
    "X58n1032_003:0763a20_0": "上之四教展轉相望前淺後深。",
    "X58n1032_003:0763a21_0": "△二釋成偏淺二初淺。",
    "X58n1032_003:0763a22_0": "若且習之自知未了名之為淺。",
    "X58n1032_003:0763a23_0": "△後偏。",
    "X58n1032_003:0763a24_0": "若執為了即名為偏。",
    "X58n1032_003:0763b01_0": "先釋成淺雖前云有淺有深若望顯性總名曰淺後釋成偏故知淺深就法偏圓約人執則成偏法非偏也又清涼大師云圓機受教無教不圓偏機受教圓亦偏矣若但執顯性不融前教未免亦偏良以根有漸頓之殊故教有淺深之異若也愽究圓解方可會其淵源如其受一非餘安得窮乎圓妙。",
    "X58n1032_003:0763b07_1": "△三雙結二名。",
    "X58n1032_003:0763b08_0": "故就習人云偏淺也。",
    "X58n1032_003:0763b09_0": "△第三第三釋直顯真源三初標牒大門。",
    "X58n1032_003:0763b10_0": "三直顯真源(習佛了義實教者)。",
    "X58n1032_003:0763b11_0": "直顯真源者真源即此教所明覺性揀非虗妄曰真物之妙本曰源對前四教得直顯名謂前四教中亦有真性但隨機屈曲未直顯了此教隨佛自意究竟而說非約隨機方名直顯耳。",
    "X58n1032_003:0763b14_1": "△二當教大旨二初總彰大意七初標教。",
    "X58n1032_003:0763b16_0": "五一乘顯性教者。",
    "X58n1032_003:0763b17_0": "△二明真心本有。",
    "X58n1032_003:0763b18_0": "說一切有情皆有本覺真心。",
    "X58n1032_003:0763b19_0": "一切有情即標舉能有之人言有情者揀木石等故言一切皆有者揀一分半無故本覺真心一句標舉所有之法言本覺真心者覺以了悟為義謂真如一法靈明鑑照性出自古故曰本覺即對始覺得本覺名摩訶衍論本覺二字各具十義恐繁且置揀異妄識故曰真心若作釋者亦本亦覺同依立名若揀始覺本之覺也本覺即真心持業可了。",
    "X58n1032_003:0763c02_1": "△三辨其性德。",
    "X58n1032_003:0763c03_0": "無始已來常住清淨昭昭不昧了了常知。",
    "X58n1032_003:0763c04_0": "亦別釋其相此二句釋本義即起信中常樂我淨義自性清淨心義清涼不變自在義昭昭下二句釋覺義即大智慧光明義徧照法界義真實識知義。",
    "X58n1032_003:0763c07_1": "△四依義立名。",
    "X58n1032_003:0763c08_0": "亦名佛性亦名如來藏。",
    "X58n1032_003:0763c09_0": "佛即覺義性即本義此與本覺眼目殊稱又性目現因佛約當果謂此真心是成佛之正因故曰佛性又泛言性者通情無情今言佛性揀無情義故覺以照察為義局有情故言如來藏者謂如來即出纏果法離倒曰如出纏名來藏以隱攝彰名言眾生在纏之因含攝出纏之果雖有煩惱隱覆而性恒不變即藏之如來或如來之藏皆依主釋。",
    "X58n1032_003:0763c15_1": "△五明妄覆不知。",
    "X58n1032_003:0763c17_0": "從無始際妄想翳之不自覺知。",
    "X58n1032_003:0763c18_0": "翳者障弊義妄想翳之一句出不覺所以不覺知者正顯迷真故。",
    "X58n1032_003:0763c19_1": "△六明其執妄。",
    "X58n1032_003:0763c20_0": "但認凡質故躭著結業受生死苦。",
    "X58n1032_003:0763c21_0": "言躭著者即愛染也結即是惑即惑業苦三法具矣謂此眾生由迷本覺真心法爾便執虗妄身心為我由執我故起惑造業受生死苦圓覺經云一切眾生從無始來種種顛倒猶如迷人四方易處妄認四大為自身相六塵緣影為自心相由此妄有輪轉生死故名無明。",
    "X58n1032_003:0764a02_1": "△七顯如來開示二初破妄執。",
    "X58n1032_003:0764a04_0": "大覺愍之說一切皆空。",
    "X58n1032_003:0764a05_0": "說一切皆空者破妄執也。",
    "X58n1032_003:0764a05_1": "△後顯性。",
    "X58n1032_003:0764a06_0": "又開示靈覺真心清淨全同諸佛。",
    "X58n1032_003:0764a07_0": "法華經云如來為一大事因緣故出現於世所謂諸佛世尊欲令眾生開佛知見使得清淨故出現於世欲示眾生佛之知見故出現於世欲令眾生悟佛知見故出現於世欲令眾生入佛之知見道故出現於世嘉祥釋云開示約能化佛悟入約所化機能化之佛大開之與曲示所化之機始悟之與終入佛知見者即此論靈覺真心也全同諸佛者聖凡平等無增減故涅槃經云一切眾生同有佛性皆同一乘同一解脫一因一果同一甘露一切當得常樂我淨清涼釋云非但因同果亦同也。",
    "X58n1032_003:0764a17_0": "△二別引教成立一論大意三初約法總證二初正示。",
    "X58n1032_003:0764a19_0": "故華嚴經云佛子無一眾生而不具有如來智慧。",
    "X58n1032_003:0764a20_0-0": "此為宗極題標華嚴良在茲矣所引即出現品彼明佛智總有十喻此即第十大經潛塵喻言佛子者標告當機也無一眾生而不具有如來智慧者準清涼大疏釋此一文總有三意一明生等有因二明因有果智三明自他交徹今初無一眾生而不有則知無性者非眾生數謂草木等已過五性之見(彼鈔釋云則知無性下反成上義即涅槃云除墻壁瓦礫餘皆有佛性故無佛性則非眾生凡是有心定當作佛則無一不有以一切人皆有心故則知言無佛性即無心也無心寧異瓦礫等耶此是涅槃一性之宗故云已過五性之見也)",
    "X58n1032_003:0764a20_0-1": "二者眾生在纏之因已具出纏果法故云有如來智慧(鈔云二明因有果智揀勝初義但有佛性於中三初正立二正揀三結勸今初謂遠公等釋涅槃言因性本有果性當成今因有佛智佛智非因故超前也所以有者因果二性無二體故若因無果性果是新生便有始故有始佛性非常住故)非但有性後方當成亦非理先智後(鈔云第二正揀前義於中二一揀因果不同謂前義意如木有火性鑽方生火乳有酪性緣具成酪今此中意果尚本有況於因性況當有耶言亦非理先智後者二揀理智兩別若唯理為先有者則第一義空不名智慧以理智異故無漏智性本自有之不應理故大智光明非本有故智後生者果無常故能證所證成二體故)",
    "X58n1032_003:0764a20_0-2": "是知涅槃對昔方便且說有性後學尚謂談有藏無況聞等有果智誰當信者(是知涅槃下第三結會勸信謂涅槃終極會昔有餘四十九年多說三乘五性之教機習已久難可頓移且說有心皆有佛性一經前後縱奪合離而其明言凡是有心定當作佛後學尚謂談有藏無者即大乘法師法華疏意涅槃經言一切眾生皆有佛性總談皆有欲奘眾生實而明之通別類異亦有無者藏在一切總有之中言通別類異者通相皆有別揀有無有無不同不應一例言況聞等有果智誰當信者即舉今宗結成難信勸物信耳)",
    "X58n1032_003:0764a20_0-3": "三彼因中之果智即他佛之果智以圓教宗自他因果無二體故若不爾者此說眾生有果何名說佛智耶斯則玄又玄矣非華嚴宗無有斯理(三彼因中之果智下第三自他交徹謂諸凡夫因中果智即他諸佛已成果智自身佛性一身竪論他佛在凡自他橫辨故更玄也不爾此說眾生下以理成立自他平等謂此章中舉其十喻以辨佛智忽引眾生有佛智者何名為說諸佛心耶明知是說眾生之心為佛心矣斯則下乃結歎歸宗也)",
    "X58n1032_003:0764a20_0-4": "。",
    "X58n1032_003:0764b23_1": "△二釋通疑難二初順答前義。",
    "X58n1032_003:0764c01_0": "但以妄想執著而不證得。",
    "X58n1032_003:0764c02_0": "疑云涅槃云佛性者名為智慧有智慧時則無煩惱今有佛智那作眾生釋中先順答前義謂倒故不證豈得言無如壯士迷於額珠豈謂膚中無實(鈔如壯士云云者即涅槃第八如來性品經文廣長撮略引云佛告迦葉善男子譬如力士眉間有珠因與人相撲被彼頭觸珠陷皮底因而成瘡命醫治療醫既視之即知是瘡因珠入膚問力士云汝珠何在答曰我珠已失良醫語云珠在皮中初未曾失力士不信取鏡視之明了顯現力士見已即生歡喜珠喻佛性皮喻煩惱失喻不知醫喻善友鏡喻教理力士見珠喻眾生見佛性云爾)又圓覺鈔云凡夫妄想二乘執著經文更有顛倒二字乃通上二。",
    "X58n1032_003:0764c10_1": "△二以理順成。",
    "X58n1032_003:0764c11_0": "若離妄想一切智自然智無礙智即得現前。",
    "X58n1032_003:0764c12_0": "若先無離倒寧有既離倒則現明本不無如貧得珠非今授與是以涅槃恐不修行故云言定有者則為執著恐不信有故云若言定無則為妄語乍可執著不可妄語自然智者自覺聖智也無礙智者始本無二絕二礙也(鈔言如貧得珠非今授與者即法華五百弟子授記品說繫珠喻喻令解得記經云譬如有人至親友家醉酒而臥是時親友官事當行以無價寶珠繫其衣裏與之而去其人醉臥都不覺知起已遊行到於他國為衣食故勤力求索甚太艱難若少有得便以為足於後親友會遇見之而作是言拙哉丈夫何為衣食乃至如是我昔欲令汝得安樂五欲自恣於某年日月以無價寶珠繫汝衣裏今故現在而汝不知勤苦憂惱以求自活甚為癡也汝今可以此寶貿易所須常可如意無所乏短下合可知然繫珠有二一約結緣則圓解為珠為說為繫煩惱惛醉少有微解故曰繫珠五道求樂為勤力艱難證小涅槃不求大果云得少為足後聞法華為會遇親友示以知見如得衣珠以因易果無樂不得昔以繫之故云非今授與二約本性然其昔繫亦非新與未知令知故云繫耳今疏正取本性繫珠以成本有故云非今授與是以涅槃下以涅槃經結成上義執著過輕乍可言有妄語過重不可言無況無著而知決須有矣今言始本無二絕二礙者此有二意一則眾生本有佛智是則本覺不礙始覺如是而證名無礙智二者斷障顯了則無煩惱所知二礙矣)。",
    "X58n1032_003:0765a02_1": "△二舉喻別明二初喻。",
    "X58n1032_003:0765a04_0": "便舉一塵含大千經卷之喻。",
    "X58n1032_003:0765a05_0": "△後合。",
    "X58n1032_003:0765a06_0": "塵況眾生經況佛智。",
    "X58n1032_003:0765a07_0": "論中撮略標引而已然經中長行文廣今引偈頌云如有大經卷量等三千界在於一塵內一切塵悉然有一聰慧人淨眼悉明見破塵出經卷普饒益眾生佛智亦如是徧在眾生心妄想之所纏不覺亦不知諸佛大慈悲令其除妄想如是乃出現饒益諸菩薩此中四偈前二偈喻明後二偈法合前中初偈明大經潛塵後偈明出經益物後二偈亦然今論此段即法喻中各前一偈意以喻上文妄纏佛智也大疏云大經卷者喻佛智無涯性德圓滿也等三千界者喻智如理故一塵喻眾生者略有三義一妄覆真故二小含大故三一具多故一切塵者喻無一眾生而不具有佛智故。",
    "X58n1032_003:0765a18_1": "△三證佛開示二初合塵含大經。",
    "X58n1032_003:0765a20_0": "次後又云爾時如來普觀法界一切眾生而作是言奇哉奇哉此諸眾生云何具有如來智慧迷惑不見。",
    "X58n1032_003:0765a22_0": "△後合破塵饒益。",
    "X58n1032_003:0765a23_0": "我當教以聖道令其永離妄想自於身中得見如來廣大智慧與佛無異。",
    "X58n1032_003:0765b01_0": "證佛開示即合塵含大經如來合前總慧人普觀下合淨眼悉明見奇哉者嗟歎之詞奇者異也非常之異故重歎之謂眾生煩惱垢染身中而有圓明佛智如貧女而懷輪王胎弊衣而裹無價寶可謂世間之異事也若后妃懷王錦囊貯寶則非異矣此諸眾生下明所歎之事有而不見是須開之所以我當以下正合破塵饒益永離妄想即合破塵得見智慧即合出經卷普饒益眾生。",
    "X58n1032_003:0765b08_1": "△三依教原人三初辨迷悟二初歎昔迷二初明迷執之由。",
    "X58n1032_003:0765b10_0": "評曰我等多劫未遇真宗不解反自原身。",
    "X58n1032_003:0765b11_0": "言真宗者即華嚴一乘實教多劫未遇者闕勝緣故不解反自原身者闕親因故即內無始覺了因之智大抵佛法假藉因緣既因緣俱闕何由得悟。",
    "X58n1032_003:0765b14_0": "△後顯迷執之相。",
    "X58n1032_003:0765b15_0": "但執虗妄之相甘認凡下或畜或人。",
    "X58n1032_003:0765b16_0": "既迷真性所以執妄由執妄故永處下流故裴相國發菩提心文云我有真身圓滿空寂者是也我有真心廣大靈知者是也捨而不認而認此身妄念隨死隨生與禽獸雜類比肩受苦為大丈夫者豈不羞哉斯之謂也上辨昔迷。",
    "X58n1032_003:0765b20_1": "△後顯今悟。",
    "X58n1032_003:0765b21_0": "今約至教原之方覺本來是佛。",
    "X58n1032_003:0765b22_0": "遇至教為勝緣解心內發為因了妄即真反迷成悟其猶大富長者諸相具足忽因惛睡夢作貧賤醜陋之身乞丐受苦無所不至忽人呼覺方知元是福德之身從前夢境全成虗妄故屏山云原人一論即覺者之一呼也。",
    "X58n1032_003:0765c02_1": "△二依悟修證三初約悟修。",
    "X58n1032_003:0765c04_0": "故須行依佛行心契佛心返本還源斷除凡習。",
    "X58n1032_003:0765c05_0": "△二別明證。",
    "X58n1032_003:0765c06_0": "損之又損以至無為。",
    "X58n1032_003:0765c07_0": "△三正明證悟之相。",
    "X58n1032_003:0765c08_0": "自然應用恒沙名之曰佛。",
    "X58n1032_003:0765c09_0-0": "行依佛行者稱性悟入故前言悟者即屬解悟此言悟者通證解故返本還源者與體相應也斷除凡習者達妄本空無斷而斷也言凡習者即二執二障也然諸障品有三謂種現習於此三中習氣最細舉細況麤且言習耳然依此宗說斷證者大疏云照惑無本即是智體照體無自即是證如謂迷時說惑悟時說智惑體智體無二體故故知妄惑性空全是智體即此智體從緣無性無性之性全是真如又即寂之照曰智即照之寂曰如寂照雙融如智一體實教斷證大意如是又十地經云非初非中後非言辭所及天親論釋上句云是斷結相此智盡漏為初智斷為中為後答云非初智斷亦非中後偈云非初非中後故若爾云何斷耶論云如燈燄非唯初中後前中後取故謂唯取一時則不能斷三時總取方說能斷假三時斷則無定斷性謂初若能斷不假中後後若能斷不假初中既假三時故知無性一一准徵三皆不斷是故經言非初非中後由三時無斷方能斷結是故論云前中後取故論主總取三時方顯三時無斷經論言反意乃相成經則約性論則約相性相無礙方能斷結此通實教若直就圓教說一障一切障一斷一切斷良以一念迷處法界皆迷而稱性斷一惑時一切皆斷由一與一切互為緣起故一法稱性徧一切故不壞相故不妨別斷以別該同皆是華嚴圓宗斷證損之又損下前約悟修此別明證損之又損者躡前斷習起後證也上一損字即前能斷下云又損遣能斷心良以了妄本空假名曰斷執有實斷安能造玄故併斷心亦遣之爾故云又損則能所雙亡方契無為矣此言無為即真如性也然此二句語借道經彼云為學日益為道日損損之又損之以至於無為彼意謂為俗學者務求多聞日有所益修道之士絕學棄智反其樸素故曰無為今但文同義則各異自然下正明證悟之相言應用恒沙者前心契佛心即同佛體今顯即體之用塵塵出現念念圓成故曰恒沙蓋迷時成恒沙塵勞悟後成恒沙妙用故清凉心要云心心作佛無一心而非佛心處處證真無一塵而非佛土良以知一切法即心自性故得成就慧身不由他悟。",
    "X58n1032_003:0766a23_1": "△三結歎深玄二初總結前意。",
    "X58n1032_003:0766a24_0": "當知迷悟同一真心。",
    "X58n1032_003:0766b01_0": "迷悟同一真心者前文廣說迷悟之相皆約於人謂迷時號眾生悟時名佛而其所迷即同所悟一真心體本無異也大鈔云動靜迷悟雖有二門所迷真性一源莫二莫二之源即一體也大經云心佛與眾生是三無差別故曰同一真心。",
    "X58n1032_003:0766b05_1": "△後別歎理深。",
    "X58n1032_003:0766b07_0": "大哉妙門原人至此。",
    "X58n1032_003:0766b08_0": "(△註釋殘疑二初總標)。",
    "X58n1032_003:0766b09_0": "(然佛說前五教或漸或頓)。",
    "X58n1032_003:0766b10_0": "(△後別釋二初漸二初總示)。",
    "X58n1032_003:0766b11_0": "(若有中下之機則從淺至深漸漸誘接)。",
    "X58n1032_003:0766b12_0": "(△後釋)。",
    "X58n1032_003:0766b13_0": "(先說初教令離惡住善次說二三令離染住淨後談四五破相顯性會權歸實依實教修乃至成佛)。",
    "X58n1032_003:0766b15_0": "(△後頓二初總標)。",
    "X58n1032_003:0766b16_0": "(若上上根智則從本至末)。",
    "X58n1032_003:0766b17_0": "(△後別釋)。",
    "X58n1032_003:0766b18_0": "(謂初便依第五頓指一真心體心體既顯自覺一切皆是虗妄本來空寂但以迷故託真而起須以悟心之智斷惡修善息妄歸真妄盡真圓是名法身佛)。",
    "X58n1032_003:0766b21_0-0": "大哉者歎詞也包括凡聖徹究真源故曰大也教為入理之門從其所詮得名曰妙或能詮所詮皆曰妙門聖智悟入之所由故原人一句出其所以亦對前顯勝過此已往更無妙門(然佛下注釋殘疑恐人疑云前之五教皆是佛說此既玄妙即應前四智無用耶答機有勝劣教設多方若唯一門逗機不足又問既有五教未知所被之機皆要歷此五不故此答云機有頓漸或歷不歷不應一準若有下別明漸頓於中先明漸後明頓言中下之機者論文從略中下合明若別說者應云若下機者先從人天次入小乘漸漸經歷乃至第五顯性若中機者不由人天便從小乘或從法相乃至顯性論不言上機者文影略故前有中下後有上上上機必然亦應具云若上根者不歷前二或從法相或從破相便入實教中間更有不定之機或從人天不歷小乘便入大乘或從人天直入顯性或從小乘直入顯性良以眾生根性有多差別論不繁文可以意得言先說初教令離惡住善者以修五戒十善離三途惡住人天善故離染住淨者染謂二執二障淨即三乘聖果會權歸實不唯華嚴法華涅槃亦此宗故若上上根下明頓機也上上根者即圓融機從本至末者此句總標即以顯性為本漸次乃至人天為末謂初下別釋從本至末之相頓指一心是顯性教本來空寂即破相教託真而起即法相教謂能雙所變皆以真如為實自性唯識云此諸法勝義亦即是真如常如其性故即唯識實性即其義也斷惡修善即通大小乘及人天戒善但以悟真之智斷修異於前漸不悟而修也良以此宗先悟毗盧法界後修普賢行海雖人天戒善靡有子遺是故不悟而修如土作器器器皆瓦先悟而修如金作器器器皆金矣息妄歸真者應有問言既悟一真心體了知法法全真何必更須息妄答楞嚴云理則頓悟事須漸除良由無始習深云何頓去其猶聖王登位欲與萬國同體苗頑不庭必須用武直得車書混一方能坐拱無為耳餘文可知)",
    "X58n1032_003:0766b21_0-1": "。",
    "X58n1032_003:0766c15_0": "△第四釋第四會通本末二初標牒大門。",
    "X58n1032_003:0766c16_0": "四會通本末(會前所斥同歸真源皆是正義)。",
    "X58n1032_003:0766c17_0": "前儒道人天小乘法相破相顯性遞遞相望前前為末後後為本若以顯性望前前皆為末顯性獨本今言會通乃有二義一約五教相望則以顯性為能會前四教及儒道皆為所會即是以本會末注云會前所斥同歸真源皆了義故真源既非所斥故知但會前四然約能所相合故曰會通本末二者前顯性教亦是所會即以此第四一論以為能會論云真性雖為身本生起蓋有因由則知真性亦所會也以但用真性不成身故(注會前所斥云云者前以執末迷本故須斥之今以本該末則前所說皆是即本之末迷無非了義又依華嚴宗具全收全揀二門前約別教一乘揀則全揀今約圓教收則全收)。",
    "X58n1032_003:0767a03_1": "△後正釋三初總明二初明須因緣初順明。",
    "X58n1032_003:0767a05_0": "真性雖為身本生起蓋有因由。",
    "X58n1032_003:0767a06_0": "應有問云前四教未顯真性故非了義今既直顯已是盡理何須更會前所說耶論云真性雖為(云云)意謂真性為本固是盡理然性起為相必具眾緣則前八識惑業等皆其緣也。",
    "X58n1032_003:0767a09_1": "△後反顯。",
    "X58n1032_003:0767a10_0": "不可無端忽成身相。",
    "X58n1032_003:0767a11_0": "如湛靜水要藉風緣方成波浪不可無風便成浪也。",
    "X58n1032_003:0767a12_1": "△後正顯會通二初示前斥之由。",
    "X58n1032_003:0767a13_0": "但緣前宗未了所以節節斥之。",
    "X58n1032_003:0767a14_0": "亦應先難云真性成身既假八識等緣則應前說識等為本亦有理在何以斥之故今釋云前宗所說未明真性但以識等便為身本如執風緣便為波浪不言水者豈盡理耶。",
    "X58n1032_003:0767a17_1": "△二正會。",
    "X58n1032_003:0767a18_0": "今將本末會通乃至儒道亦是。",
    "X58n1032_003:0767a19_0": "今將下正會可知。",
    "X58n1032_003:0767a19_1": "△二別會四初依本起末二初標示。",
    "X58n1032_003:0767a21_0": "(初唯第五性教所說從後段已去節級方同諸教各如註說)。",
    "X58n1032_003:0767a23_0-0": "(注初唯下別會於中四初依本起末二舉內收外三重辨心境四結責寡聞初文分二初總彰所本即標生起以為宗極後依本會末即次第會前諸教一一文中皆先以注詞標舉後以論文正顯初二又二先明真心本有後顯派本從緣今初此文大抵全用起信論意分判諸教淺深如得起信意則諸教所詮分齊如指諸掌爾問前云宗極即指華嚴今此會通何依起信答華嚴一極稱性圓融始末深玄難見分齊起信深淺有序故得借之而起信亦宗華嚴同一性義故用之也謂起信初說一心即當華嚴一法界心故彼立義分云摩訶衍者總說有二種一者法二者義所言法者謂眾生心是心即攝一切世間出世間法云云次依一心開真生二門解釋分云依一心法有二種門一心真如門二心生滅門云云三依生滅門開覺不覺二義文云生滅門者依如來藏故有生滅心乃至云此識有二種義一者覺義二者不覺義云云四依不覺義生三細文云依不覺故有三種相與彼不覺不相捨離云何為三一者業相二者能見相三者境界相五依三細生六麤文云以有境界緣故復生六種相一考智相法執俱生二者相續相法執分別三者執取相我執俱生四者計名字相我執分別五者起業相六者業繫苦相今顯性教詮至一心若依賢首開頓教即當真如門今論不開即以真如門合在顯性教中破相齊生滅門覺不覺義法相齊三細小乘齊後四麤人天齊起業受報即業繫苦儒道所說尚不知受報中六種差別但於人趣中以義攝之庶盡內外原人之義耳已知大義次按文釋注文標舉可知)",
    "X58n1032_003:0767a23_0-1": "。",
    "X58n1032_003:0767b26_1": "(△二正明二初總明所本二初明真心本有二初標宗)。",
    "X58n1032_003:0767c01_0": "謂初唯一真靈性。",
    "X58n1032_003:0767c02_0": "△後顯相。",
    "X58n1032_003:0767c03_0": "不生不滅不增不減不變不易。",
    "X58n1032_003:0767c04_0": "謂初唯一真靈性者此句標宗次不生下三句顯相即真如門意彼云心真如者即是一法界大總相法門體(即論一真靈性)所謂心性不生不滅與此大同也乃至云畢竟平等(論云不增不減是平等義)無有變易(論云不變不易)不可破壞唯是一心故名真如。",
    "X58n1032_003:0767c08_1": "△後派本從緣二初出生滅所以。",
    "X58n1032_003:0767c10_0": "眾生無始迷睡不自覺知。",
    "X58n1032_003:0767c11_0": "△後標生滅所依。",
    "X58n1032_003:0767c12_0": "由隱覆故名如來藏依如來藏故有生滅心相。",
    "X58n1032_003:0767c13_0": "眾生無始下派本從緣此下即生滅門初二句出生滅所以由不悟故全真如成生滅也由隱覆故名如來藏者即標生滅門所依法體龍樹論於此作兩重能所依初重以如來藏為所依總相生滅不生滅二義為能依別相第二重以黎耶識為所依總相覺不覺二義為能依別相今論云依如來藏故有生滅心相者正取如來藏屬顯性教生滅心者屬後破相相躡而起。",
    "X58n1032_003:0767c20_1": "△二依本會末五初會破相二初標舉。",
    "X58n1032_003:0767c22_0": "(自此方是第四教亦同破此已前生滅諸相也)。",
    "X58n1032_003:0767c23_0": "(自此方是下依本會末分之為五初會破相教然破相教義通兩勢若取空為大乘初門即令入始教若取破相顯性即同終教圭峯以終頓圓合為顯性為與法相躡趾相破故開破相而以賢首終教義當之故此所明全同終教)。",
    "X58n1032_003:0768a03_1": "(△後正顯)。",
    "X58n1032_003:0768a04_0": "所謂不生不滅真心與生滅妄想和合非一非異名為阿賴耶識此識有覺不覺二義。",
    "X58n1032_003:0768a06_0-0": "言所謂不生滅(云云)者此中真心妄想四字論主約義加文令人易曉餘皆起信正文言不生滅等者依龍樹論不生滅即真如生滅即根本無明謂眾生迷時根本無明起用名獨力業相能熏真如真如被熏起隨染用名獨力隨相真妄和合名俱舍動相即黎耶細相故曰不生不滅與生滅和合等良以單真不立獨妄不成故黎耶中通真及妄方名真具分唯識也不言生滅與不生滅合者以此門中是從本流末義故言非一非異者即顯真妄不即離義由真上隨緣妄上體空故真妄不異由真上不變妄上成事故真妄不一故勝鬘云不染而染難可了知染而不染難可了知賢首用楞伽經意以如來藏為不生不滅以七識為生滅此二和合成黎耶識故黎耶具生滅及不生滅應知此中真妄和合諸識緣起總作四句一唯不生滅謂如來藏如水濕性二唯生滅謂前七識如波浪三亦生滅亦不生滅謂黎耶識如海含動靜四非生滅非不生滅謂無明如起浪風緣言阿賴耶識者即標真妄和合識心名也亦云黎耶但梵音楚夏梁朝真諦三藏就名翻為無沒識是不失義唐三藏就義翻為藏識藏是攝義所攝名藏攝藏不失故大義同耳以諸眾生取為我故所以然者良以真如不守自性隨緣和合似一似常愚者不知以似為實孰為內我我見所攝故名曰藏由此二種我見不起位中失賴耶名又能藏自體在諸法中亦藏諸法在自體內故故論云能藏所藏我愛執藏是此義也故知從義立藏識名此識有覺不覺二義者由前不生滅真心故有覺義由前生滅妄識故立不覺義龍樹論云覺義者是真如氣分故不覺義者是無明氣分故廣如彼論。",
    "X58n1032_003:0768b11_1": "△二會法相二初標示。",
    "X58n1032_003:0768b13_0": "(此下方是第三法相教中亦同此說)。",
    "X58n1032_003:0768b14_0": "(此下方是會法相教言亦同此說者良以此文正是起信終實教義以深必該淺派本成末法相齊此故曰亦同前後亦同皆例此釋)。",
    "X58n1032_003:0768b16_1": "(△二正顯)。",
    "X58n1032_003:0768b17_0": "依不覺故最初動念名為業相又不覺此念本無故轉成能見之識及所見境界相現又不覺此境但從自心妄現執為定有名為法執。",
    "X58n1032_003:0768b20_0": "言依不覺故者然覺義中有本始覺等義自屬淨法上轉門中非今所用故略不明但說不覺言最初動念名為業相者起信云一者業相以依不覺故心動說名為業疏云動作是業義即此心動是也名為業相者結名也彼疏云此雖動念而極微細緣起一相能所不分即當賴耶自證分也如無相論云問此識何相何境界答相及境界不可分別一體無異當知此約賴耶業相義說也言又不覺此念至能見之識者起信云二者能見相以依動故能見疏云能見相者即是轉相依前業識轉成能見如是轉相雖有能緣以境界微細故猶未辨之如攝論云意識緣三世境是即可知此識所緣境不可知釋曰既云所緣不可知即約能緣以明本識轉相義也此當賴耶見分言及所見境界相現者起信云三者境界相以依能見故境界妄現疏云境界相者即是現相依前轉相能現境界即賴耶相分此上三細屬賴耶識言又不覺至名為法執者即六麤中前二相也起信云以有境界緣故復生六種相云何為六一者智相依前境界心起分別愛與不愛故疏云於前現識所現相上不了自心所現故創起慧數分別染淨執有定相即法執俱生也二者相續相依於智故生其苦樂覺心起念相應不斷故疏云謂依前分別愛境起樂受覺於不愛境起苦受覺數數起念相續現前又能起惑潤業引持生死故名相續即法執分別。",
    "X58n1032_003:0768c21_0": "△三會小乘二初標舉。",
    "X58n1032_003:0768c22_0": "(此下方是第二小乘教中亦同所說)。",
    "X58n1032_003:0768c23_0": "(此下方是下會小乘教即六麤中執取計名二相)。",
    "X58n1032_003:0768c23_1": "(△後正顯)。",
    "X58n1032_003:0769a01_0": "執此等故遂見自他之殊便成我執執我相故貪愛順情諸境欲以潤我嗔嫌違情諸境恐相損惱愚癡之情展轉增長。",
    "X58n1032_003:0769a04_0": "言執此等故者此句躡前相續相起起信云三者執取相依於相續緣念境界住持苦樂心起著故疏云緣念境界住持苦樂者是前相續相心起著故一句正釋執取之義謂於前苦樂等不了虗妄深起取著由取著故遂見自他之殊便成我執此即我執俱生也執我相故下即當計名字相彼論云四者計名字相依於妄執分別假名言相故疏云謂彼於顛倒所執相上更立假名是分別故今論執我相一句亦躡前起而貪瞋癡配此相者由不了順逆等境及與名言皆虗假故計為定實遂於順情名相境上起貪於違情名相境上起嗔不了二境皆由癡故楞伽云相名常相隨而生諸妄想釋曰諸妄想者即貪瞋癡也。",
    "X58n1032_003:0769a16_1": "△四會人天二初標舉。",
    "X58n1032_003:0769a18_0": "(此下方是第一人天教中亦同所說)。",
    "X58n1032_003:0769a19_0": "(會人天中標舉如注)。",
    "X58n1032_003:0769a19_1": "(△二正顯)。",
    "X58n1032_003:0769a20_0": "故殺盜等心神乘此惡業生於地獄鬼畜等中復有怖此苦者或性善者行施戒等心神乘此善業運於中陰入母胎中。",
    "X58n1032_003:0769a23_0-0": "依論會通即起業受報二相由前三毒發動身口造善惡業業成招果惡中殺盜善中施戒各等其餘即十惡十善相翻竝屬起業相三途人天即受報相言復有怖此苦者謂遭苦發心改惡修善故或性善者由慣熏習成種性故不因遭苦自樂修善也言心神乘此運於中陰者心神即賴耶識乘者憑託義運者轉也心為能乘業為能運業如舟車心神憑此轉入諸趣言中陰者亦名中有謂死有之後生有之前中間所有五陰之身名曰中陰即以異熟五蘊為體五趣之中皆有中陰除無色界但有四蘊餘皆具有五根等然其形量大小各如本有之量有云人中有減半如本有六尺中有三尺人天中有其身潔白三途中有其身黑暗一切中有以香為食隨其福力香有差殊隨趣勝劣勝得見劣劣不見勝唯同類者得互相見將往受生時不見餘境但見受生和合因緣不揀遠近剎那便至勢力極速金剛鐵石不能為礙言入母胎中者俱舍頌云倒心趣欲境濕化染香處謂卵胎二生中有由彼業力遠見父母交會起顛倒心若男中有於母起愛於父起瞋女者反此由著樂故而便迷悶以迷悶故中有麤重而便受生故云倒心趣欲境言濕化染香處者謂濕生中有染香受生若受生緣會時不揀遠近皆聞香氣起染心已彼便受生隨業勝劣香分好惡故曰染香若化生中有染處受生若受生緣會不揀遠近見受生處而起愛染彼便受生隨業善惡處有淨穢也然今論中正說人趣故但言入母胎中也廣如別章。",
    "X58n1032_003:0769c01_1": "△五會儒道二初總舉。",
    "X58n1032_003:0769c03_0": "(此下方是儒道二教亦同所說)。",
    "X58n1032_003:0769c04_0": "(儒道二教亦同所說者然儒道雖說稟氣但溟涬而說非如佛教本末詳悉而佛教四大五蘊中則具含稟氣之氣故今曲開以會之屏山謂西方有中國之書中國無西方之說此之謂也又彼溟涬所說之氣得佛教發明方能委曲詳盡)。",
    "X58n1032_003:0769c08_1": "(△二別會三初會稟氣二初正會)。",
    "X58n1032_003:0769c10_0": "稟氣受質(會彼所說以氣為本)氣則頓具四大漸成諸根心則頓具四蘊漸成諸識十月滿足生來名人即我等今者身心是也。",
    "X58n1032_003:0769c13_0": "稟氣受質者氣即父母赤白中有攬之以成形質即周易所云精氣為物也下說心則頓具四蘊即游魂為變也言氣則頓具四大者謂所稟氣中便有地水火風故又瑜伽云爾時父母貪愛俱極最後各出一滴濃厚精血和合住母胎中猶如熟乳中有賴耶依之而住此即名為羯羅藍位言漸成諸根者寶積經云是諸眾生託胎母腹凡經三十八箇七日有二十九種業風所吹次第成就第一七日猶如酪漿第二七日狀如凝酥乃至第三十七七日念欲出生三十八七日滿足十月向母產門倒卓而生又云從此已後復經四日方乃出生凡經二百七十日故云漸成諸根心則頓具四蘊漸成諸識者以賴耶識是總報主有王必有所故而前五識要依根境方能發故而處胎時根境未具故無前五其六七識由無境故亦無發用出胎之後諸識方具故曰漸成由此故說賴耶來為先鋒去為殿後言十月滿足者如前所說通計在胎二百七十日除小盡算屬十月數然約多分故說十月亦有五七八月或一年生者如羅去六年而誕脅尊者六十年老聃八十年故知十月多人如是。",
    "X58n1032_003:0770a08_1": "△二結正義二初舉正義。",
    "X58n1032_003:0770a09_0": "故知身心各有其本。",
    "X58n1032_003:0770a10_0": "△二結成。",
    "X58n1032_003:0770a11_0": "二類和合方成一人天脩羅等大同於此。",
    "X58n1032_003:0770a12_0": "各有本者身以血氣為本心以業惑為本(且就枝末實通法性)言二類和合下結成可知言天修羅等大同此者同前氣則頓具四大漸成諸根心則頓具四蘊漸成諸識故起世經云復有一種以身善行口意善行身壞命終生於上天彼天上識初相續生即共名色一時俱生有名色故即生六入彼於天中若是天男即於天子坐膝邊生若是天女即於其母兩股內生初出之時狀如人間十二歲兒彼天即稱是我兒女(云云)然且約欲界若上二界但由定力引生而無色界但有四蘊無四大麤色應說上二界但以心為本言脩羅者梵語阿脩羅古翻無酒亦云不飲酒神謂海水醎苦釀酒不成因茲不飲新云阿素羅此云非天謂受福如天無天實德故曰非天前人天中而不別說阿脩羅者由此脩羅通四生故四趣攝之等者等諸僊也如楞嚴開十種僊諸教之中不別說者合人中故既屬人中與前人同。",
    "X58n1032_003:0770b04_1": "△二會自然二初正會二初舉因驗果二初總明。",
    "X58n1032_003:0770b06_0": "然雖因引業受得此身復由滿業故貴賤貧富壽夭病健盛衰苦樂。",
    "X58n1032_003:0770b08_0": "從此已下二段先舉論文後以注指不同前文注先標舉隨作者意不拘一軌耳此文承前心神乘此運於中陰處來前文大意由持五戒今得人身外人難云既由善業感得人身人身既同則應貴則同貴賤則同賤何故不同故今答云引業招總報滿業招別報總報同者引業同故別報異者滿業不同故言引業者唯識云勝業名引引餘業生故報亦名引引餘果故言滿業者謂能成滿總報果事故因果發有滿義如人修五戒時或敬或慢或施或慳等由此二業引滿不純故於果中總別報異總別善惡應作四句分別一者總善別不善謂人中貧病等二者別善總不善如畜有肥好莊嚴等三總別俱善如人中壽福等四總別俱不善如畜中盲跛等故俱舍云一業引一生多業能圓滿是也。",
    "X58n1032_003:0770b22_1": "△二別顯。",
    "X58n1032_003:0770b23_0": "謂前生敬慢為因今感貴賤之果乃至仁壽殺夭施富慳貧種種別報不可具述。",
    "X58n1032_003:0770c01_0": "此則於前三報之中生報果也文中因果二二相合意云前生恭敬於人今感尊貴之果前生輕慢於人今感卑賤文舉敬慢以例其餘故云乃至仁壽已下即所例也仁殺施慳為因壽夭富貧為果言種種別報者即妍醜智愚之類各以因果相屬明之在五果中即等流果也。",
    "X58n1032_003:0770c06_1": "△二舉果驗因。",
    "X58n1032_003:0770c07_0": "是以此身或有無惡自禍無善自福不仁而壽不殺而夭等者皆是前生滿業已定故今世不因所作自然而然。",
    "X58n1032_003:0770c10_0": "此中無惡自禍等與前無行而貴守行而賤等大意全同但前舉之意在反彼所執今所明者正顯宿業差殊而前事迹可引用爾(如桀紂顏冉等)今且略舉其一如云不殺而夭者不殺仁也孔聖嘗曰仁者壽又嘗歎顏子曰回也其心三月不違仁若責仁壽於一世則顏子宜其壽矣何不幸而短命乎蓋自顏子宿世或曾殺生所致而現世之仁不能排遣於定業也故云皆是前生滿業已定(云云)舉此一端餘悉可較然因果之說孔老亦嘗言之矣老子云天道好還夫子云積善之家必有餘慶曾子云出乎爾反乎爾孟子云愛人者人恒愛之敬人者人恒敬之皆因果也而但言乎一世不說過去未來故求其實或時不驗(如顏子短命之類也)唯佛具宿住智通及過現未來業報智故視無量劫本生本事猶如月擊故高談因果以警悟世人使雖居暗室尚知畏懼縱能欺人於現世將知不免於當來此其助世教於冥冥之中者功不淺矣彼闡提之輩尚謂吾佛以因果之說誑惑愚俗者斯亦不仁之甚哉。",
    "X58n1032_003:0771a04_1": "△二結會迷執。",
    "X58n1032_003:0771a05_0": "外學者不知前世但據目覩唯執自然(會彼所說自然為本)。",
    "X58n1032_003:0771a06_0": "△三會天命三初舉因。",
    "X58n1032_003:0771a07_0": "復有前生少時修善老而造惡或少惡老善。",
    "X58n1032_003:0771a08_0": "△二辨果。",
    "X58n1032_003:0771a09_0": "故今世少小富貴而樂老大貧賤而苦或少貧苦老富貴等。",
    "X58n1032_003:0771a11_0": "△三結會異執。",
    "X58n1032_003:0771a12_0": "故外學唯執否泰由於時運(會彼所說皆由天命)。",
    "X58n1032_003:0771a13_0": "言否泰者即周易二卦名乾上坤下曰否坤上乾下曰泰泰者通也天地交接萬物通生否者塞也天地不交陰陽閉塞也故人之時運窮通象彼二卦故曰否泰言由於時命者世俗謂達與不達是命遇與不遇是時如此術數推占能知人之休咎云某年當有灾某年當有喜故曰陰陽注定禍福莫逃而不知是宿業所致如前所說時定報不定等四句所明或能追悔曩愆尚可迴轉故世有積功累德能延年却禍者此由不定業可轉重令輕轉輕令不受也孰謂否泰由天命而不可損益乎而外學者尚曰天也是不違哉觀尚書說紂辛聞祖伊告西伯將舉兵乃曰我生不有命在天項羽陰陵失路乃曰天亡我矣而書史未嘗是其說則知天命不足恃也何不早悟而修德耶噫。",
    "X58n1032_003:0771b02_1": "△次舉內收外三初會同所變二初別二本二初推氣本。",
    "X58n1032_003:0771b04_0": "然所稟之氣展轉推本即混一之元氣也。",
    "X58n1032_003:0771b05_0": "△二推心本。",
    "X58n1032_003:0771b06_0": "所起之心展轉窮源即真一之靈心也。",
    "X58n1032_003:0771b07_0": "於中先推氣本此所稟氣即前所會以氣為本言展轉推本者謂此血氣之身本乎父母陰陽之氣所成父復從祖祖從曾祖迤邐推至最初天地未分則自混元一氣也此順世俗且作是說以收前稟氣之義下當會之令同內教言所起之心下推心本即前心則頓具四蘊漸成諸識此推心本外教所無周易但云游魂為變而不備明游魂之相復何為本言展轉窮源即一真靈心者謂此心本從前世善惡業招業又從惑惑從執起執由三細三細由不覺不覺由迷真所迷之真即靈心也故云爾耳非佛教了義安能臻此。",
    "X58n1032_003:0771b17_1": "△二會氣歸心。",
    "X58n1032_003:0771b18_0": "究實言之心外的無別法元氣亦從心之所變屬前轉識所現之境是阿賴耶相分所攝從初一念業相分為心境之二。",
    "X58n1032_003:0771b21_0": "前約身心別分似各有本此以身心相望則身又從心所變心外無法則知元氣亦自心生然外教乍聞此說定生驚駭然此尚約妄識猶能如是況真心乎大經云心如工畫師能畫諸世間五蘊悉從生無法而不造言屬前轉識所現之境者即九相中第三相也是阿賴耶相攝者即以轉識見分為能現故此相分為所現也言從初一念云云者由根本無明熏真如真妄和合成俱合動相即賴耶證自證分從此漸成枝末無明最初心動名為業相即自證分依此業相轉成能見故名轉相即是見分依能見心境界妄現名為現識即屬相分前云元氣即此相分現相攝也。",
    "X58n1032_003:0771c08_1": "△二辨心境始末二初就心明。",
    "X58n1032_003:0771c10_0": "心既從細至麤展轉妄計乃至造業(如前敘列)。",
    "X58n1032_003:0771c11_0": "前文承上會稟氣來所以從末逆推至本此文躡前從本順推至末者欲結成身相故言乃至造業者即前九相中第八不取第九業繫苦相以第九相即是身故。",
    "X58n1032_003:0771c14_1": "△二就境明。",
    "X58n1032_003:0771c15_0": "境亦從微至著展轉變起乃至天地。",
    "X58n1032_003:0771c16_0": "(△註二初會外教說)。",
    "X58n1032_003:0771c17_0": "(即彼始自大易五重運轉乃至太極太極生兩儀)。",
    "X58n1032_003:0771c18_0": "(△後揀濫二初約能變收彼道二初明一分義同)。",
    "X58n1032_003:0771c19_0": "(彼說自然大道如此說真性)。",
    "X58n1032_003:0771c20_0": "(△後正揀)。",
    "X58n1032_003:0771c21_0": "(其實但是一念能變見分)。",
    "X58n1032_003:0771c22_0": "(△後約所變收彼元氣二初明分同)。",
    "X58n1032_003:0771c23_0": "(彼云元氣如此一念初動)。",
    "X58n1032_003:0771c24_0": "(△後正揀)。",
    "X58n1032_003:0771c25_0": "(其實但是境界之相)。",
    "X58n1032_003:0772a01_0": "言從微至著者三細相分曰微以未離本識故乃至天地者由二執展轉熏習不了唯識所變一向執為外物是麤著也著謂顯著(注中會通外教之說言即彼始自太易乃至兩儀者即指前從微至著同五運也言五重運轉者即周易鈎命訣云一曰太易二曰太初三曰太始四曰太素五曰太極如前已釋太極生兩儀即前乃至天地是也彼說自然下揀濫因前會外教之說恐人便謂孔老所說大道元氣應與此中法性義同恐成相濫故須揀之謂老氏云杳兮冥兮其中有精又云視之不見曰微搏之不得曰夷聽之不聞曰希又云寂兮寥兮獨立而不改等似佛教中說真如法性之義其實下正揀能變見分雖是內教然是妄識異於真心問何以得知是能變見分耶答此識初轉未有所緣是獨立而不改義有能見用是彼其中有精從此展轉方有境界是為天下母義故知是也然約一分義同未必全是且勿認著蓋離識外無別萬法縱說大道豈離識耶彼云下前約能變收彼大道此約所變收彼元氣彼說元氣在物之先似黎耶識初動之義其實下揀如前已明亦以離識無別氣故雖是揀濫亦兼收之)。",
    "X58n1032_003:0772a12_1": "(△三合內外成身)。",
    "X58n1032_003:0772a13_0": "業既成熟即從父母稟受二氣氣與業識和合成就人身。",
    "X58n1032_003:0772a15_0": "以業為內業屬心故以氣為外氣成身故識如弄獅子人父母二氣如獅子皮氣與業識和合如人在皮中成就人身如獅子跳躍似有作用故人出則獅子不能運動識去則形骸之身死矣又攝論云譬如幻化人復作幻化人如初幻化人是則名為業幻化人所作是名為業果此論六句初二句舉喻後四句法合且喻意者如昔壺公善幻術一日於鄽肆困臥有一婦人自壺中出婦亦懸壺行立良久見壺公困臥不覺於自壺中化出肴酒及一男子與共勸飲少時壺公將覺婦以肴酒及幻男子內自壺中既而婦人亦入壺公之壺中所謂幻化人復作幻化人也法合中初幻化人如彼婦人喻能感業幻人所作如彼男子喻業所成身應以壺公喻賴耶也故知此身外暨天地萬物皆幻中幻也如夢中說夢未知是夢斯之謂也業所成識名業識也。",
    "X58n1032_003:0772b06_1": "△三重辨心境三初正明二初躡迹總標。",
    "X58n1032_003:0772b08_0": "據此則心識所變之境乃成二分。",
    "X58n1032_003:0772b09_0": "△二別釋二初正報。",
    "X58n1032_003:0772b10_0": "一分與心識和合成人。",
    "X58n1032_003:0772b11_0": "△二依報。",
    "X58n1032_003:0772b12_0": "一分不與心識和合即是天地山河國邑。",
    "X58n1032_003:0772b13_0": "前文從初唯一真靈性下次第派本成末至前十月滿足生來名為人則內教源人之義備矣又以宿業差別會儒道所說自然天命至於業熟稟氣成就人身已盡內外之說無所遺矣今此一段則就內教心能變境(前云元氣亦從心之所變)境有內外故成情器之異然後知會萬化而唯心者唯佛教有之矣外學不知妄謂以小緣大者自其坐井而謂天小耳烏足與語道哉言所變之境成二分者謂諸識生時雖有多緣要略唯二一者根身識所依故二者器界識所緣故所依之中有總有別總謂一身別即五根謂眼耳鼻舌身諸識依此方能發故能依所依不相捨離故云與識和合成人所緣之中總名曰境別則有六謂色聲香味觸法論中為對外教執天地生萬物故特言之而前六境並在天地之中故舉天地以總收之然天地等皆色法攝廣如百法等說。",
    "X58n1032_003:0772c04_1": "△二出人靈所以。",
    "X58n1032_003:0772c05_0": "三才中唯人靈者由與心神合也。",
    "X58n1032_003:0772c06_0": "外教云天生萬物唯人最靈彼宗則以人及萬物皆稟天地之氣故曰天生萬物而於所稟之中得天地之正氣者為人故以人為最靈今內教說則不如是謂此血肉之身由與心神合故蓋由心識宿世熏習所成故能思慮等雖禽畜等亦有心神而無明深厚諸識昧劣故異於人非干氣也所稟之氣但成血肉之身此血肉身但心神之屋宅耳如傀儡之屈伸語笑豈木偶之能然哉。",
    "X58n1032_003:0772c13_1": "△三引教證。",
    "X58n1032_003:0772c15_0": "佛說內四大與外四大不同正是此也。",
    "X58n1032_003:0772c16_0": "此通指諸經論說內則皮肉等為地精血等為水暖氣為火動轉為風如前小乘教說外四大可知若內四大則又以因受大種謂藏識持種故則有執受者為內無執受者為外言正是此者由前心識所變成二分故及人捨壽無執受故內亦成外故懺云死者盡也氣絕神逝人物一統者謂內四大同外四大故曰一統然世俗執稟氣者見人死氣消謂之氣散為死殊不知四大之中火風二大性輕舉故死則先散地水後之正意以賴耶去體非干氣也。",
    "X58n1032_003:0773a01_1": "△四結責寡聞。",
    "X58n1032_003:0773a02_0": "哀哉寡學異執紛然。",
    "X58n1032_003:0773a03_0": "異執之義廣如前說紛然者絲亂之狀也。",
    "X58n1032_003:0773a03_1": "△三結勸生正解二初正勸。",
    "X58n1032_003:0773a05_0": "寄語道流欲成佛者必須洞明麤細本末方能棄末歸本返照心源。",
    "X58n1032_003:0773a07_0": "論主愍前寡聞異執不達身本故此勸之學道之流本求成佛不達其本徒事勤勞言必須者謂決定經由此道離此別無成佛要門故洞者通也見解通徹無偏滯也麤細本末者麤細即丸相等惑本末即真妄等法但不隨妄念即是棄末了性圓明即是歸本譬如有人迷失家鄉淹留外郡忽逢親友示以家山便當捨他國之艱辛返故鄉而快樂矣返照心源者謂以了因之始覺還照正因之本覺知真本有達妄元空大經云不能了自心云何知正道彼由顛倒慧增長一切惡是知若不先了本心設使多劫勤修非真修故如磨甎作鏡之說也。",
    "X58n1032_003:0773a18_1": "△後舉果示益。",
    "X58n1032_003:0773a19_0": "麤盡細除靈性顯現無法不達名法報身自然應現無窮名化身佛。",
    "X58n1032_003:0773a21_0-0": "即如磨鏡靈性顯現如彼鏡明無法不達類觸處以光輝應現無窮若隨形而示影言名法報身及化身佛者然三身之義諸教皆談今就大乘略明梗槩一依法相宗一法身者以出纏真如為體但是凝然不變之性在纏名如來藏出纏與無為功德為所依故名曰法身二報身者酧因名報謂諸菩薩藏識具有四智菩提種子在因中時障覆不現由聖道力斷彼二障令從種起直至等覺位後解脫道中轉賴耶識成圓鏡智於色究竟天坐華王座十方諸佛流光灌頂根塵相好徹周法界受用法樂不對機宜名自報身即以真無漏五蘊為體復由依定起用應十地機令他受法樂名他報身二報開合隨時說異三化身者變現為義依前報身後得智中起大悲心依大悲心現三類化身一者千丈大化身應地前類說大乘法二丈六小化身應二乘機及諸凡夫說三乘法三隨類化身謂猿中現猿鹿中現鹿等此他報身及三類化皆以似無漏五蘊為體二依法性宗所說三身依體相用三大而立起信云一者體大謂一切法真如平等不增減故釋曰性體當相即法身也二者相大謂如來藏具足無量性功德故釋曰依不空藏性德本具修行出障與此相應名真報也三者用大能生世間出世間善因果故釋曰謂佛隨染業幻自然大用應地前類及諸凡夫令始成世善名化身(名世間善)",
    "X58n1032_003:0773a21_0-1": "若他報身隨登地機說大乘法令終成出世善也(地上證真名出世善)今論言法報身者謂以性德合於性體理智不二法報一源也故金光明經云唯如如及如如智獨存斯亦二身義也若華嚴宗說遮那佛具兩種十身一約融三世間為十身一眾生身二國土身乃至十虗空身二就佛身上自具十身一菩提身二願身乃至十智身此二種十身若與三身相攝者如前十身中法身虗空身即三身中法身如來身智身即報身攝餘六通法化謂法身體故應物示現國土等故二約內十身中者法身全同菩提願化力持意生五身即同化身相好威勢福德三身通報化智通三身局唯法報今論所明即法性宗及圓教也以本統末亦攝諸宗矣。",
    "X58n1032_003:0773c12_0": "華嚴原人論解卷下(終)"
}