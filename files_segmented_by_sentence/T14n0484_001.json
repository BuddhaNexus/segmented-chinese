{
    "T14n0484_001:0668c16_0": "不思議光菩薩所說經一卷",
    "T14n0484_001:0668c18_0": "後秦龜茲國三藏鳩摩羅什譯",
    "T14n0484_001:0668c19_0": "如是我聞：一時佛在舍衛國祇陀林中給孤窮精舍，與大比丘僧千二百五十人俱，菩薩摩訶薩五百人，眾所知識。",
    "T14n0484_001:0668c21_1": "爾時世尊依舍衛大城，時王大臣、婆羅門居士及諸眷屬，供養恭敬尊重讚歎，多諸供養衣服、飲食、臥具、醫藥。",
    "T14n0484_001:0668c24_2": "是如來、應供、正遍覺、明行足、善逝、世間解、無上士、調御丈夫、天人師、佛、世尊，生處成就、種性成就，三昧具足、智慧具足、解脫具足、解脫知見具足，具足十力、四無所畏、佛十八不共法，演說正法初中後善文義美妙，具足清白梵行鮮淨，五眼具足——所謂肉眼、天眼、慧眼、佛眼、法眼——善知此世、他世所住。",
    "T14n0484_001:0669a02_0": "于時世尊善降外道尼乾陀若提子等，佛法熾盛人天宗敬。",
    "T14n0484_001:0669a03_1": "世尊時到著衣持鉢，及比丘僧眷屬圍遶，趣入舍衛大城乞食。",
    "T14n0484_001:0669a04_2": "去來進止威儀庠序，視瞻容豫屈伸俯仰，執持衣鉢皆悉庠序，金色妙身光明照曜，猶猛火聚、寶珠、日月照曜闇夜，三十二相莊嚴其身，以金色足蹈門閫上。",
    "T14n0484_001:0669a08_3": "當於是時，舍衛大城示現種種未曾有事。",
    "T14n0484_001:0669a09_4": "如偈所說：　人仙來入時，　　釋師子蹈閫，　現多希有事，　　淨心聽我說。",
    "T14n0484_001:0669a12_0": "　盲者得目視，　　聾者得聞聽，　裸者得衣服，　　狂亂得正意，　皆歡喜合掌，　　觀佛無厭足。",
    "T14n0484_001:0669a15_0": "　眾鼓自然鳴，　　簫笛自出聲，　鴈鴝鳩鴛鴦，　　俱出妙軟音，　失財得寶藏，　　眾寶物出聲，　時地六種動，　　不信得淨心。",
    "T14n0484_001:0669a19_0": "　勝覺下轉足，　　淨蓮花承接，　觸眾生安樂，　　命終得生天，　女人妊娠苦，　　安樂生妙子，　無貪瞋癡惱，　　父母子俱爾。",
    "T14n0484_001:0669a23_0": "　階陛妙莊嚴，　　多億天雨花，　眾生無病患，　　脫一切眾苦。",
    "T14n0484_001:0669a25_0": "　善逝入城時，　　一切受安樂，　各謂我奉食，　　各謂佛看我。",
    "T14n0484_001:0669a27_0": "　人仙福德力，　　非我說能盡。",
    "T14n0484_001:0669a28_0": "爾時世尊，於舍衛大城次第乞食，至於中路，有一空處捐棄嬰兒——容貌端嚴極為鮮白，自[口*束]右指——而此空處多狐狼狗，見是嬰兒舐已而去無能逼惱。",
    "T14n0484_001:0669b02_1": "此嬰兒者是福德人久種善根，多人住觀生希有心。",
    "T14n0484_001:0669b03_2": "往來觀看空處棄兒，端嚴可愛，歡喜樂見於是嬰兒。",
    "T14n0484_001:0669b04_3": "爾時世尊見多人眾往來空處，知而故問，告阿難言：「汝可往彼，看是諸人往來空處，何所作為？」",
    "T14n0484_001:0669b06_4": "阿難白言：「如是。",
    "T14n0484_001:0669b07_5": "世尊！」",
    "T14n0484_001:0669b07_6": "大德阿難即往空處，見是嬰兒容貌端嚴自[口*束]右指，諦視眾人其目不瞬。",
    "T14n0484_001:0669b09_0": "阿難見已便還佛所，如見而說：「世尊！",
    "T14n0484_001:0669b09_1": "此空閑處有棄嬰兒，容貌端嚴甚可敬愛猶如寶像；觀視諸人其目不瞬。」",
    "T14n0484_001:0669b11_2": "于時世尊於彼嬰兒起悲愍心，觀本善根知已成熟，堪能知我所說法義，又知眾生善根成熟，即往嬰兒所。",
    "T14n0484_001:0669b13_3": "到已於一面住，向此嬰兒而說偈言：「本所造惡業，　　今此報應現，　棄捐此空處，　　嬰兒苦如是。」",
    "T14n0484_001:0669b17_0": "爾時嬰兒承佛神力、自本善力，以偈報佛：「瞿曇猶故有，　　見棄空處想，　尊在道場時，　　不知是想耶？」",
    "T14n0484_001:0669b20_0": "爾時世尊復以偈答：「我已知於想，　　而我永無想；　以憐愍汝故，　　來至此空處。」",
    "T14n0484_001:0669b23_0": "爾時嬰兒復說偈言：「若不得眾生，　　畢竟不可得；　尊憐愍於誰？",
    "T14n0484_001:0669b25_1": "　　誰所轉悲心？」",
    "T14n0484_001:0669b26_0": "爾時世尊復說偈言：「眾生不知是，　　無我空寂滅；　為覺悟彼故，　　我行村城邑。」",
    "T14n0484_001:0669b29_0": "爾時嬰兒復說偈言：「達解空寂滅，　　覺了空寂滅；　猶有眾生想，　　如來不斷耶？」",
    "T14n0484_001:0669c03_0": "爾時世尊復說偈言：「佛悲力如是，　　覺了空寂已，　教化眾生故，　　導師演說法。」",
    "T14n0484_001:0669c06_0": "爾時嬰兒復說偈言：「猶故有顛倒，　　如來未斷耶？",
    "T14n0484_001:0669c08_0": "　無眾生生想，　　如是生悲耶？」",
    "T14n0484_001:0669c09_0": "爾時世尊復說偈言：「佛之所護持，　　菩薩生精進，　為不達眾生，　　人尊發莊嚴。」",
    "T14n0484_001:0669c12_0": "爾時嬰兒復說偈言：「此是癡莊嚴；　　若不得於物，　若法非是物，　　何由起莊嚴？」",
    "T14n0484_001:0669c15_0": "爾時世尊復說偈言：「此大悲神力，　　調御世如是，　猶不著於物，　　為眾生說法。」",
    "T14n0484_001:0669c18_0": "爾時嬰兒復說偈言：「法無有文字，　　云何可演說？",
    "T14n0484_001:0669c20_0": "　世間大敗失，　　非法作法說。」",
    "T14n0484_001:0669c21_0": "爾時世尊復說偈言：「我不敗壞世，　　我不非法說，　眾生自倒惑，　　我解脫彼結。」",
    "T14n0484_001:0669c24_0": "爾時嬰兒復說偈言：「結使無根本，　　亦無有方所，　又不在內外，　　於何脫彼結？」",
    "T14n0484_001:0669c27_0": "爾時世尊復說偈言：「從於妄想生，　　與顛倒共俱；　為斷彼妄想，　　嬰兒！",
    "T14n0484_001:0669c29_1": "我說法。」",
    "T14n0484_001:0670a01_0": "爾時嬰兒復說偈言：「心性自常淨，　　彼中無垢結，　正使多妄想，　　性淨不生垢。」",
    "T14n0484_001:0670a04_0": "爾時世尊復說偈言：「如是如汝說，　　心性自常淨，　客煩惱塵結，　　無慧者生染。」",
    "T14n0484_001:0670a07_0": "爾時嬰兒復說偈言：「結無有方所，　　亦非方所得，　云何名為生？",
    "T14n0484_001:0670a09_1": "　　願為我演說。」",
    "T14n0484_001:0670a10_0": "爾時世尊復說偈言：「猶如空中雲，　　可覩無真實；　結使生如是，　　雖見無有實。」",
    "T14n0484_001:0670a13_0": "爾時嬰兒復說偈言：「法同等如如，　　其生性即如；　法若是真實，　　非如不可得。」",
    "T14n0484_001:0670a16_0": "爾時世尊復說偈言：「一切非如法，　　等住於如中，　覺了是如已，　　無過無功德。」",
    "T14n0484_001:0670a19_0": "爾時嬰兒復說偈言：「若不得眾生，　　瞿曇！",
    "T14n0484_001:0670a20_1": "和合誰？",
    "T14n0484_001:0670a21_0": "　先觀察法本，　　從誰有煩惱？」",
    "T14n0484_001:0670a22_0": "爾時世尊復說偈言：「過去及未來，　　及與現在世，　佛知覺了了，　　為眾生說法。」",
    "T14n0484_001:0670a25_0": "爾時嬰兒復說偈言：「所演說三世，　　及說我能知，　便為是大慢，　　則為自稱譽。」",
    "T14n0484_001:0670a28_0": "爾時世尊復說偈言：「我不自稱譽，　　亦不輕慢他；　如如等顯現，　　是故名如來。」",
    "T14n0484_001:0670b02_0": "爾時嬰兒復說偈言：「如無有可得，　　非言說相應；　非言以言說，　　是則非是如。」",
    "T14n0484_001:0670b05_0": "爾時世尊復說偈言：「凡夫隨於想，　　如中生妄想；　為斷除我想，　　如來出於世。」",
    "T14n0484_001:0670b08_0": "爾時嬰兒復說偈言：「正覺無出世，　　善修無生故；　於無生法中，　　佛出不相應。」",
    "T14n0484_001:0670b11_0": "爾時世尊復說偈言：「無生現有生，　　佛出世顯現；　此是世諦說，　　非是第一義。」",
    "T14n0484_001:0670b14_0": "爾時嬰兒復說偈言：「猶故有二想，　　世諦、第一義，　於一乘道中，　　瞿曇相違說。」",
    "T14n0484_001:0670b17_0": "爾時世尊復說偈言：「我不道相違，　　我住不相違，　為相違眾生；　　嬰兒！",
    "T14n0484_001:0670b19_1": "如是知。」",
    "T14n0484_001:0670b20_0": "爾時嬰兒復說偈言：「悔過於正覺，　　我上所言說；　是佛力持故，　　我能如是說。」",
    "T14n0484_001:0670b23_0": "爾時世尊從於衣裏出金色臂，起彼嬰兒。",
    "T14n0484_001:0670b23_1": "爾時嬰兒執佛手指從地而起。",
    "T14n0484_001:0670b24_2": "爾時世尊從彼空處，將是嬰兒趣向正陌。",
    "T14n0484_001:0670b25_3": "是時大眾得未曾有，於世尊所倍生敬禮，歎言：「希有。",
    "T14n0484_001:0670b26_4": "如來世尊得成如是勝妙之法，乃能令此極苦厄者安住是法。」",
    "T14n0484_001:0670b28_5": "爾時世尊告嬰兒言：「汝業行盡，汝可憶念本造善根——令此大眾生希有心——現大神力。」",
    "T14n0484_001:0670c01_6": "爾時嬰兒上昇虛空過七多羅樹，身放光明，此光遍照三千大千佛之世界。",
    "T14n0484_001:0670c02_7": "以此光故，釋梵護世及餘百千天、龍、夜叉、乾闥婆、阿修羅、迦樓羅、緊那羅、摩睺羅伽，見斯光已來詣佛所。",
    "T14n0484_001:0670c05_8": "到已頂禮佛足，以諸天華散供於佛。",
    "T14n0484_001:0670c05_9": "供養佛已向佛世尊，作如是言：「菩薩光明不可思議，身出光明普遍照此佛之世界，令諸無量眾生得於不思議利。",
    "T14n0484_001:0670c08_10": "當名此兒不思議光。」",
    "T14n0484_001:0670c09_0": "爾時釋迦牟尼世尊即可是名：「此兒當名不思議光。」",
    "T14n0484_001:0670c10_1": "爾時嬰兒不思議光，從空而下住於地已，以佛神力、自善根力，其形猶如八歲童子。",
    "T14n0484_001:0670c12_2": "爾時釋提桓因即以天衣施與嬰兒，便語之言：「嬰兒！",
    "T14n0484_001:0670c13_3": "汝今愍我等故受此天衣，勿裸形住。」",
    "T14n0484_001:0670c14_4": "爾時不思議光菩薩嬰兒語釋提桓因：「憍尸迦！",
    "T14n0484_001:0670c15_5": "菩薩不以衣服為妙，當被法服以為嚴飾。",
    "T14n0484_001:0670c16_6": "憍尸迦！",
    "T14n0484_001:0670c16_7": "菩薩所服，汝今善聽。",
    "T14n0484_001:0670c16_8": "憍尸迦！",
    "T14n0484_001:0670c16_9": "菩提之心是菩薩服，乃至道場成滿具足一切佛法，有慚有愧是菩薩服。",
    "T14n0484_001:0670c18_10": "調伏成就一切眾生置無過中，堅誓莊嚴是菩薩服。",
    "T14n0484_001:0670c19_11": "辦諸事故，質直無偽是菩薩服。",
    "T14n0484_001:0670c20_12": "成就斷除幻惑偽故，勤加精進是菩薩服。",
    "T14n0484_001:0670c21_13": "成滿具足諸善根故，志欲喜樂是菩薩服。",
    "T14n0484_001:0670c22_14": "成滿一切諸佛法故，除捨憍慢是菩薩服。",
    "T14n0484_001:0670c23_15": "成滿一切諸禪定故，欲法聞法是菩薩服。",
    "T14n0484_001:0670c24_16": "成滿般若波羅蜜故，不起智慢是菩薩服。",
    "T14n0484_001:0670c25_0": "成滿具足無著智故，作於利益是菩薩服。",
    "T14n0484_001:0670c25_1": "悲諸眾生具覺知故，捨一切物是菩薩服。",
    "T14n0484_001:0670c26_2": "成滿具足諸相好故，護持淨戒是菩薩服。",
    "T14n0484_001:0670c27_3": "成滿願故，調和忍辱是菩薩服。",
    "T14n0484_001:0670c28_4": "究竟成滿梵音聲故，牢強精進無懈退心是菩薩服。",
    "T14n0484_001:0670c29_5": "成滿出過一切事故，得諸禪定解脫三昧是菩薩服。",
    "T14n0484_001:0671a01_6": "成就滿足大通智故，不壞智慧是菩薩服。",
    "T14n0484_001:0671a02_7": "成就斷除一切結使諸見障故，大方便智是菩薩服。",
    "T14n0484_001:0671a04_0": "成就教化諸眾生故，大慈是菩薩服。",
    "T14n0484_001:0671a04_1": "成就救濟諸眾生故，大悲是菩薩服。",
    "T14n0484_001:0671a05_2": "成就生死中無疲厭故，大喜是菩薩服。",
    "T14n0484_001:0671a06_3": "成就具足於法喜故，大捨是菩薩服。",
    "T14n0484_001:0671a07_4": "成就捨離愛瞋心故，於諸眾生無惱害心是菩薩服。",
    "T14n0484_001:0671a08_5": "成就不惱於自他故，敷演說法是菩薩服。",
    "T14n0484_001:0671a09_6": "成就不自譽毀他人故，如說修行是菩薩服。",
    "T14n0484_001:0671a10_7": "成就斷除諸結使故，憍尸迦！",
    "T14n0484_001:0671a11_8": "應如是知菩薩法服，以法莊嚴生不裸形。」",
    "T14n0484_001:0671a12_9": "爾時釋提桓因於嬰兒所增加恭敬愛念尊重，白言世尊：「愍我等故，令是嬰兒受取此衣。」",
    "T14n0484_001:0671a14_10": "爾時世尊告不思議光菩薩嬰兒：「受帝釋衣。」",
    "T14n0484_001:0671a15_11": "于時世尊右手取衣授與嬰兒。",
    "T14n0484_001:0671a15_12": "爾時嬰兒右膝著地，以其右手受取是衣，受已便著。",
    "T14n0484_001:0671a17_0": "爾時世尊將不思議光菩薩嬰兒，於舍衛大城次第乞食。",
    "T14n0484_001:0671a18_1": "是時大眾，男女大小、長者居士、剎利、婆羅門、王及輔臣，見不思議光菩薩嬰兒，生希有心，亦為見佛禮敬供養，悉皆來集。",
    "T14n0484_001:0671a21_2": "爾時世尊次第乞食，到不思議光菩薩嬰兒所生母舍。",
    "T14n0484_001:0671a22_3": "爾時不思議光菩薩即入其舍，前至母所，向所生母而說偈言：「母無有過咎，　　應當自喜慶，　是我本惡業，　　今生在母腹。",
    "T14n0484_001:0671a26_0": "　母是我福田，　　哀愍所生恩，　母勿生羞恥，　　速往如來所。",
    "T14n0484_001:0671a28_0": "　母今得大利，　　腹懷妊我故，　如是之功德，　　往問於導師。」",
    "T14n0484_001:0671b01_0": "爾時不思議光菩薩語釋提桓因：「憍尸迦！",
    "T14n0484_001:0671b01_1": "與我香華衣服所須，欲奉上母；母當以是供養於佛，當發阿耨多羅三藐三菩提心。」",
    "T14n0484_001:0671b03_2": "爾時釋提桓因以天曼陀羅華及以天香天諸衣服，與彼菩薩。",
    "T14n0484_001:0671b05_3": "爾時不思議光菩薩復向其母而說偈言。",
    "T14n0484_001:0671b07_0": "「受此適意華，　　天妙曼陀羅，　妙香及衣服，　　奉上供釋仙。",
    "T14n0484_001:0671b09_0": "　非飲食及寶，　　能報父母恩，　引導向正法，　　便為供二親。",
    "T14n0484_001:0671b11_0": "　供二足尊已，　　發淨上道心，　我長夜常勸，　　常數數時勤。」",
    "T14n0484_001:0671b13_0": "　其母生喜心，　　畢竟不生恥，　往詣人仙所，　　禮已在前住。",
    "T14n0484_001:0671b15_0": "　華散如來上，　　奉華及衣服，　佛所種善根，　　即發菩提心。",
    "T14n0484_001:0671b17_0": "　堅住菩提心，　　問於釋師子：「懷妊淨眾生，　　願說是福報。」",
    "T14n0484_001:0671b19_0": "「汝以此善業，　　不生諸難趣，　供多億佛已，　　當得成為佛。」",
    "T14n0484_001:0671b21_0": "爾時世尊於舍衛大城次第乞食已，與不思議光菩薩及諸大眾，出王舍大城，向祇陀林給孤窮精舍。",
    "T14n0484_001:0671b23_1": "世尊食已，淨自澡嗽而起就座，演說正法。",
    "T14n0484_001:0671b24_2": "爾時憍薩羅國波斯匿王，聞不思議光菩薩嬰兒有大不可思議神通，聞已莊嚴四種兵眾，向祇陀林給孤窮精舍，詣世尊所。",
    "T14n0484_001:0671b27_3": "到已頂禮佛足，却坐一面。",
    "T14n0484_001:0671b27_4": "波斯匿王白世尊言：「大德世尊！",
    "T14n0484_001:0671b28_5": "不思議光菩薩嬰兒為在何處？",
    "T14n0484_001:0671b29_6": "聞有如是不可思議神通之力。」",
    "T14n0484_001:0671b29_7": "時佛即示波斯匿王不思議光菩薩嬰兒。",
    "T14n0484_001:0671c01_8": "時王見是不思議光菩薩嬰兒，形色端嚴殊特於天，無所畏懼，具戒定慧以自莊嚴。",
    "T14n0484_001:0671c03_9": "如是見已便作是念：「種何善根、修集何福有是妙身？」",
    "T14n0484_001:0671c04_10": "爾時不思議光嬰兒承佛神力，知憍薩羅國王心之所念，向是大王而說偈言：「常修慈心淨眾生，　　無麁穢惡修正念，　攝身口意淨梵行，　　彼有如是淨妙身。",
    "T14n0484_001:0671c09_0": "　遠離惡者不自造，　　增長修集無量善，　捨離一切惡諍訟，　　彼有如是淨妙身。",
    "T14n0484_001:0671c11_0": "　恭敬佛法及聖僧，　　常恒奉施眾妙供，　不毀罵他不逼惱，　　彼有如是淨妙身。",
    "T14n0484_001:0671c13_0": "　調弄呵罵及毀呰，　　於他人所不生是，　歎美讚善不說惡，　　彼有如是淨妙身。",
    "T14n0484_001:0671c15_0": "　慳貪嫉妬及憍慢，　　諦觀己行不毀他，　彼有如是淨妙身。」",
    "T14n0484_001:0671c17_0": "爾時波斯匿王白世尊言：「是不思議光菩薩嬰兒，成就如是勝妙大法；有何業障而生於是婬女腹中，捐棄空處？」",
    "T14n0484_001:0671c19_1": "佛告大王：「乃往過去九十一劫，爾時有佛，號毘婆尸，出現於世，如來、應供、正遍覺、明行足、善逝、世間解、無上士、調御丈夫、天人師、佛、世尊。",
    "T14n0484_001:0671c22_2": "大王當知，爾時毘婆尸如來法中有二菩薩：一名賢天，二名饒財。",
    "T14n0484_001:0671c24_0": "賢天菩薩於無上道得不退轉，得陀羅尼及無礙辯，獲無生忍，有福德威勢，少欲少事常樂獨處，逮得神通。",
    "T14n0484_001:0671c26_1": "彼時饒財菩薩習學頭陀，為賢天菩薩而作給使。",
    "T14n0484_001:0671c27_2": "彼人恒往聚落城邑，多諸事務。",
    "T14n0484_001:0671c28_3": "是賢天菩薩呵嘖教誨：『何故多造是諸事務而不斷除？』",
    "T14n0484_001:0671c29_4": "數數教呵，彼便生瞋，忿心不喜。",
    "T14n0484_001:0672a01_5": "以忿恚故毀敗身心，敗身心已瞋恚罵言：『輕賤婬女兒，私通所生，從他人得。",
    "T14n0484_001:0672a03_6": "不識其父又不識母，況汝當有戒聞定慧？』",
    "T14n0484_001:0672a04_7": "彼瞋罵已，復不悔過又不捨離，結使所纏恒有忿心瞋賢天菩薩。",
    "T14n0484_001:0672a05_8": "時賢天菩薩即便捨棄。",
    "T14n0484_001:0672a06_9": "既捨棄已倍生瞋恚罵詈揚惡，以此不善業行因緣，身壞命終生婬女胎——為彼賢天菩薩所護，不生地獄——婬女生已恒常棄之，為狐狼狗之所噉食。",
    "T14n0484_001:0672a09_10": "「大王！",
    "T14n0484_001:0672a09_11": "以是緣故，九十一劫常如是死，生生常棄，為多人眾之所罵言：『是婬女子。』",
    "T14n0484_001:0672a11_12": "被棄空處，狐狼狗食。",
    "T14n0484_001:0672a11_13": "大王莫疑。",
    "T14n0484_001:0672a11_14": "何以故？",
    "T14n0484_001:0672a12_15": "彼時饒財瞋罵菩薩，即是今此不思議光菩薩是也。",
    "T14n0484_001:0672a13_16": "惡業行盡，以善業力，淨於結心悅可佛意，是人惡道悉皆永盡。",
    "T14n0484_001:0672a14_17": "大王！",
    "T14n0484_001:0672a14_18": "此不思議光菩薩，已曾值遇六十四億佛，恭敬供養尊重讚歎，是諸佛所常修梵行勤進求法。",
    "T14n0484_001:0672a16_19": "此本善力，得如是事及神通力。",
    "T14n0484_001:0672a17_20": "大王！",
    "T14n0484_001:0672a17_21": "如是黑白之業終不敗亡，是故智者善護身口及以意業，寧捨身命不造惡業。」",
    "T14n0484_001:0672a19_22": "爾時波斯匿王白言：「世尊！",
    "T14n0484_001:0672a20_23": "彼賢天菩薩，為已得成於一切智？",
    "T14n0484_001:0672a20_24": "為故修集菩薩行耶？」",
    "T14n0484_001:0672a22_0": "佛言：「大王！",
    "T14n0484_001:0672a22_1": "彼賢天菩薩，今者在彼阿閦佛土修菩薩行，名曰德藏。」",
    "T14n0484_001:0672a23_2": "爾時波斯匿王白言：「世尊！",
    "T14n0484_001:0672a24_3": "若善男子、善女人，常應當親於善知識、近善知識。",
    "T14n0484_001:0672a25_4": "何以故？",
    "T14n0484_001:0672a25_5": "世尊！",
    "T14n0484_001:0672a25_6": "近善知識，恭敬圍繞聽聞善法，聞善法已得於善心，已有善心則修善行，造作善業趣向善處，得善知識；得善友故，不作諸惡，修習諸善；習諸善已，自無逼熱不逼熱他。",
    "T14n0484_001:0672a29_7": "若有菩薩自護護他，能得菩提；若已住道，有大勢力能有所利。」",
    "T14n0484_001:0672b01_8": "佛言：「善哉大王！",
    "T14n0484_001:0672b02_0": "快說此言。",
    "T14n0484_001:0672b02_1": "大王！",
    "T14n0484_001:0672b02_2": "菩薩親近於善知識，具滿一切功德善法。」",
    "T14n0484_001:0672b03_3": "爾時不思議光菩薩白言：「世尊！",
    "T14n0484_001:0672b04_0": "菩薩成就幾法，疾得阿耨多羅三藐三菩提，獲淨法忍？」",
    "T14n0484_001:0672b06_0": "佛言：「嬰兒！",
    "T14n0484_001:0672b06_1": "菩薩成就四法，疾得無上正真之道及淨法忍。",
    "T14n0484_001:0672b07_2": "何等四？",
    "T14n0484_001:0672b07_3": "解因緣忍，遠離斷常，解無我、人、眾生、壽命，解了空寂修行於空；是為四。",
    "T14n0484_001:0672b09_4": "「復有四法。",
    "T14n0484_001:0672b09_5": "何等四？",
    "T14n0484_001:0672b09_6": "過去寂滅，未來無來知，現在不住，三世平等；是為四。",
    "T14n0484_001:0672b10_7": "「復有四法，所謂：自淨，淨諸眾生，淨法，淨禪定；是為四。",
    "T14n0484_001:0672b12_0": "「復有四法，謂：寂身，寂心，寂道，寂法；是為四。",
    "T14n0484_001:0672b13_0": "「復有四法，謂：以法觀佛不以色，以離觀法不以我，以無為觀僧不以眾，淨於慧眼；是為四。",
    "T14n0484_001:0672b15_0": "「復有四法，所謂：滿足諸波羅蜜，不捨四攝法，善知方便，說無眾生而行大悲；是為四。",
    "T14n0484_001:0672b16_1": "「嬰兒！",
    "T14n0484_001:0672b17_2": "是為菩薩成就四法，疾得阿耨多羅三藐三菩提及深法忍。」",
    "T14n0484_001:0672b18_3": "說是法時，不思議光菩薩得無生法忍，歡喜踊躍，上昇虛空高七多羅樹。",
    "T14n0484_001:0672b20_4": "時此三千大千世界六種震動，大光普照，天雨眾華，百千伎樂不鼓自鳴。",
    "T14n0484_001:0672b22_0": "爾時世尊知不思議光菩薩心已，即便微笑。",
    "T14n0484_001:0672b23_0": "佛之常法，若微笑時，種種若干百千色光從面門出，青、黃、赤、白、紅頗梨色。",
    "T14n0484_001:0672b24_1": "是光普照，遍於無量無邊世界，隱蔽魔宮及日月光，斷除地獄、餓鬼苦已，上至梵世，還遶佛三匝，從頂相入。",
    "T14n0484_001:0672b27_2": "爾時大德阿難從座而起，偏袒右肩，右膝著地，合掌向佛，說偈問曰：「色相甚微妙，　　雜好莊嚴身，　圓光善答問，　　以何因緣笑？",
    "T14n0484_001:0672c02_0": "　上戒行無畏，　　勝定慧莊嚴，　示堅解脫果，　　以何因緣笑？",
    "T14n0484_001:0672c04_0": "　忍力及十力，　　忍勇進難動，　樂見示四諦，　　以何因緣笑？",
    "T14n0484_001:0672c06_0": "　金剛身堅固，　　那羅延力盡，　梵音聲悅意，　　願演說笑義。",
    "T14n0484_001:0672c08_0": "　梵身天在上，　　不見如來頂，　次第合掌敬，　　以何因緣笑？",
    "T14n0484_001:0672c10_0": "　樹王下降魔，　　得無垢淨道，　知諸眾生行，　　願顯何緣笑。",
    "T14n0484_001:0672c12_0": "　轉無上法輪，　　說無常動地，　調人天龍等，　　大德何故笑？",
    "T14n0484_001:0672c14_0": "　照明除闇冥，　　無垢遍淨眼，　功德如虛空，　　以何因緣笑？」",
    "T14n0484_001:0672c16_0": "爾時世尊告阿難言：「汝今見是不思議光菩薩去地七多羅樹，住虛空不？」",
    "T14n0484_001:0672c17_1": "阿難白言：「已見。",
    "T14n0484_001:0672c18_0": "世尊！」",
    "T14n0484_001:0672c18_1": "「阿難！",
    "T14n0484_001:0672c18_2": "是不思議光菩薩，過百千阿僧祇劫當得作佛，亦號不思議光，出現於世，如來、應、正遍覺、明行足、善逝、世間解、無上士、調御丈夫、天人師、佛、世尊。",
    "T14n0484_001:0672c21_3": "國名淨潔，劫名無咎。",
    "T14n0484_001:0672c21_4": "阿難！",
    "T14n0484_001:0672c22_0": "是淨潔佛土甚為清淨，如此他化自在諸天宮殿。",
    "T14n0484_001:0672c23_1": "彼佛壽命二十中劫，大聲聞眾其數八萬，諸菩薩僧三萬二千。",
    "T14n0484_001:0672c24_2": "阿難！",
    "T14n0484_001:0672c24_3": "以何因緣故劫名無咎？",
    "T14n0484_001:0672c25_4": "阿難！",
    "T14n0484_001:0672c25_5": "彼時多有百千劫中無佛出世，是不思議光佛於彼劫中最初成佛，淨居諸天歡喜讚歎：『此劫無咎。",
    "T14n0484_001:0672c27_6": "此劫無咎。",
    "T14n0484_001:0672c27_7": "以有如來出現於世故，是故當名此劫無咎。』」",
    "T14n0484_001:0672c28_8": "說是不思議光菩薩時，三萬二千眾生發阿耨多羅三藐三菩提心；六萬菩薩得無生法忍；五百比丘斷諸結漏心得自在成阿羅漢。",
    "T14n0484_001:0673a02_9": "爾時佛告阿難：「汝受此經，持讀誦說，於大眾中廣敷演之，令我正法久住在世，亦多利益未來菩薩。」",
    "T14n0484_001:0673a05_0": "大德阿難白言：「世尊！",
    "T14n0484_001:0673a05_1": "我已受持。",
    "T14n0484_001:0673a05_2": "世尊！",
    "T14n0484_001:0673a05_3": "此經何名？",
    "T14n0484_001:0673a06_4": "云何受持？」",
    "T14n0484_001:0673a06_5": "佛言：「阿難！",
    "T14n0484_001:0673a06_6": "此經名為『除淨業障』，亦名為『神力所持不思議光菩薩所說』，如是受持。",
    "T14n0484_001:0673a08_7": "阿難！",
    "T14n0484_001:0673a08_8": "若善男子、善女人，盡其壽命奉諸如來，供養恭敬尊重讚歎，以雜色花裓如須彌，燒香、末香、塗香、幢幡、寶蓋皆亦如是以用供養。",
    "T14n0484_001:0673a11_9": "復有善男子、善女人，受持於此不思議光所說經法，讀誦通利，在大眾中廣為人說，如說修行，是福多彼。",
    "T14n0484_001:0673a13_10": "阿難！",
    "T14n0484_001:0673a13_11": "若欲法供供養如來，欲作大智慧光明者，應當受持讀誦此經。」",
    "T14n0484_001:0673a15_12": "佛說是經已，不思議光菩薩，大德阿難，一切大眾，人、天、龍、鬼、乾闥婆、阿修羅等，聞佛所說，皆大歡喜。",
    "T14n0484_001:0673a18_0": "不思議光菩薩所說經"
}