{
    "T09n0263_004:0088b19_0": "正法華經卷第四",
    "T09n0263_004:0088b21_0": "西晉月氏國三藏竺法護譯",
    "T09n0263_004:0088b22_0": "往古品第七",
    "T09n0263_004:0088b23_0": "佛告諸比丘：「乃去往古久遠世時，不可計會無央數劫，有佛號大通眾慧如來、至真、等正覺、明行成為、善逝、世間解、無上士、道法御、天人師，為佛、眾祐，世界曰大殖稼，劫名所在形色。",
    "T09n0263_004:0088b27_1": "其佛說經不可稱限，譬如於是三千大千世界所有土地，有一士夫皆悉破碎此一佛國悉令如塵，則取一塵，過東方如千佛界中塵之數國，乃著一塵。",
    "T09n0263_004:0088c01_2": "如是比類，復取一塵，越東如前佛界塵數，乃著一塵，悉使塵盡三千大千世界中塵，令無有餘遍於東方，如是比類無量佛國。",
    "T09n0263_004:0088c04_3": "於意云何？",
    "T09n0263_004:0088c04_4": "寧可稱限得諸佛界邊際不乎？」",
    "T09n0263_004:0088c05_5": "比丘答曰：「不也。",
    "T09n0263_004:0088c05_6": "世尊！",
    "T09n0263_004:0088c05_7": "不也。",
    "T09n0263_004:0088c05_8": "安住！」",
    "T09n0263_004:0088c06_0": "佛言比丘：「如是等倫佛土諸數悠邈，猶如有人一一取塵著諸佛土，若干之限，諸佛國塵不可稱量，億百千姟兆載諸劫，欲知其佛滅度以來劫數長久，不可思議無量難測，大通眾慧道力示現，滅度以後法住劫數，亦復如是。」",
    "T09n0263_004:0088c11_1": "世尊頌曰：「我念過去，　　無數億劫，　　時有如來，　兩足之尊，　　名大通慧，　　無極慈仁。",
    "T09n0263_004:0088c14_0": "　於時世尊，　　黎庶之上，　　比如皆取，　此佛世界，　　悉破碎之，　　盡令如塵。",
    "T09n0263_004:0088c16_0": "　假使有人，　　一一取塵，　　過千佛界，　乃著一塵，　　如是次第，　　聖尊國土。",
    "T09n0263_004:0088c18_0": "　其人著塵，　　皆令悉遍，　　若干之數，　悉令周普，　　世界眾限，　　有不可數。",
    "T09n0263_004:0088c20_0": "　一切所有，　　大聖國土，　　諸所有塵，　不可限量，　　皆悉破碎，　　令無有餘。",
    "T09n0263_004:0088c22_0": "　大聖至尊，　　逝來如斯，　　其佛安住，　滅度已竟。",
    "T09n0263_004:0088c23_1": "　　劫數如是，　　無量億千，　若欲料限，　　無能思議。",
    "T09n0263_004:0088c24_2": "　　滅度已來，　若干劫數，　　彼時導師，　　過久乃爾。",
    "T09n0263_004:0088c26_0": "　諸弟子眾，　　及菩薩行，　　如來之慧，　巍巍如斯。",
    "T09n0263_004:0088c27_1": "　　今佛悉念，　　聖滅度來，　比丘欲知，　　佛之智慧，　　聖明普達，　等無有異。",
    "T09n0263_004:0088c29_2": "　　佛皆覺了，　　過無數劫，　不計微妙，　　無漏之誼。」",
    "T09n0263_004:0089a02_0": "佛告諸比丘：「其大通眾慧如來、正覺，壽四十四億百千劫，以無上正真道，初昇道場坐于樹下一劫默然，至于二劫不得正覺，乃至十劫，而不興起身不動搖，體不傾倚亦不自念，都無思想而向諸法，遂坐佛樹降魔官屬，當成正覺。",
    "T09n0263_004:0089a07_1": "忉利諸天子，化作大師子座，面四十里，佛坐其上。",
    "T09n0263_004:0089a08_2": "世尊坐定，諸梵天子普雨天華周四千里，自然風起吹放眾華，散于佛上。",
    "T09n0263_004:0089a10_3": "佛在樹下滿十中劫，天華紛紛盡劫不絕。",
    "T09n0263_004:0089a11_0": "又四天王及諸天子，作眾伎樂音如雷震，常以華香伎樂供養大聖，未曾休懈。」",
    "T09n0263_004:0089a12_1": "佛告比丘：「時世尊大通眾慧乃至十劫，逮成無上正真之道，為最正覺至于滅度，供養不懈。",
    "T09n0263_004:0089a14_2": "其佛在家未捨國去，為太子時有十六子，端正殊好智慧難及，色像第一儒雅仁和。",
    "T09n0263_004:0089a16_3": "時十六國王子者，各各自有若干種樂，所居遊觀快不可言，種種顯現，琴瑟伎樂亦不可量。",
    "T09n0263_004:0089a18_4": "見佛世尊成最正覺，時有自然大法音聲，尋則棄國，捨轉輪王位、萬民、伎樂、諸欲之娛，眷屬圍繞，及諸聖賢大響帝王百千之數，并不可計億百千姟群萌之類營從集會，往詣世尊所處道場，欲得稽首奉受佛教。",
    "T09n0263_004:0089a23_5": "群從僉然雍雍肅肅，稽首佛足繞佛三匝却住一面，以偈頌曰：「『大通眾慧，　　極尊無上，　　積累平等，　　無量億數，　　以上妙誼，　　愍傷一切，　　所願具足，　　於是賢聖。",
    "T09n0263_004:0089a28_6": "　　修勤苦行，　　竟十中劫，　　專精一心，　　處在一座，　　其身清淨，　　而不動搖，　　燒諸苦患，　　如拔樹根。",
    "T09n0263_004:0089b02_7": "　　分別于心，　　而志湛泊，　　未曾進退，　　亦不傾倚，　　無有增減，　　默然而應，　　究竟寂定，　　無有諸漏。",
    "T09n0263_004:0089b05_0": "　　現在吉祥，　　常獲大安，　　無想著故，　　得尊佛道。",
    "T09n0263_004:0089b06_1": "　　我等見之，　　增智無畏，　　如是比類，　　長益德義。",
    "T09n0263_004:0089b07_2": "　　不計身命，　　皆斷苦患，　　積累忍辱，　　不貪安樂。",
    "T09n0263_004:0089b09_0": "　　分別道慧，　　不處惱痛，　　號在閑居，　　興發精進。",
    "T09n0263_004:0089b10_1": "　　其不篤信，　　諸佛音聲，　　長夜增益，　　惡道之罪，　　則失人身，　　墮落惡趣，　　為一切世，　　所見謗毀。",
    "T09n0263_004:0089b13_0": "　　今以逮見，　　世之聖父，　　其道最上，　　無有眾漏。",
    "T09n0263_004:0089b14_1": "　　於此世間，　　而見救護，　　及諸過去，　　大聖導師。』」",
    "T09n0263_004:0089b16_0": "佛告比丘：「斯諸帝王及諸太子，太子兄弟年既幼少，嗟歎稱譽大通眾慧如來、至尊、等正覺，以此雅頌宣揚已竟，啟勸世尊，願說經法安住分別，多所安隱多所愍傷，饒益眾生安諸天人。",
    "T09n0263_004:0089b20_1": "復以此偈，而讚頌曰：「『惟願大聖，　　讚說經典，　　開化眾生，　　發起黎庶。",
    "T09n0263_004:0089b22_2": "　　三界群萌，　　悉共渴仰，　　使建道意，　　皆令蒙度。",
    "T09n0263_004:0089b24_0": "　　諸佛普大聖，　　百福法莊嚴，　　無極仙逮獲，　　慧則最尊妙。",
    "T09n0263_004:0089b26_0": "　　為諸天講法，　　及世間人民，　　度脫我等類，　　普及諸群萌。",
    "T09n0263_004:0089b28_0": "　　應時彰現露，　　如來之慧誼，　　猶如今於此，　　顯導上尊道。",
    "T09n0263_004:0089c01_0": "　　令諸群品類，　　予等獲此法，　　悉解於一切，　　諸行慧本末。",
    "T09n0263_004:0089c03_0": "　　皆為分別說，　　前世所行德，　　普見知黎庶，　　心本所好樂。",
    "T09n0263_004:0089c05_0": "　　則為轉法輪，　　最勝無等倫，　　勉脫眾生厄，　　悉令至大道。』」",
    "T09n0263_004:0089c07_0": "佛告諸比丘：「於時世尊大通眾慧如來變化十方世界，各各五百億百千佛土六反震動，光明普照無所不周，皆於一切諸佛境界，虛空大神若干種明，日月光耀遠照無極，尊無等倫，諸天宮殿館宇之明，梵天往返自然威曜，其佛變現瑞應光明，皆覆蔽之悉令不現。",
    "T09n0263_004:0089c13_1": "天上世間晃昱暉曜，眾生品類若生彼界，皆相見知各自說言：『此間今日卒有人生，時於天上震動所現，靡不周遍。』",
    "T09n0263_004:0089c16_0": "「爾時東方佛土邊無限億百千梵天宮殿，自然為明威曜巍巍。",
    "T09n0263_004:0089c17_1": "諸梵自念：『無數梵宮宮殿館宇[火*霍]明，無所不接，有何瑞應而現斯變？』",
    "T09n0263_004:0089c19_0": "於時五百世界諸億百千大梵天眾，各從宮殿雲集而會。",
    "T09n0263_004:0089c20_1": "時於眾中有大梵天號護群生，為諸梵天，而歎頌曰：「『今日我等，　　宮殿室宅，　　諸賢當知，　　此大光明，　　諸天最勝，　　志所樂喜。",
    "T09n0263_004:0089c24_0": "　　以何因緣，　　現此瑞應？",
    "T09n0263_004:0089c24_1": "　　善哉當往，　　趣求斯誼。』",
    "T09n0263_004:0089c25_2": "　　時諸天子，　　今日自興：　『承何聖旨，　　現神如是，　　今所覩見，　　本未曾有，　　親近諸天，　　為人中王，　　將無大聖，　　興出于世，　　最妙光明，　　照于十方，　　所變感動，　　乃如是乎？』」",
    "T09n0263_004:0090a01_0": "佛告諸比丘：「時五百世界億百千姟梵天，悉共相和從東方來，遙見西方大通眾慧如來、正覺，處於道場在菩提樹下坐師子床。",
    "T09n0263_004:0090a03_1": "諸天、龍、神、阿須倫、迦留羅、真陀羅、摩休勒，人與非人，及十六子，眷屬圍繞，適覩是已，悉共啟勸欲令說經。",
    "T09n0263_004:0090a06_2": "即詣如來稽首于地，繞佛無數匝，執其蓮華如大須彌，及散佛樹，樹高四十里，普已本土梵天宮殿，奉進世尊，惟願哀愍納受宮殿華土之供。",
    "T09n0263_004:0090a09_3": "以偈頌讚曰：「『見佛無量，　　得未曾有，　　多所愍傷，　　興出于世。",
    "T09n0263_004:0090a12_4": "　　世尊所演，　　如師子吼，　　則已將護，　　十方黎庶。",
    "T09n0263_004:0090a13_5": "　　我等經歷，　　所從來處，　　去此五百，　　億百千界。",
    "T09n0263_004:0090a15_0": "　　計諸世界，　　若干之類，　　皆棄宮殿，　　咸詣聖尊，　　一切皆是，　　宿命淨德，　　若干麗妙，　　諸寶宮殿。",
    "T09n0263_004:0090a17_1": "　　惟加臨眄，　　而居其中，　　願發大哀，　　愍傷受之。』」",
    "T09n0263_004:0090a19_0": "佛告諸比丘：「時大梵天眾面讚歎佛，五百人俱白世尊曰：『願轉法輪演大聖典，勉濟群黎使獲滅度。』",
    "T09n0263_004:0090a21_1": "時五百梵天億百千眾，合一音聲，而歎頌曰：「『世尊願說經，　　兩足上分別，　　當現慈心力，　　度眾勤苦患。』」",
    "T09n0263_004:0090a25_0": "佛告諸比丘：「于時世尊，見諸梵天所上宮殿，默然受之。",
    "T09n0263_004:0090a26_1": "爾時東南方去是五百億百千世界諸梵天眾，各各自從宮殿皆見光明，晃晃鑠鑠無不周接，怪未曾有。",
    "T09n0263_004:0090a28_2": "悉俱集會，於眾會中有大梵天，號最慈哀，為諸梵天而歎頌曰：「『諸大天當知，　　此則本瑞應，　　宮殿悉感動，　　最有大名聞。",
    "T09n0263_004:0090b04_0": "　　有德諸天子，　　人人雲集此，　　則是其威神，　　令宮殿巍巍。",
    "T09n0263_004:0090b06_0": "　　今佛興于世，　　兩足之中尊，　　所以令館宇，　　現光明如是。",
    "T09n0263_004:0090b08_0": "　　吾等當往質，　　斯事不可妄，　　從昔至于今，　　覩瑞無若茲。",
    "T09n0263_004:0090b10_0": "　　四方有光明，　　至于億國土，　　今有定至誠，　　佛當成於世。』」",
    "T09n0263_004:0090b12_0": "佛告諸比丘，時五百億百千梵天，各從宮殿駱驛四出，以諸天華如須彌山，詣西北角，遙見如來大通聖慧處于道場，於佛樹下坐師子座。",
    "T09n0263_004:0090b15_1": "諸天、龍、神、阿須倫、迦留羅、真陀羅、摩休勒眷屬圍繞，而為說經法。",
    "T09n0263_004:0090b16_2": "適見佛已尋時即往，稽首于地繞無數匝，手執大華而散佛上。",
    "T09n0263_004:0090b18_3": "時大梵天及諸眷屬，以頌讚曰：「『禮無等倫，　　則為大仙，　　天中之天。",
    "T09n0263_004:0090b20_0": "　　聲如哀鸞，　　唱導普護，　　諸天人民，　　願稽首禮。",
    "T09n0263_004:0090b21_1": "　　愍傷世俗，　　得未曾有，　　在在難值，　　久思光顏，　　今日乃見。",
    "T09n0263_004:0090b23_0": "　　本於百劫，　　積德解空，　　八十億佛，　　壽如塵劫。",
    "T09n0263_004:0090b24_1": "　　又人中尊，　　分別空慧，　　而常講說，　　善權方便。",
    "T09n0263_004:0090b25_2": "　　諸天群臣，　　人民得覲，　　具足億姟，　　八十之數。",
    "T09n0263_004:0090b27_0": "　　其眼徹見，　　在所救濟，　　多所擁護，　　於佛道法。",
    "T09n0263_004:0090b28_1": "　　故出于世，　　愍傷眾庶，　　我等福會，　　甚難值遇。』」",
    "T09n0263_004:0090c01_0": "佛告諸比丘：「無數億千梵天之眾，勸發世尊願轉法輪，演出典誼散告群生，救脫三界令獲安隱。",
    "T09n0263_004:0090c04_0": "「爾時諸梵天悉俱等心，同聲讚曰：「『最上大人，　　願轉法輪，　　惟講經典，　　為十方人。",
    "T09n0263_004:0090c06_1": "　　度脫羣萌，　　苦惱之患，　　令一切人，　　喜踊亘然。",
    "T09n0263_004:0090c07_2": "　　其有聞者，　　得成佛道，　　諸天人民，　　咸蒙安隱。",
    "T09n0263_004:0090c09_0": "　　阿須倫身，　　當復減損，　　施于忍辱，　　安隱之事。』」",
    "T09n0263_004:0090c11_0": "佛告諸比丘：「大通眾慧如來默然可之。",
    "T09n0263_004:0090c11_1": "南方、西方億百千姟諸佛世界，諸大梵天宮殿館宇悉為普明，弈弈煌煌靡不周達。",
    "T09n0263_004:0090c13_2": "時諸梵天，自見宮殿威變煜爚，怪未曾有。",
    "T09n0263_004:0090c14_3": "悉俱集會，各自念言：『我等宮殿何乃如之？』",
    "T09n0263_004:0090c15_4": "於其眾中有大梵天，名曰善法，獨歎頌曰：「『大聖而興，　　所舉不妄，　　一切宮殿，　　威光重照。",
    "T09n0263_004:0090c18_5": "　　有此瑞應，　　現于世間，　　善哉行求，　　如斯奧誼。",
    "T09n0263_004:0090c19_6": "　　過去無數，　　億千諸劫，　　未曾覩見，　　如是感動。",
    "T09n0263_004:0090c21_0": "　　將以如來，　　出現于世，　　令諸天子，　　自然來會。』」",
    "T09n0263_004:0090c23_0": "佛告諸比丘：「時五百百千億諸梵天人，從其所處，遙見大華如須彌山，各手執持眾供養具行詣北方，瞻覲如來大通眾慧佛處于道場，坐樹下師子座上，與無央數諸天、龍、神、阿須倫、迦留羅、真陀羅、摩休勒眷屬圍繞，講說經法。",
    "T09n0263_004:0090c28_1": "即詣佛所，稽首于地繞無數匝，手執大華如須彌山，供養散佛。",
    "T09n0263_004:0090c29_2": "尋以宮殿奉上世尊，惟願愍傷受而處之。",
    "T09n0263_004:0091a01_3": "時諸梵天等心同聲，而歎頌曰：「『諸佛現世，　　甚難得值，　　久不瞻覩，　　今日乃覲。",
    "T09n0263_004:0091a04_4": "　　僥倖來至，　　蠲除愛欲，　　具足充滿，　　於三千剎。",
    "T09n0263_004:0091a05_5": "　　諸大導師，　　飽滿饑虛，　　古來至今，　　未曾見聞。",
    "T09n0263_004:0091a07_6": "　　如靈瑞華，　　尠可遭值，　　道慧難遇，　　時時乃有。",
    "T09n0263_004:0091a09_0": "　　我等宮殿，　　雅麗無量，　　承佛威神，　　而得獲此。",
    "T09n0263_004:0091a10_1": "　　唯垂大哀，　　納受所進，　　願處其中，　　顯現道因。』",
    "T09n0263_004:0091a12_0": "「時諸梵天勸請世尊，惟轉法輪分別經典，令諸天神沙門梵志，多所愍傷普安一切，天上世間悉當蒙恩。",
    "T09n0263_004:0091a14_1": "於是梵天與群侍俱，等心同聲，而歎頌曰：「『倖願世尊，　　廣演經典，　　加哀當轉，　　大聖法輪。",
    "T09n0263_004:0091a17_2": "　　講若干法，　　聲若雷震，　　惟願愍傷，　　吹大法螺。",
    "T09n0263_004:0091a18_3": "　　以大經典，　　雨於世界，　　分別善教，　　微妙之誨。",
    "T09n0263_004:0091a20_0": "　　我等勸助，　　願講道慧，　　開度眾生，　　億百千姟。』",
    "T09n0263_004:0091a22_0": "「西南方、西北方、東北方，各各如是，無數梵天不可計限。",
    "T09n0263_004:0091a23_1": "上方下方各各如是，自在宮殿，覩見光明靡不周接，怪之未有。",
    "T09n0263_004:0091a24_2": "各從斯去五百億百千世界諸梵天眾，各捨宮殿來詣佛所。",
    "T09n0263_004:0091a26_3": "有大梵天名曰妙識，即歎偈曰：「『善哉願諸佛，　　世吼獲聖明，　　為三界眾生，　　開示正覺乘。",
    "T09n0263_004:0091a29_0": "　　普為世間眼，　　達見於十方，　　開通甘露門，　　度脫無數人。",
    "T09n0263_004:0091b02_0": "　　乃昔往古世，　　人中尊變現，　　空無思想念，　　使現於十方。",
    "T09n0263_004:0091b04_0": "　　長益樂地獄，　　好憙畜生處，　　後生墮餓鬼，　　億數難思議。",
    "T09n0263_004:0091b06_0": "　　亡失於天身，　　壽終墮惡趣，　　若得聽佛法，　　進獲平等道。",
    "T09n0263_004:0091b08_0": "　　志行趣佛慧，　　將護眾黎庶，　　皆得歸安隱，　　不失快樂想。",
    "T09n0263_004:0091b10_0": "　　常不行佛道，　　不處於正法，　　違無量聖教，　　即墮於惡趣。",
    "T09n0263_004:0091b12_0": "　　覩見世光明，　　以善故來至，　　發一切眾生，　　而行於慈哀。",
    "T09n0263_004:0091b14_0": "　　逮見於世尊，　　解空慧無漏，　　諸天及世間，　　于斯悉勸助。",
    "T09n0263_004:0091b16_0": "　　宮殿妙無量，　　猶如威神德，　　普施明月珠，　　大導師願受。",
    "T09n0263_004:0091b18_0": "　　人尊願受供，　　愍傷幸宮殿，　　令此群品類，　　逮得無上道。』」",
    "T09n0263_004:0091b20_0": "佛告諸比丘：「於時五百百千億大梵天眾，讚歎佛已，啟勸令佛轉大法輪，開度十方安隱世人。",
    "T09n0263_004:0091b22_1": "復歎頌曰：「『思願講說，　　無上法輪，　　惟雷法鼓，　　尊妙法音。",
    "T09n0263_004:0091b24_2": "　　度脫眾生，　　勤苦之患，　　加哀示現，　　無為大道。",
    "T09n0263_004:0091b25_3": "　　我等勸助，　　唯聖說法，　　救護餘類，　　及世間人。",
    "T09n0263_004:0091b27_0": "　　音聲柔軟，　　敷揚美響，　　億百千劫，　　積累德行。』」",
    "T09n0263_004:0091b29_0": "佛告諸比丘：「大通眾慧如來，爾時見十方無央數百千億眾生勸請說法，及十六子國王太子，轉大法輪三轉十二事，開化發起沙門梵志、諸天龍神、眾魔梵天及世人民，為說苦本是為苦諦，至習盡道由是盡苦，苦盡至道，十二緣起具足分別，從癡致行，從行致識，從識致名色，從名色致六入，從六入致習，從習致痛，從痛致愛，從愛致受，從受致有，從有致生，從生致老病死憂苦大患。」",
    "T09n0263_004:0091c08_1": "又告比丘：「大通眾慧如來三說經法，須臾之頃分別此誼，令十六億百千姟眾漏盡意解，逮得六通三達之智，無央數人皆得度脫。",
    "T09n0263_004:0091c11_2": "如是至三，第四說經，江河沙等億百千姟群生聽經，一一皆獲漏盡意解，諸聲聞眾不可稱計。",
    "T09n0263_004:0091c14_0": "「爾時十六國王太子，以家之信出家為道，皆為沙彌，聰明智慧多有方便，以曾供養億百千佛，造立眾行，求無上正真道，俱白佛言：『今大會聲聞眾，無央數億百千人，有大神足已具成就。",
    "T09n0263_004:0091c18_1": "惟為我等，講演無上正真道誼，願弘慧見指示其處，當從如來學大聖教，以共勸進觀察其本。』",
    "T09n0263_004:0091c20_2": "於時世尊，悉見幼童國王太子心之所念，則為國王及諸眷屬講說經法，八十億百千姟人皆作沙門，於時彼佛觀諸沙門心之本原，為二萬劫說《正法華》方等經典，菩薩所行一切佛護，皆已周遍。",
    "T09n0263_004:0091c24_3": "四部眾會普等無異，十六幼童沙彌兄弟，聞佛所說悉共受持，諷誦講讚。",
    "T09n0263_004:0091c26_4": "其佛授決，當得無上正真之道。",
    "T09n0263_004:0091c27_5": "說是經已聲聞歡喜，十六沙彌、無數億百千姟諸菩薩眾皆得本志。",
    "T09n0263_004:0091c28_6": "彼佛說是，於八萬劫未曾休懈。",
    "T09n0263_004:0091c29_7": "說斯經已，即入靜室精思閑定，四十萬劫三昧正受。",
    "T09n0263_004:0092a02_0": "「爾時十六王子為沙彌者，行菩薩道本是佛子，覩見世尊獨處閑居，各各豫嚴法座，欲用敷演廣彼法誼。",
    "T09n0263_004:0092a04_1": "於時都會八萬四千劫分別說經，一一菩薩化度六十萬江河沙億百千姟，處於無上正真道，皆立大乘。",
    "T09n0263_004:0092a06_2": "其大通眾慧如來八十四萬劫，乃從三昧興，就法座，普告一切諸比丘眾：『十六王子所建功德難及無量，至未曾有智慧巍巍，則以供養無數億百千諸佛，眾行具足普受聖慧，入于道明合集佛智，諸比丘眾皆當稽首，恭敬自歸十六仁賢，數數莫懈，其志聲聞、緣覺乘，已得聲聞、緣覺之路，若行菩薩及成就者，其新發意皆當付此。",
    "T09n0263_004:0092a14_3": "諸族姓子，聽所說經不拒逆者，皆當逮得無上正真之道，成佛聖慧。",
    "T09n0263_004:0092a15_4": "諸族姓子順世尊教，以是正法數數分別為一切說，其十六子具菩薩乘，一一開化六十江河沙等人，所生之處常共俱會，亦復普說聽正法誼，各各值見四十億百千諸佛世尊，或當復更見諸佛者，今我班宣四輩。』」",
    "T09n0263_004:0092a21_0": "佛言：「欲知爾時十六國王子乎？」",
    "T09n0263_004:0092a21_1": "答曰：「不及也。」",
    "T09n0263_004:0092a22_2": "佛言：「今皆成無上正真之道，今悉現在，處于十方說法救護，無數億百千姟兆載聲聞眾，不可稱計菩薩東方現在甚樂世界，有二佛號無怒、山崗如來、至真、等正覺；東南方現在二佛，號師子響、師子幢如來；南方現在二佛，號一住、常滅度如來；西南方現在二佛，號帝幢、梵幢如來；西方現在二佛，號無量壽、超度因緣如來；西北方現在二佛，號栴檀神通山、藏念如來；北方現在二佛，號樂雨、雨音王如來；東北方現在二佛，號除世懼。",
    "T09n0263_004:0092b03_3": "今吾能仁，於忍世界，得成如來至真等正覺，合十六尊。」",
    "T09n0263_004:0092b05_0": "又告比丘：「吾等十六為沙彌時，在彼佛世講說經法，眾生聽受，一一菩薩開化無量諸江河沙億百千姟，發無上正真道者，今得成就為菩薩道。",
    "T09n0263_004:0092b08_1": "住聲聞地者，漸當誘進無上大道，稍稍當成最正覺。",
    "T09n0263_004:0092b09_2": "所以者何？",
    "T09n0263_004:0092b09_3": "如來之慧難限難計，不可逮及為若此也。」",
    "T09n0263_004:0092b10_4": "又告比丘：「何所是乎？",
    "T09n0263_004:0092b11_5": "吾為菩薩時，開化無量億百千姟江河沙等，聽聞諮受諸通慧者，當來末世，或有發意，學弟子乘，成為聲聞，後不肯聽受菩薩之教，不解佛慧不行菩薩，一切志在無為之想，謂當滅度。",
    "T09n0263_004:0092b15_6": "甫當往至他佛世界，順殊異行生異佛國，當求道慧志聽啟受，爾乃解知如來之法，有一滅度無有二乘也。",
    "T09n0263_004:0092b17_7": "皆是如來善權方便說三乘耳。",
    "T09n0263_004:0092b18_8": "如來正覺滅度之時，若有供養以清淨行，信樂妙言趣于經典，一心定意為大禪思，當知爾時觀於如來，皆普合會諸菩薩眾，會諸聲聞聽受此法，爾乃覩見世間佛道，無二滅度也。",
    "T09n0263_004:0092b22_9": "如來正覺善權說耳，其樂下劣小乘行者，則自亡失遠乎人種，不解人本為欲所縛，如來滅度時，若有聞說歡喜信者，佛恩所護。",
    "T09n0263_004:0092b26_0": "「假喻曠野五百里路，逈絕無人亦無國君，有一導師聰慧明達，方策密謀隱知遠近，將眾賈人欲度懸逈，皆俱疲怠不能自前，各思戀曰：『予等安處聖興之土，本國平雅有君長師父，今來遠涉極不任進，寧可共還免離苦難。』",
    "T09n0263_004:0092c02_1": "導師愍之，發來求寶中路而悔，設權方便於大曠野，度四千里若八千里，以神足力化作大城，告眾商人無懷廢退，大國已至可住休息，隨意所欲飯食自恣，欲得大寶於此索之。」",
    "T09n0263_004:0092c06_2": "又告比丘：「商人見城人民興盛，快樂無極怪未曾有，離苦獲安喜用自慰，無復憂恐饑乏之患，自謂無為如得滅度。",
    "T09n0263_004:0092c08_3": "停止有日隱知欲厭，即沒化城令無處所，告眾賈曰：『速當轉進到大寶地，吾見汝等行疲心懼，故現此城。』」",
    "T09n0263_004:0092c12_0": "又告比丘：「如來如是，為人等倫唱道經誼，覩見生死長久艱難虛乏之患，現于三乘，禪定一心使得滅度。",
    "T09n0263_004:0092c14_1": "又佛從本說有一乘，聞佛講法不受道慧，若患厭者謂當積行甚為勤苦。",
    "T09n0263_004:0092c16_2": "如來悉見其心所念、志疲懈想，為現聲聞、緣覺易得，猶如無導化作大城，人民饒裕商者晏息。",
    "T09n0263_004:0092c18_3": "視如厭翫沒之不現，為眾商人說幻化城，其導師者謂如來也。",
    "T09n0263_004:0092c19_4": "大曠野者謂五道生死；眾商賈人謂諸學者；將行求寶謂說道慧菩薩行法；中路厭翫不肯進者，謂佛難得累劫積功不可卒成，誘以聲聞、緣覺易辦；化作城者謂羅漢泥洹；沒城不現謂臨滅度，佛在前立勸發無上正真道意。",
    "T09n0263_004:0092c24_5": "其羅漢事，限礙非真不至大道，若至他方與佛相見，得不退轉無所從生，乃為大寶究竟之事。」",
    "T09n0263_004:0092c26_6": "佛語諸比丘：「如來說法爾等聞之，謂悉備足，不知所作尚未成辦。",
    "T09n0263_004:0092c28_7": "又如來慧，普見世間一切人心，示現泥洹，如來、至真、等正覺，善權方便說有三乘。」",
    "T09n0263_004:0093a01_8": "爾時世尊欲重解誼說斯頌曰：「昔有大通，　　眾慧導師，　　適坐道場，　於佛樹下。",
    "T09n0263_004:0093a03_9": "　　其佛定處，　　具十中劫，　尚未得成，　　究竟道誼。",
    "T09n0263_004:0093a04_10": "　　諸天龍神，　阿須倫等，　　普發精進，　　供養最勝。",
    "T09n0263_004:0093a06_0": "　雨諸天華，　　紛紛如降，　　用散等覺，　人中之導。",
    "T09n0263_004:0093a07_1": "　　於虛空中，　　暢發雷震，　而以進貢，　　上尊大聖。",
    "T09n0263_004:0093a08_2": "　　最勝在彼，　行甚勤苦，　　所行久長，　　成無上道。",
    "T09n0263_004:0093a10_0": "　專精思惟，　　於十中劫，　　乃成正覺，　大通眾慧。",
    "T09n0263_004:0093a11_1": "　　諸天人民，　　億百千姟，　一切眾生，　　歡喜踊躍。",
    "T09n0263_004:0093a12_2": "　　彼佛本有，　諸子十六，　　皆順稟受，　　人中道化。",
    "T09n0263_004:0093a14_0": "　眾庶之類，　　億百千姟，　　眷屬圍繞，　造兩足尊。",
    "T09n0263_004:0093a15_1": "　　前稽首禮，　　師長聖尊，　慇懃啟諫，　　願說經典。",
    "T09n0263_004:0093a16_2": "　　勇猛師子，　講未聞者，　　飽滿我等，　　及世人民。",
    "T09n0263_004:0093a18_0": "　十六荒域，　　及此世界，　　久遠空墟，　大聖乃興。",
    "T09n0263_004:0093a19_1": "　　梵天宮殿，　　亘然大明，　現眾瑞應，　　悉分別說。",
    "T09n0263_004:0093a20_2": "　　東方世界，　億百千姟，　　五百國土，　　自然震動。",
    "T09n0263_004:0093a22_0": "　彼有大梵，　　自處其宮，　　威神功德，　巍巍最上。",
    "T09n0263_004:0093a23_1": "　　於時覩見，　　此本瑞應，　尋即造詣，　　愍傷俗者。",
    "T09n0263_004:0093a24_2": "　　則以天華，　供散大仁，　　皆用宮殿，　　奉上世尊。",
    "T09n0263_004:0093a26_0": "　鼓樂絃歌，　　讚佛功德，　　勸諫正導，　令轉法輪。",
    "T09n0263_004:0093a27_1": "　　時人中尊，　　默然受之，　尋為如應，　　解說經法。",
    "T09n0263_004:0093a28_2": "　　南方西方，　北方世界，　　上方下方，　　四隅境域，　億千姟眾，　　梵天悉來，　　各獻所珍，　以為供養。",
    "T09n0263_004:0093b02_3": "　　又復下方，　　諸界梵天，　普亦如是，　　等無有異。",
    "T09n0263_004:0093b03_4": "　　皆以宮殿，　奉上大聖，　　嗟歎如來，　　悉共勸助。",
    "T09n0263_004:0093b05_0": "　願轉法輪，　　光闡心目，　　無數億劫，　難得值遇，　　惟垂示現，　　往古根力，　加哀開[門@為]，　　甘露法門，　　普等法眼，　分別慧誼，　　宣揚群典，　　若干品類。",
    "T09n0263_004:0093b09_0": "　時佛為說，　　遍示四諦，　　一切具解，　十二因緣。",
    "T09n0263_004:0093b10_1": "　　為顯無黠，　　令得眼目，　講說生死，　　憂苦空患。",
    "T09n0263_004:0093b11_2": "　　一切世間，　悉從生有，　　當知因是，　　致于終沒。",
    "T09n0263_004:0093b13_0": "　如來適說，　　是法欲竟，　　若干種類，　無央數人，　　八十億姟，　　眾生之儔，　於時聽者，　　住聲聞乘，　　何況餘方，　立第一地。",
    "T09n0263_004:0093b16_1": "　　彼時最勝，　　所說經法，　如江河沙，　　黎庶清淨，　　都盧志于，　聲聞之行。",
    "T09n0263_004:0093b18_2": "　　導師聖眾，　　計數若茲，　一切共算，　　不能稱限。",
    "T09n0263_004:0093b19_3": "　　眾等品類，　一一如是，　　皆悉若斯，　　立大上慧。",
    "T09n0263_004:0093b21_0": "　於時至尊，　　十六聖子，　　等俱學者，　齊共同心，　　一切出家，　　咸為沙彌，　而悉分別，　　佛方等經。",
    "T09n0263_004:0093b23_1": "　　吾等當成，　世之明父，　　汝黨如是，　　皆得上慧。",
    "T09n0263_004:0093b25_0": "　斯諸眾生，　　悉令如此。",
    "T09n0263_004:0093b26_0": "　又如世尊，　　為法之眼，　　最勝至誠，　見人心本。",
    "T09n0263_004:0093b27_1": "　　幼少為童，　　常行平等，　而為眾生，　　說上尊道。",
    "T09n0263_004:0093b28_2": "　　億百千姟，　無底譬喻，　　示現因緣，　　尋獲報應。",
    "T09n0263_004:0093c01_0": "　分別所興，　　諸通敏慧，　　如諸菩薩，　所當造行。",
    "T09n0263_004:0093c02_1": "　　於時大聖，　　為現真諦，　顯揚宣布，　　斯《正法華》。",
    "T09n0263_004:0093c03_2": "　　普雨講說，　大方等經，　　若干千頌，　　不可思念。",
    "T09n0263_004:0093c05_0": "　無能限量，　　如江河沙，　　於時適說，　斯之經典。",
    "T09n0263_004:0093c06_1": "　　則入靜室，　　三昧等觀，　八十四萬，　　劫中澹然。",
    "T09n0263_004:0093c07_2": "　　世雄尊師，　定意如斯，　　時諸沙彌，　　覲瞻大聖，　在於靜室，　　而不出遊，　　開化人民，　無數億千。",
    "T09n0263_004:0093c10_3": "　　覺了禪定，　　清淨無漏，　第一始設，　　於大法座，　　宣揚說此，　仁賢經典，　　於安住教，　　流布佛化。",
    "T09n0263_004:0093c13_0": "　如是比像，　　所造弘廣，　　於江河沙，　不可稱限，　　億百千數，　　皆聽啟受，　安住之子，　　一一開導，　　算諸黎庶，　無能限量。",
    "T09n0263_004:0093c16_1": "　　於時最勝，　　滅度之後，　悉得覲于，　　四十億佛。",
    "T09n0263_004:0093c17_2": "　　彼諸學士，　適聞斯名，　　便即供養，　　兩足之尊。",
    "T09n0263_004:0093c19_0": "　有四事行，　　離垢為貴，　　悉得佛道，　現在十方。",
    "T09n0263_004:0093c20_1": "　　斯十六童，　　皆是佛子，　普在八方，　　敷弘道誼。",
    "T09n0263_004:0093c21_2": "　　於彼所說，　及聽受者，　　是諸聲聞，　　悉佛弟子。",
    "T09n0263_004:0093c23_0": "　步步各各，　　若干色像，　　今當親近，　發大道意。",
    "T09n0263_004:0093c24_1": "　　吾身爾時，　　寤不覺者，　皆令一切，　　咸得聽受。",
    "T09n0263_004:0093c25_2": "　　爾諸賢者，　號聲聞子，　　善權方便，　　示諸人道。",
    "T09n0263_004:0093c27_0": "　吾前世時，　　報應如斯，　　應所說法，　是其因緣。",
    "T09n0263_004:0093c28_1": "　　假使不忍，　　修尊佛道，　比丘當知，　　魔所嬈因。",
    "T09n0263_004:0093c29_2": "　　隨其本性，　兇弊縱恣，　　志不奉行，　　不樂空慧。",
    "T09n0263_004:0094a02_0": "　無數百世，　　渴不值水，　　又當愚騃，　常處恐懼。",
    "T09n0263_004:0094a03_1": "　　無數丈夫，　　百千之眾，　發跡而行，　　欲度曠野。",
    "T09n0263_004:0094a04_2": "　　又覩曠野，　殊逈艱難，　　其里計數，　　五百踰旬。",
    "T09n0263_004:0094a06_0": "　有一大人，　　賢聖明哲，　　導師開化，　心無所畏。",
    "T09n0263_004:0094a07_1": "　　為彼賈人，　　導示徑路，　曠野懸邈，　　多有艱恐。",
    "T09n0263_004:0094a08_2": "　　無數億人，　創礙羸憊，　　各對導師，　　而自訴訟。",
    "T09n0263_004:0094a10_0": "　吾等疲弊，　　不能進前，　　徒類今日，　欲退還歸。",
    "T09n0263_004:0094a11_1": "　　導師聰明，　　為方便父，　諄諄宣喻，　　誘誨委曲，　　矜憐闇塞，　欲棄寶退，　　壞敗本計，　　中路規還。",
    "T09n0263_004:0094a14_0": "　吾今寧可，　　設神足力，　　化造立作，　廣大城郭，　　嚴莊若干，　　億千人民，　而立房室，　　令微妙好。",
    "T09n0263_004:0094a16_1": "　　又當復化，　大江流河，　　苑園浴池，　　華實滋茂，　臺館殿宇，　　牆垣綺[女*(替曰+貝)]，　　男女若干，　巨億百千。",
    "T09n0263_004:0094a19_2": "　　誘恤勉勵，　　使不恐懼，　各自僥慶，　　歡喜悅豫。",
    "T09n0263_004:0094a20_3": "　　今日得至，　於此大城，　　入市所娛，　　所欲之具。",
    "T09n0263_004:0094a22_0": "　心懷忻然，　　如得滅度，　　爾等及吾，　諸難以除。",
    "T09n0263_004:0094a23_1": "　　以親親故，　　歡悅所安，　今日一切，　　恣所施為，　　從己所樂，　周遍觀採。",
    "T09n0263_004:0094a25_2": "　　與卿同心，　　故鄭重說，　悉來聚集，　　聽聞所說。",
    "T09n0263_004:0094a26_3": "　　吾以神足，　化作大城。",
    "T09n0263_004:0094a27_4": "　　吾時觀察，　　枯燥荊棘，　每懼仁等，　　創楚悔還。",
    "T09n0263_004:0094a28_5": "　　即設善權，　化現眾諸，　　且宜精志，　　順路進前。",
    "T09n0263_004:0094b01_0": "　佛告比丘，　　吾亦如是，　　見無央數，　億千眾生，　　患厭勤苦，　　周旋迷惑，　以方便教，　　而開導之。",
    "T09n0263_004:0094b03_1": "　　故佛念斯，　如是利誼，　　厭於佛道，　　不得滅度。",
    "T09n0263_004:0094b05_0": "　一切道父，　　而覺了之，　　賢等事辦，　今得羅漢。",
    "T09n0263_004:0094b06_1": "　　故勸助立，　　住斯德報，　偶察諸賢，　　得至羅漢。",
    "T09n0263_004:0094b07_2": "　　汝等一切，　皆棄眾苦，　　一切眾會，　　乃演斯法。",
    "T09n0263_004:0094b09_0": "　諸佛大聖，　　善權方便，　　講說佛教，　大仙救護。",
    "T09n0263_004:0094b10_1": "　　其乘有一，　　未曾有二。",
    "T09n0263_004:0094b11_0": "　休息爾等，　　故分別說。",
    "T09n0263_004:0094b11_1": "　　由是教化，　此諸比丘，　　當興精進，　　第一英妙。",
    "T09n0263_004:0094b13_0": "　諸仁當志，　　一切敏慧，　　菩薩典法，　無有滅度。",
    "T09n0263_004:0094b14_1": "　　我常發求，　　成諸通慧，　得達十方，　　最勝之法。",
    "T09n0263_004:0094b15_2": "　　顏貌殊妙，　相三十二，　　當得佛道，　　乃應滅度。",
    "T09n0263_004:0094b17_0": "　諸大導師，　　說法如是，　　且令休息，　自謂滅度。",
    "T09n0263_004:0094b18_1": "　　適得休息，　　言獲無為，　緣是之故，　　暢諸通慧。」",
    "T09n0263_004:0094b20_0": "正法華經卷第四"
}