{
    "T11n0310_113:0638c07_0": "大寶積經卷第一百一十三",
    "T11n0310_113:0638c09_0": "北梁沙門釋道龔譯",
    "T11n0310_113:0638c10_0": "寶梁聚會第四十四沙門品第一",
    "T11n0310_113:0638c11_0": "如是我聞：一時佛在王舍城耆闍崛山中，與大比丘眾八千人俱。",
    "T11n0310_113:0638c12_1": "菩薩摩訶薩萬六千人，皆不退轉於阿耨多羅三藐三菩提，盡是一生補處，悉從十方諸佛世界而來集會。",
    "T11n0310_113:0638c14_2": "爾時摩訶迦葉白佛言：「世尊！",
    "T11n0310_113:0638c15_3": "所言沙門，云何為沙門？」",
    "T11n0310_113:0638c16_4": "佛告迦葉：「所謂沙門者，寂滅故，調伏故，受教故，戒身淨故，入禪定故，得智慧故，解如實義得解脫故，於三脫門無所疑故，安住聖人所行法故，善修四念處故，離一切不善法故，安住四正勤故，善修四如意足故，成就信根故，信佛法僧故，成就堅信於佛法僧故，不信餘道法故，勤行離一切煩惱故，善修七菩提分離一切不善，如實修一切善法故，善知正念正智方便故，專念一切諸善法故，善知定慧方便故，成就五力故，不為一切煩惱之所亂故，善修七菩提分故，善知一切法中因緣方便故，善知聖道方便故，善知正見正定方便故，得四辯力不信外道故，依義不依語、依智不依識、依了義經不依不了義經、依法不依人故，離四魔故，善知五陰故，斷一切煩惱故，得最後身故，離生死道故，離一切愛故，勤行知苦斷集證滅修道故，善見四聖諦故，於佛法中不信餘道故，所作已辦故，斷一切漏故，修八背捨故，釋梵天王之所讚故，從本已來專心行道故，樂阿蘭若處故，安住聖法中故，樂佛法儀式故，心不傾動故，不親近出家在家眾故，心樂獨行如犀角故，畏於人眾多惱亂故，樂住獨處故，常怖畏三界故，得實沙門果故，離一切悕望故，離世八法故所謂利衰毀譽稱譏苦樂，堅心不動如地故，護彼我意無所犯故，不濁故，正行故，心行成就如虛空故，於諸形相心無染著如虛空中動手無所礙故。",
    "T11n0310_113:0639a14_5": "迦葉！",
    "T11n0310_113:0639a14_6": "若能成就如是行法，是名沙門。」",
    "T11n0310_113:0639a15_7": "爾時摩訶迦葉白佛言：「世尊！",
    "T11n0310_113:0639a15_8": "未曾有也。",
    "T11n0310_113:0639a16_9": "如來善說沙門德行。",
    "T11n0310_113:0639a16_10": "世尊！",
    "T11n0310_113:0639a16_11": "若未來世有諸沙門，非實沙門自言我是沙門、非梵行人自言我有梵行。",
    "T11n0310_113:0639a18_12": "如是之人，即已侵損如來無量阿僧祇劫所修集阿耨多羅三藐三菩提。」",
    "T11n0310_113:0639a20_0": "佛告迦葉：「如是侵損如來菩提之罪，說不可盡。",
    "T11n0310_113:0639a21_1": "迦葉！",
    "T11n0310_113:0639a21_2": "我滅度後，汝及餘大弟子等亦皆滅度，又此世界諸大菩薩皆至他方諸佛世界。",
    "T11n0310_113:0639a23_3": "爾時於我法中，當有比丘於諸所行心多諂曲。",
    "T11n0310_113:0639a24_4": "迦葉！",
    "T11n0310_113:0639a24_5": "我今當說沙門之垢、沙門過罪。",
    "T11n0310_113:0639a24_6": "迦葉！",
    "T11n0310_113:0639a25_7": "後末法中當有比丘，不修身、不修戒、不修心、不修慧，癡如小兒，向於闇冥而無所知，心不調伏成沙門垢。",
    "T11n0310_113:0639a27_8": "迦葉！",
    "T11n0310_113:0639a27_9": "云何沙門垢？",
    "T11n0310_113:0639a27_10": "迦葉！",
    "T11n0310_113:0639a27_11": "沙門垢有三十二，出家之人所應遠離。",
    "T11n0310_113:0639a28_12": "何等三十二？",
    "T11n0310_113:0639a29_13": "欲覺是沙門垢，瞋覺是沙門垢，惱覺是沙門垢，自讚是沙門垢，毀他是沙門垢，邪求利養是沙門垢，因利求利是沙門垢，損他施福是沙門垢，覆藏罪過是沙門垢，親近在家人是沙門垢，親近出家人是沙門垢，樂於眾閙是沙門垢，未得利養作方便求是沙門垢，於他利養心生悕望是沙門垢，自於利養心不知足是沙門垢，於他利養中心生嫉妬是沙門垢，常求他過是沙門垢，不見己過是沙門垢，於解脫戒而不堅持是沙門垢，不知慚愧是沙門垢，無恭恪意心慢掉動無有羞恥是沙門垢，起諸結使是沙門垢，逆十二因緣是沙門垢，攝取邊見是沙門垢，不寂滅不離欲是沙門垢，樂於生死不樂涅槃是沙門垢，好樂外典是沙門垢，五蓋覆心起諸煩惱是沙門垢，不信業報是沙門垢，畏三脫門是沙門垢，謗深妙法不寂滅行是沙門垢，於三寶中心不尊敬是沙門垢。",
    "T11n0310_113:0639b17_14": "迦葉！",
    "T11n0310_113:0639b17_15": "是名沙門三十二垢。",
    "T11n0310_113:0639b18_16": "若能離此諸垢，是名沙門。",
    "T11n0310_113:0639b18_17": "「迦葉！",
    "T11n0310_113:0639b18_18": "又有八法覆沙門行。",
    "T11n0310_113:0639b19_19": "何等八？",
    "T11n0310_113:0639b19_20": "一者不敬順師長；二不尊敬法；三不善思惟；四所未聞法聞已誹謗；五聞無眾生無我無命無人法已心生驚畏；六聞一切行本來無生已，而解有為法不解無為法；七聞說次第法已墮大深處；八聞一切法無生無性無出已而心迷沒。",
    "T11n0310_113:0639b24_21": "迦葉！",
    "T11n0310_113:0639b24_22": "是名八法覆於沙門行。",
    "T11n0310_113:0639b25_23": "如是八法，出家沙門應當遠離。",
    "T11n0310_113:0639b26_24": "迦葉！",
    "T11n0310_113:0639b26_25": "我不說剃頭法服名為沙門，所謂有功德儀式具足者乃名為沙門。",
    "T11n0310_113:0639b27_26": "「迦葉！",
    "T11n0310_113:0639b27_27": "沙門身服袈裟，心應遠離貪恚癡行。",
    "T11n0310_113:0639b28_28": "何以故？",
    "T11n0310_113:0639b28_29": "心無貪恚癡行，我乃聽著袈裟。",
    "T11n0310_113:0639b29_30": "迦葉！",
    "T11n0310_113:0639b29_31": "若心有貪恚癡法而身著袈裟，除專心持戒，餘不持戒人則為燒滅袈裟。",
    "T11n0310_113:0639c02_32": "何以故？",
    "T11n0310_113:0639c02_33": "聖人表式，隨順寂滅行慈悲心離欲滅者之所應服。",
    "T11n0310_113:0639c03_34": "迦葉！",
    "T11n0310_113:0639c04_0": "汝今聽我說，聖人表式有十二事。",
    "T11n0310_113:0639c04_1": "何等十二？",
    "T11n0310_113:0639c05_0": "迦葉！",
    "T11n0310_113:0639c05_1": "持戒是聖人表式，禪定是聖人表式，智慧是聖人表式，解脫是聖人表式，解脫知見是聖人表式，入四聖諦是聖人表式，能解十二因緣是聖人表式，行四無量心是聖人表式，行於四禪是聖人表式，行四無色定是聖人表式，入四向正定是聖人表式，斷一切漏是聖人表式。",
    "T11n0310_113:0639c11_2": "迦葉！",
    "T11n0310_113:0639c11_3": "是名聖人十二表式迦葉。",
    "T11n0310_113:0639c12_4": "若有比丘不具足聖人十二表式身服袈裟者，我說此比丘是邪法行、非寂滅行、離佛法行，不近涅槃順生死行，為魔所鈎不度生死，於正法退而行邪法。",
    "T11n0310_113:0639c15_5": "「迦葉！",
    "T11n0310_113:0639c15_6": "是故出家比丘身服袈裟時，若未得沙門果者，應以八法敬重袈裟。",
    "T11n0310_113:0639c17_7": "何等八？",
    "T11n0310_113:0639c17_8": "於身袈裟，應起塔想、世尊想、寂滅想、慈想、敬如佛想、慚想、愧想、令我來世離貪恚癡具沙門法想。",
    "T11n0310_113:0639c19_9": "迦葉！",
    "T11n0310_113:0639c19_10": "是名八法敬重袈裟。",
    "T11n0310_113:0639c20_11": "迦葉！",
    "T11n0310_113:0639c20_12": "若有於四聖種不行知足離沙門法，亦不以此八法敬重袈裟者，而彼別有似沙門數墮小地獄。",
    "T11n0310_113:0639c22_13": "迦葉！",
    "T11n0310_113:0639c22_14": "彼地獄中似沙門者於中受罪，衣鉢支體皆悉熾然。",
    "T11n0310_113:0639c23_15": "坐臥之處凡有所用物，亦皆熾然如大火聚。",
    "T11n0310_113:0639c24_16": "似沙門者受如是罪。",
    "T11n0310_113:0639c25_17": "何以故？",
    "T11n0310_113:0639c25_18": "成就不淨身口意業故墮是罪處。",
    "T11n0310_113:0639c26_19": "「迦葉！",
    "T11n0310_113:0639c26_20": "若非沙門自言我是沙門非梵行者、自言我有梵行，若有持戒功德具足人所右遶恭敬尊重者，若破戒比丘受其禮敬供養而不自知惡，彼惡比丘以是不善根故得八輕法。",
    "T11n0310_113:0640a01_21": "何等八？",
    "T11n0310_113:0640a01_22": "一作愚癡，二口瘖瘂，三受身矬陋，四顏貌醜惡，其面側戾見者蚩笑，五轉受女人身作貧窮婢使，六其形羸瘦夭損壽命，七人所不敬常有惡名，八不值佛世。",
    "T11n0310_113:0640a05_23": "迦葉！",
    "T11n0310_113:0640a05_24": "是破戒比丘受持戒者禮敬供養，得如是八種法。",
    "T11n0310_113:0640a06_25": "迦葉！",
    "T11n0310_113:0640a06_26": "破戒比丘聞如是法已，應當不受持戒比丘禮敬供養。",
    "T11n0310_113:0640a07_27": "迦葉！",
    "T11n0310_113:0640a07_28": "若有非沙門自言我是沙門、非梵行自言我有梵行，於此大地乃至無有涕唾分處，況舉足下足去來屈伸。",
    "T11n0310_113:0640a10_29": "何以故？",
    "T11n0310_113:0640a10_30": "過去大王持此大地施與持戒有行德者，令於中行道。",
    "T11n0310_113:0640a11_31": "迦葉！",
    "T11n0310_113:0640a11_32": "是破戒比丘舉足下足處，一切信施不及此人，況僧坊及招提僧舍經行之處。",
    "T11n0310_113:0640a13_33": "若有房舍床敷園林，所有衣鉢臥具醫藥一切信施，所不應受。",
    "T11n0310_113:0640a14_34": "迦葉！",
    "T11n0310_113:0640a15_0": "我今當說。",
    "T11n0310_113:0640a15_1": "若有非沙門自言我是沙門、非梵行自言我有梵行，不能必報信施如一毛端。",
    "T11n0310_113:0640a17_0": "何以故？",
    "T11n0310_113:0640a17_1": "聖眾福田猶如大海最妙最勝，於中若有施主淨心信故，以施種子種福田中，如此施主起無量施想。",
    "T11n0310_113:0640a19_2": "迦葉！",
    "T11n0310_113:0640a19_3": "若有破戒比丘，如分一毛以為百分，若惡比丘受信施如一毛分，隨所受毛分即損失施主爾所大海福報之分，不能畢報。",
    "T11n0310_113:0640a22_4": "迦葉！",
    "T11n0310_113:0640a22_5": "是故應淨其心受他信施。",
    "T11n0310_113:0640a23_6": "迦葉！",
    "T11n0310_113:0640a23_7": "應如是學。」",
    "T11n0310_113:0640a23_8": "爾時眾中有淨行少欲離扼比丘二百人，聞說是已捫淚而白世尊：「我今當死，不欲以不得沙門果受他信施乃至一食。」",
    "T11n0310_113:0640a26_9": "佛言：「善哉善哉。",
    "T11n0310_113:0640a26_10": "善男子！",
    "T11n0310_113:0640a26_11": "汝如是慚愧畏於後世，喻如金剛，即是現世瓔珞。",
    "T11n0310_113:0640a27_12": "善男子！",
    "T11n0310_113:0640a28_13": "我今當說。",
    "T11n0310_113:0640a28_14": "世有二人應受信施。",
    "T11n0310_113:0640a28_15": "何等二？",
    "T11n0310_113:0640a29_16": "一者勤行精進，二者得解脫者。」",
    "T11n0310_113:0640a29_17": "佛告比丘：「若有比丘得解脫者、行善法者，如我所說堅持戒者，觀一切行無常苦一切法無我者，觀涅槃寂滅願求欲得，如是比丘受他信施摶如須彌，必能報是信施之福。",
    "T11n0310_113:0640b04_18": "若有比丘受信施主施，令此施主得大利益得大果報。",
    "T11n0310_113:0640b05_19": "何以故？",
    "T11n0310_113:0640b06_20": "常生福德。",
    "T11n0310_113:0640b06_21": "有三種福：一常施食，二僧坊舍，三行慈心。",
    "T11n0310_113:0640b07_22": "此三福中慈心最勝。」",
    "T11n0310_113:0640b07_23": "佛告比丘：「若有比丘從施主受施，若衣鉢臥具飲食湯藥受已，若入無量定，令彼施主得無量福得無量報。",
    "T11n0310_113:0640b10_24": "迦葉！",
    "T11n0310_113:0640b10_25": "譬如三千大千世界所有大海尚可竭盡，而此施主所得福報不可得盡。",
    "T11n0310_113:0640b11_26": "迦葉當知，破戒比丘損於施主爾所福德。",
    "T11n0310_113:0640b12_27": "若受施主施已，行於惡法損他信施。",
    "T11n0310_113:0640b13_28": "迦葉！",
    "T11n0310_113:0640b13_29": "如是說沙門垢、沙門過罪、沙門諂曲、沙門中賊。",
    "T11n0310_113:0640b14_30": "迦葉！",
    "T11n0310_113:0640b15_31": "持戒比丘應當專念，遠離如是一切惡法。",
    "T11n0310_113:0640b16_0": "「迦葉！",
    "T11n0310_113:0640b16_1": "所謂沙門者，眼不流色中，耳鼻舌身意不流法中，是故謂之沙門。",
    "T11n0310_113:0640b17_2": "選擇六入、了達六通、專念六念、安住六敬法、行六重法，是謂沙門。」",
    "T11n0310_113:0640b20_0": "比丘品第二",
    "T11n0310_113:0640b21_0": "爾時佛告迦葉：「所言比丘，比丘者能破煩惱，故名比丘。",
    "T11n0310_113:0640b22_1": "破我想、眾生想、人想、男想、女想，是謂比丘。",
    "T11n0310_113:0640b23_2": "復次迦葉！",
    "T11n0310_113:0640b23_3": "有修戒修慧，是名比丘。",
    "T11n0310_113:0640b23_4": "復次迦葉！",
    "T11n0310_113:0640b24_5": "離恐畏故、度三有四流故、見有及流諸過患故、離一切有及流故、安處無畏道故，是名比丘。",
    "T11n0310_113:0640b26_6": "迦葉！",
    "T11n0310_113:0640b26_7": "若有比丘自知不成就如是之法及餘善法，又離是法行於餘道，迦葉！",
    "T11n0310_113:0640b28_0": "彼比丘非我弟子、我非彼師。",
    "T11n0310_113:0640b28_1": "迦葉！",
    "T11n0310_113:0640b28_2": "多有惡比丘壞我佛法。",
    "T11n0310_113:0640b29_3": "迦葉！",
    "T11n0310_113:0640b29_4": "非九十五種外道能壞我法，亦非諸餘外道能壞我法，除我法中所有癡人。",
    "T11n0310_113:0640c02_5": "此癡人輩能壞我法。",
    "T11n0310_113:0640c02_6": "迦葉！",
    "T11n0310_113:0640c02_7": "譬如師子獸中之王，若其死已，虎狼鳥獸無有能得食其肉者。",
    "T11n0310_113:0640c04_8": "迦葉！",
    "T11n0310_113:0640c04_9": "師子身中自生諸蟲，還食其肉。",
    "T11n0310_113:0640c05_10": "迦葉！",
    "T11n0310_113:0640c05_11": "於我法中出如是等諸惡比丘，貪惜利養為貪利所覆，不滅惡法、不修善法、不離妄語。",
    "T11n0310_113:0640c07_12": "迦葉！",
    "T11n0310_113:0640c07_13": "如是比丘能壞我法。",
    "T11n0310_113:0640c07_14": "「迦葉！",
    "T11n0310_113:0640c07_15": "有四法成就，當知是惡比丘。",
    "T11n0310_113:0640c08_16": "何等四？",
    "T11n0310_113:0640c08_17": "貪恚癡及我慢者，是名惡比丘。",
    "T11n0310_113:0640c09_18": "復有四法成就，當知是惡比丘。",
    "T11n0310_113:0640c10_19": "何等四？",
    "T11n0310_113:0640c10_20": "傲慢自大、無慚、無愧、不慎口過，是名惡比丘。",
    "T11n0310_113:0640c11_21": "復有四法成就，當知是惡比丘。",
    "T11n0310_113:0640c12_22": "何等四？",
    "T11n0310_113:0640c12_23": "掉動、輕他、貪求利養、多行非法，是名惡比丘。",
    "T11n0310_113:0640c13_24": "復有四法成就，當知是惡比丘。",
    "T11n0310_113:0640c14_0": "何等四？",
    "T11n0310_113:0640c14_1": "多有姦偽、幻惑於人、多行邪命、多說惡言，是名惡比丘。",
    "T11n0310_113:0640c15_2": "復有四法成就，當知是惡比丘。",
    "T11n0310_113:0640c16_3": "何等四？",
    "T11n0310_113:0640c16_4": "現受他恩不知報之、小恩於他責望大報、先受他恩而不憶念、侵損親友，是名惡比丘。",
    "T11n0310_113:0640c18_5": "復有四法成就，當知是惡比丘。",
    "T11n0310_113:0640c18_6": "何等四？",
    "T11n0310_113:0640c19_7": "受人信施失他福報、不善護戒、輕所受戒、不堅持律，是名惡比丘。",
    "T11n0310_113:0640c20_8": "復有四法成就，當知是惡比丘。",
    "T11n0310_113:0640c21_9": "何等四？",
    "T11n0310_113:0640c21_10": "有我論、有眾生論、有命論、有人論，是名惡比丘。",
    "T11n0310_113:0640c22_11": "復有四法成就，當知是惡比丘。",
    "T11n0310_113:0640c23_12": "何等四，不敬佛、不敬法、不敬僧、不敬戒，是名惡比丘。",
    "T11n0310_113:0640c24_13": "復有四法成就，當知是惡比丘。",
    "T11n0310_113:0640c25_14": "何等四？",
    "T11n0310_113:0640c25_15": "若僧和合而心不悅、不樂獨處、樂於眾中、常論世俗所有言說，是名惡比丘。",
    "T11n0310_113:0640c27_16": "復有四法成就，當知是惡比丘。",
    "T11n0310_113:0640c27_17": "何等四？",
    "T11n0310_113:0640c28_18": "求於利養、求大名稱、求多知識、不住聖種，是名惡比丘。",
    "T11n0310_113:0640c29_19": "復有四法成就，當知是惡比丘。",
    "T11n0310_113:0641a01_20": "何等四？",
    "T11n0310_113:0641a01_21": "繫屬於魔、為魔所害、多於睡眠、作善不喜，是名惡比丘。",
    "T11n0310_113:0641a02_22": "復有四法成就，當知是惡比丘。",
    "T11n0310_113:0641a03_23": "何等四？",
    "T11n0310_113:0641a03_24": "於佛法中朽敗、心懷諛諂、為煩惱所害、離沙門果，是名惡比丘。",
    "T11n0310_113:0641a04_25": "復有四法成就，當知是惡比丘。",
    "T11n0310_113:0641a05_26": "何等四？",
    "T11n0310_113:0641a05_27": "為婬欲所燒、瞋恚所燒、愚癡所燒、亦為一切煩惱所燒，是名惡比丘。",
    "T11n0310_113:0641a07_28": "復有四法成就，當知是惡比丘。",
    "T11n0310_113:0641a08_0": "何等四？",
    "T11n0310_113:0641a08_1": "多遊婬里不知過惡、不知知足、雖多學問不知知足、於所須物常懷嫉心不能施他，是名惡比丘。",
    "T11n0310_113:0641a10_2": "復有四法成就，當知是惡比丘。",
    "T11n0310_113:0641a11_3": "何等四？",
    "T11n0310_113:0641a11_4": "從闇入闇從癡入癡、不見聖諦多生疑惑、常為生死之所繫縛、閉涅槃門，是名惡比丘。",
    "T11n0310_113:0641a13_5": "復有四法成就，當知是惡比丘。",
    "T11n0310_113:0641a13_6": "何等四？",
    "T11n0310_113:0641a14_7": "身多姦行、口多姦行、意多姦行、儀式多姦行。",
    "T11n0310_113:0641a15_8": "云何身多姦行？",
    "T11n0310_113:0641a15_9": "安詳而行是身姦行，不左右視是身姦行，若左右視不過一尋是身姦行，邪命著衣是身姦行。",
    "T11n0310_113:0641a17_10": "諛諂行於空閑之處，不求空閑所行之法；諛諂乞食不觀乞食相；諛諂著糞掃衣，不知為慚愧故；諛諂行於山窟樹下，不知分別十二緣行；諛諂服於陳故棄藥，不求甘露法藥。",
    "T11n0310_113:0641a21_11": "迦葉！",
    "T11n0310_113:0641a21_12": "是名身多姦行。",
    "T11n0310_113:0641a22_13": "迦葉！",
    "T11n0310_113:0641a22_14": "云何口多姦行？",
    "T11n0310_113:0641a22_15": "他識我他請我，如所求我已得，我不求利養而他送與我，細妙供養我皆得，多利養我亦得，我常行善法應受供養，我善問答，我能順法相，我能逆法相，我於一切法解義非義；他若如是問我，我能如是答，答已伏彼令其默然；我說是已能令大眾一切喜悅，亦令一切歎言善哉。",
    "T11n0310_113:0641a28_16": "令彼眾人請我供養，得供養已復令施主請言數來。",
    "T11n0310_113:0641b01_0": "迦葉！",
    "T11n0310_113:0641b01_1": "若有不調伏口而有所說，一切所言皆非正言，是口多姦行。",
    "T11n0310_113:0641b02_2": "迦葉！",
    "T11n0310_113:0641b02_3": "是名口多姦行。",
    "T11n0310_113:0641b03_0": "迦葉！",
    "T11n0310_113:0641b03_1": "云何意多姦行！",
    "T11n0310_113:0641b03_2": "心所牽連貪求利養、衣鉢臥具飲食醫藥，而口說言一切利養我所不須，心實多求而詐言知足，是名意多姦行。」",
    "T11n0310_113:0641b06_0": "爾時世尊而說偈言。",
    "T11n0310_113:0641b07_0": "「心求利養，　　口言知足，　　邪命求利，　常無快樂。",
    "T11n0310_113:0641b08_1": "　　其心多姦，　　欺誑一切，　如此之心，　　都不清淨。",
    "T11n0310_113:0641b09_2": "　　諸天龍神，　有天眼者，　　諸佛世尊，　　咸共知見。",
    "T11n0310_113:0641b11_0": "「迦葉！",
    "T11n0310_113:0641b11_1": "如是惡比丘，離善法儀式、作邪命行，墮三惡道。」",
    "T11n0310_113:0641b13_0": "旃陀羅品第三",
    "T11n0310_113:0641b14_0": "佛告迦葉：「云何旃陀羅沙門？",
    "T11n0310_113:0641b14_1": "迦葉！",
    "T11n0310_113:0641b14_2": "譬如旃陀羅，常於塚間行求死尸，無慈悲心視於眾生，得見死尸心大喜悅。",
    "T11n0310_113:0641b16_3": "迦葉！",
    "T11n0310_113:0641b16_4": "如是沙門，旃陀羅常無慈心，至施主家行不善心，所求得已生貴重心。",
    "T11n0310_113:0641b18_5": "從施主家受利養已，不教施主佛法毘尼，為利養故親近在家，不為法故亦無慈心常求利養。",
    "T11n0310_113:0641b20_6": "迦葉！",
    "T11n0310_113:0641b20_7": "是名沙門旃陀羅。",
    "T11n0310_113:0641b20_8": "迦葉！",
    "T11n0310_113:0641b20_9": "如旃陀羅為一切人之所捨離，所謂大臣長者及諸小王、剎利婆羅門并餘庶民，乃至下賤之所遠離，不欲共作知識。",
    "T11n0310_113:0641b23_10": "迦葉！",
    "T11n0310_113:0641b23_11": "如是沙門旃陀羅，亦為一切之所遠離。",
    "T11n0310_113:0641b24_12": "所謂持戒有德人所敬者，比丘、比丘尼、優婆塞、優婆夷，天、龍、鬼神及乾闥婆，知其破戒行惡法故。",
    "T11n0310_113:0641b26_13": "迦葉！",
    "T11n0310_113:0641b26_14": "是名沙門旃陀羅。",
    "T11n0310_113:0641b27_15": "迦葉！",
    "T11n0310_113:0641b27_16": "如旃陀羅，所有衣服飲食諸所用物，盡非好人之所愛樂亦不受用。",
    "T11n0310_113:0641b29_0": "迦葉！",
    "T11n0310_113:0641b29_1": "如是沙門旃陀羅，若有衣鉢所用之物，皆是破戒非法身口意業諛諂所得。",
    "T11n0310_113:0641c01_2": "持戒沙門婆羅門捨不愛樂亦不受用，於此人所生哀愍心。",
    "T11n0310_113:0641c03_3": "迦葉！",
    "T11n0310_113:0641c03_4": "是名沙門旃陀羅。",
    "T11n0310_113:0641c03_5": "迦葉！",
    "T11n0310_113:0641c03_6": "如旃陀羅，以愧恥心持所用器從他乞食。",
    "T11n0310_113:0641c04_7": "迦葉！",
    "T11n0310_113:0641c04_8": "如是沙門旃陀羅，以愧恥心入於房舍，及至他家或到眾中，亦以愧心至於佛所，亦以愧心禮如來塔，亦以愧心去來屈伸，亦以愧心行住坐臥。",
    "T11n0310_113:0641c08_9": "一切所行皆有愧心，覆藏惡法故。",
    "T11n0310_113:0641c09_0": "迦葉！",
    "T11n0310_113:0641c09_1": "我今當說，旃陀羅人所至之處不到善處。",
    "T11n0310_113:0641c10_2": "何以故？",
    "T11n0310_113:0641c10_3": "自行惡法故。",
    "T11n0310_113:0641c10_4": "迦葉！",
    "T11n0310_113:0641c10_5": "如是沙門旃陀羅所至之處亦不到善道，多作惡業無遮惡道法故。",
    "T11n0310_113:0641c12_6": "迦葉！",
    "T11n0310_113:0641c12_7": "是名沙門旃陀羅。",
    "T11n0310_113:0641c12_8": "「迦葉！",
    "T11n0310_113:0641c12_9": "云何沙門敗壞？",
    "T11n0310_113:0641c13_10": "迦葉！",
    "T11n0310_113:0641c13_11": "譬如好酒香味具者，是酒之醍醐接取已盡下有糟滓，人所惡賤無所施用。",
    "T11n0310_113:0641c15_12": "迦葉！",
    "T11n0310_113:0641c15_13": "如是敗壞沙門，離於法味取煩惱滓，人所惡賤無所施用。",
    "T11n0310_113:0641c16_14": "離持戒香嗅諸煩惱，若有至處不能自利亦不益他。",
    "T11n0310_113:0641c17_15": "迦葉！",
    "T11n0310_113:0641c17_16": "是名敗壞沙門。",
    "T11n0310_113:0641c18_17": "迦葉！",
    "T11n0310_113:0641c18_18": "敗壞者如有所食變為糞穢，臭惡不淨人所厭離。",
    "T11n0310_113:0641c19_19": "迦葉！",
    "T11n0310_113:0641c19_20": "如是敗壞沙門猶如糞穢，以身口意業不清淨故。",
    "T11n0310_113:0641c20_21": "迦葉！",
    "T11n0310_113:0641c20_22": "是名敗壞沙門。",
    "T11n0310_113:0641c21_23": "迦葉！",
    "T11n0310_113:0641c21_24": "譬如敗種種大地中終不生牙實。",
    "T11n0310_113:0641c22_25": "迦葉！",
    "T11n0310_113:0641c22_26": "如是敗壞沙門，雖在佛法不生善根，不得沙門果。",
    "T11n0310_113:0641c23_27": "迦葉！",
    "T11n0310_113:0641c23_28": "是名敗壞沙門。",
    "T11n0310_113:0641c23_29": "「迦葉！",
    "T11n0310_113:0641c24_0": "云何沙門篋？",
    "T11n0310_113:0641c24_1": "迦葉！",
    "T11n0310_113:0641c24_2": "譬如畫篋巧工所成，中盛臭穢種種不淨。",
    "T11n0310_113:0641c25_3": "迦葉！",
    "T11n0310_113:0641c25_4": "如是沙門篋，外現成就似沙門行，內有種種垢穢行諸惡業。",
    "T11n0310_113:0641c26_5": "迦葉！",
    "T11n0310_113:0641c27_0": "是名沙門篋。",
    "T11n0310_113:0641c27_1": "「迦葉！",
    "T11n0310_113:0641c27_2": "云何沙門构欄荼？",
    "T11n0310_113:0641c27_3": "迦葉！",
    "T11n0310_113:0641c28_0": "譬如构欄荼華色貌鮮好，其體堅鞕猶如木石，其氣臭穢猶如糞塗。",
    "T11n0310_113:0641c29_1": "有智之人若見此華，不近不觸遠避而去。",
    "T11n0310_113:0642a01_2": "愚人若見，不知過患近而嗅之。",
    "T11n0310_113:0642a02_3": "迦葉！",
    "T11n0310_113:0642a02_4": "如是沙門构欄荼，現似沙門行而有麁獷，傲慢自高臭穢不淨，又作破戒無儀式行破於正見。",
    "T11n0310_113:0642a04_5": "迦葉！",
    "T11n0310_113:0642a04_6": "如是沙門构欄荼，智者不親近不禮敬右遶，以惡人故而遠離之。",
    "T11n0310_113:0642a06_7": "迦葉！",
    "T11n0310_113:0642a06_8": "若有癡如小兒，彼諸癡人之所親近，禮敬右遶信受其語，如构欄荼華為癡人所捉。",
    "T11n0310_113:0642a08_9": "迦葉！",
    "T11n0310_113:0642a08_10": "是名沙門构欄荼。",
    "T11n0310_113:0642a08_11": "「迦葉！",
    "T11n0310_113:0642a08_12": "云何沙門求利？",
    "T11n0310_113:0642a09_13": "迦葉！",
    "T11n0310_113:0642a09_14": "譬如諛諂之人，心常慳惜為貪所覆，若見他財物悕望欲得，畜利刀杖無慚愧心，無哀愍心常有害心。",
    "T11n0310_113:0642a11_15": "若行空澤山林聚落發如是心，於他財物希求欲得，常自藏身不令他見。",
    "T11n0310_113:0642a13_16": "迦葉！",
    "T11n0310_113:0642a13_17": "如是沙門求利，心常慳惜為貪所覆，於所得利心無知足，於他財物悕望欲得。",
    "T11n0310_113:0642a15_18": "有所至處聚落城邑，常為利養不為善法。",
    "T11n0310_113:0642a16_19": "覆藏諸惡，謂善比丘知我破戒，知已若說戒時或驅我出。",
    "T11n0310_113:0642a17_20": "於善比丘但生恐畏，心常諛諂現行儀式。",
    "T11n0310_113:0642a18_21": "一切天龍鬼神有天眼者知此比丘，來時賊來、去時賊去、行時賊行、坐時賊坐、臥時賊臥、取衣時賊取衣、著衣時賊著衣、入聚落時賊入聚落、出聚落時賊出聚落、食時賊食、飲時賊飲、剃髮時賊剃髮。",
    "T11n0310_113:0642a22_22": "迦葉！",
    "T11n0310_113:0642a23_23": "如是癡人去來儀式，皆為天龍鬼神之所知見，見已訶罵：『如此惡人即為壞滅釋迦牟尼佛法。』",
    "T11n0310_113:0642a25_24": "作是訶責諸惡比丘。",
    "T11n0310_113:0642a25_25": "又彼諸天龍鬼神見持戒梵行沙門婆羅門，增益信心禮敬尊重，此人於佛法中應受利養者。",
    "T11n0310_113:0642a27_26": "迦葉！",
    "T11n0310_113:0642a27_27": "此沙門求利，於佛法中出家，不能生一念寂滅離欲之心，況得沙門果。",
    "T11n0310_113:0642a29_28": "若有得者，無有是處。",
    "T11n0310_113:0642a29_29": "迦葉！",
    "T11n0310_113:0642b01_30": "是名沙門求利。",
    "T11n0310_113:0642b01_31": "「迦葉！",
    "T11n0310_113:0642b01_32": "云何稗沙門？",
    "T11n0310_113:0642b01_33": "迦葉！",
    "T11n0310_113:0642b02_0": "譬如麥田中生稗麥，其形似麥不可分別。",
    "T11n0310_113:0642b02_1": "爾時田夫作如是念，謂此稗麥盡是好麥。",
    "T11n0310_113:0642b03_2": "後見穟生爾乃知非，不得名言一切是麥。",
    "T11n0310_113:0642b04_3": "迦葉！",
    "T11n0310_113:0642b05_0": "如是稗沙門在於眾中，似是持戒有德行者，施主見時謂盡是沙門。",
    "T11n0310_113:0642b06_1": "而彼癡人實非沙門言是沙門、非梵行人自言梵行，先來敗壞離於持戒亦不入眾數，於佛法中無智慧命，當墮惡道。",
    "T11n0310_113:0642b09_2": "猶如稗麥在好麥中。",
    "T11n0310_113:0642b09_3": "爾時天龍鬼神有天眼者，見彼癡人墮於地獄，見已各相謂言：『此是癡人，先似沙門行不善法，今當墮於大地獄中，從今已後終不能得沙門德行及沙門果。",
    "T11n0310_113:0642b13_4": "猶如稗麥在好麥中。』",
    "T11n0310_113:0642b13_5": "迦葉！",
    "T11n0310_113:0642b13_6": "是名稗沙門。",
    "T11n0310_113:0642b14_7": "「迦葉！",
    "T11n0310_113:0642b14_8": "云何逋生沙門？",
    "T11n0310_113:0642b14_9": "迦葉！",
    "T11n0310_113:0642b14_10": "譬如逋生稻苗，以不熟故名為逋生。",
    "T11n0310_113:0642b15_11": "以無實故風所吹去，無堅重力似稻非稻。",
    "T11n0310_113:0642b16_12": "迦葉！",
    "T11n0310_113:0642b16_13": "如是逋生沙門，形似沙門無人教呵，無有德力為魔風所吹，亦無血氣持戒之力，離於多聞損失定力亦遠於智，不能破壞諸煩惱賊，名如是人輕劣無力，繫屬於魔為魔所鉤，沒在一切煩惱之中，為魔風所吹如逋生稻。",
    "T11n0310_113:0642b21_14": "迦葉！",
    "T11n0310_113:0642b21_15": "逋生之稻不中為種亦不生牙。",
    "T11n0310_113:0642b22_16": "迦葉！",
    "T11n0310_113:0642b22_17": "如是逋生沙門，於佛法中無道種子，於賢聖法中不得解脫。",
    "T11n0310_113:0642b23_18": "迦葉！",
    "T11n0310_113:0642b24_19": "逋生沙門者，所謂破戒行惡，是名逋生沙門。",
    "T11n0310_113:0642b25_20": "「迦葉！",
    "T11n0310_113:0642b25_21": "云何似沙門？",
    "T11n0310_113:0642b25_22": "迦葉！",
    "T11n0310_113:0642b25_23": "譬如巧工以金塗銅，其色似金價不同金，若揩磨時乃知非金。",
    "T11n0310_113:0642b27_24": "迦葉！",
    "T11n0310_113:0642b27_25": "如是似沙門者好自嚴飾，常澡浴身齊整著衣，沙門儀式一切具足，去來屈伸常正儀式。",
    "T11n0310_113:0642b29_26": "而彼常為貪恚癡所害，亦為利養禮敬讚歎所害，亦為我慢增上慢一切煩惱所害。",
    "T11n0310_113:0642c02_27": "雖為人所貴無貴重法，常勤嚴身悕望飲食，不求聖法不畏後世，現見尊重非將來尊重，但長肌肥依於利養非依於法。",
    "T11n0310_113:0642c04_28": "種種繫縛勤作家業，順在家心亦隨受，苦時受苦、樂時受樂，為愛憎所害。",
    "T11n0310_113:0642c06_29": "於沙門法無心欲行離諸儀式，必當墮於地獄、餓鬼、畜生。",
    "T11n0310_113:0642c07_30": "彼人無沙門實、無沙門稱，不與沙門等。",
    "T11n0310_113:0642c08_31": "迦葉！",
    "T11n0310_113:0642c08_32": "是名似沙門。",
    "T11n0310_113:0642c09_33": "「迦葉！",
    "T11n0310_113:0642c09_34": "云何失沙門血氣？",
    "T11n0310_113:0642c09_35": "迦葉！",
    "T11n0310_113:0642c09_36": "譬如男子若女人，若童男若童女，非人飲其血氣，彼人羸瘦無有色力，由失血氣故。",
    "T11n0310_113:0642c11_37": "迦葉！",
    "T11n0310_113:0642c12_0": "如是之人失血氣故，諸藥呪術及諸刀杖所不能治，必至於死。",
    "T11n0310_113:0642c13_1": "迦葉！",
    "T11n0310_113:0642c13_2": "如是沙門無有持戒、定、慧、解脫、解脫知見血氣，及慈悲喜捨血氣，亦無行施調伏護身口意業血氣，亦無安住四聖種血氣，無有儀式血氣，亦無淨身口意血氣。",
    "T11n0310_113:0642c17_3": "迦葉！",
    "T11n0310_113:0642c17_4": "是名沙門失於血氣。",
    "T11n0310_113:0642c17_5": "迦葉！",
    "T11n0310_113:0642c17_6": "如失血氣沙門，雖受如來法藥不以自度。",
    "T11n0310_113:0642c18_7": "法藥者，所謂若起婬欲應觀不淨，若起瞋恚應行慈心，若起愚癡應觀十二因緣，於諸煩惱應正思惟，離於樂眾捨我所有。",
    "T11n0310_113:0642c21_8": "出家三事應當愛護。",
    "T11n0310_113:0642c22_9": "三事者，所謂持戒清淨、其心調伏、入定不亂。",
    "T11n0310_113:0642c23_10": "迦葉！",
    "T11n0310_113:0642c23_11": "如是法藥我之所說、我所聽服，雖受此藥不以自度。",
    "T11n0310_113:0642c24_12": "迦葉！",
    "T11n0310_113:0642c24_13": "又有出世法，所謂空觀無相無作觀、陰界入知、四聖諦及十二因緣。",
    "T11n0310_113:0642c26_14": "迦葉！",
    "T11n0310_113:0642c26_15": "如是法藥，彼人亦復不以自度。",
    "T11n0310_113:0642c26_16": "迦葉！",
    "T11n0310_113:0642c27_17": "如是沙門臭穢不淨，以破戒故、薄福德故。",
    "T11n0310_113:0642c28_18": "生極下處，以憍慢故。",
    "T11n0310_113:0642c28_19": "於此命終不生餘處，必當墮在大地獄中。",
    "T11n0310_113:0642c29_20": "如人失於血氣必定至死，如是沙門於此命終必墮地獄。",
    "T11n0310_113:0643a01_21": "迦葉！",
    "T11n0310_113:0643a01_22": "是名失血氣沙門。」",
    "T11n0310_113:0643a02_23": "如是說已，五百比丘捨戒還俗。",
    "T11n0310_113:0643a03_0": "爾時有諸比丘呵彼比丘言：「若大德於佛法中退還家者，如是非善、如是非法。」",
    "T11n0310_113:0643a04_1": "佛告諸比丘：「莫作是語。",
    "T11n0310_113:0643a05_2": "何以故？",
    "T11n0310_113:0643a05_3": "若如是者名為順法。",
    "T11n0310_113:0643a05_4": "若比丘不欲受人信施退還家者，是名順法。",
    "T11n0310_113:0643a06_5": "彼諸比丘信解心多故生悔心。」",
    "T11n0310_113:0643a07_6": "說此語時，彼得聞已作如是念：「我等或能行不淨行受他信施，應生悔心退而還家。」",
    "T11n0310_113:0643a09_7": "「迦葉！",
    "T11n0310_113:0643a09_8": "我今說此諸比丘等，於此命終生兜率天彌勒菩薩所。",
    "T11n0310_113:0643a10_9": "彌勒如來出於世時，彼諸比丘在初會數中。」",
    "T11n0310_113:0643a12_0": "營事比丘品第四",
    "T11n0310_113:0643a13_0": "爾時摩訶迦葉白佛言：「世尊！",
    "T11n0310_113:0643a13_1": "云何比丘能營眾事？」",
    "T11n0310_113:0643a14_2": "佛告迦葉：「我聽二種比丘得營眾事。",
    "T11n0310_113:0643a14_3": "何等二？",
    "T11n0310_113:0643a15_4": "一者能淨持戒，二者畏於後世喻如金剛。",
    "T11n0310_113:0643a16_5": "復有二種。",
    "T11n0310_113:0643a16_6": "何等二？",
    "T11n0310_113:0643a16_7": "一者識知業報，二者有諸慚愧及以悔心。",
    "T11n0310_113:0643a17_8": "復有二種。",
    "T11n0310_113:0643a17_9": "何等二？",
    "T11n0310_113:0643a17_10": "一者阿羅漢，二者能修八背捨者。",
    "T11n0310_113:0643a18_11": "迦葉！",
    "T11n0310_113:0643a18_12": "如是二種比丘，我聽營事自無瘡疣。",
    "T11n0310_113:0643a19_13": "何以故？",
    "T11n0310_113:0643a19_14": "迦葉！",
    "T11n0310_113:0643a19_15": "護他人意此事難故。",
    "T11n0310_113:0643a20_16": "迦葉！",
    "T11n0310_113:0643a20_17": "於佛法中種種出家、種種性、種種心、種種解脫、種種斷結，或有阿蘭若、或有乞食、或有樂住山林、或有樂近聚落清淨持戒。",
    "T11n0310_113:0643a23_18": "或有能離四扼、或有勤修多聞、或有辯說諸法、或有善持戒律、或有善持毘尼儀式、或有遊諸城邑聚落為人說法。",
    "T11n0310_113:0643a25_19": "有如是等諸比丘僧，營事比丘善取如是諸人心相。",
    "T11n0310_113:0643a27_20": "迦葉！",
    "T11n0310_113:0643a27_21": "若阿蘭若比丘樂空閑處，營事比丘一切役使不應令作。",
    "T11n0310_113:0643a28_22": "有時阿蘭若比丘在比丘僧次役使，而營事比丘應當代作。",
    "T11n0310_113:0643a29_23": "若自不作，應倩他人令代為之。",
    "T11n0310_113:0643b01_24": "不應役使阿蘭若比丘，若非行道時可少令作。",
    "T11n0310_113:0643b02_25": "迦葉！",
    "T11n0310_113:0643b02_26": "若有乞食比丘，彼營事比丘於乞食比丘應與好食。",
    "T11n0310_113:0643b04_0": "若有比丘能離四扼，營事比丘隨所須物應當供給，所謂衣服飲食臥具醫藥。",
    "T11n0310_113:0643b05_1": "若離扼比丘所住之處，營事比丘於其住處不應高聲大喚，亦不令他高聲大喚，欲防護離扼比丘故。",
    "T11n0310_113:0643b08_2": "營事比丘於離扼比丘應生尊敬如世尊想，生如是念：『如是比丘於佛法中能作法柱，當隨所須而供給之。』",
    "T11n0310_113:0643b10_3": "迦葉！",
    "T11n0310_113:0643b10_4": "若有勤修多聞比丘，營事比丘應當勸喻，作如是言：『大德勤修多聞讀誦令利，我當為諸大德供給使令。",
    "T11n0310_113:0643b12_5": "若諸大德勤修多聞，於比丘僧中是好瓔珞，能昇高座廣說正法，亦自生智慧。』",
    "T11n0310_113:0643b14_6": "營事比丘不應非時役使，應當擁護令修多聞。",
    "T11n0310_113:0643b15_7": "迦葉！",
    "T11n0310_113:0643b15_8": "若有說法比丘，營事比丘應事事供給，應將說法比丘至城邑聚落，勸喻諸人令就聽法，說法之處亦應供給，為說法人敷好高座。",
    "T11n0310_113:0643b18_9": "若有比丘強自以力欲壞說法者，營事比丘應往和解，亦應數往說法人所稱言善哉。",
    "T11n0310_113:0643b20_10": "迦葉！",
    "T11n0310_113:0643b20_11": "若有比丘善持戒律、善持毘尼義，營事比丘應往其所數數問義：『我云何營事令不得罪，自無所損不害於他。』",
    "T11n0310_113:0643b23_12": "持毘尼義比丘應觀營事者心，隨所營事而為說法，所謂是應作、是不應作。",
    "T11n0310_113:0643b25_13": "營事比丘於持律人所，一心生信禮敬供養。",
    "T11n0310_113:0643b26_14": "若比丘僧所有分物，應當隨時供給於僧不應藏舉，隨僧所須，應當分與應與時與，不惡心與、不以非法與、非欲心與、非瞋心與、非癡心與、非畏心與，隨僧法行非隨在家行，隨僧制行非自隨制行。",
    "T11n0310_113:0643c01_15": "不於僧物生自在想，乃至小事與僧共斷非自在斷。",
    "T11n0310_113:0643c02_16": "若所用物，所謂常住僧物及與佛物、若招提僧物，彼營事比丘應當分別，常住僧物不應與招提僧，招提僧物不應與常住僧，常住僧物不應與招提僧物共雜，招提僧物不與常住僧物共雜。",
    "T11n0310_113:0643c07_17": "常住僧物、招提僧物不與佛物共雜，佛物不與常住僧物、招提僧物共雜。",
    "T11n0310_113:0643c08_18": "若常住僧物多而招提僧有所須者，營事比丘應集僧行籌索欲，若僧和合應以常住僧物分與招提僧。",
    "T11n0310_113:0643c11_19": "迦葉！",
    "T11n0310_113:0643c11_20": "若如來塔或有所須、若欲敗壞者，若常住僧物、若招提僧物多，營事比丘應集僧行籌索欲，作如是言：『是佛塔壞，今有所須。",
    "T11n0310_113:0643c14_21": "此常住僧物招提僧物多，大德僧聽，若僧時到僧忍聽，若僧不惜所得施物，若常住僧物、若招提僧物，我今持用修治佛塔。』",
    "T11n0310_113:0643c16_22": "若僧和合，營事比丘應以僧物修治佛塔。",
    "T11n0310_113:0643c17_23": "若僧不和合，營事比丘應餘勸化在家人輩，求索財物修治佛塔。",
    "T11n0310_113:0643c19_24": "迦葉！",
    "T11n0310_113:0643c19_25": "若佛物多者，營事比丘不得以佛物分與常住僧及招提僧。",
    "T11n0310_113:0643c20_26": "何以故？",
    "T11n0310_113:0643c20_27": "於此物中應生世尊想。",
    "T11n0310_113:0643c21_28": "佛所有物乃至一線，皆是施主信心施佛，是故諸天世人於此物中生佛塔想，而況寶物。",
    "T11n0310_113:0643c23_29": "若於佛塔先以衣施，此衣於佛塔中寧令風吹雨爛破盡，不應以此衣貿易寶物。",
    "T11n0310_113:0643c25_30": "何以故？",
    "T11n0310_113:0643c25_31": "如來塔物無人能與作價者，又佛無所須故。",
    "T11n0310_113:0643c26_32": "迦葉！",
    "T11n0310_113:0643c26_33": "有如是善淨營事人者，三寶之物不應令雜。",
    "T11n0310_113:0643c27_34": "又於自利養心常知足，三寶物中不生我所有想。",
    "T11n0310_113:0643c28_35": "迦葉！",
    "T11n0310_113:0643c28_36": "營事比丘若生瞋心，而於持戒大德人所右遶禮敬之者，以自在故驅令役使。",
    "T11n0310_113:0644a01_37": "是故營事比丘以瞋心緣故，墮大地獄。",
    "T11n0310_113:0644a02_38": "若得為人，作他奴僕，常為其主苦驅役使人所鞭打。",
    "T11n0310_113:0644a03_39": "「復次迦葉！",
    "T11n0310_113:0644a03_40": "若營事比丘以自在故更作重制，過僧常限讁罰比丘非時令作。",
    "T11n0310_113:0644a05_41": "是營事比丘以此不善根故，墮於多釘小地獄中。",
    "T11n0310_113:0644a06_42": "生此中已，以百千釘釘挓其身，其身熾然出大火焰如大火聚。",
    "T11n0310_113:0644a07_43": "若於持戒有大德者以重事怖之，以瞋心語故，彼營事比丘生地獄中，其所得舌長五百由旬，以百千釘而釘其舌，一一釘中出大火焰。",
    "T11n0310_113:0644a11_0": "迦葉！",
    "T11n0310_113:0644a11_1": "若營事比丘數得僧物慳惜藏舉，或非時與僧、或復難與、或困苦與、或少與或不與、或有與者或不與者。",
    "T11n0310_113:0644a13_2": "營事比丘以此不善根故，墮穢惡餓鬼常食糞丸。",
    "T11n0310_113:0644a14_3": "此人命終當生是中，爾時更有餓鬼以食示之而復不與。",
    "T11n0310_113:0644a15_4": "此鬼爾時悕望欲得，諦視此食目不曾眴，受飢渴苦於百千歲中常不得食，或時得食變為糞屎、或作膿血。",
    "T11n0310_113:0644a18_5": "何以故？",
    "T11n0310_113:0644a18_6": "有持戒人人所敬禮，僧所有物以自在故而難與之。",
    "T11n0310_113:0644a19_7": "迦葉！",
    "T11n0310_113:0644a19_8": "若營事比丘以常住僧物、若招提僧物及以佛物輒自雜用，得大苦報，若受一劫若過一劫。",
    "T11n0310_113:0644a21_9": "何以故？",
    "T11n0310_113:0644a22_10": "以侵三寶物故。",
    "T11n0310_113:0644a22_11": "迦葉！",
    "T11n0310_113:0644a22_12": "若營事比丘聞如是罪、知如是罪，而故生瞋心於持戒者。",
    "T11n0310_113:0644a23_13": "我今說此，諸佛世尊所不能治。",
    "T11n0310_113:0644a24_14": "迦葉！",
    "T11n0310_113:0644a24_15": "是故營事比丘聞如是非法罪已，應當善護身口意業，自護亦護他。",
    "T11n0310_113:0644a26_16": "迦葉！",
    "T11n0310_113:0644a26_17": "營事比丘寧自噉身肉，終不雜用三寶之物作衣鉢飲食。」",
    "T11n0310_113:0644a27_18": "爾時摩訶迦葉白佛言：「世尊！",
    "T11n0310_113:0644a28_19": "未曾有也。",
    "T11n0310_113:0644a28_20": "如來自以慈心說如是法，為無慚愧者說無慚愧法，有慚愧者說慚愧法。」",
    "T11n0310_113:0644b02_0": "大寶積經卷第一百一十三"
}