{
    "T11n0310_053:0309c08_0": "大寶積經卷第五十三",
    "T11n0310_053:0309c10_0": "大唐三藏法師玄奘奉　詔譯",
    "T11n0310_053:0309c11_0": "菩薩藏會第十二之十九般若波羅蜜多品第十一之四「復次舍利子！",
    "T11n0310_053:0309c13_1": "云何菩薩摩訶薩四正勝道善巧？",
    "T11n0310_053:0309c14_2": "舍利子！",
    "T11n0310_053:0309c14_3": "菩薩摩訶薩以修般若波羅蜜多故，道有四種。",
    "T11n0310_053:0309c15_4": "何等為四？",
    "T11n0310_053:0309c15_5": "一者未生惡不善法為不生故，便生欲樂，勇猛策勵發勤精進，攝持於心平等安住。",
    "T11n0310_053:0309c17_6": "二者已生惡不善法為永斷故，便生欲樂，勇猛策勵發勤精進，攝持於心平等安住。",
    "T11n0310_053:0309c19_7": "三者未生善法為生起故，便生欲樂，勇猛策勵發勤精進，攝持於心平等安住。",
    "T11n0310_053:0309c21_8": "四者已生善法令住不忘修習圓滿，便生欲樂，勇猛策勵發勤精進，攝持於心平等安住。",
    "T11n0310_053:0309c23_9": "舍利子！",
    "T11n0310_053:0309c23_10": "如是四種又亦名為四種正勝。",
    "T11n0310_053:0309c24_0": "「復次舍利子！",
    "T11n0310_053:0309c24_1": "云何名為未生惡不善法為不生故，乃至攝持於心平等安住？",
    "T11n0310_053:0309c25_2": "舍利子！",
    "T11n0310_053:0309c25_3": "所言未生惡不善法為不生故，便生欲樂勇猛策勵者，是謂如理作意故。",
    "T11n0310_053:0309c27_4": "發勤精進者，是謂不捨如理作意故。",
    "T11n0310_053:0309c28_5": "攝持於心平等安住者，是則名為如理觀察。",
    "T11n0310_053:0309c29_6": "何以故？",
    "T11n0310_053:0309c29_7": "由如理方便故，惡不善法不復現行。",
    "T11n0310_053:0310a01_8": "舍利子！",
    "T11n0310_053:0310a01_9": "何等名為惡不善法？",
    "T11n0310_053:0310a02_10": "復以何義惡不善法不復現行？",
    "T11n0310_053:0310a02_11": "舍利子！",
    "T11n0310_053:0310a03_0": "惡不善法，所謂尸羅戒所對治、定所對治、慧所對治。",
    "T11n0310_053:0310a04_1": "云何名為戒所對治？",
    "T11n0310_053:0310a04_2": "舍利子！",
    "T11n0310_053:0310a04_3": "言對治者，所謂犯戒，及餘一切發起毀犯尸羅之法，諸妙戒聚之所對治，如是名為戒所對治。",
    "T11n0310_053:0310a07_0": "舍利子！",
    "T11n0310_053:0310a07_1": "何等名為定所對治？",
    "T11n0310_053:0310a07_2": "所謂違犯軌則，及餘一切引心亂法，諸妙定聚所對治法，如是名為定所對治。",
    "T11n0310_053:0310a09_3": "舍利子！",
    "T11n0310_053:0310a09_4": "何等名為慧所對治？",
    "T11n0310_053:0310a10_5": "所謂毀犯於見，及餘一切能引諸見纏障蓋法，諸妙慧聚之所對治，如是名為慧所對治。",
    "T11n0310_053:0310a12_6": "舍利子！",
    "T11n0310_053:0310a12_7": "諸如是等並得名為惡不善法。",
    "T11n0310_053:0310a12_8": "若諸所有如理作意，不令如是惡不善法得生起者，是則名為惡不善法不復現行。",
    "T11n0310_053:0310a14_9": "舍利子！",
    "T11n0310_053:0310a15_0": "是名菩薩摩訶薩第一正勝。",
    "T11n0310_053:0310a16_0": "「復次舍利子！",
    "T11n0310_053:0310a16_1": "云何名為已生惡不善法為永斷故，乃至攝持於心平等安住？",
    "T11n0310_053:0310a17_2": "舍利子！",
    "T11n0310_053:0310a17_3": "若諸惡不善法積集於心無方無處，及諸惡不善法現行覺心，依止於因緣所緣境而得生起。",
    "T11n0310_053:0310a20_0": "何等名為緣境生起？",
    "T11n0310_053:0310a20_1": "所謂因淨妙相而起貪心，損壞相故而起瞋心，無明相故而起癡心。",
    "T11n0310_053:0310a22_0": "爾時菩薩便住如是如理思惟：『不淨相故貪欲寂靜，慈愍相故瞋恚寂靜，緣起相故愚癡寂靜。』",
    "T11n0310_053:0310a24_1": "是諸煩惱雖由作意永息滅故，假立言說名為寂靜，而實寂靜無別可得，但為斷滅平等性故現觀諸法，即以此法而名正勝。",
    "T11n0310_053:0310a26_2": "舍利子！",
    "T11n0310_053:0310a27_3": "是名菩薩摩訶薩第二正勝。",
    "T11n0310_053:0310a28_0": "「復次舍利子！",
    "T11n0310_053:0310a28_1": "云何名為未生善法為欲生故，乃至攝持於心平等安住？",
    "T11n0310_053:0310a29_2": "舍利子！",
    "T11n0310_053:0310a29_3": "如是義者文句無量。",
    "T11n0310_053:0310b01_4": "何以故？",
    "T11n0310_053:0310b01_5": "菩薩摩訶薩無量善法皆應積集，由是文句而有無量。",
    "T11n0310_053:0310b02_6": "舍利子！",
    "T11n0310_053:0310b02_7": "當知菩薩一切善根樂欲為本，由精進故便能積集一切善根。",
    "T11n0310_053:0310b04_8": "何以故？",
    "T11n0310_053:0310b04_9": "由如是法攝持安住故，一切善根皆得究竟。",
    "T11n0310_053:0310b05_10": "舍利子！",
    "T11n0310_053:0310b05_11": "是名菩薩摩訶薩第三正勝。",
    "T11n0310_053:0310b07_0": "「復次舍利子！",
    "T11n0310_053:0310b07_1": "云何名為已生善法令住不忘修習圓滿便生欲樂，乃至攝持於心平等安住？",
    "T11n0310_053:0310b09_2": "舍利子！",
    "T11n0310_053:0310b09_3": "如是義者當知即是迴向菩提。",
    "T11n0310_053:0310b09_4": "何以故？",
    "T11n0310_053:0310b10_5": "由迴向菩提，所有善根無復失壞故。",
    "T11n0310_053:0310b10_6": "所以者何？",
    "T11n0310_053:0310b11_7": "以彼菩薩不依三界而發心故。",
    "T11n0310_053:0310b11_8": "舍利子！",
    "T11n0310_053:0310b12_9": "若諸菩薩不依三界修習善根，又復迴向一切智者，當知所有一切善法則為究竟無能有盡。",
    "T11n0310_053:0310b14_10": "舍利子！",
    "T11n0310_053:0310b14_11": "是名菩薩摩訶薩第四正勝。",
    "T11n0310_053:0310b15_0": "舍利子！",
    "T11n0310_053:0310b15_1": "菩薩摩訶薩為欲修行般若波羅蜜多故，精勤修習如是四種道分善巧。",
    "T11n0310_053:0310b17_0": "「復次舍利子！",
    "T11n0310_053:0310b17_1": "云何菩薩摩訶薩五分道善巧？",
    "T11n0310_053:0310b18_0": "舍利子！",
    "T11n0310_053:0310b18_1": "何等為五？",
    "T11n0310_053:0310b18_2": "所謂信根、精進根、念根、定根、慧根，是名為五。",
    "T11n0310_053:0310b19_3": "舍利子！",
    "T11n0310_053:0310b19_4": "云何名為菩薩摩訶薩修行般若波羅蜜多信根？",
    "T11n0310_053:0310b20_5": "舍利子！",
    "T11n0310_053:0310b20_6": "如是信者信四種法。",
    "T11n0310_053:0310b21_7": "何等為四？",
    "T11n0310_053:0310b21_8": "一者信受如是處生死中世間正見。",
    "T11n0310_053:0310b22_9": "由此信故，菩薩摩訶薩依趣業報乃至失命因緣，終不興意造諸惡業。",
    "T11n0310_053:0310b24_10": "二者信受如是諸菩薩行。",
    "T11n0310_053:0310b24_11": "由此信故修行正行，終不起意樂證餘乘。",
    "T11n0310_053:0310b25_12": "三者信受如是勝義了義甚深緣起。",
    "T11n0310_053:0310b26_13": "一切諸法無我無有情，但是言說之所假立，唯空無相無願之相。",
    "T11n0310_053:0310b27_14": "由此信故，有情見趣及諸隨眠不復增長。",
    "T11n0310_053:0310b28_15": "四者信受如是力無畏等一切佛法。",
    "T11n0310_053:0310b29_16": "既信受已，離疑離惑，修集一切所有佛法。",
    "T11n0310_053:0310c01_17": "舍利子！",
    "T11n0310_053:0310c01_18": "如是等相是名菩薩摩訶薩信根。",
    "T11n0310_053:0310c02_19": "舍利子。",
    "T11n0310_053:0310c02_20": "云何名為菩薩摩訶薩修行般若波羅蜜多精進根？",
    "T11n0310_053:0310c03_21": "所謂信所信法由精進根而得生起，即以此法名精進根。",
    "T11n0310_053:0310c05_22": "舍利子！",
    "T11n0310_053:0310c05_23": "云何名為菩薩摩訶薩修行般若波羅蜜多念根？",
    "T11n0310_053:0310c06_24": "所謂諸法由於精進之所積集，以念根力而不失壞，即以此法而為念根。",
    "T11n0310_053:0310c08_25": "舍利子！",
    "T11n0310_053:0310c08_26": "云何名為菩薩摩訶薩修行般若波羅蜜多定根？",
    "T11n0310_053:0310c09_27": "所謂諸法由念根力所不失壞，即彼諸法以定根故攝住一緣故名定根。",
    "T11n0310_053:0310c11_28": "舍利子！",
    "T11n0310_053:0310c11_29": "云何名為菩薩摩訶薩修行般若波羅蜜多慧根？",
    "T11n0310_053:0310c12_30": "所謂諸法由定根故攝住一緣，即彼諸法以慧根力觀達明了故名慧根。",
    "T11n0310_053:0310c14_31": "舍利子！",
    "T11n0310_053:0310c14_32": "菩薩摩訶薩若具如是五增上根，無間相續修行正行，能速圓滿一切佛法，亦速趣入授記別地。",
    "T11n0310_053:0310c16_33": "舍利子！",
    "T11n0310_053:0310c16_34": "譬如外道具五通仙，若諸胎藏男女二形猶未生起，終不為彼妄有授記。",
    "T11n0310_053:0310c18_35": "如來亦爾，若諸菩薩未具成就如是五根無間相續，終不為彼而授記也。",
    "T11n0310_053:0310c19_36": "舍利子！",
    "T11n0310_053:0310c20_37": "如是等相是名菩薩五分道法。",
    "T11n0310_053:0310c20_38": "菩薩摩訶薩為欲修行般若波羅蜜多故，便能修習如是五分道善巧。",
    "T11n0310_053:0310c23_0": "「復次舍利子！",
    "T11n0310_053:0310c23_1": "菩薩摩訶薩以依般若波羅蜜多故，道善巧者復有五分。",
    "T11n0310_053:0310c24_2": "何等為五？",
    "T11n0310_053:0310c24_3": "所謂信力、精進力、念力、定力、慧力，是名為五。",
    "T11n0310_053:0310c25_4": "舍利子！",
    "T11n0310_053:0310c26_5": "云何名為菩薩摩訶薩信力？",
    "T11n0310_053:0310c26_6": "舍利子！",
    "T11n0310_053:0310c26_7": "是諸菩薩清淨勝解忍受決定、堅固難壞、不可制伏，設有惡魔化為佛像到菩薩所為作障礙，令是菩薩於正法智及勝解脫欲使遠離情不欣樂，又作是言：『如是法者非佛正教。』",
    "T11n0310_053:0311a01_8": "舍利子！",
    "T11n0310_053:0311a02_9": "假使四大之性互相轉變，終不能使成就信力勝解菩薩為魔惑故信力傾動。",
    "T11n0310_053:0311a03_10": "舍利子！",
    "T11n0310_053:0311a04_11": "如是名為菩薩摩訶薩信力。",
    "T11n0310_053:0311a05_0": "「復次舍利子！",
    "T11n0310_053:0311a05_1": "云何菩薩摩訶薩精進力？",
    "T11n0310_053:0311a05_2": "舍利子！",
    "T11n0310_053:0311a06_3": "所謂菩薩發勤精進方便修習一切善法，於彼諸處獲得堅固住持之力。",
    "T11n0310_053:0311a07_4": "由是力故，乃至彼處所為之事未終究竟，於其中間，無有一切天及世間，於是菩薩住持之力能令移動不住本處。",
    "T11n0310_053:0311a10_5": "舍利子！",
    "T11n0310_053:0311a10_6": "如是名為菩薩摩訶薩精進力。",
    "T11n0310_053:0311a12_0": "「復次舍利子！",
    "T11n0310_053:0311a12_1": "云何菩薩摩訶薩念力？",
    "T11n0310_053:0311a12_2": "舍利子！",
    "T11n0310_053:0311a13_0": "諸菩薩等於彼彼法由安住念令心安住，無有能令移動散亂。",
    "T11n0310_053:0311a14_1": "是菩薩摩訶薩由念持力，善能摧滅一切煩惱，而無有能制伏此念。",
    "T11n0310_053:0311a15_2": "舍利子！",
    "T11n0310_053:0311a16_3": "如是名為菩薩摩訶薩念力。",
    "T11n0310_053:0311a17_0": "「復次舍利子！",
    "T11n0310_053:0311a17_1": "云何菩薩摩訶薩三摩地力？",
    "T11n0310_053:0311a17_2": "舍利子！",
    "T11n0310_053:0311a18_3": "諸菩薩等安住遠離諸靜慮支，雖復觀察一切音聲、諸語業道及音聲刺，而不能障最初靜慮。",
    "T11n0310_053:0311a20_4": "是諸菩薩雖以如是一切善法尋伺推求無量諸法，而不能障第二靜慮。",
    "T11n0310_053:0311a21_5": "是諸菩薩雖復安住所生歡喜，而不能障第三靜慮。",
    "T11n0310_053:0311a23_6": "是諸菩薩雖為成熟一切眾生，攝受正法不住於捨，而不能障第四靜慮。",
    "T11n0310_053:0311a24_7": "舍利子！",
    "T11n0310_053:0311a24_8": "菩薩摩訶薩安住如是四種靜慮，一切靜慮所對治法不能制伏。",
    "T11n0310_053:0311a26_9": "又是菩薩雖於三摩地安住不捨，而不隨彼定力受生。",
    "T11n0310_053:0311a27_10": "舍利子！",
    "T11n0310_053:0311a27_11": "如是名為菩薩摩訶薩三摩地力。",
    "T11n0310_053:0311a28_12": "「復次舍利子！",
    "T11n0310_053:0311a28_13": "云何菩薩摩訶薩慧力？",
    "T11n0310_053:0311a29_14": "舍利子！",
    "T11n0310_053:0311a29_15": "是智慧力堅固難伏，所謂一切世間出世間法所不制伏。",
    "T11n0310_053:0311b01_16": "如是智力，又是菩薩生生之處，乃至世間已行正行，工巧業處難作難解，而諸菩薩於彼一切不由師教現前了知。",
    "T11n0310_053:0311b04_17": "舍利子！",
    "T11n0310_053:0311b04_18": "是諸菩薩又於一切出世間法，謂能救度諸世間者，菩薩摩訶薩以智慧力悉能攝受，不為一切世間天人之所制伏。",
    "T11n0310_053:0311b07_19": "舍利子！",
    "T11n0310_053:0311b07_20": "是名菩薩摩訶薩慧力。",
    "T11n0310_053:0311b08_21": "如此等相是則名為菩薩摩訶薩五分道善巧。",
    "T11n0310_053:0311b09_22": "舍利子！",
    "T11n0310_053:0311b09_23": "是諸菩薩摩訶薩為欲修行般若波羅蜜多故，精勤修習如是五分道善巧。",
    "T11n0310_053:0311b11_0": "「復次舍利子！",
    "T11n0310_053:0311b11_1": "云何菩薩摩訶薩修行般若波羅蜜多覺分善巧？",
    "T11n0310_053:0311b12_2": "舍利子！",
    "T11n0310_053:0311b12_3": "菩薩摩訶薩有七種覺分。",
    "T11n0310_053:0311b13_4": "何等為七？",
    "T11n0310_053:0311b13_5": "所謂念覺分、擇法覺分、精進覺分、喜覺分、安覺分、等持覺分、捨覺分，是名菩薩摩訶薩七種覺分。",
    "T11n0310_053:0311b15_6": "舍利子！",
    "T11n0310_053:0311b15_7": "云何名為菩薩摩訶薩念覺分？",
    "T11n0310_053:0311b16_8": "所謂諸菩薩由依如是正念力故，隨覺諸法、觀察諸法、尋思諸法、了達諸法、簡擇諸法、鑒照諸法。",
    "T11n0310_053:0311b18_9": "是菩薩摩訶薩由念力故，隨覺一切諸法體相。",
    "T11n0310_053:0311b19_10": "舍利子！",
    "T11n0310_053:0311b20_0": "何等名為了達諸法自體相智？",
    "T11n0310_053:0311b20_1": "謂由念力覺一切法自體相空。",
    "T11n0310_053:0311b21_2": "若諸菩薩通達此者，是則名為念覺分法。",
    "T11n0310_053:0311b23_0": "「復次舍利子！",
    "T11n0310_053:0311b23_1": "云何名為菩薩摩訶薩擇法覺分？",
    "T11n0310_053:0311b24_2": "謂諸菩薩具足簡擇八萬四千諸法藏智，隨彼諸法應當簡擇，如是簡擇所謂了義，如是了義由不了義，不了義者由世俗義，世俗義者由勝義義，勝義義者由假施設，假施設者由勝決擇，此勝決擇是名簡擇。",
    "T11n0310_053:0311b28_3": "舍利子！",
    "T11n0310_053:0311b29_4": "若諸菩薩成就此者，如是名為擇法覺分。",
    "T11n0310_053:0311c02_0": "「復次舍利子！",
    "T11n0310_053:0311c02_1": "云何名為菩薩摩訶薩精進覺分？",
    "T11n0310_053:0311c03_2": "所謂菩薩即於如是念、擇法、喜、安、定、捨智，攝受欣樂勇猛勢力欲無退減，正勤策勵不捨善扼，為道現觀所發正勤。",
    "T11n0310_053:0311c05_3": "舍利子！",
    "T11n0310_053:0311c05_4": "若諸菩薩成就此者，如是名為精進覺分。",
    "T11n0310_053:0311c07_0": "「復次舍利子！",
    "T11n0310_053:0311c07_1": "云何名為菩薩摩訶薩喜覺分？",
    "T11n0310_053:0311c08_0": "謂由菩薩於法生喜便喜悅法，由喜悅法故心不沈沒，不沈沒故生清淨喜，由喜清淨故身心安隱離諸煩惱。",
    "T11n0310_053:0311c10_1": "舍利子！",
    "T11n0310_053:0311c10_2": "若諸菩薩成就此者，如是名為喜覺分法。",
    "T11n0310_053:0311c12_0": "「復次舍利子！",
    "T11n0310_053:0311c12_1": "云何名為菩薩摩訶薩安覺分？",
    "T11n0310_053:0311c13_0": "所謂菩薩由身安故獲得心安，由心安故息諸煩惱遠離一切所有蓋障，於所緣境其心安住，如是便入於三摩地。",
    "T11n0310_053:0311c15_1": "舍利子！",
    "T11n0310_053:0311c15_2": "若諸菩薩成就此者，是則名為安覺分法。",
    "T11n0310_053:0311c17_0": "「復次舍利子！",
    "T11n0310_053:0311c17_1": "云何名為菩薩摩訶薩三摩地覺分？",
    "T11n0310_053:0311c18_2": "所謂菩薩以是定心覺知於法，非不定心。",
    "T11n0310_053:0311c19_3": "何以故？",
    "T11n0310_053:0311c19_4": "若心得定覺了諸法，終不發起諸愛見等纏障邪覺，唯除於法平等實性，心定趣入覺一切法平等之性。",
    "T11n0310_053:0311c21_5": "舍利子！",
    "T11n0310_053:0311c21_6": "若諸菩薩成就此者，如是名為三摩地覺分法。",
    "T11n0310_053:0311c22_7": "「復次舍利子！",
    "T11n0310_053:0311c23_8": "云何名為菩薩摩訶薩捨覺分法？",
    "T11n0310_053:0311c23_9": "所謂菩薩於能順憂喜分法心無執著，於諸世法心不攝受，不高不下安住不動，無欣無厭無愛無恚，唯能隨順修習聖道。",
    "T11n0310_053:0311c26_10": "若諸菩薩成就此者，是則名為捨覺分法。",
    "T11n0310_053:0311c27_11": "如是舍利子！",
    "T11n0310_053:0311c27_12": "菩薩摩訶薩欲於是等七覺分法通達善巧故，便樂修行般若波羅蜜多精勤修習覺分善巧。",
    "T11n0310_053:0312a01_0": "「復次舍利子！",
    "T11n0310_053:0312a01_1": "云何菩薩摩訶薩修行般若波羅蜜多道分善巧？",
    "T11n0310_053:0312a02_2": "舍利子！",
    "T11n0310_053:0312a02_3": "菩薩摩訶薩具足如是八聖道分。",
    "T11n0310_053:0312a03_4": "何等為八？",
    "T11n0310_053:0312a03_5": "所謂正見、正思惟、正語、正業、正命、正精進、正念、正三摩地，如是名為諸菩薩等八聖道分。",
    "T11n0310_053:0312a05_6": "舍利子！",
    "T11n0310_053:0312a05_7": "云何名為菩薩摩訶薩正見？",
    "T11n0310_053:0312a06_8": "舍利子！",
    "T11n0310_053:0312a06_9": "謂眾賢聖出世間見。",
    "T11n0310_053:0312a07_10": "如是見者非我見起、非有情見起、非命者見起、非數取者見起、非斷見起、非常見起、非有見起、非無有見起、非善見起、非不善見起，乃至非涅槃見起。",
    "T11n0310_053:0312a10_11": "舍利子！",
    "T11n0310_053:0312a10_12": "若諸菩薩遠離此見，是則名為菩薩正見。",
    "T11n0310_053:0312a12_0": "「復次舍利子！",
    "T11n0310_053:0312a12_1": "云何菩薩摩訶薩正思惟？",
    "T11n0310_053:0312a12_2": "舍利子！",
    "T11n0310_053:0312a13_3": "若諸菩薩由此思惟則能發起貪瞋癡等一切煩惱，如是思惟終不發起。",
    "T11n0310_053:0312a14_4": "若諸菩薩由此思惟便能生長戒聚、定聚、慧聚、解脫、解脫智見聚等諸功德者，如是思惟諸菩薩等恒常發起。",
    "T11n0310_053:0312a17_5": "舍利子！",
    "T11n0310_053:0312a17_6": "若有菩薩成就此法，是則名為正思惟分。",
    "T11n0310_053:0312a19_0": "「復次舍利子！",
    "T11n0310_053:0312a19_1": "云何名為菩薩摩訶薩正語？",
    "T11n0310_053:0312a19_2": "舍利子！",
    "T11n0310_053:0312a20_3": "謂諸菩薩如是語言，不自損惱、不損惱他、不與眾生共相交諍。",
    "T11n0310_053:0312a21_4": "由是菩薩成就是語能入聖道，故說名為菩薩正語。",
    "T11n0310_053:0312a23_0": "「復次舍利子！",
    "T11n0310_053:0312a23_1": "云何名為菩薩摩訶薩正業？",
    "T11n0310_053:0312a23_2": "舍利子！",
    "T11n0310_053:0312a24_3": "謂諸菩薩終不造作黑黑報業；若業能感白淨果報，若業能盡一切諸業，如是業者方便發起。",
    "T11n0310_053:0312a26_4": "舍利子！",
    "T11n0310_053:0312a26_5": "是諸菩薩即以此業而為白業，業為依趣精勤方便修平等業，如是名為菩薩正業。",
    "T11n0310_053:0312a29_0": "「復次舍利子！",
    "T11n0310_053:0312a29_1": "云何名為菩薩摩訶薩正命？",
    "T11n0310_053:0312a29_2": "舍利子！",
    "T11n0310_053:0312b01_3": "謂諸菩薩所有聖種杜多功德，不諂不誑無懷浮詐，於諸乞求性離逼切易滿易養，於彼軌則奉而修行不生慢緩，於他利養不興嫉妬，於自利養而生知足，於聖所開不深染著而常清淨自守命行。",
    "T11n0310_053:0312b05_4": "舍利子！",
    "T11n0310_053:0312b05_5": "若諸菩薩成就此者，是則名為菩薩正命。",
    "T11n0310_053:0312b07_0": "「復次舍利子！",
    "T11n0310_053:0312b07_1": "云何菩薩摩訶薩正精進？",
    "T11n0310_053:0312b07_2": "舍利子！",
    "T11n0310_053:0312b08_3": "是諸菩薩若於聖者所不開許貪瞋癡等煩惱隨眠及諸邪行，於是法中發勤精進者，菩薩不樂行於精進。",
    "T11n0310_053:0312b10_4": "若諸正勤為聖諦攝、趣入聖道、能至涅槃、引發正行，如是精進為諸菩薩所樂修學，即以此法名正精進。",
    "T11n0310_053:0312b12_5": "「復次舍利子！",
    "T11n0310_053:0312b13_6": "云何名為菩薩摩訶薩正念！",
    "T11n0310_053:0312b13_7": "舍利子！",
    "T11n0310_053:0312b13_8": "謂有諸念極善安住性非下劣，心善正直無有邪曲，能觀生死所有過患，與大涅槃為歸趣路。",
    "T11n0310_053:0312b16_9": "若諸菩薩於如是念恒正憶持，為令聖道不忘失故，即以此法名為正念。",
    "T11n0310_053:0312b18_0": "「復次舍利子！",
    "T11n0310_053:0312b18_1": "云何名為菩薩摩訶薩正三摩地？",
    "T11n0310_053:0312b19_2": "舍利子！",
    "T11n0310_053:0312b19_3": "三摩地者，若於正性平等則於一切法平等。",
    "T11n0310_053:0312b20_4": "諸菩薩等安住如是三摩地已，為欲解脫一切眾生故趣入正性。",
    "T11n0310_053:0312b21_5": "如是正定是無盡道，過去未來現在諸佛為諸菩薩證現觀故宣說開示，是則名為菩薩正定。",
    "T11n0310_053:0312b23_6": "舍利子！",
    "T11n0310_053:0312b24_0": "是名菩薩摩訶薩八聖道分。",
    "T11n0310_053:0312b24_1": "若諸菩薩摩訶薩為欲修行般若波羅蜜多者，應勤修是八聖道分善巧。",
    "T11n0310_053:0312b27_0": "「復次舍利子！",
    "T11n0310_053:0312b27_1": "菩薩摩訶薩以修行般若波羅蜜多故，修道善巧。",
    "T11n0310_053:0312b28_2": "道善巧者復有二種。",
    "T11n0310_053:0312b28_3": "何等為二？",
    "T11n0310_053:0312b29_4": "謂奢摩他及毘鉢舍那，是名為二。",
    "T11n0310_053:0312b29_5": "舍利子！",
    "T11n0310_053:0312c01_6": "何等名為奢摩他道？",
    "T11n0310_053:0312c01_7": "舍利子！",
    "T11n0310_053:0312c01_8": "謂諸菩薩其心寂靜、深極寂靜、最勝寂靜，無有散亂，諸根憺怕不掉不舉，離諸躁擾及以惛沈，安靜密護離諸諂曲，調順堪能樂常獨處，離彼諠閙樂遠離行，身無塵染心無惑亂，於寂靜門思惟作意，離諸惡欲無所希望，遠諸大欲歡悅知足，正命清淨正行圓滿，密護威儀知時知分，易養易滿善知其量，常樂思擇無高無下，弊鄙麁言性能堪忍。",
    "T11n0310_053:0312c09_9": "於相應門發心安住，樂處閑室於靜慮分作意緣念，生起大慈引發大悲，安住大喜修習大捨，從初靜慮乃至八定次第證入。",
    "T11n0310_053:0312c12_10": "若諸菩薩成就此者，如是名為奢摩他道。",
    "T11n0310_053:0312c13_11": "舍利子！",
    "T11n0310_053:0312c13_12": "菩薩摩訶薩復有無量諸奢摩他資糧正行。",
    "T11n0310_053:0312c14_13": "諸菩薩等於此資糧方便趣入，如是又名奢摩他道。",
    "T11n0310_053:0312c16_0": "「復次舍利子！",
    "T11n0310_053:0312c16_1": "云何名為毘鉢舍那道？",
    "T11n0310_053:0312c16_2": "謂諸菩薩於妙慧分修習聖道，於諸法中發起如是無作觀智，又復發起無我無有情無命者無數取觀智，於諸蘊中起法觀智，於諸界中起法界觀智，於諸處中起空聚落觀智，於諸眼中起照了觀智，於緣起中起不相違觀智，於諸見趣起遠離觀智，於諸因果起業報觀智，於所應得果起作證觀智，於所入正性起趣入觀智。",
    "T11n0310_053:0312c24_3": "舍利子！",
    "T11n0310_053:0312c24_4": "毘鉢舍那者，所謂於諸法中起如理見，於諸法中起真實見，於諸法中起不變異見，於諸法中而起空見，於諸法中起無相見，於諸法中起無願見。",
    "T11n0310_053:0312c27_5": "又舍利子！",
    "T11n0310_053:0312c27_6": "毘鉢舍那者，非以有因故觀、非以無因故觀、非以生滅住因故觀、非以有所得因故觀。",
    "T11n0310_053:0312c29_7": "何以故？",
    "T11n0310_053:0313a01_0": "菩薩於此都無所觀而復觀察，不見而見、見而不見。",
    "T11n0310_053:0313a02_1": "舍利子！",
    "T11n0310_053:0313a02_2": "若諸菩薩作是觀者，名如實觀、名真實見，亦名證得毘鉢舍那善巧方便。",
    "T11n0310_053:0313a04_0": "舍利子！",
    "T11n0310_053:0313a04_1": "菩薩摩訶薩於此觀中雖復發起如是觀解，而不墮彼無所為作，亦不遠離善根加行。",
    "T11n0310_053:0313a06_2": "若諸菩薩成就是者，是名菩薩摩訶薩毘鉢舍那。",
    "T11n0310_053:0313a07_3": "舍利子！",
    "T11n0310_053:0313a07_4": "菩薩摩訶薩為欲修行般若波羅蜜多故，精勤修習奢摩他、毘鉢舍那道法善巧。",
    "T11n0310_053:0313a09_5": "「復次舍利子！",
    "T11n0310_053:0313a09_6": "菩薩摩訶薩道相如是。",
    "T11n0310_053:0313a10_7": "我若略說菩薩道者，則唯有一趣道善巧。",
    "T11n0310_053:0313a11_0": "舍利子！",
    "T11n0310_053:0313a11_1": "何等是耶？",
    "T11n0310_053:0313a11_2": "所謂菩薩獨一眾表無有與等不假伴助，為證阿耨多羅三藐三菩提故，由自攝受精進勢力、清淨欲解、被堅固鎧。",
    "T11n0310_053:0313a14_3": "何以故？",
    "T11n0310_053:0313a14_4": "由是菩薩不由他悟不緣於他，自所建立自力所起，嚴備如是堅固甲鎧。",
    "T11n0310_053:0313a15_5": "舍利子！",
    "T11n0310_053:0313a16_6": "是諸菩薩興發是念：『如是甲鎧一切眾生所不能擐，我今獨擐如是甲鎧。",
    "T11n0310_053:0313a17_7": "一切賢聖諸新發意未住正位諸菩薩等所未曾擐，我今獨擐。』",
    "T11n0310_053:0313a19_8": "爾時菩薩又作是念：『我於今者嚴備如是，豈令布施自在度我？",
    "T11n0310_053:0313a20_9": "我當自在度彼布施。",
    "T11n0310_053:0313a21_0": "如是持戒忍辱精進靜慮及般若等，豈令自在而度於我？",
    "T11n0310_053:0313a22_1": "我當自在先度於彼。』",
    "T11n0310_053:0313a22_2": "又作是念：『我於今者豈令波羅蜜多發起於我？",
    "T11n0310_053:0313a23_3": "我當發起波羅蜜多。",
    "T11n0310_053:0313a24_4": "如是廣說一切善根皆當因我而便發起，不令善根發起於我。』",
    "T11n0310_053:0313a25_5": "舍利子！",
    "T11n0310_053:0313a25_6": "若諸菩薩摩訶薩於如是法不假伴助自能建立，謂我獨一無有等者，當坐堅固勝金剛座，自以勢力摧伏魔軍，用一剎那相應妙慧當證無上正等菩提。",
    "T11n0310_053:0313a29_7": "舍利子，若諸菩薩起如是等欲解方便決定觀察，是名菩薩摩訶薩趣一道善巧。",
    "T11n0310_053:0313b02_8": "舍利子！",
    "T11n0310_053:0313b02_9": "菩薩摩訶薩為欲修行般若波羅蜜多故，修習如是趣一道善巧。",
    "T11n0310_053:0313b03_10": "舍利子！",
    "T11n0310_053:0313b04_0": "諸如是等道善巧相，諸菩薩摩訶薩為欲修行般若波羅蜜多故，修習如是道法善巧。",
    "T11n0310_053:0313b06_0": "「復次舍利子！",
    "T11n0310_053:0313b06_1": "云何菩薩摩訶薩緣起善巧？",
    "T11n0310_053:0313b06_2": "舍利子！",
    "T11n0310_053:0313b07_3": "謂諸菩薩依般若波羅蜜多修緣起者，處密靜室作是思惟：『如是世間純大苦聚，從於何所而得集起？』",
    "T11n0310_053:0313b09_4": "既思惟已便自了知，如是苦聚，由不如理作意集故無明集起，無明集故諸行集起，諸行集故諸識集起，諸識集故名色集起，名色集故六處集起，六處集故諸觸集起，諸觸集故諸受集起，諸受集故諸愛集起，諸愛集故諸取集起，諸取集故諸有集起，諸有集故而生集起，生集起故老死愁歎憂苦逼惱皆悉集起。",
    "T11n0310_053:0313b16_5": "舍利子！",
    "T11n0310_053:0313b16_6": "菩薩摩訶薩復作是念：『如彼諸法雖復集起，無作無用無有主宰。",
    "T11n0310_053:0313b18_7": "如是諸法諸善為因、不動為因、涅槃為因，彼一切法從緣生起，無有主宰亦復如是。",
    "T11n0310_053:0313b20_0": "若諸眾生下根為因、中根為因、上根為因、諸業為因，因果流轉亦復如是。』",
    "T11n0310_053:0313b21_1": "舍利子！",
    "T11n0310_053:0313b21_2": "如是一切有所取法，因緣和合而得集起，菩薩一切悉能了知，如是名為緣起善巧。",
    "T11n0310_053:0313b23_3": "舍利子！",
    "T11n0310_053:0313b23_4": "菩薩摩訶薩又作是念：『由何滅故彼諸法滅？』",
    "T11n0310_053:0313b24_5": "既思惟已便自了知，由不如理作意滅故而無明滅，無明滅故諸行便滅，諸行滅故乃至純大苦聚滅。",
    "T11n0310_053:0313b27_6": "舍利子！",
    "T11n0310_053:0313b27_7": "若能了知如是法智，是則名為緣起善巧。",
    "T11n0310_053:0313b28_8": "舍利子！",
    "T11n0310_053:0313b28_9": "是諸菩薩又作是念：『因依正法、依止諸緣、依止和合得修諸善。",
    "T11n0310_053:0313b29_10": "是法若由諸因和合、依止諸緣，則此法等不依止我、不依有情、不依命者、不依數取，是則此法不可稱量。』",
    "T11n0310_053:0313c03_11": "舍利子！",
    "T11n0310_053:0313c03_12": "諸菩薩等若能如是如理觀察，是則名為緣起善巧。",
    "T11n0310_053:0313c04_13": "又復觀察一切佛法皆菩提相緣所起相，觀諸緣起皆盡滅相，以能觀待諸眾生故，而不趣入畢竟寂滅，是則又名緣起善巧。",
    "T11n0310_053:0313c07_14": "舍利子！",
    "T11n0310_053:0313c07_15": "是諸菩薩摩訶薩為欲修行般若波羅蜜多故，修習如是緣起善巧。",
    "T11n0310_053:0313c09_16": "「復次舍利子！",
    "T11n0310_053:0313c09_17": "云何菩薩摩訶薩一切法善巧？",
    "T11n0310_053:0313c10_18": "舍利子！",
    "T11n0310_053:0313c10_19": "菩薩摩訶薩修行般若波羅蜜多故，於一切法遍攝一切有為無為。",
    "T11n0310_053:0313c11_20": "菩薩摩訶薩於如是等有為無為一切諸法應修善巧。",
    "T11n0310_053:0313c13_21": "舍利子！",
    "T11n0310_053:0313c13_22": "云何菩薩摩訶薩有為善巧？",
    "T11n0310_053:0313c13_23": "所謂妙善身行、妙善語行、妙善意行，是則名為有為善巧。",
    "T11n0310_053:0313c15_24": "云何名為無為善巧？",
    "T11n0310_053:0313c15_25": "即以如是妙善身語及以意行，迴向畢竟無為菩提、迴向無為菩提妙觀，又復迴向於薩伐若，是則名為無為善巧。",
    "T11n0310_053:0313c18_26": "復次舍利子，菩薩摩訶薩有為善巧者，即是積集五到彼岸。",
    "T11n0310_053:0313c19_27": "何等為五？",
    "T11n0310_053:0313c19_28": "所謂布施、持戒、忍辱、精進、靜慮波羅蜜多，是名有為。",
    "T11n0310_053:0313c21_29": "若由般若波羅蜜多無為智故，則五到彼岸不可厭毀。",
    "T11n0310_053:0313c22_30": "如此妙智又能積集諸到彼岸資糧善法，信解無漏無上菩提及以迴向一切智智，是則名為無為善巧。",
    "T11n0310_053:0313c25_0": "「復次舍利子！",
    "T11n0310_053:0313c25_1": "菩薩摩訶薩有為善巧者，所謂以無礙光照諸眾生，以四攝法攝諸眾生，是名有為。",
    "T11n0310_053:0313c27_2": "若觀諸法無我無有情無取無執，於四攝法方便善巧，愛樂信受無為等覺，及以迴向一切智智，是則名為無為善巧。",
    "T11n0310_053:0314a01_0": "「復次舍利子！",
    "T11n0310_053:0314a01_1": "菩薩摩訶薩有為善巧者，所謂不斷能令生死相續結縛，而復永斷能令生死相續煩惱，任持菩提結縛相續一分結縛不復現行，是名有為善巧。",
    "T11n0310_053:0314a04_2": "若復修習空無相願諸法正智，現觀善巧無上菩提不由他緣，於無為法而復作證，是則名為無為善巧。",
    "T11n0310_053:0314a07_0": "「復次舍利子！",
    "T11n0310_053:0314a07_1": "菩薩摩訶薩有為善巧者，謂諸菩薩雖行三界，而不為彼三界煩惱之所染污，如是名為有為善巧。",
    "T11n0310_053:0314a09_2": "雖具通達一切三界出離之法，而不墜墮出離界中，是則名為無為善巧。",
    "T11n0310_053:0314a11_3": "舍利子！",
    "T11n0310_053:0314a11_4": "菩薩摩訶薩一切法善巧者，是則名為一切智智。",
    "T11n0310_053:0314a12_5": "若諸菩薩圓滿證入一切智智，即一切時智慧善巧，即此名為諸法善巧。",
    "T11n0310_053:0314a14_6": "舍利子！",
    "T11n0310_053:0314a14_7": "菩薩摩訶薩為欲修行般若波羅蜜多故，修習如是一切法善巧。",
    "T11n0310_053:0314a15_8": "如是舍利子！",
    "T11n0310_053:0314a16_9": "若有依菩薩藏修行般若波羅蜜多菩薩摩訶薩，為欲修行般若波羅蜜多故，依慧分別善巧通達修習如是十種善巧。",
    "T11n0310_053:0314a19_0": "「復次舍利子！",
    "T11n0310_053:0314a19_1": "云何名為菩薩摩訶薩妙慧？",
    "T11n0310_053:0314a19_2": "云何名為到彼岸義？",
    "T11n0310_053:0314a20_3": "舍利子！",
    "T11n0310_053:0314a20_4": "所言慧者，謂能解了一切善法。",
    "T11n0310_053:0314a21_5": "是現見慧，隨順通達一切法故。",
    "T11n0310_053:0314a22_0": "是真量慧，如實通達一切法故。",
    "T11n0310_053:0314a22_1": "是通達慧，一切見趣諸纏縛法不為障故。",
    "T11n0310_053:0314a23_2": "是離願慧，永離一切欲求願故。",
    "T11n0310_053:0314a24_3": "是安悅慧，永息一切諸熱惱故。",
    "T11n0310_053:0314a25_4": "是歡喜慧，緣法喜樂無斷絕故。",
    "T11n0310_053:0314a25_5": "是依趣慧，於諸義智皆現見故。",
    "T11n0310_053:0314a26_6": "是建立慧，建立一切覺品法故。",
    "T11n0310_053:0314a27_7": "是證相慧，隨其所乘證得果故。",
    "T11n0310_053:0314a27_8": "是了相慧，善能照了是智性故。",
    "T11n0310_053:0314a28_9": "是濟度慧，救度一切諸瀑流故。",
    "T11n0310_053:0314a29_10": "是趣入慧，能趣正性無生法故。",
    "T11n0310_053:0314b01_11": "是策勵慧，振發一切諸善法故。",
    "T11n0310_053:0314b01_12": "是清淨慧，離先隨眠煩惱濁故。",
    "T11n0310_053:0314b02_13": "是最勝慧，昇陟一切諸法頂故。",
    "T11n0310_053:0314b03_14": "是微妙慧，以自然智隨覺法故。",
    "T11n0310_053:0314b03_15": "是離行慧，更無雜染三界法故。",
    "T11n0310_053:0314b04_16": "是攝受慧，一切賢聖所攝受故。",
    "T11n0310_053:0314b05_17": "是斷願慧，除遣一切相分別故。",
    "T11n0310_053:0314b06_18": "是捨逸慧，遠離一切愚黑闇故。",
    "T11n0310_053:0314b06_19": "是方便慧，安住一切瑜伽師地者所成就故。",
    "T11n0310_053:0314b07_20": "是發趣慧，當住一切聖智道故。",
    "T11n0310_053:0314b08_21": "是照明慧，除滅一切無明瀑流翳暗膜故。",
    "T11n0310_053:0314b09_22": "是施明慧，開導一切猶如眼故。",
    "T11n0310_053:0314b10_23": "是無漏慧，慧眼超過邪僻路故。",
    "T11n0310_053:0314b10_24": "是勝義慧，照了如是大聖諦故。",
    "T11n0310_053:0314b11_25": "是無別慧，善調順故。",
    "T11n0310_053:0314b12_26": "是光明慧，諸智門故。",
    "T11n0310_053:0314b12_27": "是無盡慧，遍於一切隨行照故。",
    "T11n0310_053:0314b13_28": "是無滅慧，常廣見故。",
    "T11n0310_053:0314b13_29": "是解脫道慧，永斷一切取執縛故。",
    "T11n0310_053:0314b14_30": "是不離處慧，不與一切煩惱障法而同止故。",
    "T11n0310_053:0314b15_31": "舍利子！",
    "T11n0310_053:0314b15_32": "如是慧相，我今略說。",
    "T11n0310_053:0314b16_33": "當知菩薩摩訶薩更有無量無邊諸慧。",
    "T11n0310_053:0314b17_0": "何以故？",
    "T11n0310_053:0314b17_1": "舍利子！",
    "T11n0310_053:0314b17_2": "如是乃至一切眾生所有心行，當知菩薩摩訶薩亦有爾所慧業智行。",
    "T11n0310_053:0314b18_3": "如是乃至一切眾生所有欲解，當知菩薩摩訶薩亦有爾所慧觀察智。",
    "T11n0310_053:0314b20_4": "如是乃至一切眾生所有諸煩惱門，當知菩薩摩訶薩亦有爾所廣大慧門。",
    "T11n0310_053:0314b22_5": "如是乃至一切聲聞獨覺及正等覺所有遍智，當知菩薩摩訶薩亦有爾所慧所行處。",
    "T11n0310_053:0314b24_6": "舍利子！",
    "T11n0310_053:0314b24_7": "如是等一切慧處，諸菩薩摩訶薩皆於其中精勤修學，是則名為菩薩妙慧。",
    "T11n0310_053:0314b27_0": "「復次舍利子！",
    "T11n0310_053:0314b27_1": "云何名為菩薩摩訶薩到彼岸義？",
    "T11n0310_053:0314b28_2": "舍利子！",
    "T11n0310_053:0314b28_3": "如是乃至一切所知諸妙善法能到彼岸者，當知皆是到彼岸義。",
    "T11n0310_053:0314b29_4": "又舍利子！",
    "T11n0310_053:0314b29_5": "如上廣說一切慧句，應知皆是到彼岸義。",
    "T11n0310_053:0314c01_6": "又諸菩薩修行差別圓滿之義，當知皆是到彼岸義。",
    "T11n0310_053:0314c03_7": "如是一切智智圓滿之義，當知皆是到彼岸義。",
    "T11n0310_053:0314c04_8": "於諸一切為無為法無執著義，當知皆是到彼岸義。",
    "T11n0310_053:0314c05_9": "能善覺悟無量生死大過失義，當知皆是到彼岸義。",
    "T11n0310_053:0314c06_10": "一切諸法有能開悟不覺者義，當知皆是到彼岸義。",
    "T11n0310_053:0314c07_11": "有能開示無窮盡法寶藏義者，當知是為到彼岸義。",
    "T11n0310_053:0314c08_12": "無障解脫圓滿義者，當知是為到彼岸義。",
    "T11n0310_053:0314c09_13": "覺悟布施持戒忍辱精進靜慮慧平等義，當知是為到彼岸義。",
    "T11n0310_053:0314c11_14": "最勝決擇善巧義者，當知是為到彼岸義。",
    "T11n0310_053:0314c12_15": "遍行一切眾生界義，是則名為到彼岸義。",
    "T11n0310_053:0314c13_16": "無生法忍圓滿之義，是則名為到彼岸義。",
    "T11n0310_053:0314c14_0": "不退轉地究竟滿義，是則名為到彼岸義。",
    "T11n0310_053:0314c14_1": "清淨修治諸佛土義，是則名為到彼岸義。",
    "T11n0310_053:0314c15_2": "成熟一切眾生義者，是則名為到彼岸義。",
    "T11n0310_053:0314c16_3": "往詣道場昇菩提座義，是則名為到彼岸義。",
    "T11n0310_053:0314c17_4": "畢竟摧伏諸魔軍義，是則名為到彼岸義。",
    "T11n0310_053:0314c18_5": "一切佛法皆圓滿義，是則名為到彼岸義。",
    "T11n0310_053:0314c19_6": "於菩薩藏差別法門正安住義，是則名為到彼岸義。",
    "T11n0310_053:0314c20_7": "舍利子！",
    "T11n0310_053:0314c21_8": "若於如是大菩薩藏微妙法門正修學已，我說是等則於一切波羅蜜多皆得究竟。",
    "T11n0310_053:0314c23_0": "「復次舍利子！",
    "T11n0310_053:0314c23_1": "若有安住大乘諸善男子及善女人，皆當於是大菩薩藏微妙法門，殷勤請求受持讀誦通達義理，廣為他說分別顯示。",
    "T11n0310_053:0314c26_0": "何以故？",
    "T11n0310_053:0314c26_1": "舍利子！",
    "T11n0310_053:0314c26_2": "若有於是菩薩藏經殷重聽聞受持讀誦，乃至為他分別解說者，當知是人必定獲得十種功德稱讚利益。",
    "T11n0310_053:0314c28_3": "何等為十？",
    "T11n0310_053:0314c29_0": "一者在在所生一切微妙功巧業處究竟通達，二者在所生處常居高族榮望當世，三者所生之處有大威嚴勢力自在，四者凡所言令一切皆從無不信伏，五者所生之處具大豪富，六者在所生處恒為天人所加愛敬，七者生處人中常為輪王得大自在，八者所生常得為天帝釋，九者若生色界為大梵王，十者在所生處常不遠離大菩提心。",
    "T11n0310_053:0315a07_1": "舍利子！",
    "T11n0310_053:0315a07_2": "受持經者則為獲得十種功德稱讚利益。",
    "T11n0310_053:0315a09_0": "「復次舍利子！",
    "T11n0310_053:0315a09_1": "是諸善男子善女人等受持是經，殷重聽聞讀誦解義，乃至為他廣說開示，當知是人復得如是十種功德稱讚利益。",
    "T11n0310_053:0315a11_2": "何等為十？",
    "T11n0310_053:0315a12_3": "一者不與尼伽蘭陀邪論相雜，二者不起我見，三者無有情見，四者無命者見，五者無數取見，六者不起斷見，七者不起常見，八者一切世務情無顧及，九者恒發勝心樂欲出家，十者若聞經典速能受持悟解深義。",
    "T11n0310_053:0315a17_0": "舍利子！",
    "T11n0310_053:0315a17_1": "是名獲得十種功德稱讚利益。",
    "T11n0310_053:0315a18_0": "「復次舍利子！",
    "T11n0310_053:0315a18_1": "是善男子善女人等受持是經，殷重聽聞讀誦解義，乃至為他廣分別說，當知是人復得如是十種功德稱讚利益。",
    "T11n0310_053:0315a20_2": "何等為十？",
    "T11n0310_053:0315a21_3": "一者成就正念；二者成就正覺；三者成就正趣；四者成就志勇；五者成就正慧；六者得具無難；七者憶本生事；八者性薄貪欲無猛利貪，不為重貪之所燒惱；九者性薄瞋恚無猛利瞋，不為重瞋之所燒惱；十者性薄愚癡無猛利癡，不為重癡之所燒惱。",
    "T11n0310_053:0315a26_4": "舍利子！",
    "T11n0310_053:0315a26_5": "是名獲得十種功德稱讚利益。",
    "T11n0310_053:0315a28_0": "「復次舍利子！",
    "T11n0310_053:0315a28_1": "是善男子善女人等受持是經，殷重聽聞讀誦解義，乃至為他廣分別說，當知是人復得如是十種功德稱讚利益。",
    "T11n0310_053:0315b01_2": "何等為十？",
    "T11n0310_053:0315b02_3": "一者成就機速慧；二者成就捷辯慧；三者成就猛利慧；四者成就迅疾慧；五者成就廣博慧；六者成就甚深慧；七者成就通達慧；八者成就無著慧；九者常現前見一切如來，既得見已以清美頌而為讚歎；十者善能如理請問如來，又能如理開釋疑難。",
    "T11n0310_053:0315b07_4": "舍利子！",
    "T11n0310_053:0315b07_5": "是名獲得十種功德稱讚利益。",
    "T11n0310_053:0315b09_0": "「復次舍利子！",
    "T11n0310_053:0315b09_1": "是善男子善女人等受持是經，讀誦解義乃至為他廣分別說，當知是人復獲如是十種功德稱讚利益。",
    "T11n0310_053:0315b11_2": "何等為十？",
    "T11n0310_053:0315b11_3": "一者常樂遠離諸不善友，二者常樂親近諸善知識，三者能緩諸魔所有繫縛，四者摧殄諸魔所有軍陣，五者善能訶厭一切煩惱，六者於一切行心恒捐捨，七者違背一切向惡趣道，八者歸向一切趣涅槃道，九者善說一切越度生死清淨之地，十者巧能隨學一切菩薩所行軌則又能奉行諸佛教勅。",
    "T11n0310_053:0315b18_4": "如是名為十種功德稱讚利益。",
    "T11n0310_053:0315b19_5": "舍利子！",
    "T11n0310_053:0315b19_6": "若有善男子善女人，能於如是大菩薩藏微妙法門，殷重聽聞受持讀誦，研尋義趣明了通達，復能為他廣說開示，當知是人則為獲得如上功德稱讚利益。」",
    "T11n0310_053:0315b23_7": "爾時世尊欲重宣此義而說頌曰：「諸聰叡者慧無邊，　　妙能通達法及義，　尊勝文詞善圓具，　　由持如是大經王。",
    "T11n0310_053:0315b26_0": "　常獲豐饒法寶藏，　　恒欣悅意行法施，　發生最上勝歡喜，　　由持如是大經王。",
    "T11n0310_053:0315b28_0": "　多眾生聞說法者，　　證斯廣大勝功德，　我當云何說是法，　　如持經者之所獲。",
    "T11n0310_053:0315c01_0": "　證獲如斯最勝慧，　　於正法所終無壞，　由念發生微妙智，　　能說無上智依處。",
    "T11n0310_053:0315c03_0": "　勤求善說正法句，　　最勝眾聖所稱讚，　常聞發起超勝行，　　由持如是大經王。",
    "T11n0310_053:0315c05_0": "　慧者聞已持深義，　　於諸文句無妄執，　常隨理趣而觀照，　　增長妙智量無邊。",
    "T11n0310_053:0315c07_0": "　無邊妙智無邊義，　　第一義解諒難思，　遍遊十方廣稱讚，　　聞經勝利無窮盡。",
    "T11n0310_053:0315c09_0": "　極善微薄貪瞋癡，　　獲得第一心清淨，　由聞如是大經王，　　功德勝利無邊際。",
    "T11n0310_053:0315c11_0": "　雖獲勝財無放逸，　　稱量財義誰堅固，　深達世財非有實，　　於財無戀趣非家。",
    "T11n0310_053:0315c13_0": "　出詣閑靜住中林，　　於彼惛沈常遠離，　聽聞淨法曾無厭，　　靜慮正教無慳悋。",
    "T11n0310_053:0315c15_0": "　請問疑難世導師，　　聞已為他廣開釋，　由斯增長微妙智，　　於白淨法終無退。",
    "T11n0310_053:0315c17_0": "「如是舍利子！",
    "T11n0310_053:0315c17_1": "諸菩薩摩訶薩為欲修行般若波羅蜜多故，於是經典精勤修學行菩薩行，是名菩薩摩訶薩於般若波羅蜜多方便修學正法之要。」",
    "T11n0310_053:0315c21_0": "大寶積經卷第五十三"
}