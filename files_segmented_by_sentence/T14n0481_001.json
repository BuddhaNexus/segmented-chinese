{
    "T14n0481_001:0625a03_0": "持人菩薩經卷第一",
    "T14n0481_001:0625a05_0": "西晉月氏三藏竺法護譯",
    "T14n0481_001:0625a06_0": "持人菩薩經四事品第一",
    "T14n0481_001:0625a07_0": "聞如是：一時，佛遊王舍城加隣竹園中，與大比丘眾千二百五十，菩薩不可計，一切大聖神通以達，辯才無礙慧不可量，諸根寂定見一切本，應病與藥靡不蒙濟，為法橋梁度脫三界也。",
    "T14n0481_001:0625a11_1": "爾時，世尊與無央數百千之眾眷屬圍繞而為說經。",
    "T14n0481_001:0625a12_2": "時，持人菩薩即從坐起，正服長跪，前問佛言：「菩薩何行建立誓願？",
    "T14n0481_001:0625a13_3": "無限功勳曉了諸法，分別一切諸度無極，識解無量方便善權，弘要被不可喻，戒德大鎧真正道義，為眾生願弘恩仁慈，覆如虛空不可測度。",
    "T14n0481_001:0625a17_4": "其心清淨德行具足，布施、持戒、忍辱、精進、一心、智慧，普度無極。",
    "T14n0481_001:0625a18_5": "若有眾生欲奉斯業，殊特之原無上大道，今故為斯如此等類啟問如來。",
    "T14n0481_001:0625a20_6": "菩薩大士諮問如來言教處所，周遊三界所行備悉，勤修禁戒無所忘講，奉清淨行遊居成辦遵無極慧，無量方便隨時開化，為此眾生有心存法，不能自達，故問如來。",
    "T14n0481_001:0625a23_7": "何謂菩薩曉了諸法，能以隨時為人班宣？",
    "T14n0481_001:0625a24_8": "其心堅強力念不忘，致微妙慧解一切法，章句誼理所生之處，常識宿命不中忽忘，至成無上正真之道為最正覺也。」",
    "T14n0481_001:0625a27_9": "佛言：「善哉！",
    "T14n0481_001:0625a27_10": "善哉！",
    "T14n0481_001:0625a27_11": "持人菩薩！",
    "T14n0481_001:0625a28_12": "多所哀念、多所安隱，愍傷諸天及十方人，乃為一切諮問如來如斯要義，功勳之德不可盡極，決一切疑猶豫羅網，以大弘慈加於眾生顯示大明。",
    "T14n0481_001:0625b02_13": "現在、將來諸菩薩施行無蓋哀，為眾生故普現大道，興舉弘誓將護一切，為開發化濟眾厄令得自歸，使度彼我，拔濟眾生，不墮三惡勤苦之獄，乃以勸之使立大道無上正真；欲脫眾生，生老病死啼哭之惱憂困之患，使長安隱，將來最後末世流布正法，消大恐畏令無所懼。",
    "T14n0481_001:0625b08_14": "諦聽！",
    "T14n0481_001:0625b08_15": "諦聽！",
    "T14n0481_001:0625b08_16": "善思念之。」",
    "T14n0481_001:0625b09_17": "持人菩薩與諸大眾受教而聽。",
    "T14n0481_001:0625b09_18": "佛語持人：「菩薩有四事義，觀其言教曉了諸法，能以隨時為人頒宣。",
    "T14n0481_001:0625b11_19": "何謂為四？",
    "T14n0481_001:0625b11_20": "心念成就逮致正真，志存道法未曾忽忘，性行柔和庠序仁慈，其心所興與眾殊異，是為四。",
    "T14n0481_001:0625b13_21": "「復有四事。",
    "T14n0481_001:0625b13_22": "何謂為四？",
    "T14n0481_001:0625b14_23": "分別道義決諸種姓，曉了眾行義理所趣，宣布一切諸法至要，達諸法本隨而開度，是為四。",
    "T14n0481_001:0625b16_24": "「復有四事。",
    "T14n0481_001:0625b16_25": "何謂為四？",
    "T14n0481_001:0625b16_26": "解無央數所行諸法，以行超越暢無量法，所當應宜剖判所行，無底功勳識別諸法因斷諸習，是為四。",
    "T14n0481_001:0625b18_27": "「復有四事。",
    "T14n0481_001:0625b19_28": "何謂為四？",
    "T14n0481_001:0625b19_29": "因其正行逮無上正真之道，疾具足滅道行之法三十七品，通達諸法自然之智無所依仰，解權方便成一切愍，是為四。",
    "T14n0481_001:0625b22_30": "「復有四事。",
    "T14n0481_001:0625b22_31": "何謂為四？",
    "T14n0481_001:0625b22_32": "心離穢垢不懷慳嫉，以是恩仁攝眾生類；其戒清淨所行解明；常奉精進未曾懈廢；勤修清淨建立成就，曉了順行專思道業；是為四。",
    "T14n0481_001:0625b25_33": "「復有四業。",
    "T14n0481_001:0625b25_34": "何謂為四？",
    "T14n0481_001:0625b26_35": "志性清淨所願解明；所行功勳至德清淨；忍辱仁和建立妙法，以逮顯明無所不照；分別經義暢入道門；是為四。",
    "T14n0481_001:0625b28_36": "「復有四業。",
    "T14n0481_001:0625b28_37": "何謂為四？",
    "T14n0481_001:0625b29_38": "夙夜勤修求一切智；志存一心定意正受；曉了脫門奉于大哀，無極之慈喜護濟厄；逮致深慧修清淨行，暢達正義解了道行；是為四。",
    "T14n0481_001:0625c03_39": "「復有四業。",
    "T14n0481_001:0625c03_40": "何謂為四？",
    "T14n0481_001:0625c03_41": "遵承智慧所行具足，聖明清淨志願弘大，愛樂至德無罣礙慧，心存普救未曾捨行，是為四。",
    "T14n0481_001:0625c05_42": "「復有四事，察言觀義心誓堅固。",
    "T14n0481_001:0625c06_43": "何謂為四？",
    "T14n0481_001:0625c06_44": "其意堅強所求具足，性行安詳所思備悉，其行究竟不斷道念，修四意止成就雅德，是為四。",
    "T14n0481_001:0625c08_45": "「復有四事，察言觀義志存堅固。",
    "T14n0481_001:0625c09_46": "何謂為四？",
    "T14n0481_001:0625c09_47": "意以得立心念佛業道品之法三十有七；意根通利曉了往宿無央數劫所生之處；意以平正聖慧清淨，無能毀斷；疾成佛道，攝取至真佛一切智；是為四事。",
    "T14n0481_001:0625c13_48": "「復有四事。",
    "T14n0481_001:0625c13_49": "何謂為四？",
    "T14n0481_001:0625c13_50": "察識方便慕具慧義，曉了勤修顯真諦慧，緣是親近得至佛道，所行精進未甞忽忘，是為四。",
    "T14n0481_001:0625c15_51": "「復有四事，志性堅固。",
    "T14n0481_001:0625c16_52": "何謂為四？",
    "T14n0481_001:0625c16_53": "常奉精進不遠佛道，志性安和能制其意；普解諸法未曾放逸；解暢眾道諸根寂定；常應經義不違佛教；是為四。",
    "T14n0481_001:0625c19_54": "「復有四事，志性堅固。",
    "T14n0481_001:0625c19_55": "何謂為四？",
    "T14n0481_001:0625c19_56": "立清淨戒所行無穢，去五陰蓋不為所蔽，心無所著未曾懈廢，蠲除眾罪所滅塵勞，是為四。",
    "T14n0481_001:0625c21_57": "「復有四事，志性堅固。",
    "T14n0481_001:0625c22_58": "何謂為四？",
    "T14n0481_001:0625c22_59": "心不憒亂求正真法，方便安心順一切法，曉了隨時不失儀節，所生之處不貪家業志存沙門，是為四。",
    "T14n0481_001:0625c24_60": "「復有四事，志性堅固。",
    "T14n0481_001:0625c25_61": "何謂為四？",
    "T14n0481_001:0625c25_62": "常親善友遠惡知識，志慕深法未曾放逸，歸命諸佛諸菩薩俱，諮問禁戒曉了諸觀，是為四。",
    "T14n0481_001:0625c27_63": "「復有四事，觀義察言，普解法句。",
    "T14n0481_001:0625c28_64": "何謂為四？",
    "T14n0481_001:0625c28_65": "建眾方便了諸道業，解諸法門因緣報應，志上慧義分別佛道，解暢諸法章句所趣，是為四。",
    "T14n0481_001:0626a01_66": "「菩薩復有四事，觀義察言曉了分別諸法章句。",
    "T14n0481_001:0626a02_67": "何謂為四？",
    "T14n0481_001:0626a03_0": "解暢宣布真實言教，敷演諸法無所不達，剖判諸法方便具足，明知諸義本所從習，是為四。",
    "T14n0481_001:0626a05_1": "「復有四事，觀義察言。",
    "T14n0481_001:0626a05_2": "何謂為四？",
    "T14n0481_001:0626a05_3": "奉行聖慧分別道業，逮得勢力宣布諸法，速成佛道清淨之慧，明度無極普以備足，是為四。",
    "T14n0481_001:0626a07_4": "「復有四事，分別諸法。",
    "T14n0481_001:0626a08_5": "何謂為四？",
    "T14n0481_001:0626a08_6": "曉了所習精進修行，消滅因緣靡所不了，因其逮得應真之力，隨時勤修奉受正典，是為四。",
    "T14n0481_001:0626a10_7": "「復有四事，分別諸法。",
    "T14n0481_001:0626a11_8": "何謂為四？",
    "T14n0481_001:0626a11_9": "曉了萬物一切無常，分別萬物本因所習，精練諸物皆歸滅盡，解知無常便修道業八正真元，是為四。",
    "T14n0481_001:0626a13_10": "「復有四事，分別諸法。",
    "T14n0481_001:0626a14_11": "何謂為四？",
    "T14n0481_001:0626a14_12": "曉了眾行合會諸習，分別一切滅盡諸習，逮得因緣無極大力，方便斷別合散之行，是為四。",
    "T14n0481_001:0626a16_13": "「復有四事，分別諸法。",
    "T14n0481_001:0626a16_14": "何謂為四？",
    "T14n0481_001:0626a17_15": "解暢諸義言辭所趣，曉了眾義不從他受，敷演諸法一切眾相慧印之源，令一切法立無相慧，是為四。",
    "T14n0481_001:0626a19_16": "「復有四事，所生之處常識宿命心念不忘，至成無上正真之意。",
    "T14n0481_001:0626a20_17": "何謂為四？",
    "T14n0481_001:0626a21_0": "諸根明利暢善惡法，以了他人意念是非；一切陰蓋咸得休息；所生之處常念不忘；志在無上正真之道；是為四。",
    "T14n0481_001:0626a23_1": "「復有四事，心念不忘至成正覺。",
    "T14n0481_001:0626a24_2": "何謂為四？",
    "T14n0481_001:0626a24_3": "常行定志曉習方便，智慧通暢明慧為首，明所行觀無所不覩，分別道慧光明遠照，是為四。",
    "T14n0481_001:0626a26_4": "「復有四事，心念不忘至最正覺。",
    "T14n0481_001:0626a27_5": "何謂為四？",
    "T14n0481_001:0626a27_6": "逮得總持無所生慧，以得超越永盡聖慧，以消滅慧觀于三界，以無底慧覩見三世，是為四。",
    "T14n0481_001:0626a29_7": "「復有四事，所生之處常識宿命，無能亂者至成正覺。",
    "T14n0481_001:0626b01_8": "何謂為四？",
    "T14n0481_001:0626b01_9": "以斷結著莫能亂者，口之所言未曾闕漏，皆達一切諸有業患悉是無為，逮得佛行無極大道，是為四。」",
    "T14n0481_001:0626b04_10": "佛於是頌曰：「其心念成就，　　志性常明了，　未曾忽忘法，　　由是致正覺。",
    "T14n0481_001:0626b07_0": "　曉了一切法，　　柔和行仁慈，　以達諸法無，　　解無央數行。",
    "T14n0481_001:0626b09_0": "　遵承真智慧，　　聖達以具足，　去心之穢垢，　　未曾懷嫉妬。",
    "T14n0481_001:0626b11_0": "　方便以隨時，　　分別無上慧，　志願甚弘大，　　乃至最正覺。",
    "T14n0481_001:0626b13_0": "　其意得自在，　　道品三十七，　心根以通達，　　識宿無數劫。",
    "T14n0481_001:0626b15_0": "　知苦所由生，　　習因本根無，　一切所有盡，　　解之悉本無。",
    "T14n0481_001:0626b17_0": "　以菩薩正法，　　開化三界厄，　使諸無明者，　　皆通無上道。」",
    "T14n0481_001:0626b19_0": "佛告持人：「菩薩有五事，行清淨力逮斯德句。",
    "T14n0481_001:0626b20_0": "何謂為五？",
    "T14n0481_001:0626b20_1": "以仁和性本淨慧力；所願清淨聖明慧力；德本清淨道力無量；所誓清淨則是慧力；休息罪業慧力清淨；是為五。",
    "T14n0481_001:0626b22_2": "「清淨慧力復有五事。",
    "T14n0481_001:0626b23_3": "何謂為五？",
    "T14n0481_001:0626b23_4": "其力以暢威儀禮節，斯念成就清淨慧力，善權方便曉無穢力，為眾生故聖力解明，以通達力勤修瑞應，是為五。",
    "T14n0481_001:0626b26_5": "「復有五事，清淨慧力逮是一切功勳之業。",
    "T14n0481_001:0626b27_0": "何謂為五？",
    "T14n0481_001:0626b27_1": "布施清淨則謂慧力，救攝眾生則清淨力，建立大慈則淨慧力，心懷大哀則淨慧力，以無極喜護淨慧力，是為五。",
    "T14n0481_001:0626b29_2": "「復有五事，為清淨力逮是功勳。",
    "T14n0481_001:0626c01_3": "何謂為五？",
    "T14n0481_001:0626c01_4": "其戒清淨成無權慧，以戒禁行救濟慧行，忍清淨莫能懷恨，以淨慧力救濟無勢，博聞清淨力靡不通，是為五。",
    "T14n0481_001:0626c04_5": "「復有五事，具諸功勳。",
    "T14n0481_001:0626c04_6": "何謂為五？",
    "T14n0481_001:0626c04_7": "以精進行志性慧力，以能勤修應清淨慧，一心慧力疾得定意，了禪定慧，以寂然淨察三界空，是為五。",
    "T14n0481_001:0626c07_8": "「復有五事，逮是功勳。",
    "T14n0481_001:0626c07_9": "何謂為五？",
    "T14n0481_001:0626c07_10": "智慧清淨博聞無厭，以見世力得度世力，強而有勢救脫劣弱，以聖明力曉了清淨，以淨慧力暢達有無生死無為，是為五。",
    "T14n0481_001:0626c10_11": "「復有五事，成聖明力逮是功勳。",
    "T14n0481_001:0626c11_12": "何謂為五？",
    "T14n0481_001:0626c11_13": "以承智力剖判諸觀，以曉了力究竟本淨慧明解脫，以成聖力盡無生慧致于道力，以一相自然淨，用智力察所有本淨，是為五。」",
    "T14n0481_001:0626c14_14": "佛告持人：「菩薩大士常當奉行如是比像清淨之法。」",
    "T14n0481_001:0626c15_15": "佛於是頌曰：「五力無能當，　　乃致清淨慧，　五陰蓋消除，　　神通自然成。",
    "T14n0481_001:0626c19_0": "　布施持戒忍，　　精進一心慧，　六度本無形，　　行者因有名。",
    "T14n0481_001:0626c21_0": "　道行為一切，　　諸有不達經，　解三界猶幻，　　乃致無從生。」",
    "T14n0481_001:0626c23_0": "佛告持人：「菩薩大士有三事法，雖在盛色，以法淨力常勤修慧。",
    "T14n0481_001:0626c24_1": "何謂為三？",
    "T14n0481_001:0626c24_2": "好樂道法，精進不惓，行無放逸，是為三。",
    "T14n0481_001:0626c25_3": "「復有三事，在於色法慧力清淨，疾成佛道至一切智。",
    "T14n0481_001:0626c26_4": "所以者何？",
    "T14n0481_001:0626c27_0": "勤精進者無放逸本成就諸法，以是清淨逮致道力速成精進，一切愍慧行不迴轉，以不迴轉究暢道法成就功德，已成功勳疾逮諸法通達慧力，以逮是者則世眾祐，便致暢畢無礙之德乃行如來，逮得聖慧觀如來，不久證明如來道慧。」",
    "T14n0481_001:0627a03_1": "佛告持人：「佛往宿世行菩薩業無央數劫，為燈光佛所見授決，最後究竟逮如是像，清淨慧力所度無極。",
    "T14n0481_001:0627a05_2": "若有菩薩致是慧者便轉法輪，我亦如今所轉法輪，暢師子吼亦復若斯。",
    "T14n0481_001:0627a07_3": "以致斯慧，便於諸法而得自在，已得自在便成大道。",
    "T14n0481_001:0627a08_4": "若欲逮是無極道慧，當學是法，亦復不久當疾得佛無極正覺。」",
    "T14n0481_001:0627a11_0": "持人菩薩經妙慧超王佛品第二",
    "T14n0481_001:0627a12_0": "佛告持人：「乃往過去久遠世時，無央數劫不可稱限，越是無量。",
    "T14n0481_001:0627a13_1": "爾時，有佛號妙慧超王如來、至真、等正覺、明行成為、善逝、世間解、無上士、道法御、天人師，為佛、世尊。",
    "T14n0481_001:0627a15_2": "其佛世時，諸聲聞眾不可計數，其諸菩薩無央數會，皆是其佛本學道時至願所致。",
    "T14n0481_001:0627a17_3": "佛國清淨功勳巍巍，其佛國土無三惡趣、八難之處，眾生安隱福同快樂，皆離貪欲除去五蓋，如是比像無世俗義，唯以道品而相娛樂，以四禪定而行正受。」",
    "T14n0481_001:0627a21_4": "佛言：「持人！",
    "T14n0481_001:0627a21_5": "其妙慧超王如來，壽八十億姟百千劫，其國土人壽三十億姟。",
    "T14n0481_001:0627a22_6": "當爾世時，無有國王典制萬民，唯以妙慧超王如來、至真為法王，咸共稱曰無上道王。",
    "T14n0481_001:0627a24_7": "其妙慧超王如來、至真諸菩薩眾，能為一切普決疑網，多所歡悅頒宣菩薩無極法藏。",
    "T14n0481_001:0627a26_8": "「時，諸菩薩聞佛所說如是比像清淨法力，五百菩薩一心精進夙夜慇懃，不想念坐不想求食，盡其形壽不念服飾，唯念至真無極道王，思是像法清淨法力。",
    "T14n0481_001:0627b01_9": "以是一心德本所致，於彼壽終生於東方，去是佛土八千億國，適生未久亦逮此法，識念不忘悉見宿命，叡哲聰明諸根通達，無所不覩探古知今。",
    "T14n0481_001:0627b04_10": "「又其佛土，佛號無量華王，講說經法。",
    "T14n0481_001:0627b05_11": "是五百人生彼佛土，尋時其身年如十六，即報父母出家捐業，行作沙門淨修梵行，在其佛所奉行精進六十億歲。」",
    "T14n0481_001:0627b08_0": "佛語持人：「於彼世時五百菩薩，如是比像，值見諸佛二十億。",
    "T14n0481_001:0627b09_1": "普在其所夙夜精進，妙慧超王如來、至真，使五百人於萬劫中，值二萬佛而授其決，當逮無上正真之道，以億萬劫供養奉事二萬佛訖，是五百人皆同一劫次第成佛。",
    "T14n0481_001:0627b13_2": "「是故，持人！",
    "T14n0481_001:0627b13_3": "菩薩大士速欲逮成無上正真為最正覺，當精進學如是比像清淨慧力經典之要，夙夜勤修，勿得懈廢為放逸行。",
    "T14n0481_001:0627b15_4": "所以者何？",
    "T14n0481_001:0627b16_5": "諸佛本學皆由精進，無逸為本致最正覺、普具道品。",
    "T14n0481_001:0627b17_6": "佛皆識念往昔古世精進如是，見是十二億諸佛世尊所生之處，當得意力探古知今無所不通，各各識知一切宿命，如近不遠悉覩見之，皆由精進學是法故，無放逸行夙夜勤修未曾懈廢。」",
    "T14n0481_001:0627b22_0": "爾時，世尊以無極慈興大悲哀觀于四方，即如其像三昧正受，化現諸佛周遍三千大千世界，各為眾生頒宣經道決諸狐疑，聞各開解莫不歡悅，復重為演菩薩之法。",
    "T14n0481_001:0627b25_1": "爾時，世尊尋現神足顯其威德，使竹園中諸會菩薩，皆見十方諸如來，在其世界敷演經法。",
    "T14n0481_001:0627b27_2": "時諸菩薩各從坐起，叉手自歸為佛作禮，各自歎曰：「至未曾有！",
    "T14n0481_001:0627b29_3": "諸佛世尊威德聖慧不可思議，道法超殊巍巍無量，猶如虛空不可攀逮。」",
    "T14n0481_001:0627c01_4": "時，佛即告諸菩薩曰：「是不為難！",
    "T14n0481_001:0627c02_5": "如來、至真不可限喻。",
    "T14n0481_001:0627c03_6": "所以者何？",
    "T14n0481_001:0627c03_7": "族姓子！",
    "T14n0481_001:0627c03_8": "解諸法界無所不達，所解法界，如來、至真其一毛德神足變化不可稱限，光明普照江河沙等十方世界。",
    "T14n0481_001:0627c05_9": "其光明中各演音聲頒宣經道，其一毛孔億百千姟神足變化不足為難。",
    "T14n0481_001:0627c07_10": "所以者何？",
    "T14n0481_001:0627c07_11": "如來、至真神足功勳不可限量，巍巍如是。",
    "T14n0481_001:0627c08_12": "「又，族姓子！",
    "T14n0481_001:0627c08_13": "如來、至真見眾生心以為說法，少有信樂如是像法，精進勤修志樂慕求，是無量法亦復希有。",
    "T14n0481_001:0627c11_14": "所以者何？",
    "T14n0481_001:0627c11_15": "如來今興在五濁世。",
    "T14n0481_001:0627c11_16": "何謂五濁？",
    "T14n0481_001:0627c12_0": "一者、人多弊惡不識義理；二者、六十二疑邪見強盛不受道教；三者、人多愛欲塵勞興隆不知去就；四者、人壽命短，往古世時八萬四千歲以為甚損，今壽百歲或長或短；五者、小劫轉盡三災當起無不被害。",
    "T14n0481_001:0627c16_1": "若有在此五濁惡世能信樂是如斯像法深妙道義，有一人好能受如此佛正真慧，是為甚難至未曾有，何況信樂如來所行受持乎？",
    "T14n0481_001:0627c19_2": "「族姓子！",
    "T14n0481_001:0627c19_3": "佛從古無央數劫被大德鎧，長夜遵習如是像法精進忍辱仁慈博愛。",
    "T14n0481_001:0627c21_4": "若見眾生在於厄難勤苦之患無救護者，心生恐懼墮於惡趣，願生彼土導利眾生，救濟眾厄令入正道。",
    "T14n0481_001:0627c23_5": "如來、至真德不可量，如空無侶勇健獨步度脫十方。",
    "T14n0481_001:0627c24_6": "是佛往昔過去世時本願清淨，今有信樂是無量法深妙之義愛喜受持，皆往古昔曾見被訓故今信喜，現人少有信樂。",
    "T14n0481_001:0627c27_7": "於斯如來所顯如來十力、四無所畏、十八不共，諸佛之法空無之慧，希有好喜入斯法者。",
    "T14n0481_001:0627c29_8": "若有入斯，皆是如來威德所致，神足變化勇猛功勳。",
    "T14n0481_001:0628a01_9": "佛以慧力善權方便，長夜開化勤修不解，皆由往宿矜矜一心不捨此法，常行大慈修無蓋哀，大喜大護救濟眾生。",
    "T14n0481_001:0628a04_10": "「又，族姓子！",
    "T14n0481_001:0628a04_11": "諸菩薩學，少有愍念於五濁世成最正覺，為諸眾生在五濁世，開導大難亦復希有，如吾於今所立教訓。",
    "T14n0481_001:0628a07_12": "所以者何？",
    "T14n0481_001:0628a07_13": "往古宿命通大精進積功累德，每生自剋布施頭目，肌肉支體妻子國邑，群從車乘無所愛悋，不計身命無所貪慕，三界無怙惟道可恃，以無極力行權方便開化眾生，能成無上正真之道。",
    "T14n0481_001:0628a11_14": "「佛悉憶念往宿世時，一日之中所施無量，并惠身命無所愛惜，皆由愍念眾生之故。",
    "T14n0481_001:0628a13_15": "開化盲冥令見道明，亦識往宿無數世時，見飢饉者無有飲食，供養之具可用施者，割己股肉煮之炙之，持用授之不以作患，心不懷恨惟行大哀，愍傷眾生奉無極慈。",
    "T14n0481_001:0628a17_16": "以是之故，當作斯觀，遵修如是通大精進開化眾生，如斯精進積累功德，逮致無上正真之道。",
    "T14n0481_001:0628a19_17": "「是故，諸仁！",
    "T14n0481_001:0628a19_18": "諸族姓子！",
    "T14n0481_001:0628a19_19": "勤學如是微妙精進，以習如是無極道法，亦當如我往昔所行菩薩之業開化眾生。",
    "T14n0481_001:0628a21_20": "如是無異頒宣經道，亦如我今有所救脫，是賢劫中所興千佛皆當咨嗟吾本所行，各當說言：『能仁如來本行精進，不可限量不可班喻，道慧巍巍所度無極，於五濁世五逆亂中開化眾生，如是無窮不可計盡。』",
    "T14n0481_001:0628a26_21": "「是故，族姓子！",
    "T14n0481_001:0628a26_22": "假使有人如是比像奉精進行，愛樂勤修而無放逸，疾成正覺。",
    "T14n0481_001:0628a28_23": "又吾於是逮無上正真道為最正覺，臨滅度時所度無量。",
    "T14n0481_001:0628a29_24": "若有能遵如是精進，應如至教而不懈廢，取如芥子佛之舍利建立塔寺，皆當得佛滅度之業。",
    "T14n0481_001:0628b02_25": "所以者何？",
    "T14n0481_001:0628b02_26": "佛興愍哀。",
    "T14n0481_001:0628b02_27": "為諸將來眾菩薩施，本為菩薩行佛道時曾所訓誨，由是緣故顯示大道。",
    "T14n0481_001:0628b04_28": "「又復慈愍墮八難者，故興大哀普布舍利。",
    "T14n0481_001:0628b05_29": "若取舍利大如芥子建立塔寺，面見如來手自供養，滅度自後覩其舍利，心懷悅豫所立地處，以是地施於舍利而興塔寺，隨心所願興于大哀。",
    "T14n0481_001:0628b08_30": "本宿命時行菩薩法，等心眾生誓願所致舍利遍流。",
    "T14n0481_001:0628b10_0": "「佛所積功累德，光光不可限量，巍巍如是，愍念眾生興于大哀，最後末世立無極慈加於一切。",
    "T14n0481_001:0628b12_1": "若有菩薩受是像法，好喜慕樂勤修精進而不放逸，用至願故最後末世受如是像，弘雅經典能持講誦，為他人說令普流布建立菩薩。",
    "T14n0481_001:0628b15_2": "若有持誦為他人說，以是像典勸諸菩薩，令學諷誦轉復宣布。",
    "T14n0481_001:0628b16_3": "所以者何？",
    "T14n0481_001:0628b16_4": "若是景摸久在天下，則佛正道永長現矣！",
    "T14n0481_001:0628b17_5": "如來常存以是觀之。",
    "T14n0481_001:0628b18_6": "「族姓子！",
    "T14n0481_001:0628b18_7": "佛本往世如是方便，攝護眾生建是經典，以用將養未來俗世，在五濁世宣布斯典。",
    "T14n0481_001:0628b20_8": "若族姓子所在郡國縣邑、州域大邦，如是像典所流布現，受持諷誦廣為人說；如是學士、族姓子等，見佛現在、臨滅度時、如來遊彼，佛則現在而不滅度。",
    "T14n0481_001:0628b23_9": "所以者何？",
    "T14n0481_001:0628b24_10": "族姓子！",
    "T14n0481_001:0628b24_11": "佛不曾說乎？",
    "T14n0481_001:0628b24_12": "佛者法身。",
    "T14n0481_001:0628b24_13": "若見法者則覩如來，莫以色身觀於如來。",
    "T14n0481_001:0628b25_14": "若信正典聞見受持則覩如來，聞法奉行住如法教乃曰見佛，聞宣正典順法入道乃曰見佛。",
    "T14n0481_001:0628b27_15": "佛以未曾以法生法，以能行法敷演正典，不懷妄想猗求諸法則覩如來。",
    "T14n0481_001:0628b29_16": "一切諸法悉無所著，爾乃名曰覩如來耳！",
    "T14n0481_001:0628c01_17": "「若族姓子！",
    "T14n0481_001:0628c01_18": "不見諸法則覩如來。",
    "T14n0481_001:0628c02_19": "所以者何？",
    "T14n0481_001:0628c02_20": "如來、至真不存有法非法之辭，不當觀見如來。",
    "T14n0481_001:0628c03_21": "所以者何？",
    "T14n0481_001:0628c03_22": "如來曾說假引譬喻，猶如縛栰，尚當除法，況非法乎？",
    "T14n0481_001:0628c05_0": "以除是法非法之行乃見如來。",
    "T14n0481_001:0628c05_1": "所以者何？",
    "T14n0481_001:0628c05_2": "如來、至真皆除諸法，不宣諸法而有處所也。",
    "T14n0481_001:0628c06_3": "無所興起亦無名號，況復講說諸處所乎？",
    "T14n0481_001:0628c07_4": "所以者何？",
    "T14n0481_001:0628c08_5": "皆除一切諸法。",
    "T14n0481_001:0628c08_6": "若能順斯如來觀者，則見如來也。",
    "T14n0481_001:0628c09_7": "佛本以斷一切諸法乃覩正覺。",
    "T14n0481_001:0628c09_8": "所以然者，一切諸法皆虛不真，覩一切法本無本淨，觀真諦者乃見如來。",
    "T14n0481_001:0628c11_9": "「又，族姓子！",
    "T14n0481_001:0628c11_10": "不得諸法則無諸法，謂無放逸。",
    "T14n0481_001:0628c12_11": "彼無有法亦無非法，以無有法亦無非法乃以了斯義，以了斯義乃見本淨，以平等觀乃見如來，見法如是則見如來，觀如來然見平等覺。",
    "T14n0481_001:0628c15_12": "若有異觀如來至真則為邪觀，已邪觀者，則為虛觀，不真諦觀也。",
    "T14n0481_001:0628c17_13": "「又，族姓子！",
    "T14n0481_001:0628c17_14": "其真諦者消除一切音聲言辭，不真不虛亦無真虛，蠲去一切諸所有業，悉不復得一切所受乃見如來。",
    "T14n0481_001:0628c19_15": "所以者何？",
    "T14n0481_001:0628c19_16": "如來、至真不覩諸法有所生者，若令生者以除一切所見諸法，乃曰自然。",
    "T14n0481_001:0628c21_17": "以解自然，如是觀佛，乃謂吾等觀佛如是，所見若斯，佛之所說也。",
    "T14n0481_001:0628c23_18": "「如是觀佛，皆入一切諸法本無，已了一切諸法本無，便了諸一切本無興顯道法，分別諸行一切本淨，一切諸法歸于本無，一切諸法皆如來法也。",
    "T14n0481_001:0628c26_19": "自然入道，一切諸法皆以普入如來境界，一切諸法界不可議成最正覺。",
    "T14n0481_001:0628c28_0": "「故族姓子！",
    "T14n0481_001:0628c28_1": "佛說言，一切諸法皆如來界，無有境界為如來界。",
    "T14n0481_001:0628c29_2": "所以者何？",
    "T14n0481_001:0628c29_3": "一切諸法所有境界，計彼諸法無有境界，則如來界也。",
    "T14n0481_001:0629a01_4": "一切諸法以為境界，無斯諸界乃曰有界。",
    "T14n0481_001:0629a02_5": "所有界者亦如來界，一切眾生行無境界，而悉曉了真諦淨界，雖知是法永不解達。",
    "T14n0481_001:0629a04_6": "如來、至真解達如是無所不通，是故名曰無有境界也。",
    "T14n0481_001:0629a05_7": "「如來界無所有界，則如來界也。",
    "T14n0481_001:0629a06_8": "所以者何？",
    "T14n0481_001:0629a06_9": "佛說諸界真諦本末，無有諸界乃如來界，一切諸界如來界也。",
    "T14n0481_001:0629a08_10": "無界非界分別曉了靡所不達，是謂證明，無所有界則如來界也。",
    "T14n0481_001:0629a09_11": "「唯族姓子！",
    "T14n0481_001:0629a09_12": "解一切法是無境界則如來界也，乃入道義。",
    "T14n0481_001:0629a10_13": "觀如是法，爾乃逮致如來境界。",
    "T14n0481_001:0629a11_14": "樂無所樂是如來界，而無所著亦無憎愛。",
    "T14n0481_001:0629a12_15": "所以者何？",
    "T14n0481_001:0629a12_16": "以知無界乃曰佛界，故言無有界則如來界。",
    "T14n0481_001:0629a13_17": "用一切法不可得故無有處所，於一切法無所著故，是則名曰如來境界。",
    "T14n0481_001:0629a15_18": "遊居入慧，一切諸法悉無所入，故無六門亦無所入。",
    "T14n0481_001:0629a16_19": "所以者何？",
    "T14n0481_001:0629a16_20": "族姓子！",
    "T14n0481_001:0629a17_21": "皆無有門亦無所入則無有見。",
    "T14n0481_001:0629a17_22": "所以者何？",
    "T14n0481_001:0629a18_23": "如來、至真不得諸法有所入處也。",
    "T14n0481_001:0629a18_24": "而有所見也、有所說者也，亦無善惡麁細微妙言辭本末，是則名曰入一切法。",
    "T14n0481_001:0629a20_25": "入無有相，無應不應一切諸法，不精進不懈怠，無合不散，是乃名曰一切法門，曰無名門、無言辭門、無所入門、無所著門、無訓誨門、無生門、永寂然門，不以是門可用知法。",
    "T14n0481_001:0629a24_26": "「若見法者，不以法門、永寂然門，不以是門可用知法。",
    "T14n0481_001:0629a25_27": "若見法者，不以法門能證諸法，亦無所出入。",
    "T14n0481_001:0629a26_28": "所以者何？",
    "T14n0481_001:0629a27_29": "一切諸法皆無有門，門不可得，一切諸法為虛偽門，一切諸法悉本清淨，一切諸法門不可量，一切諸法無斷不斷無有邊際，故曰，族姓子！",
    "T14n0481_001:0629b01_30": "一切諸法悉不可得皆虛無實，一切諸法門不可量不可得限。",
    "T14n0481_001:0629b02_31": "其本際門不可盡極、無能斷壞，得本際者若壞本際，真實之義也。",
    "T14n0481_001:0629b04_32": "若族姓子及族姓女，至斯法門悉解達了，因得普入一切法門，皆能頒宣眾生心。」",
    "T14n0481_001:0629b05_33": "時佛復告持人菩薩：「若有菩薩大士，欲以方便解一切法，分別諸法義之所趣，欲得意力具足成就，隨時之宜入於諸法，所生之處心斷絕。",
    "T14n0481_001:0629b09_34": "若以寂定心念，成無上正真之道，志習入斯比像法門。",
    "T14n0481_001:0629b10_35": "若能逮得是法門光，勤學斯法速疾歸附。」",
    "T14n0481_001:0629b12_0": "持人菩薩經卷第一"
}