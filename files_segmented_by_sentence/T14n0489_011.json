{
    "T14n0489_011:0731b11_0": "佛說除蓋障菩薩所問經卷第十",
    "T14n0489_011:0731b12_0": "一",
    "T14n0489_011:0731b14_0": "譯經三藏朝散大夫試鴻臚卿",
    "T14n0489_011:0731b15_0": "光梵大師賜紫沙門臣惟淨等",
    "T14n0489_011:0731b16_0": "奉　詔譯",
    "T14n0489_011:0731b17_0": "爾時，除蓋障菩薩白佛言：「世尊！",
    "T14n0489_011:0731b17_1": "此法云何能證？",
    "T14n0489_011:0731b18_2": "云何能解？」",
    "T14n0489_011:0731b18_3": "佛言：「善男子！",
    "T14n0489_011:0731b18_4": "出世間慧，乃能證入內自明解。」",
    "T14n0489_011:0731b19_5": "除蓋障菩薩言：「豈非慧證，即是自心內解入邪？」",
    "T14n0489_011:0731b20_6": "佛言：「不也。",
    "T14n0489_011:0731b20_7": "善男子！",
    "T14n0489_011:0731b20_8": "何以故？",
    "T14n0489_011:0731b20_9": "慧但如實能觀諸法，由身作證故。」",
    "T14n0489_011:0731b21_10": "除蓋障菩薩言：「若諸善男子！",
    "T14n0489_011:0731b22_11": "豈非以彼聞思修慧能證法時，便能內自得解入邪？」",
    "T14n0489_011:0731b23_12": "佛言：「不也。",
    "T14n0489_011:0731b23_13": "善男子！",
    "T14n0489_011:0731b23_14": "非彼聞思修慧纔得聞時，便能內自解入。",
    "T14n0489_011:0731b24_15": "我今當以譬喻略明斯義。",
    "T14n0489_011:0731b25_16": "「善男子！",
    "T14n0489_011:0731b25_17": "譬如大曠野中夏盛熱時，或有一人自東而西，復有一人自西而東，當其炎毒渴乏所逼時，西至人謂東來者：『我今極熱為渴所逼，汝所從來善履途道，何處當有流泉池沼清冷之水？",
    "T14n0489_011:0731b29_18": "願為我說，令我飲之除其渴惱。』",
    "T14n0489_011:0731c01_19": "其東來者，善知東方所有道路，亦復悉知有水之處，其味甘美及深淺等，即告之云：『汝今前去，當觀一處有二道路，出於左者不應當詣，由於右者汝可往之。",
    "T14n0489_011:0731c05_0": "彼有園林蒼翠滋茂，中有池沼，清流甘美衍漾彌滿。』",
    "T14n0489_011:0731c06_1": "「善男子！",
    "T14n0489_011:0731c06_2": "於汝意云何？",
    "T14n0489_011:0731c06_3": "彼渴乏人纔聞說示有妙池沼起思念時，便能除去渴惱之患，即能內自得清涼邪？」",
    "T14n0489_011:0731c08_4": "除蓋障菩薩言：「不也。",
    "T14n0489_011:0731c09_0": "世尊！",
    "T14n0489_011:0731c09_1": "而炎渴人，若親詣彼有水之處，於其池中飲其水已，是人乃能除去炎渴內自清涼。」",
    "T14n0489_011:0731c11_0": "佛言：「善男子！",
    "T14n0489_011:0731c11_1": "聞思修慧非纔得聞便能內自解入法性，亦復如是。",
    "T14n0489_011:0731c12_2": "汝今當知，大曠野者是生死境；夏盛熱時受炎渴人，即是一切諸有情類；極炎熾者，即是煩惱六塵愛境；善知路人，即諸菩薩善能知於一切智道；其飲水者即是內自入證解者，得法勝味輕清甘美，第一義諦諸法實性。",
    "T14n0489_011:0731c17_3": "「善男子！",
    "T14n0489_011:0731c17_4": "汝今當聽，復說譬喻。",
    "T14n0489_011:0731c18_5": "假使如來住壽一劫，於閻浮提一切人前，稱讚天蘇陀妙色妙香，最上清淨精美之味，其所飲者得妙樂觸。",
    "T14n0489_011:0731c20_6": "善男子！",
    "T14n0489_011:0731c20_7": "閻浮提人聞如是說，於色香等內了知邪？」",
    "T14n0489_011:0731c21_8": "除蓋障菩薩言：「不也。",
    "T14n0489_011:0731c22_9": "世尊！」",
    "T14n0489_011:0731c22_10": "佛言：「善男子！",
    "T14n0489_011:0731c22_11": "由是之故，當知聞思修慧非纔聞時便能內自解入法性。",
    "T14n0489_011:0731c23_12": "汝今復聽，譬若有人於果實中知一果名，自先食已，與未食人說其果味及色香等。",
    "T14n0489_011:0731c25_13": "善男子！",
    "T14n0489_011:0731c25_14": "於汝意云何？",
    "T14n0489_011:0731c26_15": "彼未食人而能了知其果味邪？」",
    "T14n0489_011:0731c26_16": "除蓋障菩薩言：「不也。",
    "T14n0489_011:0731c27_17": "世尊！」",
    "T14n0489_011:0731c27_18": "佛言：「善男子！",
    "T14n0489_011:0731c27_19": "由是之故，當知聞思修慧非纔聞時便能內自解入法性。」",
    "T14n0489_011:0731c29_0": "爾時，除蓋障菩薩前白佛言：「善說世尊！",
    "T14n0489_011:0731c29_1": "善說善逝！",
    "T14n0489_011:0732a01_2": "如是內證理法，若有善男子能一歷耳，當知是人即能具足聞思修法。",
    "T14n0489_011:0732a02_3": "何以故？",
    "T14n0489_011:0732a02_4": "是人已具不顛倒因，故得此法。」",
    "T14n0489_011:0732a03_5": "佛言：「如是，如是。",
    "T14n0489_011:0732a03_6": "善男子！",
    "T14n0489_011:0732a04_7": "菩薩若修如是十種法者，即得善解法界之理。",
    "T14n0489_011:0732a05_8": "「復次，善男子！",
    "T14n0489_011:0732a05_9": "菩薩若修十種法者，善知空境界。",
    "T14n0489_011:0732a06_10": "何等為十？",
    "T14n0489_011:0732a06_11": "一者、知力空；二者、知無畏空；三者、知不共佛法空；四者、知戒蘊空；五者、知定蘊空；六者、智慧蘊空；七者、知解脫蘊空；八者、知解脫知見蘊空；九者、知空空；十者、知勝義空。",
    "T14n0489_011:0732a10_12": "雖知是空，亦不以其空因緣故，而於彼空有所得相，亦不執空，不起空見，不依止空，復不以其空因緣故，墮於斷見。",
    "T14n0489_011:0732a12_13": "善男子！",
    "T14n0489_011:0732a13_0": "菩薩若修如是十種法者，即善知空境界。",
    "T14n0489_011:0732a13_1": "「復次，善男子！",
    "T14n0489_011:0732a14_2": "菩薩若修十種法者，即能善修無相之行。",
    "T14n0489_011:0732a15_3": "何等為十？",
    "T14n0489_011:0732a15_4": "一者、離外相；二者、離內相；三者、離戲論相；四者、離一切遍計相；五者、離一切有所得相；六者、離一切舉動相；七者、離一切虛假相；八者、離一切所緣相；九者、離識有得相；十者、離識所知境相。",
    "T14n0489_011:0732a19_5": "善男子！",
    "T14n0489_011:0732a19_6": "菩薩若修如是十種法者，即能善修無相之行。」",
    "T14n0489_011:0732a21_0": "爾時，除蓋障菩薩白佛言：「世尊！",
    "T14n0489_011:0732a21_1": "如是行相是菩薩修無相之行。",
    "T14n0489_011:0732a22_2": "云何復見如來所修？」",
    "T14n0489_011:0732a22_3": "佛言：「善男子！",
    "T14n0489_011:0732a23_4": "當知此是不思議處。",
    "T14n0489_011:0732a23_5": "何以故？",
    "T14n0489_011:0732a23_6": "離心境界故。",
    "T14n0489_011:0732a24_7": "一切有情若謂如來有所思者，彼即狂亂。",
    "T14n0489_011:0732a25_8": "所有如來，若此岸事、若彼岸事，乃至疲極終不可見，亦不可得。",
    "T14n0489_011:0732a26_9": "所以者何？",
    "T14n0489_011:0732a26_10": "如來之法不可思議，甚深難測，莫究其際，與虛空等，超出一切尋伺境界，超出一切有所得相，非諸惟忖較計度量之所能及。」",
    "T14n0489_011:0732a29_11": "除蓋障菩薩白佛言：「世尊！",
    "T14n0489_011:0732b01_12": "我有少疑欲伸請問，若如來、應供、正等正覺，見聽我問，願為略說。」",
    "T14n0489_011:0732b02_13": "佛言：「除蓋障！",
    "T14n0489_011:0732b03_0": "汝今當問斯為常事。」",
    "T14n0489_011:0732b03_1": "除蓋障菩薩白佛言：「世尊！",
    "T14n0489_011:0732b04_2": "諸有自高之者乃非正士，如何世尊為大法王，今自讚說，得非自高邪？」",
    "T14n0489_011:0732b05_3": "佛言：「善哉！",
    "T14n0489_011:0732b05_4": "善哉！",
    "T14n0489_011:0732b06_0": "善男子！",
    "T14n0489_011:0732b06_1": "而汝心志深固能發是問，汝應諦聽，極善作意，今為汝說。」",
    "T14n0489_011:0732b07_2": "時除蓋障菩薩受教而聽。",
    "T14n0489_011:0732b08_3": "佛言：「善男子！",
    "T14n0489_011:0732b08_4": "如來無我慢心亦不自高，不為利養名稱所欲生於我慢，亦不為求人所知故，亦不起於諂誑心故生於我慢，但以己所得法，廣為利益安樂一切有情。",
    "T14n0489_011:0732b11_5": "何以故？",
    "T14n0489_011:0732b12_0": "欲令有情於如來所發生清淨歡喜之心，堪任法器者令彼獲得一切善法，使其長夜得大利樂。」",
    "T14n0489_011:0732b14_1": "除蓋障菩薩白佛言：「世尊！",
    "T14n0489_011:0732b14_2": "云何有情而不能知如來勝德？」",
    "T14n0489_011:0732b15_3": "佛言：「善男子！",
    "T14n0489_011:0732b15_4": "彼實不知。",
    "T14n0489_011:0732b16_0": "何以故？",
    "T14n0489_011:0732b16_1": "此佛剎中諸有情類，信解狹劣志著麁弊，少慧少信善根微尠，而不能知如來勝德，是故如來乃自讚說所有功德，意欲令諸有情發生淨信，能成如來諸勝功德。",
    "T14n0489_011:0732b19_2": "「善男子！",
    "T14n0489_011:0732b20_0": "譬如有人為大醫師，善療眾病，國中第一無有倫比，然其國中不知是人，明善方藥具醫勝德。",
    "T14n0489_011:0732b22_1": "時彼醫師，見有疾苦所逼惱者即起是念：『是人疾苦不善方藥，我今應當為其治療。』",
    "T14n0489_011:0732b23_2": "是時，醫師詣病人所語其人言：『我是醫師，明練方術，善知眾病及病所因，汝之病惱善為治療。』",
    "T14n0489_011:0732b26_0": "時彼病人聞是言已，即於醫師起信重心而作依仗。",
    "T14n0489_011:0732b27_1": "醫師即時為其治療，病得除愈。",
    "T14n0489_011:0732b27_2": "「善男子！",
    "T14n0489_011:0732b28_0": "於汝意云何？",
    "T14n0489_011:0732b28_1": "而彼醫師於病人前說已能解，為自讚邪？」",
    "T14n0489_011:0732b29_2": "除蓋障菩薩白佛言：「不也。",
    "T14n0489_011:0732b29_3": "世尊！」",
    "T14n0489_011:0732b29_4": "佛言：「善男子！",
    "T14n0489_011:0732c01_5": "如來亦復如是，為大醫王，善療有情諸煩惱病，知病所因施大法藥，而諸有情為無明等諸煩惱病之所逼迫，如來見已即詣其前，稱說如來具勝功德。",
    "T14n0489_011:0732c04_6": "令諸有情為其病苦所逼惱者，聞說如來勝功德已，能生清淨信重之心，以佛如來而為依仗。",
    "T14n0489_011:0732c06_7": "是故如來勝大醫王，為彼病者施大法藥，使諸有情煩惱重病咸得銷滅。",
    "T14n0489_011:0732c08_8": "「善男子！",
    "T14n0489_011:0732c08_9": "何等是大法藥？",
    "T14n0489_011:0732c08_10": "所謂多貪有情作不淨觀，多瞋有情作慈悲觀，愚癡有情作緣生觀。",
    "T14n0489_011:0732c10_11": "以是緣故，乃見如來自讚勝得。",
    "T14n0489_011:0732c11_12": "「復次，善男子！",
    "T14n0489_011:0732c11_13": "菩薩若修十種法者，得諸願離著。",
    "T14n0489_011:0732c12_14": "何等為十？",
    "T14n0489_011:0732c12_15": "一者、雖行布施而有願求，亦不著於布施；二者、雖持禁戒，亦不著於持戒；三者、雖行忍辱，亦不著於忍辱；四者、雖起精進，亦不著於精進；五者、雖習禪定，亦不著於禪定；六者、雖修智慧，亦不著於智慧；七者、雖依三界，亦不著於三界；八者、雖求菩提，亦不著於菩提；九者、雖行正道，亦不著於正道；十者、雖入涅槃，亦不著於涅槃。",
    "T14n0489_011:0732c19_16": "何以故？",
    "T14n0489_011:0732c19_17": "菩薩離諸所著，雖於世間一切所行而悉無著。",
    "T14n0489_011:0732c20_18": "善男子！",
    "T14n0489_011:0732c21_19": "菩薩若修如是十種法者，即得諸願離著。",
    "T14n0489_011:0732c22_20": "「復次，善男子！",
    "T14n0489_011:0732c22_21": "菩薩若修十種法者，得慈身具足。",
    "T14n0489_011:0732c23_22": "何等為十？",
    "T14n0489_011:0732c23_23": "一者、無方分慈；二者、無種類慈；三者、法慈；四者、定慈；五者、不害慈；六者、利益慈；七者、於一切有情平等心慈；八者、等心無瞋恚慈；九者、周遍十方廣大慈；十者、出世間慈。",
    "T14n0489_011:0732c27_24": "善男子！",
    "T14n0489_011:0732c27_25": "菩薩若修如是十種法者，即得慈身具足。",
    "T14n0489_011:0732c28_26": "「復次，善男子！",
    "T14n0489_011:0732c28_27": "菩薩若修十種法者，得悲身具足。",
    "T14n0489_011:0732c29_28": "何等為十？",
    "T14n0489_011:0732c29_29": "一者、見諸苦惱無救無依無歸趣者，菩薩見已發起菩提心；二者、發菩提心已求所得法；三者、歷苦勤求得法成已，普為有情作大利益；四者、慳貪有情令行布施；五者、毀戒有情令持淨戒；六者、瞋心有情令修忍行；七者、懈怠有情令發精進；八者、散亂有情令住定心；九者、無智有情令修智慧；十者、菩薩為利有情故，不以艱苦壞失退轉菩提勝行。",
    "T14n0489_011:0733a08_30": "善男子！",
    "T14n0489_011:0733a08_31": "菩薩若修如是十種法者，即得悲身具足。",
    "T14n0489_011:0733a09_32": "「復次，善男子！",
    "T14n0489_011:0733a09_33": "菩薩若修十種法者，善修喜行。",
    "T14n0489_011:0733a10_34": "何等為十？",
    "T14n0489_011:0733a10_35": "一者、菩薩自得出離三有熾然，故生歡喜；二者、為斷長時輪迴往來繫縛之索，故生歡喜；三者、菩薩遠離種種尋求，自已得渡生死海中諸惡雜類，故生歡喜；四者、菩薩自已摧折久遠以來高慢之幢，故生歡喜；五者、菩薩以智金剛，自已摧碎煩惱高峯細無塵末，故生歡喜；六者、菩薩自得安隱亦復令他悉得安隱，故生歡喜；七者、菩薩於其世間，貪愛執縛暗瞑所覆不得自在，長眠境中自能醒然睡眼明已，亦復令他悉能開覺，故生歡喜；八者、菩薩自能解脫出離惡趣，亦復令他悉得解脫出離惡趣，故生歡喜；九者、有情久處生死曠野險難之中，獨行無侶周旋往返，不知其道不識方所，菩薩自能超出遠離，而悉為他指導開示，故生歡喜；十者、菩薩得近一切智城，故生歡喜。",
    "T14n0489_011:0733a26_0": "善男子！",
    "T14n0489_011:0733a26_1": "菩薩若修如是十種法者，即善修喜行。",
    "T14n0489_011:0733a27_2": "「復次，善男子！",
    "T14n0489_011:0733a27_3": "菩薩若修十種法者，即善修捨行。",
    "T14n0489_011:0733a28_4": "何等為十？",
    "T14n0489_011:0733a28_5": "一者、眼雖觀色而行捨行，亦不見眼識色境，若增若減若成若壞；二者、耳雖聽聲；三者、鼻雖嗅香；四者、舌雖了味；五者、身雖覺觸；六者、意雖知法而行捨行，亦復不見耳聲鼻香舌味身觸意法諸塵，若增若減若成若壞；七者、雖觀行苦而行捨行，亦不見行苦，若增若減若成若壞；八者、雖觀苦苦而行捨行，亦不見苦苦，若增若減若成若壞；九者、雖觀壞苦而行捨行，亦不見壞苦，若增若減若成若壞；十者、觀所作已辦有情，菩薩於彼生歡喜心，乃起是念：『我欲度彼，彼已自度。』",
    "T14n0489_011:0733b10_0": "故修捨行。",
    "T14n0489_011:0733b10_1": "善男子！",
    "T14n0489_011:0733b10_2": "菩薩若修如是十種法者，即善修捨行。",
    "T14n0489_011:0733b11_3": "「復次，善男子！",
    "T14n0489_011:0733b11_4": "菩薩若修十種法者，即得神通游戲。",
    "T14n0489_011:0733b12_5": "何等為十？",
    "T14n0489_011:0733b12_6": "一者、示現捨壽；二者、入胎受生；三者、現童子相宮中游戲；四者、出家；五者、苦行；六者、詣菩提場；七者、成等正覺降伏魔軍；八者、現寂靜相；九者、轉妙法輪；十者、入大涅槃。」",
    "T14n0489_011:0733b17_0": "爾時，除蓋障菩薩前白佛言：「世尊！",
    "T14n0489_011:0733b17_1": "何因緣故，菩薩示現兜率陀天捨壽，乃至示現入大涅槃？」",
    "T14n0489_011:0733b19_2": "佛言：「善男子！",
    "T14n0489_011:0733b19_3": "兜率陀天諸有情等多生常想，而彼有情見菩薩——於一切世間最上最勝，而復高顯觀者無厭，不為五欲境界所染——能起捨壽，而彼有情見已，轉於常想生無常想，由依止無常故，即起不放逸行。",
    "T14n0489_011:0733b23_4": "「又復有情起放逸心者，於菩薩所雖有愛樂信重之心，然於諸境生愛著故，於菩薩所不來親近恭敬承事，而彼有情乃起是念：『菩薩久住於此，我亦久住。』",
    "T14n0489_011:0733b27_5": "生放逸心。",
    "T14n0489_011:0733b27_6": "菩薩為欲令彼有情起於厭離得不放逸，由能不起放逸心故，即得不退轉於阿耨多羅三藐三菩提，菩薩以是緣故，於兜率陀天示現捨壽。",
    "T14n0489_011:0733c01_7": "「善男子！",
    "T14n0489_011:0733c01_8": "若有有情應以入胎受生而可度者，菩薩即現入胎受生之相，令其見已生希有心。",
    "T14n0489_011:0733c03_9": "菩薩處母胎中，為彼彼有情如應說法，令得不退轉於阿耨多羅三藐三菩提，菩薩以是緣故，示現受生。",
    "T14n0489_011:0733c06_0": "「善男子！",
    "T14n0489_011:0733c06_1": "若有有情應以童子宮中游戲之相而可度者，又以下劣信解諸有情類，菩薩為成熟故為護持故，乃現童子宮中游戲之相。",
    "T14n0489_011:0733c09_0": "「善男子！",
    "T14n0489_011:0733c09_1": "若有有情應以出家之相而可度者，菩薩為成熟故，乃現出家之相。",
    "T14n0489_011:0733c10_2": "「善男子！",
    "T14n0489_011:0733c10_3": "若有志著麁弊天、龍、夜叉、乾闥婆、阿修羅等，應以苦行之相而可度者，菩薩為欲成熟彼故，及為降伏諸外道故，乃現苦行之相。",
    "T14n0489_011:0733c13_4": "「善男子！",
    "T14n0489_011:0733c13_5": "若有有情於長時中，念求菩薩當於何時詣菩提場，我當隨應作供養事。",
    "T14n0489_011:0733c15_6": "菩薩為欲成熟彼有情故，即為示現詣菩提場。",
    "T14n0489_011:0733c16_7": "至菩提場已，令諸有情隨應供養，作供養已，而彼有情即得不退轉於阿耨多羅三藐三菩提。",
    "T14n0489_011:0733c18_8": "「善男子！",
    "T14n0489_011:0733c18_9": "若有有情自恃我慢貢高，菩薩為欲令彼轉於我慢心故，現坐道場成等正覺降伏魔軍。",
    "T14n0489_011:0733c20_10": "復為有情樂寂靜者，便謂獲得勝上所證，菩薩乃為示現成等正覺。",
    "T14n0489_011:0733c22_11": "菩薩成正覺時，三千大千世界種種音聲皆悉寂然，而彼樂寂有情見是三千大千世界皆寂然已，俱發願言：『願我亦復如是，得成阿耨多羅三藐三菩提果。』",
    "T14n0489_011:0733c26_0": "「善男子！",
    "T14n0489_011:0733c26_1": "若有有情樂為師尊專志願求，然不能知出離之法，亦復不知後世因果。",
    "T14n0489_011:0733c27_2": "菩薩為彼有情成熟善根，令其堪任法器，乃為開示正道故，成正覺已，詣迦尸國三轉十二行相聖妙法輪。",
    "T14n0489_011:0734a01_3": "「善男子！",
    "T14n0489_011:0734a01_4": "若有有情應以入涅槃相而可度者，菩薩乃為示現入大涅槃。",
    "T14n0489_011:0734a02_5": "善男子！",
    "T14n0489_011:0734a03_6": "菩薩以是因緣，示現兜率陀天捨壽乃至入大涅槃。",
    "T14n0489_011:0734a04_7": "善男子！",
    "T14n0489_011:0734a04_8": "菩薩若修如是十種法者，即得神通游戲。",
    "T14n0489_011:0734a06_0": "佛說除蓋障菩薩所問經卷第十一"
}