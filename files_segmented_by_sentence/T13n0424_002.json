{
    "T13n0424_002:0980a11_0": "佛說大集會正法經卷第二",
    "T13n0424_002:0980a13_0": "西天譯經三藏朝奉大夫試鴻臚",
    "T13n0424_002:0980a14_0": "卿傳法大師臣施護奉　詔譯",
    "T13n0424_002:0980a15_0": "爾時，世尊化諸尼乾陀眾已，即以方便善巧善說法，心住三摩呬多，舒金色臂經七晝夜，乃至普勇菩薩遊十方世界廣作佛事已，來還此土。",
    "T13n0424_002:0980a18_1": "是時，普勇菩薩從彼蓮華上佛剎，譬如力士屈伸臂頃，到於佛前，禮佛足已，右繞三匝，住立一面。",
    "T13n0424_002:0980a20_2": "是時，世尊出三摩呬多已，普勇菩薩前白佛言：「世尊！",
    "T13n0424_002:0980a21_3": "我承佛旨往彼十方世界，以自神通力，過九十九千俱胝佛剎，以佛神通力，又過百千俱胝佛剎，乃至最後到下方蓮華上世界。",
    "T13n0424_002:0980a24_4": "其中過八千俱胝佛剎，見彼諸佛現大神通；又過九十二千俱胝佛剎，見諸如來現為眾生說深妙法。",
    "T13n0424_002:0980a26_5": "又過八十千俱胝佛剎，於一時中，見八十千俱胝如來、應供、正等正覺出現於世，我時於彼一一佛前恭敬供養。",
    "T13n0424_002:0980a29_6": "又過三十九俱胝佛剎，見三十九千俱胝菩薩摩訶薩同時出現，皆證阿耨多羅三藐三菩提，我即於彼初成道者，如是等如來、應供、正等正覺所，一一恭敬禮拜供養已，即復以自神通力隱身不現。",
    "T13n0424_002:0980b04_7": "又過六十俱胝佛剎，見諸如來一一恭敬。",
    "T13n0424_002:0980b05_8": "又過百俱胝佛剎，見彼諸佛入般涅槃，我時還復一一於彼恭敬供養。",
    "T13n0424_002:0980b07_9": "從是復過九十五佛剎，知彼如來皆久滅度，所有正法將欲滅壞。",
    "T13n0424_002:0980b08_10": "我於是時竊自思惟：『此佛正法將欲滅壞、深為大苦。』",
    "T13n0424_002:0980b09_11": "作是念已，生大悲愍。",
    "T13n0424_002:0980b10_12": "是時復有欲色界天人、龍神、夜叉等皆大憂惱。",
    "T13n0424_002:0980b11_13": "又見其中有一佛剎，彼佛正法久已滅盡，劫火熾然從四面起，乃至大地、須彌山王、大海、江河、一切樹木，皆悉已焚，無所依止，唯一空界，蕩然無際。",
    "T13n0424_002:0980b14_14": "「過是剎已即到下方，於一世界，見百千俱胝如來各坐寶蓮華座，又見四方亦復如是，彼等諸佛各各現為一切眾生說法化度。",
    "T13n0424_002:0980b17_15": "世尊！",
    "T13n0424_002:0980b17_16": "我既到彼佛剎已，即作是念：『今此佛剎名字何等？』",
    "T13n0424_002:0980b18_17": "彼有一佛而告我言：『善男子！",
    "T13n0424_002:0980b19_18": "今此佛剎名蓮華上。』",
    "T13n0424_002:0980b20_0": "我時即問：『化主世尊，其名若何？』",
    "T13n0424_002:0980b20_1": "彼佛答言：『名蓮華藏如來、應供、正等正覺。』",
    "T13n0424_002:0980b21_2": "我於爾時，普皆作禮，一心恭敬，作是白言：『我今見此百千俱胝那庾多佛，一一皆處寶蓮華座，而復不知何者即名蓮華藏佛，唯願示我化主世尊。』",
    "T13n0424_002:0980b25_0": "時，彼蓮華藏如來於多佛中發是告言：『善男子！",
    "T13n0424_002:0980b26_1": "蓮華藏佛即我身是。』",
    "T13n0424_002:0980b26_2": "作是言已，彼諸佛等而各忽然隱如來身、現菩薩相。",
    "T13n0424_002:0980b27_3": "我當是時唯見化主蓮華藏如來，一佛世尊居大眾中，相好威神，無能勝者。",
    "T13n0424_002:0980b29_4": "即以頭面，作禮恭敬。",
    "T13n0424_002:0980b29_5": "是時，彼佛指蓮華座而謂我言：『善男子！",
    "T13n0424_002:0980c01_6": "可就此座。』",
    "T13n0424_002:0980c02_7": "「我於爾時既就座已，即見彼佛，於其左右復有無量寶蓮華座，殊妙莊嚴甚為希有，忽作是念：『如是等座云何皆空無能登者？』",
    "T13n0424_002:0980c04_8": "乃問彼佛。",
    "T13n0424_002:0980c05_9": "而答我言：『善男子！",
    "T13n0424_002:0980c05_10": "如此等座，皆是不可思議上妙功德之所建立，非少善根所能成就，若人於佛法分有未入者，尚不能見，況復能登？』",
    "T13n0424_002:0980c08_11": "我時又問世尊：『當種何善根，於此等座而乃得昇？』",
    "T13n0424_002:0980c09_12": "彼佛答言：『善男子！",
    "T13n0424_002:0980c09_13": "若有人能於此大集會正法暫聽受者，以是善根得昇此座，何況更能書寫、讀誦、常所修習。",
    "T13n0424_002:0980c11_14": "善男子！",
    "T13n0424_002:0980c12_15": "汝於過去無量劫來，已能受持如是大集會正法，若不以是善根力故，我此佛剎亦未能到，況復得見此座而欲昇耶？』",
    "T13n0424_002:0980c14_16": "彼佛作是言已，我即白言：『如是如是！",
    "T13n0424_002:0980c15_17": "世尊。』",
    "T13n0424_002:0980c15_18": "我復又問彼佛：『此大集會正法有幾所功德，而能生諸善法？』",
    "T13n0424_002:0980c18_0": "「爾時，彼蓮華藏如來，亦放希有淨妙光明，普照佛會已而謂我言：『善男子！",
    "T13n0424_002:0980c19_1": "汝大菩薩得大勢力智慧無礙，能於一切諸佛剎土，為諸眾生稱揚佛事，汝先已曾問彼娑婆世界釋迦如來，今以是法還復問我，我當為汝亦分別說，譬如有人於四大洲置以胡麻悉皆充滿，如是相合都為一聚，是為多不？』",
    "T13n0424_002:0980c24_2": "我即答言：『甚多。",
    "T13n0424_002:0980c25_3": "世尊！』",
    "T13n0424_002:0980c25_4": "時彼佛言：『假使有人，取一胡麻置於他處，如是從一至一欲知其數。",
    "T13n0424_002:0980c26_5": "善男子！",
    "T13n0424_002:0980c27_0": "於汝意云何？",
    "T13n0424_002:0980c27_1": "是人可能知其數不？』",
    "T13n0424_002:0980c27_2": "我復答言：『不也。",
    "T13n0424_002:0980c28_3": "世尊！",
    "T13n0424_002:0980c28_4": "是人雖竭其力經於多劫，終不能知如是數量。』",
    "T13n0424_002:0980c29_5": "彼佛又言：『善男子！",
    "T13n0424_002:0980c29_6": "此大集會正法，所有福聚亦復如是，非算數譬喻之所能知，正使如上所說數量，一一皆是諸佛如來，復經俱胝那庾多劫稱量讚歎此大正法，聽受功德亦不能盡，何況有人書寫讀誦，其福甚多。』",
    "T13n0424_002:0981a05_7": "「我復又問：『若書寫者得幾所福？",
    "T13n0424_002:0981a05_8": "願佛略說。』",
    "T13n0424_002:0981a06_9": "時，彼佛言：『善男子！",
    "T13n0424_002:0981a06_10": "譬如三千大千世界所有草木叢林，盡取斷為一指節量，一一量數皆是轉輪聖王；又如三千大千世界，所有土石盡碎微塵，一一塵數皆是轉輪聖王，如是等所有福聚，若算師等欲知其數，汝謂是人知其數不？』",
    "T13n0424_002:0981a11_11": "我時答言：『不也。",
    "T13n0424_002:0981a11_12": "世尊！",
    "T13n0424_002:0981a11_13": "如是福聚，雖算師等亦不能知。』",
    "T13n0424_002:0981a12_14": "彼佛又言：『若有書寫此大集會正法者，所獲福聚亦復如是，復多於彼，算數譬喻所不能知。",
    "T13n0424_002:0981a14_15": "但能於此正法書寫一字，是人所獲福聚已勝於彼；況復有人，於此正法受持一四句偈，是人功德不可稱計，一切寶藏常所出現，一切煩惱皆得銷滅，一切法炬光明普照，一切天魔無能勝者，一切菩薩盡所觀察一切法門皆悉能入。』",
    "T13n0424_002:0981a20_16": "彼佛作是說已，我即白言：『世尊！",
    "T13n0424_002:0981a20_17": "若有眾生，能於如是大集會正法修正行者，乃得名為最上梵行，而彼梵行即如來行，若勤修習無間斷者，是人即得百佛如來於晝夜中常現在前，若見如來即入佛剎，入佛剎已，一切法藏皆能了知。』",
    "T13n0424_002:0981a25_18": "「我於爾時作是言已，彼蓮華藏佛又告我言：『善男子！",
    "T13n0424_002:0981a26_19": "諸佛如來時一出現，若得遇者，是亦為難，說此正法，復甚為難，得聞持者，轉復甚難。",
    "T13n0424_002:0981a28_20": "何以故？",
    "T13n0424_002:0981a28_21": "若有聞此正法者，是人於六十萬六千八十劫中，或得宿命智，或為轉輪王、帝釋、淨光天、大梵世主等，能不壞正信，不墮諸惡趣，不生阿修羅，無刀杖鬪諍，又復遠離愚癡得大智慧，相好端嚴，猶如諸佛，一一色相等無有異，不為眷屬癡惱所纏，常離病苦，常得天眼，不為那誐，不生瞋恚，又常遠離一切貧窶，為銅輪王受大快樂，諸根圓滿忍辱具足，乃至臨命終時，正念現前心不顛倒。",
    "T13n0424_002:0981b08_22": "即時，東方有十二殑伽沙數佛面現其前，南方有二十殑伽沙數佛，西方有二十五殑伽沙數佛，北方有八十殑伽沙數佛，上方有九十千俱胝佛，下方有百俱胝佛，如是等諸佛皆為現前，安慰其人，咸作是言：「汝善男子！",
    "T13n0424_002:0981b13_23": "勿生怖畏，汝先已能有大功德而為依怙，汝今見此百千俱胝那庾多殑伽沙數佛世尊不？」",
    "T13n0424_002:0981b15_24": "彼答言：「見。」",
    "T13n0424_002:0981b15_25": "時諸佛言：「善男子！",
    "T13n0424_002:0981b16_26": "此諸如來，以汝功德力故，俱來至此。」",
    "T13n0424_002:0981b16_27": "彼人復言：「我今以何善根力故，而獲如是？」",
    "T13n0424_002:0981b17_28": "彼諸佛言：「以汝久聞大集會正法大善根力。」",
    "T13n0424_002:0981b18_29": "彼人又言：「如我一人得聞正法，尚獲如是無量功德，何況能令盡有情界普得聞知。」』",
    "T13n0424_002:0981b20_30": "「時，蓮華藏如來廣說彼臨命終人見諸佛已，又告我言：『善男子！",
    "T13n0424_002:0981b22_31": "若人得聞此大正法一四句偈者，與彼供養十三殑伽沙數如來、應供、正等正覺所獲福聚等無有異。",
    "T13n0424_002:0981b24_32": "又若有人得聞此大集會正法者，所有福聚，譬如遍滿三千大千世界悉置胡麻，是等麻量一一皆是轉輪聖王。",
    "T13n0424_002:0981b27_33": "假使有人，以諸珍寶各行布施如是輪王，所獲福聚，不如唯施一須陀洹；若施一須陀洹，不如施彼遍滿三千大千世界如前數量須陀洹；若施如是須陀洹，不如施一斯陀含；若施一斯陀含，不如施彼遍滿三千大千世界如前數量斯陀含；若施如是斯陀含，不如施一阿那含；若施一阿那含，不如施彼遍滿三千大千世界如前數量阿那含；若施如是阿那含，不如施一阿羅漢；若施一阿羅漢，不如施彼遍滿三千大千世界如前數量阿羅漢；若施如是阿羅漢，不如施一緣覺；若施一緣覺，不如施彼遍滿三千大千世界如前數量所有緣覺；若施如是緣覺，不如施一菩薩；若施一菩薩，不如施彼遍滿三千大千世界如前數量所有菩薩；若施如是菩薩，不如於一如來發淨信心布施供養；若於一如來信心供養，不如於彼遍滿三千大千世界如前數量一切如來信心供養；雖於如是一切如來信心供養，不如有人於此大集會正法暫得聞持，所獲福聚倍多於彼，何況更能書寫讀誦，如是功德不可稱計。』",
    "T13n0424_002:0981c18_34": "「是時，彼佛又告我言：『善男子！",
    "T13n0424_002:0981c19_35": "汝可於此正法，發淨信心，宣揚流布。",
    "T13n0424_002:0981c20_36": "諸凡夫類於此正法，不能得聞，設有聞者生疑不信，如何能入此大法聚？",
    "T13n0424_002:0981c21_37": "譬如有人入於大海，而欲盡見其水邊際，汝謂是人而能見不？』",
    "T13n0424_002:0981c23_38": "我即答言：『不也。",
    "T13n0424_002:0981c23_39": "世尊！』",
    "T13n0424_002:0981c23_40": "『又如有人臨於大海，以手勺水欲盡枯涸。",
    "T13n0424_002:0981c24_41": "汝謂是人而能成不？』",
    "T13n0424_002:0981c25_42": "我復答言：『不也。",
    "T13n0424_002:0981c25_43": "世尊！",
    "T13n0424_002:0981c25_44": "是等愚人，雖於海水欲知邊際、欲盡枯涸，終不能就，徒自疲勞，深為大失。』",
    "T13n0424_002:0981c27_45": "時彼佛言：『諸凡夫類亦復如是，於此正法不能聽受，於生死海妄生顛倒增長愚癡，深為太失。",
    "T13n0424_002:0981c29_46": "是人雖經百千俱胝那庾多如來、應供、正等正覺出現於世，不種善根，不得見佛，不聞是法，不為諸佛之所護念。",
    "T13n0424_002:0982a03_47": "若有智者，能於百千俱胝那庾多佛所發淨信心，見彼諸佛生大歡喜，乃從諸佛得聞是法，聞是法已，即如實知，不生輕謗，是人得大善利，即為諸佛共所護念。",
    "T13n0424_002:0982a06_48": "若人於此正法，能聽受書寫一四句偈者，是人當生過九十五千俱胝佛剎已，得生極樂世界見佛聞法，壽命八萬四千劫。』",
    "T13n0424_002:0982a09_49": "「彼蓮華藏佛復告我言：『若人於五逆罪，或自所作，或教他作，或見聞隨喜，是人當受五無間苦；若有得聞此大集會正法一四句偈，即得銷滅如是等業。』",
    "T13n0424_002:0982a12_50": "是時，彼佛即復為我宣說伽陀：「『汝今聽我說，　　聞此經功德，　　往劫有一人，　　具造五種業，　　謂殺父害母，　　破和合僧伽，　　毀菩薩三昧，　　壞如來正智。",
    "T13n0424_002:0982a18_0": "　　彼人作是罪，　　後即生追悔，　　憂惱復啼泣，　　心生如是念：　「我造眾惡業，　　非唯壞此身，　　後世及多劫，　　其身皆破壞。",
    "T13n0424_002:0982a22_0": "　　從苦生於苦，　　苦受轉復深，　　遠離眾善友，　　為世所輕誚。",
    "T13n0424_002:0982a24_0": "　　世出世間法，　　我悉皆已焚，　　無量劫善因，　　破壞不增長。",
    "T13n0424_002:0982a26_0": "　　如世間舍宇，　　眾彩所莊嚴，　　而忽為火焚，　　人皆絕愛樂。",
    "T13n0424_002:0982a28_0": "　　我作罪亦然，　　此世與他世，　　為業火所焚，　　自他非愛樂。",
    "T13n0424_002:0982b01_0": "　　在在世所生，　　人譏罵捶打，　　常貧困飢渴，　　苦惱眾所侵。",
    "T13n0424_002:0982b03_0": "　　如是等報應，　　非別因所感，　　皆從五業生，　　不善果無失。",
    "T13n0424_002:0982b05_0": "　　我今苦既然，　　誰為救護者？",
    "T13n0424_002:0982b06_0": "　　親友力不能，　　一切無依止。」",
    "T13n0424_002:0982b07_0": "　　復作是思惟：　　「我不如今時，　　往彼高山頂，　　墜身終此命。",
    "T13n0424_002:0982b09_0": "　　免增長惡業，　　轉生於苦惱，　　此世及他世，　　為惡業所壞。",
    "T13n0424_002:0982b11_0": "　　內既無依怙，　　身外亦復然，　　現為過失因，　　當受極惡報。」",
    "T13n0424_002:0982b13_0": "　　彼作是念已，　　而復自啼泣。",
    "T13n0424_002:0982b14_0": "　　即時虛空中，　　有天人告言：　「悲哉！",
    "T13n0424_002:0982b15_1": "汝愚癡，　　心生諸苦惱，　　無歸復無救，　　汝自作五業，　　殺父害母等，　　苦惱今自受，　　何故作是思，　　欲高山殞命？",
    "T13n0424_002:0982b19_0": "　　我今勸於汝，　　勿起愚癡見，　　但生悔過心，　　何須損身命！",
    "T13n0424_002:0982b21_0": "　　貪瞋癡三毒，　　從汝心所生，　　惡趣中苦惱，　　無由得免離。",
    "T13n0424_002:0982b23_0": "　　雖欲絕身命，　　不得名精進，　　此處命速盡，　　後惡報速生。",
    "T13n0424_002:0982b25_0": "　　汝今聽我言，　　為汝設方便，　　佛菩薩聖道，　　汝未能趣向。",
    "T13n0424_002:0982b27_0": "　　今可往一山，　　仙人修行處，　　汝當親敬禮，　　彼能為救護。",
    "T13n0424_002:0982b29_0": "　　有最勝方便，　　謂上妙正法，　　能離諸怖畏，　　銷除極惡業。」",
    "T13n0424_002:0982c02_0": "　　彼人於是時，　　聞空中言已，　　即詣於山中，　　仙人修行處。",
    "T13n0424_002:0982c04_0": "　　到已見一仙，　　即時頭面禮，　　合掌白是言：　　「願仙救護我，　　我怖畏苦惱，　　造極重五業，　　必墮於惡趣。",
    "T13n0424_002:0982c07_1": "　　云何得免離？",
    "T13n0424_002:0982c08_0": "　　我於晝夜中，　　飲食及坐臥，　　常憂生苦惱，　　暫時無少樂。",
    "T13n0424_002:0982c10_0": "　　我今於仙人，　　生信心尊重，　　如我所問者，　　願仙為我說。",
    "T13n0424_002:0982c12_0": "　　我造眾惡業，　　如何得銷滅？」",
    "T13n0424_002:0982c13_0": "　　時彼仙答言：　　「汝問我當說。」",
    "T13n0424_002:0982c14_0": "　　是時彼仙人，　　食已濯手足，　　即跏趺而坐，　　聽彼親自首。",
    "T13n0424_002:0982c16_0": "　　彼人時右繞，　　禮仙而退坐，　　白言我愚癡，　　殺父及害母。",
    "T13n0424_002:0982c18_0": "　　破和合僧伽，　　毀菩薩三昧，　　壞如來正智，　　造此五種業。",
    "T13n0424_002:0982c20_0": "　　彼仙聞是說，　　即時而謂言：　「汝實不善人，　　作如此等罪。」",
    "T13n0424_002:0982c22_0": "　　彼人聞仙言，　　又復生憂惱，　　恐畏無所救，　　必當墮惡趣。",
    "T13n0424_002:0982c24_0": "　　是時從座起，　　禮彼仙人足，　　轉復生恭敬，　　作如是白言：　「仙人悲念我，　　極重惡業者，　　疑惑苦惱深，　　唯願作依怙。",
    "T13n0424_002:0982c28_0": "　　我雖如是悔，　　無出離方便，　　仙人大慈悲，　　令我罪銷滅。」",
    "T13n0424_002:0983a01_0": "　　仙聞是說已，　　安慰彼人言：　「汝今勿怖畏，　　我能為救護，　　一心開導汝，　　令汝離眾苦，　　得重罪銷滅，　　我即是所歸。",
    "T13n0424_002:0983a05_0": "　　佛有妙法門，　　名為大集會，　　是最上方便，　　汝昔曾聞不？」",
    "T13n0424_002:0983a07_0": "　　彼人答仙言：　　「我昔未曾聞。」",
    "T13n0424_002:0983a08_0": "　　仙人復告言：　　「哀哉罪業者，　　如人火已焚，　　誰當為說法？",
    "T13n0424_002:0983a10_0": "　　我今以悲心，　　示汝微妙法，　　汝今當善聽。",
    "T13n0424_002:0983a11_1": "　　我念往昔時，　　過無量無邊，　　阿僧祇數劫。",
    "T13n0424_002:0983a13_0": "　　時有一囉惹，　　無垢月為名，　　眷屬甚熾盛，　　以正法治世。",
    "T13n0424_002:0983a15_0": "　　囉惹於一時，　　而生育一子，　　即令召相師，　　觀彼善惡相。",
    "T13n0424_002:0983a17_0": "　　乃問相師言：　　『今我此一子，　　為善為惡相，　　汝觀當云何？』",
    "T13n0424_002:0983a19_0": "　　相師前白言：　　『怪哉此一子！",
    "T13n0424_002:0983a20_0": "　　如我所觀者，　　其相極不善！』",
    "T13n0424_002:0983a21_0": "　　囉惹復謂言：　　『不善相云何？",
    "T13n0424_002:0983a22_0": "　　如汝所觀相，　　諦實為我說。』",
    "T13n0424_002:0983a23_0": "　　相師作是白：　　『此子至七歲，　　當起癡害心，　　斷於父母命。』",
    "T13n0424_002:0983a25_0": "　　囉惹復告言：　　『其相雖如是，　　寧棄我身命，　　此子終不壞，　　我若棄是者，　　當不復人趣。』",
    "T13n0424_002:0983a28_0": "　　即令諸眷屬，　　善養育我子，　　其後彼童子，　　不久漸長大。",
    "T13n0424_002:0983b01_0": "　　是時無垢月，　　憶彼相師言，　　即生如是念：　　『今我業恐至，　　有何所悋惜！』",
    "T13n0424_002:0983b03_1": "　　既作是念已，　　乃勅令童子，　　汝今繼我位。",
    "T13n0424_002:0983b05_0": "　　復謂童子言：　　『汝今當諦聽，　　今我此境界，　　廣大復殊異，　　如日月照世，　　富貴而自在。",
    "T13n0424_002:0983b08_0": "　　今我此提舍，　　悉當付於汝，　　我於此境中，　　不復為所有。』",
    "T13n0424_002:0983b10_0": "　　時諸臣僕等，　　忽聞是事已，　　來詣無垢月，　　咸作是白言：　『我尊今何故？",
    "T13n0424_002:0983b12_1": "　　棄捨於境界，　　其事知云何？",
    "T13n0424_002:0983b13_2": "　　願尊為我說。』",
    "T13n0424_002:0983b14_0": "　　無垢月答言：　　『汝等今當知，　　付提舍與子，　　亦非無因緣。",
    "T13n0424_002:0983b16_0": "　　我念於往昔，　　囉惹名蓮華，　　境界甚廣大，　　自在而富貴。",
    "T13n0424_002:0983b18_0": "　　而彼於一時，　　亦生於一子，　　其年漸長大，　　即害其父母。",
    "T13n0424_002:0983b20_0": "　　我今若不以，　　此提舍與子，　　當如彼蓮華，　　受無量苦惱。",
    "T13n0424_002:0983b22_0": "　　我常自思惟，　　不應生後悔，　　以是因緣故，　　我今當付彼。』」",
    "T13n0424_002:0983b24_0": "　　是時彼仙人，　　為造五業者，　　說是因緣已，　　復告彼人言：　「汝今造五業，　　極重過於彼，　　我生悲愍心，　　為汝設方便。",
    "T13n0424_002:0983b28_0": "　　汝可詣佛所，　　聽大集會法，　　若得聽受者，　　罪業皆銷滅。",
    "T13n0424_002:0983c01_0": "　　所有煩惱障，　　悉皆得無礙，　　以聞正法故，　　免墮於惡趣。",
    "T13n0424_002:0983c03_0": "　　若人能一心，　　聽大集會法，　　一四句偈者，　　獲無量福聚。",
    "T13n0424_002:0983c05_0": "　　滅五逆重罪，　　得廣大果報，　　一切諸蓋纏，　　剎那能解脫。」",
    "T13n0424_002:0983c07_0": "　　時彼造業人，　　聞仙所言已，　　即合掌恭敬，　　一心頭面禮。",
    "T13n0424_002:0983c09_0": "　　作如是讚言：　　「善哉！",
    "T13n0424_002:0983c09_1": "善知識！",
    "T13n0424_002:0983c10_0": "　　能引示於我，　　大集會法門。」",
    "T13n0424_002:0983c11_0": "　　仙人說此已，　　時有萬二千，　　諸天子眾等，　　來詣仙人所，　　各恭敬合掌，　　頭面禮仙足。",
    "T13n0424_002:0983c14_0": "　　復有四俱胝，　　諸大龍王眾，　　亦來詣仙所，　　以頭面禮足。",
    "T13n0424_002:0983c16_0": "　　又有萬八千，　　俱胝夜叉王，　　來詣於仙所，　　亦頭面禮足。",
    "T13n0424_002:0983c18_0": "　　俱白如是言：　　「善哉大仙人，　　深了諸佛法，　　善開天界門，　　及滅億僧祇，　　三塗受苦趣。",
    "T13n0424_002:0983c21_0": "　　稱揚大集會，　　微妙最上法，　　有殊勝功德，　　能息諸重罪。",
    "T13n0424_002:0983c23_0": "　　若人於一偈，　　隨喜而聽受，　　乃可得名為，　　深種善根者。",
    "T13n0424_002:0983c25_0": "　　何況更一心，　　生尊重恭敬，　　以華鬘塗香，　　栴檀末香等，　　珍寶蓋幢幡，　　供養此正法，　　自作及勸他，　　見聞生隨喜，　　所獲諸福報，　　廣大無有窮。",
    "T13n0424_002:0984a01_0": "　　善哉汝仙人，　　真實具悲者。」",
    "T13n0424_002:0984a02_0": "　　天子龍王眾，　　及夜叉王等，　　作是稱讚已，　　禮仙而不現。』」",
    "T13n0424_002:0984a04_0": "爾時，普勇菩薩於釋迦牟尼佛前，廣說蓮華藏如來稱讚大集會正法如是功德已，合掌恭敬前白佛言：「世尊！",
    "T13n0424_002:0984a06_1": "若復有人，於此正法但能合掌頂禮恭敬，所獲善利而復云何？」",
    "T13n0424_002:0984a08_0": "佛言普勇：「是人所獲福聚亦復無邊，譬如無熱惱池，龍王所居，而彼宮殿，日所不照，有五大河，池水流出，無有窮盡。",
    "T13n0424_002:0984a10_1": "假使有人，欲知池水一一滴數，汝謂是人而能知不？」",
    "T13n0424_002:0984a11_2": "普勇白言：「不也。",
    "T13n0424_002:0984a12_3": "世尊！」",
    "T13n0424_002:0984a12_4": "佛言：「此大集會正法，所有善根廣大無比，亦復如是。",
    "T13n0424_002:0984a13_5": "假使有人欲知此法功德限量，縱經千劫終不能盡。",
    "T13n0424_002:0984a14_6": "又復，普勇！",
    "T13n0424_002:0984a14_7": "此法甚深，難解、難了，一切如來所共尊重，若復有人須臾聽受，即得如是廣大利益。」",
    "T13n0424_002:0984a16_8": "普勇菩薩復白佛言：「世尊！",
    "T13n0424_002:0984a17_9": "彼五大河其名何等？」",
    "T13n0424_002:0984a17_10": "佛言：「五大河者，所謂：殑伽河、細多河、嚩芻河、閻牟那河、贊捺囉婆誐河。",
    "T13n0424_002:0984a19_11": "此五大河，一一各有五百小河而共圍繞，其水流注入于大海。",
    "T13n0424_002:0984a21_12": "彼五大河一一河中，而復各有一大龍王，所謂：歡喜龍王、商珂龍王、嚩漢底龍王、唧怛囉西那龍王、法思惟龍王，如是等龍王，各與一千眷屬俱，於閻浮提時降甘雨，百穀苗稼皆悉滋茂，乃至山川、溪壑、林藪、泉池，花卉、菓蓏、枝葉、根莖，雨之所及，無不豐足。",
    "T13n0424_002:0984a26_13": "普勇當知，若有眾生於此正法，起不善語業而生輕謗，彼所獲罪無量無邊。",
    "T13n0424_002:0984a28_14": "又復，若有眾生於此正法，發善語業而行讚歎，彼所獲福聚亦無量無邊，是人即能親近善友、得見如來，若得見佛，即能銷滅一切罪障。",
    "T13n0424_002:0984b02_15": "普勇！",
    "T13n0424_002:0984b02_16": "譬如四大洲中有鐵輪王為一洲主，威猛、自在、廣大、快樂，復能利益一切人民。",
    "T13n0424_002:0984b04_17": "今此大集會正法亦復如是，於閻浮提中，為諸眾生作大利益。",
    "T13n0424_002:0984b06_18": "若不得聞此正法者，是人不能成就阿耨多羅三藐三菩提，不能住菩提場、處師子座、轉大法輪、擊大法鼓，亦復不能入涅槃界、放大光明普照世間。」",
    "T13n0424_002:0984b09_19": "普勇菩薩復白佛言：「世尊！",
    "T13n0424_002:0984b10_0": "彼蓮華上世界，蓮華藏如來所說仙人，而能令彼造五業者得滅重罪，我實不知居何等位，願佛慈悲當為開示。」",
    "T13n0424_002:0984b12_1": "佛言普勇：「彼仙人者已得不退轉地，久已成就大集會正法。",
    "T13n0424_002:0984b13_2": "普勇當知，諸佛語言甚深微妙，若有聞此正法深生信受，是即見彼仙人，亦同見彼殑伽沙等諸佛如來殊妙色相，諸佛愛敬諸佛稱讚，常所安住諸佛三昧，而能通達如是大集會正法。」",
    "T13n0424_002:0984b19_0": "佛說大集會正法經卷第二"
}