{
    "T01n0029_001:0811b01_0": "佛說鹹水喻經",
    "T01n0029_001:0811b03_0": "失譯人名今附西晉錄",
    "T01n0029_001:0811b04_0": "聞如是：一時，婆伽婆在舍衛城祇樹給孤獨園。",
    "T01n0029_001:0811b05_1": "爾時世尊告諸比丘：「我與汝等說水喻七事，諦聽諦思念之，我當說。」",
    "T01n0029_001:0811b06_2": "對曰：「如是，世尊！」",
    "T01n0029_001:0811b07_0": "爾時諸比丘從佛聞教。",
    "T01n0029_001:0811b07_1": "世尊告曰：「云何，比丘！",
    "T01n0029_001:0811b08_0": "水喻七事？",
    "T01n0029_001:0811b08_1": "若人沒於水；從水出頭復還沒水；或出頭遍觀四方；或出頭不復沒水；或有人欲行出水；或有人欲至彼岸；或有人已至彼岸，淨志得立彼岸。",
    "T01n0029_001:0811b11_2": "「彼云何人沒溺於水？",
    "T01n0029_001:0811b11_3": "或有一人以不善法盡纏裹身，純罪熟，至地獄一劫受罪不可療治，是謂此人常沒溺於水，是謂初入水沒溺。",
    "T01n0029_001:0811b14_4": "「彼云何人出頭還沒入水？",
    "T01n0029_001:0811b14_5": "或有一人作是沒溺，有信於善法，懷慙愧，求其方便，於諸善法皆懷慙愧，彼出於水還沒溺水，是謂二人沒溺於水。",
    "T01n0029_001:0811b17_6": "「彼云何人出水遍觀四方？",
    "T01n0029_001:0811b18_7": "或有一人出水，彼有信於善法，有慙愧心，有勇猛意，於諸不善法皆有慙愧。",
    "T01n0029_001:0811b19_8": "彼出水上，不復沒溺於水。",
    "T01n0029_001:0811b20_9": "此諸賢，是謂三人喻彼出水。",
    "T01n0029_001:0811b21_10": "「彼云何人出水住？",
    "T01n0029_001:0811b21_11": "或有一人作是出水，有信於善法，有慙愧，有精進，於諸善法皆懷慙愧，彼於三結使盡，成須陀洹而不退轉，必當還所獲，是謂四人喻彼出水住。",
    "T01n0029_001:0811b24_12": "「彼云何人出水欲至彼岸？",
    "T01n0029_001:0811b25_13": "或有一人作如是出水，彼有信於善法，有慙愧，有勇猛意，於諸善法悉懷慙愧，彼盡三結使，貪欲、瞋恚、愚癡薄，成斯陀含，來至此間而盡苦本，是謂彼人喻彼水欲至彼岸。",
    "T01n0029_001:0811b29_14": "「云何彼人已至彼岸？",
    "T01n0029_001:0811b29_15": "或有一人便出水，有信於善法，有慙愧，有勇猛意，於諸善法皆懷慙愧，彼便盡五下分結，成阿那含，於彼般涅槃，不復來至此間，是謂六人喻彼出水已至彼岸。",
    "T01n0029_001:0811c04_16": "「彼云何人已至彼岸，淨志得立彼岸？",
    "T01n0029_001:0811c05_17": "或有一人而出水上，有信於善法，有慙愧有，勇猛意，於諸善法皆懷慙愧；或有一人盡有漏成無漏，念解脫、智慧解脫，於現法中疾得證通，而自娛樂盡生死源。",
    "T01n0029_001:0811c08_18": "梵行已立，所作已辦，更不復受母胎。",
    "T01n0029_001:0811c09_19": "是謂彼人喻彼水已立彼出岸。",
    "T01n0029_001:0811c10_20": "「如是，比丘！",
    "T01n0029_001:0811c10_21": "此七人，我今與汝等說七人喻水。",
    "T01n0029_001:0811c11_22": "諸世尊與諸聲聞所應當說，有大慈，欲使獲安隱，皆使得度，所謂閑居處、樹下、空處露坐，汝等坐禪勿有懈怠；今不精勤後備有悔。",
    "T01n0029_001:0811c14_23": "是謂我所教勅。」",
    "T01n0029_001:0811c14_24": "爾時諸比丘聞佛所說，歡喜奉行。",
    "T01n0029_001:0811c16_0": "佛說鹹水喻經"
}