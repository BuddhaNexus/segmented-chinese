{
    "T10n0293_035:0820b17_0": "大方廣佛華嚴經卷第三十五",
    "T10n0293_035:0820b19_0": "罽賓國三藏般若奉　詔譯",
    "T10n0293_035:0820b20_0": "入不思議解脫境界普賢行願品",
    "T10n0293_035:0820b21_0": "爾時，善財童子以如是等一切菩薩無量稱揚讚歎之法，讚毘盧遮那莊嚴藏大樓閣中諸菩薩已，於樓閣前，恭敬頂禮，住立一心，曲躬合掌，渴仰欲見彌勒菩薩親近供養；乃見彌勒菩薩從樓閣外別處而來，無量天、龍、夜叉、乾闥婆、阿脩羅、迦樓羅、緊那羅、摩睺羅伽、人、非人等，釋、梵、護世，及本生處內外親戚無量眷屬、婆羅門眾，及餘無數百千眾生，前後圍遶而共來向大樓閣所。",
    "T10n0293_035:0820b29_1": "善財見已，歡喜踊躍，即前作禮，五體投地。",
    "T10n0293_035:0820c01_2": "時，彌勒菩薩觀察善財，指示大眾，歎其真實無量功德，而說偈言：「汝等觀善財，　　智慧心清淨，　為求菩提行，　　而來親近我。",
    "T10n0293_035:0820c05_0": "　善來圓滿慈，　　善來清淨悲，　善來寂滅眼，　　修行無懈倦，　善來清淨意，　　善來廣大心，　善來不退根，　　修行無懈倦，　善來不動行，　　常求善知識，　了世心無染，　　調伏諸群生。",
    "T10n0293_035:0820c11_0": "　善來行妙道，　　善來住功德，　善來趣佛果，　　與世為依怙，　善來德為體，　　善來法所滋，　善來無邊行，　　世間難可見，　善來離迷惑，　　處世如蓮華，　利衰毀譽等，　　一切無分別。",
    "T10n0293_035:0820c17_0": "　善來施安樂，　　調柔堪受化，　諂誑瞋慢心，　　一切悉除滅。",
    "T10n0293_035:0820c19_0": "　善來真佛子，　　普詣於十方，　增長諸功德，　　調柔無懈倦。",
    "T10n0293_035:0820c21_0": "　善來三世智，　　遍知一切法，　普生功德藏，　　修行不疲厭。",
    "T10n0293_035:0820c23_0": "　文殊德雲等，　　一切諸佛子，　展轉令汝來，　　示汝無礙處。",
    "T10n0293_035:0820c25_0": "　具修菩薩行，　　普攝諸群生，　廣大不思議，　　今來至我所。",
    "T10n0293_035:0820c27_0": "　為求諸如來，　　清淨之境界，　問諸廣大願，　　而來至我所。",
    "T10n0293_035:0820c29_0": "　去來現在佛，　　所成諸行業，　汝欲皆修學，　　而來至我所。",
    "T10n0293_035:0821a02_0": "　汝於善知識，　　欲求微妙法，　欲受菩薩行，　　而來至我所。",
    "T10n0293_035:0821a04_0": "　汝念善知識，　　諸佛所稱歎，　令汝成菩提，　　而來至我所。",
    "T10n0293_035:0821a06_0": "　汝念善知識，　　生我如父母，　養我如乳母，　　增長菩提分。",
    "T10n0293_035:0821a08_0": "　如醫療眾疾，　　如天灑甘露，　如日示正道，　　如月轉淨輪，　如山不動搖，　　如海無增減，　如船師濟度，　　而來至我所。",
    "T10n0293_035:0821a12_0": "　汝觀善知識，　　猶如大猛將，　亦如大商主，　　又如大導師。",
    "T10n0293_035:0821a14_0": "　能建正法幢，　　能示佛功德，　能滅諸惡道，　　能開善趣門，　能顯諸佛身，　　能守諸佛藏，　能持諸佛法，　　是故願瞻奉。",
    "T10n0293_035:0821a18_0": "　欲滿諸佛智，　　欲具端正身，　欲生尊貴家，　　而來至我所。",
    "T10n0293_035:0821a20_0": "　汝等觀此人，　　親近善知識，　隨其所修學，　　一切皆順行。",
    "T10n0293_035:0821a22_0": "　以昔福因緣，　　文殊令發心，　隨順無違逆，　　修行不懈倦。",
    "T10n0293_035:0821a24_0": "　父母與親屬，　　宮殿及財產，　一切皆捨離，　　謙下求知識。",
    "T10n0293_035:0821a26_0": "　淨治如是意，　　永離世間身，　當生佛國土，　　受諸勝果報。",
    "T10n0293_035:0821a28_0": "　善財見眾生，　　生老病死苦，　為發大悲意，　　勤修無上道。",
    "T10n0293_035:0821b01_0": "　善財見眾生，　　五趣恒流轉，　為求金剛智，　　破彼諸苦輪。",
    "T10n0293_035:0821b03_0": "　善財見眾生，　　心田甚荒穢，　為除三毒刺，　　專求利智犁。",
    "T10n0293_035:0821b05_0": "　眾生處癡暗，　　盲冥失正道，　善財為導師，　　示其安隱處。",
    "T10n0293_035:0821b07_0": "　忍鎧解脫乘，　　智慧為利劍，　能於三有內，　　破諸煩惱賊。",
    "T10n0293_035:0821b09_0": "　善財法船師，　　普濟諸含識，　令過爾焰海，　　疾至淨寶洲。",
    "T10n0293_035:0821b11_0": "　善財正覺日，　　智光大願輪，　周行法界空，　　普照群迷宅。",
    "T10n0293_035:0821b13_0": "　善財正覺月，　　白法悉圓滿，　慈定清涼光，　　等照眾生心。",
    "T10n0293_035:0821b15_0": "　善財勝智海，　　依於直心住，　菩提行漸深，　　出生眾法寶。",
    "T10n0293_035:0821b17_0": "　善財大心龍，　　昇於法界空，　興雲霔甘澤，　　生成一切果。",
    "T10n0293_035:0821b19_0": "　善財然法燈，　　信炷慈悲油，　念器功德光，　　滅除三毒暗。",
    "T10n0293_035:0821b21_0": "　覺心羯邏藍，　　悲胞慈為肉，　菩提分肢節，　　長於如來藏。",
    "T10n0293_035:0821b23_0": "　增長福德藏，　　清淨智慧藏，　開顯方便藏，　　出生大願藏。",
    "T10n0293_035:0821b25_0": "　如是大莊嚴，　　救護諸眾生，　一切天人中，　　難聞難可見。",
    "T10n0293_035:0821b27_0": "　如是智慧樹，　　根深不可動，　眾行漸增長，　　普蔭諸群生。",
    "T10n0293_035:0821b29_0": "　欲生一切德，　　欲問一切法，　欲斷一切疑，　　專求善知識。",
    "T10n0293_035:0821c02_0": "　欲破諸惑魔，　　欲除諸見垢，　欲解眾生縛，　　專求善知識。",
    "T10n0293_035:0821c04_0": "　當滅諸惡道，　　當示人天路，　令修功德行，　　疾入涅槃城。",
    "T10n0293_035:0821c06_0": "　當脫諸苦處，　　當與安樂處，　斷除諸繫著，　　永滅三有趣。",
    "T10n0293_035:0821c08_0": "　當度諸見難，　　當截諸見網，　當枯愛欲水，　　當示三有道，　當為世依救，　　當作世光明，　當成三界師，　　示其解脫處。",
    "T10n0293_035:0821c12_0": "　亦當令世間，　　普離諸想著，　普覺煩惱睡，　　普出愛欲泥。",
    "T10n0293_035:0821c14_0": "　當了種種法，　　當淨種種剎，　一切咸究竟，　　其心大歡喜。",
    "T10n0293_035:0821c16_0": "　汝行極調柔，　　汝心甚清淨，　所欲修功德，　　一切當圓滿，　不久見諸佛，　　了達一切法。",
    "T10n0293_035:0821c19_0": "　嚴淨眾剎海，　　成就大菩提，　莊嚴福智海，　　解脫眾生海，　圓滿諸行海，　　汝當成覺海。",
    "T10n0293_035:0821c22_0": "　當到功德岸，　　當生諸善品，　當與佛子等，　　如是心決定。",
    "T10n0293_035:0821c24_0": "　當斷一切惑，　　當淨一切業，　當伏一切魔，　　滿足如是願。",
    "T10n0293_035:0821c26_0": "　當生妙智道，　　當開正法道，　不久當捨離，　　惑業諸苦道。",
    "T10n0293_035:0821c28_0": "　一切眾生輪，　　沈迷諸有輪，　汝當轉法輪，　　令其斷苦輪。",
    "T10n0293_035:0822a01_0": "　汝當持佛種，　　汝當淨法種，　汝能集僧種，　　三世悉周遍，　汝當斷愛網，　　汝當裂見網，　汝當救苦網，　　當成此願網。",
    "T10n0293_035:0822a05_0": "　當度眾生界，　　當淨國土界，　當集智慧界，　　當成此心界，　當令眾生喜，　　當令菩薩喜，　當令諸佛喜，　　當成此歡喜，　當見一切趣，　　當見一切剎，　當見一切法，　　當成此佛見，　當放破暗光，　　當放息熱光，　當放滅惡光，　　滌除三有苦，　當開天趣門，　　當開佛道門，　當示解脫門，　　普使眾生入。",
    "T10n0293_035:0822a15_0": "　當示於正道，　　當絕於邪道，　如是勤修行，　　成就菩提道。",
    "T10n0293_035:0822a17_0": "　當修功德海，　　當度三有海，　普使群生海，　　出於眾苦海。",
    "T10n0293_035:0822a19_0": "　當於眾生海，　　消竭煩惱海，　令修諸行海，　　疾入大智海。",
    "T10n0293_035:0822a21_0": "　汝當增智海，　　汝當修行海，　諸佛大願海，　　汝當咸滿足。",
    "T10n0293_035:0822a23_0": "　汝當入剎海，　　汝當觀眾海，　汝當以智力，　　普飲諸法海。",
    "T10n0293_035:0822a25_0": "　當覲諸佛雲，　　當起供養雲，　當聽妙法雲，　　當興此願雲。",
    "T10n0293_035:0822a27_0": "　普遊三有室，　　普壞眾惑室，　普入如來室，　　當行如是道。",
    "T10n0293_035:0822a29_0": "　普入三昧門，　　普遊解脫門，　普住神通門，　　周行於法界。",
    "T10n0293_035:0822b02_0": "　普現眾生前，　　普對諸佛前，　譬如日月光，　　當成如是力。",
    "T10n0293_035:0822b04_0": "　所行無動亂，　　所行無染著，　如鳥行虛空，　　當成此妙用。",
    "T10n0293_035:0822b06_0": "　譬如因陀網，　　剎網如是住，　汝當悉往詣，　　如風無所礙。",
    "T10n0293_035:0822b08_0": "　汝當入法界，　　遍往諸世界，　普見三世佛，　　心生大歡喜。",
    "T10n0293_035:0822b10_0": "　汝於諸法門，　　已得及當得，　應生大喜躍，　　無貪亦無厭。",
    "T10n0293_035:0822b12_0": "　汝是功德器，　　能隨諸佛教，　能修菩薩行，　　得見此奇特。",
    "T10n0293_035:0822b14_0": "　如是諸佛子，　　億劫難值遇，　況見其功德，　　所修諸妙道。",
    "T10n0293_035:0822b16_0": "　汝生於人中，　　大獲諸善利，　得見文殊等，　　無量諸功德。",
    "T10n0293_035:0822b18_0": "　已離諸惡道，　　已出諸難處，　已超眾苦患，　　善哉勿懈怠。",
    "T10n0293_035:0822b20_0": "　已離凡夫地，　　已住菩薩地，　當滿智慧地，　　速入如來地。",
    "T10n0293_035:0822b22_0": "　菩薩行如海，　　佛智同虛空，　汝願亦復然，　　應生大欣慶。",
    "T10n0293_035:0822b24_0": "　諸根不懈倦，　　志願恒決定，　親近善知識，　　不久悉成滿。",
    "T10n0293_035:0822b26_0": "　菩薩種種行，　　皆為調眾生，　普行諸法門，　　慎勿生疑惑。",
    "T10n0293_035:0822b28_0": "　汝具難思福，　　及以真實信，　是故於今日，　　得見諸佛子。",
    "T10n0293_035:0822c01_0": "　汝見諸佛子，　　悉獲廣大利，　一一諸大願，　　一切咸信受。",
    "T10n0293_035:0822c03_0": "　汝於三有中，　　修行成妙器，　是故諸佛子，　　示汝解脫門。",
    "T10n0293_035:0822c05_0": "　非是法器人，　　與佛子同住，　設經無量劫，　　莫知其境界。",
    "T10n0293_035:0822c07_0": "　汝見諸佛子，　　得聞如是法，　世間甚難有，　　應生大喜慶。",
    "T10n0293_035:0822c09_0": "　諸佛護念汝，　　菩薩攝受汝，　能順其教行，　　善哉住壽命。",
    "T10n0293_035:0822c11_0": "　已生菩薩家，　　已具菩薩德，　已長如來種，　　善哉應喜慶。",
    "T10n0293_035:0822c13_0": "　諸佛等慈父，　　菩薩等天倫，　菩提分親戚，　　長養真實意。",
    "T10n0293_035:0822c15_0": "　已具菩薩種，　　增長法王種，　已具法王德，　　大喜充遍身，　已成最勝事，　　奇特不思議，　不久汝皆得，　　當昇灌頂位。",
    "T10n0293_035:0822c19_0": "　如下如是種，　　必獲如是果，　我今慶慰汝，　　汝應大欣悅。",
    "T10n0293_035:0822c21_0": "　無量諸菩薩，　　無量劫行道，　未能成此行，　　今汝皆獲得。",
    "T10n0293_035:0822c23_0": "　信樂堅進力，　　善財成此行，　若有敬慕心，　　亦當如是學。",
    "T10n0293_035:0822c25_0": "　一切功德行，　　皆從願欲生，　善財已了知，　　常樂勤修習。",
    "T10n0293_035:0822c27_0": "　如龍布密雲，　　必當霔大雨，　菩薩起願智，　　決定修諸行。",
    "T10n0293_035:0822c29_0": "　若有善知識，　　示汝普賢行，　汝當好承事，　　慎勿生疑惑。",
    "T10n0293_035:0823a02_0": "　汝於無量劫，　　為欲妄捨身，　今為求菩提，　　此捨方為善。",
    "T10n0293_035:0823a04_0": "　汝於無量劫，　　具受生死苦，　不曾事諸佛，　　未聞如是行。",
    "T10n0293_035:0823a06_0": "　汝今得人身，　　值佛善知識，　聽受菩提行，　　云何不歡喜？",
    "T10n0293_035:0823a08_0": "　雖遇佛興世，　　亦值善知識，　其心不清淨，　　不聞如是法。",
    "T10n0293_035:0823a10_0": "　若於善知識，　　信樂心尊重，　離疑不疲厭，　　乃聞如是法。",
    "T10n0293_035:0823a12_0": "　若有聞此法，　　而興誓願心，　當知如是人，　　已獲廣大利。",
    "T10n0293_035:0823a14_0": "　汝今入此行，　　最勝難思議，　善來於人中，　　功德必成滿。",
    "T10n0293_035:0823a16_0": "　如是心清淨，　　常得近諸佛，　亦近諸菩薩，　　決定成菩提。",
    "T10n0293_035:0823a18_0": "　若入此法門，　　則具諸功德，　永離眾惡趣，　　不受一切苦。",
    "T10n0293_035:0823a20_0": "　不久捨此身，　　往生佛國土，　常見十方佛，　　及以諸菩薩。",
    "T10n0293_035:0823a22_0": "　往因今淨解，　　及事善友力，　增長諸功德，　　如水生蓮華。",
    "T10n0293_035:0823a24_0": "　樂事善知識，　　勤供一切佛，　專心聽聞法，　　常行勿懈倦。",
    "T10n0293_035:0823a26_0": "　汝是真法器，　　當具一切法，　當修一切道，　　當滿一切願。",
    "T10n0293_035:0823a28_0": "　汝以信解心，　　而來禮敬我，　不久當普入，　　一切諸佛會。",
    "T10n0293_035:0823b01_0": "　善哉真佛子，　　恭敬一切佛，　不久具諸行，　　到佛功德岸。",
    "T10n0293_035:0823b03_0": "　汝當往大智，　　文殊師利所，　彼當令汝得，　　普賢深妙行。」",
    "T10n0293_035:0823b05_0": "爾時，彌勒菩薩摩訶薩在眾會前，稱讚善財無著境界圓滿莊嚴大功德藏。",
    "T10n0293_035:0823b06_1": "善財聞彼，隨順教誨，顯示最勝方便慰諭，歡喜踊躍，身毛皆竪，涕淚交流，悲泣哽噎，起立合掌，恭敬瞻仰，遶無量匝。",
    "T10n0293_035:0823b09_2": "以文殊師利心念力故，眾華、瓔珞、種種妙寶，不覺忽然自盈其手；善財欣慶，不自勝任，即以奉散彌勒菩薩摩訶薩上。",
    "T10n0293_035:0823b11_3": "時，彌勒菩薩摩善財頂，為說偈言：「善哉善哉真佛子，　　普策諸根無懈倦，　不久當具諸功德，　　猶如文殊及與我。」",
    "T10n0293_035:0823b15_0": "時，善財童子聞是讚已，以偈答曰：「我念善知識，　　億劫難值遇，　今得咸親近，　　而來詣尊所。",
    "T10n0293_035:0823b18_0": "　我以文殊故，　　見諸難見者，　彼大功德尊，　　願速還瞻覲。」",
    "T10n0293_035:0823b20_0": "爾時，善財童子合掌恭敬，重白彌勒菩薩摩訶薩言：「大聖！",
    "T10n0293_035:0823b21_1": "我已先發阿耨多羅三藐三菩提心，而我未知菩薩云何學菩薩行？",
    "T10n0293_035:0823b22_2": "云何修菩薩道？",
    "T10n0293_035:0823b23_3": "我聞大聖善能誘誨，唯願慈哀，為我宣說。",
    "T10n0293_035:0823b24_4": "「大聖！",
    "T10n0293_035:0823b24_5": "一切如來授尊者記，一生當得阿耨多羅三藐三菩提；若一生當得無上菩提，則已超越一切菩薩所住處，則已出過一切菩薩離生位，則已圓滿一切波羅蜜，則已深入一切諸忍門，則已具足一切菩薩地，則已遊戲一切解脫門，則已成就一切三昧法，則已通達一切菩薩行，則已證得一切陀羅尼辯才，則已於一切菩薩自在中而得自在，則已積集一切菩薩助道法，則已遊戲一切菩薩智慧方便，則已出生一切善巧大智神通，則已成就一切菩薩所應學處，則已清淨一切菩薩所行妙行，則已滿足一切菩薩所發大願，則已領受一切佛所記，則已了知一切諸乘門，則已堪任一切如來所護念，則已能攝一切佛菩提，則已能持一切佛法藏，則已能受一切諸佛祕密教，則已能轉一切菩薩祕密輪，則已能為破煩惱魔軍大勇將，則已能作出生死曠野大導師，則已能作治諸惑重病大醫王，則已能於一切眾生中為最勝，則已能於一切世主中得自在，則已能於一切聖人中最第一，則已能於一切聲聞、獨覺中最增上，則已能於生死海中為船師，則已能布調伏一切眾生網，則已能觀一切眾生根，則已能攝一切眾生界，則已能守護一切菩薩眾，則已能談議一切菩薩事，則已能往詣一切如來所，則已能住止一切如來會，則已能現身一切眾生前，則已能知一切諸法如幻焰，則已能觀一切諸法如影像，則已能於一切世法無染著，則已能了一切諸法無生性，則已能淨一切菩薩身、口、意，則已能以金剛定破一切魔，則已能知一切白淨法本生處，則已能悟一切相不動性，則已能行波羅蜜不退轉，則已能觀一切法無常、苦、空、無我，則已能起一切佛地諸善根，則已能修三十七品瑜伽行，則已於一切菩薩境界到彼岸，則已普知一切煩惱性寂滅，則已能住金剛三昧不可傾動，則已能了住三世心皆不可得，則已能證不動如山菩提心，則已能於一切世法無所著，則已能超越一切魔境界，則已能住一切佛境界，則已能到一切菩薩無礙境，則已能精勤供養一切佛，則已與一切佛法同體性，已繫一切佛法繒，已受一切佛灌頂，已住一切法王位，已入一切智智境，已生一切諸佛法，已踐一切種智位。",
    "T10n0293_035:0824a09_6": "「大聖！",
    "T10n0293_035:0824a09_7": "菩薩云何學菩薩行？",
    "T10n0293_035:0824a10_8": "云何修菩薩道，隨所修行，疾能證得一切佛法？",
    "T10n0293_035:0824a11_9": "云何菩薩悉能解了一切佛法，速能度脫所念眾生，咸令究竟到於彼岸，普能成滿所發大願，普能究竟所起諸行，普能安慰一切天人，不負自身，不斷三寶，不虛一切佛菩薩種，能持一切諸佛法眼？",
    "T10n0293_035:0824a15_10": "如是等事，願皆為說！」",
    "T10n0293_035:0824a17_0": "爾時，彌勒菩薩摩訶薩普觀一切道場眾會，指示善財而作是言：「諸仁者！",
    "T10n0293_035:0824a18_1": "汝等今者見此童子來於我所問菩薩行，普欲成就諸功德不？",
    "T10n0293_035:0824a20_2": "諸仁者！",
    "T10n0293_035:0824a20_3": "今此童子，勇猛精進，志願無雜，深心堅固，恒不退轉；具勝希望，心無厭足，如山不動，如救頭然，愛樂親近諸善知識，處處尋求，承事供養，請問法要，受持無失。",
    "T10n0293_035:0824a23_4": "諸仁當知：今此童子，曩於福城，受彼菩薩文殊師利教化示導，令其發心，展轉詢求，經由一百一十城善知識已，然後而來至於我所，曾無暫起一念疲懈。",
    "T10n0293_035:0824a27_5": "「諸仁者！",
    "T10n0293_035:0824a27_6": "此善男子甚為難有，趣向大乘，住佛境界，乘大誓願，修同類行，發大勇猛，擐大悲甲，以大慈心救護眾生，起大精進修波羅蜜，作大商主護諸眾生，為大法船度諸有海，普集一切福智法寶，修諸廣大助道之法，增長成就一切功德。",
    "T10n0293_035:0824b03_7": "如是之人，難可得聞，難可得見，難得親近，難與同行。",
    "T10n0293_035:0824b04_8": "何以故？",
    "T10n0293_035:0824b05_9": "此善男子為欲救護一切眾生，超諸惡趣，離眾險難，破無明闇，出生死野，息諸趣輪，度魔境界，捨住著處，不染世法，出欲泥，斷貪鞅，解見縛，壞想宅，絕迷道，摧慢幢，拔惑箭，撤睡蓋，除障山，裂愛網，解癡結，出有流，離諂幻，淨心垢，斷疑惑，到涅槃。",
    "T10n0293_035:0824b10_10": "「諸仁者！",
    "T10n0293_035:0824b10_11": "此大丈夫，為被四流漂汩者，造大法船；為被見泥沒溺者，立大法橋；為墮愚癡黑闇者，然大智燈；為行一切生死曠野者，示以聖道；為嬰一切惑業重病者，與其法藥；為遭一切生死厄難者，飲以甘露；為入一切貪、瞋、癡火者，沃以定水；多憂惱者，慰諭令安；繫有獄者，曉誨令出；為見縛者，授以智劍；住界城者，示解脫門；在險難者，導安隱處；懼結賊者，與無畏法；墮惡趣者，授以法手；拘害蘊者，示涅槃城；界蛇所纏者，解以聖道；著於六處空聚落者，以智慧光引之令出；住邪道者，令入正濟；近惡友者，示其善友；樂凡法者，誨以聖法樂；著生死諸有城者，令其趣入一切智城。",
    "T10n0293_035:0824b24_0": "「諸仁者！",
    "T10n0293_035:0824b24_1": "此大丈夫如是勤求種種方便，誓當救護一切眾生，發菩提心相續不斷，於清淨行未曾休息，求大乘道曾無懈倦，受持一切大法雲雨，恒勤積集助道之法，圓滿一切不捨善軛，常樂一切清淨法門，修菩薩行，勇猛精進，念念勤求，無有退轉，出生諸行，成滿大願，見善知識情無厭足，事善知識身不疲懈，聞善知識所有教誨，常思順行，未曾違逆。",
    "T10n0293_035:0824c03_2": "「諸仁者！",
    "T10n0293_035:0824c03_3": "此善男子最極難得，若有眾生，能發阿耨多羅三藐三菩提心，則於世間是為希有；況發心已，復能如是為利眾生，勇猛精勤，集諸佛法，當知是人，倍為希有；又能如是勤求愛樂諸菩薩道，又能如是增長清淨諸菩薩行，又能如是親近承事諸善知識，又能如是如救頭然，如山不動，又能如是隨順一切善知識教，又能如是堅固修行一切佛道，又能如是積集一切菩提分法，又能如是不樂一切名利恭敬，又能如是不捨菩薩純一之心，又能如是不樂家宅、不欣富貴、不貪受用、不著欲樂、不戀父母、親戚、知識，不顧世間一切財物，但樂追求菩薩伴侶，又能如是不顧形命，唯願勤修一切智道，應知展轉倍更難得。",
    "T10n0293_035:0824c17_4": "「諸仁者！",
    "T10n0293_035:0824c17_5": "其餘菩薩經於無量百千萬億那由他劫，乃能滿足菩薩願行，乃能親近諸佛菩提；此善男子，於一生內，則能嚴淨一切佛剎，則能教化一切眾生，則以智慧深入法界，則能成就諸波羅蜜，則能增廣一切行網，則能圓滿一切大願，則能超出一切魔業，則能承事一切善友，令生歡喜，則能清淨諸菩薩行，令其具足，則能修習普賢諸行，令其成就。」",
    "T10n0293_035:0824c26_0": "爾時，彌勒菩薩摩訶薩如是稱歎善財童子種種功德，令眾會中無量百千眾生，堅固無上菩提之心，告善財言：「善哉！",
    "T10n0293_035:0824c28_1": "善哉！",
    "T10n0293_035:0824c28_2": "善男子！",
    "T10n0293_035:0824c28_3": "汝為利樂一切世間，汝為救護一切眾生，汝為勤求一切佛法故，發阿耨多羅三藐三菩提心。",
    "T10n0293_035:0825a02_4": "「善男子！",
    "T10n0293_035:0825a02_5": "汝獲善利，汝善得人身，汝善住壽命，汝善值如來出興於世，汝善見文殊師利大善知識。",
    "T10n0293_035:0825a04_6": "汝身即是真善法器，為諸善根之所潤澤。",
    "T10n0293_035:0825a05_7": "汝為白法之所資持，信樂廣大，慧解清淨，已得諸佛之所護念，已為善友共所攝受。",
    "T10n0293_035:0825a07_8": "何以故？",
    "T10n0293_035:0825a07_9": "謂能發大菩提心故。",
    "T10n0293_035:0825a07_10": "「善男子！",
    "T10n0293_035:0825a07_11": "菩提心者，猶如種子，能生一切諸佛法故；菩提心者，猶如良田，能長眾生白淨法故；菩提心者，猶如大地，能持一切諸世間故；菩提心者，猶如大水，能滌一切煩惱垢故；菩提心者，猶如大風，普行世間無所礙故；菩提心者，猶如大火，能燒一切諸見薪故；菩提心者，猶如淨日，普照一切諸世間故；菩提心者，猶如盛月，普能圓滿白淨法故；菩提心者，猶如明燈，能放種種法光明故；菩提心者，猶如淨目，普見一切夷險處故；菩提心者，猶如大道，普令得入大智城故；菩提心者，猶如正濟，令其得離諸邪法故；菩提心者，猶如大車，普能運載諸菩薩故；菩提心者，猶如門戶，開示一切菩薩行故；菩提心者，猶如宮殿，安住修習三昧法故；菩提心者，猶如園苑，於中遊戲受法樂故；菩提心者，猶如舍宅，安隱一切諸眾生故；菩提心者，則為所歸，利益一切諸世間故；菩提心者，則為所依，諸菩薩行所依處故；菩提心者，猶如嚴父，訓導一切諸菩薩故；菩提心者，猶如慈母，生長菩薩諸善根故；菩提心者，猶如乳母，養育守護諸菩薩故；菩提心者，猶如善友，成益一切諸菩薩故；菩提心者，猶如君主，勝出一切二乘人故；菩提心者，猶如帝王，一切願中得自在故；菩提心者，猶如大海，普生一切諸功德故；菩提心者，如須彌山，於諸眾生心平等故；菩提心者，如鐵圍山，攝持一切諸世間故；菩提心者，如大雪山，長養一切智慧藥故；菩提心者，猶如香山，出生一切功德香故；菩提心者，如大虛空，諸妙功德廣無邊故；菩提心者，如妙蓮華，不染一切世間法故；菩提心者，如調慧象，其心善順不獷戾故；菩提心者，如良善馬，遠離一切諸惡性故；菩提心者，如調御師，守護一切大乘法故；菩提心者，猶如良藥，能治一切煩惱病故；菩提心者，猶如阬穽，陷沒一切諸惡法故；菩提心者，猶如金剛，悉能穿徹一切法故；菩提心者，猶如香篋，能貯一切功德香故；菩提心者，猶如妙華，一切世間所樂見故；菩提心者，如白栴檀，除眾欲熱使清涼故；菩提心者，如黑沈香，能熏法界悉周遍故；菩提心者，如善見藥王，能破一切煩惱病故；菩提心者，如毘笈摩藥，能拔一切諸惑箭故；菩提心者，猶如心識，能與諸根作依止故；菩提心者，猶如帝釋，一切主中最尊勝故；菩提心者，如毘沙門，能斷一切貧窮苦故；菩提心者，如功德天，一切功德所莊嚴故；菩提心者，如莊嚴具，莊嚴一切諸菩薩故；菩提心者，如劫燒火，能燒一切諸有為故；菩提心者，如無生根藥，長養一切諸佛法故；菩提心者，猶如龍珠，能銷一切煩惱毒故；菩提心者，如水清珠，能清一切煩惱濁故；菩提心者，如如意珠，周給一切諸貧乏故；菩提心者，如賢德瓶，滿足一切眾生願故；菩提心者，如如意樹，能雨一切莊嚴具故；菩提心者，如鵝羽衣，不受一切生死垢故；菩提心者，如白[疊*毛]線，從本已來性清淨故；菩提心者，如快利犁，能治一切眾生田故；菩提心者，如那羅延，能摧一切我見敵故；菩提心者，猶如快箭，能破一切諸苦的故；菩提心者，猶如利矛，能穿一切煩惱甲故；菩提心者，猶如堅甲，能護一切如理心故；菩提心者，猶如利刀，能斬一切煩惱首故；菩提心者，猶如利劍，能斷一切憍慢鎧故；菩提心者，猶如利鐮，能翦隨眠微細惑故；菩提心者，如勇將幢，能伏一切諸魔軍故；菩提心者，猶如利鋸，能截一切無明樹故；菩提心者，猶如利斧，能伐一切諸苦樹故；菩提心者，猶如器仗，能防一切諸厄難故；菩提心者，猶如善手，防護一切智度身故；菩提心者，猶如好足，安立一切功德身故；菩提心者，猶如金錍，能除一切無明翳故；菩提心者，猶如鉗鑷，能拔一切身見刺故；菩提心者，猶如臥具，息除生死諸勞苦故；菩提心者，如善知識，能解一切生死縛故；菩提心者，如好珍財，能除一切貧窮事故；菩提心者，猶如導師，善知菩薩出要道故；菩提心者，猶如伏藏，出功德財無匱乏故；菩提心者，猶如涌泉，出智慧水無窮盡故；菩提心者，猶如明鏡，普現一切法門像故；菩提心者，猶如蓮華，不染一切諸罪垢故；菩提心者，猶如大河，流引一切度攝法故；菩提心者，如大龍王，能雨一切妙法雨故；菩提心者，猶如命根，任持菩薩大悲身故；菩提心者，猶如甘露，能令安住不死界故；菩提心者，猶如大網，普攝一切諸眾生故；菩提心者，猶如羂索，攝取一切所應化故；菩提心者，猶如鉤餌，出有淵中所居者故；菩提心者，如阿伽陀藥，能除惑病永安隱故；菩提心者，如除毒藥，悉能消歇貪愛毒故；菩提心者，如善持明，能滅一切惡尋伺故；菩提心者，猶如疾風，能散一切諸障霧故；菩提心者，如大寶洲，出生一切覺分寶故；菩提心者，如好種子，出生一切白淨法故；菩提心者，猶如住宅，諸功德法所依處故；菩提心者，猶如市肆，菩薩商主貿易處故；菩提心者，如鍊金藥，能治一切煩惱垢故；菩提心者，猶如好蜜，圓滿一切功德味故；菩提心者，猶如正道，令諸菩薩入智城故；菩提心者，猶如好器，能持一切白淨法故；菩提心者，猶如時雨，能滅一切煩惱塵故；菩提心者，猶如住處，一切菩薩所依住故；菩提心者，猶如磁石，吸引一切解脫果故；菩提心者，如淨瑠璃，自性明潔無諸垢故；菩提心者，如帝青寶，出過世間二乘智故；菩提心者，如更漏鼓，覺諸眾生煩惱睡故；菩提心者，如清淨水，性本澄潔無垢濁故；菩提心者，如閻浮金，映奪一切有為善故；菩提心者，如大山王，超出一切諸世間故；菩提心者，則為所歸，不拒一切諸來者故；菩提心者，則為義利，能除一切衰惱事故；菩提心者，則為妙寶，能令一切心歡喜故；菩提心者，如大施會，充滿一切眾生心故；菩提心者，則為尊勝，諸眾生心無與等故；菩提心者，猶如伏藏，能攝一切諸佛法故；菩提心者，如善諷誦，普攝菩薩諸行願故；菩提心者，如能守護，隨順長養一切法故；菩提心者，如能利益，能迴一切不善法故；菩提心者，如因陀羅網，能伏煩惱阿脩羅故；菩提心者，如婆樓那風，能動一切所應化故；菩提心者，如因陀羅火，能燒一切諸惑習故；菩提心者，如佛支提，一切世間應供養故。",
    "T10n0293_035:0826b08_12": "「善男子！",
    "T10n0293_035:0826b08_13": "菩提心者，成就如是無量無邊最勝功德；舉要言之，應知悉與一切佛法諸功德等。",
    "T10n0293_035:0826b10_14": "何以故？",
    "T10n0293_035:0826b10_15": "因菩提心出生一切菩薩行輪，三世十方一切如來從菩提心而出生故。",
    "T10n0293_035:0826b12_16": "是故，善男子！",
    "T10n0293_035:0826b12_17": "若有能發阿耨多羅三藐三菩提心者，則已出生無量功德，普能攝取一切智道。」",
    "T10n0293_035:0826b15_0": "大方廣佛華嚴經卷第三十五"
}