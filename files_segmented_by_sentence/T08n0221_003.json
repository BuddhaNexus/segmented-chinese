{
    "T08n0221_003:0015c14_0": "放光般若經卷第三",
    "T08n0221_003:0015c16_0": "西晉于闐國三藏無羅叉",
    "T08n0221_003:0015c17_0": "奉　詔譯",
    "T08n0221_003:0015c18_0": "摩訶般若波羅蜜空行品第十二",
    "T08n0221_003:0015c19_0": "須菩提白佛言：「菩薩摩訶薩行般若波羅蜜，無有漚惒拘舍羅，於五陰為行相。",
    "T08n0221_003:0015c20_1": "若念五陰有常為行相，念五陰無常為行相，念五陰苦，言五陰是我所，是為行相。",
    "T08n0221_003:0015c22_2": "念五陰寂靜為行相。",
    "T08n0221_003:0015c23_3": "世尊！",
    "T08n0221_003:0015c23_4": "菩薩摩訶薩不以漚惒拘舍羅行般若波羅蜜，學三十七品、佛十八法，亦復為行相。",
    "T08n0221_003:0015c25_5": "世尊！",
    "T08n0221_003:0015c25_6": "若菩薩行般若波羅蜜，自念言：『我行般若波羅蜜。』",
    "T08n0221_003:0015c26_7": "設欲有所得，是亦為行相。",
    "T08n0221_003:0015c26_8": "若菩薩念言：『有作是學者，為學般若波羅蜜。』",
    "T08n0221_003:0015c27_9": "是亦為行相。",
    "T08n0221_003:0015c28_10": "作是學者，當知菩薩未有漚惒拘舍羅故。」",
    "T08n0221_003:0015c29_11": "須菩提語舍利弗言：「菩薩作是學般若波羅蜜，為住色、為分別色。",
    "T08n0221_003:0016a01_12": "坐分別色，便作行色求。",
    "T08n0221_003:0016a02_13": "已作是行，不得離生老病死苦。",
    "T08n0221_003:0016a02_14": "菩薩復不以漚惒拘舍羅行般若波羅蜜，處於眼耳鼻舌身意，分別六情，復分別十八性，復住於三十七品及佛十八法，各分別計校作色求，亦復不能脫生老病死苦。",
    "T08n0221_003:0016a06_15": "是菩薩尚不能逮聲聞、辟支佛地證，況欲得阿耨多羅三耶三菩？",
    "T08n0221_003:0016a08_16": "是事不然。",
    "T08n0221_003:0016a08_17": "以是故，當知菩薩行般若波羅蜜無漚惒拘舍羅。」",
    "T08n0221_003:0016a09_18": "舍利弗問須菩提：「當云何知菩薩行般若波羅蜜，而是漚惒拘舍羅？」",
    "T08n0221_003:0016a11_19": "須菩提報言：「菩薩摩訶薩行般若波羅蜜，於色痛想行識不作相行，亦不言五陰有常無常，於五陰亦不作苦樂行，亦不作是我所非我所行，於五陰不作空、無相、無願行，於五陰亦不作寂靜行。",
    "T08n0221_003:0016a15_20": "以是故，舍利弗！",
    "T08n0221_003:0016a15_21": "以五陰空為非五陰，五陰不離空，空不離五陰；五陰則是空，空則是五陰。",
    "T08n0221_003:0016a17_22": "六波羅蜜、三十七品及佛十八法皆空。",
    "T08n0221_003:0016a18_23": "假令空者亦不離十八法，十八法亦不離空。",
    "T08n0221_003:0016a19_24": "菩薩如是行般若波羅蜜，則為是漚惒拘舍羅。",
    "T08n0221_003:0016a20_25": "菩薩作是行般若波羅蜜，便成阿耨多羅三耶三菩。",
    "T08n0221_003:0016a21_26": "行般若波羅蜜，亦不見般若波羅蜜，亦不見行者，亦不見不行者。」",
    "T08n0221_003:0016a23_27": "舍利弗問須菩提：「菩薩摩訶薩，何以故行般若波羅蜜亦不見般若波羅蜜？」",
    "T08n0221_003:0016a24_28": "須菩提報言：「以般若波羅蜜狀貌本實不可得見故。",
    "T08n0221_003:0016a26_0": "何以故？",
    "T08n0221_003:0016a26_1": "所有者無所有故。",
    "T08n0221_003:0016a26_2": "是故行般若波羅蜜無所見。",
    "T08n0221_003:0016a27_3": "所以者何？",
    "T08n0221_003:0016a27_4": "菩薩悉知諸法所有無所有。",
    "T08n0221_003:0016a28_5": "有三昧名於諸法無所生，是諸菩薩摩訶薩無量無限廣大之用，非聲聞、辟支佛所知。",
    "T08n0221_003:0016b01_6": "菩薩摩訶薩不離是三昧，便疾得阿耨多羅三耶三菩。」",
    "T08n0221_003:0016b02_7": "舍利弗問須菩提：「但是三昧使菩薩疾成阿耨多羅三耶三菩耶？",
    "T08n0221_003:0016b03_8": "頗復有餘三昧？」",
    "T08n0221_003:0016b04_9": "須菩提報言：「亦復有餘三昧，令菩薩疾成得佛。」",
    "T08n0221_003:0016b05_10": "舍利弗問言：「何者是？」",
    "T08n0221_003:0016b05_11": "須菩提言：「有三昧名首楞嚴菩薩行，是三昧亦疾得佛。",
    "T08n0221_003:0016b07_0": "復有寶印三昧、師子遊步三昧、月三昧、作月幢三昧、諸法印三昧、照頂三昧、真法性三昧、必造幢三昧、金剛三昧、諸法所入印三昧、三昧王所入三昧、王印三昧、力進三昧、寶器三昧、必入辯才三昧。",
    "T08n0221_003:0016b11_1": "如是等三昧，菩薩摩訶薩悉學已，便疾得佛。",
    "T08n0221_003:0016b12_2": "舍利弗！",
    "T08n0221_003:0016b12_3": "復有無央數不可計三昧，菩薩所應學，亦復令菩薩疾得佛。」",
    "T08n0221_003:0016b14_4": "須菩提承佛威神言：「若有菩薩摩訶薩行是三昧者，已為過去佛所授決已，今現在諸佛亦授其決已，亦不見三昧、亦不念三昧，亦不貢高念言：『我得是三昧。』",
    "T08n0221_003:0016b17_5": "亦不念言：『我住是三昧。』",
    "T08n0221_003:0016b18_6": "都無三昧想。」",
    "T08n0221_003:0016b18_7": "舍利弗問須菩提言：「諸有住是三昧者，為已從過去諸佛授記已耶？」",
    "T08n0221_003:0016b20_8": "須菩提言：「不也，舍利弗！",
    "T08n0221_003:0016b20_9": "何以故？",
    "T08n0221_003:0016b20_10": "般若波羅蜜及三昧、菩薩無有異。",
    "T08n0221_003:0016b21_11": "菩薩則是三昧，三昧則是菩薩；般若波羅蜜亦爾，等無有異。",
    "T08n0221_003:0016b22_12": "而善男子不知諸法等三昧。",
    "T08n0221_003:0016b23_13": "何以故不知？",
    "T08n0221_003:0016b23_14": "菩薩以不見是三昧，是故不知。」",
    "T08n0221_003:0016b24_15": "於是世尊讚歎須菩提言：「善哉，善哉！",
    "T08n0221_003:0016b25_16": "如我所歎譽，汝於諸空寂行者第一。",
    "T08n0221_003:0016b26_17": "菩薩摩訶薩當作是學六波羅蜜及三十七品及佛十八法。」",
    "T08n0221_003:0016b27_18": "舍利弗白佛言：「菩薩摩訶薩當作是學般若波羅蜜耶？」",
    "T08n0221_003:0016b28_19": "佛言：「當作是學六波羅蜜、三十七品及佛十八法，亦不想有所得、有所見。」",
    "T08n0221_003:0016c01_20": "舍利弗白佛言：「何等為無所得、無所見？」",
    "T08n0221_003:0016c02_21": "世尊報言：「吾我及眾生不可得見，以內外空故。",
    "T08n0221_003:0016c03_22": "五陰、十八性、十二衰，不可得、不可見，本淨故。",
    "T08n0221_003:0016c04_23": "十二因緣不可見，常淨故。",
    "T08n0221_003:0016c05_24": "苦、習、盡、道不可見，常淨故。",
    "T08n0221_003:0016c05_25": "不可見欲性、形性、無形性，不可得見三十七品、佛十八法，常淨故。",
    "T08n0221_003:0016c07_26": "不可得見六波羅蜜，從須陀洹乃至佛，常淨故，不可見。」",
    "T08n0221_003:0016c08_27": "舍利弗白佛言：「何等為淨？」",
    "T08n0221_003:0016c09_28": "世尊報言：「不生、不有、不可見、無所為，是為淨。」",
    "T08n0221_003:0016c10_29": "舍利弗白佛言：「菩薩摩訶薩作是學，為學何法？」",
    "T08n0221_003:0016c11_30": "世尊報言：「菩薩作是學，於諸法無所學。",
    "T08n0221_003:0016c12_31": "何以故？",
    "T08n0221_003:0016c12_32": "法不爾如凡人所入。」",
    "T08n0221_003:0016c12_33": "舍利弗白佛言：「法云何？",
    "T08n0221_003:0016c13_34": "世尊！」",
    "T08n0221_003:0016c13_35": "佛報言：「法之所有如無所有，作是有故，言無所有。」",
    "T08n0221_003:0016c14_36": "舍利弗白佛言：「何等為無所有而有？」",
    "T08n0221_003:0016c15_37": "世尊報言：「五陰無所有，內外所有無所有，空故。",
    "T08n0221_003:0016c16_38": "三十七品、佛十八法無所有，內外所有無所有，空故。",
    "T08n0221_003:0016c17_39": "凡夫愚人隨癡入愛，於中作癡行，為兩際所得而不知不見；法所不癡者，而為入於名色、入於六入、入於三十七品及佛十八法，雖入其中法所無者及更念，亦復不知亦不見。",
    "T08n0221_003:0016c21_40": "不知不見何等？」",
    "T08n0221_003:0016c22_41": "佛言：「不知五陰、不見五陰，不見三十七品、佛十八法。",
    "T08n0221_003:0016c23_42": "以是法墮於凡夫愚人之數而不出於何？",
    "T08n0221_003:0016c24_43": "不出於欲、形、無形界，不出於聲聞、辟支佛法。",
    "T08n0221_003:0016c25_44": "不出而復不信。",
    "T08n0221_003:0016c25_45": "不信何等？",
    "T08n0221_003:0016c25_46": "不信五陰空，不信三十七品、佛十八法空。",
    "T08n0221_003:0016c26_47": "亦復不住。",
    "T08n0221_003:0016c27_0": "於何所不住？",
    "T08n0221_003:0016c27_1": "不住於六波羅蜜，不住於阿惟越致地，乃至佛十八法不住。",
    "T08n0221_003:0016c28_2": "以是故，謂為凡夫愚人，便入於眼耳鼻舌身意，入於五陰、六衰，入於十八性，入於婬怒癡，入於諸見，入於三十七品、佛十八法，入於道。」",
    "T08n0221_003:0017a02_3": "舍利弗白佛言：「世尊！",
    "T08n0221_003:0017a03_4": "菩薩作是學，為不學般若波羅蜜，不成薩云若慧耶？」",
    "T08n0221_003:0017a04_5": "佛言：「如是學，為不學般若波羅蜜，不出薩云若。」",
    "T08n0221_003:0017a05_6": "舍利弗白佛言：「何以故菩薩不學般若波羅蜜，不成薩云若慧？」",
    "T08n0221_003:0017a06_7": "佛言：「以菩薩摩訶薩無漚惒拘舍羅，以想念入六波羅蜜及三十七品、佛十八法，以想念入薩云若。",
    "T08n0221_003:0017a09_0": "以是故，菩薩摩訶薩不學般若波羅蜜，不生薩云若慧。」",
    "T08n0221_003:0017a10_1": "舍利弗白佛言：「菩薩當云何學般若波羅蜜而令菩薩成薩云若慧？」",
    "T08n0221_003:0017a11_2": "佛言：「菩薩行般若波羅蜜、不見般若波羅蜜，是為菩薩摩訶薩行般若波羅蜜者。",
    "T08n0221_003:0017a13_3": "學如成，薩云若慧如應，無所見、無所得。」",
    "T08n0221_003:0017a14_4": "舍利弗白佛言：「何等為無所得、無所見？」",
    "T08n0221_003:0017a15_5": "佛言：「不見一切法，空故。」",
    "T08n0221_003:0017a16_0": "摩訶般若波羅蜜問幻品第十三",
    "T08n0221_003:0017a17_0": "須菩提白佛言：「世尊！",
    "T08n0221_003:0017a17_1": "若人問言：『幻人布施、持戒、精進、忍辱、一心、智慧，學三十七品、佛十八法、學薩云若，當成薩云若不乎？』",
    "T08n0221_003:0017a19_2": "我等當云何報？」",
    "T08n0221_003:0017a20_0": "佛告須菩提：「我自還問汝，隨須菩提意報我。",
    "T08n0221_003:0017a21_0": "於須菩提意云何，五陰與幻有異無？",
    "T08n0221_003:0017a21_1": "眼耳鼻舌身意、色聲香味細滑法、十八性與幻有異不？」",
    "T08n0221_003:0017a23_2": "須菩提對曰：「無有異。",
    "T08n0221_003:0017a23_3": "世尊！」",
    "T08n0221_003:0017a23_4": "佛言：「三十七品、佛十八法，空、無相、無願及道，與幻有異不？」",
    "T08n0221_003:0017a25_0": "須菩提答曰：「無有異。",
    "T08n0221_003:0017a25_1": "世尊！",
    "T08n0221_003:0017a25_2": "五陰則是幻，幻則是五陰；十二衰及十八性皆是幻，三十七品及佛十八法亦是幻，幻則十八法。」",
    "T08n0221_003:0017a27_3": "佛告須菩提：「幻人頗有著有縛、有生有死不？」",
    "T08n0221_003:0017a28_4": "對曰：「無。」",
    "T08n0221_003:0017a28_5": "「於須菩提意云何，幻人亦不生亦不滅，學般若波羅蜜，當成薩云若不？」",
    "T08n0221_003:0017b01_6": "須菩提白佛言：「不能得。」",
    "T08n0221_003:0017b02_7": "「於須菩提意云何，著字名合法、五陰數字，為菩薩不？」",
    "T08n0221_003:0017b03_8": "對曰：「如是，如是！",
    "T08n0221_003:0017b03_9": "世尊！」",
    "T08n0221_003:0017b03_10": "「著字五陰，生滅可得見不？」",
    "T08n0221_003:0017b04_11": "須菩提對曰：「不可得見。」",
    "T08n0221_003:0017b04_12": "「亦無起、亦無滅、亦無字、亦無身行、亦無意行、亦無著、亦無縛，學般若波羅蜜，寧成薩云若不？」",
    "T08n0221_003:0017b06_13": "須菩提對曰：「不能成。」",
    "T08n0221_003:0017b07_14": "佛言：「菩薩學般若波羅蜜，應無所得。」",
    "T08n0221_003:0017b08_15": "須菩提白佛言：「菩薩如是學般若波羅蜜，及阿耨多羅三耶三菩，為如幻人學。",
    "T08n0221_003:0017b10_16": "所以者何？",
    "T08n0221_003:0017b10_17": "當知五陰如幻人。」",
    "T08n0221_003:0017b10_18": "「於須菩提意云何，五陰為學般若波羅蜜，當成薩云若不？」",
    "T08n0221_003:0017b12_0": "須菩提白佛言：「不也。",
    "T08n0221_003:0017b12_1": "世尊！",
    "T08n0221_003:0017b12_2": "何以故？",
    "T08n0221_003:0017b12_3": "五陰所有無所有。",
    "T08n0221_003:0017b13_4": "無所有者亦不可得見。",
    "T08n0221_003:0017b13_5": "於須菩提意云何，五陰如夢、如響、如影、如熱時炎、如化。」",
    "T08n0221_003:0017b15_0": "「當學般若波羅蜜耶？」",
    "T08n0221_003:0017b15_1": "對曰：「非也。",
    "T08n0221_003:0017b15_2": "何以故？",
    "T08n0221_003:0017b15_3": "五陰、六衰，如夢如幻、無所有、不可得見。」",
    "T08n0221_003:0017b16_4": "須菩提白佛言：「新發大乘意菩薩，聞作是說般若波羅蜜，將無恐怖？」",
    "T08n0221_003:0017b18_5": "佛言：「新學大乘菩薩，未得般若波羅蜜漚惒拘舍羅，不與善知識相隨，或恐或怖。」",
    "T08n0221_003:0017b20_6": "須菩提白佛言：「菩薩當行何等漚惒拘舍羅，令菩薩不恐不怖？",
    "T08n0221_003:0017b21_7": "世尊！」",
    "T08n0221_003:0017b21_8": "佛告言：「菩薩行般若波羅蜜應薩云若行，觀五陰無常亦不猗五陰，是為菩薩行般若波羅蜜漚惒拘舍羅。",
    "T08n0221_003:0017b24_9": "「復次，須菩提！",
    "T08n0221_003:0017b24_10": "菩薩意應薩云若行，觀五陰苦、空、非我，觀五陰空、無相、無願，觀五陰寂靜，應無所得、無所猗；是為菩薩行般若波羅蜜漚惒拘舍羅。",
    "T08n0221_003:0017b27_11": "菩薩當作念言：『我當為一切眾生說無常、苦、空、非我，為說空、無相、無願、寂靜之法，應無所得、無所猗。』",
    "T08n0221_003:0017b29_12": "是為菩薩檀波羅蜜。",
    "T08n0221_003:0017c01_13": "「復次，須菩提！",
    "T08n0221_003:0017c01_14": "菩薩亦不以羅漢、辟支佛意觀五陰無常、苦、空、非我，亦不以羅漢、辟支佛意觀空、無相、無願、寂靜；是為菩薩不越戒，以是故菩薩不恐不怖。",
    "T08n0221_003:0017c04_15": "菩薩盡能奉行能忍，是為菩薩行羼提波羅蜜。",
    "T08n0221_003:0017c05_16": "「復次，須菩提！",
    "T08n0221_003:0017c06_17": "菩薩意行應薩云若，觀五陰無常，應無所見、無所著，不捨薩云若意；是為菩薩行惟逮波羅蜜。",
    "T08n0221_003:0017c08_18": "菩薩適作是行，不起羅漢、辟支佛意，羈他惡意亦不得生；是為菩薩摩訶薩行禪波羅蜜不恐不怖。",
    "T08n0221_003:0017c10_19": "「復次，須菩提！",
    "T08n0221_003:0017c10_20": "菩薩行般若波羅蜜，當作是觀。",
    "T08n0221_003:0017c11_21": "言不以五陰空，空則五陰，六情、十八性、三十七品亦復如是，是故菩薩行般若波羅蜜不恐不怖。」",
    "T08n0221_003:0017c13_22": "須菩提白佛言：「菩薩行般若波羅蜜，當與何等善知識相得，聞說般若波羅蜜不恐不怖？」",
    "T08n0221_003:0017c15_23": "佛報言：「菩薩說五陰無常、苦、空、無我，空、無相、無願、寂靜而無所希望。",
    "T08n0221_003:0017c17_24": "持是無所希望之福，不作羅漢、辟支佛地行，但求薩云若；是為菩薩善知識。",
    "T08n0221_003:0017c18_25": "為說六情、十八性寂靜而無所希望。",
    "T08n0221_003:0017c19_26": "持是功德不願聲聞、辟支佛地；是為菩薩善知識。",
    "T08n0221_003:0017c20_27": "「復次，須菩提！",
    "T08n0221_003:0017c21_28": "菩薩念三十七品、佛十八法，念薩云若、念道，以為一切說法無所希望。",
    "T08n0221_003:0017c22_29": "持無所希望福，不為聲聞、辟支佛地，但為薩云若；是為菩薩善知識。」",
    "T08n0221_003:0017c24_30": "須菩提白佛言：「何等為菩薩學般若波羅蜜無漚惒拘舍羅，為惡知識。",
    "T08n0221_003:0017c25_31": "聞說般若波羅蜜為恐怖？」",
    "T08n0221_003:0017c26_32": "世尊報言：「菩薩離薩云若意，猗般若波羅蜜而自貢高，行禪、精進、忍辱、持戒，行布施，以猗檀波羅蜜而自貢高。」",
    "T08n0221_003:0017c29_0": "「復次，須菩提！",
    "T08n0221_003:0017c29_1": "菩薩離薩云若意，念五陰、內外空，以空貢高、有所猗；念六情空、念十八性空，以是為貢高；念三十七品及佛十八法空，猗十八法而自貢高；是為菩薩不行般若波羅蜜、無漚惒拘舍羅，聞說般若波羅蜜為恐怖。」",
    "T08n0221_003:0018a05_0": "須菩提白佛言：「何等為菩薩惡知識？」",
    "T08n0221_003:0018a05_1": "佛言：「教令遠離六波羅蜜，語菩薩言：『莫學是，非佛所說，但合會作，是不足聽聞、不當受持、不當諷誦讀亦不當教他人。』",
    "T08n0221_003:0018a08_2": "當知是菩薩惡知識。",
    "T08n0221_003:0018a09_0": "菩薩復有惡知識，與說魔所樂事。",
    "T08n0221_003:0018a09_1": "魔波旬作佛形像，往到菩薩所，使菩薩遠離六波羅蜜，語菩薩言：『善男子！",
    "T08n0221_003:0018a11_2": "用是六波羅蜜學為？』",
    "T08n0221_003:0018a11_3": "當知是菩薩惡知識。",
    "T08n0221_003:0018a12_4": "魔復作佛形像，往到菩薩所，分別廣說聲聞所應行經，但為說是魔事；當知是菩薩惡知識。",
    "T08n0221_003:0018a14_5": "魔復作佛形像，往到菩薩所，語菩薩言：『善男子！",
    "T08n0221_003:0018a15_6": "汝亦無菩薩意，亦非阿惟越致。",
    "T08n0221_003:0018a16_7": "汝亦不能成阿耨多羅三耶三菩。』",
    "T08n0221_003:0018a17_8": "假令不教菩薩令覺魔事者，是菩薩惡知識。",
    "T08n0221_003:0018a18_9": "魔波旬復作佛形像，往到菩薩所，語菩薩言：『善男子！",
    "T08n0221_003:0018a19_10": "眼耳鼻舌身意空，六衰、十八性皆空，六波羅蜜、三十七品、佛十八法皆空。",
    "T08n0221_003:0018a20_11": "用是阿耨多羅三耶三菩學為？』",
    "T08n0221_003:0018a21_12": "有作是教者，是為菩薩惡知識。",
    "T08n0221_003:0018a22_13": "「復次，須菩提！",
    "T08n0221_003:0018a22_14": "魔復作辟支佛形像，往至菩薩所，語菩薩言：『善男子！",
    "T08n0221_003:0018a23_15": "十方皆空，無有佛、亦無有菩薩、亦無有聲聞。』",
    "T08n0221_003:0018a24_16": "而為菩薩說是輩魔事，當知是則菩薩惡知識。",
    "T08n0221_003:0018a25_17": "魔復作聲聞形像，被服往到菩薩所，斷菩薩薩云若意，為說聲聞、辟支佛行。",
    "T08n0221_003:0018a27_18": "有作是教者，則是菩薩惡知識。",
    "T08n0221_003:0018a28_19": "魔復作菩薩師和上，被服到菩薩所，教令離菩薩行、教令離薩云若、三十七品及佛十八法，持空、無相、無願法授菩薩：『汝當念是法，受聲聞地證，當用是阿耨多羅三耶三菩學為？』",
    "T08n0221_003:0018b03_20": "是但魔事耳。",
    "T08n0221_003:0018b03_21": "「復次，須菩提！",
    "T08n0221_003:0018b03_22": "魔復作菩薩母形像，來至菩薩所言：『子！",
    "T08n0221_003:0018b04_23": "汝當受是須陀洹證，習羅漢果證；當用是阿耨多羅三耶三菩為？",
    "T08n0221_003:0018b06_24": "當受是無央數劫生死，當受是截手截腳之痛。』",
    "T08n0221_003:0018b07_25": "向菩薩說是輩魔事，是則魔所作。",
    "T08n0221_003:0018b08_26": "「復次，須菩提！",
    "T08n0221_003:0018b08_27": "魔復作比丘，被服至菩薩所，語菩薩言：『眼耳鼻舌身意，無常、苦、空、非我，空、無相、無願、寂靜。』",
    "T08n0221_003:0018b10_28": "為說三十七品、佛十八法，皆為說相著事；當知是菩薩之惡知識。",
    "T08n0221_003:0018b11_29": "覺已，當急遠離之。」",
    "T08n0221_003:0018b13_0": "摩訶般若波羅蜜了本品第十四",
    "T08n0221_003:0018b14_0": "須菩提白佛言：「菩薩號為菩薩，其句義云何？」",
    "T08n0221_003:0018b15_0": "佛告須菩提：「菩薩句義無所有。",
    "T08n0221_003:0018b15_1": "所以者何？",
    "T08n0221_003:0018b15_2": "道者無有句義、亦無我；菩薩義者亦如是。",
    "T08n0221_003:0018b16_3": "須菩提！",
    "T08n0221_003:0018b17_4": "譬如鳥飛虛空無有足跡，菩薩義者亦如是。",
    "T08n0221_003:0018b18_5": "譬如夢、幻、熱時炎、影，如來所化無所有，菩薩義者亦如是。",
    "T08n0221_003:0018b19_6": "譬如法性及如、真際，亦無所有；譬如幻士五陰，不可得、不可見；行般若波羅蜜菩薩摩訶薩，其義亦如是。",
    "T08n0221_003:0018b21_7": "譬如幻士行內外空，亦無所有；菩薩行般若波羅蜜，其義亦如是。",
    "T08n0221_003:0018b23_8": "須菩提！",
    "T08n0221_003:0018b23_9": "譬如幻士行六波羅蜜、三十七品及佛十八法，無所有；菩薩義者亦如是。",
    "T08n0221_003:0018b25_10": "須菩提！",
    "T08n0221_003:0018b25_11": "譬如佛五陰不可得。",
    "T08n0221_003:0018b25_12": "何以故？",
    "T08n0221_003:0018b25_13": "無有五陰故。",
    "T08n0221_003:0018b26_14": "菩薩行般若波羅蜜，不見菩薩之句義。",
    "T08n0221_003:0018b27_15": "須菩提！",
    "T08n0221_003:0018b27_16": "譬如怛薩阿竭、阿羅訶、三耶三佛六情無所有；菩薩行般若波羅蜜，其義亦如是。",
    "T08n0221_003:0018b29_0": "須菩提！",
    "T08n0221_003:0018b29_1": "譬如佛行內外空，其際不可得見，行三十七品及佛十八法，不可得見；菩薩其義亦如是，有為、無為性，亦無有義。",
    "T08n0221_003:0018c02_2": "須菩提！",
    "T08n0221_003:0018c02_3": "譬如不生不滅、無所有、無作、無著、無斷，其義亦無所有。」",
    "T08n0221_003:0018c04_4": "「何等不生不滅、不著不斷、不有不作？」",
    "T08n0221_003:0018c05_0": "報言：「五陰不生不滅、亦不著、亦不斷、亦不可見，十八性、六情、六衰、五陰無著，三十七品、佛十八法，無著無斷義不可得；行般若波羅蜜菩薩，其義亦如是。",
    "T08n0221_003:0018c08_1": "須菩提！",
    "T08n0221_003:0018c08_2": "譬如三十七品、佛十八法本淨，無有義；菩薩義者亦如是。",
    "T08n0221_003:0018c09_3": "譬如吾我淨，以吾我無有邊際故。",
    "T08n0221_003:0018c10_4": "我人壽命淨不可得見，眾生無邊際故。",
    "T08n0221_003:0018c11_5": "菩薩行般若波羅蜜，其義亦如是。",
    "T08n0221_003:0018c12_6": "譬如日出時，諸冥迹不復現；菩薩亦如是。",
    "T08n0221_003:0018c13_7": "譬如天地劫盡火燒時，世間諸所有皆燒盡，其迹不可見；菩薩行般若波羅蜜，其義亦如是。",
    "T08n0221_003:0018c15_8": "須菩提！",
    "T08n0221_003:0018c15_9": "譬如世尊戒具，本時惡戒跡不復現；得三昧，亂意跡不復現；得智慧，無有愚癡迹；得解脫，不復見未解脫迹；已見解脫慧，不復見不解脫慧。",
    "T08n0221_003:0018c18_10": "譬如佛光出時，日月、忉利諸天王、阿迦膩吒天光明不復現；菩薩行般若波羅蜜，其句義不可見。",
    "T08n0221_003:0018c20_11": "何以故？",
    "T08n0221_003:0018c21_12": "道及菩薩、菩薩義，是亦不合亦不散，無有形、不可見、無有對、一相，一相者則為非相。",
    "T08n0221_003:0018c23_0": "須菩提！",
    "T08n0221_003:0018c23_1": "菩薩於諸法，當學無所著，亦當覺知諸法。」",
    "T08n0221_003:0018c24_2": "須菩提白佛言：「何等為諸法？",
    "T08n0221_003:0018c24_3": "何等為菩薩於諸法學無所著？",
    "T08n0221_003:0018c25_4": "何等為菩薩覺知諸法？」",
    "T08n0221_003:0018c26_5": "佛告須菩提：「諸法者，謂善法惡法，記法未記法，俗法道法，有漏法無漏法，有為法無為法。",
    "T08n0221_003:0018c28_6": "是為菩薩當於是諸法學，無所著亦當學。」",
    "T08n0221_003:0018c29_7": "須菩提白佛言：「何等為世俗善法？」",
    "T08n0221_003:0018c29_8": "佛告須菩提：「俗善法者，謂孝順父母、供養沙門道人、養育長老、施諸福事、約身守節、精勤念善、意崇方便、修行十善。",
    "T08n0221_003:0019a03_9": "有俗內想、腐敗想、青瘀想、血想、食不消想、亂想、骨想、半燋想，四禪、四等、四無形禪想，佛想、法想、比丘僧想、戒想、施想、天想、精勤想、安般想、身想、死想。",
    "T08n0221_003:0019a06_10": "須菩提！",
    "T08n0221_003:0019a07_0": "是謂世間善法。",
    "T08n0221_003:0019a07_1": "何等為世俗惡法？",
    "T08n0221_003:0019a07_2": "殺、盜、婬、怒、惡口、妄言、綺語、嫉妬、邪見；是為世俗惡法。",
    "T08n0221_003:0019a08_3": "何等為記法？",
    "T08n0221_003:0019a09_4": "若善法、若不善法；是為記法。",
    "T08n0221_003:0019a09_5": "何等為未記法？",
    "T08n0221_003:0019a10_6": "未有身口意、未有四大，未有五陰、十八性、十二衰；是為未記法。",
    "T08n0221_003:0019a11_7": "何等為世俗法？",
    "T08n0221_003:0019a12_0": "五陰、十二衰、十八性、十善、四禪、四等、四無形禪；是謂世俗法。",
    "T08n0221_003:0019a13_1": "何等為道法？",
    "T08n0221_003:0019a13_2": "三十七品、三解脫門、三根、三三昧、解脫攝意、八解脫門、九次第禪、十八空、佛十力、四無所畏、佛十八法；是為道法。",
    "T08n0221_003:0019a16_3": "何等為漏法？",
    "T08n0221_003:0019a16_4": "五陰、十二衰、十八性、十二因緣、四禪、四無形禪；是為漏法。",
    "T08n0221_003:0019a17_5": "何等為無漏法？",
    "T08n0221_003:0019a18_6": "三十七品、佛十八法；是為無漏法。",
    "T08n0221_003:0019a18_7": "何等為有為法？",
    "T08n0221_003:0019a19_8": "欲界、形界、無形界，三十七品乃至佛十八法；是為有為法。",
    "T08n0221_003:0019a20_9": "何等為無為法？",
    "T08n0221_003:0019a20_10": "無為法者，不生亦不滅、不終亦不始、常住而不改，婬怒癡盡，如、無有異、法性及真際；是謂無為法。",
    "T08n0221_003:0019a23_0": "菩薩摩訶薩當於是空相之法，無所著而不傾動，覺諸法而不二。」",
    "T08n0221_003:0019a24_1": "須菩提白佛言：「何等為摩訶薩？」",
    "T08n0221_003:0019a25_2": "佛告須菩提：「於諸大眾必有上首，是故名為摩訶薩。」",
    "T08n0221_003:0019a26_3": "須菩提白佛言：「當為何等眾生而作上首？」",
    "T08n0221_003:0019a27_4": "佛告須菩提：「大眾者，謂須陀洹、斯陀含、阿那含、阿羅漢、辟支佛，初發意菩薩摩訶薩至阿惟越致地住者。",
    "T08n0221_003:0019a29_5": "是為大眾之聚，菩薩當於是中作上首。",
    "T08n0221_003:0019b01_6": "於中當發金剛意，便為上首。」",
    "T08n0221_003:0019b02_7": "須菩提白佛言：「世尊！",
    "T08n0221_003:0019b02_8": "何等為金剛意？」",
    "T08n0221_003:0019b03_0": "佛告須菩提：「菩薩摩訶薩發意言：『我當受無央數生死作精進行，我當為眾生故捨一切所有，我當等心於一切眾生，我當以三乘度脫眾生當令般泥洹，亦不見眾生般泥洹。",
    "T08n0221_003:0019b07_0": "我當覺諸法無所從生，常當以薩云若慧意行六波羅蜜。",
    "T08n0221_003:0019b08_1": "我當學當救濟一切。』",
    "T08n0221_003:0019b08_2": "須菩提！",
    "T08n0221_003:0019b08_3": "是為菩薩發金剛意，便為大眾最上首。",
    "T08n0221_003:0019b09_4": "菩薩復發意言：『我當為泥犁、薜荔中罪人所受苦痛，我當為眾生代受無央數劫苦痛，盡令眾生於無餘泥洹而般泥洹，然後我自為身作善本，億百千劫乃成阿耨多羅三耶三菩。』",
    "T08n0221_003:0019b13_5": "須菩提！",
    "T08n0221_003:0019b14_6": "是為菩薩發金剛意於大眾而為上首。",
    "T08n0221_003:0019b14_7": "菩薩當為妙意，以妙意故於眾生為上首。",
    "T08n0221_003:0019b15_8": "從初發意已來，亦不當生婬怒癡意，亦不當嬈眾生，亦不起聲聞、辟支佛意；是為菩薩摩訶薩妙意而為大眾作上首。",
    "T08n0221_003:0019b18_9": "亦不念貢高，菩薩當於薩云若意而不動亦不貢高。",
    "T08n0221_003:0019b19_10": "菩薩常當起護念於眾生、亦不捨眾生。",
    "T08n0221_003:0019b20_11": "菩薩摩訶薩當為法行、當為法樂。",
    "T08n0221_003:0019b21_12": "何等為法樂？",
    "T08n0221_003:0019b21_13": "隨其所知而諷誦受。",
    "T08n0221_003:0019b22_14": "菩薩行般若波羅蜜，住於諸法空，為大眾作導，亦無所倚、亦無所得。",
    "T08n0221_003:0019b23_15": "菩薩住於三十七品及佛十八法，為大眾作上首，無所倚而無所見。",
    "T08n0221_003:0019b25_16": "菩薩行般若波羅蜜，住於行如金剛三昧，乃至盡虛空際無所染，逮解脫三昧，便為大眾作上首，而無所得亦無所倚。",
    "T08n0221_003:0019b27_17": "須菩提！",
    "T08n0221_003:0019b28_0": "菩薩住於是法地故，便能為眾生而作上首，是故名為摩訶薩。」",
    "T08n0221_003:0019c01_0": "摩訶般若波羅蜜摩訶薩品第十五",
    "T08n0221_003:0019c02_0": "是時舍利弗白佛言：「我亦當復說所以為摩訶薩者何？」",
    "T08n0221_003:0019c03_1": "佛告舍利弗：「便說。」",
    "T08n0221_003:0019c03_2": "舍利弗言：「菩薩於諸妄見悉斷，是故名為摩訶薩。",
    "T08n0221_003:0019c04_3": "何謂諸見妄見？",
    "T08n0221_003:0019c05_4": "吾我見、有人見及眾生見，有斷見、有常見、有見無見，五陰見、十八性見、十二衰見、有諦見、十二因緣見，有三十七品、佛十八法見，有育養眾生見、有淨佛土見，有道見、有佛見、轉法輪見。",
    "T08n0221_003:0019c09_5": "一切諸見悉斷，作如是說法，是故名為摩訶薩。」",
    "T08n0221_003:0019c10_6": "須菩提問舍利弗言：「菩薩摩訶薩，何以故有五陰、十二衰、十八性、十二因緣見？",
    "T08n0221_003:0019c12_7": "何以故有三十七品、佛十八法見，及有妄見？」",
    "T08n0221_003:0019c13_8": "舍利弗對曰：「菩薩摩訶薩不以漚惒拘舍羅行般若波羅蜜，如務五陰、六情、十八性、十二因緣，猗六波羅蜜、三十七品及佛十八法起諸見。",
    "T08n0221_003:0019c16_9": "菩薩摩訶薩行般若波羅蜜，漚惒拘舍羅斷是諸見，為人說法而無所猗。」",
    "T08n0221_003:0019c17_10": "須菩提白佛言：「我亦當說所以為摩訶薩者何？」",
    "T08n0221_003:0019c19_0": "佛告須菩提：「樂說者便說。」",
    "T08n0221_003:0019c19_1": "須菩提言：「道意無有與等者，非聲聞、辟支佛所知。",
    "T08n0221_003:0019c20_2": "何以故？",
    "T08n0221_003:0019c20_3": "以薩云若意無漏故，意亦不著，是故為摩訶薩。」",
    "T08n0221_003:0019c22_0": "舍利弗問須菩提：「何等為菩薩意無有與等者，諸羅漢、辟支佛所不能及者？」",
    "T08n0221_003:0019c23_1": "須菩提報言：「菩薩摩訶薩從初發意以來，不見法有生滅，亦不見有增減，亦不見著、亦不見斷。",
    "T08n0221_003:0019c25_2": "舍利弗！",
    "T08n0221_003:0019c26_0": "諸法不生不滅、不增不減、不著不斷者，亦無羅漢、辟支佛意，亦無道意、亦無佛意；是為菩薩摩訶薩意無有與等者，非羅漢辟支佛所能及知者。」",
    "T08n0221_003:0019c29_1": "舍利弗言：「如須菩提意，不著羅漢、辟支佛地；五陰亦不著，三十七品、佛十八法亦不著。」",
    "T08n0221_003:0020a02_2": "舍利弗語須菩提：「假令薩云若意無漏者，凡人意亦當無漏，性空故。",
    "T08n0221_003:0020a03_3": "羅漢、辟支佛及諸佛世尊意亦當無漏。」",
    "T08n0221_003:0020a04_4": "須菩提言：「爾，如所言。」",
    "T08n0221_003:0020a05_5": "舍利弗言：「五陰亦無漏，其性本空故。",
    "T08n0221_003:0020a06_0": "三十七品、佛十八法亦復無漏，性空故。」",
    "T08n0221_003:0020a06_1": "須菩提言：「如舍利弗所言。」",
    "T08n0221_003:0020a07_2": "舍利弗問須菩提言：「無意為不與意合耶？",
    "T08n0221_003:0020a08_3": "無色痛想行識為不與識合耶？」",
    "T08n0221_003:0020a09_4": "須菩提言：「爾，如所言。」",
    "T08n0221_003:0020a09_5": "舍利弗復問：「三十七品、佛十八法與非十八法，為不著不合耶？」",
    "T08n0221_003:0020a11_6": "須菩提報言：「有無之事皆合。」",
    "T08n0221_003:0020a11_7": "須菩提語舍利弗言：「菩薩摩訶薩作如是行般若波羅蜜，不持道意及羅漢、辟支佛所不能及知意，亦不貢高而有所猗，於猗於法而無所入。」",
    "T08n0221_003:0020a15_0": "摩訶般若波羅蜜問僧那品第十六",
    "T08n0221_003:0020a16_0": "是時邠耨文陀尼子白佛言：「世尊！",
    "T08n0221_003:0020a16_1": "我當說所以為摩訶薩者。」",
    "T08n0221_003:0020a17_2": "佛言：「汝樂欲說者便說之。」",
    "T08n0221_003:0020a17_3": "邠耨言：「菩薩為大功德所纏絡，乘於大乘，以是故謂為摩訶薩。」",
    "T08n0221_003:0020a19_4": "舍利弗問邠耨言：「何等為菩薩摩訶薩以大功德所纏絡而為摩訶薩？」",
    "T08n0221_003:0020a20_5": "邠耨報言：「菩薩摩訶薩不為齊限於人故住檀波羅蜜而為布施，普為一切眾生故，行檀波羅蜜，尸、羼、惟逮、禪、般若波羅蜜，普為眾生故，作謙苦行。",
    "T08n0221_003:0020a24_6": "菩薩成僧那僧涅不限眾生，亦不言：『我當限度若干人，不能度餘人。』",
    "T08n0221_003:0020a25_7": "亦不言：『我當教若干人至道。』",
    "T08n0221_003:0020a26_8": "亦不言：『我不能教餘人。』",
    "T08n0221_003:0020a26_9": "菩薩為眾生故，起大誓願言：『我自當具足六波羅蜜，亦當教他人使具足六波羅蜜。』",
    "T08n0221_003:0020a28_10": "菩薩行檀波羅蜜所布施應薩云若，意願言：『持是功德，與一切眾生俱，共得阿耨多羅三耶三菩。』",
    "T08n0221_003:0020b02_0": "舍利弗！",
    "T08n0221_003:0020b02_1": "是為菩薩行般若波羅蜜而習布施。",
    "T08n0221_003:0020b03_0": "「復次，舍利弗！",
    "T08n0221_003:0020b03_1": "菩薩布施應薩云若，不求羅漢、辟支佛地；是為菩薩行般若波羅蜜布施，習於尸波羅蜜。",
    "T08n0221_003:0020b05_2": "「復次，舍利弗！",
    "T08n0221_003:0020b05_3": "菩薩布施時作薩云若念，法所應行；是為習羼波羅蜜。",
    "T08n0221_003:0020b06_4": "如精進所應行；是為習惟逮波羅蜜。",
    "T08n0221_003:0020b07_5": "一心布施應薩云若念，終不起聲聞、辟支佛意；是為習禪波羅蜜。",
    "T08n0221_003:0020b09_6": "所可布施如幻相，不見施者、亦不見所施、亦不見受者；是為菩薩布施而習般若波羅蜜。",
    "T08n0221_003:0020b11_7": "菩薩以薩云若意，不想諸波羅蜜、亦不猗。",
    "T08n0221_003:0020b12_8": "舍利弗！",
    "T08n0221_003:0020b12_9": "是故當知菩薩為僧那僧涅。",
    "T08n0221_003:0020b12_10": "「復次，舍利弗！",
    "T08n0221_003:0020b13_11": "菩薩摩訶薩行尸波羅蜜，意應薩云若布施，持布施功德與眾生，共求阿耨多羅三耶三菩；是為菩薩行尸波羅蜜而具檀波羅蜜。",
    "T08n0221_003:0020b16_12": "「復次，舍利弗！",
    "T08n0221_003:0020b16_13": "菩薩行尸波羅蜜，盡能奉行能忍辱；是為菩薩行尸波羅蜜具足羼波羅蜜。",
    "T08n0221_003:0020b18_14": "「復次，舍利弗！",
    "T08n0221_003:0020b18_15": "菩薩行尸波羅蜜具足惟逮波羅蜜，是為菩薩習精進。",
    "T08n0221_003:0020b19_16": "菩薩行尸波羅蜜不受羅漢、辟支佛意。",
    "T08n0221_003:0020b20_17": "菩薩行尸波羅蜜，於諸波羅蜜如幻相，不貢高亦無所倚。",
    "T08n0221_003:0020b21_18": "舍利弗！",
    "T08n0221_003:0020b22_19": "是為菩薩行尸波羅蜜如習般若波羅蜜。",
    "T08n0221_003:0020b23_0": "是為菩薩行尸波羅蜜總持諸波羅蜜，是故名為僧那僧涅。",
    "T08n0221_003:0020b24_1": "菩薩行羼提波羅蜜，應薩云若布施。",
    "T08n0221_003:0020b25_2": "菩薩入無形禪，亦不處其中，是為菩薩行漚惒拘舍羅而為般若波羅蜜。",
    "T08n0221_003:0020b26_3": "「復次，舍利弗！",
    "T08n0221_003:0020b27_4": "菩薩行禪分別空、無相、無願，是為菩薩行僧那僧涅而為般若波羅蜜。",
    "T08n0221_003:0020b28_5": "以是故，名為僧那僧涅。",
    "T08n0221_003:0020b29_6": "舍利弗！",
    "T08n0221_003:0020b29_7": "菩薩作是僧那僧涅者，十方諸佛世尊皆以大音聲讚歎是菩薩言：『某國土菩薩具諸功德為僧那僧涅，當育養眾生、淨佛國土。』」",
    "T08n0221_003:0020c03_8": "於是舍利弗問邠耨文陀尼子：「何等為菩薩摩訶薩摩訶衍三拔致？",
    "T08n0221_003:0020c04_9": "摩訶衍三拔致者，晉言發趣大乘。",
    "T08n0221_003:0020c05_10": "云何為發起大乘？」",
    "T08n0221_003:0020c06_0": "邠耨報言：「行六波羅蜜，隨諸禪所應行盡奉行，持求薩云若。",
    "T08n0221_003:0020c07_1": "菩薩以薩云若意，於八禪觀其無常，觀其苦、空、非我、無願，是為菩薩行般若波羅蜜為摩訶衍。",
    "T08n0221_003:0020c09_2": "菩薩念三十七品、佛十八法，是為菩薩摩訶衍。",
    "T08n0221_003:0020c10_3": "菩薩意不近羅漢、辟支佛地，志但崇薩云若，是為菩薩行四等而為羼波羅蜜。",
    "T08n0221_003:0020c12_4": "菩薩行薩云若意無懈時，是為菩薩惟逮波羅蜜。",
    "T08n0221_003:0020c13_5": "菩薩雖行四禪、慈悲喜護、八禪，亦不能動搖菩薩。",
    "T08n0221_003:0020c14_6": "所以者何？",
    "T08n0221_003:0020c14_7": "以漚惒拘舍羅故。",
    "T08n0221_003:0020c15_8": "菩薩行四等，為眾生消諸漏，是為菩薩行四等而為檀波羅蜜。",
    "T08n0221_003:0020c16_9": "諸法所作禪，不持求羅漢、辟支佛。",
    "T08n0221_003:0020c17_10": "何以故？",
    "T08n0221_003:0020c17_11": "常求薩云若故。",
    "T08n0221_003:0020c18_0": "是為菩薩行四等而不[打-丁+此]尸波羅蜜。",
    "T08n0221_003:0020c18_1": "菩薩復有摩訶衍，於內外空其慧不轉，無所倚、無所得、無所見，是為菩薩摩訶衍。",
    "T08n0221_003:0020c20_2": "復有摩訶衍，不於諸法，慧不在亂亦不在定，慧亦不在有常亦不在無常，慧亦不在苦樂亦不在有我無我，是為菩薩摩訶衍而應無所倚。",
    "T08n0221_003:0020c23_3": "復有摩訶衍，慧不在當來過去今現在，慧亦不離三世，是為摩訶衍應無所倚。",
    "T08n0221_003:0020c25_4": "摩訶衍者，慧不在三界亦不離三界。",
    "T08n0221_003:0020c26_5": "復有摩訶衍，慧不在俗法亦不在道法，亦不在有為亦不在無為，亦不在有漏亦不在無漏，是為無所倚。",
    "T08n0221_003:0020c28_6": "舍利弗！",
    "T08n0221_003:0020c28_7": "是為菩薩摩訶薩摩訶衍。」",
    "T08n0221_003:0021a01_0": "摩訶般若波羅蜜摩訶衍品第十七",
    "T08n0221_003:0021a02_0": "爾時舍利弗問邠耨文陀尼子言：「何等為菩薩摩訶薩乘於大乘？」",
    "T08n0221_003:0021a03_1": "邠耨報舍利弗言：「菩薩行般若波羅蜜，乘於檀、尸、羼、惟逮、禪波羅蜜，乘是六波羅蜜、不見六波羅蜜，亦不倚菩薩而無所倚，是為乘於大乘。",
    "T08n0221_003:0021a06_2": "「復次，舍利弗！",
    "T08n0221_003:0021a06_3": "菩薩摩訶薩一心學薩云若，具足三十七品、佛十八法，雖念欲成、不有所倚，是為菩薩乘於大乘。",
    "T08n0221_003:0021a09_4": "「復次，舍利弗！",
    "T08n0221_003:0021a09_5": "菩薩作是念言：『菩薩者但是字耳，五陰者但有字耳，不倚五陰故。",
    "T08n0221_003:0021a11_0": "六情者但有字耳，不倚六情故。",
    "T08n0221_003:0021a11_1": "三十七品者但有字耳，不倚三十七品故。",
    "T08n0221_003:0021a12_2": "內外空者但有字耳，不倚內外空故。",
    "T08n0221_003:0021a13_3": "佛十八法者但有字耳，不倚佛十八法故。",
    "T08n0221_003:0021a14_4": "如來法者但有字耳，不見法性故。",
    "T08n0221_003:0021a15_5": "真際者但有字耳，真際不可見故。",
    "T08n0221_003:0021a15_6": "佛及道者但有字耳，不倚佛故。』",
    "T08n0221_003:0021a16_7": "是為菩薩摩訶薩乘於大乘。",
    "T08n0221_003:0021a17_8": "「復次，舍利弗！",
    "T08n0221_003:0021a17_9": "菩薩摩訶薩從初發意以來，具足菩薩之神通。",
    "T08n0221_003:0021a18_10": "具足已，欲育養群生，從一佛國遊至一佛國，供養禮拜事諸佛世尊，從諸佛聽受法教。」",
    "T08n0221_003:0021a20_11": "「何謂法教？」",
    "T08n0221_003:0021a20_12": "報言：「菩薩大乘，是菩薩乘、是大乘。",
    "T08n0221_003:0021a21_13": "遊諸佛剎，淨佛國土、育養眾生。",
    "T08n0221_003:0021a22_14": "初無佛國想，亦無眾生想，亦不住二地。",
    "T08n0221_003:0021a23_15": "菩薩為眾生故，隨其所應而變其形像，不得一切智終不離菩薩乘。",
    "T08n0221_003:0021a24_16": "逮一切智已，便能轉法輪，非羅漢、辟支佛及諸天、龍、閱叉、阿須倫及世間人所能轉。",
    "T08n0221_003:0021a26_17": "是時聞十方恒邊沙諸佛世尊讚歎聲言：『某國某菩薩摩訶薩，乘於大乘，逮薩云若，轉於法輪。』",
    "T08n0221_003:0021a28_18": "舍利弗！",
    "T08n0221_003:0021a29_19": "是為菩薩摩訶薩乘於大乘。」",
    "T08n0221_003:0021a29_20": "◎◎摩訶般若波羅蜜僧那僧涅品第十八爾時須菩提白佛言：「何等為菩薩摩訶薩僧那僧涅？」",
    "T08n0221_003:0021b03_21": "佛告須菩提：「六波羅蜜、三十七品、內外空，及有無空、佛十八法及一切智，被諸功德之鎧成佛身，光徹三千大千剎土；復以光普遍十方恒邊沙佛國土，便為六反震動，三千大千剎土復六反震動。",
    "T08n0221_003:0021b07_22": "十方恒邊沙佛國土菩薩，已受是光明住於檀波羅蜜，以大乘之鎧便能變化三千大千剎土化為琉璃，自變其形為遮迦越王，布施一切隨其所欲，飢渴與飲食，欲得衣者與衣，欲得香華醫藥布施種種，隨眾人身所便樂盡給與之。",
    "T08n0221_003:0021b12_23": "作是布施已，便為眾生說六波羅蜜行。",
    "T08n0221_003:0021b13_24": "眾生聞菩薩教已，至得阿耨多羅三耶三菩，不離六波羅蜜行。",
    "T08n0221_003:0021b15_25": "是為菩薩被大乘之鎧。",
    "T08n0221_003:0021b15_26": "須菩提！",
    "T08n0221_003:0021b15_27": "譬如工幻師在四要道頭於大眾人前布施，隨人所欲飲食、衣被、錢財，隨人意所索，幻人盡與。",
    "T08n0221_003:0021b17_28": "於須菩提意云何，是幻師頗有所布施於人不？」",
    "T08n0221_003:0021b19_0": "須菩提白佛言：「無所施亦無得者。」",
    "T08n0221_003:0021b19_1": "佛告須菩提：「菩薩自化身作遮迦越王布施，隨人所樂而在所與，恣人所欲而施與，雖施而無所與亦無得者。",
    "T08n0221_003:0021b22_2": "何以故？",
    "T08n0221_003:0021b22_3": "須菩提！",
    "T08n0221_003:0021b22_4": "法之幻法應爾。",
    "T08n0221_003:0021b23_0": "「復次，須菩提！",
    "T08n0221_003:0021b23_1": "菩薩摩訶薩住於尸波羅蜜，示現作遮迦越羅，於中使人持十善法，教人使為四禪、四等、四無形禪，立於三十七品至佛十八法。",
    "T08n0221_003:0021b26_2": "眾生聞是法教，至得道終不離是法教。",
    "T08n0221_003:0021b27_3": "須菩提！",
    "T08n0221_003:0021b27_4": "譬如幻師化作大眾人，教幻人持十善，立以三十七品至佛十八法。",
    "T08n0221_003:0021b28_5": "於須菩提意云何，頗有人立於十善、四禪、四無形禪，頗有人立於三十七品及佛十八法者不？」",
    "T08n0221_003:0021c02_0": "須菩提對曰：「無有立者也。",
    "T08n0221_003:0021c02_1": "世尊！」",
    "T08n0221_003:0021c02_2": "佛告須菩提：「菩薩立諸眾生於十善地、三十七品、佛十八法，亦不見有人住是法者。",
    "T08n0221_003:0021c04_3": "所以者何？",
    "T08n0221_003:0021c04_4": "法幻之法自應當爾。",
    "T08n0221_003:0021c05_5": "以是故，須菩提！",
    "T08n0221_003:0021c05_6": "菩薩摩訶薩為被大乘之鎧。",
    "T08n0221_003:0021c06_7": "「復次，須菩提！",
    "T08n0221_003:0021c06_8": "菩薩住羼波羅蜜，亦立眾生於羼波羅蜜。",
    "T08n0221_003:0021c07_9": "菩薩從初發意以來作誓言：『假令眾生持刀杖害，我悉受，終不起惡意如彈指之頃；當復立眾生於忍辱地亦復如是。』",
    "T08n0221_003:0021c10_10": "雖立眾生於羼波羅蜜，亦復如幻師，亦無眾生想。",
    "T08n0221_003:0021c11_11": "須菩提！",
    "T08n0221_003:0021c11_12": "是為菩薩大乘之鎧。",
    "T08n0221_003:0021c12_0": "「復次，須菩提！",
    "T08n0221_003:0021c12_1": "菩薩摩訶薩住於惟逮波羅蜜，立眾生精進意應薩云若，亦復如幻師；是為菩薩大乘之鎧。",
    "T08n0221_003:0021c14_2": "菩薩住於禪波羅蜜，亦復教一切人行一心。",
    "T08n0221_003:0021c15_3": "菩薩住於等法，不見法有亂者、有一心者。",
    "T08n0221_003:0021c16_4": "須菩提！",
    "T08n0221_003:0021c16_5": "是為菩薩住於禪波羅蜜，亦復教一心人行禪，乃至阿耨多羅三耶三菩，終不離是一心，亦復如幻師；是故名為僧那僧涅。",
    "T08n0221_003:0021c19_6": "「復次，須菩提！",
    "T08n0221_003:0021c19_7": "菩薩摩訶薩住於般若波羅蜜，亦復勸助教一切人，使立於般若波羅蜜。",
    "T08n0221_003:0021c21_8": "須菩提！",
    "T08n0221_003:0021c21_9": "是為菩薩摩訶薩行般若波羅蜜，於諸法不見有彼此岸；是為菩薩住於般若波羅蜜，亦復勸助眾生化立人於般若波羅蜜，教化眾生亦復如幻，不見有學者、不見有受者。",
    "T08n0221_003:0021c25_10": "以是故，須菩提！",
    "T08n0221_003:0021c25_11": "菩薩摩訶薩僧那僧涅。",
    "T08n0221_003:0021c26_12": "「復次，須菩提！",
    "T08n0221_003:0021c26_13": "菩薩被大乘鎧以安處十方恒邊沙佛國眾生立於六波羅蜜。",
    "T08n0221_003:0021c27_14": "為眾生說六波羅蜜法使眾生聞之，聞已至阿耨多羅三耶三菩不離是法，亦復如幻，亦不見受法者、亦不見受是教者。",
    "T08n0221_003:0022a01_15": "以是故，菩薩為大乘之鎧。",
    "T08n0221_003:0022a02_16": "菩薩復被大乘之鎧意應薩云若，菩薩不言：『我當教若干人立於六波羅蜜。』",
    "T08n0221_003:0022a03_17": "亦不言：『我當教若干人行三十七品、佛十八法。』",
    "T08n0221_003:0022a04_18": "亦復不言：『我不能教若干人。』",
    "T08n0221_003:0022a05_19": "亦復不言：『我教若干人得須陀洹乃至阿羅漢、辟支佛。』",
    "T08n0221_003:0022a06_20": "不言：『我不教若干人至阿羅漢。』",
    "T08n0221_003:0022a07_21": "亦不言：『我立若干人至薩云若。』",
    "T08n0221_003:0022a08_22": "不言：『我不悉教爾所人。』",
    "T08n0221_003:0022a08_23": "何以故？",
    "T08n0221_003:0022a08_24": "菩薩所度無有限碍亦無適莫，菩薩所度亦無有數亦無有量。",
    "T08n0221_003:0022a10_25": "須菩提！",
    "T08n0221_003:0022a10_26": "菩薩譬如幻師教幻人，不見有所教、亦不見有受者；是為菩薩摩訶薩僧那僧涅。」",
    "T08n0221_003:0022a12_27": "須菩提白佛言：「如我從佛所聞義，當知菩薩非為僧那僧涅。",
    "T08n0221_003:0022a13_28": "何以故？",
    "T08n0221_003:0022a13_29": "諸法空故。",
    "T08n0221_003:0022a14_30": "色痛想行識空，眼耳鼻舌身意、色聲香味細滑法、十八性，各隨其相各自空。",
    "T08n0221_003:0022a15_31": "檀波羅蜜至般若波羅蜜亦自空，內外空皆自空，從三十七品至佛十八法皆空。",
    "T08n0221_003:0022a17_32": "菩薩亦空，僧那僧涅亦自空。",
    "T08n0221_003:0022a18_33": "以是故，世尊！",
    "T08n0221_003:0022a18_34": "當知菩薩為非僧那僧涅。」",
    "T08n0221_003:0022a19_35": "佛告須菩提：「如所言，無有異。",
    "T08n0221_003:0022a19_36": "須菩提！",
    "T08n0221_003:0022a19_37": "薩云若非為非作，菩薩為眾生作摩訶僧那僧涅者，是眾生亦非為非作。」",
    "T08n0221_003:0022a21_38": "須菩提白佛言：「何以故薩云若及眾生非為非作？」",
    "T08n0221_003:0022a22_39": "佛言：「不見有人故，是故薩云若無為無作。",
    "T08n0221_003:0022a23_40": "何以故？",
    "T08n0221_003:0022a23_41": "須菩提！",
    "T08n0221_003:0022a24_0": "五陰亦不有所作亦非不作，六情、六衰亦無所為亦無所作，我、人、壽命亦無所為亦無所作。",
    "T08n0221_003:0022a26_1": "何以故？",
    "T08n0221_003:0022a26_2": "邊際不可得故。",
    "T08n0221_003:0022a26_3": "須菩提！",
    "T08n0221_003:0022a26_4": "夢、響、影、幻、熱時炎、化無所作亦無所為，內外空、三十七品、佛十八法亦無所為亦無所作。",
    "T08n0221_003:0022a28_5": "何以故？",
    "T08n0221_003:0022a29_0": "其本際不可得見故。",
    "T08n0221_003:0022a29_1": "如及法性、真際亦無所作亦無所為，菩薩薩云若亦無所作亦無所為。",
    "T08n0221_003:0022b02_2": "何以故？",
    "T08n0221_003:0022b02_3": "無有本際故。",
    "T08n0221_003:0022b02_4": "以是故，須菩提！",
    "T08n0221_003:0022b02_5": "薩云若及眾生無所有無所作。",
    "T08n0221_003:0022b03_6": "以是當知，菩薩非為摩訶僧那僧涅。」",
    "T08n0221_003:0022b04_7": "須菩提白佛言：「如觀世尊所說義，五陰亦無縛無脫。」",
    "T08n0221_003:0022b05_8": "邠耨文陀尼子問須菩提：「何等五陰無縛無脫？」",
    "T08n0221_003:0022b06_9": "須菩提報言：「五陰如夢、如響、如影、如幻、如化、如熱時炎，當來過去今現在五陰無縛無脫；五陰無端緒，無縛無脫；五陰寂無所生，無縛無脫；五陰善不善、俗五陰、道五陰有漏無漏，亦無縛無脫。",
    "T08n0221_003:0022b11_0": "一切諸法無縛無脫，無際寂靜無縛無脫，六波羅蜜無縛無脫，無際寂靜內外空無縛無脫，三十七品無縛無脫，佛十八法無縛無脫；無際寂靜故。",
    "T08n0221_003:0022b14_1": "道及菩薩、薩云若、一切智事，無際寂靜，無所生亦不縛亦不脫。",
    "T08n0221_003:0022b15_2": "如、法性、真際、無為亦無縛無脫，無際寂靜不生無縛無脫。",
    "T08n0221_003:0022b17_0": "如是，邠耨！",
    "T08n0221_003:0022b17_1": "菩薩摩訶薩於無縛無脫六波羅蜜中住無縛無脫薩云若，於無縛無脫育養眾生，無著無縛無脫淨佛國土，無著無縛無脫見諸世尊，以無縛無脫聞法終不離，無縛無脫諸佛世尊終不離，無縛無脫諸神通終不離，無縛無脫五眼終不離，無縛無脫轉無縛無脫法輪，無縛無脫安立眾生於三乘。",
    "T08n0221_003:0022b23_2": "如是，邠耨！",
    "T08n0221_003:0022b24_3": "菩薩摩訶薩於無縛無脫六波羅蜜，於諸法得逮覺，無際寂靜無所生故。",
    "T08n0221_003:0022b25_4": "邠耨！",
    "T08n0221_003:0022b25_5": "當知是為菩薩摩訶薩無縛無脫之僧那僧涅。」",
    "T08n0221_003:0022b27_0": "◎放光般若波羅蜜經卷第三"
}