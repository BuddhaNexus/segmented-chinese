{
    "T12n0331_003:0069a02_0": "佛說無畏授所問大乘經卷下",
    "T12n0331_003:0069a04_0": "西天譯經三藏朝奉大夫",
    "T12n0331_003:0069a05_0": "試光祿卿傳法大師賜紫",
    "T12n0331_003:0069a06_0": "沙門臣施護等奉　詔譯",
    "T12n0331_003:0069a07_0": "「譬如幻所成物像，　　如乾闥婆城莊嚴；　愚人貪愛富亦然，　　不知是妄生耽著。",
    "T12n0331_003:0069a09_0": "　百種苦求於財富，　　得已極苦逼於身，　王官、水、火散壞時，　　智者豈生於愛著？",
    "T12n0331_003:0069a11_0": "　妻子、眷屬隨所愛，　　廣作諸罪當破壞，　極重過失不覺知，　　智者於身不生著。",
    "T12n0331_003:0069a13_0": "　慳悋者求財富時，　　父母亦不生尊重，　妻子、眷屬返憎嫌，　　一向常貪於財利。",
    "T12n0331_003:0069a15_0": "　慳者不知於恩義，　　唯念莫壞我所有，　背正向邪諂求財，　　智者於彼不生信。",
    "T12n0331_003:0069a17_0": "　慳者意異語如實，　　所應信者不生信，　見人雖將愛子同，　　此是慳者諂妄起。",
    "T12n0331_003:0069a19_0": "　慳悋之者在世間，　　雖親典教亦通解，　馳流散亂出惡言，　　心無悲愍極麁獷。",
    "T12n0331_003:0069a21_0": "　慳者處世無所託，　　亦無知識及親朋，　有所依附但求財，　　智於慳者不生信。",
    "T12n0331_003:0069a23_0": "　慳者因求財富故，　　於極惡事起思念，　是故智者正所觀，　　愚人於彼生歡喜。",
    "T12n0331_003:0069a25_0": "　金寶、珠貝、珊瑚等，　　善業引生如聚沫，　於中貪愛諍競興，　　彼不了知幻化性。",
    "T12n0331_003:0069a27_0": "　賢劫一佛出世時，　　彼尊立名為慈氏，　偏覆大地得黃金，　　彼從何來何因故？",
    "T12n0331_003:0069a29_0": "　於外隨逐五欲境，　　愚人散亂癡迷法，　如日中分夏月時，　　渴欲奔馳焰為水。",
    "T12n0331_003:0069b02_0": "　空後一劫成世間，　　虛空所成空自性，　焚燒破壞復還成，　　此從何來彼何去？",
    "T12n0331_003:0069b04_0": "　溝澗、池沼及大海，　　枯涸破壞彼皆同，　虛假不實貪亦然，　　誰諸智者生愛著？",
    "T12n0331_003:0069b06_0": "　智者慧、力、色相具，　　於身常自作稱量：『此中無味染何因？",
    "T12n0331_003:0069b07_1": "　　舍宅、財利應棄捨。",
    "T12n0331_003:0069b08_0": "　隨逐五欲造惡業，　　養育妻子并眷屬，　死時妻子及諸親，　　誰能救護自當苦？",
    "T12n0331_003:0069b10_0": "　死時眷屬不隨去，　　但隨自作眾業行，　苦惱逼逐於己身，　　彼時誰為我分受？』",
    "T12n0331_003:0069b12_0": "　三有獨怖無親愛，　　妻子、眷屬假相親，　愚人取以為樂因，　　但增苦惱及憂戚。",
    "T12n0331_003:0069b14_0": "　父母、妻子、親朋聚，　　為求財利故相會，　彼等不隨死者行，　　唯自所作業相逐。",
    "T12n0331_003:0069b16_0": "　一切皆隨業所行、　　一切亦隨業所住，　當知此身業所成，　　智者應修於善業。",
    "T12n0331_003:0069b18_0": "　父母、妻子、眷屬等，　　以不了知故貪愛，　愚人廣造眾罪因，　　智者不入無間獄。",
    "T12n0331_003:0069b20_0": "　所有餘處業報盡，　　無間極苦不解脫，　是故畏彼惡趣因，　　智者勤劬離諸罪。",
    "T12n0331_003:0069b22_0": "　閻摩王前治罰時，　　彼無朋友為救護，　亦無父母及諸親，　　隨自所作業當受。",
    "T12n0331_003:0069b24_0": "　王言：『汝所得人身，　　得已何不離諸罪？",
    "T12n0331_003:0069b25_0": "　今受極苦捶打時，　　皆由汝作不善業，　自心所作不善已，　　而復不信有業報。』",
    "T12n0331_003:0069b27_0": "　如彼閻摩法王言：　　『汝受治罰非我罪，　自作業因自造罪。",
    "T12n0331_003:0069b28_1": "　　自造罪已汝來此，　當受極苦自甘心，　　由先所作非愛業。",
    "T12n0331_003:0069c01_0": "　死時眾苦所逼迫，　　親屬不能令解脫，　汝欲自求解脫時，　　是故應離諸罪惡。』",
    "T12n0331_003:0069c03_0": "　打擊、考掠及杻械，　　此等若欲求遠離，　舍宅、親友起怖心，　　於佛教中修正行。",
    "T12n0331_003:0069c05_0": "　舍宅猛火大苦根，　　而此心火常熾然，　智者於斯愛不生，　　如大火聚極可怖。",
    "T12n0331_003:0069c07_0": "　住舍養親常憂戚，　　富樂憂愁亦復然，　自他過失等無差，　　是故應離諸罪惡。",
    "T12n0331_003:0069c09_0": "　智者佛教生信樂，　　不種自收勝樂根；　愚者不生愛樂心，　　但貪舍宅諸苦本。",
    "T12n0331_003:0069c11_0": "　女身筋肉骨合集，　　假起妄貪為我妻，　諸無智者染愛生，　　不知女身都如幻。",
    "T12n0331_003:0069c13_0": "　智者了知諸欲樂、　　及舍宅等皆生厭，　正法藥治貪病除，　　速疾出離諸纏縛。」",
    "T12n0331_003:0069c15_0": "爾時，無畏授等五百長者聞是正法已，悉得無生法忍；得法忍已，皆生最上踊躍歡喜，即說頌曰：「快哉！",
    "T12n0331_003:0069c18_1": "於今日，　　我等得大利，　彼一切利中，　　此利益最上。",
    "T12n0331_003:0069c20_0": "　我等所發起，　　廣大菩提心，　於佛正法中，　　清淨生渴仰。",
    "T12n0331_003:0069c22_0": "　所起勝愛樂，　　無上菩提心，　為一切有情，　　廣施諸安樂。",
    "T12n0331_003:0069c24_0": "　我等從今日，　　極盡其身命，　誓於此深經，　　生最上愛樂。",
    "T12n0331_003:0069c26_0": "　由起愛樂故，　　得一切有情，　於彼當來世，　　見者生歡喜。",
    "T12n0331_003:0069c28_0": "　彼一切有情，　　諸欲發心者，　皆發起無上，　　廣大菩提心。",
    "T12n0331_003:0070a01_0": "　若一切有情，　　愛樂菩提心，　當得勝果報，　　最上金色身。",
    "T12n0331_003:0070a03_0": "　相好以莊嚴，　　種種勝殊妙，　及得大光明，　　世間廣照耀。",
    "T12n0331_003:0070a05_0": "　無上菩提心，　　此心廣大心，　勝出一切心，　　最上復清淨。",
    "T12n0331_003:0070a07_0": "　彼一切功德，　　由此心具足，　復具大勝力，　　能脫一切病。",
    "T12n0331_003:0070a09_0": "　諸尠福有情，　　不樂菩提心，　此心懈退因，　　不能觀生死。",
    "T12n0331_003:0070a11_0": "　菩提神通智，　　獲最勝福力，　廣積滿虛空，　　普施諸情品。",
    "T12n0331_003:0070a13_0": "　若人於河沙，　　等數諸佛剎，　滿以七珍財，　　供養正等覺；　若人但合掌，　　歸向菩提心，　此勝供養因，　　超過諸供養。",
    "T12n0331_003:0070a17_0": "　此供養無等，　　所謂菩提心，　過此外無餘，　　為最勝最上。",
    "T12n0331_003:0070a19_0": "　菩提心功德，　　是勝妙良藥，　一切病能治，　　施有情安樂。",
    "T12n0331_003:0070a21_0": "　觀見諸有情，　　三火常燒然，　無量劫拔除，　　菩薩不懈退。",
    "T12n0331_003:0070a23_0": "　修此菩提行，　　為勇猛醫王，　救苦諸有情，　　常遠離疲懈。",
    "T12n0331_003:0070a25_0": "　數數往諸趣，　　不捨菩提心，　勤於佛法中，　　出現希有相。",
    "T12n0331_003:0070a27_0": "　我等得大利，　　樂此菩提心，　願我等當成，　　大覺釋師子。」",
    "T12n0331_003:0070a29_0": "爾時，世尊從其面門出現廣大神通光明，無數種色——所謂青、黃、赤、白、及紫、碧綠——是光普照無邊世界，上徹梵世，映蔽日月光明不現。",
    "T12n0331_003:0070b02_1": "其光旋環右繞世尊百千匝已，却從世尊頂門而入。",
    "T12n0331_003:0070b04_2": "爾時，尊者阿難即從座起，偏袒一肩，右膝著地，向佛合掌頂禮，白言：「世尊！",
    "T12n0331_003:0070b05_3": "何因何緣現是光明？",
    "T12n0331_003:0070b06_4": "若無因緣，如來、應供、正等正覺不放光相。」",
    "T12n0331_003:0070b07_5": "時尊者阿難即說頌曰：「佛上勝者若無因，　　法爾不現光明相，　願為悲愍劣有情，　　說放光明何因故。",
    "T12n0331_003:0070b10_0": "　一切有情皆貧乏，　　佛應為施大聖財，　世間暗暝作照明，　　願說此光所因現。」",
    "T12n0331_003:0070b12_0": "爾時，世尊告尊者阿難言：「阿難！",
    "T12n0331_003:0070b12_1": "汝今見此五百長者不？",
    "T12n0331_003:0070b13_2": "悉為發阿耨多羅三藐三菩提心故來詣我所。」",
    "T12n0331_003:0070b14_3": "阿難白佛言：「唯然，已見。」",
    "T12n0331_003:0070b14_4": "佛言：「阿難！",
    "T12n0331_003:0070b15_5": "是五百長者今此會中聞正法已，皆得無生法忍。",
    "T12n0331_003:0070b16_6": "阿難！",
    "T12n0331_003:0070b16_7": "此諸長者皆於過去佛所奉近供養、深種善根，從此沒已不復墮諸惡趣，生人天中受勝妙樂。",
    "T12n0331_003:0070b18_8": "次第至彼慈氏如來、應供、正等正覺出現世時，生彼佛剎，親近供養、尊重承事。",
    "T12n0331_003:0070b20_9": "其後，乃至賢劫諸佛彼彼出世時，於一一佛所親近供養、聽受正法、讀誦記念、廣為人說。",
    "T12n0331_003:0070b22_10": "最後過二十五劫，於種種佛剎皆當成就阿耨多羅三藐三菩提果，同名蓮華吉祥藏如來、應供、正等正覺，出現世間。」",
    "T12n0331_003:0070b24_11": "爾時，尊者阿難前白佛言：「今此廣大甚深正法，希有，世尊！",
    "T12n0331_003:0070b26_12": "希有，善逝！",
    "T12n0331_003:0070b26_13": "此經何名？",
    "T12n0331_003:0070b26_14": "我等云何奉持？」",
    "T12n0331_003:0070b26_15": "佛言：「阿難！",
    "T12n0331_003:0070b27_16": "是經名為『菩薩瑜伽師地法門』，亦名『無畏授所問』，如是名字汝當受持。」",
    "T12n0331_003:0070b29_0": "佛說此經已，尊者阿難等諸大聲聞，及諸菩薩摩訶薩眾，并五百長者、世間天、人、阿修羅等一切大眾，聞佛所說，皆大歡喜，信受奉行。",
    "T12n0331_003:0070c04_0": "佛說無畏授所問大乘經卷下"
}