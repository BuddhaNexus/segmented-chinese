{
    "X58n0998_003:0366a10_0": "華嚴一乘教義分齊章復古記卷第三(之上)蠡澤沙門　善熹　述第七二乘迴心者有六種說。",
    "X58n0998_003:0366a14_0": "迴心者孔目云迴心義者大分有二一據未入佛法以明迴心二據入佛法無流之際解脫分善以辨迴心初據未入者謂其一闡提位相似修行作普敬認惡法會彼闡提令入一乘其法具如問答中辨。",
    "X58n0998_003:0366a19_0": "一或一切二乘皆無迴心以更無餘求故如小乘中說。",
    "X58n0998_003:0366a21_0": "以小乘不知有大故孔目云若約聲聞自不退位已後不迴。",
    "X58n0998_003:0366a23_0": "二或一切二乘皆迴心以悉有佛性力為內薰因故如來大悲力外緣不捨故根本無明猶未盡故小乘涅槃不究竟故是故一切無不迴心向大菩提也此約終教說。",
    "X58n0998_003:0366b03_0": "一切俱迴以如來藏是一切諸佛菩薩聲聞緣覺乃至六道眾生等體又云佛性者亦法喻並說佛性者是一切凡聖因一切凡聖皆從佛性而得生長喻說者如乳是酪因一切酪皆因於乳而得生長是故下孔目云若約終教一切俱迴。",
    "X58n0998_003:0366b08_0": "問如瑜伽顯揚論說諸識成就不成就中四句內聲聞獨覺入無餘依涅槃者阿賴耶識及諸轉識俱不成就既本識轉識皆滅無餘後生心以何為因無因而生不應理故。",
    "X58n0998_003:0366b12_0": "孔目云辨成就不成就者若約成就有二義一相中辨成就義二約理體辨成就初相成就者依顯揚聖教論問若成就阿賴耶識亦成就轉識耶應作四句謂或成就阿賴耶識非轉識謂無心睡眠者無心悶絕者入無想定者入滅盡定者生無想天者或成就轉識非阿賴耶謂住有心位阿羅漢獨覺不退轉菩薩及與如來或俱成就謂所餘住有心位者或有俱不成就謂阿羅漢獨覺不退轉菩薩及與如來入滅盡定若處無餘依涅槃界難云既本識等滅後生心以何為因等。",
    "X58n0998_003:0366b22_0": "答彼論依始教門引小乘故所立賴耶行相麤顯不從真起故說有滅又為順小乘故亦許彼涅槃非不究竟故說入已不復起也。",
    "X58n0998_003:0366c01_0": "故說有滅者梁攝論云四德圓時本識都盡今言滅者楞伽經云唯心相滅非心體滅解云心相即空故無所滅是名為滅順小乘者以聲聞自不退位已後不迴今大乘順彼說入滅後不復起也。",
    "X58n0998_003:0366c05_0": "今約終教中就實而說既以根本無明熏如來藏成梨耶識彼二乘人於此二法既俱未斷證何因得滅阿賴耶識又由於彼無斷證故所得涅槃豈為究竟化城同喻應便有失又由上四因故得生心也。",
    "X58n0998_003:0366c09_0": "論云依如來藏故有生滅生滅即無明也所謂不生不滅與生滅和合非一非異名阿梨耶識良由真心不守自性隨熏和合成阿梨耶今此二乘未斷無明未證真如何因得滅阿賴耶識既無斷證所得非真同彼化城權令止息聖言無失四因即上正釋中佛性大悲無明涅槃故得生心迴向也。",
    "X58n0998_003:0366c15_0": "問如生心迴向時分齊云何。",
    "X58n0998_003:0366c16_0": "孔目云仍迴心分齊多種不等或有從闡提入聲聞者從聲聞迴向緣覺及初教者或有聲聞迴向直進及終教者或有迴心向頓教及一乘者如是之義准之可解。",
    "X58n0998_003:0366c20_0": "答由根不等故去有遲疾遲者逕劫乃起楞伽云味著三昧樂安住無漏界無有究竟趣亦復不退還得諸三昧身乃至劫不覺譬如昏醉人酒消然後覺彼覺法亦然得佛無上身解云此文但總相說。",
    "X58n0998_003:0366c24_0": "引楞伽由根不等者迴心法對彼五乘機性上下不同迴心亦別故楞伽下總證。",
    "X58n0998_003:0367a02_0": "若差別說者隨其利鈍各別逕時皆到阿耨菩提心位如涅槃經云須陀洹人亦復不定故逕八萬劫則能得到阿耨菩提心乃至云獨覺逕十千劫得到阿耨菩提之心解云此明最鈍須陀洹人受七生已方入涅槃滅心心法如入滅定復逕八萬劫乃得生心受佛教化即發菩提心若於一身得第二果受二生已即入涅槃經六萬劫即能發心若於一身得第三果不還欲界即入涅槃經四萬劫能得發心若於一身得阿羅漢即現入滅定經二萬劫即能發心若獨覺利經一萬劫便能發心此五人發心之時即入十信菩薩位方名發阿耨菩提心又有義前五人從凡得小果入涅槃後起迴心修十信行信滿心已堪入十住初發心住已來隨根利鈍各經彼劫未必一向在涅槃中經爾許劫也如直往人既經一萬劫修行滿足堪能發心彼獨覺人根最利故亦似直往人經一萬劫餘四鈍根又差別故時多別也上來明遲者。",
    "X58n0998_003:0367a18_0": "引涅槃二初正釋涅槃說根有利鈍智有先後須陀洹極遲經八萬劫起滅盡定受佛教化即能發心得證初果乃至獨覺人經十千劫已發菩提心證得彼果最鈍極遲者經爾許劫根疾不定此上五人發心即入大乘成十信位又有下二別義由前五人在涅槃中定經爾許劫今從過去往劫已來從闡提位入聲聞乘直至迴心入十住方經彼劫涅槃迴心二義不同也。",
    "X58n0998_003:0367b02_0": "若極疾者如法華經云我滅度後復有弟子不聞是經不知不覺菩薩所行自於所得功德生滅度想當入涅槃我於餘國作佛更有異名是人雖生滅度之想入於涅槃而於彼土求佛智慧聞得此經唯以佛乘而得滅度更無餘乘除諸如來方便說法此上並約終教說。",
    "X58n0998_003:0367b08_0": "餘國者即天台四土中方便有餘土也但法華唯以佛乘而得滅度又云十方佛土中唯有一乘法餘國得聞是經者則知不必定經爾許劫也。",
    "X58n0998_003:0367b11_0": "三或一切二乘亦迴亦不迴謂決定種性者趣寂不迴不定種性者並迴向大如瑜伽聲聞決擇中說此約始教引二乘說。",
    "X58n0998_003:0367b14_0": "聲聞有四種一決定二增上慢三退菩提心四應化決定者約彼長時趣寂滅故增上慢人以世間有漏三昧三摩跋提實無涅槃而生涅槃想如是顛倒退菩提心者即如身子二萬佛所已曾教化今還令汝等憶念本願所行道故應化者如富樓那內秘菩薩行外現是聲聞又阿難方便為侍者羅睺羅蜜行皆應化聲聞也約決定揀非餘三不定者遇熏而未至自位故。",
    "X58n0998_003:0367b22_0": "四或非迴非不迴以離相故如文殊般若等說此約頓教說。",
    "X58n0998_003:0367b24_0": "經云文殊白佛言世尊佛法菩薩法聲聞法緣覺法乃至凡夫法皆不可得何以故畢竟空故。",
    "X58n0998_003:0367c02_0": "五或合具前四說以是大法方便故此約一乘攝方便說。",
    "X58n0998_003:0367c04_0": "一乘攝方便者則攝前四教為同教矣孔目云與彼究竟圓一乘為方便故故說一乘非即圓通自在義也。",
    "X58n0998_003:0367c07_0": "六或俱絕前五此有二種一一切二乘悉無所迴以望一乘皆即空無可迴也如經中如聾如盲者是。",
    "X58n0998_003:0367c09_0": "以二乘不知一故故云悉皆即空故。",
    "X58n0998_003:0367c10_0": "二一切二乘等並已迴竟更不復迴如經中以普賢眼見一切眾生皆已究竟者是此並約一乘別教說。",
    "X58n0998_003:0367c12_0": "普賢等機具獲十眼見一切眾生本來究竟皆盡毗盧遮那能化分齊故此並下結上二義皆約別教說。",
    "X58n0998_003:0367c15_0": "問如一乘攝方便中迴心與三乘中迴心所得法門分齊云何答若三乘中迴心即入十信已去修行菩提心及大悲等法門次第而去若一乘中如下文舍利弗及因陀羅慧比丘等六千人於文殊師利邊迴心即得十大法門及十眼十耳等境界義當即是解行身遍於五位法也餘義如別所說。",
    "X58n0998_003:0367c21_0": "一乘同教迴心與三乘迴心所得云何三乘下孔目據入佛法無流際解脫分善者如來善巧設二門則一約始門謂依法華經窮子喻等義當是愚法聲聞文判為辛苦窮也仍窮子身本是長者富有之子義當法性實相如來之藏不染而染分後若迴心義當契其法性其理即合染而不染名王種貴也一乘下二約終義大智舍利弗與五百比丘身在佛法中義當聰明位當迴之時即得十種大法等見聞解行證入今當解行身也若欲識華嚴經無盡教義者當依六相因陀羅微細智知餘義如孔目章。",
    "X58n0998_003:0368a08_0": "第八佛果義相者於中有二先明常無常義後明相好差別。",
    "X58n0998_003:0368a10_0": "就果德以顯佛身相貌不同故分二種。",
    "X58n0998_003:0368a11_0": "前中若小乘佛果唯是無常以不說本性功德故如佛性論云小乘以無性得佛性但有修得也。",
    "X58n0998_003:0368a13_0": "孔目云先須知教立其佛意若小乘但有二佛一生身佛二化身佛小乘三十二相八十種好屬其生身人天中佛亦同報身但有我無我別以不說本有法身功德但說修生所顯。",
    "X58n0998_003:0368a17_0": "若三乘始教法身是常以自性故亦無常以離不離故修生功德是無常以從因緣生故是有為無漏故亦得是常以無間斷故相續起故。",
    "X58n0998_003:0368a20_0": "問答云依三乘佛亦常亦無常法身佛究竟故常離不離故無常也應身一證究竟故常隨對下位聲聞凡夫得見增減故是無常化身如火有處然有處滅故是無常化德相續故說常也。",
    "X58n0998_003:0368a24_0": "莊嚴論云自性無間相續三佛俱常住等。",
    "X58n0998_003:0368b01_0": "論云常有三種一本性常謂自性身本來性常住故二不斷常謂受用身恒受法樂無間斷故三相續常謂變化身沒已復現化無盡故云說三佛俱常住等。",
    "X58n0998_003:0368b05_0": "若依終教有二義先別明後總說。",
    "X58n0998_003:0368b06_0": "可知。",
    "X58n0998_003:0368b07_0": "別中修生功德是無常以修生故亦即是常一得已後同真如故何以故本從真流故無明已盡還歸真體故。",
    "X58n0998_003:0368b10_0": "修生者信等善根先未現前賴緣始發故說修生是無常亦即是常者其如來藏性隱在諸纏今得無分別智始顯法身出纏成淨何以下出二所以故。",
    "X58n0998_003:0368b14_0": "梁攝論云無不從此法身流無不還證此法身等寶性論起信論等盛立此義如彼應知。",
    "X58n0998_003:0368b16_0": "一切染淨等法皆從真如流出還歸真如故寶性論正釋如來藏經成立此義等。",
    "X58n0998_003:0368b18_0": "又智論云薩波若不與三世合何以故過去世等是虗妄是生滅薩波若是實法非生滅故解云薩波若此云一切智即佛地圓智同真如故非生滅也。",
    "X58n0998_003:0368b21_0": "佛智同真如者良以真如染淨之所不虧始終之所不易是故不與三世合。",
    "X58n0998_003:0368b23_0": "又攝論云猶如虗空遍滿一切色際無生滅變異等如來智亦爾遍一切所知無倒無變異等是故當知非直無間斷故以為常亦則同真如不變異常也。",
    "X58n0998_003:0368c02_0": "虗空遍一切處而不與色合佛果圓極亦遍一切色無色邊際而無變易故名為常。",
    "X58n0998_003:0368c04_0": "法身是常以隨緣時不變緣自性故亦即無常以隨染緣起故何以故以諸功德既並同是真是故起用唯是真作。",
    "X58n0998_003:0368c07_0": "法身者無性攝論無垢無礙智名為法身金光明經名大圓鏡智為法身等以法身隨緣雖作諸法而不失自性故十方齊應多機頓感故屬無常以諸功德依真而起攝用歸真故得為常。",
    "X58n0998_003:0368c11_0": "故起信論中釋報化二身屬真如用大攝又論云眾生心淨法身影現等又云復次本覺隨染分別生二種相與彼本覺不相捨離謂一者智淨相二者不思議業相乃至廣說。",
    "X58n0998_003:0368c15_0": "起信用大中辨佛報化二身以彼用大依體相起會用歸體故眾生心若有垢法身不現眾生心淨自然顯現又云下既在隨染門中故云生二種相生已不離覺體故知淨相者明本覺隨染還淨之相不思議者明還淨本覺業用之相等。",
    "X58n0998_003:0369a02_0": "二總說者由此法身隨緣義故是故功德差別得成由不變故是故功德無不即真如舉體隨緣全相不變二義鎔融無障礙故是故佛果即常即無常具足四句或非四句隨義應知。",
    "X58n0998_003:0369a06_0": "由不變隨緣二義相資故得佛身即常即無常等又二義融鎔無障無礙故得非常非無常等。",
    "X58n0998_003:0369a08_0": "問若爾何故得說非一非異也。",
    "X58n0998_003:0369a09_0": "既鎔融無礙何故復說非一非異耶。",
    "X58n0998_003:0369a10_0": "答若始教中以真如遍故智證真如故非異也有為無為不同故非一也。",
    "X58n0998_003:0369a12_0": "真如是所證智為能證能所泯合故非異理是無為智乃有為有為無為二義不同故非一也。",
    "X58n0998_003:0369a14_0": "若終教中功德有二義一緣起現前義以三無數劫功德不虗故二無自性義以離真如無自體故。",
    "X58n0998_003:0369a16_0": "以法身隨緣顯義差別功德不虗故以法身不變湛然常存體無變易故但舉體隨緣而成不變由不變故方能隨緣是故要在緣中方顯無性。",
    "X58n0998_003:0369a19_0": "此中初義與法身隨緣後義與法身不變是非異門以舉體全取故又此初義與不變後義與隨緣是非一門以義差別故是即不動非異明非一也思之可見。",
    "X58n0998_003:0369a23_0": "由緣起義故與法身隨緣由無性義故與法身不變是非異門又緣起故即不變又無性故即隨緣是非一門也是故即不壞非異而成非一也。",
    "X58n0998_003:0369b02_0": "若依頓教以相盡離念故唯一實性身平等平等不可說有功德差別所不可說常與無常。",
    "X58n0998_003:0369b04_0": "若依頓教即一切佛身相貌皆不可說以無相故。",
    "X58n0998_003:0369b05_0": "若寄言顯者如經云吾今此身即是法身又經云一切諸佛身唯是一法身等如是准之。",
    "X58n0998_003:0369b07_0": "涅槃經文即化顯法故清涼引此用釋終教云吾今此身即是常身恐人謂言但是不斷常非凝然常凝然常者即法身也又經等者一心一智慧力無畏亦然即問明品也孔目云此據三乘方便說。",
    "X58n0998_003:0369b11_0": "若依圓教佛果常等義有三說。",
    "X58n0998_003:0369b12_0": "圓教一乘佛故說二種十身融三世間十身及佛身自具十身今約體相用三義說。",
    "X58n0998_003:0369b14_0": "一約用佛果既通三世間等一切法是故具有常等四句。",
    "X58n0998_003:0369b16_0": "一乘十佛是常是無常等四句義則是一乘圓教從共教說。",
    "X58n0998_003:0369b18_0": "二約德佛果即具四義謂一修生二本有三本有修生四修生本有圓融無礙備無邊德是故亦通常等四句上二四句義思之可見。",
    "X58n0998_003:0369b21_0": "至相云依一乘教本有及本有修生及修生本有是故具恒沙性德即同教義若一乘依行分說不分修生及本有義故。",
    "X58n0998_003:0369b24_0": "三約體亦通四句謂此經中以不可說為顯故是常與阿含相應故是無常二義無礙故俱有隨緣起際故俱非。",
    "X58n0998_003:0369c03_0": "要問云一乘十佛是常是無常非常非無常用不說為說故佛是常與阿含相應故是無常隨緣起際故非常非無常也。",
    "X58n0998_003:0369c06_0": "此上三義若體即俱體乃至用即俱用以融攝無礙故皆有常等無礙思之。",
    "X58n0998_003:0369c08_0": "此上三義總明緣起本法互攝無礙竟。",
    "X58n0998_003:0369c09_0": "二明相好差別者若依小乘有三十二相八十種好是實法也。",
    "X58n0998_003:0369c11_0": "要問云依小乘教見色身佛三十二相等則是實見名為見佛。",
    "X58n0998_003:0369c13_0": "若三乘中或所但說三十二相八十種好是化身之相仍即空是相義如金剛般若經對法論等說此約始教引小乘說也。",
    "X58n0998_003:0369c16_0": "又云若依三乘見佛實色身等三十二相不名見佛由與分別徧計合故假使見可似之相即是謂似亦非見佛若知無性無來去相是名見佛如金剛下如來說三十二相即非三十二相等此約始教似小乘說也。",
    "X58n0998_003:0370a03_0": "或約報身說八萬四千相並是實德此約直進及終教等說。",
    "X58n0998_003:0370a05_0": "實德下以修生本有並皆實德始教直進及終教等唯一真如故。",
    "X58n0998_003:0370a07_0": "問何故智論等於此化身辨金鏘馬麥等往業所致三十二相等各出因耶。",
    "X58n0998_003:0370a09_0": "智論說佛化身有九惱苦事一六年苦行二孫陀利謗三金鏘四馬麥五瑠璃王殺釋種如來頭痛六入婆羅門國乞食空鉢而還七旃遮女覆鉢謗八調達推山九寒風索衣馬麥金鏘興起行經備出既往業出因何云即空。",
    "X58n0998_003:0370a14_0": "答為引二乘同下而說現業果不亡故聖道斷惑非滅報故如羅漢飡沙金鏘等亦爾小乘以為實始教即空說以是方便知大乘方便經說。",
    "X58n0998_003:0370a17_0": "大乘為引少乘說業果不亡又以聖智斷惑非滅業報孔目每章皆云初教門染淨即空愚法小乘苦諦之教所詮實法有為無為等宗並不同義理各別也。",
    "X58n0998_003:0370a21_0": "其相好出因其二義一亦是方便為引二乘即於此身示勝因果以實報身非彼所見故二此等亦即是實報相垂在此中顯示現故得出因也。",
    "X58n0998_003:0370a24_0": "於彼化身出因有二所以一為引二乘就下說以實報非彼見故二示以實報就化身說故。",
    "X58n0998_003:0370b02_0": "問何故攝論中說三十二相等入法身功德攝也。",
    "X58n0998_003:0370b03_0": "前以化濫報尚為所問今何以化濫法耶。",
    "X58n0998_003:0370b04_0": "答此亦有二義一為迴二乘方便漸說真實法身恐彼難信故以此功德說為法身令易信受以現見故二彼以功德為法身故攝在彼中也此上並約始教。",
    "X58n0998_003:0370b07_0": "若依小乘二佛生身佛化身佛今始教於三十二相寄顯法身方便誘引令易信受又以實報功德為法身攝在相中也。",
    "X58n0998_003:0370b10_0": "又三十二相等即無性無性故亦即是真如法身此約終教說。",
    "X58n0998_003:0370b12_0": "要問云若知無性無來去相則色是空非色滅空等此約實教說。",
    "X58n0998_003:0370b14_0": "若依一乘有十蓮華藏世界海微塵數相彼一一相皆遍法界業用亦爾所以說十者欲顯無盡故如相海品說。",
    "X58n0998_003:0370b17_0": "此經佛染淨圓融帝網無盡蓮華藏中依正渾融具三世間微塵數相是德是相是非德是非相由緣起理具足逆順德相業用皆無盡故。",
    "X58n0998_003:0370b20_0": "又觀佛三昧經中約此三宗分佛相好以為三段。",
    "X58n0998_003:0370b21_0": "言約此三乘宗者有謂彼經是三乘教故此言非也三乘宗者小乘三乘一乘為三宗也。",
    "X58n0998_003:0370b23_0": "故彼經云略中略者我今為此時會大眾及淨飯王略說相好佛生人間示同人事同人相故說三十二相勝諸天故說八十種好為諸菩薩說八萬四千諸妙相好佛實相好我初成道摩伽陀國寂滅道場為普賢賢首等諸大菩薩於雜華經已廣分別。",
    "X58n0998_003:0370c04_0": "同人相者要問云依小乘教以人相為佛一切智等則屬於法餘文可知。",
    "X58n0998_003:0370c06_0": "解云此中三十二相等當略中之略為人天二乘等即當初也八萬四千等義當但是略為三乘菩薩等當次也佛實相好如雜華說者義當廣說即是指此華嚴相海品說此一乘別教相即異終也以雜華即是華嚴故餘義可知。",
    "X58n0998_003:0370c11_0": "即華嚴十身相海品列九十七大人相結十蓮華藏世界海微塵數相皆徧法界等。",
    "X58n0998_003:0370c13_0": "第九明攝化分齊者。",
    "X58n0998_003:0370c14_0": "若依小乘中唯此娑婆雜穢處是佛報土於中此閻浮是報佛所依餘百億等是化境分齊也。",
    "X58n0998_003:0370c16_0": "娑婆探玄翻云堪忍閻浮提此云勝金唯此閻浮釋迦實報所依處也百億即三千大千世界皆是攝化境界也。",
    "X58n0998_003:0371a01_0": "若三乘中法性土及自受用土今此不說。",
    "X58n0998_003:0371a02_0": "三乘中土有三種一法性土二實報土三變化土或說四土實報中開自他受用也今此下揀前二土。",
    "X58n0998_003:0371a05_0": "其釋迦佛隨他受用實報淨土或有說在摩醯首羅天化身充滿百億閻浮提是所化分齊如梵網經及對法論等說當知此約始教說。",
    "X58n0998_003:0371a08_0": "梵網經報身在首羅天宮清涼云周匝千華上復現千釋迦即大化也一華百億國一國一釋迦即小化也小化唯一四洲大化總該百億梵網疏云若入大乘論說摩醯首羅天上有一實報成佛以一大千世界為所緣境化作百億釋迦一時成佛。",
    "X58n0998_003:0371a13_0": "何以故為二乘教以釋迦身為實報今即翻彼顯其是化故於彼天別立實報又恐二乘不信界外有實淨土故寄界內最勝處說其化身但充滿百億等亦順彼說也。",
    "X58n0998_003:0371a17_0": "色究竟處約攝報說為引二乘令生淨信以大乘初門多影似故。",
    "X58n0998_003:0371a19_0": "或有說釋迦佛報土在三界外如涅槃經云西方去此三十二恒河沙佛土有世界名無勝是釋迦佛實報淨土此約終教說。",
    "X58n0998_003:0371a22_0": "演義引涅槃經二十四高貴德王品西方去此四十二恒河沙諸佛國土彼有世界名曰無勝彼土何故名曰無勝其土所有莊嚴之事悉皆平等無有差別猶如西方安樂世界等今云去此三十二者恐傳寫之誤。",
    "X58n0998_003:0371b03_0": "以不隨下說故為顯娑婆唯是化故是故當知色頂之身亦非實報。",
    "X58n0998_003:0371b05_0": "今界內界外用分權實也。",
    "X58n0998_003:0371b06_0": "或說化境非但百億如大智論中以三千大千界為一數數至恒河沙為一世界性又數此至恒河沙為一世界海數此又至無量恒河沙為一世界種數此又至無量十方恒沙為一佛世界所化分齊也此亦約終教說以攝化漸廣於前故。",
    "X58n0998_003:0371b11_0": "要問云若三乘終教三千等同類世界現成佛者並是化佛今引智論證攝化分齊漸廣前約終教說。",
    "X58n0998_003:0371b14_0": "又唯約須彌山世界說以局此界故未說樹形等世界故非一乘也。",
    "X58n0998_003:0371b16_0": "但約一類世界說未說異類等界故非後教也。",
    "X58n0998_003:0371b17_0": "或說釋迦報土在靈鷲山如法華云我常在靈山等法華論主釋為報身菩提也當知此約一乘同教說。",
    "X58n0998_003:0371b19_0": "云等者及餘諸住處眾生見劫盡大火所燒時我此土安穩天人常充滿天親釋為報身菩提此即化以顯報也。",
    "X58n0998_003:0371b22_0": "何以故以法華中亦顯一乘故其處隨教即染歸淨故說法華處即為實也。",
    "X58n0998_003:0371b24_0": "法華所顯一乘即同華嚴故。",
    "X58n0998_003:0371c01_0": "如菩提樹下說華嚴處即為蓮華藏十身境界法華亦爾漸同此故是同教也。",
    "X58n0998_003:0371c03_0": "如華嚴在穢土說居摩竭提國即蓮華藏世界海具足主伴通因陀羅網等法華亦爾即染以顯淨漸同華嚴故云同教。",
    "X58n0998_003:0371c06_0": "然未說彼處即為十蓮華藏及因陀羅等故非別教也。",
    "X58n0998_003:0371c08_0": "但法華雖說即染歸淨縱說一乘之義主伴不具然由未說十蓮華藏等揀非別教也。",
    "X58n0998_003:0371c10_0": "或有說此釋迦身即為實報受用之身如佛地經初說此釋迦佛即具二十一種實報功德彼論釋為受用身也此亦約同教說。",
    "X58n0998_003:0371c13_0": "佛地經指釋迦即具二十一種殊勝功德親光菩薩釋為報身菩提。",
    "X58n0998_003:0371c15_0": "何以故此釋迦佛若三乘中但為化身若別教一乘以為究竟十佛之身。",
    "X58n0998_003:0371c17_0": "釋迦何以釋為報身耶若在三乘以為化若在別教即為十身今即化以顯報則當同教義也。",
    "X58n0998_003:0372a01_0": "今此方便勸彼三乘顯釋迦身非但是化恐難信受故彼經中為約說佛果深功德處明佛身隨教即權歸實說為報身。",
    "X58n0998_003:0372a04_0": "今以三乘參於一乘故於彼經顯教深細故說佛身即權歸實。",
    "X58n0998_003:0372a06_0": "即方便顯說華嚴一乘法時此釋迦身亦隨彼教即究竟十佛法界身也是故以此為同教攝也。",
    "X58n0998_003:0372a08_0": "如說華嚴法時縱說釋迦亦即十身今以即權歸實故然由未顯無盡身故揀非別教也問同教冊引清涼一性一相等云此示能同即別教中彰其無礙也以華嚴為能同今何異耶答彼以後三為一乘自分能所今約能所似義與彼不同也。",
    "X58n0998_003:0372a13_0": "或有說此釋迦身即是法身如經云吾今此身即是法身此約頓教寄言而說心相盡離念故。",
    "X58n0998_003:0372a15_0": "文顯可知問頓教是一乘耶三乘耶若云一乘何以今章前後皆曰三乘若云三乘何以今科在一乘中耶答因說佛身報體通終教及同教說終教之後連次同教故言一乘今頓教居後寄入此科以少從多非以頓教為一乘去情思之。",
    "X58n0998_003:0372a20_0": "若別教一乘此釋迦牟尼身非但三身亦即是十身以顯無盡。",
    "X58n0998_003:0372a22_0": "十身此有二種一融三世間十身二佛身自具十身。",
    "X58n0998_003:0372a24_0": "然彼十佛境界所依有二。",
    "X58n0998_003:0372b01_0": "十佛者要問云一無著佛安住世間成正覺故二願佛出生故三業報佛信故四持佛隨順故五涅槃佛永度故六法界佛無處不至故七心佛安住故八三昧佛無量無著故九性佛決定故十如意佛普覆故攝化境界有其二種。",
    "X58n0998_003:0372b06_0": "一國土海圓融自在當不可說若寄法顯示如第二會初說。",
    "X58n0998_003:0372b08_0": "諸佛如來所依國土重重無盡如海深廣若寄法顯示如普光明殿會如來名號品初說。",
    "X58n0998_003:0372b10_0": "二世界海有三類一蓮華藏莊嚴世界海具足主伴通因陀羅等當是十佛等境界二於三千界外有十重世界海一世界性二世界海三世界輪四世界圓滿五世界分別六世界旋七世界轉八世界蓮華九世界須彌十世界相此等當是萬子已上論王境界三無量雜類世界皆遍法界如一類須彌樓山世界數量邊畔即盡虗空遍法界又如一類樹形世界乃至一切眾生形等悉亦如是皆遍法界互不相礙。",
    "X58n0998_003:0372b18_0": "孔目十世界章云今此世界海上下淺深略有三種一從三千大千世界已去乃至一切眾生形類等界以為一類二如瞿夷所居成化之處十世界等為第二類三蓮華藏世界海等已去盡佛境界為第三類如是等類世界海有十種事去來今佛之所演說與今章第一為第三第三為第一。",
    "X58n0998_003:0372b24_0": "此上三位並是一盧舍那十身攝化之處仍此三位本來圓融相収無礙何以故隨一世界即約麤細有此三故。",
    "X58n0998_003:0372c03_0": "皆毗盧遮那攝化分齊處仍此下但為引機淺深不同遂有三別華藏世界為本餘二為末本末鎔融無有障礙何以下徵世界海中隨舉一界具此三種麤細異故。",
    "X58n0998_003:0372c07_0": "當知與三乘全別不同也。",
    "X58n0998_003:0372c08_0": "與三乘小乘並皆不同義理各別也。",
    "X58n0998_003:0372c09_0": "第十佛身開合者有二先義後數。",
    "X58n0998_003:0372c10_0": "經有相海品孔目有相海章廣顯佛身一多開合先義後數也。",
    "X58n0998_003:0372c12_0": "義中先約法身或唯真境界為法身如佛地論五種法攝本覺地清淨法界攝法身四智攝餘身此約始教說。",
    "X58n0998_003:0372c15_0": "先約下或說三身一法身佛二報身佛三化身佛此之一義當迴心教何以故由小乘人不立法身此依攝論文法身有二種二十一句功德等或屬應身或屬法身或說四佛謂自性身法身應身化身此義當直進教等何以故為欲顯法身是差別德自性身是通一體故若望二身即俱是法身等佛地五種法者清淨法界大圓鏡智平等性智妙妙觀察智成所作智佛具三種身一者自性二者受用三者變化清淨法界攝法身大圓鏡智攝自性身平等性智妙觀察智攝受用身成所作智攝變化身。",
    "X58n0998_003:0373a02_0": "或唯妙智為法身以本覺智故修智同本覺故如攝論無罣礙智為法身金光明中四智攝三身以鏡智攝法身故。",
    "X58n0998_003:0373a05_0": "以妙智合本覺理故妙觀察智即修生智也大圓鏡智即本覺智也今以修生同本覺故亦攝法身引攝論為據次引金光明遮難則經論異出也孔目云或立二佛謂自性法身佛應化法身佛此義當終教何以故俱是法身故。",
    "X58n0998_003:0373a10_0": "或境智合為法身以境智相如故如梁攝論云唯如如及如如智獨存名為法身。",
    "X58n0998_003:0373a12_0": "以智證理理智冥合引梁論證。",
    "X58n0998_003:0373a13_0": "此上二句約終教說。",
    "X58n0998_003:0373a14_0": "或境智俱泯為法身如經云如來法身非心非境此約頓教說。",
    "X58n0998_003:0373a16_0": "孔目云若依三乘或一佛謂頓教佛。",
    "X58n0998_003:0373a17_0": "或合具前四句以具德故或俱絕前五以圓融無礙故此二句如性起品說此約一乘辨。",
    "X58n0998_003:0373a19_0": "就一乘中目分同別若攝前諸教為此經方便則圓中同教義也若絕下則六相圓融唯屬圓教之別教義也。",
    "X58n0998_003:0373a22_0": "次別約釋迦身明者。",
    "X58n0998_003:0373a23_0": "此釋迦身或是化非法報如始教說。",
    "X58n0998_003:0373a24_0": "以王宮所生為化身居色究竟天為報身約界內最勝處顯如梵網經對法論說。",
    "X58n0998_003:0373b02_0": "或有是報非法化如同教一乘及小乘說但深淺為異也。",
    "X58n0998_003:0373b04_0": "若依一乘三十二相是其德義如法華云我常在靈山等論主釋為報身菩提也若依小乘三十二相八十種好屬其生身人天中佛云同報身淺深不同也。",
    "X58n0998_003:0373b08_0": "或是法非報化如頓教說。",
    "X58n0998_003:0373b09_0": "以顯真如理故。",
    "X58n0998_003:0373b10_0": "或亦法亦報化總如三乘等說。",
    "X58n0998_003:0373b11_0": "要問曰三乘佛有三一法身佛二報身佛三化身佛。",
    "X58n0998_003:0373b13_0": "或非法非報化如別教一乘是十佛故也。",
    "X58n0998_003:0373b14_0": "一乘以應十數見其十佛故。",
    "X58n0998_003:0373b15_0": "數開合者或立一佛謂一實性佛也此約頓教。",
    "X58n0998_003:0373b16_0": "唯一無分別實性即是佛也。",
    "X58n0998_003:0373b17_0": "或立二佛此有三種一生身化身此約小乘說。",
    "X58n0998_003:0373b18_0": "可知。",
    "X58n0998_003:0373b19_0": "二生身法身謂他受用與化身合名生身自受用與法身合名法身如佛地論此約始教說。",
    "X58n0998_003:0373b21_0": "約本有修生說修生約他受用與化身合本有約自受用與法身合。",
    "X58n0998_003:0373b23_0": "三自性法身應化法身如本業經說此約終教說。",
    "X58n0998_003:0373b24_0": "孔目云謂自性法身佛應化法身佛此義當終教何以故俱是法身故。",
    "X58n0998_003:0373c02_0": "或立三身佛如常所說通始終二教說。",
    "X58n0998_003:0373c03_0": "約即不即分二教也。",
    "X58n0998_003:0373c04_0": "或立四佛此有二種一於三身中受用身內分自他二身故有四如佛地論說此約始教。",
    "X58n0998_003:0373c06_0": "演義云佛地論中亦說有四一受用非變化謂自受用身二變化身非受用謂變化身化地前類三亦受用亦變化謂他受用身化十地菩薩四非受用非變化所謂法身。",
    "X58n0998_003:0373c10_0": "二於三身外別立自性身為明法身是恒沙功德法故是故梁攝論云自性身與法身作依止故三亦於報身內福智分二故有四如楞伽經云一應化佛二功德佛三智慧佛四如如佛此約終教說。",
    "X58n0998_003:0373c14_0": "謂自性身等四佛皆離四過成其四德自性身有約體德自性身無即離相德亦有亦無隨緣德非有非無離過德餘身准之何以得知報身分二引楞伽證功德智慧二身別也。",
    "X58n0998_003:0373c18_0": "或立十佛以顯無盡如離世間品說此約一乘圓教說。",
    "X58n0998_003:0374a02_0": "孔目云今此華嚴有人判屬三身良恐未然此經無三身但有二種十身如前後說。",
    "X58n0998_003:0374a04_0": "義理分齊第十有四門。",
    "X58n0998_003:0374a05_0": "教海宏深包含無外色空交暎德用重重語其橫収全収五教乃至人天總無不包方顯深廣等略分四門以顯無盡有謂三性同異因門六義是法相所宗吾祖點化等誤矣如孔目一一章皆結云上件法門攝下諸教通一乘三乘小乘等在一乘即圓融具德處三乘即一相孤門在小乘癈深論淺居凡有則唯事空文何云點化耶。",
    "X58n0998_003:0374a12_0": "三性同異義一　六義為因緣起二　十玄緣起無礙法三　六相圓融義四。",
    "X58n0998_003:0374a14_0": "三性同異義第一。",
    "X58n0998_003:0374a15_0": "初三性同異說有二門先別明後總說。",
    "X58n0998_003:0374a16_0": "清涼有三釋一別釋二通釋三展轉釋今云總別。",
    "X58n0998_003:0374a17_0": "別中亦二先直說後決擇。",
    "X58n0998_003:0374a18_0": "言三性者一徧計所性二依他起性三圓成實性故唯識云由彼彼徧計徧計種種物此徧計所執自性無所有依他起自性分別緣所生圓成實於彼常遠離前性此二頌初一釋徧計次二句辨依他後二句明圓成要問云三性法門本安意欲別法相知其解行理事教義分齊不同離其慢執故興斯教。",
    "X58n0998_003:0374b01_0": "前中三性各有二義真中二義者一不變義二隨緣義依他二義者一似有義二無性義所執中二義者一情有義二理無義。",
    "X58n0998_003:0374b04_0": "清涼云三性中各有三釋初一通就當性說二約當性二義說三對三無性說云何三性各二義耶徧計二者一情有二理無依他二者一緣生二無性圓成二者一性有二相無唯圓成二義小異今云不變隨緣耳。",
    "X58n0998_003:0374b09_0": "由真中不變依他無性所執理無由此三義故三性一際同無異也此即不壞末而常本也。",
    "X58n0998_003:0374b11_0": "真中不變者既不變故方能隨緣由隨緣故方知不變依他無性者緣生即無性無性即緣生若不推此無性安知無生所執理無者徧計無體如繩上虵故無可生滅也。",
    "X58n0998_003:0374b15_0": "經云眾生即涅槃不復更滅也。",
    "X58n0998_003:0374b16_0": "即淨名經。",
    "X58n0998_003:0374b17_0": "又約真如隨緣依他似有所執情有由此三義亦無異也此即不動本而常末也。",
    "X58n0998_003:0374b19_0": "真如隨緣者由隨緣不失自性方知不變依他似有者依他而起因緣所生無有生故所執情有者情有合是生理無體是滅今此情有即是理無正理無處方是情有也。",
    "X58n0998_003:0374b23_0": "經云法身流轉五道名曰眾生也。",
    "X58n0998_003:0374b24_0": "即法身經。",
    "X58n0998_003:0374c01_0": "即由此三義與前三義是不一門也。",
    "X58n0998_003:0374c02_0": "由不動本與不壞末二門異故。",
    "X58n0998_003:0374c03_0": "是故真該妄末妄徹真源性相通融無障無礙。",
    "X58n0998_003:0374c04_0": "由真妄融通一異無礙也。",
    "X58n0998_003:0374c05_0": "問依他似有等豈同所執是情有耶答由二義故故無異也一以彼所執執似為實故無異法二若離所執似無起故真中隨緣當知亦爾以無所執無隨緣故。",
    "X58n0998_003:0374c09_0": "問似有精有義豈同耶答下雖各一體而似二性以徧計所執實托緣生依他眾緣而得起故妄執定實有無一異若離妄情似無依故真如亦爾由不守自性而隨緣成一切法。",
    "X58n0998_003:0374c13_0": "問如何三性各有二義不相違耶。",
    "X58n0998_003:0374c14_0": "但三性迢然即法相宗意今約彼問云何無異耶。",
    "X58n0998_003:0374c15_0": "答以此二義無異性故。",
    "X58n0998_003:0374c16_0": "即法性宗二義無異但二宗即不即小有不同便成天隔。",
    "X58n0998_003:0374c18_0": "何者無異且如圓成雖復隨緣成於染淨而恒不失自性清淨只由不失自性清淨故能隨緣成染淨也。",
    "X58n0998_003:0375a02_0": "何者徵且如下出法性宗意然法相宗多成不即法性宗多成非異也。",
    "X58n0998_003:0375a04_0": "猶如明鏡現於染淨雖現染淨而恒不失鏡之明淨只由不失鏡明淨故方能現染淨之相以現染淨知鏡明淨以鏡明淨知現染淨是故二義唯是一性雖現淨法不增鏡明雖現染法不汙鏡淨非直不汙亦乃由此反顯鏡之明淨。",
    "X58n0998_003:0375a09_0": "如鏡明淨能現穢物穢物現時反顯鏡淨豈此穢物能污鏡耶若不現染則無以顯其不染是故現染釋成不染義。",
    "X58n0998_003:0375a12_0": "當知真如道理亦爾非直不動性淨成於染淨亦乃由成染淨方顯性淨非直不壞染淨明於性淨亦乃由性淨故方成染淨是故二義。",
    "X58n0998_003:0375a15_0": "全體相収一性無二豈相違也。",
    "X58n0998_003:0375a16_0": "以真如性淨故雖現染法非染所污非直現染之時非染所污亦乃由現染故反顯本淨是故二義互相包攝隨取無礙。",
    "X58n0998_003:0375a19_0": "依他中雖復因緣似有顯現然此似有必無自性以諸緣生皆無性故。",
    "X58n0998_003:0375a21_0": "由緣生無性即因緣故空無性緣生即因緣故有若無因緣不知無性。",
    "X58n0998_003:0375a23_0": "若非無性即不藉緣不藉緣故即非似有似有若成必從眾緣從眾緣故必無自性。",
    "X58n0998_003:0375b01_0": "可知。",
    "X58n0998_003:0375b02_0": "是故由無自性得成似有由成似有是故無性。",
    "X58n0998_003:0375b03_0": "二義相順。",
    "X58n0998_003:0375b04_0": "智論云觀一切法從因緣生從因緣生即無自性無自性故則畢竟空畢竟空者是名般若波羅蜜此即由緣生故即顯無性也。",
    "X58n0998_003:0375b07_0": "依他因緣而得有故從分別生即無自性。",
    "X58n0998_003:0375b08_0": "中論云以有空義故一切法得成者此即由無性故即明緣生也。",
    "X58n0998_003:0375b10_0": "推之諸法不自生亦不從他生不共不無因是故知無生若不推此安知無生無生即無性也。",
    "X58n0998_003:0375b12_0": "涅槃經云因緣故有無性故空此即無性即因緣因緣即無性是不二法門故也。",
    "X58n0998_003:0375b14_0": "以緣生故得成有義以無性故得成空義既無自性所以從緣由從緣故所以無性二義無礙也。",
    "X58n0998_003:0375b16_0": "非直二義性不相違亦乃全體相収畢竟無二也。",
    "X58n0998_003:0375b17_0": "可知。",
    "X58n0998_003:0375b18_0": "所執性中雖復當情稱執現有然於道理畢竟是無以於無處橫計有故。",
    "X58n0998_003:0375b20_0": "即徧計但情執為有道理是無故云橫計。",
    "X58n0998_003:0375b21_0": "如於木杌橫計有鬼然鬼於木畢竟是無如於其木鬼不無者即不得名橫計有鬼以於木有非由計故今既橫計明知理無由理無故得成橫計成橫計故方知理無是故無二唯一性也。",
    "X58n0998_003:0375c01_0": "迷本見鬼如人夜行雲月矇朧見一杌木而生鬼想眾生亦爾行生死夜妄想浮雲蔽於慧月覩緣生法不了性空謂有定性如生鬼想若了知鬼因迷故有所執之法皆是妄情鬼喻徧計杌木喻依圓也。",
    "X58n0998_003:0375c06_0": "當知所執道理亦爾上來直明竟。",
    "X58n0998_003:0375c07_0": "第二問答決擇者於中有三門第一護分別執第二示執之失第三顯示其義。",
    "X58n0998_003:0375c09_0": "今章三門要問云菩薩修行觀如實因果成入道方便亦有三門一明護分別過二明其義三明違之成過但與今章二三上下。",
    "X58n0998_003:0375c12_0": "初門護執者問真如是有耶答不也隨緣故問真如是無耶答不也不變故問亦有亦無耶答不也無二性故問非有非無耶荅不也具德故。",
    "X58n0998_003:0375c15_0": "要問云初護義者略依燈光及燋炷明之身心諸事准之可解問云燋炷生光炎耶答不也炷從炎生故又問炎生炷耶答不也炎從炷生故又問炎從炷生耶答不也炎能生炷故又問炷從炎生耶答不也炷能生炎故又問可是不生耶答不也去炷炎隨無故又問生不生俱耶答不也相違故又問非生非不生耶答不也違其因果如實生理故解第一門竟即今章圓成依他徧計三義也初圓成有五重四句初二四句顯真如具恒沙性德故。",
    "X58n0998_003:0376a06_0": "又問有耶答不也不變故何以故由不變故隨緣顯示問無耶答不也隨緣故何以故由隨緣故不變常住也餘二句可知。",
    "X58n0998_003:0376a09_0": "第三四二句離諸分別故非情識所謂增益損減也。",
    "X58n0998_003:0376a11_0": "又問有耶答不也離所謂故下三句例然又問有耶答不也空真如故問無耶答不也不空真如故問亦有亦無耶答不也離相違故問非有非無耶答不也離戲論故又問有耶答不也離妄念故問無耶答不也聖智行處故餘句准之。",
    "X58n0998_003:0376a16_0": "後一四句約真如自體本離妄念真如乃聖智行處安得云無餘句皆聖智所行也。",
    "X58n0998_003:0376a18_0": "依他性者問依他是有耶答不也緣起無性故問依他是無耶答不也無性緣起故問亦有亦無耶答不也無二性故問非有非無耶答不也有多義門故。",
    "X58n0998_003:0376a21_0": "依他六重四句初四重四句以自體具德故依他真理而得顯現以緣起無性故。",
    "X58n0998_003:0376a23_0": "又問有耶答不也緣起故何以故以諸緣起皆無性故問無耶答不也無性故何以故以無性故成緣起也餘二句可知又以緣起離於四句又以無性故亦離四句並可知矣。",
    "X58n0998_003:0376b03_0": "以觀智所遣非真實有故以真理無生非定無故。",
    "X58n0998_003:0376b04_0": "又問依他有耶答不也約觀遣故問無耶答不也能現無性故下二句離相違故離戲論故可知又問有耶答不也異圓成故又約徧計分故又離所謂故問無耶答不也異徧計故以圓成分故又智境故餘句准之。",
    "X58n0998_003:0376b09_0": "依他有二分淨分同圓成染分同徧計約染分異圓成故非有也又問無耶淨分同圓成故非無也是無生智所觀境故准上諸句。",
    "X58n0998_003:0376b12_0": "徧計所執者問徧計是有耶答不也理無故問是無耶答不也情有故問亦有亦無耶答不也無二性故問非有非無耶答不也所執性故又問有耶答不也無道理故問無耶答不也無道理故餘句准之又問有耶答不也執有故又問無耶不也執有故又亦有亦無耶不也執有故又非有非無耶不也執成故。",
    "X58n0998_003:0376b18_0": "徧計有五重四句前三為自體後二顯勝用初重四句理無者如繩上虵杌木見鬼繩因麻有鬼逐迷生情有者則知本無妄執謂有兩亦者無二性故雙非者迷悟異故二三四句可知但第三四句中云執成者以第四句雙非故不言執有乃云執成是執所成故。",
    "X58n0998_003:0376b24_0": "又有耶不也由無相故又無耶不也無相觀境故餘四准之又有耶不也無體故又無耶不也能曀真故餘句准之。",
    "X58n0998_003:0376c03_0": "無相者徧計乃橫有如繩上虵本無其相觀境者以觀智所觀無相故餘句離相違離戲論故又有下以徧計即分別性以分別無體又無下徧計離無體情執[目*壹]真如理故餘句無體曀真准知也。",
    "X58n0998_003:0376c07_0": "第二示執過者若計真如一向是有者有二過失。",
    "X58n0998_003:0376c08_0": "即要問明違之成過若言炷因生果亦可恒生常能生炎果故增益故若言炷不生亦可恒不生炎果無因不有故損減故炎生炷如前可知若亦生不生相違故若言非生非不生戲論故餘義准之今計三性有無各有常斷二過要問云問因生果何失答若生者亦可恒生亦可恒不生所以知之若生者則常生故又若生者現所有炎果是能生炷因則無所生故是斷也又問因不生果有何失答亦有二失若炷因不生者則光炎無因故是常也又若炷不生者既炎無自生因復不生不可得有故是斷也亦生不生非生非不生准以思之。",
    "X58n0998_003:0376c19_0": "一常過謂不隨緣故在染非隱故不得了因故即墮常過。",
    "X58n0998_003:0376c21_0": "有三所以即墮常也。",
    "X58n0998_003:0376c22_0": "問諸聖教中並說真如為凝然常既不隨緣豈是過耶。",
    "X58n0998_003:0376c24_0": "謂諸經論等皆說真如凝然不作諸法此諸經論豈墮常過耶。",
    "X58n0998_003:0377a02_0": "答聖說真如為凝然者此是隨緣成染淨時恒作染淨而不失自體是即不異無常之常名不思議常。",
    "X58n0998_003:0377a04_0": "如經論說凝然常者是隨緣而不變自性即無常之常也。",
    "X58n0998_003:0377a06_0": "非謂不作諸法如情所謂之凝然也若謂不作諸法而凝然者是情所計故即失真常。",
    "X58n0998_003:0377a08_0": "良以妄境從妄心生情執為常今言常者真理隨緣而不失自性之常非情謂之常也。",
    "X58n0998_003:0377a10_0": "以彼真常不異無常之常不異無常之常出於情外故名真常是故經云不染而染者明常作無常也染而不染者明作無常時不失常也。",
    "X58n0998_003:0377a13_0": "真如全體動為諸法而恒不變真性故無常之常出於妄情所謂之有無是故下引勝鬘經證。",
    "X58n0998_003:0377a15_0": "問教中既就不異無常之常故說真如為凝然常者何故不就不異常之無常故說真如為無常耶。",
    "X58n0998_003:0377a17_0": "可知。",
    "X58n0998_003:0377a18_0": "答教中亦說此義故經云如來藏受苦樂與因俱若生若滅論云自性清淨心因無明風動成染心等以此教理故知真如不異常之無常故隨緣隱體是非有也。",
    "X58n0998_003:0377a22_0": "引楞伽起信證真如亦有無常義此乃隨緣而隱於真理如水因風成波而隱於濕性。",
    "X58n0998_003:0377a24_0": "問真如是不生滅法既不異無常之常故說為常不異常之無常故得說無常者亦可依他是生滅法亦應得有不異常之無常不異無常之常義耶。",
    "X58n0998_003:0377b03_0": "真如是不生滅尚有常無常義耶例顯依他是生滅亦應得有常無常義耶。",
    "X58n0998_003:0377b05_0": "答亦得有也何者以諸緣起無常之法即無自性方成緣起是故不異常性而得無常故經云不生不滅是無常義此即不異於常成無常也。",
    "X58n0998_003:0377b08_0": "以依他亦有二義徵釋可知經云下言無常者肇云小乘以生滅為無常大乘以不生滅為無常幽致超絕然亦不能明顯今說不異真常而得無常故不異常而成無常也則不生滅是無常顯然矣。",
    "X58n0998_003:0377b12_0": "又以諸緣起即無自性非滅緣起方說無性是即不異無常之常也故經云色即是空非色滅空故又云眾生即涅槃不復更滅故等。",
    "X58n0998_003:0377b15_0": "緣起之法依他而起因緣所生無有生故若無因緣不知無性不待滅緣生方為空故經云下即淨名經也。",
    "X58n0998_003:0377b18_0": "此中二義與真中二義相配可知此即真俗雙融二而無二故智論云智障極盲闇謂真俗別執此之謂也。",
    "X58n0998_003:0377b21_0": "依他二義與圓成二義文相可知以真奪俗俗盡而俗常存以俗容真真泯而真常存是故此二不二存泯同時也引論證成。",
    "X58n0998_003:0377b24_0": "是故若執真如同情所謂而凝然常者即不隨緣隱其自體不假了因即墮常過又若不隨緣成於染淨染淨等法即無所依無依有法又墮常也以染淨法皆無自體賴真立故。",
    "X58n0998_003:0377c04_0": "若執真如定常墮二過失。",
    "X58n0998_003:0377c05_0": "二斷過者如情之有即非真有非真有故即斷真也又若有者即不墮染淨染淨諸法既無自體真又不墮不得有法亦是斷也。",
    "X58n0998_003:0377c08_0": "一切妄法從緣無性即非真有非真有故成其斷有真如凝然不隨緣生緣生無故即成斷也。",
    "X58n0998_003:0377c10_0": "第二執無者亦有二過失一常過者謂無真如生死無依無依有法即是常也又無真如聖智無因亦即常也。",
    "X58n0998_003:0377c13_0": "妄法無體托真而起若無真如生死何依無依自立即成常也又無下智依真發無真則智何所因無因成智亦即常也。",
    "X58n0998_003:0377c16_0": "又無所依不得有法即是斷也又執真如是無亦即是斷也。",
    "X58n0998_003:0377c18_0": "可知。",
    "X58n0998_003:0377c19_0": "第三執亦有亦無者亦具上諸失謂真如無二而雙計有無以所計有無非稱於真失彼真理故是斷也。",
    "X58n0998_003:0377c21_0": "執雙亦者具斷常二過真如無二者如理虗融平等不二心計有無失真如體即成斷也。",
    "X58n0998_003:0377c23_0": "若謂如彼所計以為真者以無理有真是即常也。",
    "X58n0998_003:0377c24_0": "若雙計有無執為真者以無理有真如依病眼妄見空華即墮常也。",
    "X58n0998_003:0378a02_0": "第四非有非無者戲論於真是妄情故失於真理即是斷也。",
    "X58n0998_003:0378a04_0": "當知真如自性離於戲論今謂雙非是真法者則同戲論即成斷也。",
    "X58n0998_003:0378a06_0": "戲論非真而謂為真者理無有真故是常也。",
    "X58n0998_003:0378a07_0": "妄情倒境故非真理強執為真即墮常也初二常過在先後二斷過居首但隨文便耳。",
    "X58n0998_003:0378a09_0": "第二依他起中若執有者亦有二失一常過謂已有體不藉緣故無緣有法即是常也又由執有即不藉緣不藉緣故不得有法即是斷也。",
    "X58n0998_003:0378a12_0": "依他無性由從緣生從緣生法即無自性若執有者則成二過。",
    "X58n0998_003:0378a14_0": "問若說依他性是有義便有失者何故攝論等中說依他性以為有耶。",
    "X58n0998_003:0378a16_0": "攝論等廣說依他是有豈是過耶。",
    "X58n0998_003:0378a17_0": "答聖說依他以為有者此即不異空之有何以故以從眾緣無體性故一一緣中無作者故由緣無作方得緣起是即非有之有名依他有是即聖者不動真際建立諸法。",
    "X58n0998_003:0378a21_0": "聖說有者約彼幻有從緣無性如幻化人非無幻化人幻化人非真故云幻有以不有之有方為幻有何以故徵出所以從緣無體故要在緣中方顯空理是故即空之有方為具德之有是則下結聖說為有也。",
    "X58n0998_003:0378b02_0": "若謂依他如言有者即緣起有性緣若有性即不相藉不相藉故即壞依他壞依他者良由執有。",
    "X58n0998_003:0378b04_0": "如言有者情謂之有則壞緣生以從緣生必無自性猶如幻事不可言有若言有者則不從緣不從緣故則非緣起之法也壞緣起者良由定執為有。",
    "X58n0998_003:0378b07_0": "是故汝意恐墮空斷勵力立有不謂不達緣所起法無自性故即壞緣起便墮空無斷依他故也。",
    "X58n0998_003:0378b09_0": "以相宗說此緣生決定不空若此亦破則是斷滅惡趣空攝非正法故猛意立有非謂不達緣起無性即壞緣生便墮空見失依他法。",
    "X58n0998_003:0378b12_0": "二若執無者亦有二失若謂依他是無法者即緣無所起無所起故不得有法即是斷也。",
    "X58n0998_003:0378b14_0": "執無同前二失先舉斷過依他若無應非緣生如免角等緣起即滅不得有者即成斷見。",
    "X58n0998_003:0378b16_0": "問若說緣生為空無故即墮斷者何故中論等內廣說緣生為畢竟空耶。",
    "X58n0998_003:0378b18_0": "中論等下以三論宗立難若此不破不已故理非盡故。",
    "X58n0998_003:0378b20_0": "答聖說緣生以為空者此即不異有之空也何以故以法從緣生方說無性是故緣生有者方得為空若不爾者無緣生因以何所以而得言空是故不異有之空名緣生空此即聖者不動緣生說實相法也。",
    "X58n0998_003:0378b24_0": "圭峯云以諸法無性即名真理如幻華無體即名太虗聖說空者由從緣生所以無性是故緣生無性是空所以既是從緣生法無性故空故曰真空不待壞彼差別法體然後方空是故其空未常不有即有以辨於空。",
    "X58n0998_003:0378c05_0": "若謂緣生如言空者即無緣生緣生無故即無空理無空理者良由執空。",
    "X58n0998_003:0378c07_0": "如情執所謂之空非是對妙有之真空乃是真空所破之病。",
    "X58n0998_003:0378c09_0": "是故汝意恐墮有見猶勵立空不謂不達無性緣生故即失性空失性空故還墮情中惡趣空也。",
    "X58n0998_003:0378c11_0": "以空宗所立從緣生法決無自性汰法師本無論云非有有即無非無無即無故曰真空彼謂真諦一向無物為真空此但有二論□分空義。",
    "X58n0998_003:0378c14_0": "問若由依他有二義故是故前代諸論師各述一義融攝依他不相違者何故後代論師如清辨等各執一義互相破耶。",
    "X58n0998_003:0378c17_0": "前代則彌勒無著文殊龍樹後代則清目清辨護法難陀。",
    "X58n0998_003:0379a01_0": "答此乃相成非相破也。",
    "X58n0998_003:0379a02_0": "聖意為立有故勵力破空為立空故猛意破有是故相破則相成也。",
    "X58n0998_003:0379a04_0": "何者為末代有情根機漸鈍聞說依他是其有義不達彼是不異空之有故即執以為如謂之有也是故清辨等破依他有令至於無至畢竟無方乃得彼依他之有若不至此徹底性空即不得成依他之有是故為成有故破於有也。",
    "X58n0998_003:0379a09_0": "然真空幻有各有二義真空二義即空與非空幻有二義即有與非有謂不異有之空成真空真空者由無性故空是空義緣生故空是空之所以即是因緣何以無性得成空義由從緣生所以無性是故緣生無性是空之所以既是從緣生法無性故空故曰真空清辦等為成有故破於有也。",
    "X58n0998_003:0379a15_0": "又彼有情聞說依他畢竟性空不達彼是不異有之空故即執以為如謂之空是故護法等破彼謂空以存幻有幻有立故方乃得彼不異有之空以若有滅非真空是故為成空故破於空也。",
    "X58n0998_003:0379a19_0": "謂不異空之有成幻有幻有者由緣生故有是有義無性故有是有之所以何以緣生得為有義特由無定性故方始從緣而成幻有是故無性是有之所以既是從緣無性之有則此有常無自性故護法等為成空故破於空也。",
    "X58n0998_003:0379a24_0": "以色即是空清辨義立空即是色護法義存二義鎔融舉體全攝若無後代論師以二理交徹全體相奪無由得顯甚深緣起依他性法是故相破反相成也。",
    "X58n0998_003:0379b03_0": "即色之空為真空即空之色為妙色是則非有之有非空之空為具德之空有也非直二說互不相違亦乃二義相由全攝無二圓妙融通無有異相。",
    "X58n0998_003:0379b06_0": "是故如情執無即是斷過又若說無法為依他者無法非緣非緣之法即墮常也。",
    "X58n0998_003:0379b08_0": "是故下結斷也又若下示常也。",
    "X58n0998_003:0379b09_0": "第三亦有亦無者具上諸失可以准之。",
    "X58n0998_003:0379b10_0": "問若據上來所說依他起情有無偏取此應不可雙取有無應契道理如何亦有具上失耶答依他起性中雖具彼有無之理然全體交徹空有俱融而如所計亦有亦無者即成相違具上失也。",
    "X58n0998_003:0379b14_0": "各取有無此屬偏執今雙取空有如何亦具上失耶答下依他雖具有無非定性有無是故二諦俱融不失中道而計有無成其過失依他起性今本情字誤也。",
    "X58n0998_003:0379b18_0": "第四非有非無者戲論緣起亦非理也何者以其執者於有無中所計不成故即以情謂非有非無為道理也此既非理亦具上失思以准之。",
    "X58n0998_003:0379b21_0": "以前兩亦成失情立雙非為是此亦戲論緣起俱非理故。",
    "X58n0998_003:0379b23_0": "第三遍計所執性中若計所執為有者有二過失謂若所執是其有者聖智所照理應不空即是常也若妄執遍計於理有者即失情有故是斷過也。",
    "X58n0998_003:0379c02_0": "徧計之法妄情謂有道理是無今言有者即墮常過徧計於理實有者則非情有失情有者即墮斷過。",
    "X58n0998_003:0379c05_0": "二若執遍計為情無者即凡夫迷倒不異於聖即是常也亦即無凡故是斷也又既無迷亦即無悟亦無悟故即無聖人亦是斷也。",
    "X58n0998_003:0379c08_0": "定執無者聖人見空應是迷倒凡夫妄見則同聖智即墮常也匪唯同聖亦即無凡又既無凡即無於聖不見空華誰是病眼。",
    "X58n0998_003:0379c11_0": "三亦有亦無者性既無二而謂有無即相違故具上失也。",
    "X58n0998_003:0379c13_0": "四非有非無者戲論遍計亦具上失准以知之第二執成過竟。",
    "X58n0998_003:0379c15_0": "第二下結。",
    "X58n0998_003:0379c16_0": "第三顯示其義者真如是有義以迷悟所依故又不空義故不可壞故餘如上說又真如是空義以離相故隨緣故對染故餘亦如上又真如是亦有亦無義以具德故違順自在故鎔融故又是非有非無義以二不二故定取不得故餘翻說准上知之。",
    "X58n0998_003:0379c21_0": "此即要問三問中二明其義初約因明後約果論各有四義今約圓成依他徧計三性順顯真如是有義凡聖迷悟本故如實不空以有自體故性恒不變故空義謂離一切法差別虗妄相故隨緣無自性故如摩尼珠對染不染故雙亦義具足無漏性功德故空有無量故二義鎔融故兩非義以真俗雙泯故互奪兩亡故餘翻准上者如前護分別處說。",
    "X58n0998_003:0380a05_0": "二依他是有義緣成故無性故餘准前知依他是無義以緣生無性故亦准前知依他是亦有亦無義以緣成無性故准前依他是非有非無義以二不二故隨取一不得故准前。",
    "X58n0998_003:0380a09_0": "以緣起法有四義一緣生故有二緣生故空三無性故有四無性故空。",
    "X58n0998_003:0380a11_0": "三遍計是有約情故遍計是無約理故遍計是亦有亦無由是所執故是徧計非有非無由是所執故餘准前思之上來明三性竟。",
    "X58n0998_003:0380a14_0": "良由倒心妄境情有理無故上來下結別明竟。",
    "X58n0998_003:0380a15_0": "第二總說者三性一際舉一全収真妄互融性無障礙。",
    "X58n0998_003:0380a17_0": "然此三性非空非色能空能色如摩尼珠隨方各現故得幻色存亡無礙真空隱顯自在為圓通無礙之法也。",
    "X58n0998_003:0380a20_0": "如攝論婆羅門問經中言世尊依何義說如是言如來不見生死不見涅槃於依他中分別性及真實性生死為涅槃依無差別義何以故此依他性由分別一分成生死由真實一分成涅槃。",
    "X58n0998_003:0380a24_0": "要問明三性異相則為大軌初引毗佛略經明有三性二引婆羅門問經證有三性三引阿毗達摩修多羅證有三性四復次有處世尊說等引常無常等三法聖教證有三性今引二經用證三性。",
    "X58n0998_003:0380b04_0": "釋曰依他性非生死由此性因真實成涅槃故此性非涅槃何以故此性由分別一分他是生死是故不可定說一分若見一分餘分性不異是故不見生死亦不見涅槃由此意故如來答婆羅門如此。",
    "X58n0998_003:0380b08_0": "三性中多就依他性說以顯諸宗立義不同諸教淺深逈異此論乃天親所造以依他性非生死非涅槃若說一分餘義不少故云不見生死不見涅槃也。",
    "X58n0998_003:0380b12_0": "又云阿毗達摩修多羅中世尊說法有三種一染污分二清淨分三染污清淨分依何義說此三分於依他性中分別性為染污分真實性為清淨分依他性為染污清淨分依此義說三分。",
    "X58n0998_003:0380b16_0": "阿毗名對達摩名法修多羅名經為對法經此通指大乘經也一染污即徧計性二清淨即圓成性二染污清淨即依他性就依他義說三分也。",
    "X58n0998_003:0380b19_0": "釋曰阿毗達摩修多羅中說分別性以煩惱為性真實性以清淨分為性依他性由具兩分以二性為性故說法有三種一煩惱為分二清淨為分三二法為分依此義故作此說。",
    "X58n0998_003:0380b23_0": "即天親論釋分別性即徧計性由彼彼徧計徧計種種物無始以來虗妄熏習執種種物定為實有故真實性即圓成性圓成實於彼常遠離前性圓滿成就諸法實性名圓成實顯此徧常體非虗謬依他性依他起自性分別緣所生依他眾緣而得起故淨分依他同圓成故染分依他同徧計故皆名分別能緣慮故染淨依他皆此攝故。",
    "X58n0998_003:0380c06_0": "此上論文又明真該妄末無不稱真妄徹真源體無不寂真妄交徹二分雙融無礙全攝思之可見。",
    "X58n0998_003:0380c08_0": "前標三性一際真妄互融後結真該妄末妄徹真源前後一際要問云此文在三乘亦通一乘用何以故由此法門應法界性無邊用故探玄云約雙融者二有三無圓融無礙二相絕故俱離也。",
    "X58n0998_003:0380c12_0": "緣起因門六義法第二。",
    "X58n0998_003:0380c13_0": "將釋此義六門分別一釋相二建立三句數四開合五融攝六約教。",
    "X58n0998_003:0380c15_0": "一切因有六種義具六義故方成緣起法欲釋此義先立六門。",
    "X58n0998_003:0380c17_0": "第一門中有二初列名次釋相。",
    "X58n0998_003:0380c18_0": "初列名者謂一切因皆有六義一空有力不待緣二空有力待緣三空無力待緣四有有力不待緣五有有力待緣六有無力待緣。",
    "X58n0998_003:0381a03_0": "唯因得有六義果中唯空有二義故云因門六義法以有力無力待緣不待緣分異。",
    "X58n0998_003:0381a05_0": "二釋相者初者是剎那滅義何以故由剎那滅故即顯無自性是空也由此滅故果法得生是有力也然是謝滅非由緣力故云不待緣也。",
    "X58n0998_003:0381a08_0": "言剎那滅者搜玄云一念念滅此滅是空有力不待外緣所以有力不待緣為同體未對緣事自遷動故。",
    "X58n0998_003:0381a11_0": "二者是俱有義何以故由俱故方有即顯是不有是空義也俱故能成有是有力也俱故非孤是待緣也。",
    "X58n0998_003:0381a13_0": "是俱有力故所以知者為得外緣唯顯體空俱成用力有力待緣非孤起也。",
    "X58n0998_003:0381a15_0": "三者是待眾緣義何以故由無自性故是空也因不生緣不生故是無力也即由此義故是待緣也。",
    "X58n0998_003:0381a17_0": "觀因緣是空無力待緣所以知者為得外緣唯顯親因非有無力能生果也要問云經云因因亦因因果果亦果果者簡別因果親疏有無力用分齊初因者親因也後因者緣因也亦因因者二因相由也因不生緣不生故章多不字。",
    "X58n0998_003:0381a22_0": "四者決定義何以故由自類不改故是有義能自不改而生果故是有力義然此不改非由緣力故是不待緣義也。",
    "X58n0998_003:0381b01_0": "自類不改如糓不生餘果所以知者以外緣未至性不改自成故。",
    "X58n0998_003:0381b03_0": "五者引自果義何以故由引現自果是有義雖待緣方生然不生緣果是有力義即由此故是待緣義也。",
    "X58n0998_003:0381b05_0": "如引顯自果故所以知者得外緣時唯顯自因得自果故引現自果是有義章多力字。",
    "X58n0998_003:0381b07_0": "六者是恒隨轉義何以故由隨他故不可無不能違緣故無力用即由此故是待緣也。",
    "X58n0998_003:0381b09_0": "剎那轉故如根損益枝等同故所以知者為隨他故不可無不能違緣故無力也。",
    "X58n0998_003:0381b11_0": "是故攝論為顯此六義而說偈言剎那滅俱有恒隨轉應知決定待眾緣唯能引自果。",
    "X58n0998_003:0381b13_0": "無性攝論即無性菩薩所造今偈六義與前列不次章就空有各二義釋。",
    "X58n0998_003:0381b15_0": "第二建立者。",
    "X58n0998_003:0381b16_0": "問何以故定說六義不增至七不減至五耶答為正因對緣唯有三義一因有力不待緣全體生故不雜緣力故二因有力待緣相資發故三因無力待緣全不作故因歸緣故又由上三義因中各有二義謂空義有義二門各三合唯有六故不增減也。",
    "X58n0998_003:0381b21_0": "何故定六義而無增減耶答為正因對緣故說三義因有三種約空有二門各具三義故合為六但全體能生自果故不雜緣力不生水土等故糓與水土互相資故藉緣生故因歸緣故章錯為雜因二字誤矣。",
    "X58n0998_003:0381c02_0": "問何故不立第四句無力不待緣義耶答以彼非是因義故不立思之可見。",
    "X58n0998_003:0381c04_0": "既自無力又不假緣即非因義今約親因能生自果故不立也。",
    "X58n0998_003:0381c06_0": "問待緣者待何等緣答待因事之外增上等三緣不取自六義更互相待耳。",
    "X58n0998_003:0381c08_0": "但云待緣待何等緣答待因事之外增上等三緣因事即因緣也此果上親因故親辦果體故增上等三緣者因緣雖能親辦果體要待三緣果法得成謂等無間緣所緣緣增上緣要問云未知待緣待何緣答此待爐油水土等外緣不取因事及自六義也揀上因緣及空有各三義更互相待今取增上等也。",
    "X58n0998_003:0381c15_0": "問因望緣得有六義未知緣對因亦有六義不答此有二義增上緣望自增上果得有六義以還是親因攝故望他果成疎緣故不具六親因望他亦爾。",
    "X58n0998_003:0381c18_0": "因緣相例問也答中有二義唯許增上緣等得有六義今增上緣望增上果則為親因攝望等流異熟離繫士用為疎緣親因望他果者四諦望聲聞為親因望緣覺還成疎緣亦不具六。",
    "X58n0998_003:0382a04_0": "問果中有六義不答果中唯有空有二義謂從他生無體性故是空義酬因有故是有義若約互為因果義說即此一法為他因時具斯六義與他作果時即唯有二義是故六義唯在因中。",
    "X58n0998_003:0382a08_0": "因果相例問也答中果無六義還作因時得具六義攝論云阿賴耶識與彼雜染諸法同時更互為因云何可見譬如明燈燄炷生燒同時更互又如束蘆互相依持釋曰譬如明燈於一時間燈炷燄生燄燒炷互為因果阿賴耶識與諸轉識於一時間互為因果其性亦爾。",
    "X58n0998_003:0382a14_0": "問若爾現行為種子因豈得有六義。",
    "X58n0998_003:0382a15_0": "謂現行七轉識為種熏阿賴耶豈有六義。",
    "X58n0998_003:0382a16_0": "答隨勝緣不具如論說種子有六義此約初教。",
    "X58n0998_003:0382a17_0": "隨勝緣不具者前七識現行皆隨強勝緣轉非親因也要問云成唯識論因緣謂有為法親辦自果此體有二一種子二現行種子者謂本識中善染無記諸界地等功德差別能引次後自類功德及起同時自類現果此唯望彼是因緣性現行者謂七轉識及彼相應所變相見性界地等除佛果善極劣無記餘熏本識生自類種此唯望彼是因緣性乃至現行同類展轉相望皆非因緣自種生故。",
    "X58n0998_003:0382b01_0": "若緣起秘密義皆具此六義此約終教以此教中六七識等亦是如來藏隨緣義無別自性是故六七識亦具本識中六義也思之可見。",
    "X58n0998_003:0382b04_0": "約終教餘現行轉識既通如來藏能所互熏得有六義。",
    "X58n0998_003:0382b06_0": "第三句數料簡者有二種一約體二約用。",
    "X58n0998_003:0382b07_0": "探玄云此門有二義一據力具有不有義故令相入二據體有空不空義故有相即。",
    "X58n0998_003:0382b09_0": "初約體有無而有四句一是有謂決定義二是無謂剎那滅義三亦有亦無謂合彼引自果及俱有無二是也四非有非無謂合彼恒隨轉及待眾緣無二是也。",
    "X58n0998_003:0382b13_0": "一決定義謂自因生自果故二剎那滅義謂生已無間即滅壞故三亦有等唯能引自果故又因果不相違故四非有等恒隨轉如根損益枝等同故及待緣會遇眾緣即因不常生也。",
    "X58n0998_003:0382b17_0": "就用四句者由彼恒隨轉及待眾緣無二故是不自生也由合彼剎那滅及決定無二故不他生也由合彼俱有及引自果無二故不共生也由其三句合其六義因義方成故非無因生也。",
    "X58n0998_003:0382b21_0": "合成四句一不自生二不他生三不共生四不無因生探玄云釋此四句諸論不同略有五說一約破外道謂諸法不從冥諦自在生故云不自生二不從梵天自在天等生故云不他生三亦非微塵大種和合生故云不共生四亦非無因自然而起故云不無因生等。",
    "X58n0998_003:0382c03_0": "是即由斯六義因緣全奪顯緣起勝德。",
    "X58n0998_003:0382c04_0": "空有令奪其執兩亡然執既盡其德自顯也。",
    "X58n0998_003:0382c05_0": "故地論云因不生緣生故緣不生自因生故不共生無知者故作時不住故不無因生隨順有故。",
    "X58n0998_003:0382c07_0": "約因緣形奪。",
    "X58n0998_003:0382c08_0": "又集論云自種有故不從他生待眾緣故非自生無作用故不共生有功能故非無因生。",
    "X58n0998_003:0382c10_0": "探玄云凡諸緣起雙亡二句已為甚深況總亡四句是故緣起最極甚深。",
    "X58n0998_003:0382c12_0": "問此六義與八不分齊云何答八不據遮六義約表又八不約反情理自顯六義據顯理情自亡有斯左右耳。",
    "X58n0998_003:0382c15_0": "演義云略舉八不即中論宗論云不生亦不滅不常亦不斷不一亦不異不來亦不去將六義與八不相對云何答有二義初約遮表二約情亡顯理第四開合者或約體唯一以因無二體故。",
    "X58n0998_003:0383a01_0": "或約義分二謂空有以無自性故緣起現前故。",
    "X58n0998_003:0383a02_0": "以無自性是空義緣起現前是有義。",
    "X58n0998_003:0383a03_0": "或約用分三一有力不待緣二有力待緣三無力待緣初即全有力後即全無力中即亦有力亦無力以第四句無力不待緣非因或不論也是故唯有三句也。",
    "X58n0998_003:0383a07_0": "或分為六謂開三句入二門故也如前辨。",
    "X58n0998_003:0383a08_0": "分三句入空有二門。",
    "X58n0998_003:0383a09_0": "或分為九謂於上三義隨一皆具彼三故何以故若非有力即無無力是故隨一具三故有九也。",
    "X58n0998_003:0383a11_0": "謂前約用開三句中隨一皆具彼三義故何以故一具於三若非下約力用相資而釋故一中具三故成九也。",
    "X58n0998_003:0383a14_0": "或分十二謂於上六義空有二門不相離故隨空即有隨有即空空有有六有空亦六故有十二也。",
    "X58n0998_003:0383a16_0": "據上六義以空有相即有空空有故各具六共成十二也。",
    "X58n0998_003:0383a18_0": "或分十八謂於上六義中一一皆有三義故一體有無二力有無三約待緣不待緣三六成十八也。",
    "X58n0998_003:0383a20_0": "一約體有空不空義二約用具有不有義三約緣待不待義三六成十八也。",
    "X58n0998_003:0383a22_0": "或分為三十六謂於上六義隨一皆具六何以故若無一餘皆無故餘門思而准之。",
    "X58n0998_003:0383a24_0": "以互相資成若無一餘不成故。",
    "X58n0998_003:0383b01_0": "第五融攝者然此六義以六相融攝取之謂融六義為一因是總相開一因為六義是別相六義齊名因是同相六義為不壞相是名異相由此六義因等得成是成相六義各住自位義是壞相。",
    "X58n0998_003:0383b05_0": "要問云其六義及前因果理事相成更以六法顯之所謂總總成因果也二別義別成總故三同自同成總故四異諸義自異顯同故五成因果理事成故六壞諸義各住自法不移本性故所述緣起並悉遍通隨有事成驗思可解耳。",
    "X58n0998_003:0383b10_0": "問六義六相分齊云何答六義據緣起自體六相據緣起義門以法體入義門遂成差別。",
    "X58n0998_003:0383b12_0": "搜玄云六義六相共成者六相有二義一順理二順事此二義中順理義顯順事義今據自體義門分異為此經主別將六相照令入理故。",
    "X58n0998_003:0383b15_0": "如以六義入四句顯去非故即順三乘入六相顯自德故順一乘是故四句與六相俱為入法方便也。",
    "X58n0998_003:0383b17_0": "四句則體用二種如前句數料揀中列入法方便者探玄云泛論方便有三種一發起方便謂如加行發起根本即七方便等二無住方便謂由悲智巧相導引不住生死及涅槃故如方便度等三集成方便謂諸緣起巧相集成如六相方便等。",
    "X58n0998_003:0383b22_0": "第六約教辨者若小乘中法執因相於此六義名義俱無。",
    "X58n0998_003:0383b24_0": "孔目云依小乘教六因四緣相攝不與三乘同何以故不原因緣理故今六義小乘名義俱無。",
    "X58n0998_003:0383c02_0": "若三乘賴耶識如來藏法無我因中有六義名義而主伴未具。",
    "X58n0998_003:0383c04_0": "要問云此文在三乘一乘方究竟何以故稱法界故孔目云三乘初教分達法空知法次細故約事委說熟教已去究竟法空會事從理故不多說。",
    "X58n0998_003:0383c07_0": "若一乘普賢圓因中具足主伴無盡緣起方究竟也。",
    "X58n0998_003:0383c08_0": "孔目云依一乘教具一切因緣理事教義人法因果等又總唯有因緣乃至一即一切一切即一即盧舍那佛普賢行因成就因果果與三乘等別。",
    "X58n0998_003:0383c11_0": "又由空有義故有相即門也由有力無力義故有相入門也由有待緣不待緣義故有同體異體門也由有此等義門故得毛孔容剎海事也思之可解耳。",
    "X58n0998_003:0383c14_0": "探玄云由此義故諸法相即無所障礙又云知一即多多即一等皆此義也是故無盡大緣起法無礙自在皆從此門而開現矣。",
    "X58n0998_003:0383c18_0": "華嚴一乘教義分齊章復古記卷第三(之上)"
}