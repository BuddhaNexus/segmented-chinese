{
    "T01n0061_001:0858a11_0": "佛說受新歲經",
    "T01n0061_001:0858a13_0": "西晉月氏國三藏竺法護譯",
    "T01n0061_001:0858a14_0": "聞如是：一時，佛在舍衛國東苑鹿母園中，與大比丘眾五百人俱。",
    "T01n0061_001:0858a15_1": "是時世尊，七月十五日，於露地敷坐，比丘僧前後圍遶。",
    "T01n0061_001:0858a16_2": "佛告阿難曰：「汝今於露地速擊揵槌。",
    "T01n0061_001:0858a17_3": "所以然者，今七月十五日是受新歲之日。」",
    "T01n0061_001:0858a18_4": "是時尊者阿難，右膝著地長跪叉手，便說此偈：「淨眼無與等，　　無事而不練，　智慧無染著，　　何等名受歲？」",
    "T01n0061_001:0858a22_0": "爾時，世尊復說此偈報阿難曰：「受歲三業淨，　　身口意所作，　兩兩比丘對，　　自陳所作短。",
    "T01n0061_001:0858a25_0": "　還自稱名字，　　今日眾受歲，　我亦淨意受，　　唯願原其過。」",
    "T01n0061_001:0858a27_0": "爾時，阿難復以此偈問其儀曰：「過去恒沙佛，　　辟支及聲聞，　盡是諸佛法？",
    "T01n0061_001:0858a29_1": "　　獨是釋迦文？」",
    "T01n0061_001:0858b01_0": "爾時，世尊復更以偈報阿難曰：「恒沙過去佛，　　弟子清淨心，　皆是諸佛法，　　非今釋迦文。",
    "T01n0061_001:0858b04_0": "　辟支無此法，　　無歲無弟子，　獨逝無伴侶，　　不與他說法。",
    "T01n0061_001:0858b06_0": "　當來佛世尊，　　恒沙不可計，　彼亦受此歲，　　如今瞿曇法。」",
    "T01n0061_001:0858b08_0": "是時尊者阿難聞此語已，歡喜踊躍不能自勝，即昇講堂手執揵槌，並作是說：「我今擊此如來信皷，諸有如來弟子眾者盡當普集。」",
    "T01n0061_001:0858b10_1": "爾時，阿難復說此偈：「降伏魔力怨，　　除結無有餘，　露地擊揵槌，　　比丘聞當集。",
    "T01n0061_001:0858b14_0": "　諸欲聞法人，　　度流生死海，　聞此妙響音，　　盡當速集此。」",
    "T01n0061_001:0858b16_0": "爾時，尊者阿難已擊揵槌，至世尊所，頭面禮足，在一面住，白世尊言：「今正是時，唯願世尊！",
    "T01n0061_001:0858b18_0": "何所勅使？」",
    "T01n0061_001:0858b18_1": "是時世尊告阿難曰：「汝隨次第坐，如來自當知時。」",
    "T01n0061_001:0858b19_2": "是時，世尊坐于草坐，告諸比丘：「汝等盡當坐于草坐。」",
    "T01n0061_001:0858b20_3": "諸比丘對曰：「如是，世尊！」",
    "T01n0061_001:0858b21_4": "時諸比丘各坐草坐。",
    "T01n0061_001:0858b21_5": "是時世尊默然觀諸比丘已，便勅諸比丘：「我今欲受新歲，我無過咎於眾人乎？",
    "T01n0061_001:0858b23_6": "又不犯身口意耶？」",
    "T01n0061_001:0858b23_7": "如來說此語已，諸比丘默然不對。",
    "T01n0061_001:0858b24_8": "如來是時復三告諸比丘：「我今欲受新歲，然我無過於眾人乎？」",
    "T01n0061_001:0858b25_9": "是時尊者舍利弗，即從坐起長跪叉手，白世尊言：「諸比丘眾觀察如來，無身口意過。",
    "T01n0061_001:0858b27_10": "所以然者，世尊今日不度者度、不脫者脫、不涅槃者令得涅槃，無救護者為作救護、為盲者作眼目、為病者作醫王，三界獨尊無能及者，最尊最上。",
    "T01n0061_001:0858c02_11": "未起道意者令發道意，眾人未悟尊令悟之，未聞法者使令聞之，為迷者作徑路導以正法。",
    "T01n0061_001:0858c04_12": "以此事緣，如來無咎於眾人也，亦無身口意過。」",
    "T01n0061_001:0858c05_13": "是時舍利弗白世尊言：「我今亦向如來自陳，然無過咎於如來及比丘僧乎？」",
    "T01n0061_001:0858c06_14": "世尊告曰：「汝今，舍利弗！",
    "T01n0061_001:0858c07_15": "都無身口意所作非行。",
    "T01n0061_001:0858c07_16": "所以然者，汝今智慧無能及者，種種智慧、無量智慧、無邊之智、無與等智、疾智捷智、甚深之智、平等之智。",
    "T01n0061_001:0858c10_17": "少欲知足樂之處，多諸方便，念不錯亂摠持三昧，根原具足戒，成就三昧、成就智慧、成就解脫、成就解脫知見、成就勇悍，能忍所說，知惡之為非法，心性庠序，不行卒暴。",
    "T01n0061_001:0858c14_18": "猶如轉輪聖王最大太子，當紹王位，轉於寶輪。",
    "T01n0061_001:0858c15_19": "舍利弗亦復如是，轉於無上清淨法輪，諸天世人及龍鬼神、魔若魔天，本所不轉，汝今所說常如法議，未曾違理。」",
    "T01n0061_001:0858c18_0": "是時，舍利弗白佛言：「此五百比丘盡當受歲，此五百人盡無過咎於如來乎？」",
    "T01n0061_001:0858c19_1": "世尊告曰：「我亦不責此五百比丘身口意行。",
    "T01n0061_001:0858c20_2": "所以然者，此舍利弗大眾之中，極為清淨無諸瑕穢，今此眾中最小下座，得須陀洹道，必當上及不退轉法。",
    "T01n0061_001:0858c23_3": "以是之故，我不怨責此眾。」",
    "T01n0061_001:0858c24_0": "爾時，朋耆奢在此眾中，即從坐起，前至世尊所，頭面禮足，白世尊言：「我今堪任欲有所論。」",
    "T01n0061_001:0858c26_0": "世尊告曰：「欲有所說今正是時。」",
    "T01n0061_001:0858c26_1": "朋耆奢即於佛前，歎佛及比丘僧，而說此偈：「十五清淨日，　　五百比丘集，　諸縛結悉解，　　無愛更不生。",
    "T01n0061_001:0859a01_0": "　轉輪大聖王，　　群臣所圍繞，　普遍諸世界，　　天上及世間。",
    "T01n0061_001:0859a03_0": "　大將人眾導，　　為人作導師，　弟子樂侍從，　　三達六通徹。",
    "T01n0061_001:0859a05_0": "　皆是真佛子，　　無有塵垢者，　能斷欲愛刺，　　今日自歸命。」",
    "T01n0061_001:0859a07_0": "爾時，世尊可朋耆奢所說。",
    "T01n0061_001:0859a07_1": "是時朋耆奢作是念：「如來今日可我所說。」",
    "T01n0061_001:0859a08_2": "歡喜踊躍不能自勝，即從坐起禮佛却退還就本位。",
    "T01n0061_001:0859a09_3": "爾時，世尊告諸比丘：「我聲聞中第一造偈弟子，所謂朋耆奢比丘是；所說無疑難，亦是朋耆奢比丘是也。」",
    "T01n0061_001:0859a12_4": "爾時，諸比丘聞佛所說，歡喜奉行。",
    "T01n0061_001:0859a13_0": "佛說受新歲經",
    "T01n0061_001:0859a14_0": "按此《受新歲經》，竺法護譯者，國本、宋本皆編於容函中；丹藏則容函中有名受歲經者，而與此經大別。",
    "T01n0061_001:0859a16_1": "今依《開元錄》撿之，則丹藏之經正是容函《受歲經》耳。",
    "T01n0061_001:0859a17_2": "此宋藏經，與此竟函《新歲經》，文異義同，似是同本異譯耳；則《開元錄》中以《新歲經》為單譯者，厥義未詳。",
    "T01n0061_001:0859a20_3": "今且欲類聚以待賢哲，故以此經移編于竟函焉。"
}