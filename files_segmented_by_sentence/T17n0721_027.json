{
    "T17n0721_027:0153b18_0": "正法念處經卷第二十七",
    "T17n0721_027:0153b20_0": "元魏婆羅門瞿曇般若流支譯",
    "T17n0721_027:0153b21_0": "觀天品第六之六(三十三天之三)",
    "T17n0721_027:0153b22_0": "「復次，比丘知業果報，觀三十三天所住之地。",
    "T17n0721_027:0153b23_0": "彼以聞慧見：第七地名曰雜殿。",
    "T17n0721_027:0153b23_1": "眾生何業生於彼處？",
    "T17n0721_027:0153b24_2": "若有眾生見故塔寺，或惡國王、邪見大臣斷僧田業；如是眾生不畏王禁，施僧田物，向此惡王說佛功德，善言嘆佛。",
    "T17n0721_027:0153b26_3": "是人命終生雜殿處。",
    "T17n0721_027:0153b27_4": "生此天已，五樂音聲歌舞戲笑受種種樂。",
    "T17n0721_027:0153b28_5": "復有異業生於此天：不殺、不盜，於屠兒所，以財贖命；自不作惡，不教他人；若有造惡，心不隨喜。",
    "T17n0721_027:0153c01_6": "云何不盜？",
    "T17n0721_027:0153c01_7": "自為國主或為大臣，不枉稅奪，亦教他人令其住戒。",
    "T17n0721_027:0153c02_8": "以此二業，生雜殿處。",
    "T17n0721_027:0153c03_9": "其林縱廣三千由旬，種種宮殿天子遊戲，故名雜殿。",
    "T17n0721_027:0153c04_10": "諸天子等，一一宮殿莊嚴奇妙，金色蓮華香氣第一，毘琉璃蜂出妙音聲。",
    "T17n0721_027:0153c06_11": "其蓮華林一切雜生，一一華池種種蓮華，或有華池赤寶蓮華、雜琉璃華。",
    "T17n0721_027:0153c08_12": "或有華池生諸蓮華，金華琉璃二華雜生。",
    "T17n0721_027:0153c09_13": "一一蓮華各有百葉，或有金葉或赤寶葉。",
    "T17n0721_027:0153c10_14": "復有雜華毘琉璃葉，金色眾蜂遊戲其中。",
    "T17n0721_027:0153c11_15": "復有華池生諸蓮華，赤寶眾蜂以為莊嚴。",
    "T17n0721_027:0153c12_16": "復有華池生諸蓮華，毘琉璃莖，真金為華。",
    "T17n0721_027:0153c13_17": "或有華池生諸蓮華，真金為莖，白銀為華。",
    "T17n0721_027:0153c14_18": "或有華池生諸蓮華，車璩為莖，白銀為華。",
    "T17n0721_027:0153c15_19": "復有華池生諸蓮華，摩羅伽多為莖，閻浮檀金為華。",
    "T17n0721_027:0153c16_20": "種種色蜂出妙音聲滿蓮華間。",
    "T17n0721_027:0153c17_21": "譬如閻浮提中香樹之華，眾蜂滿中，雜殿華池亦復如是。",
    "T17n0721_027:0153c18_22": "譬如畫師、若畫師弟子於閻浮提所曾聞事，以眾雜彩畫種種像，其雜殿林亦復如是。",
    "T17n0721_027:0153c20_23": "復有雜色種種眾鳥，頭足雜色，其身胸腹亦復如是。",
    "T17n0721_027:0153c21_24": "或有眾鳥金臆銀翅，赤寶為背，目如赤寶。",
    "T17n0721_027:0153c22_25": "或有眾鳥白銀為臆，真金為翅，青毘琉璃以為兩目，赤寶瞳華、雜寶為背，以七寶色種種眾鳥以為莊嚴。",
    "T17n0721_027:0153c24_26": "雜殿林中復有山峯，青寶珠玉、車璩毘琉璃寶、赤寶真金，光明普照遍滿林中，互相間錯旋流宛轉滿此林中，莊嚴奇特，甚可愛樂。",
    "T17n0721_027:0153c27_27": "雜殿林中，復有雜蔓互相交錯，毘琉璃莖，赤寶為鬚以為纏蔓，果實莊嚴；白銀為莖，青寶為鬚光明圍遶。",
    "T17n0721_027:0154a01_28": "車璩為枝，真金纏遶；赤寶為枝，白銀纏絡。",
    "T17n0721_027:0154a02_29": "如是二色互相纏裹。",
    "T17n0721_027:0154a02_30": "是雜殿林，復有三色莊嚴樹枝以為幃帳，毘琉璃枝，真金赤寶以為纏遶；如是赤寶為枝，金銀為纏；白銀為枝，車璩赤寶以為纏遶。",
    "T17n0721_027:0154a05_31": "是一一枝、一一枝纏絡雜殿林中。",
    "T17n0721_027:0154a06_32": "復有雜華，真金為枝，一毘琉璃華；若以銀枝，因陀色華；若金枝，赤寶為華；車璩為枝，毘琉璃華。",
    "T17n0721_027:0154a08_33": "生眾色果亦復如是。",
    "T17n0721_027:0154a09_34": "雜心所起，作諸雜業，雜因集故，得種種報。",
    "T17n0721_027:0154a10_35": "以業因緣於雜殿林受雜果報，因果相似，如種種子，得相似果。",
    "T17n0721_027:0154a11_36": "如其業力，隨其所作，隨其時節，隨心雜生。",
    "T17n0721_027:0154a12_37": "如是作業，得如是報，如印印物。",
    "T17n0721_027:0154a13_38": "天中樂果非無因生，地獄苦報亦復如是，非是我作、他人受報。",
    "T17n0721_027:0154a15_0": "「復次，比丘知業果報，觀雜殿林。",
    "T17n0721_027:0154a15_1": "云何眾生造業生於三十三天？",
    "T17n0721_027:0154a16_2": "若諸世間有諸眾生行於非法，不孝父母，不敬沙門、婆羅門及諸長宿，不近善友，不信業果，行於邪見。",
    "T17n0721_027:0154a18_3": "如是之時，魔王歡喜。",
    "T17n0721_027:0154a19_4": "行非法時，於此世間有四天眾。",
    "T17n0721_027:0154a19_5": "何等為四？",
    "T17n0721_027:0154a20_6": "一名鬪諍魔使；二名荒亂魔使，為法行人而作亂心，令聽法者惛濁睡眠；三名貪癡魔使，令諸施主心生貪惜，作如是念：『若我以物施諸福田沙門、婆羅門，我之妻子當如之何，衣食自濟？』",
    "T17n0721_027:0154a24_7": "四名離正念魔使，令出家人離於正念，是為初惡。",
    "T17n0721_027:0154a25_8": "若人入於城邑市肆，見諸女人酒肆鬪諍，互相撾打，夢行破戒，是名四種魔使。",
    "T17n0721_027:0154a27_9": "若閻浮提人行於非法，作此惡時，四種魔使心生歡喜，白魔王言：『損減正法，增長魔軍，甚可慶悅。』",
    "T17n0721_027:0154a29_10": "魔王聞之，問使者言：『云何世間增長我法，減損正法？』",
    "T17n0721_027:0154b01_11": "時魔使者白魔王言：『閻浮提人行於非法，不孝父母，不敬師長、沙門、婆羅門。",
    "T17n0721_027:0154b03_12": "聽正法者我令惛睡；令出家者還入凡俗，捨離法服；或出家人、或有持戒、或梵行人，於其夢中作婦女身，令其心亂；令諸施主貪惜財物，慳貪覆心，戀著妻子；令出家者習學種種販賣鬪諍，互相撾打。",
    "T17n0721_027:0154b08_0": "我作如是種種方便，令魔增長，正法損減。』",
    "T17n0721_027:0154b09_0": "時魔聞之，即遣使者，告羅睺、勇健、毘摩質多羅阿修羅、鉢摩梯惱亂惡龍：『汝等今日應生歡喜，佛之正法今已損減，魔軍增長。』",
    "T17n0721_027:0154b11_1": "如是魔使即詣水底，至毘摩質多阿修羅所，廣說上事時，阿修羅聞之歡喜，即告惱亂惡龍王等。",
    "T17n0721_027:0154b14_0": "富樂城中惡龍聞之，生大歡喜，為世間人而作惱亂，如上所說。",
    "T17n0721_027:0154b15_1": "「時天帝釋聞毘留勒天王說如是語，入雜殿林與三十三天，共論斯事：『護世天王來白我言：「魔天大力，及阿修羅、毘摩質多惱亂惡龍。",
    "T17n0721_027:0154b18_2": "汝應集諸天眾悉來至此，我當至彼寶莊嚴山與阿修羅鬪。」』",
    "T17n0721_027:0154b19_3": "諸天聞之，答言：『如是！』",
    "T17n0721_027:0154b20_4": "各還本宮而自莊嚴。",
    "T17n0721_027:0154b20_5": "雜殿天眾亦還本宮，種種音聲歌舞戲笑入雜殿林。",
    "T17n0721_027:0154b21_6": "時天帝釋與諸天眾捨雜殿林，詣於餘地。",
    "T17n0721_027:0154b22_7": "此雜殿林所住天子所受之樂，乃至愛善業盡，命終還退，隨業流轉，墮於地獄、餓鬼、畜生。",
    "T17n0721_027:0154b24_8": "若生人中，成就快樂，莊嚴端正，從少至終常愛雜色，種種莊嚴，好種種語，眾人所愛；若行出家，昇師子座為說法師，解種種語，聞之知足。",
    "T17n0721_027:0154b28_9": "以餘業故。",
    "T17n0721_027:0154b29_0": "「復次，比丘知業果報，觀三十三天所住之地。",
    "T17n0721_027:0154c01_0": "彼以聞慧見：三十三天第八地處名歡喜園。",
    "T17n0721_027:0154c02_0": "眾生何業生於彼處？",
    "T17n0721_027:0154c02_1": "彼以聞慧見：此眾生善心深心，不殺不盜，亦教他人令不殺盜。",
    "T17n0721_027:0154c03_2": "若見殺者，勸令不殺，不教人作，見作不喜。",
    "T17n0721_027:0154c04_3": "若有所犯，尋即悔過，離惡知識。",
    "T17n0721_027:0154c05_4": "云何不殺？",
    "T17n0721_027:0154c05_5": "見鳥殺害，救令放捨。",
    "T17n0721_027:0154c06_6": "自不作惡，設作即悔，受不殺戒。",
    "T17n0721_027:0154c07_7": "以財贖命，令其得脫，復教他人令助歡喜。",
    "T17n0721_027:0154c08_8": "云何不盜？",
    "T17n0721_027:0154c08_9": "云何偷盜？",
    "T17n0721_027:0154c08_10": "一切官人，王所勅令，持國理民——聚落城主、若放牧主、若邊戍主，有所勅令取牛羊等，是人護戒而不肯取。",
    "T17n0721_027:0154c11_0": "以是因緣，命終之後生歡喜天，三十三天歡喜之園。",
    "T17n0721_027:0154c12_1": "復有聽法，得聞法會，六齋之日，聽法受法，一心聽法。",
    "T17n0721_027:0154c13_2": "是法會主命終之後，生於天中。",
    "T17n0721_027:0154c14_3": "一切施中，法施第一，以此因緣，命終生於三十三天歡喜之園。",
    "T17n0721_027:0154c15_4": "生彼天已，成就無量百千天樂，不可譬喻，當說少分。",
    "T17n0721_027:0154c16_5": "其林縱廣三千由旬，七寶林樹以為莊嚴。",
    "T17n0721_027:0154c17_6": "其歡喜天不詣餘園，是故名曰歡喜園林。",
    "T17n0721_027:0154c18_7": "自功德名。",
    "T17n0721_027:0154c18_8": "其林皆是如意之樹，隨天所念，皆從樹出。",
    "T17n0721_027:0154c19_9": "若天生念，欲須宮殿，念已欲上，即見樹林是七寶殿，有一百柱，一一殿柱或以金銀琉璃、頗梨赤寶車璩，用如是等一切眾寶以為殿柱。",
    "T17n0721_027:0154c22_10": "復作是念：『欲得柔軟階道昇此殿堂。』",
    "T17n0721_027:0154c23_11": "隨念即見階道成就。",
    "T17n0721_027:0154c24_12": "既入宮殿，復自思惟：『今此宮殿生蓮華池。』",
    "T17n0721_027:0154c25_13": "隨念即生諸蓮華池，七寶之色，鵝鴨鴛鴦以為莊嚴。",
    "T17n0721_027:0154c26_14": "復作是念：『我此堂中應有天女歌舞戲笑。』",
    "T17n0721_027:0154c27_15": "隨念即有天女來赴，隨心戲笑歌舞供養。",
    "T17n0721_027:0154c28_16": "復作是念：『我今應得天眾伎樂。』",
    "T17n0721_027:0154c28_17": "隨其所念，風吹樹葉互相[敲高+亭]觸出妙音聲，勝諸天樂。",
    "T17n0721_027:0155a01_18": "復作是念：『今此宮殿應生飲食。』",
    "T17n0721_027:0155a01_19": "隨其心念，樹枝割裂流出飲河，色香味具。",
    "T17n0721_027:0155a02_20": "復作是念：『我今應得須陀之味。』",
    "T17n0721_027:0155a03_21": "隨其念已，即生上味須陀之食，色香味具，天子食之乃至充足。",
    "T17n0721_027:0155a04_22": "復與天女遊戲娛樂入歡喜園，歡喜園中所住天子成就如是勝妙之樂。",
    "T17n0721_027:0155a06_23": "從殿而下，於此地中即生蓮華，毘琉璃莖，真金為葉。",
    "T17n0721_027:0155a07_24": "其莖柔濡，見者愛樂。",
    "T17n0721_027:0155a08_25": "色香具足，舉足下足，蹈華而行。",
    "T17n0721_027:0155a09_26": "如是步步成就天樂，隨其念念受五欲樂，一切諸根於自境界不知厭足。",
    "T17n0721_027:0155a10_27": "所謂眼常貪色，種種瞻視愛樂不息，令眼悅樂，見如是色猶不厭足；耳聞妙聲不知厭足。",
    "T17n0721_027:0155a12_28": "如是鼻香，若嗅諸香，生大愛欲，不知厭足。",
    "T17n0721_027:0155a13_29": "舌貪美味不知厭足。",
    "T17n0721_027:0155a14_30": "如是愛觸不知厭足。",
    "T17n0721_027:0155a14_31": "如是所念皆是愛念，愛樂自身遊戲林中，受欲無厭。",
    "T17n0721_027:0155a16_32": "境界為母，諸根為攢，憶念風吹，自高為薪，欲火熾然。",
    "T17n0721_027:0155a17_33": "欲無厭足，以愛欲心於歡喜園遊戲受樂。",
    "T17n0721_027:0155a18_34": "「釋迦天主於雜寶聚山破阿修羅，得大名稱，如上所說。",
    "T17n0721_027:0155a19_35": "復來入於歡喜林中，告諸天曰：『汝等天眾當生歡悅，入歡喜園受五欲樂，遊戲自娛，我亦自當於歡喜園遊戲受樂。",
    "T17n0721_027:0155a22_36": "已破魔軍毘摩質多羅及惡龍等。",
    "T17n0721_027:0155a23_37": "一切天眾及諸天女皆可至吾遊戲之處受五欲樂，滿夏四月，五欲自娛。』",
    "T17n0721_027:0155a24_38": "時天帝釋向三十三天說是語已，心大歡喜，告白象王伊羅婆那言：『汝今莊嚴，吾欲與汝共諸天眾，并諸天女遊戲娛樂於歡喜園。",
    "T17n0721_027:0155a27_39": "汝當化身，令諸天眾乘汝頂上牙頂之上，向於遊戲華池園林山峯之中，如先所化。』",
    "T17n0721_027:0155b01_0": "「爾時，白象伊羅婆那聞天主教，即化大身，身有百頭，頭有十牙，一一牙端有百浴池，一一浴池有千蓮華，一一蓮華皆有千葉，七寶所成，一一葉端皆有千數七寶眾蜂，一一葉間有千天子。",
    "T17n0721_027:0155b05_1": "其象頂上有諸天女不相妨礙，作天伎樂，乘虛而遊到歡喜園。",
    "T17n0721_027:0155b06_2": "其象兩脇化二園林：一名喜林；二名樂林。",
    "T17n0721_027:0155b07_3": "於其林中河池蓮華皆悉具足七寶意樹，諸天子等，遊戲其中受五欲樂。",
    "T17n0721_027:0155b09_4": "天子天女充滿林中。",
    "T17n0721_027:0155b09_5": "時伊羅婆那大白象王譬如第二須彌山王，詣歡喜園。",
    "T17n0721_027:0155b11_6": "其象背上化作大城，平正柔軟，其城街巷，七寶宮殿、園林莊嚴，猶如第二善見大城。",
    "T17n0721_027:0155b13_0": "如是化殿七寶所成，有一百柱以為莊嚴。",
    "T17n0721_027:0155b13_1": "殿有華池，帝釋天王與諸天女遊戲其中，作天伎樂。",
    "T17n0721_027:0155b15_2": "憍尸迦天王坐於大殿向歡喜園，其身不動如須彌頂。",
    "T17n0721_027:0155b16_3": "其象耳中復生華池，其池縱廣滿十由旬，其第二池十一由旬。",
    "T17n0721_027:0155b17_4": "一名甚深；二名清淨。",
    "T17n0721_027:0155b18_5": "八功德水充滿其中，池中生華，名優鉢羅，毘琉璃莖，赤寶為華，眾蜂莊嚴，天香具足。",
    "T17n0721_027:0155b20_6": "其華開敷優鉢羅華，天子天女坐華鬚上遊戲娛樂。",
    "T17n0721_027:0155b21_7": "或有天子以水遊戲，或有天子蓮華遊戲，不知白象為行為住。",
    "T17n0721_027:0155b23_0": "其象鼻端化作樓殿，廣五由旬，種種眾華、曼陀羅華悉遍莊嚴，眾蜂妙音，牛頭栴檀葉以覆樓殿。",
    "T17n0721_027:0155b25_1": "復有金樹種種眾華以覆其上，有諸天女坐華鬚上，歌眾妙音讚歎天王。",
    "T17n0721_027:0155b26_2": "如是象鼻所化長殿於白象王蓮華之中，化生蓮華，廣一由旬，有百千葉。",
    "T17n0721_027:0155b28_3": "其葉廣長，香氣第一，滿十由旬。",
    "T17n0721_027:0155b29_4": "一一葉中天子天女遊戲其中，各不相見，如是遊戲不相妨礙，與天王釋向歡喜園，皆不覺知象之行住，猶如住於須彌山頂。",
    "T17n0721_027:0155c03_5": "於象頂上，復化大山，名界莊嚴，以種種界而為莊嚴，天樹河池、園林蓮華莊嚴之處遊戲受樂，是名象王頂化大山。",
    "T17n0721_027:0155c05_6": "其白象王於其牙上化作園林，如一億月，多有眾華。",
    "T17n0721_027:0155c07_7": "其地白淨如須陀色，多有眾蜂俱翅羅音充滿其中。",
    "T17n0721_027:0155c08_8": "無量眾鳥眾寶莊嚴，孔雀、命命，如是無量種種眾鳥從牙化生。",
    "T17n0721_027:0155c09_9": "其白象王身量廣大，天眾圍遶，大身大力行步平正而不搖動，向歡喜園。",
    "T17n0721_027:0155c11_10": "其白象王從鼻兩孔化作河流，如閻浮提恒河之水、閻牟那河水從池流下，其水清淨，涼冷不濁，從上而下，白象鼻中所出河流亦復如是。",
    "T17n0721_027:0155c14_11": "於四天下，人所住處，林樹藥草，亢旱炎熱，穀麥增長，草木葉上有水相現，名之為露。",
    "T17n0721_027:0155c16_12": "其象鼻水從空而下，去地遠故，為風所吹，散而氣燥，故令露少。",
    "T17n0721_027:0155c18_13": "三天下中名之為露。",
    "T17n0721_027:0155c18_14": "「復次，天白象王若放霧氣，墮行天中，世人觀之，其色則白，外道說為因陀天王所行之道，復有說言白象王道。",
    "T17n0721_027:0155c21_15": "如實白水，風持不墮，在於空中猶如陽焰，直以遠故見之不了。",
    "T17n0721_027:0155c22_16": "其象頭上大山之頂，寶幢華蓋懸以寶幡，毘琉璃輪，真金為蓋，其光明曜猶如日光。",
    "T17n0721_027:0155c24_17": "於其幢上懸以長幡，於其幡中出大光明。",
    "T17n0721_027:0155c25_18": "大海之中諸阿修羅見是事已，各相謂言：『帝釋天王勝幡已現，乘白象王向歡喜園。』",
    "T17n0721_027:0155c27_19": "時天帝釋遙見園林，告諸天曰：『汝見此林甚可愛樂。",
    "T17n0721_027:0155c28_20": "釋迦天主破阿修羅，既得勝已，遊戲此林。",
    "T17n0721_027:0155c29_21": "如此林樹，甚可愛樂。",
    "T17n0721_027:0156a01_22": "與三十三天，夏四月時，於此林中遊戲受樂。』",
    "T17n0721_027:0156a02_23": "時諸天眾白帝釋言：『隨王所勅，我當奉行。』",
    "T17n0721_027:0156a03_24": "說是語已，近歡喜林。",
    "T17n0721_027:0156a03_25": "歡喜林中先住諸天受五欲樂，見天勝幢及白象王，心大歡喜，出迎帝釋，禮拜供養，合掌頂上，作天伎樂歌舞遊戲入歡喜林。",
    "T17n0721_027:0156a06_26": "時天帝釋即下白象，與諸天眾入歡喜園，一切天眾亦皆下象。",
    "T17n0721_027:0156a08_27": "如是象頭鼻端及象兩脇一切天眾，皆捨白象，入歡喜林遊戲受樂。",
    "T17n0721_027:0156a09_28": "歡喜林中先住諸天及與天主，伐阿修羅諸天眾等，於夏四月受天快樂。",
    "T17n0721_027:0156a11_29": "釋迦天王共諸天眾受樂自娛。",
    "T17n0721_027:0156a12_0": "如此時間，若諸天子善業將盡，乃至愛善業盡，命終還退，墮於地獄、餓鬼、畜生。",
    "T17n0721_027:0156a13_1": "若生人中，常受安樂，種種解了，端正第一，眾人所愛，山林河池可愛樂處而生其中，主大國土，富樂自在。",
    "T17n0721_027:0156a16_2": "以餘業故。",
    "T17n0721_027:0156a17_0": "「復次，比丘知業果報，觀伊羅婆那大龍象王，以何業緣，成就大身、大神通力，與阿修羅鬪，得大名稱？",
    "T17n0721_027:0156a19_1": "以何業故受畜生身？",
    "T17n0721_027:0156a19_2": "彼以聞慧見：此眾生天中壽命滿七萬歲，過去之世，毘陀論部，名不羅那，有婆羅門大修福德，好行布施貧窮盲冥苦惱之人。",
    "T17n0721_027:0156a22_3": "以善心故，常樂施與，利益眾生。",
    "T17n0721_027:0156a23_4": "爾時，有王名曰善見，於節會日出宮遊戲如諸天眾。",
    "T17n0721_027:0156a24_5": "與八萬四千大白象王，金網彌覆，寶鈴莊嚴，猶如如來。",
    "T17n0721_027:0156a25_6": "一切金鈴以為莊嚴，八萬四千婇女而為圍遶，八萬四千妓樂之音，向遊戲處園林之殿。",
    "T17n0721_027:0156a27_7": "是善見王第一威德，受大樂果。",
    "T17n0721_027:0156a28_8": "時婆羅門具足威德，詣善見王遊戲之處。",
    "T17n0721_027:0156a29_9": "是婆羅門名三摩多，見此大王具足威德，王有白象名曰雲聚，寶鈴莊嚴，真珠金網以為瓔珞，善巧工匠之所成就莊嚴白象，種種歌戲，詣遊戲處，端正第一。",
    "T17n0721_027:0156b04_10": "時三摩多婆羅門心自念言：『此白象王第一快樂，我當願生為天帝釋作白象王。』",
    "T17n0721_027:0156b05_11": "以布施力及願力故，命終生天，為天帝釋作白象王。",
    "T17n0721_027:0156b07_12": "「比丘觀已，而說頌曰：「『如此業畫師，　　處處業所牽，　　心王力甚大，　　造作種種報。",
    "T17n0721_027:0156b10_0": "　　勝因緣所轉，　　處處心所使，　　在在一切處，　　行於三界道。",
    "T17n0721_027:0156b12_0": "　　一切眾生業，　　自在使心行，　　是故調伏心，　　能至不退處。",
    "T17n0721_027:0156b14_0": "　　輕轉難調伏，　　處處妄攀緣，　　若善調伏心，　　調伏則安樂。",
    "T17n0721_027:0156b16_0": "　　若能調伏心，　　則能斷眾過，　　勇者離過惡，　　不復受諸苦。",
    "T17n0721_027:0156b18_0": "　　若此世苦惱，　　若未來世苦，　　一切不調伏，　　輕心因緣故。",
    "T17n0721_027:0156b20_0": "　　天龍阿修羅、　　地獄鬼羅剎，　　心常為導主，　　如王行三界。",
    "T17n0721_027:0156b22_0": "　　心將詣天上，　　復行於人中；　　心將至惡道，　　心輪轉世間。",
    "T17n0721_027:0156b24_0": "　　心輪轉壞人，　　境界癡所誑，　　愛漂諸眾生，　　現得無邊苦。",
    "T17n0721_027:0156b26_0": "　　一行常隱覆，　　大力難調伏，　　害而不可見，　　輕動速流行。",
    "T17n0721_027:0156b28_0": "　　若人有智慧，　　調伏如是心，　　其人離魔網，　　則能到彼岸。",
    "T17n0721_027:0156c01_0": "　　憶念邪諂曲，　　深而極輕動，　　是心惡險岸，　　將人至惡道。",
    "T17n0721_027:0156c03_0": "　　如是離眾惡，　　不為諸根使，　　不著諸惡法，　　得至不滅處。",
    "T17n0721_027:0156c05_0": "　　心從因緣生，　　所須從心得，　　緣轉速流注，　　如是流轉行。",
    "T17n0721_027:0156c07_0": "　　如是作諸業，　　得種種果報，　　微細心流行，　　一念常不住。",
    "T17n0721_027:0156c09_0": "　　行處不可知，　　常無有形色，　　將人至何所？",
    "T17n0721_027:0156c10_1": "　　行於何等道？",
    "T17n0721_027:0156c11_0": "　　到已住何處？",
    "T17n0721_027:0156c11_1": "　　身為業所作，　　見心所作業，　　作者不可見。",
    "T17n0721_027:0156c13_0": "　　此心難調伏，　　其形不可見，　　遍害諸眾生，　　無目速造業。",
    "T17n0721_027:0156c15_0": "　　是心性如幻，　　從惡得惡報；　　是心性如幻，　　行處甚難知，　　能將一切人，　　無量生死處。",
    "T17n0721_027:0156c18_0": "　　非刀所能割，　　火亦不能燒，　　是心雖無目，　　燒害一切人。",
    "T17n0721_027:0156c20_0": "　　業繩甚堅牢，　　縛諸苦惱人，　　受百千生死，　　將去不可見。",
    "T17n0721_027:0156c22_0": "　　須臾作善業，　　須臾起不善，　　心作善不善，　　調伏則得樂。",
    "T17n0721_027:0156c24_0": "　　六根緣境界，　　多貪無厭足，　　不覺心將至，　　惡道受苦惱。』",
    "T17n0721_027:0156c26_0": "「如是比丘觀婆羅門作大善業，其願狹小，見己思惟，自誡其心。",
    "T17n0721_027:0156c27_1": "如是善業，或得天身，或離生死，為心所使。",
    "T17n0721_027:0156c28_2": "墮畜生中，心願力故。",
    "T17n0721_027:0156c29_0": "「復次，比丘知業果報，觀三十三天所住之地。",
    "T17n0721_027:0157a01_0": "彼以聞慧見：第九地名曰光明。",
    "T17n0721_027:0157a01_1": "眾生何業生於彼處？",
    "T17n0721_027:0157a02_2": "彼見聞知：若人持戒，轉教他人，自不作惡，不教他作，見作勸捨，自護禁戒，教人護戒堅固不缺，悉令清淨，不殺不盜。",
    "T17n0721_027:0157a04_3": "云何不殺？",
    "T17n0721_027:0157a05_4": "若見有地多有眾生，為持戒故，不自穿掘，不教人掘。",
    "T17n0721_027:0157a06_5": "若蠍、若蟻、蝦蟆黃[狂王+冗]種種眾生，知此眾生所居之處，不自穿壞，教他不作。",
    "T17n0721_027:0157a08_6": "或受禁戒或不受戒，若見為惡，教令懺悔。",
    "T17n0721_027:0157a09_7": "云何不盜？",
    "T17n0721_027:0157a09_8": "若是他地，若陶師處、若復餘人，乃至泥土，自不盜取，不教人取，令他住戒。",
    "T17n0721_027:0157a11_9": "見他盜者，不生隨喜，勸令不作。",
    "T17n0721_027:0157a11_10": "是名不殺不盜。",
    "T17n0721_027:0157a12_11": "是持戒人命終之後，生光明天，心常歡喜，歌舞戲笑遊戲受樂，其身光明常照天眾。",
    "T17n0721_027:0157a14_12": "多有天人園林遊戲，第一持戒生此天處作善業人，受斯樂報。",
    "T17n0721_027:0157a15_13": "所有園林金網彌覆，寶鈴妙音、毘琉璃鈴，善業所成。",
    "T17n0721_027:0157a16_14": "遙見天子鈴中歌頌說如是言：『善來天子！",
    "T17n0721_027:0157a17_15": "修善之人。』",
    "T17n0721_027:0157a18_16": "以寂靜偈而作頌曰：「『善寂靜心護持戒，　　持戒清涼今受樂。",
    "T17n0721_027:0157a20_0": "　　善持禁戒種種行，　　後得涅槃或樂報，　　或遮惡道至善處，　　是故持戒後清涼。",
    "T17n0721_027:0157a22_0": "　　持戒之人臨終時，　　其心安隱不恐怖，　　我無惡道之怖畏，　　以持淨戒能救護。",
    "T17n0721_027:0157a24_0": "　　汝以持戒善護持，　　今至天中莫放逸。』",
    "T17n0721_027:0157a25_0": "「如是天子以善業故，鈴網之音演說偈頌，覺悟其心，令離放逸。",
    "T17n0721_027:0157a26_1": "有諸天子久於先世持戒來者，聞是法已，少時持戒，不入放逸。",
    "T17n0721_027:0157a27_2": "若天持戒不經多世，則入放逸，不自覺知，雖聞法音，即入放逸，遠離鈴網覺悟之音，更詣餘林。",
    "T17n0721_027:0157a29_3": "七寶莊嚴光明林中，其林廣長三千由旬，唯除四地及善見城，餘無勝者。",
    "T17n0721_027:0157b02_4": "其林四維有四如意毘琉璃樹，善淨無垢，其光普照滿一由旬，光明如日，五千由旬悉皆見之。",
    "T17n0721_027:0157b04_5": "天子天女在於樹枝遊戲受樂，隨心所念，從樹得之。",
    "T17n0721_027:0157b05_6": "四樹之中有光明林，金銀琉璃為蓮花池，莊嚴林樹如融金聚，處處皆有須陀之味，善淨無垢，清潔香美大力自然須陀之味。",
    "T17n0721_027:0157b08_7": "復有眾鳥，視之可愛，其音美妙以為莊嚴，真金為首，白銀為翅，毘琉璃胸，赤寶為嘴，蓮華色寶以為其目。",
    "T17n0721_027:0157b11_8": "如是眾鳥以為莊嚴，銀葉樹上有真金鳥；黃金樹上有白銀鳥；毘琉璃樹赤蓮華鳥；赤蓮華樹青寶王鳥。",
    "T17n0721_027:0157b13_9": "一切眾鳥飲酒食果，有七寶樹七寶色鳥遊戲其上。",
    "T17n0721_027:0157b15_10": "復有眾蜂如赤寶華，作種種業之所受身，於蓮華中遊戲受樂。",
    "T17n0721_027:0157b16_11": "如是樹中一切功德影皆悉具足，天子天女於此樹上遊戲自娛。",
    "T17n0721_027:0157b17_12": "其林具足諸天功德，若天、阿修羅共鬪之時，釋迦天王告諸天眾：『速疾莊嚴！",
    "T17n0721_027:0157b19_13": "阿修羅軍惱亂樂見山頂所住諸天。』",
    "T17n0721_027:0157b20_14": "三十三天聞是語已，向光明林一切天眾，共天帝釋入四樹間光明林中。",
    "T17n0721_027:0157b22_15": "毘琉璃樹淨如明鏡，自見其相，知鬪勝否？",
    "T17n0721_027:0157b23_16": "若損身分，具悉見之。",
    "T17n0721_027:0157b23_17": "如是樹中，自見其身，若打若害若見被割，壞已復生；若見斷首斷腰，即時逝沒。",
    "T17n0721_027:0157b25_18": "於此樹中皆具見之。",
    "T17n0721_027:0157b25_19": "如其所見，告諸天子，當避橫死，甚為大利。",
    "T17n0721_027:0157b26_20": "阿修羅鬪，害此天子。",
    "T17n0721_027:0157b27_21": "帝釋聞已，告言：『大仙！",
    "T17n0721_027:0157b27_22": "汝勿鬪戰，必當衰害，非時夭壽。』",
    "T17n0721_027:0157b28_23": "「比丘思惟觀天樹中，見衰沒相，以聞慧知：若人悲心，見屠殺者欲殺眾生，令其得脫。",
    "T17n0721_027:0157c01_24": "以是果報，於光明林，自見身相。",
    "T17n0721_027:0157c02_25": "諸天復詣光明林中，名曰雜林，住光明林，如意之樹以為莊嚴。",
    "T17n0721_027:0157c03_26": "入此林已，各自思惟：『天、阿修羅，誰力增勝？",
    "T17n0721_027:0157c04_27": "以何力故，天得增勝？",
    "T17n0721_027:0157c05_28": "以何力故，阿修羅勝？』",
    "T17n0721_027:0157c05_29": "時天帝釋告諸天眾：『修行法者，生諸天中。",
    "T17n0721_027:0157c06_30": "閻浮提人於劫初時，行十善道，或教他人自勅身口，持七種戒，不缺不漏，堅固不諂。",
    "T17n0721_027:0157c08_31": "如是眾生命終生天。",
    "T17n0721_027:0157c08_32": "譬如皮囊滿中盛沙，不繫其口，有大力人瀉之速出。",
    "T17n0721_027:0157c10_33": "劫初之時，生諸天中亦復如是。",
    "T17n0721_027:0157c10_34": "是故諸天勢力增長，阿修羅眾其力減少，樂見山頂所住諸天能遮阿修羅。",
    "T17n0721_027:0157c12_35": "復於後時，人行不善，缺漏不堅，行少善業。",
    "T17n0721_027:0157c13_36": "閻浮提人命終生天。",
    "T17n0721_027:0157c14_37": "譬如菴羅果欲熟之時，有大力人搖動其樹，其果少墮，生於天中亦復如是。",
    "T17n0721_027:0157c15_38": "復於異時，行雜垢業，不持身戒、不持口戒，不堅不淨，不常修習。",
    "T17n0721_027:0157c17_39": "是人命終少生天中。",
    "T17n0721_027:0157c17_40": "譬如毘羅大樹之果，其果未熟，少力之人雖復搖之，不能令動；設得動之，果落甚少。",
    "T17n0721_027:0157c19_41": "若有熟者，其果則墮；若未熟者，則不墮落。",
    "T17n0721_027:0157c20_42": "如是劫初眾生多生天上，後世眾生生天甚少，亦復如是，以其雜垢破禁戒故。",
    "T17n0721_027:0157c22_43": "汝等諸天莫行放逸，若行放逸，增益阿修羅，減損諸天眾。",
    "T17n0721_027:0157c23_44": "今世眾生多行非法，無有戒法，不持七種身口之戒，誑惑他人令生熱惱，不孝父母、不敬師長，不順法行。",
    "T17n0721_027:0157c26_45": "是人命終墮於地獄。",
    "T17n0721_027:0157c26_46": "譬如皮囊滿中盛沙，不繫其口，有大力人瀉之速出。",
    "T17n0721_027:0157c28_47": "今世眾生行不善業，墮阿修羅亦復如是。",
    "T17n0721_027:0157c29_48": "若諸眾生有半持戒，或身或口，是人命終生阿修羅中，或生天中。",
    "T17n0721_027:0158a01_49": "譬如菴婆羅果樹，有大力人搖動其樹。",
    "T17n0721_027:0158a02_50": "若果熟者，隨搖則墮；若未熟者，搖之不落。",
    "T17n0721_027:0158a03_51": "雜業眾生亦復如是，或生天中或墮地獄，或有生於阿修羅中。",
    "T17n0721_027:0158a04_52": "若諸世間盡行不善，不孝父母，不順法行，不敬師長、沙門、婆羅門，不持身戒及以口戒。",
    "T17n0721_027:0158a06_53": "是人命終墮於地獄或復墮於阿修羅中，是故令諸阿修羅軍增長大力，天力減少。",
    "T17n0721_027:0158a08_54": "雖復如是，我今能勝阿修羅軍，非餘天眾。",
    "T17n0721_027:0158a09_55": "汝當思惟，行於法行，若於今世、若未來世守護正法。",
    "T17n0721_027:0158a10_56": "一切力中，法力最勝，餘無及者。",
    "T17n0721_027:0158a11_57": "汝當思惟，憶念正法，勉力勤加，破阿修羅。』",
    "T17n0721_027:0158a12_58": "時諸天眾聞天帝釋說如是教，白帝釋言：『如天王教，我當奉行。』",
    "T17n0721_027:0158a14_0": "說是語已，向鉀冑林，從樹出生不可壞鉀，以自莊嚴。",
    "T17n0721_027:0158a15_1": "著此鉀者，無能為敵，其光照曜譬如日出憂陀延山，其光明曜亦復如是。",
    "T17n0721_027:0158a17_0": "向樂見山，欲與阿修羅列陣大戰，如前所說。",
    "T17n0721_027:0158a18_0": "光明林中所住諸天互相娛樂，受五欲樂，心意放逸。",
    "T17n0721_027:0158a19_1": "於毘琉璃林、黃金樹林、赤寶林中華果具足，種種眾鳥出妙音聲。",
    "T17n0721_027:0158a21_0": "「復次，比丘知業果報，觀三十三天中種種鳥獸有種種色、種種莊嚴、種種形相、種種音聲、種種寶翅，遊戲受樂於園林中。",
    "T17n0721_027:0158a23_1": "如實觀之，知微細業因緣果報。",
    "T17n0721_027:0158a24_2": "彼以聞慧見：諸眾生為工畫師，雖受雇直，無巧偽心為他營福，圖畫僧房、講堂、精舍明淨彩色，以青黃朱紫種種雜色圖畫佛塔、精舍門閣。",
    "T17n0721_027:0158a27_3": "或作山樹、人龍鳥獸、師子虎鹿，園林城郭、浴池戲處，蓮華林池，沙門、婆羅門、軍營殿堂，為供養佛莊嚴因緣，圖飾形像。",
    "T17n0721_027:0158b01_4": "受人雇直，或復刻鏤或以泥木、金銀銅等，如是種種造立形像。",
    "T17n0721_027:0158b02_5": "諸工匠師命終生天，受眾鳥身，造作雜業而不持戒，作此鳥身或受鹿形、眾蜂之身，常受快樂。",
    "T17n0721_027:0158b05_6": "如其作業，得相似果。",
    "T17n0721_027:0158b05_7": "如天受樂，無智造業，雖有思心，以無智故，癡身受樂，於天園林遊戲受樂。",
    "T17n0721_027:0158b07_8": "山林峯嶺如畫刻鏤，象牙金銀如素所為，如印印物。",
    "T17n0721_027:0158b08_9": "於天園林生無量色，如本彩色。",
    "T17n0721_027:0158b09_10": "天復於此光明林中遊戲歌舞，受種種樂此光明天，乃至愛善業盡，命終還退，隨業流轉，墮於地獄、餓鬼、畜生。",
    "T17n0721_027:0158b11_11": "若有善業，生於人中，常受安樂，或為國王或為大臣，為無量人之所供養，樂行遊戲，愛於節會，心常歡喜，顏色端正，飲食如意，常受安樂，他不能奪。",
    "T17n0721_027:0158b15_12": "床褥臥具、園林遊觀、奴婢充足。",
    "T17n0721_027:0158b15_13": "以餘業故。",
    "T17n0721_027:0158b17_0": "「復次，比丘知業果報，觀三十三天所住之地。",
    "T17n0721_027:0158b18_0": "彼以聞慧見：第十地名波利耶多。",
    "T17n0721_027:0158b18_1": "眾生何業而生彼處？",
    "T17n0721_027:0158b19_2": "彼見聞知：若人淨信，以久捨物。",
    "T17n0721_027:0158b20_0": "若衣服飲食、床蓐湯藥以用布施，復教他人不殺眾生，乃至蜫蟻不起殺心。",
    "T17n0721_027:0158b21_1": "若見有果為蟲所食，為護其命，不食蟲果，見人食者，勸令不食。",
    "T17n0721_027:0158b23_2": "自持禁戒，復教他人。",
    "T17n0721_027:0158b23_3": "云何不盜？",
    "T17n0721_027:0158b23_4": "於他所有，乃至不取根食、果食。",
    "T17n0721_027:0158b24_5": "若於林中、若於空地，自既不取，亦教他人。",
    "T17n0721_027:0158b25_6": "如是之人，自利利人，命終之後，生於波利耶多樹園。",
    "T17n0721_027:0158b26_7": "波利耶多樹第一最勝，於此一樹，能示閻浮提人善不善相。",
    "T17n0721_027:0158b28_8": "若閻浮提人隨順法行，其樹華果則便具足。",
    "T17n0721_027:0158b29_9": "以閻浮提人順法行故，其華光明照百由旬，三十三天心懷歡喜圍遶而住。",
    "T17n0721_027:0158c01_10": "如是波利耶多樹華果茂盛，知閻浮提人孝養父母，供養沙門、婆羅門、耆舊長宿，是故此樹華果敷榮。",
    "T17n0721_027:0158c04_11": "夏四月時，其諸天眾圍繞此樹娛樂受樂。",
    "T17n0721_027:0158c05_12": "若波利耶多樹，其華半生，則少歡喜，知閻浮提人少分持戒，令此天樹但生半華。",
    "T17n0721_027:0158c06_13": "若一切人盡行非法，則此天樹波利耶多華皆墮落，其色憔悴無有光明亦失香氣。",
    "T17n0721_027:0158c08_14": "譬如冬天雲霧障日，光明不了，視不曜目。",
    "T17n0721_027:0158c09_15": "如是波利耶多拘毘陀羅樹光明微少，香氣損減，相貌憔悴。",
    "T17n0721_027:0158c11_16": "時諸天眾見是事已，白帝釋言：『天王當知！",
    "T17n0721_027:0158c12_17": "波利耶多樹光明損減，香氣劣弱，一切威德悉不如本。",
    "T17n0721_027:0158c13_18": "必是閻浮提人不孝父母，不敬沙門、婆羅門、耆舊長宿。』",
    "T17n0721_027:0158c14_19": "帝釋聞之，即取寶像，與諸天眾恭敬供養，尊重讚歎如來之像，念佛功德，告諸天眾：『此波利耶多拘毘陀羅樹花葉墮落，我今當往至彼樹下，汝等莊嚴。",
    "T17n0721_027:0158c17_20": "我今善心，持如來塔世尊形像至彼樹下，以天塗香末香供養世尊。』",
    "T17n0721_027:0158c19_21": "爾時，諸天聞帝釋教，無量百千諸天大眾詣帝釋所。",
    "T17n0721_027:0158c20_22": "時天帝釋以如來像置天冠上，頂戴而行，往詣波利耶多樹園。",
    "T17n0721_027:0158c22_23": "見彼天眾皆無歡悅，以此波利耶多樹葉墮落，失本光明，是故不悅。",
    "T17n0721_027:0158c23_24": "時天帝釋以如來像，安置樹下七寶之地毘琉璃座，一切天眾皆起信敬，生敬重心，以天摩盧迦華、天曼陀羅華、摩訶曼陀羅華、拘賒耶舍華，如是眾華以為供養，香水澡浴如來形像。",
    "T17n0721_027:0158c27_25": "如是供養已，教諸天眾當起信敬，離於慳嫉，離放逸心。",
    "T17n0721_027:0158c29_26": "『此佛如來，三界大師，正法聖眾。』",
    "T17n0721_027:0158c29_27": "諸天子等，聞帝釋教，皆起敬信，頂禮如來天尊之像。",
    "T17n0721_027:0159a02_0": "「爾時，帝釋即以偈頌而讚歎曰：「『如來解脫恩愛毒，　　親愛一切諸眾生，　　久已度於生死海，　　南無南無一切智。』",
    "T17n0721_027:0159a05_0": "「爾時，帝釋合掌恭敬向如來像，與諸天眾[跍*月]跪合掌，復以偈頌讚歎如來：「『如來永斷欲貪瞋，　　永離熱惱不可量，　　一切眾生無上師，　　南無南無一切智。』",
    "T17n0721_027:0159a09_0": "「偈讚佛已，一切天眾圍遶樹王，敬重如來，生大信根。",
    "T17n0721_027:0159a10_1": "如是一切天眾以淨善心增長正法，供養佛像。",
    "T17n0721_027:0159a11_2": "時波利耶多樹即便生嘴，新葉欲出，諸天見已，皆大歡喜。",
    "T17n0721_027:0159a12_3": "其樹不久次第花葉，如本不異，其光遍照一百由旬，香氣亦爾。",
    "T17n0721_027:0159a14_0": "葉如雲色，眾蜂圍遶，其影鮮澤，天眾圍遶，如第二日，見光威德：其香普熏一百由旬，其枝遍覆一百由旬，根亦如是。",
    "T17n0721_027:0159a16_1": "一切天眾皆大歡喜。",
    "T17n0721_027:0159a17_2": "其天樹王光明香氣如本具足。",
    "T17n0721_027:0159a17_3": "譬如六萬眾山之中，須彌山王最為第一：種種樹中，波利耶多樹光明莊嚴亦復如是，最為第一。",
    "T17n0721_027:0159a20_4": "見勝光明威德殊勝充滿具足，明淨顯現具足明焰，三十三天見之歡喜，共相謂曰：『汝等天子！",
    "T17n0721_027:0159a22_5": "見佛如是大勢力不？",
    "T17n0721_027:0159a22_6": "此天樹王華葉光明香氣具足，如本不異。』",
    "T17n0721_027:0159a23_7": "『三十三天見樹勢力光明增勝，皆離疑網。』",
    "T17n0721_027:0159a24_8": "『閻浮提人順法修行，念法心勝，魔軍損減，非法惡龍及阿修羅不能破壞。』",
    "T17n0721_027:0159a26_9": "『如法之人，正法增長，天眾不減，於天女中不復劣弱。』",
    "T17n0721_027:0159a27_10": "『魔軍減少，天眾大力。",
    "T17n0721_027:0159a28_11": "以樹王相，當知諸天有大威德。』",
    "T17n0721_027:0159a28_12": "如是三十三天各各說已。",
    "T17n0721_027:0159a29_13": "爾時，護世從閻浮提詣第二天波利耶多樹王園中。",
    "T17n0721_027:0159b01_14": "是時護世見三十三天於波利耶多樹下，以清淨心供養如來，身出光明。",
    "T17n0721_027:0159b03_15": "到已，頭面頂禮帝釋，白天王言：『諸天大眾今應歡喜。",
    "T17n0721_027:0159b04_16": "今閻浮提一切人民隨順法行，供養父母、沙門、婆羅門，恭敬長宿。』",
    "T17n0721_027:0159b05_17": "時諸天眾聞其所說，皆大歡喜，供養護世，作如是言：『汝令我喜，汝亦如是常得慶悅。』",
    "T17n0721_027:0159b07_18": "以說閻浮提人行法行故，如是天眾聞護世天說如是語，復設供養。",
    "T17n0721_027:0159b09_19": "既供養已，持如來像，詣善法堂。",
    "T17n0721_027:0159b10_20": "樹王諸天及天帝釋還入波利耶多樹園，夏四月中受天快樂，遊戲娛樂。",
    "T17n0721_027:0159b11_21": "天女圍遶，於夏四月遊戲受樂。",
    "T17n0721_027:0159b12_22": "若有天子從此命終，隨業流轉，墮於地獄、餓鬼、畜生。",
    "T17n0721_027:0159b13_23": "若有前業，得生人中，顏貌端正，人所樂見，心常歡喜，安樂無惱，眾人愛敬，歌舞戲笑，常自娛樂，一切女人若有見者，皆生愛敬，或為國王或為大臣。",
    "T17n0721_027:0159b17_24": "以餘業故。",
    "T17n0721_027:0159b18_0": "正法念處經卷第二十七"
}