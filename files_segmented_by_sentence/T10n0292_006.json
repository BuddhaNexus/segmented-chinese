{
    "T10n0292_006:0650c12_0": "度世品經卷第六",
    "T10n0292_006:0650c14_0": "西晉元康元年月氏沙門竺法護譯",
    "T10n0292_006:0650c15_0": "「菩薩住胎有十事。",
    "T10n0292_006:0650c15_1": "何謂為十？",
    "T10n0292_006:0650c15_2": "「欲得開化志住小乘、懷怯羸劣眾生之等，菩薩悉見此輩心念，故現入胎。",
    "T10n0292_006:0650c17_3": "或恐此等心發念言：『菩薩化生德本自然，不可學得。』",
    "T10n0292_006:0650c18_4": "故現入胎，是為一事。",
    "T10n0292_006:0650c19_5": "「菩薩悉為父母、親屬、往古宿世同學徒類及餘黎庶俱殖德本，欲度此黨故現入胎。",
    "T10n0292_006:0650c21_0": "或復有人宿世積德，因其胎中應受開化，是為二事。",
    "T10n0292_006:0650c22_1": "「菩薩大士心未曾妄，安隱庠序而意常定，是為三事。",
    "T10n0292_006:0650c23_2": "「菩薩若現在母胎時，講法聖眾未曾斷絕，十方世界諸菩薩、釋、梵、四天王俱來聚會，示現無數不可稱計無際聖慧。",
    "T10n0292_006:0650c25_3": "在於胎中顯其辯才，而有殊特就度脫之，是為四事。",
    "T10n0292_006:0650c27_4": "「菩薩若在母胎中時，合大眾會，及諸開士悉欲來集，因本所誓欲度脫之，故為說法皆使得濟，是為五事。",
    "T10n0292_006:0650c29_5": "「又，欲開化世間人民成最正覺、皆備眾德、莊嚴道場故，以示現生於人間，是為六事。",
    "T10n0292_006:0651a02_6": "「菩薩雖處在母胎中，普身示在三千大千世界，猶如明鏡見其面像。",
    "T10n0292_006:0651a04_0": "其志微妙，大乘學士、諸天、龍、神、揵沓和、阿須倫、迦留羅、甄陀羅、摩睺勒、諸人及與非人，各心念言：『我往稽首、歸命、供養菩薩。』",
    "T10n0292_006:0651a06_1": "是為七事。",
    "T10n0292_006:0651a07_2": "「菩薩在於母胎中時，有大法門名曰大慧藏，遊到他方異佛國土最後究竟，在胎菩薩俱共論講。",
    "T10n0292_006:0651a09_3": "由是之故，使其菩薩現入母胎，是為八事。",
    "T10n0292_006:0651a10_4": "「菩薩現入母胎中時，有三昧名離垢藏，承定意成，不近母胎。",
    "T10n0292_006:0651a11_5": "在兜術天入於清淨，住母胎中亦無所入，是為九事。",
    "T10n0292_006:0651a12_6": "「又，如來、至真有大功德名離垢藏華，而見奉敬供養如來之業。",
    "T10n0292_006:0651a14_7": "是諸覺佛在母胎時，菩薩聖旨皆遍十方以真大聖。",
    "T10n0292_006:0651a15_8": "諸菩薩眾有行名曰法界藏，為講此教入無極慧。",
    "T10n0292_006:0651a16_9": "菩薩因是現十善，微妙遊居而立大安。",
    "T10n0292_006:0651a18_0": "「菩薩有十事現其安詳。",
    "T10n0292_006:0651a18_1": "何謂為十？",
    "T10n0292_006:0651a18_2": "於是，菩薩入母胎時，從初發意乃至現於阿惟顏法成具佛業；若入母胎，續復自示在兜術天；或復來下現入母胎；已復出生，故在母胎或示幼僮；不捨母胎，示現在於宮采女中；顯母胎中，復示出生；固在母胎，示於精進勤苦之行，現詣道場，坐於樹下，得佛正覺；復現在胎而轉法輪；在於胎中現取滅度；遊母胎中，庠序勸進入乎大道，在彼胎止而普示現諸菩薩行，建立如來無極大道、懷來道門。",
    "T10n0292_006:0651a28_3": "是為菩薩現於十事庠序之行。",
    "T10n0292_006:0651a29_0": "「菩薩修生有十事。",
    "T10n0292_006:0651a29_1": "何謂為十？",
    "T10n0292_006:0651a29_2": "菩薩悉明其意安然，現生清和；演大光明，周遍三千大千世界；最後究竟，不復更生而現所生——無起不滅故曰為生——思惟三界所生受者猶如幻化；現身出生十方世界；其身顯示致一切智；如來、至真皆演威耀，告勅一切諸有身者；積累大慧，三昧正受，然後乃生；菩薩適生，動諸佛國，令眾生類心懷歡然；消諸惡趣、蔽眾魔事，各各驚言：『今者菩薩從某處來。』",
    "T10n0292_006:0651b08_3": "是為菩薩十修所生。",
    "T10n0292_006:0651b10_0": "「菩薩忻笑有十事。",
    "T10n0292_006:0651b10_1": "何謂為十？",
    "T10n0292_006:0651b10_2": "「察其世俗縛在貪欲而自纏綿，無能拔者，『獨吾身力乃能堪任潰於斯黨。』",
    "T10n0292_006:0651b12_3": "是故而發笑耳。",
    "T10n0292_006:0651b12_4": "「俗人多為塵勞之所迷惑，自謂智慧無能逮者，是故菩薩而發忻笑。",
    "T10n0292_006:0651b14_5": "「自大遊逸，我身名號如此無上，如來便以法身顯示大要，遍於三世，令各生意求欲致是。",
    "T10n0292_006:0651b16_6": "「諸菩薩眼無所罣礙，從十方土至梵天宮，乃復至於大神妙天，皆觀本末，便自念言：『是眾生黨乃爾瑕穢，菩薩智力悉覩見之。』",
    "T10n0292_006:0651b19_7": "「又，見人民宿積德本還復墮落、見殖少福望無量報，覩平等覺正真之道無有侵欺。",
    "T10n0292_006:0651b21_8": "「觀古親友、本時同學志菩薩道，各各修淨，未具佛法，己己為達。",
    "T10n0292_006:0651b22_9": "「察本所居諸天人民及在愚地不解正法，心不動搖，不以為勞。",
    "T10n0292_006:0651b23_10": "「如來、至真有演光明——名大搖安——放此大耀。",
    "T10n0292_006:0651b24_11": "是為菩薩十事忻笑。",
    "T10n0292_006:0651b26_0": "「菩薩行七步有十事。",
    "T10n0292_006:0651b26_1": "何謂為十？",
    "T10n0292_006:0651b26_2": "菩薩爾時自現幼僮，舉足七步示有七財。",
    "T10n0292_006:0651b27_3": "顯有殊異。",
    "T10n0292_006:0651b27_4": "欲使地神所願具足。",
    "T10n0292_006:0651b28_5": "自示其德超於三界，獨步無侶。",
    "T10n0292_006:0651b29_6": "遊如龍王、住若象王、舉動進止如師子步。",
    "T10n0292_006:0651c01_7": "諸有往反、所至到處，菩薩行步、周旋、舉動皆越一切。",
    "T10n0292_006:0651c02_8": "當時天地變為金剛。",
    "T10n0292_006:0651c02_9": "其餘凡地不動，堪任載持菩薩、撫育一切諸地眾生。",
    "T10n0292_006:0651c03_10": "是故，菩薩舉足七步。",
    "T10n0292_006:0651c04_11": "又，一切人不解道義，故復菩薩舉足七步——應七覺意——覺諸不覺，以逮正法，無所依仰。",
    "T10n0292_006:0651c06_12": "吾於世尊豪無有上，口自發言：『天上、天下，吾當度之。』",
    "T10n0292_006:0651c07_13": "是為菩薩十事行步。",
    "T10n0292_006:0651c09_0": "「菩薩現幼僮地復有十事。",
    "T10n0292_006:0651c09_1": "何謂為十？",
    "T10n0292_006:0651c09_2": "「悉知書疏、算術、計校、所當應宜、答報言辭，無所不通，故以是事顯示眾人。",
    "T10n0292_006:0651c11_3": "「又復示現上馬騙象、乘車往反、神仙呪術與眾超異，摴蒱、博掩、伎樂、歌戲，超群越眾。",
    "T10n0292_006:0651c13_4": "「其身、口、意示有罪福而無殃釁，以無憍慢。",
    "T10n0292_006:0651c14_5": "「三昧正受，遍於無量諸佛世界，現在眾生而開化之。",
    "T10n0292_006:0651c15_6": "「菩薩顯德，其慧過於天、龍、鬼神、阿須輪、迦留羅、甄陀羅、摩睺勒、釋、梵、四天王，咸來歸命。",
    "T10n0292_006:0651c17_7": "「又復自示釋梵四王色貌形像。",
    "T10n0292_006:0651c18_8": "「復以菩薩容貌自示，顯其道業。",
    "T10n0292_006:0651c19_9": "「菩薩現於人民各異，若有貪樂愛欲調戲、或復愁憂憒亂眾生為現歡悅，令愛樂法。",
    "T10n0292_006:0651c21_0": "「常以法會有所長益，奉敬如來。",
    "T10n0292_006:0651c21_1": "「遍見十方，以法光明、如來威神現其安詳，清和默然因化眾生。",
    "T10n0292_006:0651c23_2": "是菩薩現其幼僮，在於後宮多所救濟，菩薩現在中宮處采女中。",
    "T10n0292_006:0651c25_0": "「復有十事。",
    "T10n0292_006:0651c25_1": "何謂為十？",
    "T10n0292_006:0651c25_2": "「與其宿世俱共同學，菩薩因欲化此眾生、顯示德本，故在後宮。",
    "T10n0292_006:0651c26_3": "「菩薩又以殖德本者應當勉濟，故現後宮。",
    "T10n0292_006:0651c27_4": "「諸天人民憍豪自恣、富貴自綺，因此菩薩現大豪貴尊因而降化。",
    "T10n0292_006:0651c29_5": "「在五濁世隨時誘進，化度佛土。",
    "T10n0292_006:0652a01_6": "「雖在中宮，不廢三昧，勢力無雙。",
    "T10n0292_006:0652a01_7": "「往古眾生興立誓願，菩薩欲使如意悉得，故現後宮。",
    "T10n0292_006:0652a03_0": "「欲令父母、家室、親屬本願備悉。",
    "T10n0292_006:0652a03_1": "「以大法音、伎樂、歌頌、箜篌、樂器奉敬供養如來、至真，僉令効之。",
    "T10n0292_006:0652a05_2": "「于時菩薩在於後宮了成佛道，定意不動，從初至終成最正覺，而轉法輪至大滅度。",
    "T10n0292_006:0652a07_3": "「所以示現以法護之，救濟危厄，使入大道。",
    "T10n0292_006:0652a08_4": "是為菩薩現在後宮最末究竟，棄國捐王，入山得道。",
    "T10n0292_006:0652a10_0": "「菩薩捨國復有十事。",
    "T10n0292_006:0652a10_1": "何謂為十？",
    "T10n0292_006:0652a10_2": "示厭塵欲，故現出家；見於世俗多所染著，欲使眾人不猗瑕疵，顯現賢聖正真履跡柔順之義；菩薩居業，欲暢道化、歎出家德，以權方便現於二際；墮在諸疑六十二見，拔之令出；眾生貪欲勤勤為安，為顯眾難，使棄所猗安樂之想；為著三界馳逸眾類示現先應，故出家耳；其意興盛，無所依仰，猗不可計，故現出家；又示逮得如來十力、四無所畏，隨時而教；最後究竟，臨當成佛法應當然；是為菩薩十事棄國捐王。",
    "T10n0292_006:0652a21_0": "「菩薩現勤苦行復有十事。",
    "T10n0292_006:0652a21_1": "何謂為十？",
    "T10n0292_006:0652a21_2": "欲得開化小學之士，故現六年進一麻米；又欲勗勉猗著、諸邪六十二見；為諸失德眾生之黨，指示其業、罪福之報；亦為雜穢迷惑世界隨時勸導，現己勞患；能伏情欲，示二等業；緣是之故，受真諦法；諸貪受欲重自安己，馳逸眾生令淨其心；又復示現菩薩精進，勤苦志道；最於後世臨欲成佛示不更生；用精進故，諸天人民——根不純淑——及外異學使從訓誨；是為菩薩示十苦行。",
    "T10n0292_006:0652b02_0": "「菩薩詣道場復有十事。",
    "T10n0292_006:0652b02_1": "何謂為十？",
    "T10n0292_006:0652b02_2": "「演大光明照於十方，使眾知之，故詣樹下。",
    "T10n0292_006:0652b03_3": "「亦欲感動諸佛國土，顯示己身，使普佛土皆共見之。",
    "T10n0292_006:0652b04_4": "「又復暢示諸菩薩等及諸眾生前世所行，悉來從斯稽首受學。",
    "T10n0292_006:0652b06_5": "「現其道場，所坐樹下莊嚴清淨。",
    "T10n0292_006:0652b07_6": "「隨眾人本，應時現身威儀禮節。",
    "T10n0292_006:0652b07_7": "「佛樹靜然，使諸世界如來、至真各自現身——諸可經行、舉足、下足。",
    "T10n0292_006:0652b09_8": "「常修三昧，不離定意。",
    "T10n0292_006:0652b09_9": "「覺了聖道，不犯須臾。",
    "T10n0292_006:0652b10_10": "「諸天、龍王、揵沓和、阿須倫、迦留羅、甄陀羅、摩睺勒、釋梵四王現來奉敬，眾人見之莫不發意。",
    "T10n0292_006:0652b12_11": "「大慧無礙，菩薩所行普觀十方、念諸如來，曉了方面，在諸國土現成正覺。",
    "T10n0292_006:0652b14_12": "是為菩薩現詣佛樹。",
    "T10n0292_006:0652b15_0": "「菩薩坐佛樹下復有十事。",
    "T10n0292_006:0652b15_1": "何謂為十？",
    "T10n0292_006:0652b15_2": "以無數事動諸佛國，故坐樹下；皆欲照耀十方世界；而悉消除一切惡趣；亦復建立一切境土咸為金剛；觀諸如來處師子床，心所思念等如虛空；現身威儀，咸以隨時；歸趣金剛道場三昧；其諸如來所止之處受於清淨；自承勢力以趣德本；勸立一切群生之類；是為十事坐佛樹下。",
    "T10n0292_006:0652b23_0": "「菩薩坐尊樹下有十致未曾有。",
    "T10n0292_006:0652b23_1": "何謂為十？",
    "T10n0292_006:0652b23_2": "「坐佛樹時，致未曾有自然之法。",
    "T10n0292_006:0652b24_3": "十方世界諸如來、至真、等正覺各現面像，伸其右掌，各自讚歎：『當使導師得勝。』",
    "T10n0292_006:0652b26_4": "得勝則是第一未曾有法。",
    "T10n0292_006:0652b27_0": "「菩薩若復坐佛樹時，一切諸佛皆共念之，遣威神往，是為二事。",
    "T10n0292_006:0652b28_1": "「坐佛樹時，古昔同學、諸菩薩等僉俱來至，周匝宿衛，住定意門，以若干物而供養之，是為三事。",
    "T10n0292_006:0652c01_2": "「在樹下時，十方世界草木、華實及諸藥樹——雖無神識，自然屈形——悉共曲躬，向於佛樹而稽首禮，是為四事。",
    "T10n0292_006:0652c04_3": "「有大定意，號積法界，超越一切諸菩薩行。",
    "T10n0292_006:0652c05_0": "假使逮得此定意時，其功德明越眾開士，是為五事。",
    "T10n0292_006:0652c06_1": "「于時菩薩立身海藏離垢光曜總持之場，使諸如來闡大法雨，是為六事。",
    "T10n0292_006:0652c07_2": "則以柔軟頂之度去供養如來。",
    "T10n0292_006:0652c08_3": "「菩薩坐於樹下，普遊諸國無所不遍，是為七事。",
    "T10n0292_006:0652c09_4": "「菩薩若坐佛樹下時，其行亦如慧上開士，普見一切眾生根本心念所奏，是為八事。",
    "T10n0292_006:0652c11_5": "「坐佛樹時，自然善致佛聖覺定。",
    "T10n0292_006:0652c12_6": "適得斯定，普周無量三世之事，猶如虛空，是為九事。",
    "T10n0292_006:0652c13_7": "「坐佛樹時，則以己身明識三世，其大聖慧而無等倫，演離垢光，是為十事未曾有法。",
    "T10n0292_006:0652c16_0": "「菩薩何謂降魔官？",
    "T10n0292_006:0652c16_1": "有十事降魔官屬。",
    "T10n0292_006:0652c16_2": "何謂為十？",
    "T10n0292_006:0652c17_3": "眾生同塵著於世俗生死之患，不樂戰鬪，是故菩薩現大勢力降魔官屬；諸天人民貢高求名，欲為除斷自大之難；佛欲開化魔及兵眾，諸天人民僉共娛樂，俱來聚會；因是化之，菩薩力勢無有雙比；亦復顯現，欲使人知、亦欲勸悅一切眾生；顯其利議，亦欲愍傷將來世人；在佛樹下降魔官時，悉已越度諸魔境界；無有塵欲，無力、不力，見諸薄力而現德本；示慈心力，降魔官屬；隨時勸悅愛欲、塵勞、貪欲之世，化以道法。",
    "T10n0292_006:0652c26_4": "觀此十義，是故菩薩降魔官屬。",
    "T10n0292_006:0652c28_0": "「菩薩成最正覺示如來力亦有十事。",
    "T10n0292_006:0652c28_1": "何謂為十？",
    "T10n0292_006:0652c29_2": "能伏諸魔業、塵勞之穢，具菩薩行；樂諸菩薩一切定意而以自娛，上眾開士聖慧之堂；究竟成就諸清白法、一切行義；為諸世間善思惟行；其身普遍十方世界，演其音嚮；等心眾生，皆暢威神而建立之；過去、當來、今現在佛、如來、至真，身、口、心等無所望想；一時之間普達三世；有三昧名善覺覺意，得是定時入佛十力；以能興此，處處有力至漏盡慧。",
    "T10n0292_006:0653a08_3": "是為菩薩如來十力成最正覺。",
    "T10n0292_006:0653a08_4": "住是力時，諸佛普至，故曰如來已成正覺。",
    "T10n0292_006:0653a10_0": "「如來、至真則以十品而轉法輪。",
    "T10n0292_006:0653a10_1": "何謂為十？",
    "T10n0292_006:0653a10_2": "致四無畏，入清淨慧而暢慧音；四分別辯，又善曉了越於四諦；遊居無礙正覺脫門；曠意愍念一切群生；消除不順、侵枉、苦惱、悒慼之患、不閑之難；不違往昔無蓋之哀；清淨和辭周十方界；無央數劫頒宣經法，不以勞懈；善分別解根、力、覺意；一心悅門禪定正受；是為十品成正覺時以無量義而轉法輪。",
    "T10n0292_006:0653a17_3": "「已成如來、至真、等正覺轉於法輪，十清白法觀眾生心憒憒無閑，歡悅其志，令得亘然。",
    "T10n0292_006:0653a19_4": "何謂為十？",
    "T10n0292_006:0653a20_5": "前世宿命所願力勢之所致也不違本誓、威神建立無極大哀、不捨眾生而救濟之、興顯聖慧而為說法、隨時建立而宣傳之、應時令解使無缺漏、明識解了三世之慧、其身所行永無所造、其意所宣無有形想、所暢慧者隨音輒解，是為十事清白之法而轉法輪。",
    "T10n0292_006:0653a27_0": "「如來、至真以作佛事觀見十義，現大滅度。",
    "T10n0292_006:0653a27_1": "何謂為十？",
    "T10n0292_006:0653a28_2": "常為示現審諦非常；一切有為顯如呼噏；普詣安處無為之真，除諸恐懼；諸天人民著於色身，故現色身如是無常、法身常存，而為分別；合有別離，諸所有為彈指已過，豪無堅強；一切三界猶如幻化；眾想危脆，無為最堅；為現道法無有毀壞、諸習離別悉無所成，為示碎散，法自應然；諸佛、世尊所作佛事皆已具足，善轉法輪決狐疑；令隨律教，授菩薩決，無有進退，修大滅度；是十觀義，如來、至真取滅度矣，無有沒化。」",
    "T10n0292_006:0653b09_0": "普賢復白：「是為，佛子！",
    "T10n0292_006:0653b09_1": "名菩薩行淨大法道門。",
    "T10n0292_006:0653b10_0": "吾今所演法門之要粗舉都較，如來、至真所頒宣義不可限量，悅眾明智。",
    "T10n0292_006:0653b11_1": "「諸菩薩行皆承大願，未曾斷絕。",
    "T10n0292_006:0653b12_2": "假使人聞歡喜信者，心以懷信則習奉行、成就此義，皆當疾成無上正真之道為最正覺。",
    "T10n0292_006:0653b14_3": "所以者何？",
    "T10n0292_006:0653b14_4": "計菩薩道以行為要，未曾離行。",
    "T10n0292_006:0653b15_5": "是故，菩薩大士當住於行。",
    "T10n0292_006:0653b15_6": "以能行此菩薩功勳——入分別義，好如蓮華——輒能得入一切法門無極聖室、度世徑路，離於聲聞、一切緣覺之徑路也。",
    "T10n0292_006:0653b18_7": "化諸眾生，無所懷俠，照一切法經、法門勸諸群黎，使得長益。",
    "T10n0292_006:0653b19_8": "度世法門當至心聽，度世法品受持、諷誦、一心思惟，修道目門，奉遵所願。",
    "T10n0292_006:0653b21_9": "行如是已，菩薩所求終不難得，疾成無上正真之道。」",
    "T10n0292_006:0653b22_10": "說是經時——宣說法門，演度世法品——十方無量不可計會諸佛世界為大震動——皆佛威神之所興化。",
    "T10n0292_006:0653b24_11": "宣致此法得是經典，一切佛土自然動者，而大光明靡所不耀。",
    "T10n0292_006:0653b26_12": "十方諸佛皆各現身，而遙讚歎普賢菩薩：「善哉，善哉。",
    "T10n0292_006:0653b27_13": "最勝之子！",
    "T10n0292_006:0653b27_14": "隨時講說菩薩大士功勳之德、分別正義，一何快乎。",
    "T10n0292_006:0653b29_0": "開闡班宣度世法品，如汝佛子本學真諦解達斯法。",
    "T10n0292_006:0653c01_1": "今者善說，承經威德，光明清淨經典之要我等悉解；諸佛亦然，吾等亦共稱譽此經。",
    "T10n0292_006:0653c03_2": "於今現在十方諸佛，為諸當來諸菩薩、學未聞者施慈恩廣大，乃如是乎。」",
    "T10n0292_006:0653c05_0": "於是，普賢菩薩大士承佛聖旨、十方眾聖之所接護，觀於十方、察諸眾會、普瞻法界而說頌曰：「修千億兆劫，　　勤奉難限量，　歸千載姟佛，　　因生諸法子。",
    "T10n0292_006:0653c10_0": "　開化於眾生，　　立道無崖底，　咸共一心聽，　　歎佛無等倫。",
    "T10n0292_006:0653c12_0": "　供佛不可限，　　已不著佛道；　解群黎庶欲，　　不想計有人。",
    "T10n0292_006:0653c14_0": "　見佛之功德，　　不依其名勳，　嗟歎彼尊行，　　歡悅世巍巍。",
    "T10n0292_006:0653c16_0": "　已除罪塵魔，　　普現於三世，　其德超眾聖，　　顯殊異力行。",
    "T10n0292_006:0653c18_0": "　燒盡癡愛行，　　志性存寂寞，　現行眾齊限，　　今當歎功勳。",
    "T10n0292_006:0653c20_0": "　最聖所過度，　　眾生趣如幻，　為示若干變，　　令人除自大。",
    "T10n0292_006:0653c22_0": "　適發心之頃，　　普能悉曉了，　今歎彼功勳，　　眾生所奉敬。",
    "T10n0292_006:0653c24_0": "　覩苦惱眾生，　　五徑生老患、　終亡憂慼危，　　愛欲所傷害。",
    "T10n0292_006:0653c26_0": "　愍欲度此等，　　故建廣尊慧，　當歎此功勳，　　且共一心聽。",
    "T10n0292_006:0653c28_0": "　施、戒、忍、精進、　　一心以自娛、　權慧度無極，　　施以無極慈。",
    "T10n0292_006:0654a01_0": "　悲喜樂於法，　　百千劫護行，　今當歎此行，　　聽所說功德。",
    "T10n0292_006:0654a03_0": "　以求佛道故，　　消千億姟身，　不貪惜軀命，　　是為殊道真。",
    "T10n0292_006:0654a05_0": "　精勤為眾生，　　常覆欲安己，　歎能仁超行，　　志懷愍哀慈，　無數千億載，　　劫數歎名稱。",
    "T10n0292_006:0654a08_0": "　以一毛取水，　　尚可盡大海，　所行精進德，　　過是不可喻。",
    "T10n0292_006:0654a10_0": "　且聽佛境界，　　所現愍群庶，　為眾生之故，　　長清白德本。",
    "T10n0292_006:0654a12_0": "　志性不卒暴、　　不厭道法樂，　建立眾生處，　　慧江淵智樹。",
    "T10n0292_006:0654a14_0": "　世尊如天地，　　群黎常戴仰，　慈濡愍為根、　　護禁仁為莖、　尊勳慧華葉，　　戒香甚清淨。",
    "T10n0292_006:0654a17_0": "　悟諸不覺意，　　眾生愛敬行，　無著等蓮華，　　眾生見歸命。",
    "T10n0292_006:0654a19_0": "　解脫為種稷，　　身本性懷慈，　智慧善權術，　　五枝度彼岸。",
    "T10n0292_006:0654a21_0": "　禪葉、神通華、　　一切智慧實、　神足尊法樹，　　弘覆於三界。",
    "T10n0292_006:0654a23_0": "　本修清淨跡，　　長育廣慧義，　師子頸頤念，　　智慧淨繒首。",
    "T10n0292_006:0654a25_0": "　空慧義第一，　　慈愍度世明，　無我如師子，　　能吼降眾魔。",
    "T10n0292_006:0654a27_0": "　得越生死曠，　　眾民邪塵欲，　度所有家業，　　奉要行除愚。",
    "T10n0292_006:0654a29_0": "　迷惑示正路，　　顯佛無上道，　立志無恐畏，　　為殊勝導師。",
    "T10n0292_006:0654b02_0": "　眾生婬、怒、癡、　　冥塵若干弊，　長夜隨有為，　　苦父母所惱。",
    "T10n0292_006:0654b04_0": "　見群黎出生，　　以哀療愛欲，　講八萬四千，　　用治棄眾病。",
    "T10n0292_006:0654b06_0": "　此降伏魔塵，　　以法訓眾生，　棄惡無所習，　　求嚴淨佛德。",
    "T10n0292_006:0654b08_0": "　解法兩足帝、　　一切智慧尊，　以賢聖之財，　　實廣覺冥眾。",
    "T10n0292_006:0654b10_0": "　戒、三昧自娛，　　以聖淨智慧，　用明達刀刃，　　度塵無恐懼。",
    "T10n0292_006:0654b12_0": "　作變於法幻，　　因轉最法輪，　亦不退迴還，　　一切異學意。",
    "T10n0292_006:0654b14_0": "　曉了深盡慧，　　普生其法味，　覺意寶神足，　　開難化民庶。",
    "T10n0292_006:0654b16_0": "　住千通慧力，　　嚴淨三為君，　斯為大慧海，　　無雙說無盡。",
    "T10n0292_006:0654b18_0": "　以越度世俗，　　不著三處眾；　以成禪神通，　　慧如山不動。",
    "T10n0292_006:0654b20_0": "　其有比清淨，　　無及智慧明，　德聖超須彌，　　愍住眾生仰；　性強若金剛，　　所修皆要固，　其心不可毀，　　重法奉普智。",
    "T10n0292_006:0654b24_0": "　遊眾魔塵欲，　　在世住無畏，　消恩愛然熾，　　總攝俗群黎。",
    "T10n0292_006:0654b26_0": "　普布於慈雨，　　演愍哀光[火*僉]；　四神足雷鳴，　　能仁寂暢音。",
    "T10n0292_006:0654b28_0": "　雨四分別辨、　　清和八品道，　以此大陰雨，　　清滅眾塵勞。",
    "T10n0292_006:0654c01_0": "　智垣牆恥塹，　　[立*寺]法幢為幡，　聖如牆解門，　　意念守門者。",
    "T10n0292_006:0654c03_0": "　四諦成徑路，　　淨神足嚴跡，　法幻為城郭，　　主三界降魔。",
    "T10n0292_006:0654c05_0": "　樹心一切智，　　堅住足飛行，　如鳥獨遊行，　　慈愍為明曜。",
    "T10n0292_006:0654c07_0": "　教化如鳳凰，　　眾生無能逮，　拔度生死海，　　立志上泥洹。",
    "T10n0292_006:0654c09_0": "　以戒、定道場，　　興慧華鬘淨，　以明消塵勞，　　枯竭恩愛流。",
    "T10n0292_006:0654c11_0": "　增長藥根力，　　淨眾佛上道，　則奮法日光，　　以照眾生界。",
    "T10n0292_006:0654c13_0": "　法境場等淨，　　不捨等眾生，　一切照諸學、　　聲聞、緣覺乘。",
    "T10n0292_006:0654c15_0": "　心普見三世，　　消念所增損，　意聖慧超異，　　暢眾生如空。",
    "T10n0292_006:0654c17_0": "　於法得自在，　　在眾嚴德像，　興明執金剛，　　常立在法地。",
    "T10n0292_006:0654c19_0": "　身相若干好，　　清淨超諸世，　為眾積經典，　　群黎最尊法。",
    "T10n0292_006:0654c21_0": "　以越於三世，　　愛網、眾塵勞，　慈愍諸世俗，　　樂法作慈護。",
    "T10n0292_006:0654c23_0": "　現身於三界，　　法音告一切，　清淨猶如梵，　　濟邪見無樂。",
    "T10n0292_006:0654c25_0": "　清淨度生死，　　境界法豪尊，　不復重退還，　　大意攝蠕動。",
    "T10n0292_006:0654c27_0": "　法尊超於世，　　以慧懷來眾，　一切功勳最，　　大稱普流世。",
    "T10n0292_006:0654c29_0": "　自然如虛空，　　除一切顛倒，　在眾造超異，　　永不著諸界。",
    "T10n0292_006:0655a02_0": "　普入清淨行，　　亦建立眾生，　其智極玄妙，　　斯慧淨復淨。",
    "T10n0292_006:0655a04_0": "　權便曠如地，　　普遍五眾生；　其慈猶如水，　　洗除眾塵欲。",
    "T10n0292_006:0655a06_0": "　以慧消愛欲，　　拔濟眾穿漏，　世尊無崖底，　　遊三界如風。",
    "T10n0292_006:0655a08_0": "　斯黨猶如寶，　　濟諸貧乏道；　如金剛無侶，　　棄三處諸見。",
    "T10n0292_006:0655a10_0": "　其音若干品，　　普德嚴三界，　尊如夜明珠，　　其行立首頂。",
    "T10n0292_006:0655a12_0": "　功勳如眾華，　　覺意以自娛，　斯等如華鬘，　　超世誓正願。",
    "T10n0292_006:0655a14_0": "　其戒香清淨，　　完具無缺漏，　以淨塗法香，　　慧布於三處；　其行如高蓋，　　覆去塵勞欲，　以跱立慧幢，　　執意無二跡；　以行雜幡綵，　　修慧而懸智，　諦羞恥衣服，　　以德覆眾生。",
    "T10n0292_006:0655a20_0": "　無量界居乘，　　馳遊於三世，　調定如龍象，　　其心常堅住。",
    "T10n0292_006:0655a22_0": "　神足遊三世，　　越度大重擔，　亦如大龍王，　　所布雲法水；　亦如靈瑞華，　　眾人所難遇。",
    "T10n0292_006:0655a25_0": "　斯等如勇好，　　降魔拔塵勞，　亦如無轉輪，　　導師所頒宣。",
    "T10n0292_006:0655a27_0": "　現群黎終始，　　如冥中火炬；　其德如江河，　　順路如流水。",
    "T10n0292_006:0655a29_0": "　斯等如橋梁，　　常執載一切；　如嚴淨舟船，　　以慧願度淵；　亦復如船師，　　住眾明地最。",
    "T10n0292_006:0655b03_0": "　遊觀夜娛樂，　　為眾顯真樂，　以慧法脫門，　　嚴慧淨宮殿。",
    "T10n0292_006:0655b05_0": "　亦復如眾藥，　　消除塵勞病；　如雪山雜藥，　　妙慧為屋宅。",
    "T10n0292_006:0655b07_0": "　其行如正覺，　　慧寤諸睡寐；　其道平等覺，　　等心了眾生。",
    "T10n0292_006:0655b09_0": "　斯所從來處，　　如勝行誠信，　猶若一切智，　　入普門慧室。",
    "T10n0292_006:0655b11_0": "　斯等多所化，　　濟若干眾生，　以自在佛慧，　　遊一切智界。",
    "T10n0292_006:0655b13_0": "　其力不可量，　　一切莫能當；　其慧無所畏，　　解慧曉眾生，　一切民庶像、　　顏貌、名無濟。",
    "T10n0292_006:0655b16_0": "　諸色皆平等，　　字類、諸音聲，　悉度眾色像，　　離名音能現。",
    "T10n0292_006:0655b18_0": "　一切眾生類，　　不任宣德耀，　其修此功勳，　　捨非建立法。",
    "T10n0292_006:0655b20_0": "　現在為慧父，　　以遠有無際，　則為一切智，　　於慧第一明。",
    "T10n0292_006:0655b22_0": "　嗟入無著行，　　遵敬歡悅世，　解了諸法門，　　如幻常空寂。",
    "T10n0292_006:0655b24_0": "　往古願行哀，　　亦承佛聖旨，　離慢顯惠門，　　而現若干變。",
    "T10n0292_006:0655b26_0": "　皆共一心聽，　　菩薩之功勳，　則以一身形，　　廣現無數德、　無心意境界，　　眾生不見心。",
    "T10n0292_006:0655b29_0": "　演出一音聲，　　越諸辭境界，　隨一切群黎，　　言語而班宣。",
    "T10n0292_006:0655c02_0": "　以捨眾生身，　　欲報所行體，　解音無所有，　　而暢眾聲教。",
    "T10n0292_006:0655c04_0": "　心寂寞顯耀，　　覺諦如虛空，　黎庶世各異，　　亦為示若干。",
    "T10n0292_006:0655c06_0": "　究竟無有身，　　尚復現有形？",
    "T10n0292_006:0655c07_0": "　隨眾之所生，　　得立報應果。",
    "T10n0292_006:0655c08_0": "　皆入諸所生，　　不着於所生，　己身如虛空，　　不想若干人。",
    "T10n0292_006:0655c10_0": "　其身不可量，　　明智悉能現，　奉敬天人尊，　　歸世一切智。",
    "T10n0292_006:0655c12_0": "　華香、雜擣香、　　妓樂、繒幡蓋、　身命自投地，　　供養上聖尊。",
    "T10n0292_006:0655c14_0": "　住一最勝下，　　皆立諸佛前，　覩見諸眾舍，　　常問無等倫。",
    "T10n0292_006:0655c16_0": "　聞法逮三昧，　　一臺無量門，　從本所學住，　　意勇現無量。",
    "T10n0292_006:0655c18_0": "　善權智慧業，　　以度于彼岸，　曉眾生如幻，　　自致得佛道。",
    "T10n0292_006:0655c20_0": "　遍見別異心、　　無量色音聲，　入於求望想，　　無著普現眾。",
    "T10n0292_006:0655c22_0": "　或復現第一，　　為眾生顯心；　或有行道者，　　見無量黎庶。",
    "T10n0292_006:0655c24_0": "　布施、戒、忍辱、　　精進、禪、智惠，　或受梵跡行、　　或現上妙行、　或有行成滿，　　得忍示瞋恚。",
    "T10n0292_006:0655c27_0": "　一及生究竟，　　或阿惟顏佛、　或顯聲聞像、　　或復為緣覺，　億載國現滅、　　亦復不滅度；　或斯刀利、釋、　　須倫、梵天王、　玉女、諸眷屬；　　或復獨遊步，　比丘心寂寞；　　或復為國主，　入法網慧界；　　或顯妙色像，　從天而沒來；　　或現女人像，　所度於無極；　　或現在露精；　或在廣欲禪。",
    "T10n0292_006:0656a07_1": "　　若積忍辱業，　曉逮真諦地，　　現目見心行：　或示入胞胎，　　於胎成正覺，　而復轉法輪；　　或生顯滅度、　或復學伎術、　　女人中三昧。",
    "T10n0292_006:0656a12_0": "　眾業已備悉，　　現棄國捐王；　或復佛樹下，　　逮成最正覺；　或現轉法輪，　　顯現若干品；　或佛化眾生，　　遍億千國土，　示現不退行。",
    "T10n0292_006:0656a16_1": "　　佛亦無寂業，　入想度無極，　　遊於億千劫。",
    "T10n0292_006:0656a18_0": "　一心所顯現，　　境界百千劫，　諸想、無有想，　　為眾現劫數。",
    "T10n0292_006:0656a20_0": "　無疑、無所說，　　而現有周旋，　見有作寂業，　　普降於眾生。",
    "T10n0292_006:0656a22_0": "　皆由降伏勝，　　彼處為澹泊，　佛國眾生界，　　入諸法報應。",
    "T10n0292_006:0656a24_0": "　究竟百億劫，　　所宣不可窮，　入眾生如是，　　廣智曉黎庶。",
    "T10n0292_006:0656a26_0": "　則以一人身，　　執無量變形；　亦以一幻術，　　常悉周一切。",
    "T10n0292_006:0656a28_0": "　此說度無極，　　教諸不學者，　解諸根通利，　　中間調定本；　諸根得自在，　　眾生無有業。",
    "T10n0292_006:0656b02_0": "　一根入諸根，　　各各懷貪猗，　禪滅甚微妙，　　所住諸入根。",
    "T10n0292_006:0656b04_0": "　是脫信施性，　　不止塵欲行，　過去、當來心、　　現在亦如是。",
    "T10n0292_006:0656b06_0": "　眾生度彼岸，　　無去亦無來，　盡曉真諦行，　　為眾演上法。",
    "T10n0292_006:0656b08_0": "　心如此若干，　　心行塵無漏，　一心入正道，　　甚解一切智。",
    "T10n0292_006:0656b10_0": "　心在佛無心，　　住第一上慧，　一發心之頃，　　解別自然慧。",
    "T10n0292_006:0656b12_0": "　神足度無極，　　識別一切聖；　神通發念頃，　　至無量載國，　普遊亦如是。",
    "T10n0292_006:0656b14_1": "　　億百那術劫，　宣智不可量，　　不動普徹力。",
    "T10n0292_006:0656b16_0": "　幻師求財業，　　眾中見諸像、　無色見諸色，　　幻者無所有；　權慧亦如是，　　入於廣法幻，　現若干種變，　　普遍於世間。",
    "T10n0292_006:0656b20_0": "　如日在虛空，　　清淨無微瞖；　猶如清淨水，　　見底之所有。",
    "T10n0292_006:0656b22_0": "　法界場淨然，　　慧明為遠照，　見人界清淨，　　心不住邪見。",
    "T10n0292_006:0656b24_0": "　如夢種種思，　　覺則無所有，　無數億載歲，　　長夜不可盡。",
    "T10n0292_006:0656b26_0": "　自然法等然，　　普現一切義，　竟住百千劫，　　一時須盡慧。",
    "T10n0292_006:0656b28_0": "　處世間方俗，　　如山頂門閫，　一切所暢音，　　不想己說慧。",
    "T10n0292_006:0656c01_0": "　菩薩曉了此，　　諸法自然爾，　隨眾生言嚮，　　現法音無想。",
    "T10n0292_006:0656c03_0": "　譬如春夏日，　　野馬人起想，　馳走謂有水，　　虛渴益更甚；　眾生欲興如，　　志求立解脫，　得慧無人想，　　慈愍益更興。",
    "T10n0292_006:0656c07_0": "　佛說色如沫、　　痛痒如水泡、　想悉如野馬、　　行者譬芭蕉。",
    "T10n0292_006:0656c09_0": "　其心猶如幻，　　識現若干變，　演五陰如此，　　達者無所著。",
    "T10n0292_006:0656c11_0": "　諸入空自然，　　隨己有所作，　以等於法界，　　現離眾生土。",
    "T10n0292_006:0656c13_0": "　六事寂真諦，　　說若干不定，　是為分別解。",
    "T10n0292_006:0656c14_1": "　　諸法所猗著，　無來、無去處，　　亦無常住處。",
    "T10n0292_006:0656c16_0": "　恩愛之報應，　　罪福轉三世，　分別因緣生，　　無住而拔者。",
    "T10n0292_006:0656c18_0": "　至成求本末，　　依猗無所有，　了三世一等，　　一時現若干。",
    "T10n0292_006:0656c20_0": "　在欲、無色界，　　普能顯境土，　從行致三護，　　濟脫於三處。",
    "T10n0292_006:0656c22_0": "　諮嗟宣三乘，　　歸一一切智，　剖判法處處，　　令度諸根原。",
    "T10n0292_006:0656c24_0": "　已解塵勞界，　　自在普遊居，　識念過去事，　　明眼滅塵勞。",
    "T10n0292_006:0656c26_0": "　曠慧佛十力，　　亦不得諸力，　覺一切空意，　　現觀眾生法。",
    "T10n0292_006:0656c28_0": "　無愛欲穿漏、　　亦不得盡儻，　入於諸所生，　　慧廣不失眾。",
    "T10n0292_006:0657a01_0": "　勝子勇住此，　　善施撰釋行，　不缺、不動道，　　其意不忽忘。",
    "T10n0292_006:0657a03_0": "　好精進定意，　　智慧消諸穢，　悉造慧法護，　　今現於三世。",
    "T10n0292_006:0657a05_0": "　慈法眾生侶，　　無為、無所得，　其行此法門，　　逮致宣揚德。",
    "T10n0292_006:0657a07_0": "　粗舉其功勳，　　莊嚴諸至義；　嗟歎其所行，　　億載劫無盡；　粗舉其要惠，　　如取地一塵。",
    "T10n0292_006:0657a10_0": "　依猗佛聖慧，　　住未曾想念，　精進堅慈心，　　超遵一切業。",
    "T10n0292_006:0657a12_0": "　勸眾而教化，　　禪、戒不可動，　逮得正決行，　　皆號為佛子。",
    "T10n0292_006:0657a14_0": "　通入佛功勳，　　念國眾生行，　入於無二想，　　惠超無厭難。",
    "T10n0292_006:0657a16_0": "　得辨力總持，　　度以真諦義，　讚無等倫心，　　逮成最正覺。",
    "T10n0292_006:0657a18_0": "　普思賢功稱，　　誓願尊妙行；　愍哀緣修慈，　　近尊淨妙道。",
    "T10n0292_006:0657a20_0": "　解淨度無極，　　究竟權滅度；　識別得勢力，　　逮成最上道；　解致普等惠，　　頒宣最上法。",
    "T10n0292_006:0657a23_0": "　超德執聖鎧，　　在道遵法位，　究竟住聖旨，　　等心除雷音。",
    "T10n0292_006:0657a25_0": "　御慧化慢跡，　　得致和佛道，　智建立無想，　　致撫育之堂。",
    "T10n0292_006:0657a27_0": "　住深猗勇猛，　　蠲除眾生疑，　思慧次第法，　　善報度無極。",
    "T10n0292_006:0657a29_0": "　下入平等跡，　　慧部覺普智，　以度雜碎智，　　神通自娛樂。",
    "T10n0292_006:0657b02_0": "　明照脫塵勞，　　為眾生苑囿，　清淨行宮殿，　　現若干妙行。",
    "T10n0292_006:0657b04_0": "　示眾無所淨，　　其心不動搖，　究暢志性明，　　善說度無極。",
    "T10n0292_006:0657b06_0": "　嚴淨道見中，　　奮慧光明曜，　無雙、無怯弱，　　其意如太山。",
    "T10n0292_006:0657b08_0": "　德行至無極，　　智如海無盡；　若寶室金剛，　　堅住大德鎧。",
    "T10n0292_006:0657b10_0": "　所設極廣大，　　善解莫能壞，　授決當至道，　　由住廣大心。",
    "T10n0292_006:0657b12_0": "　得佛無盡藏，　　覺成一切智，　常護慧自在，　　曉了現變化。",
    "T10n0292_006:0657b14_0": "　眾生國法界，　　住慧顯權變，　身願建遊行；　　慧變亦如是，　現億載無量。",
    "T10n0292_006:0657b16_1": "　　以悅樂黎庶，　顯力神通飛，　　究暢娛樂力，　逮致覺境界。",
    "T10n0292_006:0657b18_2": "　　難化眾生類，　勇猛無所畏、　　嚴智無言辭。",
    "T10n0292_006:0657b20_0": "　一切為佛子，　　其身大清淨；　體業甚廣長，　　口言亦清淨。",
    "T10n0292_006:0657b22_0": "　樂建慧至成，　　最勝造十業，　心心發其心，　　顯遍最為上。",
    "T10n0292_006:0657b24_0": "　定意教諸根，　　勝諸原堅住，　清淨除諛諂。",
    "T10n0292_006:0657b25_1": "　　性行常質直，　以致入解脫，　　現眾若干變。",
    "T10n0292_006:0657b27_0": "　棄捐所止處，　　執懷上品業，　成其所當善，　　解達一切智。",
    "T10n0292_006:0657b29_0": "　不捨住寂然，　　住於上澹泊，　出生號功勳，　　善學於大道。",
    "T10n0292_006:0657c02_0": "　求心無量業，　　奉行無所著，　現道庶流淵，　　堅立入眾生。",
    "T10n0292_006:0657c04_0": "　所行以為手，　　腹強慧最上，　其意如金剛，　　愍鎧聖淨狀。",
    "T10n0292_006:0657c06_0": "　智慧首觀法，　　識道行博聞，　戒香為清淨，　　動靜為最上；　身心遊言辨，　　心慧為最勝。",
    "T10n0292_006:0657c09_0": "　所行至佛道，　　坐於師子床，　梵行迹臥寐，　　最空行無為。",
    "T10n0292_006:0657c11_0": "　明為往安界，　　光所照若斯，　觀察知眾生，　　行若干頻伸。",
    "T10n0292_006:0657c13_0": "　布施離慳貪、　　不輕慢禁戒、　忍辱捨瞋恚、　　精進最第一、　禪智得自在、　　慈心等眾生。",
    "T10n0292_006:0657c16_0": "　愍哀無厭法，　　清淨盡塵勞；　義寂順道法，　　以福施眾生。",
    "T10n0292_006:0657c18_0": "　聖慧利如犀，　　明智照廣遠，　博聞無厭足，　　無畏拔妄想。",
    "T10n0292_006:0657c20_0": "　制己立在行，　　得脫魔徑路，　所修佛慧業，　　志性稽首奉。",
    "T10n0292_006:0657c22_0": "　棄捐于貢高，　　常遵為道義，　勗勉魔所困，　　從佛之威神。",
    "T10n0292_006:0657c24_0": "　大意隨法教，　　總義至無上，　所作後追身，　　趣嚴度無極。",
    "T10n0292_006:0657c26_0": "　所生現豪尊，　　初生行七步，　普顯諸伎術，　　示現處後宮。",
    "T10n0292_006:0657c28_0": "　棄家無所慕，　　修道至止本，　近空光明耀，　　習廣至誠業。",
    "T10n0292_006:0658a01_0": "　降魔逮上道，　　轉法輪之跡，　示在佛道地，　　大師無等倫。",
    "T10n0292_006:0658a03_0": "　此行無崖底、　　粗現或廣遠，　積行億載劫，　　以是為娛樂。",
    "T10n0292_006:0658a05_0": "　億百千眾生，　　精修住佛德，　法者無有人、　　及著一切行，　此行合慧義，　　神通以自娛。",
    "T10n0292_006:0658a08_0": "　億千諸國土，　　萬百千載劫，　手掌擎周行，　　億載國不勞，　尋能還復處，　　不逼惱眾生。",
    "T10n0292_006:0658a11_0": "　諸佛國嚴淨，　　現之如有限，　皆令眾生類，　　入於一毛孔。",
    "T10n0292_006:0658a13_0": "　使其四大海，　　在于一毛孔，　不增亦不減，　　益眾無迫惱。",
    "T10n0292_006:0658a15_0": "　掌捉大鐵圍，　　億姟如一塵，　移億江沙土，　　還復著故處。",
    "T10n0292_006:0658a17_0": "　取國并其土，　　或有破壞者，　以無心降伏，　　所入不可盡。",
    "T10n0292_006:0658a19_0": "　假令百千日、　　一切月照眾，　明珠大炎光、　　及諸天須倫；　演一毛之光，　　其耀超億載，　演無上法已，　　皆消世惡趣。",
    "T10n0292_006:0658a23_0": "　若干種言音，　　眾生無餘辭，　暢一音教已，　　皆周入諸訓。",
    "T10n0292_006:0658a25_0": "　得聞柔軟音，　　巨億眾忻然，　佛所講法音，　　咸共悉聽之。",
    "T10n0292_006:0658a27_0": "　計其過去劫，　　而覩當來事；　若當來、現在，　　為顯過去行。",
    "T10n0292_006:0658a29_0": "　示限諸佛土，　　危壞復還復，　以諸眾生億，　　悉具入一毛。",
    "T10n0292_006:0658b02_0": "　十方佛威神，　　建立得越度，　皆己身真現，　　感動現變化。",
    "T10n0292_006:0658b04_0": "　明者住無慢，　　曉了眾生心，　隨其身示現，　　離垢不貪己。",
    "T10n0292_006:0658b06_0": "　一切諸人身、　　口言所歸趣，　釋梵四天王、　　諸天及世人、　聲聞、緣覺乘，　　皆從佛身出。",
    "T10n0292_006:0658b09_0": "　示奉行佛道，　　至於一切智，　皆入思想罔，　　清淨中瑕穢。",
    "T10n0292_006:0658b11_0": "　建立於普智，　　常現佛道國，　念分別思想，　　總世自在智。",
    "T10n0292_006:0658b13_0": "　從其本行道，　　國為現所修，　所感動如此，　　善廣極現上。",
    "T10n0292_006:0658b15_0": "　世俗所不及，　　為現如斯教，　所現無所現，　　復能有過者。",
    "T10n0292_006:0658b17_0": "　因黎庶性行，　　為顯真諦業，　其身等如空，　　其名聞三世。",
    "T10n0292_006:0658b19_0": "　戒香衣自勳，　　寂然德莊嚴，　被法離垢繒，　　普智如意珠。",
    "T10n0292_006:0658b21_0": "　明智已備悉，　　功勳住普智，　逮度無極輪，　　常施最神通。",
    "T10n0292_006:0658b23_0": "　慧神足無礙，　　至智上明珠，　其行淨妙女，　　殊勝攝四恩。",
    "T10n0292_006:0658b25_0": "　唱導以善權，　　德善本法輪，　居空定意尊。",
    "T10n0292_006:0658b26_1": "　　慈愍鎧為城、　弓弩智惠意、　　諸根明為箭、　建立為世蓋，　　聖慧[立*寺]幢幡。",
    "T10n0292_006:0658b29_0": "　因降諸魔勢，　　伏以忍辱力，　土地攝總持，　　行慧淵智樹。",
    "T10n0292_006:0658c02_0": "　覺意華三昧，　　神足嚴娛樂，　解空為浴池，　　脫門要淨妻，　曉法甘露食，　　樂戲以三乘。",
    "T10n0292_006:0658c05_0": "　是行為最尊，　　殊妙不過此，　億姟百千劫，　　未曾興懈惓。",
    "T10n0292_006:0658c07_0": "　恭敬聖淨土，　　曉眾樂無住，　立慧諸妙樂，　　具足一切智。",
    "T10n0292_006:0658c09_0": "　勇猛計諸國，　　天雨消諸穢，　眾妙尚可盡，　　虛空亦可度。",
    "T10n0292_006:0658c11_0": "　須臾一時間，　　可曉眾心念，　嗟歎諸佛子，　　百千劫無盡。",
    "T10n0292_006:0658c13_0": "　欲致淨功勳，　　慧無能過者，　濟度眾苦患，　　令立於永安。",
    "T10n0292_006:0658c15_0": "　至無盡平等，　　安住身、口、意，　當堅固其心，　　造行如金剛。」",
    "T10n0292_006:0658c17_0": "普賢菩薩說是語時，三千大千世界六反震動，其大光明普照十方，箜篌、樂器不鼓自鳴。",
    "T10n0292_006:0658c19_1": "諸天人民莫不欣慶，聲聞弟子皆來歸命，諸菩薩等皆言其誠，一切眾會皆共歡然，悉發無上正真道意。",
    "T10n0292_006:0658c22_0": "普智菩薩復白佛言：「道從有言、無言致乎？」",
    "T10n0292_006:0658c22_1": "佛言：「亦從有言、亦從無言。",
    "T10n0292_006:0658c23_2": "墮在五趣生死之難、五陰六衰、所見羈絆、十二因緣、六十二見、擾擾不安、或十二海、不度彼岸，此諸事業、百千種病，故佛設教施以法藥——戒定慧解、度知見品、四等、四恩、三十七品、六度無極、十二部經、空無想願、四諦三脫及以三寶——以用療治此諸穢病。",
    "T10n0292_006:0658c29_3": "藥為病施，無病、無藥，三毒眾穢皆為重病，至正真慧而曰不病。",
    "T10n0292_006:0659a01_4": "因緣所縛不解道者，故佛為暢曉喻文，說聚沫水泡、芭蕉、野馬、影、嚮、幻化、夢、月、荒忽，以解其意。",
    "T10n0292_006:0659a04_5": "此事皆虛，因或而生。",
    "T10n0292_006:0659a04_6": "不貪世俗，習道法藥——六度、四等、四恩眾事——奉行此業得至於道。",
    "T10n0292_006:0659a06_7": "解諸言教本皆無言，或有佛土無有五陰、六衰、三毒、因緣之縛，故無文說。",
    "T10n0292_006:0659a07_8": "無身、無言，虛靜寂寞解無三界，不住有為、不處無為、不處中間，是為名曰從無言致。」",
    "T10n0292_006:0659a10_0": "普智復問：「今者眾會來集於此，或有深解諸根明徹、或有中人可進可退、或有下士不智所趣。",
    "T10n0292_006:0659a12_1": "達者無疑，中間、下士皆懷猶豫。",
    "T10n0292_006:0659a12_2": "所以者何？",
    "T10n0292_006:0659a13_3": "聞吾向者問二百事，普賢菩薩答以二千，各心念言：『事物煩閙，不知何事可奉、可捨？』",
    "T10n0292_006:0659a15_4": "願佛分別開解其意。",
    "T10n0292_006:0659a15_5": "以何等故，事有二百答以二千？」",
    "T10n0292_006:0659a16_6": "佛言：「善哉，善哉。",
    "T10n0292_006:0659a16_7": "所問一何快乎，決將來疑，令諸學者不挾經罔。」",
    "T10n0292_006:0659a17_8": "佛言：「諦聽，善思念之，當為汝說是義所趣。」",
    "T10n0292_006:0659a18_9": "答言：「受教。」",
    "T10n0292_006:0659a18_10": "佛言：「用有二故，故問二百。",
    "T10n0292_006:0659a19_11": "何謂為二？",
    "T10n0292_006:0659a19_12": "有神貪身，計有吾我，有內、有外，在有、在無，故問二百。」",
    "T10n0292_006:0659a21_0": "又復問曰：「用有此計，故有生死。",
    "T10n0292_006:0659a21_1": "何故復鄭重問二百事？」",
    "T10n0292_006:0659a22_2": "世尊告曰：「其二百事所諮問，皆除吾我、內外、有無，則以權慧開化無際，不得內外乃得至道，開化一切。」",
    "T10n0292_006:0659a25_0": "普智復問普賢菩薩：「何故復重二千事答？」",
    "T10n0292_006:0659a25_1": "世尊告曰：「十方一切皆來集會，其心各異、意行不同。",
    "T10n0292_006:0659a27_2": "達者聞要則以至道；不能達者，為演多辭，曉喻文說，牽攀義旨，目所覩形以喻其意乃得解慧。",
    "T10n0292_006:0659a29_3": "如衣多垢，以淳灰浣，若干反數乃得淨耳，然後染之其色乃鮮。",
    "T10n0292_006:0659b01_4": "譬如有人欲起屋宅，其地高下不能平正，多有溷廁、蛇虺、毒虫。",
    "T10n0292_006:0659b03_5": "高下平之、徙去不淨、擯棄蛇虺、築牆園基，乃起屋宅。",
    "T10n0292_006:0659b04_6": "菩薩如是，除去五陰、六衰、十二因緣、吾我諸蓋，行大慈哀、智慧善權，為眾法舍、為世間護、為世間臺。」",
    "T10n0292_006:0659b06_7": "普智復問：「何謂法舍？」",
    "T10n0292_006:0659b07_8": "世尊告曰：「教化一切皆入空慧，無增、無愛，心無妄想，度脫眾生，是為法舍。」",
    "T10n0292_006:0659b08_9": "普智復問：「何謂為臺？」",
    "T10n0292_006:0659b09_10": "世尊告曰：「以六神通徹視覩見十方心念，徹聽有形、亦察無形。",
    "T10n0292_006:0659b10_11": "身遍十方，無有去來，道心覩見一切根原本無處所。",
    "T10n0292_006:0659b11_12": "見已本際，不處有無、不處生死、不住滅度，開心一切皆至大道，是曰為臺。」",
    "T10n0292_006:0659b13_13": "「何謂為護？」",
    "T10n0292_006:0659b13_14": "世尊告曰：「隨時開化，入於五道而淨五眼。",
    "T10n0292_006:0659b14_15": "何謂為五？",
    "T10n0292_006:0659b15_16": "一曰、肉眼，處於世間現四大身，因此開化度脫眾生。",
    "T10n0292_006:0659b16_17": "何謂天眼？",
    "T10n0292_006:0659b16_18": "諸在天上及在世間未識至道，示以三乘各令得所。",
    "T10n0292_006:0659b17_19": "何謂慧眼？",
    "T10n0292_006:0659b18_0": "其不能解智度無極皆開化之，使入大慧。",
    "T10n0292_006:0659b18_1": "何謂法眼？",
    "T10n0292_006:0659b19_2": "其在褊局不能恢泰悉開化之，解法身一無去、來、今，平等三世。",
    "T10n0292_006:0659b20_3": "何謂佛眼？",
    "T10n0292_006:0659b20_4": "其迷或者不識正真，陰蓋所覆譬如睡眠。",
    "T10n0292_006:0659b21_5": "示以四等、四恩之行、布施、持戒、忍辱、精進、一心、智慧，善權方便，隨時而化，進退隨宜不失一切，各令得所、皆發無上正真道意。」",
    "T10n0292_006:0659b25_0": "普智復問：「何謂此經名『度世品』？」",
    "T10n0292_006:0659b25_1": "佛言：「一切眾生閉在世間。",
    "T10n0292_006:0659b26_2": "何謂為閉？",
    "T10n0292_006:0659b26_3": "五陰、六衰之所覆蓋，纏綿生死，不能自拔。",
    "T10n0292_006:0659b27_4": "以權方便智度無極，消去五陰、捐棄六衰、不計吾我、不在生死、不住滅度。",
    "T10n0292_006:0659b29_5": "譬如日月晝夜演光。",
    "T10n0292_006:0659b29_6": "權慧如是，忽然無迹；德如虛空，無有譬喻。",
    "T10n0292_006:0659c01_7": "是故號曰『度世品』。」",
    "T10n0292_006:0659c03_0": "佛說如是，普智菩薩、普賢菩薩，諸來會者——天、龍、鬼、神、阿須輪——聞佛所說莫不歡喜，為佛作禮。",
    "T10n0292_006:0659c06_0": "度世品經卷第六"
}