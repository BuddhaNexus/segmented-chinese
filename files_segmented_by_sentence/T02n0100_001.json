{
    "T02n0100_001:0374a03_0": "別譯雜阿含經卷第一",
    "T02n0100_001:0374a05_0": "失譯人名今附秦錄",
    "T02n0100_001:0374a06_0": "初誦第一",
    "T02n0100_001:0374a07_0": "（一）如是我聞：一時，佛在彌絺羅國菴婆羅園。",
    "T02n0100_001:0374a08_1": "爾時，尊者善生初始出家，剃除鬚髮，來詣佛所，頂禮佛足，在一面坐。",
    "T02n0100_001:0374a09_2": "佛告諸比丘：「此族姓子善生，有二種端嚴：一容貌璝偉，天姿挺特。",
    "T02n0100_001:0374a11_3": "二能剃除鬚髮，身服法衣，深信家法會歸無常，出家學道，盡諸煩惱，具足無漏心得解脫，慧得解脫，身證無為，生死永盡，梵行已立，不受後有。」",
    "T02n0100_001:0374a14_4": "佛說是已，即說偈言：「比丘常寂定，　　除欲離生死，　住最後邊身，　　能破於魔軍，　修心斷諸結，　　端正無等倫。」",
    "T02n0100_001:0374a18_0": "佛說是經已，諸比丘聞佛所說，歡喜奉行。",
    "T02n0100_001:0374a19_0": "（二）如是我聞：一時，佛在舍衛國祇樹給孤獨園。",
    "T02n0100_001:0374a20_1": "爾時，世尊與無央數大眾圍遶說法。",
    "T02n0100_001:0374a21_0": "當于爾時，有一比丘，容色憔悴，無有威德，來詣佛所，頂禮佛足，叉手合掌，向諸比丘，在一面坐。",
    "T02n0100_001:0374a23_1": "時，諸比丘皆作是念：「今此比丘，何故如是顏容毀悴，無有威德？」",
    "T02n0100_001:0374a24_2": "世尊爾時知諸比丘心之所念，即告之言：「汝諸比丘，見彼比丘禮我已不？」",
    "T02n0100_001:0374a26_3": "時，諸比丘白佛言：「世尊！",
    "T02n0100_001:0374a26_4": "唯然已見。」",
    "T02n0100_001:0374a26_5": "佛復告言：「汝等今者勿於彼所生下劣想。",
    "T02n0100_001:0374a27_6": "何以故？",
    "T02n0100_001:0374a28_7": "彼比丘者，所作已辦，獲阿羅漢，捨於重擔，盡諸有結，得正解脫。",
    "T02n0100_001:0374a29_8": "而今汝等，不應於彼生輕賤想。",
    "T02n0100_001:0374b01_9": "汝等若當知見如我，然後乃可籌量於彼。",
    "T02n0100_001:0374b02_10": "若妄稱量，則為自損。」",
    "T02n0100_001:0374b02_11": "爾時，世尊即說偈言：「孔雀雖以色嚴身，　　不如鴻鵠能高飛，　外形雖有美儀容，　　未若斷漏功德尊。",
    "T02n0100_001:0374b06_0": "　今此比丘猶良馬，　　能善調伏其心行，　斷欲滅結離生死，　　受後邊身壞魔軍。」",
    "T02n0100_001:0374b08_0": "佛說是已，諸比丘等，聞佛所說，歡喜奉行。",
    "T02n0100_001:0374b09_0": "（三）如是我聞：一時，佛住王舍城迦蘭陀竹林。",
    "T02n0100_001:0374b10_0": "爾時，提婆達多獲得四禪，而作是念：「此摩竭提國誰為最勝？」",
    "T02n0100_001:0374b11_1": "覆自思惟：「今日太子阿闍世者，當紹王位，我今若得調伏彼者，則能控御一國人民。」",
    "T02n0100_001:0374b13_2": "時，提婆達多作是念已，即往詣阿闍世所，化作象寶，從門而入，非門而出。",
    "T02n0100_001:0374b14_3": "又化作馬寶，亦復如是。",
    "T02n0100_001:0374b15_4": "又復化作沙門，從門而入，飛虛而出。",
    "T02n0100_001:0374b16_5": "又化作小兒，眾寶瓔珞，莊嚴其身，在阿闍世膝上。",
    "T02n0100_001:0374b17_6": "時，阿闍世抱取嗚唼，唾其口中。",
    "T02n0100_001:0374b18_7": "提婆達多貪利養故，即嚥其唾。",
    "T02n0100_001:0374b18_8": "提婆達多變小兒形，還伏本身。",
    "T02n0100_001:0374b19_9": "時，阿闍世見是事已，即生邪見，謂提婆達多神通變化，踰於世尊。",
    "T02n0100_001:0374b21_10": "時，阿闍世於提婆達多所，深生敬信，日送五百車食而以與之。",
    "T02n0100_001:0374b22_11": "提婆達多與其徒眾五百人，俱共受其供。",
    "T02n0100_001:0374b23_12": "時，有眾多比丘，著衣持鉢入城乞食。",
    "T02n0100_001:0374b24_13": "飲食已訖，往詣佛所，白佛言：「世尊！",
    "T02n0100_001:0374b25_14": "向以時到，入城乞食，見提婆達多招集遠近，大獲供養。」",
    "T02n0100_001:0374b26_15": "佛告諸比丘：「汝等不應於提婆達所，生願羨心。",
    "T02n0100_001:0374b27_16": "所以者何？",
    "T02n0100_001:0374b27_17": "此提婆達必為利養之所傷害。",
    "T02n0100_001:0374b28_18": "譬如芭蕉生實則死，蘆竹駏驉，騾懷妊等，亦復如是。",
    "T02n0100_001:0374b29_19": "提婆達多得於利養，如彼無異。",
    "T02n0100_001:0374c01_20": "提婆達多愚癡無智，不識義理，長夜受苦。",
    "T02n0100_001:0374c02_21": "是故汝等，若見於彼提婆達多為於利養之所危害，宜應捨棄貪求之事，審諦觀察，當作是解，莫貪利養。」",
    "T02n0100_001:0374c04_22": "即說偈言：「芭蕉生實死，　　蘆竹葦亦然，　貪利者如是，　　必能自傷損。",
    "T02n0100_001:0374c07_0": "　而此利養者，　　當為衰損減，　孾愚為利養，　　能害於淨善。",
    "T02n0100_001:0374c09_0": "　譬如多羅樹，　　斬則更不生。」",
    "T02n0100_001:0374c10_0": "佛說此經已，諸比丘聞佛所說，歡喜奉行。",
    "T02n0100_001:0374c11_0": "（四）如是我聞：一時，佛在舍衛國祇樹給孤獨園。",
    "T02n0100_001:0374c12_1": "爾時，眾多比丘，食時已到，著衣持鉢入城乞食。",
    "T02n0100_001:0374c13_2": "時，諸比丘聞釋子象首比丘在於城內遇病命終，食訖迴還，往至佛所，禮佛足已，在一面坐。",
    "T02n0100_001:0374c15_3": "白佛言：「世尊！",
    "T02n0100_001:0374c15_4": "我等比丘，晨朝著衣持鉢，入城乞食，聞象首比丘其命已終，唯願世尊為我解說象首比丘為生何處？",
    "T02n0100_001:0374c17_5": "受何果報？」",
    "T02n0100_001:0374c18_6": "佛告諸比丘：「夫能增長三非法者，身壞命終，必墮地獄。",
    "T02n0100_001:0374c19_7": "云何名為三種非法？",
    "T02n0100_001:0374c19_8": "所謂增長慳貪、愚癡、瞋恚。",
    "T02n0100_001:0374c20_9": "今此比丘犯三非法，比丘當知，墮於地獄。」",
    "T02n0100_001:0374c21_10": "爾時，世尊即說偈言：「若生不善心，　　成就貪瞋癡，　此身自作惡，　　還復害於己，　如芭蕉生實，　　自害於其身。",
    "T02n0100_001:0374c25_0": "　若無貪瞋癡，　　是名為智慧，　不害於己身，　　是名勝丈夫。",
    "T02n0100_001:0374c27_0": "　是以應除斷，　　貪瞋癡大患。」",
    "T02n0100_001:0374c28_0": "時，諸比丘聞佛所說，歡喜奉行。",
    "T02n0100_001:0374c29_0": "（五）如是我聞：一時，佛在舍衛國祇樹給孤獨園。",
    "T02n0100_001:0375a01_1": "爾時，長老難陀著鮮淨衣，執持好鉢，意氣憍慢，陵蔑餘人，自貢高言：「我是佛弟姨母之子。」",
    "T02n0100_001:0375a03_2": "爾時眾多比丘往至佛所，頂禮佛足，在一面坐。",
    "T02n0100_001:0375a04_3": "白佛言：「世尊！",
    "T02n0100_001:0375a04_4": "難陀比丘著鮮潔衣，手持淨鉢，稱是佛弟，云是姨子，內自憍慢，陵蔑餘人。」",
    "T02n0100_001:0375a06_5": "佛聞語已，遣一比丘往召難陀。",
    "T02n0100_001:0375a07_6": "時，一比丘受佛勅已，往至其所，語難陀言：「世尊喚汝。」",
    "T02n0100_001:0375a08_7": "難陀聞已，即詣佛所，頂禮佛足，在一面立。",
    "T02n0100_001:0375a09_8": "佛告難陀：「汝實著鮮潔衣，手持好鉢，稱是佛弟姨母之子，憍慢於人，有是事不？」",
    "T02n0100_001:0375a11_9": "難陀答言：「實爾，世尊。」",
    "T02n0100_001:0375a11_10": "佛告難陀：「汝今不應作如是事，汝今應當樂阿練若，處塚間樹下，納衣乞食。",
    "T02n0100_001:0375a13_11": "若是我弟姨母所生，應當修行如是等事。」",
    "T02n0100_001:0375a14_12": "爾時，世尊即說偈言：「我當云何見？",
    "T02n0100_001:0375a15_13": "　　難陀樂苦行，　如彼阿練若，　　塚間坐乞食，　山林閑靜處，　　捨欲而入定。」",
    "T02n0100_001:0375a18_0": "佛說是偈已，諸比丘聞佛所說，歡喜奉行。",
    "T02n0100_001:0375a19_0": "（六）如是我聞：一時，佛在舍衛國祇樹給孤獨園。",
    "T02n0100_001:0375a20_1": "爾時，尊者難陀往至佛所，頂禮佛足，在一面坐。",
    "T02n0100_001:0375a21_2": "爾時，世尊告諸比丘：「善說法中，難陀比丘最為第一。",
    "T02n0100_001:0375a22_3": "容儀端正，豪姓之子，難陀比丘最為第一。",
    "T02n0100_001:0375a23_4": "能捨盛欲，難陀比丘最為第一。",
    "T02n0100_001:0375a24_0": "收攝諸根，飲食知量，於初後夜精勤修道，修念覺意，常現在前，難陀比丘最為第一。",
    "T02n0100_001:0375a25_1": "云何名難陀比丘能攝諸根？",
    "T02n0100_001:0375a26_2": "不著色聲香味觸法，是名難陀能攝諸根。",
    "T02n0100_001:0375a27_3": "云何名難陀比丘飲食知量？",
    "T02n0100_001:0375a28_4": "食以止飢，不為色力，為修梵行，裁自取足，如似脂車。",
    "T02n0100_001:0375a29_5": "又如治癰，不為色力，肥鮮端正，是名難陀飲食知量。",
    "T02n0100_001:0375b01_6": "云何名難陀比丘於初後夜精勤修道？",
    "T02n0100_001:0375b02_7": "晝則經行，夜則坐禪，除陰蓋心。",
    "T02n0100_001:0375b03_8": "於其初夜，洗足已訖，正身端坐，繫念在前，入于禪定，訖於初夜。",
    "T02n0100_001:0375b04_9": "又於中夜，右脇著地，足足相累，繫心在明，修念覺意。",
    "T02n0100_001:0375b05_10": "於後夜初，正身端坐，繫念在前。",
    "T02n0100_001:0375b06_11": "而此難陀於初後夜專心行道，等無有異。",
    "T02n0100_001:0375b07_12": "族姓子，難陀得最上念覺，難陀比丘撿心不散，正觀東方，南西北方，亦復如是。",
    "T02n0100_001:0375b09_13": "撿心觀察，不令錯亂。",
    "T02n0100_001:0375b09_14": "苦受、樂受、不苦不樂受，悉知緣起，知此諸受起滅久近。",
    "T02n0100_001:0375b11_15": "亦知諸想起滅因緣，亦知諸覺當住起滅因緣。",
    "T02n0100_001:0375b12_16": "令諸比丘當作是學，守攝諸根，飲食知量，初中後夜，精勤修習，修最上念覺，當如難陀。」",
    "T02n0100_001:0375b14_17": "佛告諸比丘：「我今教汝學難陀比丘所修之行，設有比丘所修之行，猶如難陀，我今亦當教汝等學。」",
    "T02n0100_001:0375b16_18": "爾時，世尊即說偈言：「若能善攝諸根者，　　亦能繫念節飲食，　是則名為有智人。",
    "T02n0100_001:0375b18_19": "　　善知心起之體相，　難陀如是我所歎，　　汝等應當如是學。」",
    "T02n0100_001:0375b20_0": "佛說是已，諸比丘聞佛所說，歡喜奉行。",
    "T02n0100_001:0375b21_0": "（七）如是我聞：一時，佛在舍衛國祇樹給孤獨園。",
    "T02n0100_001:0375b22_1": "爾時，有比丘名曰窒師，是佛姑子。",
    "T02n0100_001:0375b22_2": "恃佛故，恒懷憍慢，不敬長老有德比丘，無有慚愧，每常多言。",
    "T02n0100_001:0375b24_3": "若諸比丘少有所說，便生瞋恚。",
    "T02n0100_001:0375b24_4": "時，諸比丘見其如是，往詣佛所，合掌禮足，在一面坐。",
    "T02n0100_001:0375b26_5": "白佛言：「世尊！",
    "T02n0100_001:0375b26_6": "窒師比丘常生憍慢，自說我是佛姑之子，輕慢諸餘長老比丘，恒多言說。",
    "T02n0100_001:0375b28_7": "若諸比丘少有所說，便生瞋忿。」",
    "T02n0100_001:0375b28_8": "佛告諸比丘：「汝等今者可往喚彼窒師比丘。」",
    "T02n0100_001:0375b29_9": "諸比丘等受佛教已，往喚窒師。",
    "T02n0100_001:0375c01_10": "窒師受勅，即詣佛所，禮佛足已，在一面立。",
    "T02n0100_001:0375c02_11": "如來爾時告窒師言：「汝見諸長宿比丘無恭敬心，無慚無愧，自多言說。",
    "T02n0100_001:0375c04_12": "若諸比丘少有所說，便生瞋忿。",
    "T02n0100_001:0375c04_13": "為實爾不？」",
    "T02n0100_001:0375c05_0": "窒師白言：「實爾，世尊。」",
    "T02n0100_001:0375c05_1": "佛告窒師：「汝今若是我姑之子，應於宿德長老諸比丘深生恭敬，有慚有愧，應自少語。",
    "T02n0100_001:0375c07_2": "聞他所說，宜應忍受。」",
    "T02n0100_001:0375c07_3": "爾時，世尊即說偈言：「恒應修善莫生瞋，　　若生瞋恚名不善。",
    "T02n0100_001:0375c10_0": "　窒師汝今於我所，　　宜應斷瞋及憍慢，　習行諸善修梵行，　　若如是者我慶悅。」",
    "T02n0100_001:0375c12_0": "佛說是已，諸比丘聞佛所說，歡喜奉行。",
    "T02n0100_001:0375c13_0": "（八）如是我聞：一時，佛在舍衛國祇樹給孤獨園。",
    "T02n0100_001:0375c14_1": "爾時，毘舍佉沙門般闍羅子於講堂上，集諸比丘而為說法，言辭圓滿，所說無滯，能令大眾聞者悅豫，聽之無厭，即得悟解。",
    "T02n0100_001:0375c16_2": "時，諸比丘聞其所說，踊躍歡喜，至心聽受，供養恭敬，撿心專意，聽其說法，不為利養及與名稱，應義才辯，無有窮盡，能令聞者憶持不忘，時，會大眾皆如是聽。",
    "T02n0100_001:0375c20_3": "有諸比丘往詣佛所，頂禮佛足，在一面立。",
    "T02n0100_001:0375c21_4": "白佛言：「世尊！",
    "T02n0100_001:0375c21_5": "毘舍佉比丘般闍羅子在講堂上為眾說法，不為利養、名稱、讚嘆，應義辯才，無有窮盡，能令聞者憶持不忘。」",
    "T02n0100_001:0375c24_6": "佛告諸比丘：「汝可往喚彼毘舍佉般闍羅子。」",
    "T02n0100_001:0375c25_7": "時，諸比丘受教，往喚毘舍佉。",
    "T02n0100_001:0375c25_8": "既受勅已，來詣佛所，頂禮佛足，在一面立。",
    "T02n0100_001:0375c26_9": "佛問毘舍佉言：「汝實集諸比丘為其說法，乃至令諸比丘至心聽受。",
    "T02n0100_001:0375c28_10": "有是事不？」",
    "T02n0100_001:0375c28_11": "答言：「實爾。」",
    "T02n0100_001:0375c28_12": "佛讚之言：「善哉！",
    "T02n0100_001:0375c29_0": "善哉！",
    "T02n0100_001:0375c29_1": "毘舍佉！",
    "T02n0100_001:0375c29_2": "汝集諸比丘在講堂上為其說法，又復不為利養名稱，言辭圓滿，聞者歡喜，至心信受。",
    "T02n0100_001:0376a02_3": "汝自今已後，常應如是說法饒益。",
    "T02n0100_001:0376a03_4": "汝諸比丘，若多若少，應行二事：一者、應說法要。",
    "T02n0100_001:0376a04_5": "二者、若無所說，應當默然，不得論說諸餘俗事。",
    "T02n0100_001:0376a05_6": "汝等今者，莫輕默然。",
    "T02n0100_001:0376a05_7": "而默然者，有大利益。」",
    "T02n0100_001:0376a06_8": "爾時，世尊即說偈言：「若諸大眾中，　　愚智共聚集，　若未有所說，　　人則不別知；　若有所顯說，　　然後乃別知。",
    "T02n0100_001:0376a10_0": "　是故汝今者，　　常應說法要，　熾然於法炬，　　竪立仙聖幢。",
    "T02n0100_001:0376a12_0": "　諸阿羅漢等，　　咸妙法為幢；　諸仙勝人等，　　以善語為幢。」",
    "T02n0100_001:0376a14_0": "佛說是已，諸比丘等聞佛所說，歡喜奉行。",
    "T02n0100_001:0376a15_0": "（九）如是我聞：一時，佛在舍衛國祇樹給孤獨園。",
    "T02n0100_001:0376a16_1": "當于爾時，有眾多比丘集講堂中，各作衣服。",
    "T02n0100_001:0376a17_2": "時，有一年少比丘，出家未久，新受具戒，在僧中坐，不作僧衣。",
    "T02n0100_001:0376a18_3": "時，諸比丘作衣已訖，往至佛所，頂禮佛足，在一面坐。",
    "T02n0100_001:0376a19_4": "諸比丘白佛言：「世尊！",
    "T02n0100_001:0376a20_5": "我等比丘在講堂中裁作衣服，此年少比丘在僧中坐，不為眾僧造作衣服。」",
    "T02n0100_001:0376a21_6": "佛告年少比丘言：「汝實不佐眾僧而作衣耶？」",
    "T02n0100_001:0376a22_7": "比丘白佛言：「世尊！",
    "T02n0100_001:0376a23_8": "我隨力所能，亦為僧作。」",
    "T02n0100_001:0376a23_9": "爾時，世尊知彼比丘心之所念，告諸比丘：「汝等勿嫌年少比丘無所作也，彼比丘者，所作已辦，得阿羅漢，諸漏已盡，捨於重擔，獲於正智，心得解脫。」",
    "T02n0100_001:0376a27_10": "爾時，世尊即說偈言：「我涅槃法，　　終不為彼，　　懈怠無智，　之所獲得。",
    "T02n0100_001:0376a29_11": "　　猶如良馬，　　上大丈夫，　斷除愛結，　　盡諸煩惱。",
    "T02n0100_001:0376b01_12": "　　除祛四取，　獲于寂滅，　　能壞魔軍，　　住最後身。」",
    "T02n0100_001:0376b03_0": "佛說是已，諸比丘聞佛所說，歡喜奉行。",
    "T02n0100_001:0376b04_0": "（一〇）如是我聞：一時，佛在舍衛國祇樹給孤獨園。",
    "T02n0100_001:0376b05_1": "時，有一比丘名曰長老，獨止一房，讚嘆獨住。",
    "T02n0100_001:0376b06_2": "時，諸比丘往詣佛所，頂禮佛足，在一面坐。",
    "T02n0100_001:0376b07_3": "白佛言：「世尊！",
    "T02n0100_001:0376b07_4": "此長老比丘讚嘆獨住、獨行、獨坐。」",
    "T02n0100_001:0376b08_5": "佛告比丘：「汝可喚彼長老比丘。」",
    "T02n0100_001:0376b08_6": "時，一比丘往至其所，語長老言：「世尊喚汝。」",
    "T02n0100_001:0376b09_7": "長老比丘受教勅已，來詣佛所，頂禮佛足，在一面立。",
    "T02n0100_001:0376b10_8": "佛告長老：「汝實獨住，讚嘆獨坐行法耶？」",
    "T02n0100_001:0376b11_9": "長老白佛言：「實爾，世尊。」",
    "T02n0100_001:0376b12_10": "佛復告言：「汝今云何樂於獨住，讚嘆獨住？」",
    "T02n0100_001:0376b13_11": "長老白佛言：「世尊！",
    "T02n0100_001:0376b13_12": "我實獨入聚落，獨出獨坐。」",
    "T02n0100_001:0376b14_13": "佛復告言：「更有獨住，勝汝獨住。",
    "T02n0100_001:0376b15_0": "何等是耶？",
    "T02n0100_001:0376b15_1": "欲本乾竭，來欲不起，現欲不生，是名婆羅門。",
    "T02n0100_001:0376b16_2": "無我、我所，斷於疑結，遠離諸入，滅於煩惱。」",
    "T02n0100_001:0376b17_3": "爾時，世尊即說偈言：「一切世間，　　我悉知之。",
    "T02n0100_001:0376b18_4": "　　捨棄一切，　盡諸愛結。",
    "T02n0100_001:0376b19_5": "　　如此勝法，　　名為獨住。」",
    "T02n0100_001:0376b20_0": "佛說是已，諸比丘聞佛所說，歡喜奉行。",
    "T02n0100_001:0376b21_0": "（一一）如是我聞：一時，佛在舍衛國祇樹給孤獨園。",
    "T02n0100_001:0376b22_1": "爾時，長老僧鉗從驕薩羅國遊行至舍衛國，到祇樹給孤獨園。",
    "T02n0100_001:0376b23_2": "爾時，本二知僧鉗來至舍衛國，著衣服瓔珞，種種莊嚴，携將其子至僧鉗房。",
    "T02n0100_001:0376b25_3": "時，尊者僧鉗露地經行。",
    "T02n0100_001:0376b25_4": "到尊者所而語之言：「我子稚小，不能自活，故來相見尊者。」",
    "T02n0100_001:0376b27_5": "雖與相見，不共其語。",
    "T02n0100_001:0376b27_6": "第二第三，亦作是說。",
    "T02n0100_001:0376b28_7": "尊者僧鉗雖復相對，了不顧視，亦不與語。",
    "T02n0100_001:0376b29_0": "本二即言：「我來見爾，不共我語，此是爾子，爾自養活。」",
    "T02n0100_001:0376c01_1": "著經行道頭，棄之而去，遠住遙看。",
    "T02n0100_001:0376c01_2": "爾時，尊者亦復不共子語。",
    "T02n0100_001:0376c02_3": "本二復自思念：「今此沙門善得解脫，能斷愛結。",
    "T02n0100_001:0376c03_4": "彼仙所斷，盡以獲得。」",
    "T02n0100_001:0376c04_5": "不滿所願，還來取兒，負還向家。",
    "T02n0100_001:0376c04_6": "爾時，世尊以淨天耳過於人耳，具聞僧鉗、本二所說。",
    "T02n0100_001:0376c05_7": "爾時，世尊即說偈言：「見來亦不喜，　　見去亦不憂，　捨除愛欲者，　　最上婆羅門。",
    "T02n0100_001:0376c09_0": "　來時既不喜，　　去時亦不憂，　離垢清淨行，　　名智婆羅門。」",
    "T02n0100_001:0376c11_0": "說是偈已，諸比丘聞佛所說，歡喜奉行。",
    "T02n0100_001:0376c12_0": "　善生及惡色　　提婆并象首",
    "T02n0100_001:0376c13_0": "　二難陀、窒師　　般闍羅、少年　長老并僧鉗（一二）如是我聞：一時，佛住王舍城仙人山中。",
    "T02n0100_001:0376c16_0": "時，尊者阿難處於閑靜，默自思惟：「世尊昔來說三種香，所謂根、莖、華香，一切諸香，不出此三。",
    "T02n0100_001:0376c18_1": "然三種香，順風則聞，逆風不聞。」",
    "T02n0100_001:0376c18_2": "尊者阿難思惟是已，即從坐起，往至佛所，禮佛足畢，在一面立。",
    "T02n0100_001:0376c20_3": "白佛言：「世尊！",
    "T02n0100_001:0376c20_4": "我於向者，獨處閑靜，默自思惟：『世尊所說根、莖、華等三種之香，眾香中上。",
    "T02n0100_001:0376c22_5": "然其香氣，順風則聞，逆則不聞。』",
    "T02n0100_001:0376c22_6": "世尊！",
    "T02n0100_001:0376c23_7": "頗復有香，逆風順風皆能聞不？」",
    "T02n0100_001:0376c23_8": "佛告阿難：「如是如是。",
    "T02n0100_001:0376c24_9": "世有好香，順逆皆聞。",
    "T02n0100_001:0376c24_10": "何者是耶？",
    "T02n0100_001:0376c24_11": "若聚落城邑，若男若女，修治不殺、不盜、不婬、不妄語、不飲酒，若諸天及得天眼者，盡皆稱嘆。",
    "T02n0100_001:0376c27_0": "彼城邑聚落，若男若女持五戒者，如是戒香，順逆皆聞。」",
    "T02n0100_001:0376c28_1": "爾時，世尊即說偈言：「若栴檀沈水，　　根莖及花葉，　此香順風聞，　　逆風無聞者。",
    "T02n0100_001:0377a02_0": "　持戒香丈夫，　　芳馨遍世界，　名聞滿十方，　　逆順悉聞之。",
    "T02n0100_001:0377a04_0": "　栴檀及沈水，　　優鉢羅拔師，　如此香微劣，　　不如持戒香。",
    "T02n0100_001:0377a06_0": "　如是種種香，　　所聞處不遠，　戒香聞十方，　　殊勝諸天香。",
    "T02n0100_001:0377a08_0": "　如此清淨戒，　　不放逸為本，　安住無漏法，　　正智得解脫。",
    "T02n0100_001:0377a10_0": "　眾魔雖欲求，　　莫知其方所，　是名安隱道。",
    "T02n0100_001:0377a11_1": "　　此道最清淨，　永離於諸向，　　捨棄於眾趣。」",
    "T02n0100_001:0377a13_0": "說是偈已，諸比丘聞佛所說，歡喜奉行。",
    "T02n0100_001:0377a14_0": "（一三）如是我聞：一時，佛遊摩竭提國，與千比丘俱。",
    "T02n0100_001:0377a15_1": "先是婆羅門耆舊有德，獲阿羅漢，諸漏已盡，盡諸有結，所作已辦，捨於重擔，逮得己利。",
    "T02n0100_001:0377a17_2": "如來往至善住天寺祠祀林中，頻婆娑羅王聞佛到彼祠祀林間，時，頻婆娑羅王即將騎隊，有萬八千輦輿，車乘萬有二千，婆羅門居士數千億萬，前後圍遶，往詣佛所。",
    "T02n0100_001:0377a20_3": "至佛所已，捨象馬車，釋其容飾，往至佛所，長跪合掌，白佛言：「世尊！",
    "T02n0100_001:0377a22_4": "我是摩竭提王頻婆娑羅。」",
    "T02n0100_001:0377a22_5": "三自稱說。",
    "T02n0100_001:0377a23_6": "佛言：「如是，如是，摩竭提王頻婆娑羅。」",
    "T02n0100_001:0377a24_0": "時，頻婆娑羅禮佛足已，在一面坐。",
    "T02n0100_001:0377a24_1": "摩竭提國諸婆羅門，及以長者，禮佛足已，各前就坐。",
    "T02n0100_001:0377a25_2": "時，此坐中，或有舉手，或默然坐。",
    "T02n0100_001:0377a26_3": "爾時，優樓頻螺迦葉坐於佛所，摩竭提人咸生疑惑，而作是念：「為佛是師，為優樓迦葉是師耶？」",
    "T02n0100_001:0377a28_4": "爾時，世尊知摩竭提人深心所念，即以偈問迦葉曰：「汝於優樓所，　　久修事火法，　今以何因緣，　　卒得離斯業？」",
    "T02n0100_001:0377b03_0": "優樓頻螺迦葉以偈答曰：「我先事火時，　　貪嗜於美味，　及以五欲色，　　此皆是垢穢，　以是故棄捨，　　事火祠火法。」",
    "T02n0100_001:0377b07_0": "爾時，世尊復說偈言：「我知汝不樂，　　五欲及色味，　汝今所信樂，　　當為人天說。」",
    "T02n0100_001:0377b10_0": "尊者優樓頻螺迦葉復說偈言：「我先甚愚癡，　　不識至真法，　祠祀火苦行，　　謂為解脫因。",
    "T02n0100_001:0377b13_0": "　譬如生盲者，　　不見解脫道，　今遇大人龍，　　示我正見法。",
    "T02n0100_001:0377b15_0": "　今日始覩見，　　無為正真迹，　利益於一切，　　調御令解脫。",
    "T02n0100_001:0377b17_0": "　佛出現於世，　　開示於真諦，　令諸含生類，　　咸得覩慧光。」",
    "T02n0100_001:0377b19_0": "爾時，世尊復說偈言：「汝今為善來，　　所求事已得，　汝有善思力，　　能別最勝法。",
    "T02n0100_001:0377b22_0": "　汝今應觀察，　　大眾之深心，　為其現神變，　　使彼生敬信。」",
    "T02n0100_001:0377b24_0": "尊者優樓頻螺迦葉即時入定，起諸神通，身昇虛空，坐臥經行，即於東方，行住坐臥，現四威儀。",
    "T02n0100_001:0377b26_1": "身上出水，身下出火。",
    "T02n0100_001:0377b26_2": "身下出水，身上出火。",
    "T02n0100_001:0377b27_3": "入火光三昧，出種種色光，於其東方，現其神變，南西北方，亦復如是。",
    "T02n0100_001:0377b28_4": "現神足已，在佛前住，頂禮佛足，合掌而言：「大聖世尊是我之師，我於今者是佛之子。」",
    "T02n0100_001:0377c01_5": "佛言：「如是如是。",
    "T02n0100_001:0377c01_6": "汝從我學，是我弟子。」",
    "T02n0100_001:0377c02_7": "佛復命言：「還就汝坐。」",
    "T02n0100_001:0377c02_8": "時，摩竭提頻婆娑羅王聞佛所說，歡喜奉行。",
    "T02n0100_001:0377c04_0": "（一四）如是我聞：一時，佛在王舍城迦蘭陀竹林。",
    "T02n0100_001:0377c05_1": "爾時，有陀驃比丘，力士之子。",
    "T02n0100_001:0377c05_2": "世尊于時勅陀驃比丘料理僧事，陀驃比丘奉命典知。",
    "T02n0100_001:0377c07_0": "後於一時，有一比丘名彌多求，於眾僧次，應當受請。",
    "T02n0100_001:0377c08_1": "陀驃爾時即依僧次，遣彌多求比丘應請詣彼。",
    "T02n0100_001:0377c09_2": "值彼設供，飲食麁澁。",
    "T02n0100_001:0377c09_3": "如是再三，私自惆悵，生大苦惱，向其姊妹彌多羅比丘尼說：「陀驃所差因緣，每得麁澁，苦惱於我。」",
    "T02n0100_001:0377c11_4": "即語彌多羅比丘尼言：「姊妹！",
    "T02n0100_001:0377c12_5": "陀驃比丘三以惡食，苦惱於我。",
    "T02n0100_001:0377c13_6": "而汝今者，寧不為我設諸方便，報彼怨耶？」",
    "T02n0100_001:0377c14_7": "彌多羅比丘尼言：「我當云何能得相佐？」",
    "T02n0100_001:0377c15_8": "彌多求比丘言：「為汝計者，汝往佛所言：陀驃比丘先於我所，作非梵行。」",
    "T02n0100_001:0377c16_9": "我當證言：「實爾實爾。」",
    "T02n0100_001:0377c17_10": "彌多羅比丘尼言：「我當云何於淨戒人而作毀謗？」",
    "T02n0100_001:0377c18_11": "彌多求言：「姊妹，汝若不能為我作此事者，我自今後，更復不能與汝言語。」",
    "T02n0100_001:0377c19_12": "比丘尼言：「汝意必爾，我當從汝。」",
    "T02n0100_001:0377c20_13": "彌多求比丘言：「姊妹，我今先去，汝可後來。」",
    "T02n0100_001:0377c21_14": "彌多比丘往至佛所，禮佛足已，在一面坐。",
    "T02n0100_001:0377c22_15": "彌多羅比丘尼復詣佛所，禮佛足已，在一面立。",
    "T02n0100_001:0377c23_16": "白佛言：「世尊！",
    "T02n0100_001:0377c24_0": "云何陀驃力士子，乃於我所作非梵行？」",
    "T02n0100_001:0377c24_1": "彌多求比丘言：「實爾，世尊。」",
    "T02n0100_001:0377c25_2": "時，陀驃比丘在大眾中。",
    "T02n0100_001:0377c26_0": "佛告陀驃比丘言：「聞是語不？」",
    "T02n0100_001:0377c26_1": "爾時，陀驃比丘白佛言：「世尊！",
    "T02n0100_001:0377c27_2": "佛自知我。」",
    "T02n0100_001:0377c27_3": "佛告陀驃：「汝今不應作如是語，若作是事，汝當言憶；若不作者，當言不憶。」",
    "T02n0100_001:0377c29_4": "即白佛言：「世尊！",
    "T02n0100_001:0377c29_5": "我實不憶有如此事。」",
    "T02n0100_001:0378a01_6": "時羅睺羅白佛言：「世尊！",
    "T02n0100_001:0378a01_7": "此陀驃比丘共彌多羅比丘尼作非梵行。」",
    "T02n0100_001:0378a02_8": "彌多求比丘證言：「我見陀驃比丘於彌多羅比丘尼所作非梵行，陀驃比丘欲何所道？」",
    "T02n0100_001:0378a04_9": "佛告羅睺羅：「若彼彌多羅比丘尼誣謗於汝言：『羅睺羅今於我所作非梵行。』",
    "T02n0100_001:0378a06_10": "彌多求比丘亦復證言：『我實見羅睺羅於彼彌多羅比丘尼所作非梵行。』",
    "T02n0100_001:0378a07_11": "汝何所道？」",
    "T02n0100_001:0378a08_12": "羅睺羅白佛言：「世尊！",
    "T02n0100_001:0378a08_13": "我若被誣，唯言婆伽婆自證知我。」",
    "T02n0100_001:0378a09_14": "佛告羅睺羅：「汝尚知爾，況彼清淨無有所犯，而當不知作如是語。」",
    "T02n0100_001:0378a10_15": "佛告諸比丘：「汝等可為陀驃比丘作憶念羯磨；彌多羅比丘尼以自言故，為作滅擯。」",
    "T02n0100_001:0378a12_16": "爾時，諸比丘受佛勅已，於彌多求比丘苦切撿挍，語彌多求比丘言：「陀驃比丘共彌多羅比丘尼作非梵行，為何處見？",
    "T02n0100_001:0378a15_17": "為獨見耶？",
    "T02n0100_001:0378a15_18": "為共人見？」",
    "T02n0100_001:0378a15_19": "如是責問，彌多求比丘不能得對，方言誣謗陀驃比丘，先於僧次，差我受請，三得麁食。",
    "T02n0100_001:0378a17_20": "「我今實以貪瞋癡故，而生此謗。」",
    "T02n0100_001:0378a18_21": "爾時，世尊出於靜室，在眾僧前敷座而坐。",
    "T02n0100_001:0378a19_22": "諸比丘等白佛言：「世尊！",
    "T02n0100_001:0378a20_0": "已為陀驃比丘作憶念羯磨，復為彌多羅比丘尼作滅擯竟，已為問彌多求，知其虛謗。」",
    "T02n0100_001:0378a21_1": "爾時，世尊即說偈言：「若成就一切，　　所謂虛妄語，　則為棄後世，　　無惡而不造。",
    "T02n0100_001:0378a25_0": "　寧當以此身，　　吞食熱鐵丸，　不以破戒身，　　而受淨信施。」",
    "T02n0100_001:0378a27_0": "佛說是已，諸比丘聞佛所說，歡喜奉行。",
    "T02n0100_001:0378a28_0": "（一五）如是我聞：一時，佛在王舍城迦蘭陀竹林。",
    "T02n0100_001:0378a29_1": "爾時，陀驃比丘往詣佛所，於大眾中，頂禮佛足，白佛言：「世尊！",
    "T02n0100_001:0378b01_2": "我於今者，欲入涅槃，唯願世尊聽我滅度。」",
    "T02n0100_001:0378b02_3": "如是三請。",
    "T02n0100_001:0378b02_4": "佛告陀驃：「汝入涅槃，我不遮汝。」",
    "T02n0100_001:0378b03_5": "時，陀驃比丘於如來前，作十八種變，踊身虛空。",
    "T02n0100_001:0378b04_6": "即於東方，現四威儀，青黃赤白，種種色像，或現為水，或現火聚。",
    "T02n0100_001:0378b05_7": "身上出水，身下出火。",
    "T02n0100_001:0378b06_8": "身上出火，身下出水。",
    "T02n0100_001:0378b06_9": "或現大身，滿虛空中，或復現小。",
    "T02n0100_001:0378b07_10": "履水如地，履地如水。",
    "T02n0100_001:0378b08_11": "南西北方，亦復如是。",
    "T02n0100_001:0378b08_12": "作是事已，即於空中，入火光三昧，火炎熾然，如大火聚，即入涅槃，無有遺燼，猶如酥油一時融盡。",
    "T02n0100_001:0378b10_13": "爾時，世尊即說偈言：「譬如熱鐵，　　椎打星流。",
    "T02n0100_001:0378b12_14": "　　散已尋滅，　莫知所至。",
    "T02n0100_001:0378b13_15": "　　得正解脫，　　亦復如是。",
    "T02n0100_001:0378b14_0": "　已出煩惱，　　諸欲淤泥。",
    "T02n0100_001:0378b14_1": "　　莫能知彼，　所趣方所。」",
    "T02n0100_001:0378b16_0": "佛說是已，諸比丘聞佛所說，歡喜奉行。",
    "T02n0100_001:0378b17_0": "（一六）如是我聞：一時，佛遊化摩竭陀國桃河樹林。",
    "T02n0100_001:0378b18_1": "見放牧人，稱此林中有鴦掘魔羅賊，或傷害人。",
    "T02n0100_001:0378b19_2": "佛告牧人言：「彼賊或能不見傷害。」",
    "T02n0100_001:0378b19_3": "即便前進。",
    "T02n0100_001:0378b20_4": "復見牧人，亦作是語，佛如前答，至於再三。",
    "T02n0100_001:0378b21_5": "佛故答言：「彼惡人者，或不見害。」",
    "T02n0100_001:0378b21_6": "佛到林中，鴦掘魔羅遙見佛來，左手持鞘，右手拔刀，騰躍而來，彼雖奔走，如來徐步，不能得及。",
    "T02n0100_001:0378b24_7": "鴦掘魔羅極走力盡，而語佛言：「住！",
    "T02n0100_001:0378b24_8": "住！",
    "T02n0100_001:0378b24_9": "沙門。」",
    "T02n0100_001:0378b25_0": "佛語之言：「我今常住，汝自不住。」",
    "T02n0100_001:0378b25_1": "鴦掘魔羅即說偈言：「沙門行不止，　　自言我常住。",
    "T02n0100_001:0378b28_0": "　我今實自住，　　今言我不住。",
    "T02n0100_001:0378b29_0": "　云何爾言住，　　道我行不住？」",
    "T02n0100_001:0378c01_0": "爾時，世尊即說偈言：「我於諸眾生，　　久捨刀杖害，　汝惱亂眾生，　　不捨是惡業，　是故我言住，　　汝名為不住。",
    "T02n0100_001:0378c05_0": "　我於有形類，　　捨諸毒惡害，　汝不止惡業，　　常作不善業，　是故我言住，　　汝名為不住。",
    "T02n0100_001:0378c08_0": "　我於諸有命，　　捨除眾惱害，　汝害有生命，　　未除黑闇業，　以是我言住，　　汝名為不住。",
    "T02n0100_001:0378c11_0": "　我樂於己法，　　攝心不放逸，　汝不見四部，　　一切所不住，　是名我實住，　　汝名為不住。」",
    "T02n0100_001:0378c14_0": "鴦掘魔羅復說偈言：「我久處曠野，　　未見如此人，　婆伽婆來此，　　示我以善法。",
    "T02n0100_001:0378c17_0": "　我久修惡業，　　今日悉捨離，　我今聽汝說，　　順法斷諸惡。」",
    "T02n0100_001:0378c19_0": "　以刀內鞘中，　　投棄於深坑，　即便稽首禮，　　歸命於世尊，　信心甚猛利，　　發意求出家。",
    "T02n0100_001:0378c22_0": "　佛起大悲心，　　饒益諸世間，　尋言汝善來，　　便得成沙門。",
    "T02n0100_001:0378c24_0": "爾時，鴦掘魔羅族姓子，鬚髮自落，被服法衣，已得出家，處於空靜，心無放逸，專精行道，勤修精進。",
    "T02n0100_001:0378c26_1": "以能專精，攝心正念，修無上梵行，盡諸苦際，於現法中，自身取證明知，己法自知，我生已盡，梵行已立，所作已辦，不受後有。",
    "T02n0100_001:0378c28_2": "爾時，尊者無害已成羅漢，得解脫樂。",
    "T02n0100_001:0378c29_3": "即說偈言：「我今字無害，　　後為大殘害，　我今名有實，　　真實是無害。",
    "T02n0100_001:0379a03_0": "　我今身離害，　　口意亦復然，　終不害於他，　　是真名無害。",
    "T02n0100_001:0379a05_0": "　我本血塗身，　　故名鴦掘摩，　為大駛流漂，　　是故歸依佛。",
    "T02n0100_001:0379a07_0": "　歸依得具戒，　　即逮得三明，　具知佛教法，　　遵奉而修行。",
    "T02n0100_001:0379a09_0": "　世間調御者，　　治以刀杖捶，　鐵鉤及鞭轡，　　種種諸楚撻。",
    "T02n0100_001:0379a11_0": "　世尊大調御，　　捨離諸惡法，　去離刀杖捶，　　真是正調御。",
    "T02n0100_001:0379a13_0": "　渡水須橋船，　　直箭須用火，　匠由斤斧正，　　智以慧自調。",
    "T02n0100_001:0379a15_0": "　若人先造惡，　　後止不復作，　是照於世間，　　如月雲翳消。",
    "T02n0100_001:0379a17_0": "　若人先放逸，　　後止不放逸，　正念離棘毒，　　專心度彼岸。",
    "T02n0100_001:0379a19_0": "　作惡業已訖，　　必應墮惡趣，　蒙佛除我罪，　　得免於惡業。",
    "T02n0100_001:0379a21_0": "　諸人得我說，　　皆除怨結心，　當以忍淨眼，　　佛說無諍勝。」",
    "T02n0100_001:0379a23_0": "（一七）如是我聞：一時，佛在王舍城迦蘭陀竹林中。",
    "T02n0100_001:0379a24_1": "爾時，有一比丘，天未明曉，往趣河邊，襞疊衣服，安著一處，入河洗浴，露形出水，於河岸上，晞乾其身。",
    "T02n0100_001:0379a26_2": "有天放光，照彼河岸，語比丘言：「汝出家未久，盛壯好髮，何不受五欲樂，非時出家？」",
    "T02n0100_001:0379a28_3": "比丘答言：「我今出家，正是其時，獲於非時。」",
    "T02n0100_001:0379a29_4": "天語沙門：「云何出家是時，獲於非時。」",
    "T02n0100_001:0379a29_5": "沙門答言：「佛世尊說五欲是時，佛法是非時。",
    "T02n0100_001:0379b01_6": "五欲之樂，受味甚少，其患滋多，憂惱所集。",
    "T02n0100_001:0379b02_7": "我佛法中，現身受證，無諸熱惱。",
    "T02n0100_001:0379b03_8": "諸有所作，不觀時日。",
    "T02n0100_001:0379b04_9": "種少微緣，獲大果報。」",
    "T02n0100_001:0379b04_10": "天復問言：「佛云何說五欲是時？",
    "T02n0100_001:0379b05_11": "云何佛法名為非時？」",
    "T02n0100_001:0379b05_12": "比丘答言：「我既年稚，出家未久，學日又淺，豈曰能宣如來至真廣大深義。",
    "T02n0100_001:0379b07_13": "婆伽婆今者，在近迦蘭陀竹林，爾可自往，問其疑惑。」",
    "T02n0100_001:0379b08_14": "天答之言：「今佛侍從大威德天，盈集左右，如我弱劣，不能得見。",
    "T02n0100_001:0379b10_0": "汝今為我往白世尊，如來慈矜，若垂聽許，我當詣彼，諮啟所疑。」",
    "T02n0100_001:0379b11_1": "比丘答言：「汝若能往，我當為汝啟白世尊。」",
    "T02n0100_001:0379b12_2": "天復答言：「我隨汝往詣世尊所。」",
    "T02n0100_001:0379b13_3": "爾時比丘往詣佛所。",
    "T02n0100_001:0379b13_4": "頂禮佛足，在一面立，具以天問而白世尊。",
    "T02n0100_001:0379b14_5": "爾時，世尊即說偈言：「名色中生相，　　謂為真實有，　當知如斯人，　　是名屬死徑。",
    "T02n0100_001:0379b17_0": "　若識於名色，　　本空無有性，　是名尊敬佛，　　永離於諸趣。」",
    "T02n0100_001:0379b19_0": "佛問天曰：「汝解已未？」",
    "T02n0100_001:0379b19_1": "天即答言：「未解。",
    "T02n0100_001:0379b19_2": "世尊！」",
    "T02n0100_001:0379b19_3": "佛復說偈言：「勝慢及等慢，　　并及不如慢，　有此三慢者，　　是可有諍論；　滅除此三慢，　　是名不動想。」",
    "T02n0100_001:0379b24_0": "佛告天曰：「汝解已未？」",
    "T02n0100_001:0379b24_1": "天答佛言：「未解。",
    "T02n0100_001:0379b24_2": "世尊！」",
    "T02n0100_001:0379b24_3": "佛復說偈言：「斷愛及名色，　　滅除三種慢；　不觸於諸欲，　　滅除於瞋恚；　拔除諸毒根，　　諸想願欲盡。",
    "T02n0100_001:0379b29_0": "　若能如是者，　　得度生死海。」",
    "T02n0100_001:0379c01_0": "天白佛言：「我今已解。」",
    "T02n0100_001:0379c01_1": "諸比丘聞佛所說，歡喜奉行。",
    "T02n0100_001:0379c03_0": "（一八）如是我聞：一時，佛在王舍城迦蘭陀竹林。",
    "T02n0100_001:0379c04_1": "爾時，有一比丘，於清晨朝往趣河邊，脫衣洗浴，還出岸上，晞乾其身。",
    "T02n0100_001:0379c05_2": "有天放光，照于河岸，問比丘言：「比丘！",
    "T02n0100_001:0379c06_3": "此是巢窟，夜則烟出，晝則火燃。",
    "T02n0100_001:0379c07_4": "有婆羅門見是事已，破彼巢窟，并掘其地。",
    "T02n0100_001:0379c08_5": "時有智人語婆羅門言：『以刀掘地。』",
    "T02n0100_001:0379c08_6": "見有一龜，婆羅門言：『取是龜來。』",
    "T02n0100_001:0379c09_7": "復語掘地，見一蝮蛇，語令捉取。",
    "T02n0100_001:0379c10_8": "復語掘地，見一肉段，語令挽取。",
    "T02n0100_001:0379c11_9": "復語掘地，見一刀舍，婆羅門言：『此是刀舍。』",
    "T02n0100_001:0379c12_10": "語令掘取。",
    "T02n0100_001:0379c12_11": "復語掘地，見楞祇芒毒蟲，語令掘取。",
    "T02n0100_001:0379c13_12": "復語掘地，見有二道，復語掘出。",
    "T02n0100_001:0379c13_13": "語更掘地，見有石聚，語令出石。",
    "T02n0100_001:0379c14_14": "復語掘地，見有一龍，婆羅門言：『莫惱於龍。』",
    "T02n0100_001:0379c15_15": "即跪彼龍。」",
    "T02n0100_001:0379c15_16": "天語比丘言：「莫忘我語，可以問佛，佛有所說，至心憶持。",
    "T02n0100_001:0379c17_17": "所以者何？",
    "T02n0100_001:0379c17_18": "我不見若天、若魔、若梵，有能分別者，除佛及以聲聞弟子比丘，無能得解如是問者。」",
    "T02n0100_001:0379c19_19": "爾時比丘往至佛所，頂禮佛足，在一面立。",
    "T02n0100_001:0379c20_20": "所聞天語，具向佛說：「世尊！",
    "T02n0100_001:0379c20_21": "云何巢窟夜則烟出，晝則火然？",
    "T02n0100_001:0379c21_22": "誰是婆羅門？",
    "T02n0100_001:0379c21_23": "誰是智人？",
    "T02n0100_001:0379c22_0": "云何是刀？",
    "T02n0100_001:0379c22_1": "云何是掘？",
    "T02n0100_001:0379c22_2": "云何為龜？",
    "T02n0100_001:0379c22_3": "云何蝮蛇？",
    "T02n0100_001:0379c22_4": "云何肉段？",
    "T02n0100_001:0379c23_5": "云何刀舍？",
    "T02n0100_001:0379c23_6": "云何楞祇芒毒虫？",
    "T02n0100_001:0379c23_7": "云何二道？",
    "T02n0100_001:0379c24_8": "云何石聚？",
    "T02n0100_001:0379c24_9": "云何名龍？」",
    "T02n0100_001:0379c24_10": "佛告比丘：「諦聽諦聽，當為汝說。",
    "T02n0100_001:0379c25_11": "巢窟者，所謂是身。",
    "T02n0100_001:0379c25_12": "受於父母精氣，四大和合，衣食長養，乃得成身。",
    "T02n0100_001:0379c26_13": "而此身者，會至散敗，膖脹虫爛乃至碎壞。",
    "T02n0100_001:0379c27_14": "夜烟出者，種種覺觀。",
    "T02n0100_001:0379c28_15": "晝火然者，從身口業，廣有所作。",
    "T02n0100_001:0379c29_0": "婆羅門者，即是如來。",
    "T02n0100_001:0379c29_1": "有智人者，即諸聲聞。",
    "T02n0100_001:0379c29_2": "刀喻智慧。",
    "T02n0100_001:0380a01_3": "掘地者，喻於精進。",
    "T02n0100_001:0380a01_4": "龜者，喻於五蓋。",
    "T02n0100_001:0380a01_5": "蝮蛇者，喻瞋惱害。",
    "T02n0100_001:0380a02_6": "肉段者，喻慳貪嫉妬。",
    "T02n0100_001:0380a02_7": "刀舍者，喻五欲。",
    "T02n0100_001:0380a03_8": "楞祇芒毒虫，喻如愚癡。",
    "T02n0100_001:0380a03_9": "二道者，喻於疑。",
    "T02n0100_001:0380a04_10": "諸石聚者，喻於我慢。",
    "T02n0100_001:0380a04_11": "龍者，喻於羅漢，盡諸有結。」",
    "T02n0100_001:0380a05_12": "爾時，世尊即說偈言：「巢窟名為身，　　覺觀如彼烟，　造作如火然，　　婆羅門如佛，　智人是聲聞，　　刀即是智慧，　掘地喻精進，　　五蓋猶如龜，　瞋恚如蝮蛇，　　貪嫉如肉段，　五欲如刀舍，　　愚癡如楞祇，　疑者如二道，　　我見如石聚，　汝今莫惱龍，　　龍是真羅漢。",
    "T02n0100_001:0380a14_0": "　善答問難者，　　唯有佛世尊。」",
    "T02n0100_001:0380a15_0": "佛說是已，諸比丘聞佛所說，歡喜奉行。",
    "T02n0100_001:0380a16_0": "（一九）如是我聞：一時，佛在波羅奈國仙人鹿野苑中。",
    "T02n0100_001:0380a17_1": "爾時，世尊著衣持鉢入波羅奈城，見一比丘，身意不定，諸根散亂。",
    "T02n0100_001:0380a18_2": "時，彼比丘遙見佛已，低頭慚愧。",
    "T02n0100_001:0380a19_3": "佛乞食已，洗足入僧坊中，出於靜室，坐僧眾中，語諸比丘言：「我於今朝，見一比丘不攝諸根，時，彼比丘遙見我已，有慚愧色，低頭撿情，為是誰耶？」",
    "T02n0100_001:0380a22_4": "時，彼比丘即於坐起，以欝多羅僧著右肩上，叉手合掌，白佛言：「世尊！",
    "T02n0100_001:0380a24_5": "心意不定，諸根散者，即我身是也。」",
    "T02n0100_001:0380a25_6": "佛言：「善哉！",
    "T02n0100_001:0380a25_7": "比丘！",
    "T02n0100_001:0380a25_8": "見我乃能撿情攝意，見諸比丘、比丘尼、優婆塞、優婆夷，亦當如是，撿情攝意，如似見我。",
    "T02n0100_001:0380a27_9": "汝能如是，於長夜中安樂利益。」",
    "T02n0100_001:0380a28_10": "有一比丘即於佛前，而說偈言：「比丘乞食入聚落，　　心意縱亂不暫定，　見佛精進攝諸根，　　是故佛稱為善哉。」",
    "T02n0100_001:0380b02_0": "（二〇）如是我聞：一時，佛在波羅奈國古仙人住處鹿野苑中。",
    "T02n0100_001:0380b03_1": "爾時，世尊時到，著衣持鉢，入城乞食。",
    "T02n0100_001:0380b04_2": "有一比丘在天祠邊，心念惡覺，嗜欲在心。",
    "T02n0100_001:0380b05_3": "時，佛世尊語比丘言：「比丘！",
    "T02n0100_001:0380b05_4": "比丘！",
    "T02n0100_001:0380b05_5": "汝種苦子，極為鄙穢，諸根惡漏，有漏汁處，必有蠅集。」",
    "T02n0100_001:0380b06_6": "爾時，比丘聞佛所說，知佛世尊識其心念，生大怖畏，身毛皆竪，疾疾而去。",
    "T02n0100_001:0380b08_7": "佛乞食還，食已洗足，還僧坊中，入靜房坐。",
    "T02n0100_001:0380b09_8": "從靜房出，在眾僧前敷座而坐。",
    "T02n0100_001:0380b10_9": "佛告諸比丘：「我今入城乞食，見一比丘在天祠邊，心念惡覺。",
    "T02n0100_001:0380b11_10": "嗜欲在心。",
    "T02n0100_001:0380b11_11": "我即語言：『比丘！",
    "T02n0100_001:0380b12_12": "比丘！",
    "T02n0100_001:0380b12_13": "汝種苦子，極為鄙穢，諸根惡漏，有漏汁處，必有蠅集。』",
    "T02n0100_001:0380b13_14": "是時，比丘聞佛所說，生大驚怖，身毛皆竪，疾疾而去。」",
    "T02n0100_001:0380b14_15": "佛說是已，有一比丘從坐而起，叉手合掌，白佛言：「世尊！",
    "T02n0100_001:0380b16_0": "云何名種苦子？",
    "T02n0100_001:0380b16_1": "云何名為鄙穢？",
    "T02n0100_001:0380b16_2": "云何名為惡漏？",
    "T02n0100_001:0380b17_3": "云何名為蠅集？」",
    "T02n0100_001:0380b17_4": "佛言：「諦聽！",
    "T02n0100_001:0380b17_5": "諦聽！",
    "T02n0100_001:0380b17_6": "當為汝說。",
    "T02n0100_001:0380b18_7": "瞋恚嫌害，名種苦子。",
    "T02n0100_001:0380b18_8": "縱心五欲，名為鄙穢。",
    "T02n0100_001:0380b19_9": "由六觸入，不攝戒行，名為惡漏。",
    "T02n0100_001:0380b19_10": "煩惱止住，能起無明、憍慢、無慚、無愧，起諸結使，所謂蠅集。」",
    "T02n0100_001:0380b21_11": "爾時，世尊即說偈言：「若有不攝諸根者，　　增長欲愛種苦子，　作諸鄙穢常流出，　　親近欲覺惱害覺，　若在聚落空閑處，　　心終無有暫樂時。",
    "T02n0100_001:0380b25_0": "　若於己身修正定，　　修集諸通得三明，　彼得快樂安隱眠，　　能滅覺蠅使無餘，　能修得行住健處，　　履行聖迹到善方，　得正智迹終不還，　　入於涅槃寂滅樂。」",
    "T02n0100_001:0380b29_0": "佛說是已，諸比丘聞已，歡喜奉行。",
    "T02n0100_001:0380c01_0": "（二一）如是我聞：一時，佛住舍衛國祇樹給孤獨園。",
    "T02n0100_001:0380c02_1": "爾時，有一比丘著衣持鉢入城乞食。",
    "T02n0100_001:0380c02_2": "食已，迴還洗足，攝持坐具，入得眼林中，在一樹下，敷草而坐，起惡覺觀，貪嗜五欲。",
    "T02n0100_001:0380c04_3": "得眼林神知比丘念，念於不淨，在此林中，不應嗜惡，作如是念：「我當[寤吾+告]寤。」",
    "T02n0100_001:0380c06_4": "即作是言：「比丘！",
    "T02n0100_001:0380c06_5": "比丘！",
    "T02n0100_001:0380c06_6": "何故作瘡？」",
    "T02n0100_001:0380c07_7": "比丘答言：「我當覆之。」",
    "T02n0100_001:0380c07_8": "林神復語：「汝瘡如[土*瓦]，以何覆之？」",
    "T02n0100_001:0380c08_9": "比丘答言：「我以念覺，用覆此瘡。」",
    "T02n0100_001:0380c09_10": "林神讚言：「善哉！",
    "T02n0100_001:0380c09_11": "善哉！",
    "T02n0100_001:0380c09_12": "今此比丘善知覆瘡，真實覆瘡。」",
    "T02n0100_001:0380c10_13": "佛以清淨天耳聞彼林神共比丘語。",
    "T02n0100_001:0380c11_14": "爾時，世尊即說偈言：「世間嗜欲，　　邪意所作。",
    "T02n0100_001:0380c12_15": "　　瘡疣已生，　眾蠅唼食。",
    "T02n0100_001:0380c13_16": "　　嗜欲即瘡，　　覺觀即蠅。",
    "T02n0100_001:0380c14_0": "　我慢依貪，　　鑽丈夫心。",
    "T02n0100_001:0380c14_1": "　　貪利名稱，　疑惑所著。",
    "T02n0100_001:0380c15_2": "　　不知出要，　　內心修定。",
    "T02n0100_001:0380c16_0": "　具學諸通，　　此不作瘡。",
    "T02n0100_001:0380c16_1": "　　安隱見佛，　能得涅槃。」",
    "T02n0100_001:0380c18_0": "說此偈已，諸比丘聞佛所說，歡喜奉行。",
    "T02n0100_001:0380c19_0": "（二二）如是我聞：一時，佛在舍衛國祇樹給孤獨園。",
    "T02n0100_001:0380c20_1": "爾時，眾多比丘著衣持鉢入城乞食。",
    "T02n0100_001:0380c20_2": "爾時，有一年少新學比丘，不以時節入於聚落。",
    "T02n0100_001:0380c22_0": "時，諸比丘處處見彼新學比丘，而語之言：「汝今新學，未知對治法門，云何處處經歷諸家？」",
    "T02n0100_001:0380c24_0": "新學比丘白諸比丘言：「大德諸長老等皆往諸家，云何遮我不至諸家？」",
    "T02n0100_001:0380c25_1": "時，諸比丘乞食食已，收攝衣鉢，洗足已，往至佛所，頂禮佛足，在一面坐。",
    "T02n0100_001:0380c27_2": "諸比丘等白佛言：「世尊！",
    "T02n0100_001:0380c27_3": "我等入城乞食，見一年少新學比丘，不以時節，往至諸家。",
    "T02n0100_001:0380c29_0": "我等語言：『汝是新學，未知對治，何緣非時往至他家？』",
    "T02n0100_001:0381a01_1": "答我等言：『諸老比丘亦到諸家，何故獨自而遮我耶？』」",
    "T02n0100_001:0381a02_2": "爾時，世尊告諸比丘：「大曠野中有一大池，有諸大象入彼池中，以鼻拔取池中藕根，淨抖擻已，用水洗之，然後乃食，身體肥盛，極得氣力。",
    "T02n0100_001:0381a05_3": "諸小象等亦復食藕，不知抖擻并及水洗，合埿出食，後轉羸瘦，無有氣力，若死若近死。」",
    "T02n0100_001:0381a07_4": "爾時，世尊而說偈言：「大象入池時，　　以鼻拔藕根，　抖擻洗去泥，　　然後方食之。",
    "T02n0100_001:0381a11_0": "　若有諸比丘，　　具修清白法，　若受於利養，　　無過能染著，　是名修行者，　　猶如彼大象。",
    "T02n0100_001:0381a14_0": "　不善解方便，　　後受於過患，　後受其苦惱，　　如彼小象等。」",
    "T02n0100_001:0381a16_0": "諸比丘聞佛所說，歡喜奉行。",
    "T02n0100_001:0381a17_0": "　阿難與結髮　　及以二陀驃",
    "T02n0100_001:0381a18_0": "　賊并散倒吒　　拔彌、慚愧根　苦子并覆瘡　　小大食藕根別譯雜阿含經卷第一"
}