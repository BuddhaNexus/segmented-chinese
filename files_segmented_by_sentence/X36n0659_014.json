{
    "X36n0659_014:0542b04_0": "南本大般涅槃經會疏卷第十四",
    "X36n0659_014:0542b06_0": "涅槃經疏卷第八",
    "X36n0659_014:0542b07_0": "頂法師　撰",
    "X36n0659_014:0542b08_0": "天台沙門湛然再治",
    "X36n0659_014:0542b09_0": "大般涅槃經梵行品初第二十(卷第十四)北涼　天竺三藏　曇無讖　譯晉　沙門　慧嚴　慧觀　謝靈運　重治梵行品諸師謂梵行四心為體聖行三品為體引經云說四無量是梵天道名轉梵輪說四諦是第一義天道名轉法輪又師言慧定戒為梵行體七善悉知知即慧也四心是十二門禪即定也後明持戒得失即是戒也若然與聖行何異異者梵是化他聖是自行聖以慧為正戒定相成梵以戒為正慧定相成聖是聖人所行梵是淨道道通凡聖聖先戒後慧梵先慧後戒是為梵聖異也又師言因果是梵行體梵者言淨是涅槃因能得涅槃故以因果為梵行體義皆不然若四心為體斯梵天道非大涅槃若三品為體雖異聖行不出二乘非大涅槃因果為體者尚存因果云何名淨非大涅槃若非大涅槃是誰梵行名義無取故皆不用今言梵者名淨淨義有三謂淨淨不淨淨非淨淨非不淨淨云何淨淨所謂七善四無量心三品六念如是等法悉是出世涅槃淨道今以梵行徧淨諸淨文云誰是一切諸善根本當言慈是是名淨淨云何不淨淨我說是慈有無量門所謂神通調象調狂治眼治瘡慈遊世間悲入湯鑊慈善根力無所不現使諸不淨悉皆得淨是名不淨淨云何非淨淨非不淨淨所謂大乘大般涅槃非因非果非自非他非染非淨畢竟清淨即是如來常樂我淨文云慈若有無是有是無是聲聞慈慈若有無非有非無如是之慈是如來慈如來慈者乃是非淨淨非不淨淨若此三慈縱橫竝別非妙非淨即一而三即三而一不可思議乃得名為清淨梵行從三得名名梵行品文為二初明梵行次歎經初梵行為三先七善次四心三持戒初七善中二初徵次釋。",
    "X36n0659_014:0542c18_0": "善男子云何菩薩摩訶薩梵行。",
    "X36n0659_014:0542c19_0": "釋中三標釋結。",
    "X36n0659_014:0542c20_0": "善男子菩薩摩訶薩住於大乘大般涅槃住七善法得具梵行何等為七一者知法二者知義三者知時四者知足五者自知六者知眾七者知尊卑。",
    "X36n0659_014:0542c23_0": "標則標章唱數列名此七善者前三通自他次兩專自行後兩是化他若傍正言之正是化他傍是自行。",
    "X36n0659_014:0543a02_0": "釋中二初明別七善次明圓七善別七善中即為七章初釋知法者法通自他以知法故能自行化他此章亦有標釋結初標如文。",
    "X36n0659_014:0543a05_0": "善男子云何菩薩摩訶薩知法。",
    "X36n0659_014:0543a06_0": "次釋中二先列次釋。",
    "X36n0659_014:0543a07_0": "善男子是菩薩摩訶薩知十二部經所謂修多羅祇夜受記伽陀優陀那尼陀那阿波陀那伊帝目多伽闍陀伽毗佛略阿浮陀達磨優波提舍。",
    "X36n0659_014:0543a10_0": "釋中十二部經為十二段初云修多羅者。",
    "X36n0659_014:0543a11_0": "善男子何等名為修多羅經從如是我聞已至歡喜奉行如是一切名修多羅。",
    "X36n0659_014:0543a13_0": "舊云無翻五義訓釋或云契經是用此代彼或云契經是正翻開善云但通無別莊嚴云有別即是偈頌長行引成論云祇夜頌修多羅。",
    "X36n0659_014:0543a16_0": "何等名為祇夜經佛告諸比丘昔我與汝愚無智慧不能如實見四真諦是故流轉久處生死沒大苦海何等為四苦集滅道如佛昔日為諸比丘說契經竟。",
    "X36n0659_014:0543a19_0": "爾時復有利根眾生為聽法故後至佛所即便問人如來向者為說何事佛時知已即因本經以偈頌曰。",
    "X36n0659_014:0543a21_0": "　我昔與汝等　　不見四真諦　　是故久流轉　生死大苦海　　若能見四諦　　則得斷生死　生死既已盡　　更不受諸有　　是名祇夜祇夜者具足應云路伽祇夜祇夜翻為句亦云頌開善云等句莊嚴云等頌光宅云重頌是頌長行之偈。",
    "X36n0659_014:0543b03_0": "何等名為受記經如有經律如來說時為諸天人受佛記莂汝阿逸多未來有王名曰儴佉當於是世而成佛道號曰彌勒是名受記。",
    "X36n0659_014:0543b06_0": "受記者梵云和伽羅那論云解義經此翻受記即授六道三乘等記。",
    "X36n0659_014:0543b08_0": "何等名為伽陀經除修多羅及諸戒律其餘有說四句之偈所謂。",
    "X36n0659_014:0543b10_0": "　諸惡莫作　　眾善奉行　　自淨其意　　是諸佛教是名伽陀。",
    "X36n0659_014:0543b12_0": "伽陀經一云不等句二云不等頌三云直偈即孤起偈所言除修多羅者除別相被頌長行又言及諸戒律者又除戒律中有此偈知前有長行無長行者即是孤起。",
    "X36n0659_014:0543b16_0": "何等名為優陀那經如佛晡時入於禪定為諸天眾廣說法要時諸比丘各作是念如來今者為何所作如來明且從禪定起無有人問以他心智即自說言比丘當知一切諸天壽命極長汝諸比丘善哉為他不求己利善哉少欲善哉知足善哉寂靜如是諸經無問自說是名優陀那。",
    "X36n0659_014:0543b22_0": "優陀那論云無頌之長行經云無問自說因緣此偈出法句。",
    "X36n0659_014:0543b24_0": "何等名為尼陀那經如諸經偈所因根本為他演說如舍衛國有一丈夫羅網捕鳥得已籠繫隨與水穀而復還放世尊知其本末因緣而說偈言。",
    "X36n0659_014:0543c03_0": "　莫輕小惡　　以為無殃　　水渧雖微　　漸盈大器是名尼陀那。",
    "X36n0659_014:0543c05_0": "尼陀那論云本末次第即因緣經。",
    "X36n0659_014:0543c06_0": "何等名為阿波陀那經如戒律中所說譬喻是名阿波陀那。",
    "X36n0659_014:0543c08_0": "阿波陀那論云即譬喻經。",
    "X36n0659_014:0543c09_0": "何等名為伊帝目多伽經如佛所說比丘當知我出世時所可說者名曰界經鳩留秦佛出世之時名甘露皷拘那含牟尼佛時名曰法鏡迦葉佛時名分別空是名伊帝目多伽。",
    "X36n0659_014:0543c13_0": "伊帝曰多伽論云一竹伊帝曰多伽開善翻如是語莊嚴翻為本事言我所說名界經者各有界別欲明各有封印名如是語。",
    "X36n0659_014:0543c16_0": "何等名為闍陀伽經如佛世尊本為菩薩修諸苦行所謂比丘當知我於過去作鹿作羆作麞作兔作粟散王轉輪聖王龍金翅鳥諸如是等行菩薩道時所可受身是名闍陀伽。",
    "X36n0659_014:0544a02_0": "闍陀伽論云本生然本生本事不異即合第九為本生第八為如是語開異者第八名本事第九名本生。",
    "X36n0659_014:0544a05_0": "何等名為毗佛略經所謂大乘方等經典其義廣大猶如虗空是名毗佛略。",
    "X36n0659_014:0544a07_0": "毗佛略者論云廣今經方廣亦云鞞佛略直廣是小乘中名方廣是大乘中名。",
    "X36n0659_014:0544a09_0": "何等名為未曾有經如彼菩薩初出生時無人扶持即行七步放大光明徧照十方亦如獼猴手捧蜜器以獻如來如白頂狗佛邊聽法如魔波旬變為青牛行瓦鉢間令諸瓦鉢互相掁觸無所傷損如佛初生入天廟時令彼天像起下禮敬如是等經名未曾有。",
    "X36n0659_014:0544a14_0": "阿浮陀達磨即未曾有。",
    "X36n0659_014:0544a15_0": "何等名為優波提舍經如佛世尊所說諸經若作義論分別廣說辨其相貌是名優波提舍。",
    "X36n0659_014:0544a17_0": "優波提舍即論義亦云大教亦云解義大乘中沒解義名光宅以前和伽羅那名解義謂解受記義(云云)。",
    "X36n0659_014:0544a20_0": "菩薩若能下是第三總結。",
    "X36n0659_014:0544a21_0": "菩薩若能如是了知十二部經名為知法。",
    "X36n0659_014:0544a22_0": "次釋知義者。",
    "X36n0659_014:0544a23_0": "云何菩薩摩訶薩知義菩薩摩訶薩若於一切文字語言廣知其義是名知義。",
    "X36n0659_014:0544b01_0": "即知十二部經所詮之理今明此解極略應言解十二部經空平等義又於一句解無量義又解畢竟清淨義若解三義義勢則周。",
    "X36n0659_014:0544b04_0": "第三知時。",
    "X36n0659_014:0544b05_0": "云何菩薩摩訶薩知時善男子菩薩善知如是時中任修寂靜如是時中任修精進如是時中任修捨定如是時中任供養佛如是時中任供養師如是時中任修布施持戒忍辱精進禪定具足般若波羅蜜是名知時。",
    "X36n0659_014:0544b10_0": "如是時中任布施者即是化他餘句多是自行。",
    "X36n0659_014:0544b11_0": "四釋知足下兩善是自行。",
    "X36n0659_014:0544b12_0": "云何菩薩摩訶薩知足善男子菩薩知足所謂飲食衣藥行住坐臥睡寤語默是名知足。",
    "X36n0659_014:0544b14_0": "五自知者。",
    "X36n0659_014:0544b15_0": "善男子云何菩薩摩訶薩自知是菩薩自知我有如是信如是戒如是多聞如是捨如是慧如是去來如是正念如是善行如是問如是答是名自知。",
    "X36n0659_014:0544b18_0": "諦視善不善如曾子曰吾日三省吾身。",
    "X36n0659_014:0544b19_0": "六云何知眾下兩善皆屬化他知眾者。",
    "X36n0659_014:0544b20_0": "云何菩薩摩訶薩知眾善男子是菩薩知如是等是剎利眾婆羅門眾居士眾沙門眾應於是眾如是行來如是坐起如是說法如是問答是名知眾。",
    "X36n0659_014:0544b23_0": "應備知十法界眾文中略舉人及二乘於一一眾施三業化但略舉身口又化他多用身口少用意是故略之。",
    "X36n0659_014:0544c02_0": "七知尊卑者。",
    "X36n0659_014:0544c03_0": "善男子云何菩薩摩訶薩知人尊卑善男子人有二種一者信二者不信菩薩當知信者是善不信者不名為善復次信有二種一者常往僧坊二者不往菩薩當知其往者善其不往者不名為善往僧坊者復有二種一者禮拜二不禮拜菩薩當知禮拜者善不禮拜者不名為善其禮拜者復有二種一者聽法二者不聽菩薩當知聽法者善不聽法者不名為善其聽法者復有二種一至心聽二不至心菩薩當知至心聽者是則名善不至心者不名為善至心聽法復有二種一者思義二不思義菩薩當知思義者善不思義者不名為善其思義者復有二種一如說行二不如說行如說行者是則為善不如說行不名為善如說行者復有二種一求聲聞不能利安饒益一切苦惱眾生二者迴向無上大乘利益多人令得安樂菩薩應知能利多人得安樂者最上最善。",
    "X36n0659_014:0544c18_0": "應備知十界尊卑文亦簡略不信是闡提即地獄界此則極卑不往僧坊無事中福德即餓鬼界不禮拜是憍慢即畜生界不聽法不受法訓諂曲佷[仁-二+戾]即脩羅界不至心聽散善不專即人界不思義者雖至心聽不能思義即是天法界不能修行但有聞思無有修慧是二乘方便道淺劣皆卑但求小乘無大志願雖復發真此亦為卑若求大乘此乃為尊次第相望乃至圓別是佛菩薩界如是節節迭為尊卑。",
    "X36n0659_014:0545a03_0": "善男子去即第二明圓七善舉兩譬者如意珠譬圓生善甘露譬圓滅惡一善一切善無善不備一滅一切滅無惡不除故舉兩譬先譬次合譬可見。",
    "X36n0659_014:0545a06_0": "善男子如諸寶中如意寶珠最為勝妙如諸味中甘露最上。",
    "X36n0659_014:0545a08_0": "次如是下合譬。",
    "X36n0659_014:0545a09_0": "如是菩薩於人天中最勝最上不可譬喻。",
    "X36n0659_014:0545a10_0": "云於人天中最尊最勝若直以世人天解者未為允當於賢聖人天中尊勝乃應今文。",
    "X36n0659_014:0545a12_0": "善男子是名下第三總結。",
    "X36n0659_014:0545a13_0": "善男子是名菩薩摩訶薩住於大乘大涅槃經住七善法菩薩住是七善法已得具梵行。",
    "X36n0659_014:0545a15_0": "能具七善即梵行中之一品。",
    "X36n0659_014:0545a16_0": "第二明四無量心者亦名四等無量從境四等從心何者前境非一故名無量在境雖多我心一相故名為等通而為言境亦名等心亦無量(云云)文為二初明四心後明心果初辨四心又二先明次第四後明圓四次第又三一略標二論義三領解初標如文。",
    "X36n0659_014:0545a22_0": "復次善男子復有梵行謂慈悲喜捨。",
    "X36n0659_014:0545a23_0": "次迦葉下論義先問次答問開五難一難四心應三二難四心應一三重難四心應三四難四心應二五重難四心應一合而言之亦成三難第一與第三難四令三第二與第五難四令一第四一難難四令二且依經文而分五難。",
    "X36n0659_014:0545b04_0": "迦葉菩薩白佛言世尊若多修慈能斷瞋恚修悲心者亦斷瞋恚云何而言四無量心推義而言則應有三。",
    "X36n0659_014:0545b07_0": "第一以兩心無異同能治瞋應同是一喜能與樂捨能除癡是故但三不應有四。",
    "X36n0659_014:0545b09_0": "慈有三緣下第二皆同有二難令唯一。",
    "X36n0659_014:0545b10_0": "世尊慈有三緣一緣眾生二緣於法三則無緣悲喜捨心亦復如是若從是義唯應有一不應有四眾生緣者緣於五陰願與其樂是名眾生緣法緣者緣諸眾生所須之物而施與之是名法緣無緣者緣於如來是名無緣慈者多緣貧窮眾生如來大師永離貧窮受第一樂若緣眾生則不緣佛法亦如是以是義故緣如來者名曰無緣。",
    "X36n0659_014:0545b17_0": "先唱三緣次釋三心三緣深淺但為一義然約境雖異緣心無別如緣貧窮即眾生緣知此貧人應須衣食即是法緣若知眾生須知如來受第一樂則無所須即是無緣能緣既一不應有四故只是一緣五陰名眾生緣者五陰從何而生緣所須物而施與之是名法緣若緣如來不須此物即是無緣欲明緣境心徧乃至上緣於佛況復餘境。",
    "X36n0659_014:0545b24_0": "慈之所緣下第三舉三緣難。",
    "X36n0659_014:0545c01_0": "世尊慈之所緣一切眾生如緣父母妻子親屬以是義故名眾生緣法緣者不見父母妻子親屬見一切法皆從緣生是名法緣無緣者不住法相及眾生相是名無緣悲喜捨心亦復如是是故應三不應有四。",
    "X36n0659_014:0545c05_0": "眾生境淺法空則深無緣兩無是故極深既有三緣寧得有四只應有三成論人云緣生是生空緣法是法空緣如來是平等空此失文意文云緣眾生者緣於父母妻子願與其樂何時云空。",
    "X36n0659_014:0545c09_0": "人有二種下第四難。",
    "X36n0659_014:0545c10_0": "世尊人有二種一者見行二者愛行見行之人多修慈悲愛行之人多修喜捨是故應二不應有四。",
    "X36n0659_014:0545c12_0": "人有二種見行利根愛行鈍根利人好瞋為教鈍者十徧不解是故生瞋為此義故須修慈悲以捨瞋心鈍見利者恒生嫉妬所以令其修於喜捨即除嫉妬若爾只見有二不應有四。",
    "X36n0659_014:0545c16_0": "夫無量者下第五以名字離合作難。",
    "X36n0659_014:0545c17_0": "世尊夫無量者名曰無邊邊不可得故名無量若無量者則應是一不應言四若言四者何得無量是故應一不應四也。",
    "X36n0659_014:0546a02_0": "既言無量豈得唯四既其但四不應無量若無量者唯應是一。",
    "X36n0659_014:0546a04_0": "次如來答為二先破定四之執次答無四之難初有三一明教門廣略不定二明反常不定三明治惑不定既其不定何必須四初約十二因緣不定為答。",
    "X36n0659_014:0546a08_0": "佛告迦葉善男子諸佛如來為諸眾生所宣法要其言祕密難可了知或為眾生說一因緣如說何等為一因緣所謂一切有為之法善男子或說二種因緣及果或說三種煩惱業苦或說四種無明諸行生與老死或說五種所謂受愛取有及生或說六種三世因果或說七種謂識名色六入觸受及以愛取或說八種除無明行及生老死其餘八事或說九種如城經中除無明行識其餘九事或說十一如為薩遮尼犍子說除生一法其餘十一或時具說十二因緣如王舍城為迦葉等具說十二無明及至生老病死善男子如一因緣為眾生故種種分別無量心法亦復如是善男子以是義故於諸如來深祕行處不應生疑。",
    "X36n0659_014:0546a21_0": "或十一乃至二一因緣隨機利益不可為定除生一法者河西云薩遮尼犍聰明鍱腹頭戴火冠來至佛所其心高逸不聽佛法密迹杵擬怖方聽法其父是梵志母是尼犍俱共出家以從非法父母生故唯此為恥餘無所憚佛將護之故除生一法唯說十一為迦葉說以辟支根利復無忌諱具說十二。",
    "X36n0659_014:0546b04_0": "善男子如來方便下第二反常不定或謂口密不定。",
    "X36n0659_014:0546b06_0": "善男子如來世尊有大方便無常說常常說無常說樂為苦說苦為樂不淨說淨淨說不淨我說無我無我說我於非眾生說為眾生於實眾生說非眾生非物說物物說非物非實說實實說非實非境說境境說非境非生說生生說非生乃至無明說明明說無明色說非色非色說色非道說道道說非道善男子如來以是無量方便為調眾生豈虗妄耶。",
    "X36n0659_014:0546b13_0": "佛實具足常樂我淨亦說無常不淨生死實是無常不淨亦說常樂我淨。",
    "X36n0659_014:0546b15_0": "善男子或有眾生下第三治惑不定謂身密不定。",
    "X36n0659_014:0546b16_0": "善男子或有眾生貪於財貨我於其人自化其身作轉輪王於無量歲隨其所須種種供給然後教化令其安住阿耨多羅三藐三菩提若有眾生貪著五欲於無量歲以妙五欲充滿其願然後勸化令其安住阿耨多羅三藐三菩提若有眾生榮豪自貴我於其人無量歲中為作僕使趨走給侍得其心已即復勸化令其安住阿耨多羅三藐三菩提若有眾生性戾自是須人訶諫我於無量百千歲中教訶諫喻令心調順然後復勸令其安住阿耨多羅三藐三菩提善男子如來如是於無量歲以種種方便令諸眾生安住阿耨多羅三藐三菩提豈虗妄耶諸佛如來雖處眾惡無所染汙猶如蓮華善男子應如是知四無量義。",
    "X36n0659_014:0546c05_0": "作轉輪王施財是捨與五欲樂是喜作僕使趍走是慈訶諫是悲。",
    "X36n0659_014:0546c07_0": "善男子是無量下第二答無四之問又二前總後別總又二初舉二事次總非前問舉二事者前舉體異次明用異初體異者。",
    "X36n0659_014:0546c10_0": "善男子是無量心體性有四若有修行生大梵處。",
    "X36n0659_014:0546c11_0": "得報不同慈得徧淨悲得空處喜得識處捨得不用處處異故治惑不同。",
    "X36n0659_014:0546c13_0": "如是無量伴類下第二明用異者。",
    "X36n0659_014:0546c14_0": "善男子如是無量伴類有四是故名四夫修慈者能斷貪欲修悲心者能斷瞋恚修喜心者能斷不樂修捨心者能斷貪欲瞋恚眾生。",
    "X36n0659_014:0546c17_0": "貪取人物慈與人物瞋與人苦悲拔人苦嫉忌人樂喜與人樂癡長憎愛捨亡愛憎。",
    "X36n0659_014:0547a01_0": "以是義故下二總結前非。",
    "X36n0659_014:0547a02_0": "善男子以是義故得名為四非一二三。",
    "X36n0659_014:0547a03_0": "非一者非第二第五非二者非第四非三者非第一第三。",
    "X36n0659_014:0547a05_0": "如汝所言下第二別答五問即為五章此初答第一治惑難唯三無四。",
    "X36n0659_014:0547a07_0": "善男子如汝所言慈能斷瞋悲亦如是應說三者汝今不應作如是難何以故善男子恚有二種一能奪命二能鞭撻修慈則能斷彼奪命修悲則能除彼鞭撻善男子以是義故豈非四耶復次瞋有二種一瞋眾生二瞋非眾生修慈心者斷瞋眾生修悲心者斷非眾生復次瞋有二種一有因緣一無因緣修慈心者斷有因緣修悲心者斷無因緣復次瞋有二種一於過去久已積習二於現在今始積習修慈心者能斷過去修悲心者斷於現在復次瞋有二種一瞋聖人二瞋凡夫修慈心者斷瞋聖人修悲心者斷瞋凡夫復次瞋有二種一上二中修慈斷上修悲斷中善男子以是義故則名為四何得難言應三非四。",
    "X36n0659_014:0547a19_0": "今明雖同治瞋瞋有輕重是故成四有六復次如文。",
    "X36n0659_014:0547a21_0": "是故迦葉是無量下答第二同緣難。",
    "X36n0659_014:0547a22_0": "是故迦葉是無量心伴類相對分別為四。",
    "X36n0659_014:0547a23_0": "治惑不同伴類有四何得令同有三緣但共為一復以器下答第三淺深難難令有三。",
    "X36n0659_014:0547b01_0": "復以器故應名為四器若有慈則不得有悲喜捨心以是義故應四無減。",
    "X36n0659_014:0547b03_0": "今明隨用有四豈逐行為三或言器是境。",
    "X36n0659_014:0547b04_0": "以行分別下答第四據人利鈍難。",
    "X36n0659_014:0547b05_0": "善男子以行分別故應有四若行慈時無悲喜捨是故有四。",
    "X36n0659_014:0547b07_0": "欲明雖有兩人而有四行不得為二。",
    "X36n0659_014:0547b08_0": "以無量故下答第五名字難為二初列四章門次廣解釋。",
    "X36n0659_014:0547b10_0": "善男子以無量故亦得名四夫無量者則有四種有無量心有緣非自在有無量心自在非緣有無量心亦緣亦自在有無量心非緣非自在。",
    "X36n0659_014:0547b13_0": "何等無量有緣非自在緣於無量無邊眾生而不能得自在三昧雖得不定或得或失何等無量自在非緣如緣父母兄弟姉妹欲令安樂非無量緣何等無量亦緣亦自在謂諸佛菩薩何等無量非緣非自在聲聞緣覺不能廣緣無量眾生亦非自在善男子以是義故名四無量非諸聲聞緣覺所知乃是諸佛如來境界善男子如是四事聲聞緣覺雖名無量少不足言諸佛菩薩乃得名為無量無量。",
    "X36n0659_014:0547b21_0": "欲明無量尚有四句何妨得有四種無量。",
    "X36n0659_014:0547b22_0": "迦葉白佛下第三領解如文。",
    "X36n0659_014:0547b23_0": "迦葉菩薩白佛言世尊如是如是實如聖言諸佛如來所有境界非諸聲聞緣覺所及。",
    "X36n0659_014:0547c01_0": "世尊頗有菩薩下第二明不次第即圓四心又二初料簡小慈次顯大慈此之大小小亦不小不可以凡夫為小二乘為大二乘為小菩薩為大何以故凡夫二乘俱不住於大涅槃故今以次第慈為小不次第慈為大此兩俱住大涅槃故有人以似為小真為大此亦不然次第似真俱小不次第似真俱大故簡小大有兩問答。",
    "X36n0659_014:0547c08_0": "世尊頗有菩薩住於大乘大般涅槃得慈悲心非是大慈大悲心不。",
    "X36n0659_014:0547c10_0": "初問有菩薩住大涅槃有慈悲心非是大慈心不此正問次第梵行。",
    "X36n0659_014:0547c12_0": "次佛答為三一唱有二釋有三結有初唱如文。",
    "X36n0659_014:0547c13_0": "佛言有。",
    "X36n0659_014:0547c14_0": "次釋有中二先出境次明觀。",
    "X36n0659_014:0547c15_0": "善男子菩薩若於諸眾生中三品分別一者所親二者怨憎三者中人於親人中復作三品謂上中下怨憎亦爾。",
    "X36n0659_014:0547c18_0": "初境有九品怨親中人各有三品或謂中人唯一但七中人於我無怨無親不須開三一往如此然此中人不無愚智貴賤之殊故可分三便成九境即有九慈。",
    "X36n0659_014:0547c22_0": "次是菩薩下正明修觀。",
    "X36n0659_014:0547c23_0": "是菩薩摩訶薩於上親所與增上樂於中下親亦復平等與增上樂於上怨所與少分樂於中怨所與中品樂於下怨所與增上樂菩薩如是轉增修習於上怨所與中品樂於中下怨等與上樂轉復修習於上中下等與上樂若上怨所與上樂者爾時得名慈心成就菩薩爾時於其父母及上怨所得平等心無有差別。",
    "X36n0659_014:0548a06_0": "若全未修但欲與其三親三樂三怨三苦三種中人不與苦樂若初修慈於三親中與三品樂於三中人與三品樂於三怨人上怨與下樂中怨與中樂下怨與上樂第二修時上怨與中樂中下兩怨與其上樂第三修時三怨併與上樂未是親中三種之樂第四修時即以中人下樂併與三怨第五修時以中人中樂併與三怨第六修時以中人上樂併與三怨第七修時以三親下樂併與三怨第八修時以三親中樂併與三怨第九修時以三親上樂併與三怨是名上怨與增上樂爾時得名慈心成就又直取二品樂與九種境初入觀時三親與三樂第二時中親與上樂下親與中樂第三時下親與上樂第四時下中人與下樂第五時下中人與中樂第六時下中人與上樂第七時上怨與下樂第八時上怨與中樂第九時上怨與上樂是名慈心或就今文中但略有四番入觀初番三親等與上樂此總三親以為一番別開三怨以為三番是菩薩若明修觀實有九品修習不同而今文中但明三品。",
    "X36n0659_014:0548b01_0": "善男子是名得慈下第三結有。",
    "X36n0659_014:0548b02_0": "善男子是名得慈非大慈也。",
    "X36n0659_014:0548b03_0": "世尊何緣下是第二番亦先問次答。",
    "X36n0659_014:0548b04_0": "世尊何緣菩薩得如是慈猶故不得名為大慈。",
    "X36n0659_014:0548b05_0": "答為三一唱難成二釋三結初文唱。",
    "X36n0659_014:0548b06_0": "善男子以成難故不名大慈。",
    "X36n0659_014:0548b07_0": "次何以故下釋先法。",
    "X36n0659_014:0548b08_0": "何以故久於過去無量劫中多集煩惱未修善法是故不能於一日中調伏其心。",
    "X36n0659_014:0548b10_0": "次譬。",
    "X36n0659_014:0548b11_0": "善男子譬如豌豆乾時錐刺終不可著諸煩惱堅亦復如是雖一日夜繫心不散難可調伏又如家犬不畏於人山林野鹿見人怖走瞋恚難去如守家狗慈心易失如彼野鹿是故此心離可調伏以是義故不名大慈復次善男子譬如畫石其文常在畫水速滅勢不久住瞋恚難除譬如畫石善根易滅猶如畫水是故此心難得調伏如大火聚其明久住電光之明不得暫停瞋如火聚慈如電明是故此心難得調伏。",
    "X36n0659_014:0548b19_0": "凡舉四譬如文惑強慈弱不得名大達惑慈成方名大慈。",
    "X36n0659_014:0548b21_0": "以是義下第三結。",
    "X36n0659_014:0548b22_0": "以是義故不名大慈。",
    "X36n0659_014:0548b23_0": "善男子菩薩住初地下是第二顯大明圓四心方是大慈文為二一明大慈二明虗實初大慈又三一正明大慈二明兼用三明善本初正明大慈又三謂唱釋結初唱如文。",
    "X36n0659_014:0548c03_0": "善男子菩薩摩訶薩住於初地名曰大慈。",
    "X36n0659_014:0548c04_0": "何以故善男子最極惡者名一闡提初住菩薩修大慈時於一闡提心無差別不見其過故不生瞋。",
    "X36n0659_014:0548c06_0": "次釋中意者上來於上怨與上樂未於闡提與其上樂今此圓慈緣於闡提但見實相不見其過故不生瞋方是大慈。",
    "X36n0659_014:0548c09_0": "三結如文。",
    "X36n0659_014:0548c10_0": "以是義故得名大慈。",
    "X36n0659_014:0548c11_0": "善男子為諸眾生下是第二明慈兼用者。",
    "X36n0659_014:0548c12_0": "善男子為諸眾生除無利益是名大慈欲與眾生無量利樂是名大悲於諸眾生心生歡喜是名大喜無所擁護名為大捨若不見我法相已身見一切法平等無二是名大捨自捨己樂施與他人是名大捨。",
    "X36n0659_014:0548c16_0": "若慈但與樂悲唯拔苦則非兼用今明慈亦拔苦悲亦與樂捨中亦二如文。",
    "X36n0659_014:0548c18_0": "唯四無量心下第三明善本為三初為六度本。",
    "X36n0659_014:0549a01_0": "善男子唯四無量能令菩薩增長具足六波羅蜜其餘諸行不必能爾。",
    "X36n0659_014:0549a03_0": "次為發心本。",
    "X36n0659_014:0549a04_0": "善男子菩薩摩訶薩先得世間四無量心然後乃發阿耨多羅三藐三菩提心次第方得出世間者。",
    "X36n0659_014:0549a06_0": "三自相本。",
    "X36n0659_014:0549a07_0": "善男子因世無量得出世無量以是義故名大無量。",
    "X36n0659_014:0549a08_0": "迦葉白佛下第二明虗實開善謂為實觀亦先問次答問為三一奪難二縱難三遮難初奪難者又二先法次譬初法者。",
    "X36n0659_014:0549a11_0": "迦葉菩薩白佛言世尊除無利益與利樂者實無所為如是思惟即是虗觀無有實利。",
    "X36n0659_014:0549a13_0": "明雖欲拔苦實未拔苦皆是虗言雖欲與樂實不得樂此是假說。",
    "X36n0659_014:0549a15_0": "次舉譬顯。",
    "X36n0659_014:0549a16_0": "世尊譬如比丘觀不淨時見所著衣悉是皮想而實非皮所可食啖皆作蟲想而實非蟲觀好美羮作穢汁想而實非穢觀所食酪猶如髓腦而實非腦觀骨粹粖猶如[麩-夫+酋]想而實非[麩-夫+酋]四無量心亦復如是不能真實利益眾生令其得樂雖口發言與眾生樂而實不得如是之觀非虗妄耶。",
    "X36n0659_014:0549a22_0": "亦如比丘作假想觀觀羮為穢而實非穢雖言與樂實不得樂。",
    "X36n0659_014:0549a24_0": "世尊若非虗妄下第二縱難。",
    "X36n0659_014:0549b01_0": "世尊若非虗妄實與樂者彼諸眾生何故不以諸佛菩薩威德力故一切受樂。",
    "X36n0659_014:0549b03_0": "縱有實益何以不見得安樂者若實與樂今佛菩薩無量無邊何以不見與眾生樂。",
    "X36n0659_014:0549b05_0": "若當真實下第三遮難。",
    "X36n0659_014:0549b06_0": "若當真實不得樂者如佛所說我念往昔唯修慈心經此劫世七反成壞不來此生世界成時生梵天中世界壞時生光音天若生梵天力勢自在無能摧伏於千梵中最勝最上名大梵王有諸眾生皆於我所生最上想三十六反作忉利王釋提桓因無量百千作轉輪王唯修慈心乃得如是人天果報若不實者云何得與此義相應。",
    "X36n0659_014:0549b13_0": "佛若答言是虗無實如來亦由往昔行慈得為梵主最勝最上何得無益是故遮云不得無益故名遮難。",
    "X36n0659_014:0549b16_0": "次佛言善男子下答前三難初答遮難次答奪難三答縱難初答遮難為二先歎其遮。",
    "X36n0659_014:0549b18_0": "佛言善哉善哉善男子汝真勇猛無所畏懼。",
    "X36n0659_014:0549b19_0": "次正答答中四偈為三初一行明大慈。",
    "X36n0659_014:0549b20_0": "即為迦葉而說偈言。",
    "X36n0659_014:0549b21_0": "　若於一眾生　　不生瞋恚心　　而願與彼樂　是名為慈善次一行大悲。",
    "X36n0659_014:0549b24_0": "　一切眾生中　　若起於悲心　　是名聖種性　得福報無量三兩行格量。",
    "X36n0659_014:0549c03_0": "　設使五通仙　　悉滿此大地　　有大自在主　奉施其所安　　象馬種種物　　所得福報果　不及修一慈　　十六分中一實能與樂功德無量。",
    "X36n0659_014:0549c07_0": "善男子夫修慈心下二答奪難又二初唱真實。",
    "X36n0659_014:0549c08_0": "善男子夫修慈者實非妄想諦是真實若是聲聞緣覺之慈是名虗妄諸佛菩薩真實不虗。",
    "X36n0659_014:0549c10_0": "故舉聲聞假想之悲顯菩薩是實。",
    "X36n0659_014:0549c11_0": "云何知耶第二廣明是實又五一實能轉境二實能治惑三實能善本四實能徧諸法五實不可思議初為三一唱二釋三結初如文。",
    "X36n0659_014:0549c14_0": "云何知耶。",
    "X36n0659_014:0549c15_0": "善男子菩薩摩訶薩修行如是大涅槃者觀土為金觀金為土地作水相水作地相水作火相火作水相地作風相風作地相隨意成就無有虗妄觀實眾生為非眾生觀非眾生為實眾生悉隨意成無有虗妄。",
    "X36n0659_014:0550a01_0": "釋中意者解此有二一實能轉境二但能令見若轉金為土則可實轉若令眾生為非眾生但能令見一師云經云能成云何二解菩薩非但能轉金成土亦轉眾生成非眾生非眾生者即是草木轉非眾生成於眾生若言眾生本來虗妄無所有者當知眾生有非眾生若言諸法有安樂性即非眾生亦是眾生情與無情有性無性准此可知私問若眾生與非眾生實更互轉情作無情無情作情是義難信若不實轉聖力徒施總而言之只是諸佛菩薩自既依正不二而二二而不二能令眾生亦復如是此則永轉若暫轉者不無斯義亦令轉者不自覺知況復慈即如來如來即慈慈即佛性佛性即諸法敬請後德思之思之。",
    "X36n0659_014:0550a14_0": "善男子當知菩薩四無量心是實思惟非不真實。",
    "X36n0659_014:0550a15_0": "復次善男子下第二明實能治惑又三謂唱釋結。",
    "X36n0659_014:0550a16_0": "復次善男子云何名為真實思惟謂能斷除諸煩惱故。",
    "X36n0659_014:0550a18_0": "善男子夫修慈者能斷貪欲修悲心者能斷瞋恚修喜心者能斷不樂修捨心者能斷貪恚及眾生相。",
    "X36n0659_014:0550a20_0": "以是義故名真實思惟。",
    "X36n0659_014:0550a21_0": "舊云四等但是功德猗樂相伏非究竟斷此中四等即是般若即是能斷。",
    "X36n0659_014:0550a23_0": "復次善男子四無量下第三明實為善本又二先明能為大乘善本次明能為三乘善本初又二初明通為一切善本次明能為布施之本初文可見。",
    "X36n0659_014:0550b02_0": "復次善男子菩薩摩訶薩四無量心能為一切諸善根本。",
    "X36n0659_014:0550b04_0": "善男子菩薩下二偏明為布施之本又五一正施本二無相為得三有相為失四明一心即四心五廣發誓願。",
    "X36n0659_014:0550b07_0": "善男子菩薩摩訶薩若不得見貧窮眾生無緣生慈若不生慈則不能起慧施之心以施因緣令諸眾生得安隱樂所謂飲食車乘衣服華香牀臥舍宅燈明。",
    "X36n0659_014:0550b10_0": "初明施本舉八事為下八事作本。",
    "X36n0659_014:0550b11_0": "如是施時下第二明無相為得又三初總次別三結初總如文。",
    "X36n0659_014:0550b13_0": "如是施時心無繫縛不生貪著必定迴向阿耨多羅三藐三菩提。",
    "X36n0659_014:0550b15_0": "其心爾時無所依止妄想永斷不為怖畏名稱利養不求人天所受快樂不生憍慢不望反報不為誑他故行布施不求富貴凡行施時不見受者持戒破戒是田非田此是知識此非知識施時不見是器非器不擇日時是處非處亦復不計饑饉豐樂不見因果此是眾生此非眾生是福非福。",
    "X36n0659_014:0550b21_0": "次別中云不見因果者施時是因得報是果得果是常不得是斷菩薩皆不作如此施。",
    "X36n0659_014:0550b23_0": "三雖復下結如文。",
    "X36n0659_014:0550b24_0": "雖復不見施者受者及以財物乃至不見斷及果報而常行施無有斷絕。",
    "X36n0659_014:0550c02_0": "善男子菩薩若見下第三明有相為失為三法譬合法如文。",
    "X36n0659_014:0550c04_0": "善男子菩薩若見持戒破戒乃至果報終不能施若不布施則不具足檀波羅蜜若不具足檀波羅蜜則不能成阿耨多羅三藐三菩提。",
    "X36n0659_014:0550c07_0": "善男子譬如有人身被毒箭其人眷屬欲令安隱為除毒故即命良醫而為拔箭彼人方言且待莫觸我今當觀如是毒箭從何方來誰之所射為是剎利婆羅門毗舍首陀復更作念是何木耶竹耶柳耶其鏃鐵者何冶所出剛耶柔耶其毛羽者是何鳥翼烏鴟鷲耶所有毒者為從作生自然而有為是人毒惡蛇毒耶如是癡人竟未能知尋便命終。",
    "X36n0659_014:0550c14_0": "譬中人譬淺行菩薩箭譬慳起眷屬請醫譬知識勸施言且待者譬不肎時施我當觀者取相分別毒箭誰射譬分別福田若持若犯何箭竹柳譬分別施物何物可捨何物不可所有毒者譬執施之人竟不知施而命終者既不得施為慳所蔽斷善根命。",
    "X36n0659_014:0551a02_0": "合譬如文。",
    "X36n0659_014:0551a03_0": "善男子菩薩亦爾若行施時分別受者持戒破戒乃至果報終不能施若不能施則不具足檀波羅蜜若不具足檀波羅蜜則不能成阿耨多羅三藐三菩提。",
    "X36n0659_014:0551a06_0": "復次善男子下第四一心即四顯圓慈相。",
    "X36n0659_014:0551a07_0": "復次善男子菩薩摩訶薩行布施時於諸眾生慈心平等猶如子想又行施時於諸眾生起悲憫心譬如父母瞻視病子行施之時其心歡喜猶如父母見子病愈既施之後其心放捨猶如父母見子長大能自存活。",
    "X36n0659_014:0551a12_0": "明行施時具有四等施時生慈及以起悲施時心喜施已是捨。",
    "X36n0659_014:0551a14_0": "菩薩於慈心中下第五廣發誓願凡有八重初明施食乃至燈明初三如文。",
    "X36n0659_014:0551a16_0": "是菩薩摩訶薩於慈心中布施食時常作是願我今所施悉與一切眾生共之以是因緣令諸眾生得大智食勤進迴向無上大乘願諸眾生得善智食不求聲聞緣覺之食願諸眾生得法喜食不求愛食願諸眾生悉得般若波羅蜜食皆令充滿攝取無閡增上善根願諸眾生解達空相得無閡身猶如虗空願諸眾生常為受者憐憫一切為眾福田善男子菩薩摩訶薩修慈心時凡所施食應當堅發如是等願。",
    "X36n0659_014:0551a24_0": "復次善男子菩薩摩訶薩於慈心中布施漿時常作是願我今所施悉與一切眾生共之以是因緣令諸眾生趣大乘河飲八味水速履無上菩提之道離於聲聞緣覺枯竭渴仰志求無上佛乘斷煩惱渴渴仰法味離生死愛愛樂大乘大般涅槃具足法身得諸三昧入於甚深智慧大海願諸眾生得甘露味菩提出世離欲寂靜如是諸味願諸眾生具足無量百千法味具法味已得見佛性見佛性已能雨法雨雨法雨已佛性徧覆猶如虗空復令其餘無量眾生得一法味所謂大乘非諸聲聞辟支佛味願諸眾生得一甜味無有六種差別之味願諸眾生唯求法味無閡佛法所行之味不求餘味善男子菩薩摩訶薩於慈心中布施漿時應當堅發如是等願。",
    "X36n0659_014:0551b13_0": "復次善男子菩薩摩訶薩於慈心中施車乘時常作是願我今所施悉與一切眾生共之以是因緣普令眾生成於大乘得住大乘不退於乘不動轉乘金剛座乘不求聲聞辟支佛乘向於佛乘無能伏乘無羸乏乘不退沒乘無上乘十力乘大功德乘未曾有乘希有乘難得乘無邊乘知一切乘善男子菩薩摩訶薩於慈心中施車乘時常應如是堅發誓願。",
    "X36n0659_014:0551b20_0": "復次善男子菩薩摩訶薩於慈心中布施衣時常作是願我今所施悉與一切眾生共之以是因緣令諸眾生得慚愧衣法界覆身裂諸見衣衣服離身一尺六寸得金色身所受諸觸柔耎無閡光色潤澤皮膚細耎常光無量無色離色願諸眾生皆悉普得無色之身過一切色得入無色大般涅槃善男子菩薩摩訶薩布施衣時應當如是堅發誓願。",
    "X36n0659_014:0551c03_0": "第四施衣云離身一尺六寸者一依理云裂諸見衣除十六知見二依事云面各四寸即一尺六寸。",
    "X36n0659_014:0551c05_0": "復次善男子菩薩摩訶薩於修慈中布施華香塗香粖香諸雜香時常作是願我今所施悉與一切眾生共之以是因緣令諸眾生一切皆得佛華三昧七覺妙鬘繫其首頂願諸眾生形如滿月所見諸色微妙第一願諸眾生皆成一相百福莊嚴願諸眾生隨意得見可意之色願諸眾生常遇善友得無閡香離諸臭穢願諸眾生具諸善根無上珍寶願諸眾生相視和悅無有憂苦咸備眾善不相憂念願諸眾生戒香具足願諸眾生持無閡戒香氣芬馥充滿十方願諸眾生得堅牢戒無悔之戒一切智戒離諸破戒悉得無戒未曾有戒無師戒無作戒無穢戒無汙染戒竟已戒究竟戒平等戒塗割善惡等無憎愛願諸眾生得無上戒大乘之戒非小乘戒願諸眾生悉得具足尸波羅蜜猶如諸佛所成就戒願諸眾生悉為布施持戒忍辱精進禪智之所熏修願諸眾生悉得成就大般涅槃微妙蓮華其華香氣充滿十方願令眾生純食大乘大般涅槃無上香膳如蠭采華但取香味願諸眾生悉得成就無量功德所熏之身善男子菩薩摩訶薩於慈心中施華香時常當堅發如是誓願。",
    "X36n0659_014:0551c24_0": "第五施華香中云無戒者是無戒之戒非是不受及受不得之無華嚴云如虗空戒無所依戒大集云無所住戒見住戒非故言無作戒者非是非色非心之無作乃是此戒不作生死涅槃之戒餘三如文。",
    "X36n0659_014:0552a05_0": "復次善男子菩薩摩訶薩於慈心中施牀敷時常作是願我今所施悉與一切眾生共之以是因緣令諸眾生得天中天所臥之牀得大智慧坐四禪處臥於菩薩所臥之牀不臥聲聞辟支佛牀願諸眾生得安樂臥離生死牀成大涅槃師子臥牀願諸眾生坐此牀已復為其餘無量眾生示現神通師子遊戲願諸眾生住此大乘大宮殿中為諸眾生演說佛性願諸眾生坐無上牀不為世法之所降伏願諸眾生得忍辱牀離於生死饑饉凍餓願諸眾生得無畏牀永離一切煩惱怨賊願諸眾生得清淨牀專求無上正真之道願諸眾生得善法牀常為善友之所擁護願諸眾生得右脅臥牀依因諸佛所行之法善男子菩薩摩訶薩於慈心中施牀敷時應當堅發如是誓願。",
    "X36n0659_014:0552a18_0": "復次善男子菩薩摩訶薩於慈心中施舍宅時常作是願我今所施悉與一切眾生共之以是因緣令諸眾生處大乘舍修行善友所行之行修大悲行六波羅蜜行大正覺行一切菩薩所行道行無邊廣大如虗空行願諸眾生皆得正念遠離惡念願諸眾生悉得安住常樂我淨永離四倒願諸眾生悉皆受持出世文字願諸眾生必為無上一切智器願諸眾生悉皆得入甘露法舍願諸眾生初中後心常入大乘涅槃之宅願諸眾生於未來世常處菩薩所居宮殿善男子菩薩摩訶薩於慈心中施舍宅時常當堅發如是誓願。",
    "X36n0659_014:0552b05_0": "復次善男子菩薩摩訶薩於慈心中施燈明時常作是願我今所施悉與一切眾生共之以是因緣令諸眾生光明無量安住佛法願諸眾生常得照明願諸眾生得色微妙光澤第一願諸眾生其目清淨無諸翳網願諸眾生得大智炬善解無我無眾生相無人無命願諸眾生皆得覩見清淨佛性猶如虗空願諸眾生肉眼清淨徹見十方恒沙世界願諸眾生得佛光明普照十方願諸眾生得無閡明皆悉得見清淨佛性願諸眾生得大智明破一切闇及一闡提願諸眾生得無量光普照無量諸佛世界願諸眾生然大乘燈離二乘錠願諸眾生所得光明滅無明闇過逾千日願諸眾生得火珠明悉滅三千大千世界所有黑闇願諸眾生具足五眼悟諸法相成無師覺願諸眾生無見無明願諸眾生悉得大乘大般涅槃微妙光明示悟眾生真實佛性善男子菩薩摩訶薩於慈心中施燈明時常應堅發如是誓願。",
    "X36n0659_014:0552b21_0": "善男子一切聲聞下第二為三乘本又三初明三乘次一切法三總結以此章用慈攝一切法無法不徧圓慈之義轉更明顯然善本者即是利他利他之中慈悲最勝初文即是三乘。",
    "X36n0659_014:0552c01_0": "善男子一切聲聞緣覺菩薩諸佛如來所有善根慈為根本。",
    "X36n0659_014:0552c03_0": "菩薩摩訶薩下第二別列一切法。",
    "X36n0659_014:0552c04_0": "善男子菩薩摩訶薩修習慈心能生如是無量善根所謂不淨出息入息無常生滅四念處七方便三觀處十二因緣無常等觀煗法頂法忍法世第一法見道修道正勤如意諸根諸力七菩提分八道四禪四無量心八解脫八勝處十一切入空無相願無爭三昧知他心智及諸神通知本際智聲聞智緣覺智菩薩智佛智善男子如是等法慈為根本。",
    "X36n0659_014:0552c11_0": "不淨與出入息即是二甘露門七方便者數師云一不淨二別相三總相四煗五頂六忍七世第一論師云一色苦二色集三色滅四色道五色過六色味七色出三觀處者謂苦無常無我此小乘名若大乘者觀十二因緣苦業煩惱以為三觀又瓔珞經明三觀者二諦觀平等觀中道第一義觀(云云)無諍有三解一云慈心成故無諍二云空解明故無諍三云隨心覺照與物不諍本際智者二解一空解為本際故阿若憍陳如名了本際二以邊際智緣延促自在為本際智。",
    "X36n0659_014:0552c21_0": "以是義下第三總結。",
    "X36n0659_014:0552c22_0": "善男子以是義故慈是真實非虗妄也若有人問誰是一切諸善根本當言慈是以是義故實非虗妄。",
    "X36n0659_014:0552c24_0": "善男子能為善者下是第四實徧即是諸善亦是徧於一切善法明圓慈轉顯又二先明即大乘諸善一十五句次明即小乘諸善有十六句。",
    "X36n0659_014:0553a03_0": "善男子能為善者名實思惟實思惟者即名為慈慈即如來慈即大乘大乘即慈慈即如來善男子慈即菩提道菩提道即如來如來即慈善男子慈即大梵大梵即慈慈即如來善男子慈者能為一切眾生而作父母父母即慈慈即如來善男子慈者乃是不可思議諸佛境界不可思議諸佛境界即是慈也當知慈者即是如來善男子慈者即是眾生佛性如是佛性久為煩惱之所覆蔽故令眾生不得覩見佛性即慈慈即如來善男子慈即大空大空即慈慈即如來。",
    "X36n0659_014:0553a12_0": "善男子慈即虗空虗空即慈慈即如來善男子慈即是常常即是法法即是僧僧即是慈慈即如來善男子慈即是樂樂即是法法即是僧僧即是慈慈即如來善男子慈即是淨淨即是法法即是僧僧即是慈慈即如來善男子慈即是我我即是法法即是僧僧即是慈慈即如來善男子慈即甘露甘露即慈慈即佛性佛性即法法即是僧僧即是慈慈即如來善男子慈者即是一切菩薩無上之道道即是慈慈即如來善男子慈者即是諸佛世尊無量境界無量境界即是慈也當知是慈即是如來。",
    "X36n0659_014:0553a22_0": "初十五句句句中皆結是如來慈。",
    "X36n0659_014:0553a23_0": "慈若無常下是第二徧小乘善法。",
    "X36n0659_014:0553a24_0": "善男子慈若無常無常即慈當知是慈是聲聞慈善男子慈若是苦苦即是慈當知是慈是聲聞慈善男子慈若不淨不淨即慈當知是慈是聲聞慈善男子慈若無我無我即慈當知是慈是聲聞慈善男子慈若妄想妄想即慈當知是慈是聲聞慈善男子慈若不名檀波羅蜜非檀之慈當知是慈是聲聞慈乃至般若波羅蜜亦復如是善男子慈若不能利益眾生如是之慈是聲聞慈善男子慈若不入一相之道當知是慈是聲聞慈善男子慈若不能覺了諸法當知是慈是聲聞慈善男子慈若不能見如來性當知是慈是聲聞慈善男子慈若見法悉是有相當知是慈是聲聞慈善男子慈若有漏有漏慈者是聲聞慈善男子慈若有為有為之慈是聲聞慈善男子慈若不能住於初住非初住慈當知即是聲聞之慈善男子慈若不能得佛十力四無所畏當知是慈是聲聞慈。",
    "X36n0659_014:0553b15_0": "善男子慈若能得四沙門果當知是慈是聲聞慈。",
    "X36n0659_014:0553b16_0": "亦十六句句句後皆結是聲聞慈。",
    "X36n0659_014:0553b17_0": "善男子慈若有無下第五明實不可思議又四一歎大慈體二歎行慈人三歎詮慈教即大涅槃四歎說慈主初歎慈體。",
    "X36n0659_014:0553b20_0": "善男子慈若有無非有非無如是之慈非諸聲聞辟支佛等所能思議善男子慈若不可思議法不可思議佛性不可思議如來亦不可思議。",
    "X36n0659_014:0553b23_0": "舊有三解一云眾生慈緣有法緣緣無無緣緣非有非無二云初地至三地空心多故是無四地至七地有心多故是有八地至十地有無竝觀故云非有非無三云同據佛果妙有故是有無生死界故是無冥真故非有非無今言不然緣五陰法如何是無若是無者即應入真既不入真何得是無又若是無無緣何異又初地至三地豈一向空又非有無豈皆佛地今文歎於行慈之人但行慈者皆有雙非不必唯佛此乃正明梵行中意若緣淨淨是無若緣不淨淨是有若緣非淨非不淨是非有非無不竝不別又緣於三諦緣真故無緣俗故有緣中故非有非無中論云因緣所生法即空即假即中道義問四句是戲論何以釋經答定性四句即是戲論假名四句非是戲論。",
    "X36n0659_014:0553c13_0": "菩薩住於下第二歎行慈人。",
    "X36n0659_014:0553c14_0": "善男子菩薩摩訶薩住於大乘大般涅槃修如是慈雖復安於睡眠之中而不睡眠勤精進故雖常覺寤亦無覺寤以無眠故於睡眠中諸天雖護亦無護者不行惡故眠不惡夢無有不善離睡眠故命終之後雖生梵天亦無所生得自在故善男子夫修慈者能得成就如是無量無邊功德。",
    "X36n0659_014:0553c20_0": "是大涅槃下第三歎詮慈之教。",
    "X36n0659_014:0553c21_0": "善男子是大涅槃微妙經典亦能成就如是無量無邊功德。",
    "X36n0659_014:0553c23_0": "諸佛如來下第四歎說慈之主。",
    "X36n0659_014:0553c24_0": "諸佛如來亦得成就如是無量無邊功德。",
    "X36n0659_014:0554a01_0": "迦葉白佛下第三追答第二縱難前難云慈悲若實應有利益故更牒問請答。",
    "X36n0659_014:0554a03_0": "迦葉菩薩白佛言世尊菩薩摩訶薩所有思惟悉是真實聲聞緣覺非真實者一切眾生何故不以菩薩威力等受快樂若諸眾生實不得樂當知菩薩所修慈心為無利益。",
    "X36n0659_014:0554a07_0": "還復進退兩難一就實修慈為難若佛實修應與眾生何以眾生不得慈益若慈不能與眾生益慈即無用。",
    "X36n0659_014:0554a10_0": "答又三初明實有益二引事證三結歎不思議初又三前唱有益次善男子下釋益三以是義故下結益初如文。",
    "X36n0659_014:0554a13_0": "佛言善男子菩薩之慈非不利益。",
    "X36n0659_014:0554a14_0": "次釋益。",
    "X36n0659_014:0554a15_0": "善男子有諸眾生或必受苦或有不受若有眾生必受苦者菩薩之慈為無利益謂一闡提若有受苦不必定者菩薩之慈則為利益令彼眾生悉受快樂善男子譬如有人遙見師子虎豹豺狼羅剎鬼等自然生怖夜行見杭亦生恐畏善男子如是諸人自然怖畏眾生如是見修慈者自然受樂。",
    "X36n0659_014:0554a21_0": "若定業不轉則不得益若不定業則得益也雖是定業若修善者還成不定如定壽八十此不可轉中間非橫慈即益之云何定業如初興殺起重毒害殺時決定殺後暢快竝起恚心此業即定則不能與樂若不定者慈能與樂問業自不定自應得樂何須慈與答業雖不定或轉成定若得慈益轉重為輕見虎豹等自然生怖者喻行慈者人見生喜。",
    "X36n0659_014:0554b05_0": "善男子以是義故菩薩修慈是實思惟非無利益。",
    "X36n0659_014:0554b06_0": "善男子我說是慈有無量門下第二引事為證。",
    "X36n0659_014:0554b07_0": "善男子我說是慈有無量門所謂神通善男子如提婆達教阿闍世欲害如來是時我入王舍大城次第乞食阿闍世王即放護財狂醉之象欲令害我及諸弟子其象爾時蹹殺無量百千眾生眾生死已多有血氣是象嗅已狂醉倍常見我翼從被服赤色謂呼是血而復見趣我弟子中未離欲者四散馳走唯除。",
    "X36n0659_014:0554b13_0": "阿難爾時王舍城中一切人民同時舉聲號哭流淚作如是言怪哉如來今日終沒如何正覺一旦散壞是時調達心生歡喜瞿曇沙門滅沒甚善從今已往真是不現快哉此計我願得遂善男子我於爾時為欲降伏護財象故即入慈定舒手示之即於五指出五師子是象見已其心怖畏失大小便舉身投地敬禮我足善男子我時手指實無師子乃是修慈善根力故令彼調伏。",
    "X36n0659_014:0554b21_0": "凡舉八事慈運神通以教眾生初事中文云謂呼是血者有三解此是十二秊前未制壞色故專著赤二云五部不同十誦一衣三種雜點五分四分三隨著一謂青泥木蘭木蘭赤色三云三色衣中一衣即用三色點之如大豆許但諸弟子併著點衣但其點雖小遙望猶赤。",
    "X36n0659_014:0554c03_0": "次五事可見。",
    "X36n0659_014:0554c04_0": "復次善男子我欲涅槃始初發足向拘尸那城有五百力士於其中路平治埽灑中有一石眾欲舉移盡力不能我時憐憫即起慈心彼諸力士尋即見我以足拇指舉此大石擲置虗空還以手接安置右掌吹令碎粖復還合之令彼力士貢高心息即為略說種種法要令其俱發阿耨多羅三藐三菩提心善男子如來爾時實不以指舉此大石在虗空中還置右掌吹令碎粖復合如本善男子當知即是慈善根力令諸力士見如是事。",
    "X36n0659_014:0554c13_0": "復次善男子此南天竺有一大城名首波羅於是城中有一長者名曰盧至為眾導主已於過去無量佛所植諸善本善男子彼大城中一切人民信伏邪道奉事尼犍我時欲度彼長者故從王舍城至彼城邑其間相去六十五由旬佛與大眾步行而往為欲化度彼諸人故尼犍聞我欲至彼城即作是念沙門瞿曇若至此者此諸人民便當捨我不復供給我等窮悴如何存活諸尼犍輩各各分散告彼城人沙門瞿曇今欲來此然諸沙門委棄父母東西馳騁所至之處能令土地五穀不登人民饑饉死亡者眾病瘦相尋無可救解瞿曇無賴純將諸惡羅剎鬼神以為侍從無父無母孤窮之人而就咨啟為作門徒所可教詔純說虗空隨其至處初無安樂彼人聞已即懷怖畏頭面敬禮尼犍子足白言大師我等今者當設何計尼犍答言沙門瞿曇性好叢林流泉清水外設有者宜應毀壞汝等便可相與出城斬伐林木勿令有遺流泉井池填以臭穢堅閉城門各嚴器仗當壁防護勤自固守彼設來者莫令得前若不前者汝當安隱我等亦當作種種術令彼瞿曇復道還去彼諸人民聞是語已敬奉施行斬伐樹木汙辱諸水莊嚴器仗牢自防護善男子我於爾時至彼城已不見一切樹木叢林唯見諸人莊嚴器仗當壁自守見是事已尋生憐憫慈心向之所有樹木還生如本復更生長其餘諸樹不可稱計河池井泉其水清淨盈滿其中如青瑠璃生眾雜華彌覆其上變其城壁為紺瑠璃城內人民悉得徹見我及大眾門自開闢無能制者所嚴器仗變成雜華盧至長者而為上首與其人民俱共相隨來至我所我即為說種種法要令彼諸人一切皆發阿耨多羅三藐三菩提心善男子我於爾時實不化作種種樹木清淨流水盈滿河池變其本城為紺瑠璃令彼人民徹見我身開其城門器仗為華善男子當知皆是慈善根力能令彼人見如是事。",
    "X36n0659_014:0555a21_0": "復次善男子舍衛城有婆羅門女名婆私吒唯有一子愛之甚重遇病命終爾時女人愁毒入心狂亂失性裸身無恥遊行四衢啼哭失聲唱言子子汝何處去周徧城邑無有休已而是女人已於先佛植眾德本善男子我於是女起慈憫心是時女人即得見我便生子想還得本心前抱我身如愛子法我時即告侍者阿難汝可持衣與是女人既與衣已便為種種說諸法要是女聞法歡喜踊躍發阿耨多羅三藐三菩提心善男子我於爾時實非彼子彼非我母亦無抱持善男子當知皆是慈善根力令彼女人見如是事。",
    "X36n0659_014:0555b08_0": "復次善男子波羅柰城有優婆夷名摩訶斯那達多已於過去無量先佛種諸善根是優婆夷夏九十日屈請眾僧奉施醫藥是時眾中有一比丘身嬰重病良醫診之當須肉藥若得肉者病則可除若不得肉命將不全時優婆夷聞醫此言尋持黃金徧至市里唱如是言誰有肉賣吾欲買之若有肉者當等與金周徧城市悉不能得是優婆夷尋自取刀割其股肉切以為羮下種種香施病比丘比丘服已病即得差是優婆夷患瘡苦惱不能堪忍即發聲言南無佛陀南無佛陀我於爾時在舍衛城聞其音聲於是女人起大慈心是女尋見我持良藥塗其瘡上還復如本我即為說種種妙法聞法歡喜發阿耨多羅三藐三菩提心善男子我於爾時實不往至波羅奈城持藥塗彼優婆夷身善男子當知皆是慈善根力令彼女人見如是事。",
    "X36n0659_014:0555b23_0": "復次善男子調達惡人貪不知足多服酥故頭痛腹滿受大苦惱不能堪忍發如是言南無佛陀南無佛陀我時住在優禪尼城聞其音聲即生慈心爾時調達尋便見我往至其所手摩頭腹授與鹽湯而令服之服已平復善男子我實不往提婆達所摩其頭腹授湯令服善男子當知皆是慈善根力令提婆達見如是事。",
    "X36n0659_014:0555c06_0": "復次善男子憍薩羅國有諸群賊其數五百群黨鈔劫為害滋甚波斯匿王患其縱暴遣兵伺捕得已挑眼逐著黑闇叢林之下是諸群賊已於先佛植眾德本既失目已受大苦惱各作是言南無佛陀南無佛陀我等今者無有救護啼哭號咷我時住在祇洹精舍聞其音聲即生慈心時有涼風吹香山中種種香藥滿其眼匡尋還得眼如本不異諸賊開眼即見如來住立其前而為說法賊聞法已發阿耨多羅三藐三菩提心善男子我於爾時實不作風吹香山中種種香藥住其人前而為說法善男子當知皆是慈善根力令彼群賊見如是事。",
    "X36n0659_014:0555c17_0": "第七事初云憍薩羅舍衛者或有言是一國異名或云憍薩是附庸國其國有賊故波斯遣兵。",
    "X36n0659_014:0555c19_0": "復次善男子瑠璃太子以愚癡故廢其父王自立為主復念宿嫌多害釋種取萬二千釋種諸女刑劓耳鼻斷截手足推之阬塹時諸女人身受苦惱作如是言南無佛陀南無佛陀我等今者無有救護復大號咷是諸女人已於先佛種諸善根我於爾時在竹林中聞其音聲即起慈心諸女爾時見我來至迦毗羅城以水洗創以藥塗之苦病尋除耳鼻手足還復如本我時即為略說法要悉令俱發阿耨多羅三藐三菩提心即於大愛道比丘尼所如法出家受具足戒。",
    "X36n0659_014:0556a04_0": "善男子如來爾時實不往至迦毗羅城以水洗創藥塗止苦善男子當知皆是慈善根力令彼女人見如是事悲喜之心亦復如是善男子以是義故菩薩摩訶薩修慈思惟即是真實非虗妄也。",
    "X36n0659_014:0556a08_0": "善男子下第三結歎。",
    "X36n0659_014:0556a09_0": "善男子夫無量者不可思議菩薩所行不可思議諸佛所行亦不可思議是大乘典大涅槃經亦不可思議。",
    "X36n0659_014:0556a12_0": "夫無量者不可思議乃是通歎菩薩所行不可思議歎次第慈諸佛所行即歎圓慈是大乘典即是歎教皆不思議俱會一圓言語道斷心行處滅不可說不可量。",
    "X36n0659_014:0556a16_0": "大般涅槃經卷第十四",
    "X36n0659_014:0556a17_0": "日東　天台沙門本純　分會",
    "X36n0659_014:0556a19_0": "南本大般涅槃經會疏卷第十四"
}