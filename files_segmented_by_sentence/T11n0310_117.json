{
    "T11n0310_117:0657a08_0": "大寶積經卷第一百一十七",
    "T11n0310_117:0657a10_0": "西晉三藏竺法護譯",
    "T11n0310_117:0657a11_0": "寶髻菩薩會第四十七之一",
    "T11n0310_117:0657a12_0": "聞如是：一時佛在羅閱祇靈鷲山，與大比丘眾四萬二千，菩薩八萬四千俱，各從十方諸佛世界而來集會，皆已通達一生補處，得無所著無所罣礙，從勇猛伏三昧出生，獲上蓮花三昧、金剛道場三昧、善堅住三昧、淳淑修三昧、幢英王三昧、金剛三昧、淨德事三昧，分別權行，皆得親近諸佛之法。",
    "T11n0310_117:0657a18_1": "在佛樹下多所降伏度諸魔界，而得建立諸佛之土。",
    "T11n0310_117:0657a19_2": "逮成無盡所說總持，得知眾生一切根原，以妙辯才可悅諸心，為師子步猛無所畏。",
    "T11n0310_117:0657a21_3": "若入眾會，應順時宜宣文字句成就諸行，則以威相而自嚴飾。",
    "T11n0310_117:0657a23_4": "捨於世財棄諸外道，功勳顯布聲徹十方。",
    "T11n0310_117:0657a24_5": "諸佛諮嗟德不可量，悉從布施持戒忍辱精進一心智慧而成，從無數劫百千那術修治道業。",
    "T11n0310_117:0657a26_6": "覩見一切眾生之疾，應病與藥皆令瘳愈。",
    "T11n0310_117:0657a27_7": "入於深妙明緣起法，以捨斷滅有常之事。",
    "T11n0310_117:0657a28_8": "其行清淨志無瑕穢，心性鮮明開化群生，各各攝護令得其所，曉了教誨意得自在。",
    "T11n0310_117:0657b01_9": "勢力堅強不毀慈心，信戒聞施慚愧智慧，具足七財欲化眾生，以善方便現處閑居。",
    "T11n0310_117:0657b02_10": "所用修力善誓諸願，聖德無量心如虛空。",
    "T11n0310_117:0657b03_11": "其名曰：光觀菩薩、常明曜菩薩、光世音菩薩、大勢至菩薩、師子意菩薩、師子步菩薩、師子雷音菩薩、尊意菩薩、金剛意菩薩、金剛步菩薩、金剛幢菩薩、金剛志菩薩、步不動迹菩薩、獨步世菩薩、善明菩薩、蓮花目菩薩、蓮花淨菩薩、寶淨菩薩、鈎鎖菩薩、寶幢菩薩、寶事菩薩、寶印手菩薩、德曜王菩薩、淨王菩薩、執離意王菩薩、電光嚴菩薩、虛空藏菩薩、濡音菩薩、雨音菩薩、不離音菩薩、意淨菩薩、電音菩薩、解縛菩薩等，十六正士溥首之等，六十聖士眾香首等，三十有二清淨行士慈氏之等，皆是賢劫諸菩薩也。",
    "T11n0310_117:0657b15_12": "降魔天子、淨復淨天子、善妙天子、賢護天子、獲勝天子、意勝天子、寂化音天子、善思天子，等類二萬，皆悉大乘。",
    "T11n0310_117:0657b18_13": "四天王天、帝釋、忍迹梵天、魔子導師、濡美天子，并餘諸天、龍神、揵沓惒、阿須倫、迦留羅、真陀羅、摩睺勒等及人非人，不可稱計。",
    "T11n0310_117:0657b21_14": "彼時世尊與無央數百千之眾眷屬圍遶而為說經，坐大清淨師子之床，勇猛無畏為師子吼，如日普照若月盛明如火消冥。",
    "T11n0310_117:0657b23_15": "其座暉赫威光巍巍，超踰釋梵。",
    "T11n0310_117:0657b24_16": "佛身特顯，猶須彌山現于大海。",
    "T11n0310_117:0657b25_17": "所說經典上中意語靡不妙善，義美具足究竟清淨，常修梵行廣演恩慈。",
    "T11n0310_117:0657b27_0": "宣菩薩行講菩薩法，所當遵修名曰淨行。",
    "T11n0310_117:0657b27_1": "爾時東方去此佛國九百二十萬佛土，世界名善變，其佛號淨住如來、至真、等正覺，現在說法。",
    "T11n0310_117:0657c01_2": "時佛左右有一菩薩，名羅陀隣那朱(晉曰寶髻)，與八千菩薩俱，於其佛土忽然不現，至此忍界住于梵天。",
    "T11n0310_117:0657c03_3": "以一寶蓋覆斯三千大千忍土，普雨天華其色若干。",
    "T11n0310_117:0657c04_4": "在於梵天而說頌曰：「諸天人民獲善利，　　心願見佛釋師子，　為消惱熱諸俗事，　　心願堅固志佛道。",
    "T11n0310_117:0657c07_0": "　無數菩薩如江沙，　　以精進力行超越，　降伏魔眾億百千，　　得成佛道離垢憂。",
    "T11n0310_117:0657c09_0": "　吾從東方而發來，　　其世界名曰善變，　在彼淨住佛左右，　　欲得稽首釋師子。",
    "T11n0310_117:0657c11_0": "　假使有人欲聽法，　　若覩十方諸菩薩，　設欲歸禮彼世尊，　　速疾來到靈鷲山。",
    "T11n0310_117:0657c13_0": "　諸導師眾難得遇，　　經典之要甚難值，　人身難得及閑暇，　　篤信禁戒誠亦難。",
    "T11n0310_117:0657c15_0": "　假使今時造德本，　　則見眾生處邪冥，　便能開心令滅度，　　速行俱詣於最勝。",
    "T11n0310_117:0657c17_0": "　若欲解棄三惡道，　　獲致安隱天人處，　逮得無為消生死，　　則當往詣無等倫。",
    "T11n0310_117:0657c19_0": "　為良醫王施甘露，　　尊猶導師示正路，　彼為法王執尊寶，　　降伏一切眾生趣。」",
    "T11n0310_117:0657c21_0": "於時寶髻說斯頌已，以此頌音告于三千大千世界。",
    "T11n0310_117:0657c22_1": "賢者舍利弗聞說斯頌，前白佛言：「唯然世尊！",
    "T11n0310_117:0657c23_2": "此妙頌義為從何出？」",
    "T11n0310_117:0657c23_3": "佛言：「東方去此九百二十萬佛界名善變，佛號淨住如來、至真、等正覺，現在說法。",
    "T11n0310_117:0657c25_4": "其佛左右有菩薩名寶髻，與八千菩薩俱到此忍界欲來見佛，稽首問訊咨受經典，并欲見十方諸會菩薩，故住梵天說此頌耳。",
    "T11n0310_117:0657c28_5": "斯頌之音普聞三千大千世界，令無央數眾生之類殖眾德本，俱來詣佛。」",
    "T11n0310_117:0658a01_6": "於是寶髻與八千菩薩及無央數諸天子眾周匝圍遶，鼓百千伎、雨諸妙花、演大光明動三千界，往詣佛所稽首足下，各遶七匝正住佛前，八千菩薩亦復如是，諸天子眾悉皆侍從。",
    "T11n0310_117:0658a05_7": "寶髻菩薩前白佛言：「唯然世尊！",
    "T11n0310_117:0658a05_8": "淨住如來敬問無量，所志康寧，住於輕便，勢力安乎？",
    "T11n0310_117:0658a07_9": "蒙天中天鄙身詣此，願垂恩慈，為諸菩薩大士之眾，班宣道教所當應行。",
    "T11n0310_117:0658a08_10": "菩薩住此，得究竟成具足清淨，而普被服一切德鎧，積累眾善平等之行，淨修其身。",
    "T11n0310_117:0658a10_11": "皆見一切群生所念，觀其相行而隨開化，則以智慧為淫怒癡而講說法，令致妙行。",
    "T11n0310_117:0658a12_12": "若有眾人住於邪法，便為演示平等之教。",
    "T11n0310_117:0658a13_13": "為諸如來所見覆蓋，眾生之類皆得蒙賴，一切諸魔不能得便，逮覩諸佛無所罣礙。",
    "T11n0310_117:0658a15_14": "敢可遵修皆成如來清淨之行。",
    "T11n0310_117:0658a16_15": "如此之義何因致乎？」",
    "T11n0310_117:0658a17_0": "佛告寶髻：「善哉善哉。",
    "T11n0310_117:0658a17_1": "族姓子！",
    "T11n0310_117:0658a17_2": "乃問如來如此之義。",
    "T11n0310_117:0658a18_3": "諦聽諦聽善思念之，吾當解說諸菩薩等所行清淨。」",
    "T11n0310_117:0658a19_4": "寶髻菩薩與諸大眾受教而聽。",
    "T11n0310_117:0658a20_0": "佛告族姓子：「菩薩有四事法，所行清淨。",
    "T11n0310_117:0658a20_1": "何謂為四？",
    "T11n0310_117:0658a21_2": "一曰行度無極，二曰常當遵修諸佛道品，三曰具足神通，四曰開化眾生；是為四。",
    "T11n0310_117:0658a22_3": "行度無極，所可勸助靡不周普入眾德本。",
    "T11n0310_117:0658a23_4": "道品法者，遊于大慈，曉了應時慧之所入。",
    "T11n0310_117:0658a24_5": "具神通者，分別人民心念所行善惡之業。",
    "T11n0310_117:0658a25_6": "化眾生者，大哀堅固，明識志性之所歸趣。」",
    "T11n0310_117:0658a27_0": "佛告族姓子：「何謂菩薩施度無極所行清淨？",
    "T11n0310_117:0658a28_0": "謂所可習慳貪之心，皆棄捐之習布施心。",
    "T11n0310_117:0658a28_1": "已能放捨壞於貪懿瑕穢之事，興勸布施，一切所有惠而不悋。",
    "T11n0310_117:0658b01_2": "彼行施已，而於四事不造若干。",
    "T11n0310_117:0658b02_3": "何謂為四？",
    "T11n0310_117:0658b02_4": "一曰眾生之類無有若干，二曰一切經法不各各異，三曰所可勸助亦無差別，四曰志性所施亦無若干。",
    "T11n0310_117:0658b04_5": "彼何謂於諸眾生無有若干？",
    "T11n0310_117:0658b05_6": "不興此念：『吾當施某、不施於甲。",
    "T11n0310_117:0658b06_0": "施某福多、施甲福少。",
    "T11n0310_117:0658b06_1": "厚施於某、薄施於甲。",
    "T11n0310_117:0658b06_2": "好供施某、趣施於甲。",
    "T11n0310_117:0658b07_3": "常當施某、時一施甲。",
    "T11n0310_117:0658b07_4": "親自斟酌授與於某、不自勞身授與於甲。",
    "T11n0310_117:0658b08_5": "盡用施某、粗施於甲。",
    "T11n0310_117:0658b09_6": "此人奉戒、斯人毀禁。",
    "T11n0310_117:0658b09_7": "此人眾祐、斯人寡祐。",
    "T11n0310_117:0658b10_8": "此人能畢眾祐之德、斯人不能。",
    "T11n0310_117:0658b10_9": "此人修正、斯人行邪。",
    "T11n0310_117:0658b11_10": "此人奉行平等之業、斯人墮落反邪之業。』」",
    "T11n0310_117:0658b12_11": "佛言：「如是族姓子！",
    "T11n0310_117:0658b12_12": "菩薩布施，皆當棄捐如是輩心，修平等志不懷若干。",
    "T11n0310_117:0658b13_13": "常念眾生等心應之，而以開化平意識戒，慈悲喜護無所遺忘。",
    "T11n0310_117:0658b15_14": "所謂等者，猶如虛空都無增減，是謂眾生無有若干。」",
    "T11n0310_117:0658b16_15": "佛告寶髻：「何謂諸法不各各異？",
    "T11n0310_117:0658b17_16": "假使說法而宣平等，亦不念言：『奉修法者吾當與經、不能順法則不授也。",
    "T11n0310_117:0658b18_17": "若使普備一切法者吾當與之、不能具法吾不與也。』",
    "T11n0310_117:0658b20_18": "欲興道教行法施者，施於凡夫不謂損耗、施於聖賢不謂長益。",
    "T11n0310_117:0658b21_19": "又計諸法本悉清淨等無差特，以是之故所施當等。",
    "T11n0310_117:0658b22_20": "是於諸法不各各異。",
    "T11n0310_117:0658b23_21": "彼所施與供養之具，有所勸助亦無若干。",
    "T11n0310_117:0658b24_22": "若布施時不作此念：『吾當獲福，望於帝釋梵天人位。』",
    "T11n0310_117:0658b25_23": "不願國主豪尊長者，亦不慕求色聲香味細滑之法，不志饒財珍寶重貨眷屬侍從，亦不貪羨五趣生死。",
    "T11n0310_117:0658b27_24": "所周旋處，不求聲聞緣覺之乘。",
    "T11n0310_117:0658b28_25": "敢可所施則用志求無上正真之道。",
    "T11n0310_117:0658b29_26": "是謂勸助而不差別。",
    "T11n0310_117:0658b29_27": "諸可放捨，志性在道無差特心，合會別離初無增減，不望相報，唯欲開度諸不及者越于彼岸。",
    "T11n0310_117:0658c02_28": "其心質朴而無諛諂，懷抱篤信內性淳淑，未曾悔變。",
    "T11n0310_117:0658c04_29": "施所珍愛其心歡喜，若有來求意能惠與益用悅豫。",
    "T11n0310_117:0658c05_30": "是族姓子志性所施亦不別異，斯謂菩薩施度無極無有若干。」",
    "T11n0310_117:0658c07_0": "佛言：「復有八事，棄捐邪徑行布施業。",
    "T11n0310_117:0658c07_1": "何謂為八？",
    "T11n0310_117:0658c08_2": "不見吾我、不見有人、不見有壽、不見斷滅、不覩有常、不住三處、不見無處。",
    "T11n0310_117:0658c09_3": "若布施者，則當嚴淨於是八事。",
    "T11n0310_117:0658c10_4": "菩薩布施，棄四住業。",
    "T11n0310_117:0658c11_5": "何謂為四？",
    "T11n0310_117:0658c11_6": "一曰捨於非法，則以經典開化凡夫；二曰捨聲聞意，志于大道；三曰捨緣覺法，修於平等；四曰遠於止處諸所倚著。",
    "T11n0310_117:0658c13_7": "是為四。",
    "T11n0310_117:0658c14_8": "當復離於四事思想。",
    "T11n0310_117:0658c14_9": "何謂為四？",
    "T11n0310_117:0658c14_10": "一曰常想，二曰安想，三曰淨想，四曰我想；是為四。",
    "T11n0310_117:0658c16_0": "復有四事，為清淨施。",
    "T11n0310_117:0658c16_1": "何謂為四？",
    "T11n0310_117:0658c16_2": "一曰身淨，二曰言淨，三曰心淨，四曰性淨；是為四。",
    "T11n0310_117:0658c17_3": "復有三事施，越諸罣礙。",
    "T11n0310_117:0658c18_4": "何謂為三？",
    "T11n0310_117:0658c18_5": "一曰捨於悕望，二曰棄捐懷恨，三曰離於小乘；是為三。",
    "T11n0310_117:0658c19_6": "復有三事，捨於應施離諸恐懼。",
    "T11n0310_117:0658c20_7": "何謂為三？",
    "T11n0310_117:0658c20_8": "一曰貢高，二曰輕慢，三曰魔業；是為三。",
    "T11n0310_117:0658c21_9": "復有四施以法見印。",
    "T11n0310_117:0658c22_10": "何謂為四？",
    "T11n0310_117:0658c22_11": "一曰內空，二曰外空，三曰人空，四曰道空；是為四。",
    "T11n0310_117:0658c23_12": "復有四施專惟精進。",
    "T11n0310_117:0658c24_0": "何謂為四？",
    "T11n0310_117:0658c24_1": "一曰飽滿眾生，二曰具足諸佛之法，三曰備悉成就相好嚴容，四曰淨治佛土；是為四事。",
    "T11n0310_117:0658c26_2": "復有四施心常不捨。",
    "T11n0310_117:0658c26_3": "何謂為四？",
    "T11n0310_117:0658c26_4": "一曰意常念道，二曰常欲見佛，三曰修于大慈，四曰滅除眾生塵勞之穢；是為四。",
    "T11n0310_117:0658c28_5": "復有三施嚴淨道場。",
    "T11n0310_117:0658c29_6": "何謂為三？",
    "T11n0310_117:0658c29_7": "一曰淨我，二曰淨人，三曰至道場淨；是為三。",
    "T11n0310_117:0659a01_8": "復有四施所與清淨。",
    "T11n0310_117:0659a01_9": "何謂為四？",
    "T11n0310_117:0659a02_10": "一曰以慧布施，二曰則能可悅眾生之心，三曰曉了勸助，四曰明解觀察經典；是為四。」",
    "T11n0310_117:0659a04_11": "佛告族姓子：「是為菩薩所可修法，施度無極致清淨行。」",
    "T11n0310_117:0659a06_0": "佛告族姓子：「菩薩行戒度無極，有一事致于清淨。",
    "T11n0310_117:0659a07_1": "何謂為一？",
    "T11n0310_117:0659a07_2": "解菩薩心而無等倫，其心超過一切世間最尊無比，越諸聲聞緣覺之意，心能降伏一切諸魔，入於眾生所至名德為無量寶，諸遵習法普有所護心未曾忘；是為一。",
    "T11n0310_117:0659a11_3": "復有二事，戒度無極為清淨行。",
    "T11n0310_117:0659a11_4": "何謂為二？",
    "T11n0310_117:0659a12_5": "一曰常懷慈愍無害眾生，二曰心志於道調柔性行；是為二。",
    "T11n0310_117:0659a13_6": "復有三事戒無極淨。",
    "T11n0310_117:0659a13_7": "何謂為三？",
    "T11n0310_117:0659a14_8": "一曰身淨，淨身三事戒無闕漏究竟備悉；二曰言淨，一切所說無有諛諂；三曰意淨，蠲除諸穢貪欲危害。",
    "T11n0310_117:0659a16_9": "是為三。",
    "T11n0310_117:0659a16_10": "復有四事戒無極淨。",
    "T11n0310_117:0659a17_11": "何謂為四？",
    "T11n0310_117:0659a17_12": "一曰其戒清淨，二曰奉禁不毀，三曰以此戒法教化眾生，四曰見持戒人敬之如佛；是為四。",
    "T11n0310_117:0659a19_13": "復有五事戒無極淨。",
    "T11n0310_117:0659a19_14": "何謂為五；一曰不歎己身，二曰不毀他人，三曰捨聲聞志，四曰離緣覺意，五曰無所貪著；是為五。",
    "T11n0310_117:0659a22_15": "復有六事戒無極淨。",
    "T11n0310_117:0659a22_16": "何謂為六？",
    "T11n0310_117:0659a22_17": "一曰常念於佛不毀禁戒，二曰常念經法順修其行，三曰常念聖眾不違佛教，四曰常念於施普捨塵欲，五曰常念禁戒不復貪慕一切五趣，六曰常念諸天宣眾德本；是為六。",
    "T11n0310_117:0659a26_18": "復有七事戒無極淨。",
    "T11n0310_117:0659a27_19": "何謂為七？",
    "T11n0310_117:0659a27_20": "一曰篤信樂諸佛法，二曰常自念慚為眾重任，三曰念愧思道品法而不自大，四曰仁和不惱彼我，五曰無害畏於後世殃罪之患，六曰不煩擾人止心憂慼，七曰見諸眾生在苦惱者而愍哀之；是為七。",
    "T11n0310_117:0659b03_0": "復有八事戒無極淨。",
    "T11n0310_117:0659b03_1": "何謂為八？",
    "T11n0310_117:0659b03_2": "一曰無有諛諂，二曰無希冀心，三曰不貪利養，四曰捨於慳懿無所依倚，五曰己身所有而知止足，六曰行賢聖禪具足澹怕，七曰處於閑居不惜身命，八曰樂於獨處遠離眾會好於道法、畏懼三界不取無為；是為八。",
    "T11n0310_117:0659b08_3": "復有九事戒無極淨。",
    "T11n0310_117:0659b09_4": "何謂為九？",
    "T11n0310_117:0659b09_5": "一曰無所趣律教化眾生而令得度，二曰稍漸習定修治其原，三曰令心究竟不懷惱熱，四曰求於靜漠止心所念，五曰習行威儀禮節之正，六曰超度禁戒不見己身，七曰未曾欺惑愍哀群生具足大乘，八曰究竟成就戒法之業使不缺漏，九曰心常懷念勸助德本；是為九。",
    "T11n0310_117:0659b15_6": "復有十事戒無極淨。",
    "T11n0310_117:0659b16_0": "何謂為十？",
    "T11n0310_117:0659b16_1": "一曰淨身三事；二曰淨口四事；三曰淨意三事；四曰念棄諛諂；志性質直而不細碎；五曰心性普入靡不蒙度；六曰一切所覺而知節限，愍哀為本悉解諸結；七曰心無剛鞕，教化眾生悉調和業；八曰常修己身，見諸等類恂恂恭敬；九曰於諸眾祐勸示法事；十曰奉以衣食使離世業。",
    "T11n0310_117:0659b22_2": "是為十。",
    "T11n0310_117:0659b22_3": "復有二事戒無極淨。",
    "T11n0310_117:0659b23_4": "何謂為二？",
    "T11n0310_117:0659b23_5": "一曰有毀辱者，寧失身命終不毀戒，不興想念、不慕財業；二曰無所周旋亦不貪求，一切諸法戒空無像。",
    "T11n0310_117:0659b25_6": "復有二事。",
    "T11n0310_117:0659b26_7": "何謂為二？",
    "T11n0310_117:0659b26_8": "一曰內淨，除諸衰入；二曰外淨，捨諸境界。",
    "T11n0310_117:0659b27_9": "是為二。",
    "T11n0310_117:0659b27_10": "復有二事：一曰淨其道心，解自然相故；二曰戒品清淨，無諸相故。」",
    "T11n0310_117:0659b29_0": "佛告族姓子：「是為菩薩戒度無極清淨之行。」",
    "T11n0310_117:0659c01_0": "佛告族姓子：「何謂菩薩忍度無極所行清淨？",
    "T11n0310_117:0659c02_0": "若罵詈者默而不報，是口清淨。",
    "T11n0310_117:0659c02_1": "若撾捶者受而不校，是身清淨。",
    "T11n0310_117:0659c03_2": "若瞋恚者哀而不慍，是心清淨。",
    "T11n0310_117:0659c04_3": "若毀辱者而不懷恨，是性清淨。",
    "T11n0310_117:0659c04_4": "又若聞人發麁獷辭，以護眾生不興忿恨。",
    "T11n0310_117:0659c05_5": "設有刀杖加身瓦石打擲，護於後世而不懷害。",
    "T11n0310_117:0659c06_6": "節節解身不以憂慼，將順道故。",
    "T11n0310_117:0659c07_7": "見人求乞不起瞋恚，濟四恩故。",
    "T11n0310_117:0659c08_8": "發于慈心不惱恚者，親佛道故。",
    "T11n0310_117:0659c09_9": "造悲哀心，具足願故。",
    "T11n0310_117:0659c09_10": "功勳流布莫不奉命，多所愍故。",
    "T11n0310_117:0659c10_11": "仁心德稱所可布施，為道法行棄魔天故。",
    "T11n0310_117:0659c11_12": "又念佛道而行忍辱，成佛身故。",
    "T11n0310_117:0659c11_13": "若念覺意而行忍辱，具十力故。",
    "T11n0310_117:0659c12_14": "若念於惠而行忍辱，欲備三達無罣礙故。",
    "T11n0310_117:0659c13_15": "設念愍傷而行忍辱，成大慈故。",
    "T11n0310_117:0659c14_16": "念度虛妄而行忍辱，究大哀故。",
    "T11n0310_117:0659c14_17": "念如師子無恐懼者而行忍辱，無所畏故。",
    "T11n0310_117:0659c15_18": "念無見頂而行忍辱處於眾生，不自大故。",
    "T11n0310_117:0659c16_19": "念具相好而行忍辱，普欲救濟一切世故。",
    "T11n0310_117:0659c17_20": "具諸佛法而行忍辱，成通慧故。」",
    "T11n0310_117:0659c18_21": "佛告族姓子：「有二事法淨忍辱力：一曰精修道業，二曰合集義力。",
    "T11n0310_117:0659c20_22": "彼所可言，若能忍辱身心無倚，是集義力。",
    "T11n0310_117:0659c21_23": "於一切法而無所著行忍辱者，是修道義。",
    "T11n0310_117:0659c22_0": "有淨忍者能忍眾生，了知無人堪任諸法，悉為澹怕，是為淨忍。",
    "T11n0310_117:0659c23_1": "所以者何？",
    "T11n0310_117:0659c23_2": "於彼亦無可忍及與非忍，於一切法無所逮得，乃名曰忍。",
    "T11n0310_117:0659c25_3": "計於忍者亦不可獲，於一切法無所著者，乃名曰忍。",
    "T11n0310_117:0659c26_4": "其無所倚忍無處所，不受諸法是曰為忍，不以所取為忍辱也。",
    "T11n0310_117:0659c27_5": "其有不計我人壽命之法，是曰忍辱。",
    "T11n0310_117:0659c28_6": "不著身命，察如牆壁瓦石之數，乃曰為忍也。」",
    "T11n0310_117:0659c29_7": "佛告族姓子：「菩薩有二忍：一曰曉了身分散事，二曰明識諸法皆悉本無乃成忍辱。",
    "T11n0310_117:0660a02_8": "是為菩薩忍度無極行清淨也。」",
    "T11n0310_117:0660a04_0": "佛告族姓子：「何謂菩薩進度無極為清淨行？",
    "T11n0310_117:0660a05_0": "不捨道心，所可興業未曾怯弱，常遵勤修而不睡寐，不離德本積累功德，不以退還於度無極。",
    "T11n0310_117:0660a07_1": "若造行者方便求法，堪任為人講說經典，護于正法多所度脫，不厭大慧開化眾生，嚴淨佛土度于小乘，具足本願究竟聖慧。",
    "T11n0310_117:0660a09_2": "未曾違失施戒博聞，親近權慧已至福家，當以何意勉濟群生令無憍慢，是謂精進。",
    "T11n0310_117:0660a11_3": "彼何謂淨？",
    "T11n0310_117:0660a12_4": "若曉了身猶如影響，所言柔軟識不以倦，其慧究竟而心淨寂，明於所行永不可盡，分別諸滅以慧消化，而成一心慧無所起。",
    "T11n0310_117:0660a14_5": "彼以三事離於精進：一曰倚著因緣，二曰行顛倒事，三曰望想之滅。",
    "T11n0310_117:0660a16_6": "若於三界無所倚著，是為精進。",
    "T11n0310_117:0660a17_7": "復有三事。",
    "T11n0310_117:0660a17_8": "何謂為三？",
    "T11n0310_117:0660a17_9": "眼無所著，不倚於色不貪於識。",
    "T11n0310_117:0660a18_10": "耳聲識、鼻香識、舌味識、身煖識、意法識，亦復如是悉無所著。",
    "T11n0310_117:0660a19_11": "彼無所受亦無所習，故曰精進。",
    "T11n0310_117:0660a20_12": "無施不慳、無戒不犯、無忍不諍、無進不殆、無禪不亂、無智不愚，不造德本亦無不善，不求佛道不得聲聞緣覺之地，其無所行亦無不行，則便逮成二精進淨。",
    "T11n0310_117:0660a24_0": "何謂二？",
    "T11n0310_117:0660a24_1": "一曰內無所住興諸因緣，二曰捨於外見眾想諸識；是為二精進。",
    "T11n0310_117:0660a25_2": "復有二淨。",
    "T11n0310_117:0660a25_3": "何謂二淨？",
    "T11n0310_117:0660a26_4": "一曰於內寂定，二曰不遊於外亦無放逸；是為二淨。",
    "T11n0310_117:0660a27_5": "其根精進，於諸所行而無所行亦不輕戲，是為菩薩進度無極清淨之行。」",
    "T11n0310_117:0660a29_0": "佛告族姓子：「何謂菩薩寂度無極清淨之行？",
    "T11n0310_117:0660b01_0": "慇懃合集一心之事，觀所應察而以正受。",
    "T11n0310_117:0660b01_1": "彼若一心禪不著色，棄捐痛痒思想生死識。",
    "T11n0310_117:0660b02_2": "彼若禪者，不著眼耳鼻舌身意識。",
    "T11n0310_117:0660b03_3": "彼若禪者，不貪色聲香味細軟法。",
    "T11n0310_117:0660b04_4": "彼若禪者，不著地水火風空，不著帝釋日月梵天尊豪之位，不著欲色無色之界，不倚今世及與後世，不住於身亦無所處，不倚言辭心不疲懈，悉無所住無卒無暴，不住邊際得無所念。",
    "T11n0310_117:0660b08_5": "彼若禪者，不計有身、不興諸見、不貪我人壽命、不見微妙可不可事、不見斷滅不覩無常、不見生滅有處無處。",
    "T11n0310_117:0660b11_6": "彼若禪者，亦不永盡眾漏之源，不著諸佛，不入寂滅果證之跡，亦不長處於無所行。",
    "T11n0310_117:0660b13_7": "若行禪者，一心解空不以空為證，求於無相無願，不以無相無願為證。",
    "T11n0310_117:0660b14_8": "被大德鎧行無極慈住於大哀，一切具足奉行空事。",
    "T11n0310_117:0660b15_9": "何謂具足行空？",
    "T11n0310_117:0660b16_10": "不想布施持戒忍辱精進一心智慧，不想善權諸所開化，不想慈悲喜護，亦不悕望入於聖慧。",
    "T11n0310_117:0660b18_11": "不想道心有所觀察，不想志性意有所應，不想四恩慧施仁愛，利人等利一切救濟。",
    "T11n0310_117:0660b20_12": "不想其意安詳而有所存，不想意止、意斷、神足、根、力、覺意及八由行。",
    "T11n0310_117:0660b21_13": "不想寂默而觀察法，不想調定柔濡之行，不想慚愧有所羞恥，常住佛道未曾斷絕。",
    "T11n0310_117:0660b23_14": "隨法眼教執於炬曜，從聖眾戒常修鮮潔，立觀眾生成就佛身，以德莊嚴而從世雄，聞具足音奉佛三昧，獲於正覺神足之辯，受十種力住無所畏，逮於微妙十八不共諸佛之法，不與聲聞緣覺合同。",
    "T11n0310_117:0660b28_0": "拔去止處諸欲塵穢，不離神通開導眾生，四分別辯精進明了，現世度世之法教化眾生。",
    "T11n0310_117:0660c01_0": "與眾超異質直出家，度於駛水而過泛流，斷諸所有所可住處，自然靜寞法教澹怕，觀於身法無所貪愛，志於佛法了自然想。",
    "T11n0310_117:0660c03_1": "越諸住行默口言辭，有所說者常宣佛語，以此至誠消滅常然開化眾生。",
    "T11n0310_117:0660c05_2": "是曰具足行空。」",
    "T11n0310_117:0660c05_3": "佛告族姓子：「譬若三千大千世界所有人民悉為畫師，各有所習，巧能不同、所善不等，或工畫屋宅不工畫體，或便摸者不能博彩，或工於手足巧於耳目，或頭首不端身形姝好，或有不能。",
    "T11n0310_117:0660c10_4": "所習各異，或能可人或不可人，所知殊別容貌不同。",
    "T11n0310_117:0660c11_5": "王盡召畫師，應時皆至。",
    "T11n0310_117:0660c11_6": "王令畫作三界諸形，而告之曰：『各自畫像以持示吾。』",
    "T11n0310_117:0660c13_7": "皆合眾師聚於一處，各各畫形。",
    "T11n0310_117:0660c13_8": "一師最上悉得其體。",
    "T11n0310_117:0660c14_9": "族姓子！",
    "T11n0310_117:0660c14_10": "所憶云何？",
    "T11n0310_117:0660c14_11": "為能普備諸所能不？」",
    "T11n0310_117:0660c15_12": "答曰：「唯能。」",
    "T11n0310_117:0660c15_13": "佛言：「借引為喻，當解斯義。",
    "T11n0310_117:0660c16_0": "如一畫師悉圖諸形，各各得體不失其旨。",
    "T11n0310_117:0660c16_1": "其學此法亦復如是，慇懃精進淨修梵行逮成佛法，以一正行悉具眾事。",
    "T11n0310_117:0660c18_2": "由此之故，具足空行靡所不達，便得成就一切佛道，皆除塵欲顛倒眾想，貢高自大不樂放逸，雖處眾穢不與合同，是謂菩薩具足空行。」",
    "T11n0310_117:0660c21_3": "說是語時，八千菩薩普備空行。",
    "T11n0310_117:0660c22_4": "逮得法忍。",
    "T11n0310_117:0660c22_5": "「是為菩薩寂度無極清淨之行。」",
    "T11n0310_117:0660c23_6": "佛告族姓子：「何謂菩薩智度無極清淨之行？",
    "T11n0310_117:0660c24_7": "有十二事為清淨行。",
    "T11n0310_117:0660c24_8": "何等十二？",
    "T11n0310_117:0660c25_0": "見於過去慧無罣礙，見於當來慧無罣礙，見於現在慧無罣礙，有為無為皆能曉了，一切世間所有術藝，當可造業明解度世，分別說於真諦之義。",
    "T11n0310_117:0660c28_1": "知其所習宣其本末，一切眾生諸根所趣，柔劣明達中容之人，去來之慧無所罣礙，其聖巍巍超逾世智。",
    "T11n0310_117:0661a01_2": "悉見眾生志性所行、形色變異，難解難逮深奧之義，消化諸見。",
    "T11n0310_117:0661a03_3": "離於眾邪諸所住處罣礙之事，入于聖慧普周眾生入於法慧。",
    "T11n0310_117:0661a04_4": "明解聖藏義之所歸，了真所入。",
    "T11n0310_117:0661a05_5": "其明所照無所錯亂亦無所礙，觀察時節所樂無量，所見諸事咸皆了了無所違失。",
    "T11n0310_117:0661a07_6": "覺識誠諦實不滅盡，彼所觀察一切無拒，以用一行而無所行。",
    "T11n0310_117:0661a08_7": "皆見眾生之所奉行威儀禮節，世間人民心志所趣菩薩悉見。",
    "T11n0310_117:0661a09_8": "不離於世而皆超度諸世境界，尚未成就佛之土地皆越一切所作因緣，開化眾生過於諸行而普究竟眾德之行，廣度一切因緣心行。",
    "T11n0310_117:0661a12_9": "皆見眾生心之所念，護世間法莫不周遍，不捨世俗所行信入眾生之念，計其智慧無有卒暴，不犯巇嶮諸根寂定，未曾疲懈不以為亂。",
    "T11n0310_117:0661a16_0": "永觀聖慧常與德合，詣於佛樹而坐道場，降伏眾魔捨於外道，行有所受聖曜普徹亦無所取。",
    "T11n0310_117:0661a18_1": "大聖所逮得諸佛住可悅眾生，悉見定慧普入眾義，一切諸法皆為同味，執權方便智度無極，越於彼岸不可限量。",
    "T11n0310_117:0661a20_2": "此乃名曰智度無極。",
    "T11n0310_117:0661a21_3": "皆能曉了一切因緣，所興眾想、瑞應怪變、心行所念，令得過度，是則名曰度於彼岸。",
    "T11n0310_117:0661a23_4": "又計此慧有二清淨：一曰無礙慧想清淨之行，二曰嚴淨，莫能有人當其慧相。",
    "T11n0310_117:0661a24_5": "復有二淨：一曰淨除顛倒，二曰淨去諸見。",
    "T11n0310_117:0661a25_6": "又彼菩薩所行智慧靡不普入，聖明備悉，曉了眾生達識經典。",
    "T11n0310_117:0661a27_7": "其菩薩者以此智慧解無所有，皆入勞塵親化愛欲。",
    "T11n0310_117:0661a28_8": "在諸所生處于諸界，建立智慧遊諸境土皆了境界，誠諦智慧不度彼此不處中間。",
    "T11n0310_117:0661b01_9": "其慧普入，見於十方無所罣礙，用無蔭蔽致無邊際。",
    "T11n0310_117:0661b02_10": "見誠諦慧，明曉一切諸法本末部黨時節，已能識別真諦智慧，義之所歸無應不應、無合無別、無懈無進、不雙不隻，計於諸法亦無應合。",
    "T11n0310_117:0661b05_11": "「又族姓子！",
    "T11n0310_117:0661b05_12": "菩薩若行智慧事者，以慧為舍則成福堂，篤信名德道法之室，住於總持分別智辯，一切備悉具足慧事。",
    "T11n0310_117:0661b08_13": "是族姓子！",
    "T11n0310_117:0661b08_14": "菩薩奉修智度無極清淨之行。」",
    "T11n0310_117:0661b09_15": "說此語已，彼時會中二萬二千人皆發無上正真道意，八千菩薩逮得無所從生法忍，五千比丘漏盡意解，一萬天子遠塵離垢諸法眼淨。",
    "T11n0310_117:0661b12_16": "時諸天子舉聲歎曰：「若有眾生逮得聞是諸度無極清淨之行道法門者，則為諸佛所見授記。",
    "T11n0310_117:0661b14_17": "何況有聞能奉受持諷讀誦，行如上教乎！」",
    "T11n0310_117:0661b15_18": "佛告寶髻：「何謂菩薩佛道品法清淨之行？",
    "T11n0310_117:0661b16_19": "自觀其身知本無身是為意止，則以二事而立其志。",
    "T11n0310_117:0661b17_20": "何謂為二？",
    "T11n0310_117:0661b17_21": "一曰察於荒穢，二曰觀清淨行。",
    "T11n0310_117:0661b18_22": "何謂荒穢？",
    "T11n0310_117:0661b18_23": "此身無常積滿不淨，是身薄力劣而無勢，是身化立如傾危屋。",
    "T11n0310_117:0661b20_24": "何謂觀淨？",
    "T11n0310_117:0661b20_25": "吾當以此不淨之身精勤解空，得如來身法身。",
    "T11n0310_117:0661b21_26": "法身巍巍德身無限，為諸眾生示現色像悅可一切。",
    "T11n0310_117:0661b22_27": "是族姓子！",
    "T11n0310_117:0661b22_28": "觀身二事以立其意。",
    "T11n0310_117:0661b23_29": "又族姓子！",
    "T11n0310_117:0661b23_30": "菩薩觀身了無身已，得淨二法。",
    "T11n0310_117:0661b24_31": "何謂為二？",
    "T11n0310_117:0661b24_32": "一見無常，二察有常。",
    "T11n0310_117:0661b25_33": "是身無常不得久立，老病俱合會當歸死。",
    "T11n0310_117:0661b26_0": "已達此義，不用身故而造邪業，以不會身則修堅要、行三堅法：一曰身要，二曰命要，三曰財要。",
    "T11n0310_117:0661b28_1": "此身無常，一切眾生以為貴重，何所益乎？",
    "T11n0310_117:0661b29_2": "當行愍傷。",
    "T11n0310_117:0661b29_3": "何謂身要？",
    "T11n0310_117:0661b29_4": "身不犯惡，謙卑恭順稽首博智。",
    "T11n0310_117:0661c01_5": "何謂命要？",
    "T11n0310_117:0661c01_6": "歸命三寶，奉修十德六度四等。",
    "T11n0310_117:0661c02_7": "何謂財要？",
    "T11n0310_117:0661c02_8": "捐已布施給諸貧乏。",
    "T11n0310_117:0661c03_0": "身非我有，口之所言皆多有失，從致諛諂麁辭不正。",
    "T11n0310_117:0661c04_1": "用是之故，悉棄此行不復為非。",
    "T11n0310_117:0661c04_2": "已見無身不保壽命，假使被害不犯惡事。",
    "T11n0310_117:0661c05_3": "曉身非常為分離法，不犯非宜，一切所有施無所貪。",
    "T11n0310_117:0661c07_0": "已解無身，所獲善德功勳顯著不可稱限。",
    "T11n0310_117:0661c07_1": "何謂有常？",
    "T11n0310_117:0661c08_2": "設使觀身了無身者，以時攝取心所了慧，勸一切智不違佛教，不失法言不壞聖眾，勸化群黎執御人民，是謂有常。",
    "T11n0310_117:0661c10_3": "所以言常，不可盡故。",
    "T11n0310_117:0661c11_4": "所言無盡，謂無為也。",
    "T11n0310_117:0661c11_5": "與道合同，無終無始玄妙永存，此謂無為。",
    "T11n0310_117:0661c12_6": "其無為者乃為常耳。",
    "T11n0310_117:0661c13_7": "菩薩在彼，以諸德本觀諸通慧至於無為，是謂有常。",
    "T11n0310_117:0661c14_8": "所以言常，以空無相無願之故。",
    "T11n0310_117:0661c15_9": "修菩薩道常奉空行，觀於無相不著無願，普具一切精進之行，是謂有常。",
    "T11n0310_117:0661c16_10": "所言常者謂如虛空。",
    "T11n0310_117:0661c17_11": "菩薩等心如空無異無有思想，如是行者乃為菩薩是謂有常無上正真。」",
    "T11n0310_117:0661c19_0": "佛告族姓子：「菩薩觀身了本無身，則曰意止。",
    "T11n0310_117:0661c20_0": "一切人身皆悉本空，以解身空意無所著，觀眾生身立在佛身。",
    "T11n0310_117:0661c21_1": "當作是觀，若如來身無有諸漏，吾身亦然。",
    "T11n0310_117:0661c22_2": "察於諸法，奉行道義不失佛教。",
    "T11n0310_117:0661c23_3": "得無漏身而觀眾生分別諸相，以無漏身無漏清淨本際亦淨。",
    "T11n0310_117:0661c24_4": "如其德本興立諸行，勸助德本亦無諸漏，以能逮成無漏法者能住諸漏。",
    "T11n0310_117:0661c26_5": "何謂諸漏？",
    "T11n0310_117:0661c26_6": "一曰欲漏，二曰有漏，三曰見漏。",
    "T11n0310_117:0661c27_7": "彼斷欲漏，設生欲界開化眾生。",
    "T11n0310_117:0661c27_8": "若斷有漏，遊在生死於諸所受教授人民。",
    "T11n0310_117:0661c28_9": "又見漏者，則是無明癡冥之漏。",
    "T11n0310_117:0661c29_10": "菩薩於彼精進不懈，究竟精進拔其根原。",
    "T11n0310_117:0662a01_11": "彼若觀身奉修意止，超度往古諸不應行，離於眾穢而遵澹怕，乃為觀身便無所度，亦無所生則無所為，乃為觀身。",
    "T11n0310_117:0662a04_12": "假使觀已不見有身亦無所察，捨於貪身不計吾我，已無吾我則無所貪，已無所貪則無所諍，已無所諍則無殃釁，已無殃釁逮得法忍，已得法忍則無所歸，已無所歸則無卒暴，已無卒暴不住自大則住於法，已住法者不行非法。",
    "T11n0310_117:0662a09_13": "順法行者常與法俱，修道法者則逮法慈，已受法慈則聞法音，已行法音不聞界音，已寂界音便逮三昧，而已正受則觀審諦，已觀審諦則無所想，已無所想則無所作，已無所作則無非作，已於諸作無作非作致正真法便等諸法。",
    "T11n0310_117:0662a14_14": "已等諸法，便逮通慧一切之智。",
    "T11n0310_117:0662a15_15": "是族姓子！",
    "T11n0310_117:0662a15_16": "菩薩觀身了本無身意止行淨。」",
    "T11n0310_117:0662a17_0": "佛告族姓子：「何謂菩薩痛痒意止？",
    "T11n0310_117:0662a17_1": "謂觀痛痒本無痛痒，乃為意止。",
    "T11n0310_117:0662a18_2": "覩諸苦痛，皆見眾生諸在患難，為之雨淚逮成大哀。",
    "T11n0310_117:0662a19_3": "作是惟念：『眾人在惱，若得安者乃無痛痒。』",
    "T11n0310_117:0662a20_4": "則為斷除一切危害。",
    "T11n0310_117:0662a21_5": "乃致觀痛知本無痛，意止所行已滅痛痒，為諸群生被大德鎧，先自消身非法之行，亦不想念滅已痛痒。",
    "T11n0310_117:0662a23_6": "若有遭痛，普為一切執御大哀，為示永安長消眾患。",
    "T11n0310_117:0662a24_7": "為貪欲人興發大哀，先除己貪不為欲縛，設身遇苦不以為難。",
    "T11n0310_117:0662a26_0": "為瞋恚人興發大哀斷己恚結，彼則觀見不苦不樂之痛痒也。",
    "T11n0310_117:0662a27_1": "為愚行人興發大哀滅已癡縛，彼觀痛樂則無所著，消壞諸結而自由安。",
    "T11n0310_117:0662a29_2": "若得苦痛不以憂慼，捨諸有為，則能遵修令無苦樂以壞愚癡。",
    "T11n0310_117:0662b01_3": "若遇樂痛無所積聚，若遭眾患了身非常，觀苦痛痒察痛無我。",
    "T11n0310_117:0662b02_4": "彼觀樂痛修行安隱，其觀苦痛則為瘡病，以是之故名曰不樂不苦。",
    "T11n0310_117:0662b04_5": "設使觀見諸所有安皆歸無常。",
    "T11n0310_117:0662b05_6": "其有眾苦，計於苦者不苦不樂，則亦無我。",
    "T11n0310_117:0662b06_7": "菩薩若見諸安樂事，明識一切本則無安，是觀痛痒。",
    "T11n0310_117:0662b07_8": "知痛無本適起尋滅，曉了諸法不得久存，察於萬物焰生忽沒，視一切法所生如影，從何所來而尋散滅？",
    "T11n0310_117:0662b09_9": "觀諸法本如瞻手掌，從何所來去至何所？",
    "T11n0310_117:0662b10_10": "即便了之，無所從來去無所至。",
    "T11n0310_117:0662b11_11": "以觀諸法不以為患，普見一切篤信休息，因此成道。",
    "T11n0310_117:0662b12_12": "以成於道，亦無所得不復退還。",
    "T11n0310_117:0662b13_13": "所以者何？",
    "T11n0310_117:0662b13_14": "以能逮見一切眾人根本所興則求滅盡，不為己身而求滅也。",
    "T11n0310_117:0662b14_15": "是族姓子！",
    "T11n0310_117:0662b15_16": "菩薩大士善權方便，執御大哀觀於痛痒，了本無痛意止之行。",
    "T11n0310_117:0662b16_17": "消諸所見，明識於此，不以遇於三界諸痛滅取證際也。",
    "T11n0310_117:0662b17_18": "彼於眾痛觀佛歎本，曉了諸痛寂默恬澹，本無所有亦無遭患永無遭患。",
    "T11n0310_117:0662b19_19": "諸法皆空離於吾我，徒見合會依於因緣，悉無有主亦無吾我，捨諸所見無所長育。",
    "T11n0310_117:0662b21_20": "彼觀如是則真諦見。",
    "T11n0310_117:0662b21_21": "因緣所合皆不可得，已不可得便作是察如因緣空，從是興立諸法亦空。",
    "T11n0310_117:0662b23_22": "已達空義，乃為觀痛本無痛痒，為意止也。",
    "T11n0310_117:0662b24_23": "所謂寂寞，身澹怕故，選擇諸義道聖慧，是族姓子！",
    "T11n0310_117:0662b25_24": "菩薩觀身痛痒了本無痛意止淨行。」",
    "T11n0310_117:0662b26_25": "佛告族姓子：「菩薩觀心了本無心為意止行，立於道心以得立心，以己意慧求其心本，不見內心不見外心不住內外。",
    "T11n0310_117:0662b29_26": "察其心本不見五陰，無諸種無諸入，其心寂定。",
    "T11n0310_117:0662c01_27": "求其持處從何所起？",
    "T11n0310_117:0662c01_28": "則更思惟心從緣起。",
    "T11n0310_117:0662c02_29": "尋復思惟其心為異，因緣異乎？",
    "T11n0310_117:0662c03_0": "即復自了。",
    "T11n0310_117:0662c03_1": "設因緣異其心異者，則有二心；設使因緣是心、心是因緣，以是之故心不見心。",
    "T11n0310_117:0662c05_0": "計於心者非不見心，猶如虛偽，無實諸塵住於虛空。",
    "T11n0310_117:0662c06_1": "利刀傷指本時為瘡，指瘡已差無所患苦。",
    "T11n0310_117:0662c07_2": "如是族姓子！",
    "T11n0310_117:0662c07_3": "心亦如是，由是之故心不見心。",
    "T11n0310_117:0662c08_4": "心所見者則無所見，應觀如是心所住處，亦不起罪不見斷滅，不念常存亦無有身。",
    "T11n0310_117:0662c10_0": "身如牆壁，因緣不亂不離愍傷，亦不有是亦不有異，是為心也。",
    "T11n0310_117:0662c11_1": "持心如是。",
    "T11n0310_117:0662c11_2": "心動為法，心無所住亦無所行，心不可見心相自然。",
    "T11n0310_117:0662c12_3": "作是曉了，所見若茲不離所見，其心寂然明識無本，是為菩薩觀心無心為意止也。",
    "T11n0310_117:0662c14_4": "「又族姓子！",
    "T11n0310_117:0662c14_5": "設心不起而不可見，則無有想無應不應，亦無輕慢則不放逸，是為觀心知本無心為意止也。",
    "T11n0310_117:0662c17_6": "又如心無色，其因緣合及與辯才亦復如是。",
    "T11n0310_117:0662c18_7": "德本無色，如心無為德亦無色，所勸道心亦復無色。",
    "T11n0310_117:0662c19_8": "設使道心及與勸助無有形色，道亦如是悉無所有，是故言曰如其心者行亦如之。",
    "T11n0310_117:0662c21_9": "計若勸助道心亦如，如其道心人心本淨亦復如是。",
    "T11n0310_117:0662c22_10": "道心本淨，一切諸法亦復如斯。",
    "T11n0310_117:0662c23_11": "如此心者曉了普入，是為菩薩觀心無心為意止也。",
    "T11n0310_117:0662c24_12": "眾患所惱未曾停住，猶如獼猴及河駛水，亦若油燈光曜所出忽然遠遊，無有身形而易退轉，貪悋諸界六情之患以為屋宅，須臾變異各隨所應。",
    "T11n0310_117:0662c27_13": "心無有處而獨遊行，無有堅要亦無不要寂然獨觀，是謂觀心無心意止清淨。",
    "T11n0310_117:0662c29_14": "心所入慧心之法界，慧心所住其明本淨鮮潔無穢。",
    "T11n0310_117:0663a01_15": "知心真諦心了現在，目之所見心法平等，慧亦如心心等三世，已能平等便知真正，心慧自然無能護持觀不可見，是謂觀心無心為意止也。",
    "T11n0310_117:0663a04_16": "計其本淨則為自然，心亦本淨了眾生心，以心淨故開化人民為其說法，以能解知己心自然，一切眾生亦復自然。",
    "T11n0310_117:0663a07_17": "若能分別心如是者，見其心相而為說法。",
    "T11n0310_117:0663a08_18": "如心相自然，眾生心相自然如此，若能達斯相者，為其說法己心則空，眾生之心亦復為空。",
    "T11n0310_117:0663a10_19": "已解此空為其說法，等御己心。",
    "T11n0310_117:0663a11_20": "若能等御而為說法己身則等，已等己心則等眾生，已等眾生則等諸法，已等諸法則等諸佛。",
    "T11n0310_117:0663a13_21": "曉此真諦，不令其心離於貪欲不處於欲。",
    "T11n0310_117:0663a14_22": "心已止者，則入法界趣於自然，心無所住於法無動。",
    "T11n0310_117:0663a15_23": "是謂菩薩觀心無心意止清淨。」",
    "T11n0310_117:0663a17_0": "佛告族姓子：「菩薩觀法知本無法為意止行，即自念言：『法起則起、法滅則滅，計於本末亦無我身，人壽有命人與非人生老病死終沒所趣，於此諸法諸法合會。",
    "T11n0310_117:0663a20_1": "因其合會而為習俗，設無緣合則無有此，從其習樂因成緣會，則興善本及與惡本，以歸無常無有緣會，不從無習而起諸法。』",
    "T11n0310_117:0663a23_2": "彼觀如是曉了諸法，見所歸趣亦無所有，空無相無願所作功德及無功德，彼諸所行如幻無常，當奉精進設興因緣。",
    "T11n0310_117:0663a26_3": "有十尊行極上無蓋，除去因緣志于大法。",
    "T11n0310_117:0663a27_0": "何謂為十？",
    "T11n0310_117:0663a27_1": "身淨無穢，諸相種好無能見頂。",
    "T11n0310_117:0663a27_2": "超度一切諸所侵枉，志性清淨具足十事。",
    "T11n0310_117:0663a28_3": "其心清淨具足正行，六十億音口之所說可悅眾生。",
    "T11n0310_117:0663b01_4": "其心淨者常懷慈仁，愍念一切無所加害。",
    "T11n0310_117:0663b02_5": "其意常定未曾有亂，辯才清淨，有所講說應于法義，辯不可盡。",
    "T11n0310_117:0663b03_6": "大慈清淨，勸化眾生一切令樂泥洹之界。",
    "T11n0310_117:0663b04_7": "大哀清淨，無央數劫不厭生死。",
    "T11n0310_117:0663b05_8": "淨十種力，曉了眾生根原所念各各不同。",
    "T11n0310_117:0663b06_9": "清淨無畏分別執御，無央數法眾生積聚，欲具諸佛不共之法。",
    "T11n0310_117:0663b07_10": "去來今慧三世無礙，諸佛法淨用能自在，歸聖慧故；是為十。",
    "T11n0310_117:0663b09_0": "彼已逮此尊妙極上無蓋大法十事之行，稱量思惟不以厭倦，積累功勳而不毀墮，無德之行慇懃精進。",
    "T11n0310_117:0663b11_1": "何謂諸法根原所來令無處所？",
    "T11n0310_117:0663b12_2": "度於所住諸宿塵勞，已曉萬物一切無常，便能興成無常三昧。",
    "T11n0310_117:0663b13_3": "得是定者無堅要想不亂三昧，從其本願示所向生，來有所入而復出生，則以班宣功德之行開化眾生。",
    "T11n0310_117:0663b15_4": "是族姓子！",
    "T11n0310_117:0663b16_5": "菩薩大士善權方便，普說經典觀於諸法，達本無法為意止也。",
    "T11n0310_117:0663b17_6": "其有致道遵修經典，若能曉了道品之法，不作眾善不見有常，亦無所著不除惡法，道心所見所在無斷，亦不計常不墮斷滅。",
    "T11n0310_117:0663b20_7": "若有菩薩棄捐見常斷滅之事，執心平等而無所住處於中間。",
    "T11n0310_117:0663b21_8": "何謂中間？",
    "T11n0310_117:0663b21_9": "不應念行，無明眾冥悉除去此，是謂中間。",
    "T11n0310_117:0663b22_10": "無有教令無可誨授，無言無說，是謂中間。",
    "T11n0310_117:0663b23_11": "取要言之，無明、行、識、名色、六入、觸、痛、愛、取、有、生、老病死憂慼之患，惱無可會皆已除盡，是謂中間。",
    "T11n0310_117:0663b26_0": "其所教者無有智慧亦無處所，是謂中間。",
    "T11n0310_117:0663b26_1": "其中間者，無有驛使亦無遣者。",
    "T11n0310_117:0663b27_2": "如是宿處計彼所有，無有教令無訓誨者，計是本末不可決了，未有所處不可捉持則無所著，寂寞澹怕忽然已滅，是謂中間。",
    "T11n0310_117:0663c01_3": "譬族姓子！",
    "T11n0310_117:0663c01_4": "呼響所出無有處所，其趣親近音生於對，若見諦者墮於真偽，是為中間。",
    "T11n0310_117:0663c03_5": "無言無說，彼則無見亦無所處。",
    "T11n0310_117:0663c04_6": "如是族姓子！",
    "T11n0310_117:0663c04_7": "所因興發識色之事及所教令，所因合成從二緣對，其中間者無教無說，是謂中間。",
    "T11n0310_117:0663c06_8": "因緣合成不用義理，其義理者則不可得，其不可得則不重來，其不重來是謂中間。",
    "T11n0310_117:0663c08_9": "又計我者則了無我滅寂於此，於我不我自然清淨，是處中間計人壽命，於人壽命而無所見清淨自然，是謂中間。",
    "T11n0310_117:0663c10_10": "於想無想而無想樂，是謂中間。",
    "T11n0310_117:0663c11_11": "所興顛倒所得之事而無所有，是為中間。",
    "T11n0310_117:0663c12_12": "虛妄愚癡至誠之教悉不可得，是謂中間。",
    "T11n0310_117:0663c13_13": "此岸彼際消化己身令無所著，有為無為不行諸習，是謂中間。",
    "T11n0310_117:0663c14_14": "蠲除生死而去泥洹悉無言教，是處中間。」",
    "T11n0310_117:0663c16_0": "佛告族姓子：「其觀於法了法本無為意止者，不壞法界其意自然而得意止。",
    "T11n0310_117:0663c17_1": "彼導法界曉了諸法，計其法界及與人界，於彼法界亦無所壞不毀人界，人界法界此二事者等如空界。",
    "T11n0310_117:0663c20_2": "彼以一界普見諸法，以慧眼見，則用法界觀佛所行。",
    "T11n0310_117:0663c21_3": "假使有人不選擇法彼則無見，以是之故諸法若干，見無本法不觀若干。",
    "T11n0310_117:0663c22_4": "若以觀法見本無者，不肉眼見、不天眼見、不慧眼見。",
    "T11n0310_117:0663c24_5": "所以者何？",
    "T11n0310_117:0663c24_6": "計使眼者，不受於想不肉眼見，彼眼不墮生死之行。",
    "T11n0310_117:0663c25_7": "若以天眼無所見者，不用彼眼行於放逸。",
    "T11n0310_117:0663c26_8": "若以慧眼無所見者，彼為觀法了法本無，普見諸法無有處所法無所住，已見諸法無所住者則行法意，便不違失往古所誓，是為菩薩隨諸佛教而自立意，敢可觀察深妙之法不捨道心諸通慧矣。",
    "T11n0310_117:0664a01_9": "是為族姓子菩薩大士觀本無法意止淨行。」",
    "T11n0310_117:0664a03_0": "佛告族姓子：「是四意止行四精進。",
    "T11n0310_117:0664a03_1": "何謂為四？",
    "T11n0310_117:0664a04_0": "觀身無身，棄捐計實不淨為淨顛倒之想。",
    "T11n0310_117:0664a04_1": "觀痛無痛，棄苦為樂顛倒之想。",
    "T11n0310_117:0664a05_2": "觀心無心，蠲除無常計有常想。",
    "T11n0310_117:0664a06_3": "觀法無法，捨遠無我為我想者。",
    "T11n0310_117:0664a07_4": "於四顛倒而修平等則無所著。",
    "T11n0310_117:0664a07_5": "菩薩若能行平等者，則能清淨一切諸行。",
    "T11n0310_117:0664a08_6": "菩薩奉此平等清淨微妙行者便逮法忍，名四意斷亦得法忍。",
    "T11n0310_117:0664a10_7": "何謂意斷清淨？",
    "T11n0310_117:0664a10_8": "行者講說道法，以此因緣善本法行自然隨順，不從惡本不發瑕穢，諸不善本萌牙未生不令興起，為奉精進。",
    "T11n0310_117:0664a13_9": "諸惡適起非法之事尋便滅之，為修精進。",
    "T11n0310_117:0664a14_10": "諸善法事未興起者，勸令發生。",
    "T11n0310_117:0664a14_11": "以興善法益加精進，令其具足不使忘失，為行精進。",
    "T11n0310_117:0664a16_0": "又復菩薩本行淨業能自制護，不失善法得自在住，漸稍長育顯揚善法，善法已興不復忘失。",
    "T11n0310_117:0664a18_1": "彼族姓子如是行淨此四意斷，其菩薩行心得自在不亂精進，其淨垢濁不與俱合，清淨無垢不違佛慧，則從道教行于大哀，心心相見覩其所念，不失精進已行平等，曰得意斷。",
    "T11n0310_117:0664a22_2": "所以者何？",
    "T11n0310_117:0664a22_3": "從等安祥不用反邪，以因安祥不從反邪，便逮意斷平等三昧。",
    "T11n0310_117:0664a23_4": "已得三昧，名曰平等四意斷也。」",
    "T11n0310_117:0664a25_0": "佛告族姓子：「若能修行此四意斷，則能奉行具四神足。",
    "T11n0310_117:0664a26_1": "斷除貪欲奉行精進，則令道心靜然無穢所思薄尠，已去非法則逮輕便，致成大哀精進輕舉。",
    "T11n0310_117:0664a28_2": "獲權方便已誡輕舉，因是之故成四神足，昇于道堂得四自在。",
    "T11n0310_117:0664a29_3": "何謂為四？",
    "T11n0310_117:0664b01_0": "於壽自在，已得長命由已無限，在短命中具無量壽勸化眾生，在長命中聽省說法，或有厭倦現於短命，使渴仰法慇懃求義，在在所生天上人間，各得自在於其壽命。",
    "T11n0310_117:0664b04_1": "是為第一逮得自在。",
    "T11n0310_117:0664b05_2": "又族姓子！",
    "T11n0310_117:0664b05_3": "身口自在，其人身口逮致由己，心不倚身逮意現形，隨其容貌而示色像，因其眾生威儀禮節體之好醜長短善惡，思惟正定以何律儀而可開化？",
    "T11n0310_117:0664b08_4": "菩薩則從變其形貌，坐起進止發意之頃，化一切人蚑行喘息人物之士，身形顏色皆為一類而為說法。",
    "T11n0310_117:0664b11_5": "是為第二而得自在。",
    "T11n0310_117:0664b11_6": "又復於法而得自在，在於三界執御度世之正典不行俗法，則隨習俗普現變化，亦不捨遠度世之慧，亦無所失至無礙慧深奧之道、十二緣起因緣之法而見迷惑。",
    "T11n0310_117:0664b15_7": "若生天上及與世間，隨其語言令無數人皆隨律教，從其所好上中下願各得其所，所得自在巍巍如斯。",
    "T11n0310_117:0664b17_8": "是為第三而得自在。",
    "T11n0310_117:0664b18_9": "又有菩薩建立其心使得由已，其自在者攝三千大千世界諸有大海合入一海而建立之，亦無往來而現變化。",
    "T11n0310_117:0664b20_10": "三千世界諸須彌山立為一山，使四天王及忉利天不知合散去來所趣。",
    "T11n0310_117:0664b22_11": "因而現變三千世界，而為建立諸有民人計皆知數樹木華實，令虛空中滿其水火，或化眾寶，從其所變而建立之。",
    "T11n0310_117:0664b25_12": "已能建立，發意之頃靡不蒙度，忽然如故。",
    "T11n0310_117:0664b26_0": "是為第四而得自在。",
    "T11n0310_117:0664b26_1": "又族姓子！",
    "T11n0310_117:0664b26_2": "菩薩以是四神足行而自修立，與十方佛共俱言談，坐起經行不離左右，與諸釋梵及四天王、天、龍、鬼神、揵沓惒、阿須倫、迦留羅、真陀羅、摩休勒、人與非人一切眾生，俱共相隨談言說事，坐起行步。",
    "T11n0310_117:0664c02_3": "所以者何？",
    "T11n0310_117:0664c02_4": "菩薩神足微妙巍巍卓然有異。",
    "T11n0310_117:0664c03_5": "往古修行善法之義，無有缺漏因獲致此。",
    "T11n0310_117:0664c04_0": "何謂神足往古修行善法之義？",
    "T11n0310_117:0664c04_1": "輕便其身恭敬尊長，奉事眾祐趨走給使不以為難，謙卑下意不懷自大，口說善言悅可眾人莫不敬愛，自歸稽首禮節備悉，言行相應其心輕便，不懷慢恣無危害意。",
    "T11n0310_117:0664c08_2": "彼修謙恭自伏其意，聽受尊言順教跪拜，執心柔軟而制其志，精進修行未曾捨離。",
    "T11n0310_117:0664c10_3": "其人具足戒之禮節，身所造行與眾殊特，心不懈慢亦不放逸。",
    "T11n0310_117:0664c11_4": "從其貪欲而起瑕穢瞋恚愚癡心，蠲除此已無有貪嫉。",
    "T11n0310_117:0664c13_5": "饕餮自除，志性不起，則病瘳愈度於眾事。",
    "T11n0310_117:0664c14_6": "所負重擔由因羸劣而致此患，陰蓋眾事為去其擔。",
    "T11n0310_117:0664c15_7": "五事所受施以恩惠依橋道度，以大船度四瀆具，度一切眾生之類越於泛流。",
    "T11n0310_117:0664c17_8": "有所開化超然有異，亂者正之、逸者定之、癖者立之、毀者笑之，不礙迴波決諸狐疑，所說殊異安諸動搖。",
    "T11n0310_117:0664c19_9": "救念諸界覺諸不寤，所可愛重每以惠施後無所悔。",
    "T11n0310_117:0664c20_10": "將濟眾生勸助道意，若見他人積累德本代其歡喜。",
    "T11n0310_117:0664c21_11": "未曾歎己為身獲安，見他人安歡悅善之。",
    "T11n0310_117:0664c22_12": "易養知足不望他利，愛樂出家勸人出學。",
    "T11n0310_117:0664c23_13": "修大弘慈常懷道心，等怨親友樂如虛空。",
    "T11n0310_117:0664c24_14": "見疲極者設以車乘，則以無畏加於眾生。",
    "T11n0310_117:0664c25_15": "見學問者敬之如佛，其未學者不以輕慢。",
    "T11n0310_117:0664c26_16": "其貧匱者施以財業，若疾病者救以醫藥令得濟命。",
    "T11n0310_117:0664c27_17": "見救護者為行恩報而以孝順，行禁戒者能自修慎。",
    "T11n0310_117:0664c29_0": "供養事之不失其意，無恭恪者勸救濟之度於世法。",
    "T11n0310_117:0665a01_1": "所經遊行不犯諸惡，於諸世事而無所著奉行諸德。",
    "T11n0310_117:0665a02_2": "是族姓子！",
    "T11n0310_117:0665a02_3": "修諸神足微妙巍巍，持行如是不失神足，常與其俱至成佛道。",
    "T11n0310_117:0665a04_0": "是為菩薩神足淨行。」",
    "T11n0310_117:0665a05_0": "大寶積經卷第一百一十七"
}