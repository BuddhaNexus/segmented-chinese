{
    "T09n0278_010:0458c11_0": "大方廣佛華嚴經卷第十",
    "T09n0278_010:0458c13_0": "東晉天竺三藏佛馱跋陀羅譯",
    "T09n0278_010:0458c14_0": "◎明法品第十四",
    "T09n0278_010:0458c15_0": "爾時，精進慧菩薩問法慧菩薩言：「佛子！",
    "T09n0278_010:0458c15_1": "初發心菩薩成就如是無量功德之藏，以大莊嚴而自莊嚴，乘一切智乘，入菩薩離生道，遠離世間，志求正覺。",
    "T09n0278_010:0458c18_2": "諸佛所住，皆以得住，決定成就無上菩提。",
    "T09n0278_010:0458c19_3": "彼菩薩摩訶薩云何修習功德轉勝，令諸如來皆悉歡喜，具足菩薩所住功德，清淨之行，大願成滿，得菩薩藏，隨其所應而化度之，已能不捨諸波羅蜜，隨所請眾生皆悉度脫，興隆三寶，永使不絕，一切所為善根境界諸行方便，皆悉不虛？",
    "T09n0278_010:0458c25_4": "「善哉！",
    "T09n0278_010:0458c25_5": "佛子！",
    "T09n0278_010:0458c25_6": "當為我等演說此法，願樂欲聞。",
    "T09n0278_010:0458c26_7": "如諸菩薩所修功德，滅除癡闇、降伏眾魔、制諸外道、離於塵垢、具足成就一切功德，究竟永離惡道諸難。",
    "T09n0278_010:0458c28_8": "具足清淨甚深智慧，菩薩一切諸地功德，諸波羅蜜。",
    "T09n0278_010:0458c29_9": "三昧總持，六通三明，清淨之法，莊嚴一切諸佛世界，具足相好，微妙音聲，清淨心行，一切如來力無所畏，十八不共，薩婆若智。",
    "T09n0278_010:0459a03_10": "具足佛剎，隨成熟眾生，隨時，隨根，無量佛事及諸菩薩無量功德，菩薩正法，菩薩所行，菩薩之道，菩薩境界皆悉滿足，速成如來。",
    "T09n0278_010:0459a06_11": "一切諸佛無量法藏，悉能守護。",
    "T09n0278_010:0459a07_12": "分別廣說，開示顯現，眾魔外道所不能壞，攝持正法而無窮盡，於一切世界悉能演說。",
    "T09n0278_010:0459a09_13": "天王、龍王、夜叉王、乾闥婆王、阿脩羅王、迦樓羅王、緊那羅王、摩睺羅伽王、人王、梵王、諸佛法王，皆悉守護此菩薩摩訶薩。",
    "T09n0278_010:0459a12_14": "一切世間恭敬供養、尊重讚歎，常為諸佛之所護念。",
    "T09n0278_010:0459a13_15": "一切菩薩皆亦愛敬，得善根力、增長白法，能開諸佛甚深法藏，以大正法而自莊嚴，次第演說菩薩所行。」",
    "T09n0278_010:0459a15_16": "爾時，精進慧菩薩欲重宣此義，以偈頌曰：「善哉願說大乘法，　　菩薩所成諸功德，　深入廣大無量行，　　具足清淨無師智。",
    "T09n0278_010:0459a19_0": "　若有菩薩初發心，　　成就功德智慧乘，　入離生道出世間，　　決定疾得佛菩提。",
    "T09n0278_010:0459a21_0": "　云何於佛正法中，　　修習功德轉增勝，　令諸如來悉歡喜，　　佛所住地而得住？",
    "T09n0278_010:0459a23_0": "　所行清淨大願滿，　　具足菩薩智慧藏，　悉能度脫一切眾，　　而於群生無所著？",
    "T09n0278_010:0459a25_0": "　不捨一切波羅蜜，　　諸所施為悉不虛，　所請眾生皆能度，　　興隆佛法永不絕？",
    "T09n0278_010:0459a27_0": "　淨眼境界無障礙，　　具足功德求佛道，　人雄所行清淨道，　　悉為具足分別說？",
    "T09n0278_010:0459a29_0": "　滅除一切愚癡闇，　　降伏眾魔制外道，　離垢功德皆成就，　　得人中尊妙智慧？",
    "T09n0278_010:0459b02_0": "　永離眾難惡道苦，　　清淨智慧皆具足，　無量甚深大功德，　　成就最勝諸道力？",
    "T09n0278_010:0459b04_0": "　得人中上妙智慧，　　隨其所應而度之，　不可思議諸佛剎，　　自在無量作佛事？",
    "T09n0278_010:0459b06_0": "　一切殊勝甚深行，　　分別人雄功德藏，　常能護持最勝法，　　世間諸難莫能壞？",
    "T09n0278_010:0459b08_0": "　云何無畏如師子，　　功德具足如滿月，　猶如蓮華不著水，　　功德清淨如最勝？」",
    "T09n0278_010:0459b10_0": "爾時，法慧菩薩告精進慧菩薩言：「善哉！",
    "T09n0278_010:0459b10_1": "善哉！",
    "T09n0278_010:0459b11_2": "佛子多所饒益、多所安樂、多所惠利、哀愍世間諸天人故，能問如是菩薩甚深清淨之行。",
    "T09n0278_010:0459b13_3": "佛子！",
    "T09n0278_010:0459b13_4": "汝住甚深真實智慧，大精進力，一心修習得不退轉，超出世間，所問自在與如來等。",
    "T09n0278_010:0459b15_5": "佛子！",
    "T09n0278_010:0459b15_6": "汝今諦聽，善思念之。",
    "T09n0278_010:0459b15_7": "我當承佛神力，為汝少說。",
    "T09n0278_010:0459b16_8": "佛子！",
    "T09n0278_010:0459b16_9": "此菩薩摩訶薩已得發心功德之藏，應離癡闇、精勤守護、滅諸放逸。",
    "T09n0278_010:0459b18_10": "「佛子！",
    "T09n0278_010:0459b18_11": "菩薩摩訶薩有十種法，得不放逸。",
    "T09n0278_010:0459b19_12": "何等為十？",
    "T09n0278_010:0459b19_13": "一者、持戒清淨；二者、遠離愚癡，淨菩提心；三者、捨離諂曲，哀愍眾生；四者、勤修善根，得不退轉；五者、常樂寂靜，遠離在家、出家一切凡夫；六者、心不願樂世間之樂；七者、專精修習諸勝善業；八者、捨離二乘求菩薩道；九者、常習功德心無染污；十者、善能分別自知己身。",
    "T09n0278_010:0459b25_14": "佛子！",
    "T09n0278_010:0459b26_0": "是為菩薩修十種行住不放逸。",
    "T09n0278_010:0459b26_1": "「佛子！",
    "T09n0278_010:0459b26_2": "菩薩摩訶薩已能住此不放逸法，又復正行十種淨法。",
    "T09n0278_010:0459b28_3": "何等為十？",
    "T09n0278_010:0459b28_4": "「佛子！",
    "T09n0278_010:0459b28_5": "此菩薩摩訶薩如說修行，念智成就，捨離調戲諸放逸行，安住甚深微妙善法，常樂求法，心無厭足；隨所聞法，得真實觀，具足出生巧妙智慧，能入佛自在；心常寂定，未曾散亂，聞好聞惡，心無憂喜，猶如大地等視眾生；上中下類悉如佛想。",
    "T09n0278_010:0459c05_6": "恭敬供養和尚諸師及善知識菩薩法師。",
    "T09n0278_010:0459c06_7": "念念次第，如一切智。",
    "T09n0278_010:0459c06_8": "佛子！",
    "T09n0278_010:0459c06_9": "是為菩薩十種淨法。",
    "T09n0278_010:0459c07_10": "「佛子！",
    "T09n0278_010:0459c07_11": "菩薩摩訶薩如是精勤修習念知，不捨方便，心無所倚修甚深法，入於無諍；無量無邊深妙佛法皆悉了知，令諸如來皆悉歡喜。",
    "T09n0278_010:0459c10_12": "「佛子！",
    "T09n0278_010:0459c10_13": "菩薩摩訶薩行十種法，能令一切諸佛歡喜。",
    "T09n0278_010:0459c11_14": "何等為十？",
    "T09n0278_010:0459c12_0": "一者、所行精勤而不退轉；二者、不惜身命；三者、不求利養；四者、修一切法猶如虛空；五者、巧方便慧，觀察諸法等同法界；六者、分別諸法，心無所倚；七者、常發大願；八者、成就清淨忍智光明；九者、善知一切損益諸法；十者、所行法門皆悉清淨。",
    "T09n0278_010:0459c17_1": "佛子！",
    "T09n0278_010:0459c17_2": "是為菩薩行十種法，能令一切諸佛歡喜。",
    "T09n0278_010:0459c18_3": "「佛子！",
    "T09n0278_010:0459c18_4": "菩薩復安住十法，能令一切諸佛歡喜。",
    "T09n0278_010:0459c19_5": "何等為十？",
    "T09n0278_010:0459c20_6": "安住不放逸；安住無生法忍；安住大慈；安住大悲；安住滿足諸波羅蜜；安住菩薩清淨之行；安住滿足無量大願；安住巧方便；安住一切力；安住一切法；猶如虛空無所依止。",
    "T09n0278_010:0459c24_7": "佛子！",
    "T09n0278_010:0459c24_8": "是為菩薩安住十法，能令一切諸佛歡喜。",
    "T09n0278_010:0459c25_9": "「佛子！",
    "T09n0278_010:0459c25_10": "菩薩摩訶薩行十種法，能速成就一切諸地。",
    "T09n0278_010:0459c26_11": "何等為十？",
    "T09n0278_010:0459c26_12": "一者、心常樂行諸功德事；二者、行大莊嚴諸波羅蜜道；三者、智慧明達，不隨他語；四者、恒不遠離真善知識；五者、常修精進而不退轉；六者、善取佛意，受持諸法；七者、行諸善根心無憂慼；八者、以大乘莊嚴而自莊嚴，明利慧光普照一切；九者、安住一切諸地法門；十者、同三世佛善根正法。",
    "T09n0278_010:0460a04_13": "佛子！",
    "T09n0278_010:0460a04_14": "是為菩薩行十種法，能速成就一切諸地。",
    "T09n0278_010:0460a05_15": "「佛子！",
    "T09n0278_010:0460a05_16": "彼菩薩摩訶薩住諸地已，先應修習巧妙方便。",
    "T09n0278_010:0460a06_17": "隨其所得諸地法門，隨其所得甚深智慧，隨其行業，隨其依果，隨其境界，隨其自在，隨其示現，隨其分別諸勝法門，得諸勝法門已，悉善分別，於一切法而無所著。",
    "T09n0278_010:0460a10_18": "所有諸法，皆由心造。",
    "T09n0278_010:0460a11_19": "菩薩摩訶薩若能如是明了觀察，則能具足一切諸地。",
    "T09n0278_010:0460a12_20": "彼菩薩摩訶薩作如是念：『我應速成一切諸地，何以故？",
    "T09n0278_010:0460a13_21": "我於諸地如說行時，逮得無量諸功德藏，得無量功德藏已，漸到佛地，到佛地已，能作佛事。』",
    "T09n0278_010:0460a15_22": "是故，菩薩摩訶薩常勤修習、不捨方便、心無憂慼，得大莊嚴，住菩薩住。",
    "T09n0278_010:0460a17_23": "「佛子！",
    "T09n0278_010:0460a17_24": "菩薩摩訶薩復行十法，悉能清淨菩薩諸行。",
    "T09n0278_010:0460a18_25": "何等為十？",
    "T09n0278_010:0460a19_26": "一者、悉捨一切，滿眾生意；二者、持戒清淨，無所毀犯；三者、具足忍辱，無有窮盡；四者、勤修方便而不退轉；五者、離癡正念，常定不亂；六者、分別明了一切諸法；七者、具足成滿一切眾行；八者、功德尊重心如山王；九者、為一切眾生作清涼池；十者、令一切眾生同諸佛法。",
    "T09n0278_010:0460a25_27": "佛子！",
    "T09n0278_010:0460a25_28": "是為菩薩行十種法，悉能清淨菩薩諸行。",
    "T09n0278_010:0460a26_29": "「佛子！",
    "T09n0278_010:0460a26_30": "菩薩摩訶薩如是修行清淨之行，復得十種轉勝妙法。",
    "T09n0278_010:0460a27_31": "何等為十？",
    "T09n0278_010:0460a28_32": "一者、他方諸佛皆悉護念；二者、修習長養超勝善根；三者、安住如來巧密方便；四者、常樂親近依善知識；五者、安住精進修不放逸；六者、分別諸法非總非別；七者、安住具足無上大悲；八者、觀法如實出生智慧；九者、能善修行巧妙方便；十者、一切方便觀如來力。",
    "T09n0278_010:0460b05_33": "佛子！",
    "T09n0278_010:0460b05_34": "是為菩薩十種清淨轉勝妙法。",
    "T09n0278_010:0460b06_0": "「佛子！",
    "T09n0278_010:0460b06_1": "菩薩摩訶薩復有十種清淨之願，何等為十？",
    "T09n0278_010:0460b07_2": "願成就眾生，心無憂慼；願長養善根，嚴淨佛剎；願恭敬供養一切如來；願不惜身命，守護正法；願以種種諸智慧門，悉令眾生生諸佛剎；願諸菩薩入不二法門，入佛法門分別諸法；願令一切所欲見佛，悉得見之；願盡未來際，一切諸劫如須臾頃；願具足普賢菩薩所願；願淨一切種智之門。",
    "T09n0278_010:0460b14_3": "佛子！",
    "T09n0278_010:0460b14_4": "是為菩薩摩訶薩十種清淨之願。",
    "T09n0278_010:0460b15_0": "「佛子！",
    "T09n0278_010:0460b15_1": "菩薩摩訶薩修行十法，悉能滿足一切諸願，何等為十？",
    "T09n0278_010:0460b16_2": "一者、生大莊嚴，心無憂慼；二者、轉向勝願念諸菩薩；三者、所聞十方嚴淨佛剎，悉願往生；四者、究竟未來際；五者、究竟成就一切眾生、滿足大願；六者、住一切劫，不覺其久；七者、於一切苦，不以為苦；八者、於一切樂，心無染著；九者、悉善分別無等等解脫；十者、得大涅槃，無有差別。",
    "T09n0278_010:0460b23_3": "「佛子！",
    "T09n0278_010:0460b23_4": "是為菩薩摩訶薩悉能滿足一切諸願；菩薩摩訶薩滿諸願已，逮得十種無盡法藏，何等為十？",
    "T09n0278_010:0460b25_5": "得見諸佛無盡之藏、得陀羅尼無盡之藏、得分別法無盡之藏、得大悲心覆護一切無盡之藏、得諸三昧無盡之藏、得滿眾生意功德無盡之藏、得深智慧解法真實無盡之藏、得出生諸通分別眾寶無盡之藏、得一切諸佛威神守護無盡之藏、得分別無量無邊世界智慧無盡之藏。",
    "T09n0278_010:0460c03_6": "佛子！",
    "T09n0278_010:0460c03_7": "是為菩薩摩訶薩得十種無盡之藏，成就無量無邊功德之藏。",
    "T09n0278_010:0460c04_8": "具足淨慧，隨其所應而化度之。",
    "T09n0278_010:0460c05_9": "「佛子！",
    "T09n0278_010:0460c05_10": "云何菩薩摩訶薩隨其所應而化眾生？",
    "T09n0278_010:0460c06_11": "此菩薩知諸眾生所宜方便；知諸眾生種種因緣；知諸眾生心心所念；知心念已，教對治法：貪欲多者，教不淨觀；瞋恚多者，教大慈觀；愚癡多者，教令分別一切諸法；三毒等分，教以具足勝智法門；樂生死者，教三種苦；著諸有者，教空法門；懈怠眾生，教行精進；我慢眾生，教平等觀；心諂曲者，教菩薩心寂靜非有；如是一切諸煩惱患，教以無量對治法門。",
    "T09n0278_010:0460c14_12": "具足次第演說義味，分別智慧平等觀法，先後無違。",
    "T09n0278_010:0460c15_13": "演說諸法破壞之性，而於法界無所散滅，斷除疑惑，令悉歡喜；隨其諸根教入真諦，教諸功德入如來海；說真實際，以壞眾相；教等法界開示法藏；教一切依心無所染；教平等念一切諸佛恭敬親近；教柔軟音而無所著；教一切音而無差別；教殊勝法而無倫匹；教具足一切如來平等智身。",
    "T09n0278_010:0460c22_14": "菩薩如是，常能化度一切眾生，而心寂定未曾散亂。",
    "T09n0278_010:0460c24_15": "不捨一切諸波羅蜜，具足莊嚴六波羅蜜，普為一切群生類故。",
    "T09n0278_010:0460c25_16": "悉能捨離內外所有，而未曾起慳吝之心，是名清淨檀波羅蜜。",
    "T09n0278_010:0460c27_17": "又復不生持戒相故，於戒無著，是名清淨尸波羅蜜。",
    "T09n0278_010:0460c28_18": "悉能堪忍一切諸苦，聞好聞惡，心無憂喜，未曾傾動猶如大地，是名清淨羼提波羅蜜。",
    "T09n0278_010:0461a01_19": "勇猛精進、方便修習，其心堅固而不退轉，究竟成就佛智慧門，是名清淨毘梨耶波羅蜜。",
    "T09n0278_010:0461a03_20": "捨一切欲，離生喜樂清淨次第，入於正受而無所染；燒滅煩惱，生無量定具大神通；次第超越，入於無量諸三昧門，於一三昧門入無量三昧，悉知一切三昧境界，漸具諸佛智慧之地；是名清淨禪波羅蜜。",
    "T09n0278_010:0461a08_21": "於諸佛所聞法受持，恭敬親近諸善知識，心無疲倦；常樂聞法，無有厭足；所聞諸法，能正觀察，入真實定，捨離一切顛倒邪見；妙善方便，分別了知諸法相海無有自性，修習如來深智慧門；具足一切智慧之力，乘普門慧，能入一切智慧之門；是名清淨般若波羅蜜。",
    "T09n0278_010:0461a14_22": "示現一切世間威儀，教化眾生心無憂慼。",
    "T09n0278_010:0461a15_23": "隨其所應示現其身，一切所行，心無染著。",
    "T09n0278_010:0461a16_24": "示現童蒙黠慧所行；示現生死及解脫門，善能分別諸方便行；示現無量諸莊嚴事，能入一切諸生趣中，解了一切眾生所行；是名清淨方便波羅蜜。",
    "T09n0278_010:0461a19_25": "究竟成就一切眾生，究竟嚴淨一切世界，究竟供養一切如來，究竟解達諸法真實而無障礙，究竟修行具足法界，究竟未來劫住如須臾頃，究竟未來劫猶如一念，究竟解達一切成壞，究竟示現一切佛剎，究竟逮得諸佛智慧，是名具足願波羅蜜。",
    "T09n0278_010:0461a25_26": "自專正力離眾煩惱，具足清淨能正他力；具足成就無能壞者。",
    "T09n0278_010:0461a27_27": "大悲力滿足、大慈力平等，悉能覆護一切眾生。",
    "T09n0278_010:0461a28_28": "陀羅尼力能持一切諸方便義。",
    "T09n0278_010:0461a28_29": "妙辯才力，令諸眾生皆悉歡喜。",
    "T09n0278_010:0461a29_30": "諸波羅蜜力莊嚴大乘，弘誓願力未曾斷絕。",
    "T09n0278_010:0461b01_31": "諸神通力，出生無量具佛神力，覆護一切；是名清淨力波羅蜜。",
    "T09n0278_010:0461b03_32": "知貪欲增、知瞋恚增、知愚癡增，又知等分分別學地，於一念中，悉知眾生心心所行，能知眾生諸所希望，能知一切諸法真實，解達諸佛深智慧力，普知一切諸法界門；是名清淨智波羅蜜。",
    "T09n0278_010:0461b07_33": "「佛子！",
    "T09n0278_010:0461b07_34": "菩薩摩訶薩如是清淨諸波羅蜜，滿足諸波羅蜜，不捨諸波羅蜜，乘大莊嚴悉能度脫所請眾生。",
    "T09n0278_010:0461b10_35": "教化一切修習善行，悉令一切永離惡道，勤修精進超出眾難。",
    "T09n0278_010:0461b11_36": "貪欲多者，教離欲觀；瞋恚多者，教平等觀；邪見多者，教因緣觀；欲界眾生，教離欲恚惡不善法；色界眾生，教增上觀；無色界眾生，教細微智慧；樂聲聞緣覺，教寂靜行；樂大乘者，教以十力莊嚴大乘。",
    "T09n0278_010:0461b16_37": "如初發心時，見有眾生墮諸惡道，大師子吼，我當知其心病，以諸法門而濟度之。",
    "T09n0278_010:0461b18_38": "菩薩具足如此智慧，皆能度脫一切眾生。",
    "T09n0278_010:0461b19_39": "「佛子！",
    "T09n0278_010:0461b19_40": "菩薩摩訶薩能如是行者，則能興隆三寶，永使不絕。",
    "T09n0278_010:0461b20_41": "所以者何？",
    "T09n0278_010:0461b20_42": "菩薩摩訶薩教化眾生，發菩提心，是故能令佛寶不斷；開示甚深諸妙法藏，是故能令法寶不斷；具足受持威儀教法，是故能令僧寶不斷。",
    "T09n0278_010:0461b24_43": "「復次，悉能讚歎一切大願，是故能令佛寶不斷；分別解說十二緣起，是故能令法寶不斷；行六和敬，是故能令僧寶不斷。",
    "T09n0278_010:0461b27_0": "「復次，下佛種子於眾生田，生正覺芽，是故能令佛寶不斷；不惜身命護持正法，是故能令法寶不斷；善御大眾，心無憂惱，是故能令僧寶不斷；去、來、今佛所說正法，不違其教，是故能令三寶不斷；菩薩如是不斷三寶，一切所行無有不善，彼能悉行一切迴向，決定究竟無上菩提。",
    "T09n0278_010:0461c04_1": "菩薩如是安住清淨身、口、意業已，所說善根教化眾生，種種方便，所言不虛，能令眾生皆得歡喜。",
    "T09n0278_010:0461c06_2": "彼菩薩摩訶薩諸所施行，乃至無有一念錯謬，如是一切諸深妙行，皆為智慧方便攝持，悉能迴向無上菩提。",
    "T09n0278_010:0461c09_3": "「如是菩薩安住離癡清白法已，於念念中具足出生十種莊嚴，何等為十？",
    "T09n0278_010:0461c11_4": "色身莊嚴，隨應示現；語言莊嚴，除眾疑惑，悉令歡喜；意行莊嚴，於一念中，入諸正受；佛剎莊嚴，滅除一切諸煩惱跡；光明莊嚴，普照十方；眷屬莊嚴，能集勝眾，悉令歡喜；神力莊嚴，隨其所應，自在示現；佛教莊嚴，皆能攝取諸黠慧者；涅槃地莊嚴，一處成道悉能充滿示現十方；持法莊嚴，隨眾隨時隨其器量而為說法。",
    "T09n0278_010:0461c18_5": "「菩薩如是於念念中具足出生十種莊嚴已，身、口、意行悉皆清淨，永離愚癡，智慧成就。",
    "T09n0278_010:0461c20_6": "如此菩薩，若有親近恭敬，隨逐出家聽受法教，隨喜憶念乃至見聞此等眾生必定究竟無上菩提。",
    "T09n0278_010:0461c22_7": "「佛子！",
    "T09n0278_010:0461c23_8": "譬如阿伽陀藥，眾生見者，眾病悉除；菩薩成就如是無量法藏，眾生見者煩惱諸病皆悉除愈，於白淨法心得自在。",
    "T09n0278_010:0461c25_9": "「佛子！",
    "T09n0278_010:0461c25_10": "菩薩摩訶薩若得成就如是方便，安住此法，除滅愚癡。",
    "T09n0278_010:0461c27_11": "具足智慧故，降伏眾魔；大慈悲心故，制諸外道；具足智慧功德力故，除滅一切心垢煩惱；入金剛定故，具足善根心無憂慼；於先佛所修功德力故，能離一切惡道諸難；清淨智慧悉滿足故，出生菩薩清淨諸地、諸波羅蜜、一切三昧、六通、三明、四無所畏，次第方便智慧力故，淨諸佛剎相好莊嚴；身、口、意淨白淨法力故，得佛十力、四無所畏、十八不共平等佛法；智慧分別速解諸法，一切種智平等正覺諸大願力，如來神力，大智慧力，隨順眾生現諸佛剎；隨應受化，轉大法輪，度脫無量無邊眾生。",
    "T09n0278_010:0462a09_12": "「佛子！",
    "T09n0278_010:0462a09_13": "菩薩摩訶薩如是修行無量法藏，次第具足得如來處；於無量剎修菩薩行，護持正法為大法師，守護攝持如來法藏，成就四辯，於大眾中演暢深法，身相端嚴，說法周備；於四辯才，具足無量巧妙方便，能得無盡諸智慧門，音聲殊妙，演一法言能悅一切，隨宜順導，令得開解，入智慧門。",
    "T09n0278_010:0462a16_14": "菩薩以如是等無量方便，普為眾生開闡法藏而未曾生懈怠之心；於大眾中，而無所畏，一切世間無能壞者；具足增上般若波羅蜜，次第分別一切法相而無斷絕。",
    "T09n0278_010:0462a20_15": "勝妙四辯，說一切法，種種譬諭，不可窮盡。",
    "T09n0278_010:0462a21_16": "具足大悲能令一切清涼悅樂。",
    "T09n0278_010:0462a22_17": "修習大慈，充遍十方。",
    "T09n0278_010:0462a22_18": "處師子座，廣為眾生說微妙法。",
    "T09n0278_010:0462a23_19": "唯除如來無能過者、無能見頂、無能觀察、無能屈者、無能問難，若能窮其言論之辯，無有是處。",
    "T09n0278_010:0462a25_20": "「佛子！",
    "T09n0278_010:0462a25_21": "菩薩摩訶薩成就如是勝妙法已，無邊世界滿中大眾，彼一一身，猶如三千大千世界。",
    "T09n0278_010:0462a27_22": "菩薩摩訶薩處彼眾中，其身殊特，映蔽大會，皆悉不現。",
    "T09n0278_010:0462a29_0": "以大慈心，普覆一切。",
    "T09n0278_010:0462a29_1": "甚深智慧，分別彼心。",
    "T09n0278_010:0462b01_0": "成就無畏，具足辯才，廣為說法，皆令歡喜。",
    "T09n0278_010:0462b02_0": "何以故？",
    "T09n0278_010:0462b02_1": "菩薩摩訶薩成就無量淨智慧故、成就無量巧方便故、成就無量正念力故、成就無盡巧方便故、成就分別諸法陀羅尼故、成就分別諸法深智慧故、成就諸佛威神力故、成就三世諸佛實智慧故、成就三世諸佛清淨巧方便故、成就廣說一切諸佛甚深法藏護持法故、成就三世諸佛勝妙智慧菩薩大願智慧力故。」",
    "T09n0278_010:0462b09_2": "爾時，法慧菩薩說是漸增功德藏已，欲重宣此義，承佛威神，以偈頌曰：「菩薩住初地，　　長養功德藏，　修習不放逸，　　慧光照十方。",
    "T09n0278_010:0462b14_0": "　菩薩菩提心，　　守護常不忘，　十方諸如來，　　心皆大歡喜。",
    "T09n0278_010:0462b16_0": "　勤修行精進，　　正念力堅固，　所行不退轉，　　不著於世間。",
    "T09n0278_010:0462b18_0": "　常樂甚深法，　　成就無諍定，　十方諸最勝，　　一切皆歡喜。",
    "T09n0278_010:0462b20_0": "　諸佛歡喜已，　　究竟精進度，　成就功德藏，　　無量深智慧。",
    "T09n0278_010:0462b22_0": "　一切行清淨，　　具足於諸地，　十方佛本願，　　皆悉具足滿。",
    "T09n0278_010:0462b24_0": "　如是智慧成，　　得諸深法藏，　得是法藏已，　　隨順於世間。",
    "T09n0278_010:0462b26_0": "　成就巧方便，　　分別眾生心，　隨所應教化，　　而為演說法。",
    "T09n0278_010:0462b28_0": "　已能廣說法，　　不捨於自行，　具足波羅蜜，　　成就大功德。",
    "T09n0278_010:0462c01_0": "　已具波羅蜜，　　本所請眾生，　無量生死海，　　皆悉究竟度。",
    "T09n0278_010:0462c03_0": "　如是常修習，　　日夜無休懈，　興隆佛法僧，　　永使不斷絕。",
    "T09n0278_010:0462c05_0": "　所修無量行，　　清白悉具足，　一切皆究竟，　　成就最勝地。",
    "T09n0278_010:0462c07_0": "　菩薩所修行，　　真實無虛偽，　度脫眾生類，　　離諸煩惱垢。",
    "T09n0278_010:0462c09_0": "　成就如是法，　　除滅愚癡闇，　降伏一切魔，　　究竟得菩提。",
    "T09n0278_010:0462c11_0": "　佛子如是行，　　具足如來智，　悉能分別說，　　諸佛甚深藏。",
    "T09n0278_010:0462c13_0": "　若能如是說，　　法師中第一，　等為諸群生，　　普雨甘露法。",
    "T09n0278_010:0462c15_0": "　無極大慈悲，　　充滿十方界，　悉能分別知，　　一切眾生心。",
    "T09n0278_010:0462c17_0": "　已了眾生心，　　及諸餘心行，　為彼說深法，　　無量無有數。",
    "T09n0278_010:0462c19_0": "　進止常安諦，　　猶如大象王，　威猛如師子，　　一切莫能害。",
    "T09n0278_010:0462c21_0": "　不動如須彌，　　智慧如大海，　普雨甘露水，　　除滅煩惱熱。」",
    "T09n0278_010:0462c23_0": "法慧菩薩說是偈已，如來隨喜，大眾奉行。",
    "T09n0278_010:0462c24_1": "◎◎大方廣佛華嚴經佛昇夜摩天宮自在品第十五爾時，如來威神力故，十方一切諸佛世界、諸四天下一一閻浮提，皆有如來坐菩提樹下，無不顯現。",
    "T09n0278_010:0462c29_2": "彼諸菩薩各承佛神力，說種種法，皆悉自謂在於佛所。",
    "T09n0278_010:0463a01_3": "爾時，世尊威神力故，不離道樹及帝釋宮，向夜摩天寶莊嚴殿。",
    "T09n0278_010:0463a03_4": "時，彼天王遙見佛來，即於殿上敷蓮華藏寶師子座；十萬種寶以為莊嚴；十萬寶帳，彌覆其上；十萬寶網，以為珓珞；次上十萬眾妙寶蓋，又復十萬天諸華蓋、天繒、雜寶，以為垂帶；十萬瓔珞而莊嚴之；十萬寶衣以敷其上；十萬天子在前立侍；十萬梵天而圍遶之；十萬菩薩在前讚歎；十萬光明以為照耀；十萬妓樂自然演出；十萬正法娛樂音聲；十萬善根妙相顯現；十萬如來威神護持；十萬功德藏而長養之；十萬三昧而嚴淨之；十萬願藏以為清淨；十萬奇特未曾有法勝相顯出；十萬妙法而現在前；十萬自在處處普現；十萬功德妙相等起；十萬音聲演出諸法。",
    "T09n0278_010:0463a16_5": "時，彼天王莊嚴寶蓮華藏師子座已，合掌恭敬白佛言：「善來世尊！",
    "T09n0278_010:0463a17_6": "唯願哀愍處此宮殿。」",
    "T09n0278_010:0463a18_7": "時，佛受請，即昇寶殿，一切十方夜摩天宮，亦復如是。",
    "T09n0278_010:0463a19_8": "爾時，天王無量音樂寂然無聲，即自憶念過去佛所所種善根，以偈頌曰：「名稱如來聞十方，　　諸吉祥中最無上，　來入摩尼莊嚴殿，　　是故此處最吉祥。",
    "T09n0278_010:0463a24_0": "　寶王如來世間燈，　　諸吉祥中最無上，　來入甘露上味殿，　　是故此處最吉祥。",
    "T09n0278_010:0463a26_0": "　喜王如來慧無量，　　諸吉祥中最無上，　來入雜寶莊嚴殿，　　是故此處最吉祥。",
    "T09n0278_010:0463a28_0": "　慧眼如來世間燈，　　諸吉祥中最無上，　來入殊特最勝殿，　　是故此處最吉祥。",
    "T09n0278_010:0463b01_0": "　饒益如來義無量，　　諸吉祥中最無上，　來入清淨寶山殿，　　是故此處最吉祥。",
    "T09n0278_010:0463b03_0": "　無師如來世間尊，　　諸吉祥中最無上，　來入微妙寶香殿，　　是故此處最吉祥。",
    "T09n0278_010:0463b05_0": "　天人中尊世間燈，　　諸吉祥中最無上，　來入輕微妙香殿，　　是故此處最吉祥。",
    "T09n0278_010:0463b07_0": "　無去如來論師子，　　諸吉祥中最無上，　來入明淨普眼殿，　　是故此處最吉祥。",
    "T09n0278_010:0463b09_0": "　分別如來功德持，　　諸吉祥中最無上，　來入娛樂莊嚴殿，　　是故此處最吉祥。",
    "T09n0278_010:0463b11_0": "　苦行如來利世間，　　諸吉祥中最無上，　來入等色普照殿，　　是故此處最吉祥。」",
    "T09n0278_010:0463b13_0": "如此間夜摩天王，佛神力故，憶念過去諸等正覺，以偈讚歎。",
    "T09n0278_010:0463b14_1": "如是十方一切世界夜摩天王，各自憶念過去佛所所種善根，以偈讚歎，亦復如是。",
    "T09n0278_010:0463b16_2": "爾時，世尊昇其寶殿，寶蓮華藏師子座上結跏趺坐。",
    "T09n0278_010:0463b17_3": "爾時，寶殿忽然廣博猶如夜摩天處，十方世界亦復如是。",
    "T09n0278_010:0463b19_0": "大方廣佛華嚴經夜摩天宮菩薩說偈",
    "T09n0278_010:0463b20_0": "品第十六",
    "T09n0278_010:0463b21_0": "爾時，十方各過十萬佛剎塵數世界，有世界名無量慧、次名幢慧、次名地慧、次名勝慧、次名燈慧、次名金剛慧、次名安樂慧、次名日慧、次名清淨慧、次名梵慧。",
    "T09n0278_010:0463b24_1": "其佛號常住眼、次號無量眼、次號真實眼、次號不動眼、次號天眼、次號清淨眼、次號安諦眼、次號明相眼、次號無上眼、次號淨光澤眼。",
    "T09n0278_010:0463b27_2": "其菩薩名功德林、次名慧林、次名勝林、次名無畏林、次名慚愧林、次名精進林、次名力成就林、次名堅固林、次名如來林、次名智林。",
    "T09n0278_010:0463c02_3": "此諸菩薩各於其國佛所淨修梵行。",
    "T09n0278_010:0463c02_4": "爾時，佛神力故，彼諸菩薩各與一佛世界塵數菩薩來詣佛所，恭敬禮拜。",
    "T09n0278_010:0463c04_5": "佛神力故，隨所來方化作寶藏師子之座，結跏趺坐，充滿十方。",
    "T09n0278_010:0463c06_6": "如此世界夜摩天上菩薩雲集，十方世界亦復如是。",
    "T09n0278_010:0463c07_7": "爾時，世尊從兩足指放百千億妙色光明，普照十方一切世界、諸四天下、菩提樹下夜摩天宮蓮華藏寶師子座，如來神力及諸大會，皆悉顯現。",
    "T09n0278_010:0463c10_8": "爾時，功德林菩薩承佛神力，普觀十方，以偈頌曰：「普放淨光明，　　遍照十方界，　一切悉覩佛，　　通達無障礙。",
    "T09n0278_010:0463c14_0": "　佛處夜摩宮，　　蓮華寶座上，　一切諸世間，　　奇特未曾有。",
    "T09n0278_010:0463c16_0": "　讚歎十如來，　　眾生皆悉聞，　世尊大眾會，　　一切無不見。",
    "T09n0278_010:0463c18_0": "　普於十方界，　　演說無上法，　亦悉同名字，　　如我菩薩眾，　各從十方界，　　來詣於此處，　彼諸上人等，　　清淨修梵行。",
    "T09n0278_010:0463c22_0": "　彼諸如來等，　　亦各同名號，　見佛清淨剎，　　自在神通力。",
    "T09n0278_010:0463c24_0": "　一切見如來，　　人中或道場，　又復見世尊，　　處此夜摩宮，　一切諸世間，　　莫能思議佛，　隨彼眾生願，　　一切皆悉見。",
    "T09n0278_010:0463c28_0": "　眾生見如來，　　無量自在力，　離世大仙人，　　功德藏無量。",
    "T09n0278_010:0464a01_0": "　遊行十方界，　　一切無障礙，　一身為無量，　　無量身為一。",
    "T09n0278_010:0464a03_0": "　功德甚深妙，　　一切莫能測，　無著無所依，　　清淨如虛空。」",
    "T09n0278_010:0464a05_0": "爾時，慧林菩薩承佛神力，普觀十方，以偈頌曰：「不可思議劫，　　天人師難值，　離垢諸大人，　　此會亦難遇。",
    "T09n0278_010:0464a09_0": "　悉皆一切智，　　慧光靡不照，　演說深妙法，　　饒益於眾生。",
    "T09n0278_010:0464a11_0": "　一切諸世間，　　常為癡冥蔽，　如來世燈明，　　皆悉能除滅。",
    "T09n0278_010:0464a13_0": "　施戒忍精進，　　禪定三昧藏，　修習深妙智，　　普照於一切。",
    "T09n0278_010:0464a15_0": "　如來無與等，　　何況有勝者？",
    "T09n0278_010:0464a16_0": "　顛倒取諸法，　　是故不見佛。",
    "T09n0278_010:0464a17_0": "　自在神通力，　　無量難思議，　無來亦無去，　　說法度眾生。",
    "T09n0278_010:0464a19_0": "　若有得聞見，　　清淨天人師，　永出諸惡道，　　遠離一切苦。",
    "T09n0278_010:0464a21_0": "　無量無數劫，　　修習求菩提，　逮成等正覺，　　廣度諸群生。",
    "T09n0278_010:0464a23_0": "　不可思議劫，　　供養無量佛，　若能解是義，　　功德勝於彼。",
    "T09n0278_010:0464a25_0": "　雖施無量剎，　　滿中諸珍寶，　不能解此義，　　終不成正覺。」",
    "T09n0278_010:0464a27_0": "爾時，勝林菩薩承佛神力，普觀十方，以偈頌曰：「猶如春後月，　　虛空無雲曀，　日曜清淨光，　　一切無不照。",
    "T09n0278_010:0464b02_0": "　光明無限量，　　世間無能數，　有眼尚不知，　　何況盲冥者？",
    "T09n0278_010:0464b04_0": "　如來亦如是，　　功德光無量，　無量無數劫，　　莫能分別知。",
    "T09n0278_010:0464b06_0": "　光明無來處，　　去亦無所至，　不生亦不滅，　　空寂無所有。",
    "T09n0278_010:0464b08_0": "　未來一切法，　　悉無有來者，　無生無現在，　　是故無過去。",
    "T09n0278_010:0464b10_0": "　一切法無生，　　亦復無有滅，　若能如是解，　　斯人覩如來。",
    "T09n0278_010:0464b12_0": "　諸法無生故，　　當知無所有，　如是分別知，　　此人達深義。",
    "T09n0278_010:0464b14_0": "　諸法無自性，　　一切無能知，　若能如是解，　　是則無所解。",
    "T09n0278_010:0464b16_0": "　所言有生者，　　當知由所生，　解彼真實性，　　是則無疑惑。",
    "T09n0278_010:0464b18_0": "　一切諸所生，　　正觀亦如是，　菩薩如是觀，　　具足一切智。」",
    "T09n0278_010:0464b20_0": "爾時，無畏林菩薩承佛神力，普觀十方，以偈頌曰：「此處無邊際，　　廣大如法界，　一切無不至，　　湛然不遷變。",
    "T09n0278_010:0464b24_0": "　若聞如是法，　　恭敬信樂者，　永離三惡道，　　一切諸難苦。",
    "T09n0278_010:0464b26_0": "　往詣諸世界，　　無量不可數，　聞此甚深法，　　憶念善受持。",
    "T09n0278_010:0464b28_0": "　聞受大仙人，　　清淨深妙法，　一向求菩提，　　究竟無上道。",
    "T09n0278_010:0464c01_0": "　深信過去佛，　　及彼諸佛法，　一切世間燈，　　除滅眾癡闇。",
    "T09n0278_010:0464c03_0": "　若有得聞佛，　　無量自在力，　決定信向者，　　具足人中雄。",
    "T09n0278_010:0464c05_0": "　若能一心信，　　現在一切佛，　彼成等正覺，　　開示無量義。",
    "T09n0278_010:0464c07_0": "　無量無數劫，　　此法甚難值，　若有得聞者，　　當知本願力。",
    "T09n0278_010:0464c09_0": "　如是佛深法，　　悉能善受持，　廣為眾生說，　　是人難思議。",
    "T09n0278_010:0464c11_0": "　是故勤精進，　　修行大莊嚴，　聞持是正法，　　究竟得菩提。」",
    "T09n0278_010:0464c13_0": "爾時，慚愧林菩薩承佛神力，普觀十方，以偈頌曰：「得聞真諦法，　　殊特未曾有，　歡喜信樂者，　　除滅眾疑惑。",
    "T09n0278_010:0464c17_0": "　一切知見人，　　自說深妙法，　佛慧靡不照，　　是故難思議。",
    "T09n0278_010:0464c19_0": "　非從智慧生，　　亦非無智生，　了達一切法，　　除滅世間闇。",
    "T09n0278_010:0464c21_0": "　色法非色法，　　此二不為一，　愚智亦如是，　　其性各別異。",
    "T09n0278_010:0464c23_0": "　生死及涅槃，　　此二悉虛妄，　愚智亦如是，　　二俱無真實。",
    "T09n0278_010:0464c25_0": "　世界始成立，　　無有敗壞相，　愚智亦如是，　　二俱相乖違。",
    "T09n0278_010:0464c27_0": "　菩薩初發心，　　及以最後心，　愚智亦如是，　　二俱不相應。",
    "T09n0278_010:0464c29_0": "　譬如六情識，　　迭用互不同，　愚智亦如是，　　究竟不和合。",
    "T09n0278_010:0465a02_0": "　譬如伽陀藥，　　消滅一切毒，　智慧亦如是，　　除滅諸癡闇。",
    "T09n0278_010:0465a04_0": "　法王無上尊，　　是勝莫能過，　所說皆真實，　　以故難值遇。」",
    "T09n0278_010:0465a06_0": "爾時，精進林菩薩承佛神力，普觀十方，以偈頌曰：「諸法無差別，　　唯佛分別知，　一切無不達，　　智慧到彼岸。",
    "T09n0278_010:0465a10_0": "　如金及金色，　　其性無差別，　如是法非法，　　其性無有異。",
    "T09n0278_010:0465a12_0": "　眾生非眾生，　　二俱無真實，　如是法非法，　　其性無所有。",
    "T09n0278_010:0465a14_0": "　譬如未來世，　　無有過去相，　一切法如是，　　無有真實相。",
    "T09n0278_010:0465a16_0": "　譬如過去法，　　無有生起相，　諸法亦如是，　　皆悉無有相。",
    "T09n0278_010:0465a18_0": "　涅槃不可取，　　說時有二種，　諸法亦如是，　　無有差別相。",
    "T09n0278_010:0465a20_0": "　譬如種種數，　　皆悉是數法，　諸法亦如是，　　其性無別異。",
    "T09n0278_010:0465a22_0": "　譬如數法十，　　增一至無量，　皆悉是本數，　　智慧故差別。",
    "T09n0278_010:0465a24_0": "　譬如諸世界，　　劫燒有終敗，　虛空無損減，　　無師智亦然。",
    "T09n0278_010:0465a26_0": "　十方空無異，　　眾生起分別，　如是取如來，　　虛妄不見佛。」",
    "T09n0278_010:0465a28_0": "爾時，力成就林菩薩承佛神力，普觀十方，以偈頌曰：「一切眾生類，　　悉皆三世攝，　三世諸眾生，　　皆為五陰攝。",
    "T09n0278_010:0465b03_0": "　五陰從業起，　　諸業因心起，　心法猶如幻，　　眾生亦如是。",
    "T09n0278_010:0465b05_0": "　世間非自作，　　亦復非他作，　不知真實性，　　生死輪常轉。",
    "T09n0278_010:0465b07_0": "　所謂世間轉，　　皆悉是苦轉，　眾生不知故，　　生死輪常轉。",
    "T09n0278_010:0465b09_0": "　世間非世間，　　二俱非真實，　眾生愚癡故，　　妄取諸法相。",
    "T09n0278_010:0465b11_0": "　三世五陰法，　　說名為世間，　斯由虛妄有，　　無則出世間。",
    "T09n0278_010:0465b13_0": "　何等是五陰，　　五陰有何相，　不見五陰壞，　　妄取謂常住。",
    "T09n0278_010:0465b15_0": "　五陰虛妄法，　　真實無所有，　空寂不遷變，　　究竟離眾相。",
    "T09n0278_010:0465b17_0": "　世間既虛寂，　　佛及法亦然，　斯等三種法，　　其性無所有。",
    "T09n0278_010:0465b19_0": "　除滅諸顛倒，　　明了見真實，　一切知見人，　　常現在其前。」",
    "T09n0278_010:0465b21_0": "爾時，堅固林菩薩承佛神力，普觀十方，以偈頌曰：「譬如地種性，　　自性無所有，　一切佛自在，　　其性亦如是。",
    "T09n0278_010:0465b25_0": "　一切諸世間，　　咸共偁讚佛，　求彼偁讚法，　　十方無來處。",
    "T09n0278_010:0465b27_0": "　眾生虛妄取，　　謂之為真實，　分別離眾生，　　業性不可得。",
    "T09n0278_010:0465b29_0": "　業性無所有，　　眾生身非真，　種種無量色，　　亦復無來處。",
    "T09n0278_010:0465c02_0": "　一切諸形色，　　業性難思議，　雖見無所有，　　識性亦如是。",
    "T09n0278_010:0465c04_0": "　諸佛身如是，　　不可得思議，　無量妙色身，　　普現一切剎。",
    "T09n0278_010:0465c06_0": "　無量身非佛，　　佛非無量身，　清淨妙法身，　　究竟度彼岸。",
    "T09n0278_010:0465c08_0": "　若有能得見，　　清淨妙法身，　是人於佛法，　　其心無癡惑。",
    "T09n0278_010:0465c10_0": "　過去一切法，　　觀察等涅槃，　彼人見如來，　　究竟常安住。",
    "T09n0278_010:0465c12_0": "　修習正憶念，　　明了見正覺，　無相無所有，　　是名法王子。」",
    "T09n0278_010:0465c14_0": "爾時，如來林菩薩承佛神力，普觀十方，以偈頌曰：「譬如工畫師，　　分布諸彩色，　虛妄取異色，　　四大無差別。",
    "T09n0278_010:0465c18_0": "　四大非彩色，　　彩色非四大，　不離四大體，　　而別有彩色。",
    "T09n0278_010:0465c20_0": "　心非彩畫色，　　彩畫色非心，　離心無畫色，　　離畫色無心。",
    "T09n0278_010:0465c22_0": "　彼心不常住，　　無量難思議，　顯現一切色，　　各各不相知。",
    "T09n0278_010:0465c24_0": "　猶如工畫師，　　不能知畫心，　當知一切法，　　其性亦如是。",
    "T09n0278_010:0465c26_0": "　心如工畫師，　　畫種種五陰，　一切世界中，　　無法而不造。",
    "T09n0278_010:0465c28_0": "　如心佛亦爾，　　如佛眾生然，　心佛及眾生，　　是三無差別。",
    "T09n0278_010:0466a01_0": "　諸佛悉了知，　　一切從心轉，　若能如是解，　　彼人見真佛。",
    "T09n0278_010:0466a03_0": "　心亦非是身，　　身亦非是心，　作一切佛事，　　自在未曾有。",
    "T09n0278_010:0466a05_0": "　若人欲求知，　　三世一切佛，　應當如是觀，　　心造諸如來。」",
    "T09n0278_010:0466a07_0": "爾時，智林菩薩承佛神力，普觀十方，以偈頌曰：「所取不可取，　　所見不可見，　所聞不可聞，　　所思不可思。",
    "T09n0278_010:0466a11_0": "　於有量無量，　　不應作限量，　有量及無量，　　二俱無所取。",
    "T09n0278_010:0466a13_0": "　不應說而說，　　是為自欺誑，　己事不成就，　　不能悅眾生。",
    "T09n0278_010:0466a15_0": "　若有能讚歎，　　無量諸如來，　不可思議劫，　　功德不可盡。",
    "T09n0278_010:0466a17_0": "　猶如隨意珠，　　能現無量色，　此色非真色，　　諸佛亦如是。",
    "T09n0278_010:0466a19_0": "　如虛空清淨，　　非色不可見，　能現一切色，　　其性不可見。",
    "T09n0278_010:0466a21_0": "　如是大智人，　　示現無量色，　非識之所識，　　一切莫能覩。",
    "T09n0278_010:0466a23_0": "　雖聞如來聲，　　音聲非如來，　離聲復不知，　　如來等正覺。",
    "T09n0278_010:0466a25_0": "　是處甚深妙，　　若能分別知，　莊嚴無上道，　　遠離諸虛妄。",
    "T09n0278_010:0466a27_0": "　一切諸如來，　　無有說佛法，　隨其所應化，　　而為演說法。」",
    "T09n0278_010:0466a28_1": "◎大方廣佛華嚴經卷第十"
}