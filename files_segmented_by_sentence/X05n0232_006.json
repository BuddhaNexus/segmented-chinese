{
    "X05n0232_006:0775b01_0": "大方廣佛華嚴經疏演義鈔卷第六",
    "X05n0232_006:0775b02_0": "清涼山大華嚴寺沙門澄觀撰述",
    "X05n0232_006:0775b03_0": "▲第三義理分齊已知此經總屬圓教未知圓義分齊云何。",
    "X05n0232_006:0775b05_0": "第三義理分齊中疏文分二先總明大意後今顯別教下開章別釋前中分三初結前生後二總顯深廣三結屬所攝今初兩句前句結前謂前教攝中不別明攝者以五教第五指於此經義當已攝況諸師立教皆以華嚴為圓故知圓攝後未知下一句生後。",
    "X05n0232_006:0775b11_0": "▲然此教海宏深包含無外色空交暎德用重重語其橫收全收五教乃至人天總無不包方顯深廣。",
    "X05n0232_006:0775b13_0": "然此教海下第二總明深廣有法喻合今初至方顯深廣法說也初二句總標宏大也即是廣義色空交暎德用重重釋深也然言含法喻如海傍無邊涯連天一色空徹海底海暎空天即下四門之二總攝歸真並皆空淨事理無礙即交暎色空色不礙空空不礙色也德用重重即唯明深具十玄門重重無盡即事事無礙如海十德互相周遍語其橫收下釋上廣也如下二地中說人天十善等即其文也總無下雙結深廣。",
    "X05n0232_006:0775b22_0": "▲其猶百川不攝大海大海必攝百川雖攝百川同一醎味故隨一滴逈異百川。",
    "X05n0232_006:0775b24_0": "其猶下喻明可知。",
    "X05n0232_006:0775c01_0": "▲前之四教不攝於圓圓必攝四雖攝於四圓以貫之故十善五戒亦圓教攝尚非三四況初二耶。",
    "X05n0232_006:0775c03_0": "前之四教下法合以四教合於百川圓教合於大海於中先正合後解妨今初言尚非三四況初二耶者合前故隨一滴逈異百川即舉勝顯劣三即終教四即頓教初二即小乘及與始教雖有戒善是圓教戒善尚不同終頓之勝以彼不能事事無礙故況初二之劣以彼尚不得二空及事理無礙等故其猶大海尚異江河況於溝洫。",
    "X05n0232_006:0775c10_0": "▲斯則有其所通無其所局。",
    "X05n0232_006:0775c11_0": "斯則等者二釋妨也謂有難言先則總收後則總揀二義天隔何以會通故為此釋總收者約其所通如圓教中有小乘戒善四諦因緣有始教十地十如八識四智有終教中事理無礙有頓教中言思斯絕等如海有百川之水水義同也後總揀者約無其所局如小乘唯人空自利始教五性三乘終教不說德用該收頓教一向事理雙絕等如彼百川不同鹹味不具十德海則無之。",
    "X05n0232_006:0775c19_0": "▲故此圓教語廣明無量乘語深唯顯一乘。",
    "X05n0232_006:0775c20_0": "故此圓教下結屬所攝於中三初總顯深廣次一乘有二下別釋深義後通妨難。",
    "X05n0232_006:0775c22_0": "▲一乘有二一同教一乘同頓同實故二別教一乘唯同融具德故。",
    "X05n0232_006:0775c24_0": "二中言同教者謂終頓二教雖說一性一相無二無三不辨圓融具德事事無礙故非別教而別教中有一性一相事理無礙言思斯絕同彼二故。",
    "X05n0232_006:0776a03_0": "▲以別該同皆圓教攝。",
    "X05n0232_006:0776a04_0": "以別該同下三通妨難謂有難言既同頓同實何異頓實故此通云即此同中必有別義如事理無礙必即事事無礙耳猶彼江水入海亦鹹。",
    "X05n0232_006:0776a07_0": "▲今顯別教一乘略顯四門一明所依體事二總攝歸真實三彰其無礙四周遍含容各有十門以顯無盡。",
    "X05n0232_006:0776a10_0": "今顯別教下第二開章別釋中二先標章。",
    "X05n0232_006:0776a11_0": "▲初中十者一教義二理事三境智四行位五因果六依正七體用八人法九逆順十應感。",
    "X05n0232_006:0776a13_0": "後初中下依章別釋釋初章中三初具列次略釋後結廣從略。",
    "X05n0232_006:0776a15_0": "▲教即能詮即前五教乃至光香等義即所詮即五教等一切義理理即生空所顯二空所顯無性真如等理事即色心身方等事。",
    "X05n0232_006:0776a18_0": "言教即能詮下二略釋也但釋二對言乃至光香等者謂諸法顯義但能詮理並為教體如下教體中明有以光明而為佛事等是也義即所詮一切義理者如前立教中約所詮教別七十五法八識等義十對法等皆是義也言理即生空等者具五教理生空所顯是小乘教理二空所顯是始教理無性真如是終教理而言等者等餘二教之理謂頓教理亦即無性真如體絕安立如性雙遣亦不離如圓教之理總融諸法無有障礙耳言事即色心等者等取其餘事類如身廣有多身謂六道四聖等若事門中無不此攝。",
    "X05n0232_006:0776b05_0": "▲餘可思准。",
    "X05n0232_006:0776b06_0-0": "餘可思准者即餘八門謂三境智者即五教所觀之境能觀之智總收不出二諦二智別即初小乘四諦涅槃為境無漏淨慧為智及他心等十智始教亦通四諦二諦等為境加行根本後得等智終教則是三諦等境權實無礙等智頓教則無境為境絕智為智圓教則無盡之境無盡之智四行位者五教修行不同得位差別位通因果因果自互不通如七方便等為因須陀洹等為果等覺已下皆因妙覺為果等依即國土正即佛身等體則法報等用則應化等人則覺者等法則菩提等逆則婆須無厭等順則觀音正趣等應即赴感佛及菩薩等感即當機菩薩眾生等各隨五教以辨差別諸教具有故云可思又此十對初一為總後後漸略若辨次第者如來說能詮之教詮所詮之理則無法不盡法有教理行果行果並在所詮理中故二就所詮理雖復眾多不出事之與理即性及相無法不攝三理該下八且置而勿論就其事中不出境智四智觀於境便有造修之行所成之位五行位未極總屬因收極則為果六果中多法不出依正因亦有之七隨依正中皆有體用如正中體者法報用者應化依中體者法性等利用者應物隨現交入無礙因門例然八正中自有人法不同以法成人以人知法九於人中逆化順化十人之逆順必有感應宜逆化之感則婆須等應之宜順化之感則文殊等應之若依後後開一成二則法彌多矣謂如果分依正為二因亦如之則有四矣正有體用依亦如之則成八矣如是相望展轉成多不必全爾故不為此釋耳又此十對就其正意總相該收以為十玄所依體事若以義取隨一事上即有十對如下勝音蓮華處說故下但約一塵即具十對。",
    "X05n0232_006:0776c13_0": "▲第二總攝歸真實者。",
    "X05n0232_006:0776c14_0": "▲即真空絕相。",
    "X05n0232_006:0776c15_0": "▲經云法性本空寂無取亦無見性空即是佛不可得思量亦有十義如法界觀。",
    "X05n0232_006:0776c17_0-0": "第二攝歸真實者疏文有三初標章次即真空絕相者即指法之本後經云下引文證成二中杜順和尚法界觀中總有三觀一真空絕相觀二事理無礙觀三周遍含容觀即今疏後之三門總攝歸真即真空絕相於中自有四句十門一會色歸空觀二明空即色觀三色空無礙觀四泯絕無寄觀此為四句前二各四故為十門初句四門者前三同言色不即空以即空故釋則不同一明不即斷空以即真空故二明青黃不即真空以青黃無體故即是真空三空中無色可即空故云不即空以會色歸空無有體故即是真空上三以法揀情四色即是空以無性故如色既然萬法皆爾第二明空即色觀亦有四門前三門准前言同釋別但翻云空不即色以即色故亦有三義一斷空不即色以真空必不異色故二以空理非青黃故非色非青黃之真空必不異青黃故云即色三空是所依故不即色必與能依為所依故云即色也上三揀情四空即是色凡是真空必不異色故第三色空無礙觀者謂色舉體是真空故色不盡而空現空舉體不異色故空即色而空不隱故無礙一味第四泯絕無寄觀者謂此真空不可言即色不即色即空不即空一切皆不可不可亦不可此語亦不受逈絕無寄言解不及以生心動念乖法體故以前八門揀情顯解第三門解終趣行第四門正成行體由解成行行起解絕上皆法界觀義所以疏中不廣引者以第三色空無礙濫於第二事理無礙觀故彼所以立者以第四泯絕無寄泯前三故故名真空絕相今但取一門總意亦即泯絕無寄又欲令四門成四種法界故初門即事此門即理三即事理無礙四即事事無礙故。",
    "X05n0232_006:0777a23_0": "▲第三彰其無礙然上十對皆悉無礙今且約事理以顯無礙亦有十門。",
    "X05n0232_006:0777b01_0": "第三事理無礙觀中疏文分三初總標二一理遍於事下別釋三上之十事下總結今初言十對皆悉無礙者謂一教義無礙二理事無礙三境智無礙乃至十應感無礙今且約事理無礙者事理是所詮法中之總故又諸處多明理事無礙故為成四法界故。",
    "X05n0232_006:0777b07_0": "▲一理遍於事門。",
    "X05n0232_006:0777b08_0": "▲謂無分限之理全遍有分限事中。",
    "X05n0232_006:0777b09_0": "▲故一一纖塵理皆圓足。",
    "X05n0232_006:0777b10_0": "一理遍於事下第二別釋十門即為十別一一門中多先正釋後會前義即前性相不同中十對之義或一門會一義或二門同會一義或一門以會多義至文當知又十對中唯會法性以是同教一乘義分齊故如前云三乘一乘別今但會一乘五性一性別但會一性十對皆然今初第一門不會至第二門一時會故疏中三初標門。",
    "X05n0232_006:0777b16_1": "●次謂無分限下正釋謂理不可分故無分限事隨緣別故分位歷然而不相離故得相遍今明理不異事故遍事中。",
    "X05n0232_006:0777b19_2": "●後故一一纖塵下結成遍義若不全遍則理可分事不全攝亦不即理如一纖塵事事皆爾正遍此時不妨餘遍故亦非餘處無理全此全彼亦非二理。",
    "X05n0232_006:0777b23_0": "▲二事遍於理門謂有分之事全同無分之理故一小塵即遍法界。",
    "X05n0232_006:0777c01_0": "二事遍於理門者文中二先正明後會前前中所以要全同者以事無別體還如理故若不全同則不如理色不異空義不極成然相遍二門超情難見何者謂事既有分理即無分如何得遍若塵遍法界塵應非小理遍同事應如小塵今明由事與理有非一非異義故以非異故全同以非一故不壞分無分別則事理兩分如海與波一波全遍大海以同海故大海全在小波以海無二故全在一波亦全在諸波同一海故。",
    "X05n0232_006:0777c10_0": "▲由上二義互該徹故皆同一性。",
    "X05n0232_006:0777c11_0": "由上二義下二會前義於中分二先會一性後會一乘前中三初明一性無性二明成佛不成佛三明無性即佛性初中先正明後引證前中謂事有分限理無分限五性約事一性約理今理遍於事則一性之理全在五性之中事遍於理五性即是一性故云互該徹故皆同一性。",
    "X05n0232_006:0777c17_0": "▲故出現品云如來成正覺時於其身中普見一切眾生成正覺乃至普見一切眾生入涅槃皆同一性所謂無性。",
    "X05n0232_006:0777c20_0": "故出現下二引證此文釋通二義一正是事事無礙義以眾生及佛皆是事故今取釋文皆同一性之義故證事理無礙由理遍事故生隨理而在佛中。",
    "X05n0232_006:0777c24_0": "▲理遍事故一成一切成事遍同理故說都無所成。",
    "X05n0232_006:0778a01_0": "理遍事故下第二明成佛不成佛義謂理無二實故該多事而皆成也理如虗空故事同理而無成矣。",
    "X05n0232_006:0778a04_0": "▲經云譬如虗空無成無壞。",
    "X05n0232_006:0778a05_0": "經云譬如下引證亦出現品成正覺中義引之耳文云佛子譬如虗空一切世界若成若壞常無增減何以故虗空無生故諸佛菩提亦復如是若成正覺不成正覺亦無增減何以故菩提無相無非相無一無種種故即無所成義由上二義欲成則念念常成欲不成則十方三際無成佛者故成與不成自在無礙。",
    "X05n0232_006:0778a12_0": "▲一性無性即是佛性。",
    "X05n0232_006:0778a13_0": "▲故涅槃云佛性名第一義空第一義空名為智慧。",
    "X05n0232_006:0778a14_0": "一性無性即是佛性者第三會佛性義先正會。",
    "X05n0232_006:0778a14_1-0": "●後故涅槃下引證以第一義空即無性故大意秪爾欲窮法源故復略引然北經二十七師子吼品問於佛性總有六問經云何為佛性(一問體相)以何義故名為佛性(二問名義)何故復名常樂我淨(三問性德)若一切眾生有佛性者何故不見一切眾生所有佛性(四問眾生不見所以)十住菩薩住何等法不了了見佛住何法而了了見(五問住住法別)十住菩薩以何等眼不了了見佛以何眼而了了見(六問用眼不同)",
    "X05n0232_006:0778a14_1-1": "答中答第一問經云佛性者名第一義空第一義空名為智慧所言空者不見空與不空智者見空及與不空常與無常苦之與樂我與無我空者一切生死不空者謂大涅槃乃至云無我者即是生死我者謂大涅槃見一切空不見不空不名中道乃至見一切無我不見我者不名中道中道者名為佛性以是義故佛性常恒無有變易無明覆故令諸眾生不能得見薦福釋云然佛性有二一性得二修得佛性名第一義空第一義空名為智慧者即性得中道智慧覺性如密嚴云如來清淨藏亦名無垢智常住無始終離四句言說亦如華嚴經無相智無礙智具足在於眾生身中等非是從緣智慧名智慧也有自性遍照法界光明義故名智慧也從所言空下明修得性修得覺性觀第一義空不見空與不空離有無相故從智者見空下明見中道人智者即佛菩薩也從空者下明空有等法也空即遍計依他不空即圓成實性下文云一切諸法皆是虗假隨其滅處即是第一義空等故知第一義空是不空如來藏非空如來藏諸佛菩薩真俗雙觀有無齊照故名中道又准下文云佛性云何為空第一義空故云何非空以其常故云何非空非非空能與善法作種子故准此經文第一義空不是空如來藏上即薦福意亦有深理今正釋者與上少異初云佛性者名第一義空第一義空名為智慧者即雙標空智以第一義空該通心境故明即是智慧揀異瓦礫非情從所言空者下經自雙釋二義所言空者牒上第一義空以空有雙絕方名第一義空故云不見空與不空智者見空及與不空下釋上智慧經文稍略若具應云所言智慧者能見於空及與不空故此中者字非是人也秪是牒詞此中言見非約修見但明性見本有智性能了空不空故若無本智誰知空不空耶我無我等亦爾約修見者自在下經答第五六問中及無明覆下方論見不見耳今以即智明空故名第一義空即空之智方是常恒智性不生故常不滅故恒古德引下經空等二文證成第一義空非空如來藏今觀所引正證是空如來藏義云何非空已下方證名為智慧義空智相成方為真佛性義則知二藏亦不相離以佛性妄法不染故名為空具恒沙德故名不空要空諸妄方顯不空之德故不相離思之又言第一義空者第一義諦上論空故明知空性智性無二性也故初言即是第一義空又云見一切空不見不空不名中道中道者名為佛性若爾雙見方有佛性不雙見時應無佛性故知一切空不空等言含於能所約其所見空與不空即是中道佛性約其能見若不雙見不識佛性若見中道名見佛性餘如彼經及疏。",
    "X05n0232_006:0778c22_0": "▲又出現云無一眾生不具如來智慧無不有者即一乘義也。",
    "X05n0232_006:0778c24_0": "又出現云下第二會一乘無不有者釋成一乘義若有一人無智慧性即有二乘三乘耳。",
    "X05n0232_006:0779a02_0": "▲三依理成事門謂事無別體要因理成如攬水成波故。",
    "X05n0232_006:0779a04_0": "三依理成事門中二先總釋後會前前中言要因理成者以諸緣起皆無自性故由無性理事方成故故中論云以有空義故一切法得成又離真心無別體故。",
    "X05n0232_006:0779a08_0": "▲於中又二一明具分唯識變故覺林菩薩偈云心如工畫師能畫諸世間五陰悉從生無法而不造此明唯心義也何以得知是具分耶次頌云如心佛亦爾如佛眾生然應知佛與心體性皆無盡既是即佛之心明非獨妄心而已。",
    "X05n0232_006:0779a13_0": "於中又二下第二會前會上二義由前離真心無別體故成初具分唯識由前無性理成故成真如隨緣義今初言具分者以不生滅與生滅和合非一非異名阿黎耶識即是具分以具有生滅不生滅故不生滅即如來藏即會前唯心真妄別中通真心也若不全依真心事不依理故唯約生滅便非具分有云影外有質為半頭唯識質影俱影為具分者此乃唯識宗中之具分耳次引證言覺林偈即夜摩宮中偈讚品先有喻云譬如工畫師分布諸彩色虗妄取異色大種無差別等疏所引偈即合上半初句合譬如工畫師下三句皆合分布諸彩色次引證具分偈亦合分布彩色並如夜摩偈讚品釋。",
    "X05n0232_006:0779b02_0": "▲二明真如隨緣成故問明品文殊難云心性是一云何見有種種差別即緣性相違難覺首答云法性本無生示現而有生即真如隨緣答又云諸法無作用亦無有體性明隨緣不失自性即同勝鬘依如來藏有生死依如來藏有涅槃。",
    "X05n0232_006:0779b07_0": "二明真如等者即會前真如隨緣凝然別中隨緣義也緣從真起故依理成離如來藏一切諸法不可得故如問明品釋。",
    "X05n0232_006:0779b10_0": "▲四事能顯理門謂由事攬理成故事虗而理實。",
    "X05n0232_006:0779b11_0": "四明事能顯理門中分二先正明後引證前中謂由攬理成者躡前第三門也故事虗而理實者由攬理成離理無體故事却虗理則實也以事虗故能顯實理事若有實實理則隱以事虗故全事中之理挺然露現如波相虗令水現也以波攬水成故波虗水實故波能顯水若離波說水即有外明空。",
    "X05n0232_006:0779b18_0": "▲依他無性即是圓成如波相虗令水現故。",
    "X05n0232_006:0779b19_0": "依他無性等者釋成上義即是會前依他空有即離別中即義既云依他無性即是圓成明非但無遍計性別有圓成是所顯理。",
    "X05n0232_006:0779b22_0": "▲夜摩偈云云何說諸蘊諸蘊有何性蘊性不可滅是故說無生分別此諸蘊其性本空寂空故不可滅此是無生義眾生既如是諸佛亦復然佛及諸佛法自性無所有又十忍品云譬如谷響從緣所起而與法性無有相違須彌頂偈云了知一切法自性無所有如是等文遍於九會。",
    "X05n0232_006:0779c04_0": "後夜摩下引證總引三文初夜摩偈即力林菩薩偈三偈連綿二引十忍品即如響忍三引須彌偈即勝慧菩薩偈下半云如是解法性則見盧舍那此前有一偈反釋云迷惑無知者妄取五蘊相不了彼真性是人不見佛其中深旨如隨經疏文。",
    "X05n0232_006:0779c09_0": "▲五以理奪事門謂事既全理則事盡無遺如水奪波波相全盡。",
    "X05n0232_006:0779c11_0": "五以理奪事門等者於中分二先正釋後會前今初言事既全理即事盡無遺者以離真理外無片事可得故斯則水存以壞波矣。",
    "X05n0232_006:0779c14_0": "▲故說生佛不增不減。",
    "X05n0232_006:0779c15_0": "故說生佛下二會前也於中三初正會次引證後非約一分眾生下揀異權宗。",
    "X05n0232_006:0779c17_0": "▲出現品云譬如虗空一切世界若成若壞常無增減何以故虗空無生故諸佛菩提亦復如是若成正覺不成正覺亦無增減何以故菩提無相故乃至云設一切眾生於一念中悉成正覺與不成正覺亦無有異皆以無相平等故。",
    "X05n0232_006:0779c22_0": "出現品云下引證略引二經初引出現言乃至云設一切等者其乃至中合云菩提無相無非相無一無種種故佛子假使有人能化作恒河沙等心一一心復化作恒河沙等佛皆無色無形無相如是盡恒河沙等劫無有休息佛子於汝意云何彼人化心化作如來凡有幾何如來性起妙德菩薩言如我解於仁所說義化與不化等無有別云何問言凡有幾何普賢菩薩言善哉善哉佛子如汝所說設一切眾生下同疏末後云皆以無相平等故者義引合云等無有異何以故菩提無相故若無有相則無增減。",
    "X05n0232_006:0780a09_0": "▲不增不減經亦同此說。",
    "X05n0232_006:0780a10_0": "▲非約一分眾生不成佛者說無增減耳。",
    "X05n0232_006:0780a11_0": "不增不減經下二引他經雖言小異而文義多同。",
    "X05n0232_006:0780a12_0": "▲六事能隱理門謂真理隨緣而成事法遂令事顯理不現也如水成波動顯靜隱。",
    "X05n0232_006:0780a14_0": "六事能隱理門者隨緣之中別義以隨緣成事此事遍於真理故事顯理隱也。",
    "X05n0232_006:0780a16_0": "▲故法身流轉五道名曰眾生財首偈云世間所言論一切是分別未曾有一法得入於法性等。",
    "X05n0232_006:0780a18_0": "故法身下引證即法身經言財首偈云者即問明品。",
    "X05n0232_006:0780a20_0": "▲七真理即事門謂凡是真理必非事外以是法無我理故空即色故理即是事方為真理。",
    "X05n0232_006:0780a22_0": "七真理即事門者以事必依理虗無體故是故此理舉體皆事方為真理如水即波無動而非濕故水即波也。",
    "X05n0232_006:0780b01_0": "▲第七迴向云法性不違法相等故。",
    "X05n0232_006:0780b02_0": "法性不違法相等故者等字等於餘文具云法性不違相法相不違性法生不違性法性不違生此兩對明事理無違相不違性生不違性自屬事能顯理及第八事法即理門故但略引性不違相一句即第二十九經。",
    "X05n0232_006:0780b07_0": "▲八事法即理門謂緣集必無自性舉體即真故。",
    "X05n0232_006:0780b08_0": "▲上之二門正明二諦不相違義如濕不違波波不違濕舉體相即故夜摩偈云如金與金色其性無差別法非法亦然體性無有異。",
    "X05n0232_006:0780b11_0": "上之二門下並將七八二門會前五義一會二諦空有即離別中相即義也濕喻真諦波喻俗諦夜摩偈者即精進林菩薩偈彼初偈云諸法無差別無有能知者唯佛與佛知智慧究竟故次文即云如金與金色其性無差別法非法亦然體性無有異然法非法有其二義一善法為法惡法為非法此順標中諸法無差故二者法相為法法性為非法即金喻法性色喻法相今文正用後意故證事法即理二諦相即。",
    "X05n0232_006:0780b20_0": "▲此亦喻於如來之藏與阿賴耶展轉無別。",
    "X05n0232_006:0780b21_0": "此亦喻於下二重會前唯心真妄別中通真心義即金喻如來藏色喻生死等故密嚴云如來清淨藏世間阿賴耶如金與指環展轉無差別由前第三門中已會故致亦言。",
    "X05n0232_006:0780c01_0": "▲又由事即理故雖有不常理即事故雖空不斷。",
    "X05n0232_006:0780c02_0": "又由事即理下會不斷常亦是二諦門中開出。",
    "X05n0232_006:0780c03_0": "▲又由事理相即故起滅同時須彌偈云一切凡夫行莫不速歸盡其性如虗空故說無有盡智者說無盡此亦無所說自性無盡故得有難思盡等則同時四相不待後無。",
    "X05n0232_006:0780c07_0": "又由事理相即等者會四相前後一時別中一時之義事全同理故事即滅也以事虗無體故引偈即善慧菩薩。",
    "X05n0232_006:0780c10_0": "▲亦令究竟斷證離於能所十地品云非初非中後非言詞所及迴向品云無有智外如為智所入亦無如外智能證於如等。",
    "X05n0232_006:0780c13_0": "亦令究竟下會能所斷證即離別中即義然引十地斷惑經文但初一句是斷惑相三時無斷方說斷故後一句是般若相今以般若亦為能斷故因便引之故論釋此句云即是觀行相謂無分別智體絕名言真智內發不同聲聞依聲而悟故既為真智故可斷惑迴向品云無有智外如等者亦證斷惑能所不二義如前說上所引經皆至下本文自當曉了。",
    "X05n0232_006:0780c21_0": "▲九真理非事門即妄之真異於妄故如濕非動。",
    "X05n0232_006:0780c22_0": "九真理非事門者謂即事之理而非是事以真妄異故實非虗故所依非能依故如即波之水非波以濕非動故是則不異有之真空空存也。",
    "X05n0232_006:0781a01_0": "▲十事法非理門即真之妄異於真故如動非濕故慚愧林偈云如色與非色此二不為一又云如相與無相生死及涅槃分別各不同等。",
    "X05n0232_006:0781a04_0": "十事法非理門者謂全理之事而恒非理以性相異故能依非所依故是故舉體全理而事相宛然如全水之波波恒非水以動非濕故是則不異空之幻事事存也。",
    "X05n0232_006:0781a08_0": "▲上七八二門明事理非異九十二門明事理非一故為無為非一非異第四迴向云於有為界示無為法而不滅壞有為之相於無為界示有為法而不分別無為之性。",
    "X05n0232_006:0781a12_0": "上七八二門下用前四門會前佛身無為有為別中無為義也然大品亦云須菩提白佛若是法平等無有高下為是有為為是無為佛答非有為法非無為法何以故離有為法無為法不可得離無為法有為法不可得須菩提有為無為不合不散皆其義也。",
    "X05n0232_006:0781a18_0": "▲上之十事同一緣起故云無礙。",
    "X05n0232_006:0781a19_0": "▲約理望事則有成有壞有即有離事望於理有顯有隱有一有異逆順自在無障無礙同時頓起深思令觀明現以成理事圓融無礙觀也。",
    "X05n0232_006:0781a22_0-0": "上之十事下第三總結即結釋十門於中二先結指後約理望事下別束十門以成八字理望於事有其四義一有成者即第三依理成事門二有壞者即第五以理奪事門既奪彼事事則壞也三有即者即第七真理即事門四有離者即第九真理非事門言事望於理有顯有隱有一有異者亦有四門一有顯者即第四事能顯理門二有隱者即第六事能隱理門三有一者即第八事法即理門四有異者即第十事法非理門此上言成壞等者就功能說如有成者是理成事非理自成則一一門皆有事理無礙故云約理望事約事望理餘可思之上來相參故有四對八義而初相遍二門今不會者以相遍之義義皆相似非如一成一壞等故故不顯之又相遍者即後八門之所以故謂由相遍方有成壞等耳若欲攝者即事理相即二義所收後之不即二門即不壞能所方有相遍有相遍故方論不即言逆順自在等者事理相望各四義中皆二義逆二義順謂依理成事真理即事順也以理奪事真理非事逆也事能顯理事法即理順也事能隱理事法非理逆也欲成即成欲壞即壞故云自在成不礙壞壞不礙成顯不礙隱隱不礙顯故云無礙正當成時即是壞等故得同時四對皆無前後故云頓起又上四對何以約理望事但云成等不云顯等約事望理但云顯等不云成等深有所以何者事從理生可許云成理非新有但可言顯事成必滅故得云壞真理常住故但云隱其即之與一離之與異大旨則同細明亦異理無形相但可即事而事有萬差故可言與理冥一理絕諸相故云離事事有差異故云異理上約義別有此不同若統收者應成五對無礙之義一相遍對二相成對三相害對四相即對五不即對五中前四明事理不離後一明事理不即又五對之中共有三義成顯一對是事理相作義奪隱及不即二對是事理相違義相遍及相即二對是事理不相礙義又由第二相作故有第四相即由相即故相遍由有第三相違故有第五不即又若無不即無可相遍故說真空妙有各有四義初約理望事即真空四義一廢己成他義即依理成事門二泯他顯己義即真理奪事門三自他俱存義即真理非事門四自他俱泯義即真理即事門由其即故而互泯也又初及三即理遍於事門以自存故舉體成他故遍他也後約事望理即妙有四義一顯他自盡義即事能顯理門二自顯隱他義即事能隱理門三自他俱存義即事法非理門四自他俱泯義即事法即理門又初及三即事遍於理門以自存故而能顯他故遍他也故說幻有存亡無礙真空隱顯自在。",
    "X05n0232_006:0781c21_0": "▲第四周遍含容即事事無礙且依古德顯十玄門於中文二先正辨玄門第二明其所以。",
    "X05n0232_006:0781c23_0": "第四周遍含容者即周遍含容觀於中二先標舉開章後依章別釋今初然此觀名即法界觀中之名以當事事無礙以理有普遍廣容二義融於諸事皆能周遍含容眾多義門皆悉由此二義而有然法界觀立十觀名與十玄不同故今疏云且依古德顯十玄門即依藏和尚也至相已有而小有不同於中文二下開章可知。",
    "X05n0232_006:0782a06_0": "▲今初一同時具足相應門二廣狹自在無礙門三一多相容不同門四諸法相即自在門五祕密隱顯俱成門六微細相容安立門七因陀羅網境界門八託事顯法生解門九十世隔法異成門十主伴圓明具德門此之十門同一緣起無礙圓融隨其一門即具一切。",
    "X05n0232_006:0782a12_0-0": "今初一同時下二依章別釋釋其二章即為二別今釋初章疏文有三初列名總顯二指事別明三結例成益今初十名全依賢首是故上云互依古德就列名中其第二廣狹自在門同法界觀中廣容普遍之義而名小異此門賢首新立以替至相十玄諸藏純雜具德門意云一行為純萬行為雜等即事事無礙義若一理為純萬行等為雜即事理無礙恐濫事理無礙所以改之主伴一門至相所無而有唯心迴轉善成門今為玄門所以故不立之而列名次亦異於彼彼云一同時具足相應門二因陀羅網境界門三祕密隱顯俱成門四微細相容安立門五十世隔法異成門六諸藏純雜具德門七一多相容不同門八諸法相即自在門九唯心迴轉善成門十託事顯法生解門今不依至相者以賢首所立有次第故一同相具足相應門以是總故冠於九門之初二廣狹門別中先辨此者是別門之由由上事理無礙中事理相遍故生下諸門且約事如理遍故廣不壞事相故狹故為事事無礙之始三由廣狹無礙所遍有多以己望多故有一多相容相容則二體俱存但力用交徹耳四由此容彼彼便即此由此遍彼此便即彼等故有相即門五由互相攝則互有隱顯理攝他他可見故有相入門攝他他無體故有相如門攝他他雖存而不可見故有隱顯門以為門別故故此三門皆由相攝而有相入則如二鏡互照相即則如波水相收隱顯則如片月相暎六由此攝他一切齊攝彼攝亦然故有微細相容七由互攝重重故有帝網無盡八由既如帝網隨一即是一切無盡故有託事顯法九由上八皆是所依所依之法既融次辨能依能依之時亦爾十由法法皆然故隨舉其一則便為主連帶緣起便有伴生廣如下釋然刊定記則分德相業用各有十玄德相十者一同時具足相應德二相即德三相在德四隱顯德五主伴德六同體即成德七具足無盡德八純雜德九微細德十因陀羅網德二業用十者一同時具足相應用二相即用三相在用四相入用五相作用六純雜用七隱顯用八主伴用九微細用十因陀羅網用其德相門中無業用門中四五業用中無德相六七彼師意云業用是應機施設故有相入相作以本不入令見入故本來眾生非佛令生作佛故故是業用德相不爾故無相作相入其德相本具故有同體即一切法德及具足無盡德業用不爾故無此二此四互出故各有十歷門備舉便成十二今明德用雖異不妨同一十玄無不該攝德相亦有常入作故故彼相在即相入也彼相作者乃相即也名異義同令見出入即業用門常相涉入如鏡互照即德相門以眾生為佛生即佛也以佛作眾生佛即生也故知相作即是相即若約對機而作名業用門本來即是名德相門依此而分非無小異統其體事更無別也是知相即相作二名雖異而無兩門入在小殊始終一致又德相不能入作真如則闕此德不應有普攝諸法之德及遍一切法德亦應無有能安立德及能持世間成就一切諸佛菩薩之德故常作入於理無違如有經言諸佛猶如淨明鏡我身一似摩尼珠諸佛常來入我體我身遍入諸佛軀即常入也又真如隨緣成一切法何無作耶若隨情見作入則但有業用義也其同體成即德乃此中託事顯法生解門但名異耳故彼自釋云一一即是一切諸法故與下釋託事義同其具足無盡德即帝網門亦微細門攝並如下會又彼不存廣狹而存純雜亦如下會而彼無十世門彼以時為所依體事故故彼體事亦有十種謂色心時處身方教義行位則攝法無遺斯亦有理今明時無別體故不為所依但依法立故入玄門耳亦如下會。",
    "X05n0232_006:0783a05_0": "▲今且於前十中取一事法明具後十門。",
    "X05n0232_006:0783a06_0": "今且於前十中下第二指事別明分二先總也。",
    "X05n0232_006:0783a07_0": "▲如下文中一蓮華葉或一微塵則具教等十對同時相應具足圓滿。",
    "X05n0232_006:0783a09_0": "後如下文中下別顯十門即為十別初即同時具足相應門以近初列故不標次文中先正明後引證前中又二初明當門中具後明具餘九門疏言則具教等十對同時相應具足圓滿者初當門中具也此中正意即明具前教義理事境智行位因果等十對之法前十對法無法不包故此頓具則無所不具所以具者廣有十因略而言之法界融故然古德就一華之上義有此十探玄記云此一蓮華表令生解為教則是所詮為義如下勝音菩薩蓮華處說二華相為事華體為理下云法界不可壞蓮華世界海三華是所觀亦即是能觀以此經中可以內行為外事故四行事之華結成位故五因事之華攬成果故六華臺所依亦入正故如國土身等七華體同真用應機故八全攬為人恒是法故九逆同五熱順十度故十應赴羣機亦能感故如一華事既爾餘一切事准以知之如事法既爾餘教義等一切皆然準思可見如具自十對既爾彼一華葉具前十門亦然釋曰若依古德此義則一事華上已有此十前十對上復各有十令一事華頓具十十亦有斯理今此疏意但令頓具前十已無不收耳。",
    "X05n0232_006:0783b06_0": "▲亦具後之九門及彼門中所具教等以是總故。",
    "X05n0232_006:0783b07_0": "亦具後之九門下此第二明具餘門亦釋成總義若唯具當門不成總故而言所具教等者下九門各有教義理事境智等故今能具門既全在初門門門所具居然在此然九門具教等雖同於義各別謂廣狹門則十皆廣狹謂教廣狹義廣狹理廣狹事廣狹等若相入門則十皆相入下七例然。",
    "X05n0232_006:0783b13_0": "▲故下文云一切法門無盡海同會一法道場中。",
    "X05n0232_006:0783b14_0": "故下文云下第二引證於中先引妙嚴品即普智眼廣果天王偈彼偈下半云如是法性佛所說智眼能明此方便此明一門中具無盡則無不具足也。",
    "X05n0232_006:0783b18_0": "▲華藏頌云華藏世界所有塵一一塵中見法界。",
    "X05n0232_006:0783b19_0": "▲一塵尚具況一葉耶。",
    "X05n0232_006:0783b20_0": "後引華藏偈下半云寶光現佛如雲集此是如來剎自在今但引塵含法界便是總義以教義理事境智及廣狹相入等即法界故問但言法界寧知非是理法界耶答曰以下半云寶光現佛如雲集此是如來剎自在明知是含事法界耳。",
    "X05n0232_006:0783b24_1": "●一塵尚具況一葉耶者舉細況麤釋成玄妙耳又妙嚴品喻佛身云譬如虗空具含眾像此舉佛身具足諸法也又晉經性起品云三世一切劫佛剎及諸法諸根心心法一切虗妄法於一佛身中此法皆悉現是故說菩提無量無有邊亦約佛身心具也又普賢三昧品云能令一切國土所有微塵普能容受無邊法界據能令之言但似業用總由德相本自具足即是德相令物見之即為業用下德相業用准之第十行云此菩薩於其身中現一切剎一切眾生一切諸佛八十云善財見普賢一一身分一一毛孔皆有十方一切世界三千界中地水等輪諸山河海人天宮殿種種時劫諸佛菩薩如見現在世界如是前際後際一切世界中悉爾明見乃至十方剎塵中現三世一切境界一切佛剎一切眾生一切佛出興一切菩薩及聞佛菩薩眾會言音斯並同時具足相應門也。",
    "X05n0232_006:0783c17_0": "▲二即彼華葉普周法界而不壞本位以分即無分無分即分廣狹自在無障無礙。",
    "X05n0232_006:0783c19_0": "二即彼華葉下廣狹自在無礙門於中二先明廣狹後會通純雜前中三初正明次引證後句數今初上二句出廣狹相以分即無分無分即分者出其所以由華是事分限歷然而即同真性故無分限便廣無際以事如理故無分即分者明廣即狹以不壞相故。",
    "X05n0232_006:0784a01_0": "▲十定云有一蓮華盡十方際而不妨外有可見。",
    "X05n0232_006:0784a02_0": "十定下二引證即第十無礙輪三昧之文當四十三有一蓮華盡十方際即是經文然其猶略具云佛子此菩薩摩訶薩有一蓮華其華廣大盡十方際以不可說葉不可說寶不可說香而為莊嚴等次云而不妨外有可見者乃是義引彼經云眾生見者無不禮敬故知亦有外相可見也七十七善財歎樓閣云不動本處而能普詣一切佛剎而莊嚴者之所住處七十六摩耶夫人云又善男子彼妙光明入我身時我身形量雖不踰本然其實已超諸世間所以者何我身爾時量同虗空悉能容受十方菩薩受生莊嚴諸宮殿故如是等文皆廣狹自在也。",
    "X05n0232_006:0784a14_0": "▲是故或唯廣無際或分限歷然或即廣即狹或廣狹俱泯或具前四以是解境故或絕前五以是行境故下皆准此。",
    "X05n0232_006:0784a17_0": "是故或唯廣下三句數分別初事如理故廣不壞本相故狹此二同時故有即廣即狹同時互奪故有俱泯五具前四一時照了故云解境行起解絕故有第六總絕前五誰復以廣狹存泯當其方寸。",
    "X05n0232_006:0784a21_0": "▲然此廣狹亦名純雜義普周法界故純一無二不壞本位則不妨於雜萬行例然。",
    "X05n0232_006:0784a23_0-0": "然此廣狹下二會純雜門以古十玄有名賢首意云萬行純雜有通事理無礙及單約事說故廢之耳謂同一法界故純不壞事相故雜此即事理無礙也一行長行故純不妨餘行故雜此但約事也故昔廢之而立廣狹今欲會取即事同理而遍故純不壞一多故雜則亦有事事無礙義耳如以入門取之則一切皆入故名為純入中有多法門故名為雜如妙嚴品說諸眾海各各唯得一解脫門純也普賢菩薩得不思議解脫門雜也六十五慈行童女云我於三十六恒河沙佛所求得此法彼諸如來各以異門令我入此般若波羅蜜普莊嚴門即純雜無礙也又善財童子所求諸善知識各言我唯知此法門又云多劫唯修此法門者即純門也諸善知識皆推進云如諸菩薩種種知見種種修行種種證得者此雜門也自言知一推他有多自他雖異然屬一身此亦純雜無礙門也又善財普獲諸善知識解行德證亦雜門也然上所引數處經文多皆約行一行多行為純雜故並通單約事明然通德相若准無著無縛解脫迴向云以無著無縛解脫心成就普賢佛自在力於一門中示現經不可說不可說劫無有窮盡令一切眾生皆得悟入以無著無縛解脫心成就普賢佛自在力於種種門中示現經不可說不可說劫無有窮盡令一切眾生皆得悟入其身普現一切佛前者即約用純雜也萬行例然者即約行說純雜通於事理事事無得及單約事行也約事事無礙者如一施行一切皆施名純施中具於諸行名雜。",
    "X05n0232_006:0784c02_0": "▲三即此華葉舒己遍入一切法中即攝一切令入己內。",
    "X05n0232_006:0784c04_0": "▲舒攝同時既無障礙是故鎔融或有四句六句思之。",
    "X05n0232_006:0784c06_0": "第三一多相容不同門於中三初正明次引證後重科揀初中二先正釋即如理之遍如理之包。",
    "X05n0232_006:0784c07_1": "●後舒攝同時下句數料揀例上廣狹故云思之若具作者一或唯入以一入一切故二或唯攝以一攝一切故三即入即攝同時無礙故四非入非攝以入即攝故非入攝即入故非攝五或具前四以是解境故六或絕前五以是行境故行起解絕故。",
    "X05n0232_006:0784c13_0": "▲下云以一佛土滿十方十方入一亦無餘。",
    "X05n0232_006:0784c14_0": "下云以一佛土等者引證即德相之門文其下半云世界本相亦不壞無比功德故能爾土即晉經依賢首引即當華藏偈云以一剎種入一切一切入一亦無餘體相如本無差別無等無量悉周遍第八迴向云此菩薩於一毛孔中普能容納一切國土第九迴向云於一身中悉能包納盡法界不可說不可說身而眾生界無所增減如一身乃至周遍法界一切身悉亦如是十定品第二定云三千大千世界微塵數三千大千世界悉入是菩薩身是菩薩身亦入是諸世界第七定云菩薩自見其身往彼眾會亦自見身普入諸地普賢行品有十種普入謂一切世界入一毛道一毛道入一切世界等上來經文並通德相業用離世間品十種無礙用中亦說眾生一多相入六十云十方菩薩以自在力令一切世界展轉相入六十一云此諸菩薩入一切無諍境界乃至能令大小相入以一切方普入一方等十行品云能於一一三昧中普入無數諸三昧無量無邊諸國土悉令共入一塵中如是等文多約業用明相入義或通德用或各局一可以意得。",
    "X05n0232_006:0785a10_0": "▲若一與一切對辨則攝入各具四句謂一入一切一入一一切入一一切入一切。",
    "X05n0232_006:0785a12_0": "▲互攝亦然。",
    "X05n0232_006:0785a13_0": "若一與一切對辨下三重料揀謂上來約一華葉望餘但有一入一攝多入多攝之義故今更對餘一多等皆有攝入於中先明相入後辨相攝初中言一入一切者如前初句第二一入一者即以一華隨對一法如一華葉入一佛身等第三一切入一者即以多法來入此一華等第四一切入一切者獨用一華此句不成即將多華及諸佛諸菩薩等別入餘華餘諸佛等也。",
    "X05n0232_006:0785a20_1": "●互攝亦然者後例辨相攝也上之四句但明入義今攝亦四第一句一攝一切者謂以一華普攝一切諸法第二句一攝一者謂以一華但攝一佛等第三句一切攝一者即以餘一切法攝此一華等第四句一切攝一切者即以多華多佛等攝餘多華多佛等也此二四句相隱故疏說之隨一四句中復應有具四絕五以成六句例前可思故略不顯然相入門刊定記德相不立謂業用則有德相之中即有相在此公意謂相入相在二相別故今明入即在義如一鏡影在多鏡中豈非入耶若常相入即屬德相今見相入即是業用曾何大殊。",
    "X05n0232_006:0785b08_0": "▲四此一華葉廢己同他舉體全是彼一切法而恒攝他同己令彼一切即是己體。",
    "X05n0232_006:0785b10_0": "第四諸法相即自在門於中三初正釋次句數後引證初中言廢己同他者是相即義以上相入則此彼互存如兩鏡相照但約力用交徹明耳今此約有體無體故言廢己廢己即己無體也同他他有體也亦如事理無礙文中廢波同濕等攝他同己則他無體己有體也。",
    "X05n0232_006:0785b16_0": "▲一多相即混無障礙解行境別六句同前。",
    "X05n0232_006:0785b17_0": "一多相即等者二句數料揀也於中初句結前含於四句應云一者一即多二者多即一三者亦一即多亦多即一合上二故此之三句皆是一多相即四非一即多非多即一亦由一多相即互相奪故謂由一即多故非多即一由多即一故非一即多成俱泯句五或具前四以是解境並明照故六或絕前五以是行境言忘慮絕故故疏云解行境別即下二句然約同一類法即有一多相望如一華葉望諸葉等若約異類謂華望剎等例此可知復應例前亦有四句謂一者一即一二者一即一切三一切即一四一切即一切以今但約一華故略不言故下結例該一切法明具四也或應有六此四句後有解行境故或復有六謂前四句後加一即多一多即一多故復應成八加多一即一一多即多以並不出前四句故故不例耳多一既爾大小長短等一一相即例知然刊定記將相即門揀異同體成即德云相即據此彼相望同體成即約此體即是一切法故若爾則是託事顯法門今疏正意但以相即門攝同體成即同體成即但是一即多耳。",
    "X05n0232_006:0785c13_0": "▲下云知一即多多即一等。",
    "X05n0232_006:0785c14_0": "下云下引證即十住品長行文若偈云一即是多多即一文隨於義義隨文如是一切展轉成此不退人應為說既言展轉成即異體異類相望也不思議法品云諸佛知一切佛語即一佛語此同類相即也初發心品云以發心故即與三世一切諸佛體性平等乃至云真實智慧等者此則顯位上下相即也七十八彌勒告大眾言餘諸菩薩經於無量百千萬億那由他劫乃能滿足菩薩願行乃能親近諸佛菩提此長者子於一生內則能淨佛剎則能化眾生則能以智慧深入法界則能成就諸波羅蜜則能增廣一切諸行則能圓滿一切大願則能超出一切魔業則能承事一切善友則能清淨諸菩薩道則能具足普賢諸行此則行位皆相即也又如菩薩曾不分身即遍一切亦一即多也。",
    "X05n0232_006:0786a05_0": "▲五華能攝彼則一顯多隱一切攝華則一隱多顯顯顯不俱隱隱不並隱顯顯隱同時無礙。",
    "X05n0232_006:0786a07_0": "第五祕密隱顯俱成門中疏文分四一正釋二句數三引證四喻顯初中華能攝彼等者亦躡前起由上言攝他同己故若攝他他現即相入門若攝他他盡乃相即門若攝他他不盡不現即隱顯門如前列名中已會故至相十玄云猶如十錢一即十時一即顯二三至十即名為隱亦如見此不見彼彼名隱此名顯亦如一人身上六親所望雖各不同然各全得亦不雜亂由此隱顯體無前後不相妨礙名祕密俱成言顯顯不俱等者以顯俱則無隱隱俱則無顯故不得俱然隱顯同時故得俱成隱顯無礙故云祕密。",
    "X05n0232_006:0786a18_0": "▲全攝俱泯存忘俱成句數同前。",
    "X05n0232_006:0786a19_0": "全攝俱泯等者二句數料揀全攝即初二句此全攝彼即此顯彼隱為第一句彼全攝此即彼顯此隱為第二句俱者第三句謂此正攝彼時不妨彼攝此故則亦隱亦顯泯者即第四句此攝彼為顯時即是彼攝此故非顯則顯泯也彼為此攝為隱時即能攝此故非隱則隱泯也故是非隱非顯存者四句皆成即是解境亡者五句並絕即是行境言俱成者總結上六句也。",
    "X05n0232_006:0786b03_0": "▲下云東方入正受西方從定起等。",
    "X05n0232_006:0786b04_0": "下云東方入正受下引證東方入正受為顯西方從定起為隱以此但見入定不見起故古十玄亦云於眼根中入正受即是顯於色塵中三昧起即是隱例上可知。",
    "X05n0232_006:0786b08_0": "▲如八日月隱顯同時。",
    "X05n0232_006:0786b09_0": "如八日月等者四以喻明即取明處為顯暗處為隱而必同時故云俱成不同十五日唯顯月晦日唯隱又暗處非無明明處非無暗但明顯處暗隱暗顯處明隱亦得云隱顯俱成亦如夜摩偈云十方一切處皆謂佛在此或見在人間或見住天宮則見處為顯不具處為隱非佛不遍十定品云或見佛身其量七肘或見佛身其量八肘或見佛身其量九肘乃至或見佛身不可說不可說大千世界量則見七肘時七肘為顯餘量皆隱也餘類例然故彼喻云譬如月輪閻浮提人見其形小而亦不減月中住者見其形大而亦不增釋曰見大則大顯小隱見小則小顯大隱而不增減則是祕密俱成餘一切法類可知也摩耶夫人於此一處為菩薩母三千世界為母亦然然我此身非一處住非多處住亦隱顯義此處為母此顯彼隱等非一處住即是一隱例有多顯非多處住即是多隱例有一顯亦是雙奪俱泯之句非隱非顯祕密之義然若約智幻即業用門約極位成即德相門。",
    "X05n0232_006:0786c03_0": "▲六此華葉中微細剎等一切諸法炳然齊現。",
    "X05n0232_006:0786c04_0": "第六微細相容安立門分二先正明後引證前中炳然齊現者炳者明也如瑠璃缾盛多芥子隔缾頓見然微細言總有三義一所含微細猶如芥缾以毛孔能受彼諸剎諸剎不能遍毛孔故以毛據稱性却如瑠璃之缾剎約存相故如芥子在內二約能含微細以一毛一塵即能含故如下引證三約難知微細微塵不大而剎不小而能廣容即難知義一能含多即曰相容又法法皆爾故云相容一多不壞故云安立。",
    "X05n0232_006:0786c13_0": "▲下云於一塵中一切國土曠然安住又於一毛端處有不可說諸如來及第九迴向微細中說。",
    "X05n0232_006:0786c15_0": "●下云於一塵中下引證略引二文初即晉經又於一毛端處有不可說諸如來者第十迴向云一毛孔中悉明見不思議數無量佛一切毛孔皆如是普禮一切世間燈即其文也然此二文正唯德相六十八云一一毛孔內各現無數剎等即業用門又德雲比丘云住微細念佛門於一毛端有不可說如來出現悉至其所而承事故通於德相業用第九迴向云彼菩薩於一念心中現一切眾生各不可說不可說劫念心即業用門十微細趣中通於德相業用然刊定記開此微細以成二門第三名相在德第九名微細德而自揀云此不同前相在之義彼約別體別德相望相在此但當法即具一切炳然齊著若爾此一切法為是法界中有法耶為一法中別自有耶若是法界中法則同相在若是別有為示為真示則復是業用門收德相之中則無微細若是真者何異同時具足相應門耶故彼自釋微細門云此門亦可名為普門七十一中寂靜音海夜神謂善財言此解脫者即是普門於一事中普見一切諸神變故既言普門即同同時具足相應門也若言唯攝同類一切法者如十微細中八相之內一一各具餘之七相豈要同類況一塵中一切諸法曠然安住明知相在即是微細是故古德有相容言設此不攝即是相入門中所收如前已會故知新立多有相濫設有小異皆本門收之十門即足。",
    "X05n0232_006:0787a16_0": "▲七此華葉二微塵中各現無邊剎海剎海之中復有微塵彼諸塵內復有剎海如是重重不可窮盡非是心識思量境界。",
    "X05n0232_006:0787a19_0": "第七因陀羅網境界門疏文分四一正釋其相二以喻釋名三引文證成四重以喻顯今初一華一塵以稱性故能攝一切餘塵餘法亦皆稱性何有一法而不攝耶應以塵對餘以辨重重欲令易見且以一塵望餘塵說謂一塵之內所含諸剎彼所含剎亦攬塵成此能成塵亦須稱性塵既稱性亦須含剎第二重內所含諸剎亦攬塵成塵復稱性亦須含剎第三重塵含第四重剎第四重塵含第五重剎重重塵成重重稱性無窮無盡猶如鏡燈故下疏文重舉鏡燈以喻帝網令於常情見近知遠。",
    "X05n0232_006:0787b06_0": "▲如天帝殿珠網覆上一明珠內萬像俱現珠珠皆爾此珠明徹互相現影影復現影而無窮盡。",
    "X05n0232_006:0787b08_0": "如天帝下以喻釋名十門唯此從喻受名若就法立應名重現無盡門一珠之內頓現萬像如一塵內頓現諸法但是一重一珠現於諸珠方成重重之義珠皆明淨如淨稱性一珠現於多珠猶如一塵現多剎塵所現珠影復能現影如塵內剎塵復能現剎重重影明重重互現故至無盡。",
    "X05n0232_006:0787b14_0": "▲下云如因陀羅網世界等。",
    "X05n0232_006:0787b15_0-0": "下文云等者三引證即是初地承事願中文云又發大願願一切世界廣大無量麤細亂住倒住正住若入若行若去如帝網差別十方無量種種不同智皆明了現前知見論釋云如帝網差別者即真實義相意明常稱實理故不可盡又阿僧祇品云一塵中剎不可說如一一切皆如是此不可說諸佛剎一念碎塵不可說念念所碎悉亦然盡不可說劫恒爾此塵有剎不可說此剎為塵說更難等不思議法品云諸佛有十種知一切法盡無有餘等十云諸佛知一切法界中如因陀羅網諸差別事盡無有餘等此約德相若約業用普賢三昧品云佛身所現一切國土及此國土所有微塵一一塵中有世界海微塵數佛剎一一剎中有世界海微塵數諸佛一一佛前有世界海微塵數普賢菩薩亦重重義然刊定記於此開出第七具足無盡德謂一一自體皆無窮盡如水中文此不同帝網互在重重但就當體即具無盡耳又亦不同微細微細但約一中多法齊現此約一一無窮盡妙嚴品云佛身普遍諸大會充滿法界無窮盡又云其菩提樹恒出妙音說種種法無有盡極十住頌云欲具演說一句法阿僧祇劫無有盡而令文義各不同菩薩以此初發心六十五說具足優婆夷於一小器中出一切資具飲食等畢竟無盡然不減少彼自釋云此體德自在非約解脫等業用古德所以不開者一重無盡與重重互望無盡同無盡故若微細頓現現於法界法界無盡故微細亦無盡縱出生無盡亦不出法界若細分別非無小異統其大意但取無盡故依古德不分為二。",
    "X05n0232_006:0787c19_0": "▲亦如鏡燈重重交光佛佛無盡。",
    "X05n0232_006:0787c20_0": "亦如下四重以喻顯以重現之理深遠難測帝網之喻世不見形故以近事以況遠旨。",
    "X05n0232_006:0787c22_0": "▲八見此華葉即是見於無盡法界。",
    "X05n0232_006:0787c23_0": "第八託事顯法生解門疏文有三初正釋次揀濫三引證今初既言即是無盡法界明知即是事事無礙古立具足無盡不異於此。",
    "X05n0232_006:0788a02_0": "▲非是託此別有所表。",
    "X05n0232_006:0788a03_0": "非是等者二揀濫謂揀餘教以事表義但是一事以表一法如衣表忍辱室表慈悲等今明一事即法即人即依即正具無盡德從無盡因之所生故。",
    "X05n0232_006:0788a06_0": "▲下云此華蓋等從無生法忍之所起等。",
    "X05n0232_006:0788a07_0": "下文云等者三引證也即昇兜率天宮品彼有三段文含四義謂初一段文有十句明於多因以成多果謂併列多因後說多果故經云百千億那由他不可說先住兜率宮諸菩薩眾以從超過三界法所生離諸煩惱行所生周遍無礙心所生甚深方便法所生無量廣大智所生堅固清淨信所增長不思議善根所生起阿僧祇善巧變化所成就供養佛心之所現無作法門之所印釋曰此上併出因也下云出過諸天諸供養具供養於佛者即說多果也次八句一因成一果經云以從波羅蜜所生一切寶蓋於一切佛境界清淨解所生一切華帳無生法忍所生一切衣乃至解諸法如夢歡喜心所生佛所住一切寶宮殿既以無生忍唯生於衣等故云一因一果後有九句一因成多果謂但舉無生為因總生諸果故經云無著善根無生善根所生一切寶蓮華雲一切堅固香雲一切無邊色華雲等九雲故應有多因成一果攝在初段謂以多因一一成故謂共成一蓋共成一衣等今約多因成一果時則隨一衣則是蓋等以其多因別別所成並在一衣上故故隨一事即是無盡況此一事皆是稱性故皆即是無盡法界但隨一義以名目之如顯可重圓明即名為寶若云自在即稱為王若為潤益即名雲等故金色世界即是本性彌勒樓閣即是法門勝熱婆羅門火聚刀山即是般若無分別智等皆其事也故一一事即具無盡之法故立具足無盡之德不出於此。",
    "X05n0232_006:0788b09_0": "▲九即此一華既具遍一切處亦復該一切時謂三世各三攝為一念故為十世以時無別體依華以立華既無礙時亦如是。",
    "X05n0232_006:0788b12_0": "第九十世隔法異成門疏中三初正釋次引證後揀濫今初三世區分名為隔法而互相在即是異成而疏文中但作十世言三世各三等者取意以立即離世間品意文云菩薩有十種說三世何等為十所謂過去說過去世過去說現在過去說未來現在說過去現在說平等現在說未來未來說過去未來說現在未來說無盡又三世說一念上言無盡即未來未來欲彰無窮故云無盡現在平等即是現在現在以可目覩例同過未故云平等不言一念亦名九世攝歸一念故云十世然依舊解如以五日而為九世初一二三為過去三世中二三四為現在三世後三四五為未來三世義當正在第三日前望取二後望取二故有五日成三三世義似進無九世之體退過三世之數今但用三世互為緣起便成九世不離一念故為十世謂如因過未而有現在則現在中已有過未法從因出不異因故餘二因二例此可知即中論時品破於執時立無窮過今無所執故以其過成稱性緣起廣如離世間品疏文釋之以時無別體下出十世融通所以如見華開知是芳春茂盛結果知是朱夏凋零為秋收藏為冬皆因於物知四時也。",
    "X05n0232_006:0788c09_0": "▲故晉經云過去無量劫安置未來今未來無量劫迴置過去世等普賢行云過去中未來未來中現在等又云無量劫即一念一念即無量劫等。",
    "X05n0232_006:0788c12_0": "故晉經云下引證引晉經者以文顯故等取次半云非長亦非短解脫人所行即當今經普賢行品次下所引言普賢行云過去中未來未來中現在等者等取下半云三世互相見一一皆明了即同向引晉經偈也此偈前文復有偈云無量無數劫解之即一念知念亦無念如是見世間言又云無量劫即一念一念即無量劫等者即晉經初發心功德品今經云不可說劫與一念平等一念與不可說劫平等而言等者等取餘經若此之類皆可引證如十地品第十地云菩薩知種種入劫智所謂一劫入多劫多劫入一劫乃至云長劫入短劫短劫入長劫等。",
    "X05n0232_006:0788c24_0": "▲時無別體故不別立以為所依。",
    "X05n0232_006:0789a01_0": "時無別體等者三揀濫也以刊定記不取十世以為玄門意云以時是所依體事十中之一若長劫入短劫等即相入門耳若云長劫即短劫即相即門故知十世非別玄門斯亦有理古意以餘十對有體可得得為所依時依法有無別自體何能與他為所依耶又緣外道計時為常故不存之以為體事是故依古別立玄門。",
    "X05n0232_006:0789a08_0": "▲十此圓教法理無孤起必攝眷屬隨生。",
    "X05n0232_006:0789a09_0": "第十主伴圓明具德門疏文分三初正明二引證三重以例釋今初理無孤起者即主伴所由。",
    "X05n0232_006:0789a11_0": "▲下云此華即有十世界微塵數華以為眷屬又如一方為主十方為伴餘方亦爾。",
    "X05n0232_006:0789a13_0": "下云此華即有下二引證即十地受位處文文云其最後三昧名受一切智勝職位此三昧現前時有大寶蓮華忽然出現其華廣大量等百萬三千大千世界下廣歎德竟云十三千大千世界微塵數蓮華以為眷屬又現相品中佛眉間出勝音菩薩與無量諸眷屬俱出即人眷屬佛放眉間光明無量百千億光明以為眷屬即光明眷屬又法界修多羅以佛剎微塵數修多羅而為眷屬即法眷屬故隨一一皆有眷屬若以餘經望此但為眷屬不為主伴今言眷屬者約當經中事以為眷屬眷屬即伴故證主伴又如一方為主下亦是義引經文約方明主伴謂如此方法慧說十住時餘方菩薩皆悉來證言我等佛所亦說此法文句義理與此無別即主伴義。",
    "X05n0232_006:0789b03_0": "▲是故主主伴伴各不相見主伴伴主圓明具德。",
    "X05n0232_006:0789b04_0": "是故主主下三重以例釋謂此方法慧為主時不得為伴十方法慧為伴時不得為主故此為主時不得與彼為主相見彼為主時此須為伴故亦不得見此為主故云主主伴伴各不相見言主伴伴主圓明具德者此方為主與彼方為伴相見此方為伴即與彼方為主相見若主伴義成則圓明具德餘如教迹鈔說。",
    "X05n0232_006:0789b11_0": "▲舉華既爾一塵等事亦然。",
    "X05n0232_006:0789b12_0": "舉華既爾下第三結例成益於中二先舉一例餘後結勸修益前中文有四節初以華例事二以事例餘所依三以所依例能依門四結成重重以至無盡今初又二先正以華事例於餘事故云舉華既爾一塵等事亦然。",
    "X05n0232_006:0789b17_0": "▲如此事華既帶同事等十義具此十門而此事等具餘教等十門則為百門。",
    "X05n0232_006:0789b19_0": "後如此事華下類結成門謂上廣說十門唯約事說謂華事上一切事同時具足事廣狹無礙事一多事相即乃至事主伴故云如此事華既帶同時等十義言而此事等具餘教等十門者謂事上有教義同時具足教義廣狹教義一多教義相即乃至教義主伴為二十二境智同時具足廣狹相容乃至主伴為三十三行位同時具足廣狹乃至主伴為四十四因果同時具足等為五十五依正六體用七人法八逆順九感應各有同時等添為百門故云而此事等具餘教等十門則為百門。",
    "X05n0232_006:0789c05_0": "▲事法既爾餘教義等具百亦然則為千門。",
    "X05n0232_006:0789c06_0": "事法既爾下第二以事所依例餘所依謂事法既有百門二教義為百門三境智為百門乃至感應具百門故有千門。",
    "X05n0232_006:0789c09_0": "▲如教義等有此千門彼同時門中亦具百門餘廣狹等例爾亦有千門。",
    "X05n0232_006:0789c11_0": "如教義等下第三以所依法例能依門亦成千門謂前以所依體事為首今以能依玄門為首謂同時門中具教義同時事理同時境智同時乃至感應同時故有十門同時門中具廣狹等其廣狹等有教義廣狹等故成百門二廣狹具百例同時門三相入門具百四相即門具百乃至第十主伴門具百故成千門然其後千不異前千但互舉為首而成異耳又前分總別則同時門中具下九門下之九門不具同時今約不相離故得九門例於同時亦具九門。",
    "X05n0232_006:0789c21_0": "▲若重重取之亦至無盡。",
    "X05n0232_006:0789c22_0": "若重重下四結成無盡言重重取者謂如初一門中具千十中取一此一亦須具十具百具千以不相離故如一既爾千門各十亦然則具十千十千之中隨取其一亦具十千如一千錢共為緣起一錢為首則具一千餘亦如是則有千千千千之中隨取其一亦具千千故至無盡又重重者一事之中有多事故一境之中亦有多境一智之中復有多智等更相涉入亦無盡也。",
    "X05n0232_006:0790a06_0": "▲於此十門圓明顯了則常入法界重重之境。",
    "X05n0232_006:0790a07_0": "於此十門下第二結勸修益以是具德無盡法門唯普眼境界上智能入故當勤修必成大益。",
    "X05n0232_006:0790a09_0": "▲第二明德用所由。",
    "X05n0232_006:0790a10_0": "第二德用所因疏文分三初問答總明二初唯心下隨門別釋三由上十因下總結所屬初中四一標舉章門。",
    "X05n0232_006:0790a13_0": "▲問有何因緣令此諸法得有如是混融無礙。",
    "X05n0232_006:0790a14_0": "二問有何因緣下假問生起。",
    "X05n0232_006:0790a15_0": "▲答因廣難陳略提十類一唯心所現故二法無定性故三緣起相由故四法性融通故五如幻夢故六如影像故七因無限故八佛證窮故九深定用故十神通解脫故。",
    "X05n0232_006:0790a19_0": "三答因廣難陳下列數總答。",
    "X05n0232_006:0790a20_0": "▲十中隨一即能令彼諸法混融無礙。",
    "X05n0232_006:0790a21_0": "四十中隨一下總相會通於中三初總標功能。",
    "X05n0232_006:0790a22_0": "▲十中前六通約法性為德相因法爾如是後二者是業用義通因果七約起修義通德相業用八約果德唯是德相故。",
    "X05n0232_006:0790b01_0": "次十中前六下料揀差別謂前十玄門則通德相業用今出所以則有通有局耳。",
    "X05n0232_006:0790b03_0": "▲前之十門通德相業用。",
    "X05n0232_006:0790b04_0": "▲約佛則用亦德相德上用故約機則相亦稱用令知相故。",
    "X05n0232_006:0790b06_0": "三從前之十門下會通德用遮其異釋謂由刊定記別立德相業用二種十玄故今通之明但一重自含德用不須分二於中有二先別明後結成前中亦二先以互通釋非兩別後通染淨辨二雙融今初先兩句標。",
    "X05n0232_006:0790b10_1": "●後約佛下釋謂佛體上之用即德相故如有音聲詞辯之用即德者相故若令眾生見於即入無有障礙故相名用。",
    "X05n0232_006:0790b13_0": "▲即用之相染淨雙融即相之用能染能淨。",
    "X05n0232_006:0790b14_0": "即用之相下第二會通染淨辨二雙融亦由刊定記立二別云德相純淨業用通染即令眾生作佛身等故通染也今明在佛德相染淨相盡而現染用舉用同體故師子座中頓現眾生居處屋宅德相豈不能現染眾生耶相若不現何有微細門耶微細頓現一切染淨但現而常虗如鏡中像故云雙融耳又相作相入彼德相所無今明法爾常入常能作故如十定品山間山上日影喻中雖能互照或說日影出七山間或說日影入七山間如此出入則湛然不動常入出矣豈要對機方有入耶相作即是相即之義義如前會。",
    "X05n0232_006:0790c01_0": "▲故相及用不分兩別。",
    "X05n0232_006:0790c02_0": "故相及用下第二結成也非是德用二義不分但不別立二種一玄唯一十玄通德用耳。",
    "X05n0232_006:0790c04_0": "▲初唯心現者一切諸法真心所現如大海水舉體成波以一切法無非一心故大小等相隨心迴轉即入無礙。",
    "X05n0232_006:0790c07_0": "一如大海水舉體成波者心能變境境須似心心既無礙境亦無礙況真心所現揀異妄心真法具德故能即入重重無礙言舉體者全真成妄也。",
    "X05n0232_006:0790c10_0": "▲二法無定性者既唯心現從緣而生無有定性性相俱離小非定小故能容太虗而有餘以同大之無外故大非定大故能入小塵而無間以同小之無內故是則等太虗之微塵含如塵之廣剎有何難哉。",
    "X05n0232_006:0790c14_0": "二無定性等者文中三初約大小正釋次引證三例釋餘法今初也言有何難哉者以小塵有大却如太虗廣剎有小却如小塵乃成大塵含於小剎故無難也。",
    "X05n0232_006:0790c18_0": "▲舊經十住品云金剛圍山數無量悉能安置一毛端欲知至大有小相菩薩以是初發心。",
    "X05n0232_006:0790c20_0": "舊經十住品者二引證也所以引舊經者以文顯故今經云無量無數輪圍山欲悉令入毛孔中如其大小皆得知菩薩以此初發心則無定性義理非顯著豈如至大有小相耶。",
    "X05n0232_006:0790c24_0": "▲一非定一故能是一切多非定多故能是一邊非定邊故能即中中非定中故能即邊延促靜亂等一一皆然。",
    "X05n0232_006:0791a03_0": "一非定一下三例釋餘法言中邊者乃有二義一邊方中土此則事事無礙如名號品極輪圍邊有四天下亦有十方則邊非邊矣遞相圍遶故中亦是邊明是事事無礙也若云中道者二行不同中邊相即亦是事事無礙亦通事理無礙耳延促者一念為促長劫為延即念劫融也靜亂者入定出定二行別故由無定相亦得相即亦如東方入正定西方從定起等尤是事事無礙也。",
    "X05n0232_006:0791a11_0": "▲三緣起相由者謂大法界中緣起法海義門無量。",
    "X05n0232_006:0791a12_0": "三緣起相由中疏文有三初總次別後結今初又三初總彰多門謂大法界中緣起者揀於內外染淨一事緣起也如外水土人功時節為緣則有芽起內無明行等為緣有識等起今則不然總收法界為一緣起故云大也又即一緣起具多義門全同法界即大緣起不同三乘但明因緣生法無性而已。",
    "X05n0232_006:0791a19_0": "▲約就圓宗略舉十門以釋前義。",
    "X05n0232_006:0791a20_0": "約就圓宗下二標舉章門。",
    "X05n0232_006:0791a21_0": "▲謂緣起法要具此十義緣方起故闕則不成。",
    "X05n0232_006:0791a22_0": "謂緣起法下三彰十所以。",
    "X05n0232_006:0791a23_0": "▲一諸緣各異義謂大緣起中諸緣相望要須體用各別不相雜亂方成緣起。",
    "X05n0232_006:0791b01_0": "▲若雜亂者失本緣法緣起不成。",
    "X05n0232_006:0791b02_0": "▲此則諸緣各各守自一位。",
    "X05n0232_006:0791b03_0": "▲文云多中無一性一亦無有多。",
    "X05n0232_006:0791b04_0": "一諸緣各異義下第二別釋也十門之中初三是本後七從生謂四五六從初門生七八及九從第二生其第十門從第三生第三但合前二門故唯生一門就初三門初一是異體門二即同體門三即同異合明所以有同異體者以諸緣起門內有二義故一不相由義謂自具德故如因中不待緣是二相由義如待緣等是也初即同體門後即異體門若爾何以初異體門中云諸緣各別不相雜亂第二同體門中云互相遍應方成緣起釋曰謂要由各異方得待緣要由遍應方自具德耳所以前之二門各生三者一互相依持有力無力故二互相形奪有體無體故三體用雙融無前後故已知大意次正釋文第一門即異體門於中有四初正釋次若雜亂下反成三此則諸緣下結示四文云下引證即是光明覺品更下半云如是二俱捨普入佛功德上半即相成並立義下半形奪兩亡義今非下半之義故不引之然由相成方各有體。",
    "X05n0232_006:0791b21_0": "▲二互遍相資義謂此諸緣要互相遍應方成緣起如一緣遍應多緣各與彼多全為一故此一即具多箇一也。",
    "X05n0232_006:0791b24_0": "▲若此一緣不具多一即資應不遍不成緣起。",
    "X05n0232_006:0791c01_0": "▲此則一一各具一切。",
    "X05n0232_006:0791c02_0": "▲下文云知以一故眾知以眾故一。",
    "X05n0232_006:0791c03_0": "二互遍相資義者即同體門文中亦四初正釋言此一即具多箇一者如十錢為緣一錢當體自是本一應二之時乃詺初一以為二一應三為三一乃至應十為十一故有多一。",
    "X05n0232_006:0791c06_1": "●若此一緣下第二反成也若無十一本一不能應餘九故。",
    "X05n0232_006:0791c07_2": "●此則一一下第三例餘也如一既有十二三四等亦各有十故云一一各具如十錢為喻其法界差別無盡法中各各遍應故隨一一各具法界差別法也。",
    "X05n0232_006:0791c10_3": "●下文云下第四引證即忉利天宮偈讚品真實慧菩薩偈文下半云諸法無所依但從和合起此證第三門義故今但引上半。",
    "X05n0232_006:0791c14_0": "▲三俱存無礙義謂凡是一緣要具前二方成緣起以要住自一方能遍應遍應多緣方是一故。",
    "X05n0232_006:0791c16_0": "三俱存無礙義等者雙融同異也文中亦四一正釋。",
    "X05n0232_006:0791c18_0": "▲是故唯一多一自在無礙鎔融有其六句。",
    "X05n0232_006:0791c19_0": "二是故下句數料揀於中先總明欲多常多欲一常一故云自在。",
    "X05n0232_006:0791c21_0": "▲一或舉體全住是唯一也或舉體遍應是多一也或俱存或雙泯或總合或全離皆思之可見。",
    "X05n0232_006:0791c23_0": "二一或下別釋初二句可知二或俱存者俱存住自及遍應也亦俱存唯一及多一也四雙泯者即第四句由俱存則相即奪故住一即遍應非住一也遍應即住一非遍應也五或總合者合前四句為解境故六或全離者全離前五成行境故。",
    "X05n0232_006:0792a04_0": "▲文云諸法無所依但從和合起。",
    "X05n0232_006:0792a05_0": "三文云下引證如前已引意取和合起義。",
    "X05n0232_006:0792a06_0": "▲此上三門總明緣起本法竟。",
    "X05n0232_006:0792a07_0": "四此上下總結三門大旨。",
    "X05n0232_006:0792a08_0": "▲四異體相入義謂諸門力用遞相依持互形奪故各有全有力全無力義緣起方成。",
    "X05n0232_006:0792a10_0": "四異體相入義等者疏文有五一總釋二引證三反成四結成正義五別示其相今初遞相依持者以是緣起一多等非定性一多等故。",
    "X05n0232_006:0792a13_0": "▲如論云因不生緣生故緣不生自因生故。",
    "X05n0232_006:0792a14_0": "如論云等者二引證也然論有二意一顯無生之義則上句以緣破自如中論云如諸法自性不在於緣中以若有自性不合假眾緣既假眾緣則自性應在緣中緣中求自性不可得故無自性生下句以自破緣故云緣不生自因生故謂若他生則但有緣即應能生不合假於自因今假於因明非他生也上來顯無生之義耳二者顯緣起義因不生者因全無力緣生故者緣全有力下句例知今正用此意證成上義。",
    "X05n0232_006:0792a23_0": "▲若各唯有力無無力則有多果過一一各生故若各唯無力無有力即有無果過以同非緣俱不生故。",
    "X05n0232_006:0792b01_0": "若各唯下三反成上義亦是解妨謂有問言因緣各自不生和合共力有生復有何過斯即立共生義故先通云若爾則有多果過釋云一一各生故如穀子為因水土人功時節是緣應生五果謂穀芽水芽土芽等故云多果次有問言若爾總皆無力合而能生復有何過此亦立共生義故復通云有無果過謂金石火等於芽無力不能生芽水土穀等於芽無力安能生芽故同火等非緣不能生果云無果過也。",
    "X05n0232_006:0792b10_0": "▲是故緣起要互相依具力無力如闕一緣一切不成餘亦如是。",
    "X05n0232_006:0792b12_0": "是故緣起下四結成正義謂既全有力全無力緣起不成要一有力一無力緣起方成如闕一緣下指事明也如無一即無二無三等亦如無柱即無梁無椽等以闕一事餘皆不成舍等緣故言餘亦如是者若無二亦無一無三等若無三亦無一二等乃至若無十亦無一二等若無梁亦無柱等隨舉一法闕緣不成今法界中隨闕一事一切法界不成緣起也。",
    "X05n0232_006:0792b20_0": "▲是故一能持多一是有力能持於多多依於一多是無力潛入一內。",
    "X05n0232_006:0792b22_0": "是故一能持多下第五別示其相於中三初明一望多二例多望一三結成句數初中二先明一持多依後例多持一依今初又二先明依持之義。",
    "X05n0232_006:0792c01_0": "▲由一有力必不與多有力俱是故無有一而不攝多也由多無力必不與一無力俱是故無有多而不入一也。",
    "X05n0232_006:0792c04_0": "後由一有力下釋成亦通妨難恐有難云一之與多俱有有力無力二義云何一能攝多故此通云由二有力與二無力必不俱故以能為緣邊即是有力要對所起是無力故思之。",
    "X05n0232_006:0792c08_0": "▲如一持多依既爾多持一依亦然反上思之。",
    "X05n0232_006:0792c09_0": "如一持多依下二例多持一依也是則多是能起能為緣故一是所起多所成故。",
    "X05n0232_006:0792c11_0": "▲如一望多有依有持全力無力常含多在己中潛入己在多中同時無礙。",
    "X05n0232_006:0792c13_0": "如一望多有依有持下第二例多望一也於中二先結前即是舉於能例二多望下生後即是正釋問前門之中先明一持多依後例多持一依義已圓足何得更有此多望一耶答此有深旨謂前一望多中一為持邊一能攝多一為依邊一能入多雖復多上有持但取一為能入故並屬一望於多所以疏文欲釋多望於一先結前段云如一望多有依有持等有依者即前多持故一成依也有持者即前一有力為多依故言全力者成上一持言無力者成上一依言常含多在己中者一有力為持能攝多故言潛入己在多中者一無力為依便入多故故此二句皆屬一望多也。",
    "X05n0232_006:0793a01_0": "▲多望於一當知亦爾。",
    "X05n0232_006:0793a02_0": "多望於一等者二生後正釋也若總釋者但改前一字為多字多字為一字則義自現如恐不曉更為具作應云多能持一多是有力能持於一一依於多一是無力潛入多內由多有力必不與一有力俱是故無有多而不攝一也由一無力必不與多無力俱是故無有一而不入多也如多持一依既爾一持多依亦然反上思之是則能攝亦是多能入亦是多雖多攝一即是一入多然名多攝雖多入一即是一攝多而名多入耳則前之二門攝入皆屬一後之二門攝入皆屬多則二義天隔非繁重也。",
    "X05n0232_006:0793a13_0": "▲俱存雙泯二句無礙思之。",
    "X05n0232_006:0793a14_0": "俱存雙泯下三結成句數謂上一攝多是第一句多攝一是第二句俱存即第三句謂即一攝一入時即多攝多入故雙泯者即第四句一攝一入即多攝多入故便一攝一入泯多攝多入即一攝一入故則多攝多入泯故云雙泯對前別明二句則有四句亦可成五六五俱照前四成解境故六頓絕前五成行境故。",
    "X05n0232_006:0793a21_0": "▲五異體相即義謂諸緣相望全體形奪有有體無體義緣起方成。",
    "X05n0232_006:0793a23_0": "五異體相即等者此中但即與前入異文勢大同五段之文唯闕引證耳於中四一立理略明二反顯前理三結成正義四別示其相今初為能起邊即有體為所起邊即無體如云從緣生法是法即空意取所生空也空即無體義言形奪者以能起之緣形對所起奪彼所起令無體也。",
    "X05n0232_006:0793b05_0": "▲若闕一緣餘不成起故緣義則壞。",
    "X05n0232_006:0793b06_0": "若闕一緣等者二反顯前理成有體義也如無一緣二三四等皆不成故則知一有體也。",
    "X05n0232_006:0793b08_0": "▲得此一緣令一切成起所起成故緣義方立。",
    "X05n0232_006:0793b09_0": "得此一緣下三結成正義既一切由一故一有體也。",
    "X05n0232_006:0793b11_0": "▲是故一緣是能起能成故有體多緣是所起所成故無體。",
    "X05n0232_006:0793b13_0": "是故一緣下四別示其相於中三初明一望多次例多望一後結成句數今初亦二先明一有體後例多有體前中文二先正明可知。",
    "X05n0232_006:0793b16_0": "▲由一有體不得與多有體俱多無體必不得與一無體俱是故無有不多之一無有不一之多。",
    "X05n0232_006:0793b18_0": "後由一有體下釋成亦是解妨謂有難言一之與多俱有有體無體二義云何獨言一有體耶故今通云由有無義不得並故今一為能起邊多必是所起故若不爾者能所不成緣起亦壞言是故無有不多之一者此一即是多故無有不一之多者此多即是一故問一不即多有何過耶答有二過故一不成多過謂一既不成多餘亦不成多故如一不成十二三四等亦不成十故無十過二不成一過謂若一不成十此十即不成由十不成故一義亦不成以無於十是誰一故一不即多成過既爾多不即一成過亦然又若不相即緣起門中空有二義則不成立便有自性斷滅等過故。",
    "X05n0232_006:0793c06_0": "▲一多既爾多一亦然反上思之。",
    "X05n0232_006:0793c07_0": "一多既爾等者反上一有體却為一無體多無體却為多有體更無別義。",
    "X05n0232_006:0793c09_0": "▲如一望多有有體無體故能攝他同己廢己同他同時無礙。",
    "X05n0232_006:0793c11_0": "如一望多下第二例多望一也於中亦二先結前即是舉於能例大意全同前相入門也但即入別耳言有有體無體者有體即前一是能起故有體也無體者即前舉例中多一亦然明一無體也故能攝他同己者成上一有體攝他多也即前無有不多之一耳廢己同他者成前一無體也故廢一己同他多也雖有有體無體二義皆屬一望於多故云攝多同多。",
    "X05n0232_006:0793c19_0": "▲多望於一當知亦爾准前思之。",
    "X05n0232_006:0793c20_0": "多望於一下二生後正例全同前門但改一為多改多為一耳若結應云攝他一同多己廢多己同一他耳前一望於多攝廢皆是一此中多望於一攝廢皆是多則義懸隔矣餘如相入門思之。",
    "X05n0232_006:0793c24_0": "▲俱存雙泯二句無礙亦思之可見。",
    "X05n0232_006:0794a01_0": "俱存雙泯者第三結成句數俱存謂正一攝他同己廢己同他時即是多攝一同己廢己同一也雙泯者以一望於多二義即是多望於一二義故則一望於多二義泯矣多望於一二義即是一望於多二義故則多望於一二義泯也旨不異前故令思之。",
    "X05n0232_006:0794a07_0": "▲六體用雙融義謂諸緣法要力用交涉全體融合方成緣起。",
    "X05n0232_006:0794a09_0": "六體用雙融義等者文中三初立理略釋。",
    "X05n0232_006:0794a10_0": "▲是故圓通亦有六句一以體無不用故舉體全用則唯有相入無相即義二以用無不體故舉用全體則唯有相即無相入也三歸體之用不礙用全用之體不失體是則無礙雙存亦入亦即自在俱現四全用之體體泯全體之用用亡非即非入圓融一味五合前四句同一緣起無礙俱存六泯前五句絕待離言冥同性海。",
    "X05n0232_006:0794a17_0": "次是故圓通下開章別釋成六句故初一以體就用二以用就體三體用雙存四體用雙泯以體用交徹形奪兩亡即入同源故圓融一味五成解境六成行境並顯可知。",
    "X05n0232_006:0794a21_0": "▲此上三門於初異體門中顯義理竟。",
    "X05n0232_006:0794a22_0": "此上三門等者後結所屬也。",
    "X05n0232_006:0794a23_0": "▲七同體相入義謂前一緣所有多一與彼一緣體無別故名為同體。",
    "X05n0232_006:0794b01_0": "七同體相入義等者釋中有三初別釋同體義二雙釋即入所以三正解此門今初言謂前一緣等者即指前第二門以第二是本同體門故如一本自是一為本一應二為二一應三為三一等只是一箇一對他成多亦如一人望父名子望子名父望兄為弟望弟為兄等同一人體而有多名今本一如一人多一如諸名也。",
    "X05n0232_006:0794b08_0": "▲又由此一緣應多緣故有此多一所應多緣既相即入令此多一亦有即入也。",
    "X05n0232_006:0794b10_0": "又由此一緣下二雙釋即入二義所以謂同體即入由異體成異體相入故令同體相入異體相即故令同體相即此有二義一若直說者如異體二即是本一其同體二豈非即本一耶異體三即本一則同體上三亦本一矣正是今意二者本一自與多一互為緣起例同異體相由故耳次疏具之。",
    "X05n0232_006:0794b16_0": "▲先明相入謂一緣有力能持多一多一無力依彼一緣是故一能攝多多便入一。",
    "X05n0232_006:0794b18_0": "▲一入多攝反上應知。",
    "X05n0232_006:0794b19_0": "先明相入者三正釋此門也此亦有二初明一望於多後餘義下例多望於一前中亦二先明一有力多無力言一能攝多多便入一者多即餘九一一即本一也一入多攝反上應知者二例多一有力本一無力也以由我多一方詺本一為本一故故多一有力便攝本一本一入多一也。",
    "X05n0232_006:0794c01_0": "▲餘義餘句准前思之。",
    "X05n0232_006:0794c02_0": "餘義餘句下二例多望於一也亦全同前異體相入門中言餘義者謂上明本一望多一有持有依全力無力故能常含多一在己一中潛入本一在多一中無有障礙今多一望本一亦有全力無力故能常含本一在多一中潛入多一在本一內亦無障礙故云餘義也言餘句者即俱存雙泯四句六句例前異體故不繁說。",
    "X05n0232_006:0794c09_0": "▲八同體相即義謂前一緣所具多一亦有有體無體之義故亦相即。",
    "X05n0232_006:0794c11_0": "▲以多一無體由本一成多即一也由本一有體能作多一令一攝多。",
    "X05n0232_006:0794c13_0": "八同體相即義等者疏文亦二先明以一望多後餘義下例多望一前中亦二先明本一有體後例多一有體今初又二先言亦有有體無體之義者總出所以亦同異體門中能成有體所成無體也。",
    "X05n0232_006:0794c17_0": "●後以多一無體下正釋本一有體在文可知思之。",
    "X05n0232_006:0794c19_0": "▲如一有多空既爾多有一空亦然。",
    "X05n0232_006:0794c20_0": "如一有多下二例多一有體也由有多一方詺本一為本一故多一有體本一無體也多一有體故能攝本一本一無體潛入多一也。",
    "X05n0232_006:0794c23_0": "▲餘義餘句並准前思之。",
    "X05n0232_006:0794c24_0": "餘義下笫二例多一望本一也謂上本一有有體無體故能攝多一同己廢本一同他同時無礙今多一望本一亦有有體無體能攝本一同己廢多一同他同時無礙全例前異體中故云餘義也餘句者亦即俱存雙泯四句六句耳。",
    "X05n0232_006:0795a05_0": "▲九俱融無礙義謂亦同前全體用雙融即入自在亦有六句准前應知。",
    "X05n0232_006:0795a07_0": "九俱融無礙等者疏文亦二先正釋本門後此上下結前三門所出前中言亦同前者同前異體門也即前第六門也尋前第六於義分明但有同體與前別耳恐不曉者今當具說謂同體緣起法中力用交涉全體融合方成緣起是故圓融亦有六句一以體無不用故舉體全用則唯有同體相入無相即義二以用無不體故舉用全體則唯有同體相即無相入義三歸體之用不礙用全用之體不失體是則無礙雙存亦入亦即自在俱現四全用之體體泯全體之用用亡非即非入圓融一味五合前四句同一同體緣起無礙俱存六泯前五句絕待離言冥同性海故云准前應知。",
    "X05n0232_006:0795a19_0": "▲此上三門於前第二同體門中辨義理竟。",
    "X05n0232_006:0795a20_0": "▲十同異圓滿義。",
    "X05n0232_006:0795a21_0": "十同異圓滿等者疏文有三此上一句標名次謂以前下別釋後此第十下結屬引證今初謂前來異體四門同體四門及第三同異俱存竝不出同異合居一處不偏一門故云圓滿。",
    "X05n0232_006:0795b01_0": "▲謂以前九門總合為一大緣起令多種義門同時具足也。",
    "X05n0232_006:0795b02_1": "●由住一遍應故有廣狹自在門。",
    "X05n0232_006:0795b02_2": "●由就體就用故有相即相入門。",
    "X05n0232_006:0795b03_3": "●由異體相容具微細門。",
    "X05n0232_006:0795b03_4": "●異體相即具隱顯門。",
    "X05n0232_006:0795b04_5": "●又就用相入為顯令就體相即為隱即顯入隱亦然。",
    "X05n0232_006:0795b05_6": "●又由異門即入為顯令同體即入為隱同顯異隱亦然。",
    "X05n0232_006:0795b06_7": "●又由異體相入帶同體相入具帝網門由此大緣起即無礙法界故有託事顯法門顯於時中故有十世門相關互攝故有主伴門。",
    "X05n0232_006:0795b10_0": "二別釋中具足十玄今初從以前九至具足也即同時具足相應門言多種義門者有本有末有同有異有入有即四句六句等合前九門為同時門也以是總故隨闕一義緣起不成故下之九門各先釋義後結屬。",
    "X05n0232_006:0795b14_1": "●言由住一遍應故有廣狹自在門者即前本門第二門也住一故狹遍應故廣。",
    "X05n0232_006:0795b15_2": "●言就體就用者就體故相即就用故相入並通同體異體。",
    "X05n0232_006:0795b17_3": "●由異體相容者即別取前第四異體相入門中一半之義然入通能入所入多就能說容亦有能容所容亦就能說然所入即是能容所容即是能入今微細門但取容義不取入義故云一半。",
    "X05n0232_006:0795b21_4": "●異體相即具隱顯門等者釋此隱顯疏有三重此即初也若爾相即應同隱顯耶答上來九門但有即入同異四義用斯四義以成十玄故一義中容有多義此中由此即彼故此隱彼顯由彼即此故彼隱此顯由相即故成隱顯義成門已竟義則不同謂相即要此彼合一隱顯則彼此皆存如東方入定定身在東西方定起起身在西故二不泯況具下二義尤異相即也。",
    "X05n0232_006:0795c04_5": "●又就用下第二番釋隱顯也謂正論入門即義如虗空故謂若更存即則入義不成謂即則泯一入則二義不壞故正即無入例上可知。",
    "X05n0232_006:0795c07_6": "●又由異門下第三番釋隱顯義由同異二體義乖故二門不得並立事須隱顯可知。",
    "X05n0232_006:0795c09_7": "●又由異體相入帶同體相入具帝網門者同體相入一中已含於多更入異體故有重重之義同體相入如鏡已含多影更入異體如含影之鏡更入餘鏡故有重重無盡義也餘門可知。",
    "X05n0232_006:0795c13_0": "▲此第十圓滿一門就前第三門中以辨義理。",
    "X05n0232_006:0795c14_0": "此第十下三結屬引證先結屬後引證今初由第三本門之中融同異故今則近融前六門則異體中三門與同體三門相成無異體同體不成無同體異體不成故六門相成後之七門從前三生前三融故後七必融故十門一揆也例前第三融通亦有六句一或舉體全異具入即俱二或舉體全同亦具入即俱三或具同異雙現無二體故四或雙非同異以相奪俱盡故謂同即異故非同異即同故非異五或具四為解境故六或絕前五成行境故故約智顯理諸門不同廢智忘筌一切叵說說與不說無礙難思沒同果海唯亡言遣照庶幾玄趣耳。",
    "X05n0232_006:0796a02_0": "▲故下文云菩薩善觀緣起法於一法中解眾多眾多法中解了一又云一中解無量無量中解一了彼互生起當成無所畏等皆其義也。",
    "X05n0232_006:0796a05_0": "故下文云下引證略引二文一即十忍品二又云下光明覺品然所引文乃是總意由第十門義是總故。",
    "X05n0232_006:0796a08_0": "▲疏上來緣起相由門竟。",
    "X05n0232_006:0796a09_0": "上來緣起下第三總結。",
    "X05n0232_006:0796a11_0": "大方廣佛華嚴經疏演義鈔卷第六"
}