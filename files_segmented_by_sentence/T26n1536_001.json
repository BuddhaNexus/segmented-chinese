{
    "T26n1536_001:0367a03_0": "阿毘達磨集異門足論卷第一",
    "T26n1536_001:0367a05_0": "尊者舍利子說",
    "T26n1536_001:0367a06_0": "三藏法師玄奘奉　詔譯",
    "T26n1536_001:0367a07_0": "緣起品第一",
    "T26n1536_001:0367a08_0": "世尊一時遊力士生處，至波波邑，住折路迦林。",
    "T26n1536_001:0367a09_1": "時彼邑中諸力士眾，於恒聚戲東西村間嗢跋諾迦舊制多所，共造臺觀，瑩飾初成，未有沙門婆羅門等及諸力士曾所受用。",
    "T26n1536_001:0367a11_2": "時力士眾聞佛世尊將苾芻僧住近林內，互相慶慰咸共議言：「我等所修勝妙臺觀，應先請佛及苾芻僧無上福田於中止住，然後我等隨勝善業所獲資財於中受用。",
    "T26n1536_001:0367a15_3": "由斯我等長夜獲得利益安樂，豈不善哉。」",
    "T26n1536_001:0367a16_4": "諸力士眾作是議已，各集徒侶并諸眷屬，出波波村往如來所。",
    "T26n1536_001:0367a18_0": "到已頂禮世尊雙足，右遶三匝退坐一面。",
    "T26n1536_001:0367a18_1": "時薄伽梵以慈軟音，慰問力士并諸眷屬，復以種種微妙法門示現教導讚勵慶喜，說是事已默然而住。",
    "T26n1536_001:0367a21_2": "諸力士輩聞佛所說，歡喜踊躍即從座起，合掌恭敬俱白佛言：「我此邑中諸力士眾，於恒聚戲東西村間嗢跋諾迦舊制多所，共造臺觀，瑩飾初成，未有沙門婆羅門等及諸力士曾所受用。",
    "T26n1536_001:0367a25_3": "唯願世尊哀愍我等，將諸弟子於中止住，令我長夜利益安樂。」",
    "T26n1536_001:0367a26_4": "爾時如來哀愍彼故，將諸弟子往住其中，復以妙音為諸力士宣揚種種施果差別。",
    "T26n1536_001:0367a28_5": "問答往還過初夜分，諸力士輩并其眷屬聞法歡喜禮佛而去。",
    "T26n1536_001:0367b02_0": "爾時世尊告舍利子：「吾今背痛，暫當寢息。",
    "T26n1536_001:0367b02_1": "汝可代吾為苾芻眾宣說法要，勿空度也。」",
    "T26n1536_001:0367b03_2": "時舍利子默然受教。",
    "T26n1536_001:0367b04_3": "佛便四疊嗢怛羅僧敷為臥具，大衣為枕，端身累足右脇而臥，如理作意住光明想及當起想，具念正知，如大寶山寂然無動。",
    "T26n1536_001:0367b08_0": "爾時舍利子告苾芻眾言：「此波波村離繫親子，處無慚眾自號為師，其人命終未逾旬月，諸弟子輩兩兩結朋，諍訟紛紜互相[夌*欠]蔑，各言法律我解非餘，如我所知是法是律，我之所說應理合儀；汝等於斯悉皆絕分。",
    "T26n1536_001:0367b12_1": "於其師教各隨己執，迴換前後或減或增，破析支離遂成多部。",
    "T26n1536_001:0367b14_2": "欲知勝負便共激論，為脫過難遞相誹斥，雖有論言而無論道，口出刀矟以相殘害。",
    "T26n1536_001:0367b16_3": "諸有白衣信彼法者，見其弟子乖諍如斯，皆共瞋嫌毀而捨去。」",
    "T26n1536_001:0367b18_0": "時舍利子復告眾言：「此波波村離繫親子所有法律惡說惡受，不能出離、不趣正覺，是可壞法、無趣無依。",
    "T26n1536_001:0367b20_1": "我等如來、應、正等覺大師法律，善說善受，能永出離、能趣正覺，非可壞法有趣有依。",
    "T26n1536_001:0367b22_2": "我等今應聞佛住世，和合結集法毘奈耶，勿使如來般涅槃後世尊弟子有所乖諍，當令隨順梵行法律，久住利樂無量有情，哀愍世間諸天人眾，令獲殊勝義利安樂。」",
    "T26n1536_001:0367b26_0": "集異門足論一法品第二",
    "T26n1536_001:0367b27_0": "時舍利子復告眾言：「具壽當知，佛於一法自善通達現等覺已，為諸弟子宣說開示。",
    "T26n1536_001:0367b28_1": "我等今應和合結集，佛滅度後勿有乖諍，當令隨順梵行法律久住，利樂無量有情，哀愍世間諸天人眾，令獲殊勝義利安樂。」",
    "T26n1536_001:0367c02_2": "一法云何？",
    "T26n1536_001:0367c02_3": "嗢柁南曰：　一法謂有情，　　依食依行住，　於一切善法，　　不放逸為尊。",
    "T26n1536_001:0367c06_0": "一切有情皆依食住、一切有情皆依行住、於諸善法不放逸勝，是謂一法。",
    "T26n1536_001:0367c07_1": "一切有情依食住者，何等是食而言有情皆依食住？",
    "T26n1536_001:0367c08_2": "如世尊說：苾芻當知食有四種，能令部多有情安住，及能資益諸求生者。",
    "T26n1536_001:0367c10_3": "何謂四食？",
    "T26n1536_001:0367c10_4": "一者段食，若麁若細；二者觸食；三者意思食；四者識食。",
    "T26n1536_001:0367c12_0": "由此四食，說諸有情皆依食住。",
    "T26n1536_001:0367c12_1": "何緣故知諸有情類皆依食住？",
    "T26n1536_001:0367c13_2": "謂諸有情於彼彼聚，由此諸食未盡為因，有想等想施設言說，活住存濟差別而轉。",
    "T26n1536_001:0367c15_3": "若諸有情於彼彼聚，由此諸食已盡為因，有想等想施設言說，死歿殞逝差別而轉。",
    "T26n1536_001:0367c17_4": "由此故知諸有情類皆依食住。",
    "T26n1536_001:0367c18_0": "問：如是四食，當言有為、當言無為？",
    "T26n1536_001:0367c18_1": "答：應言有為。",
    "T26n1536_001:0367c19_2": "問：如是四食，當言常、當言無常？",
    "T26n1536_001:0367c19_3": "答：應言無常。",
    "T26n1536_001:0367c20_4": "問：如是四食，當言恒、當言非恒？",
    "T26n1536_001:0367c20_5": "答：應言非恒。",
    "T26n1536_001:0367c21_6": "問：如是四食，當言變易、當言不變易？",
    "T26n1536_001:0367c21_7": "答：應言變易。",
    "T26n1536_001:0367c22_8": "問：如是四食，當言緣已生、當言非緣已生？",
    "T26n1536_001:0367c23_9": "答：應言緣已生。",
    "T26n1536_001:0367c23_10": "問：如是四食，當言名攝、當言色攝？",
    "T26n1536_001:0367c24_11": "答：段食應言色攝，餘三食應言名攝。",
    "T26n1536_001:0367c25_12": "問：如是四食，當言有見、當言無見？",
    "T26n1536_001:0367c25_13": "答：應言無見。",
    "T26n1536_001:0367c26_14": "問：如是四食，當言有對、當言無對？",
    "T26n1536_001:0367c26_15": "答：段食應言有對，餘三食應言無對。",
    "T26n1536_001:0367c27_16": "問：如是四食，當言是心、當言非心？",
    "T26n1536_001:0367c28_17": "當言是心所、當言非心所？",
    "T26n1536_001:0367c29_18": "當言心相應、當言心不相應？",
    "T26n1536_001:0367c29_19": "答？",
    "T26n1536_001:0367c29_20": "段食應言非心、非心所、心不相應；觸、意思食應言是心所與心相應；識食應言唯是心。",
    "T26n1536_001:0368a02_21": "問：如是四食，當言善、當言不善、當言無記？",
    "T26n1536_001:0368a03_22": "答：段食應言無記，餘三食應言或善或不善或無記。",
    "T26n1536_001:0368a04_23": "云何善觸食？",
    "T26n1536_001:0368a05_24": "答：若善有漏觸為緣，能令諸根長養大種增益，又能滋潤隨滋潤、充悅隨充悅、護隨護、轉隨轉、持隨持，是謂善觸食。",
    "T26n1536_001:0368a07_25": "云何不善觸食？",
    "T26n1536_001:0368a08_26": "答：若不善觸為緣，能令諸根長養大種增益，又能滋潤隨滋潤乃至持隨持，是謂不善觸食。",
    "T26n1536_001:0368a10_27": "云何無記觸食？",
    "T26n1536_001:0368a10_28": "答若無記觸為緣，能令諸根長養大種增益，又能滋潤隨滋潤乃至持隨持，是謂無記觸食。",
    "T26n1536_001:0368a12_29": "云何善意思食？",
    "T26n1536_001:0368a12_30": "答：若善有漏觸相應諸思等思、現前等思、已思思類造心意業，是謂善意思食。",
    "T26n1536_001:0368a14_31": "云何不善意思食？",
    "T26n1536_001:0368a15_32": "答：若不善觸相應諸思等思乃至意業，是謂不善意思食。",
    "T26n1536_001:0368a16_33": "云何無記意思食？",
    "T26n1536_001:0368a16_34": "答：若無記觸相應諸思等思乃至意業，是謂無記意思食。",
    "T26n1536_001:0368a18_35": "云何善識食？",
    "T26n1536_001:0368a18_36": "答：若善有漏思相應諸心意識，是謂善識食。",
    "T26n1536_001:0368a19_37": "云何不善識食？",
    "T26n1536_001:0368a19_38": "答：若不善思相應諸心意識，是謂不善識食。",
    "T26n1536_001:0368a20_39": "云何無記識食？",
    "T26n1536_001:0368a21_40": "答：若無記思相應諸心意識，是謂無記識食。",
    "T26n1536_001:0368a22_41": "問：如是四食，當言有漏、當言無漏？",
    "T26n1536_001:0368a22_42": "答：應言有漏。",
    "T26n1536_001:0368a23_43": "問：如是四食，當言學、當言無學、當言非學非無學？",
    "T26n1536_001:0368a24_44": "答：應言非學非無學。",
    "T26n1536_001:0368a24_45": "問：如是四食，當言欲界繫、當言色界繫、當言無色界繫？",
    "T26n1536_001:0368a25_46": "答：段食應言欲界繫，餘三食應言或欲界繫、或色界繫、或無色界繫。",
    "T26n1536_001:0368a28_0": "問：諸食皆是段食耶？",
    "T26n1536_001:0368a28_1": "答：諸段食皆是食，有是食非段食，謂餘三食及世俗。",
    "T26n1536_001:0368a29_2": "問：諸食皆是觸食耶？",
    "T26n1536_001:0368b01_3": "答：諸觸食皆是食，有是食非觸食，謂餘三食及世俗。",
    "T26n1536_001:0368b02_4": "問：諸食皆是意思食耶？",
    "T26n1536_001:0368b02_5": "答：諸意思食皆是食，有是食非意思食，謂餘三食及世俗。",
    "T26n1536_001:0368b04_6": "問：諸食皆是識食耶？",
    "T26n1536_001:0368b04_7": "答：諸識食皆是食，有是食非識食，謂餘三食及世俗。",
    "T26n1536_001:0368b05_8": "問：諸段皆是食耶？",
    "T26n1536_001:0368b06_9": "答：應作四句。",
    "T26n1536_001:0368b06_10": "有是段而非食，謂段為緣，諸根損減大種變壞。",
    "T26n1536_001:0368b07_11": "有是食而非段，謂餘三食及世俗。",
    "T26n1536_001:0368b08_12": "有是段亦是食，謂段為緣，諸根長養大種增益，又能滋潤隨滋潤乃至持隨持。",
    "T26n1536_001:0368b10_13": "有非段亦非食，謂除前相。",
    "T26n1536_001:0368b10_14": "問：諸觸皆是食耶？",
    "T26n1536_001:0368b11_15": "答：應作四句。",
    "T26n1536_001:0368b11_16": "有是觸而非食，謂無漏觸及有漏觸為緣，諸根損減大種變壞。",
    "T26n1536_001:0368b12_17": "有是食而非觸，謂餘三食及世俗。",
    "T26n1536_001:0368b13_18": "有是觸亦是食，謂有漏觸為緣，諸根長養大種增益，又能滋潤隨滋潤乃至持隨持。",
    "T26n1536_001:0368b15_19": "有非觸亦非食，謂除前相。",
    "T26n1536_001:0368b16_0": "如觸食有四句，意思識食應知亦爾。",
    "T26n1536_001:0368b16_1": "頗有食為緣，生食、生非食、生食非食耶？",
    "T26n1536_001:0368b17_2": "答：生。",
    "T26n1536_001:0368b17_3": "云何食為緣生食？",
    "T26n1536_001:0368b18_4": "答：段食為緣，生餘三食。",
    "T26n1536_001:0368b18_5": "云何食為緣生非食？",
    "T26n1536_001:0368b19_6": "答：段食為緣，生受、想、作意等。",
    "T26n1536_001:0368b19_7": "云何食為緣生食非食？",
    "T26n1536_001:0368b20_8": "答：段食為緣，生餘三食及受、想、作意等。",
    "T26n1536_001:0368b21_9": "頗有非食為緣，生非食、生食、生食非食耶？",
    "T26n1536_001:0368b22_10": "答：生。",
    "T26n1536_001:0368b22_11": "云何非食為緣生非食？",
    "T26n1536_001:0368b22_12": "答：如眼及色為緣，生受、想、作意等。",
    "T26n1536_001:0368b23_13": "云何非食為緣生食？",
    "T26n1536_001:0368b24_14": "答：如眼及色為緣，生觸、意思、識食。",
    "T26n1536_001:0368b24_15": "云何非食為緣生食非食？",
    "T26n1536_001:0368b25_16": "答：如眼及色為緣，生觸、意思、識食，及受、想、作意等。",
    "T26n1536_001:0368b26_17": "頗有食非食為緣，生食非食、生食、生非食耶？",
    "T26n1536_001:0368b27_18": "答：生。",
    "T26n1536_001:0368b27_19": "云何食非食為緣生食非食？",
    "T26n1536_001:0368b28_20": "答：如眼及色、眼識為緣，生觸、意思、識食，及受、想、作意等。",
    "T26n1536_001:0368b29_21": "云何食非食為緣生食？",
    "T26n1536_001:0368c01_22": "答：如眼及色、眼識為緣，生觸、意思、識食。",
    "T26n1536_001:0368c02_0": "云何食非食為緣生非食？",
    "T26n1536_001:0368c02_1": "答：如眼及色、眼識為緣，生受、想、作意等。",
    "T26n1536_001:0368c03_2": "問：若段食已斷已遍知，觸食亦爾耶。",
    "T26n1536_001:0368c04_3": "答：若觸食已斷已遍知，段食亦爾。",
    "T26n1536_001:0368c05_4": "有段食已斷已遍知，非觸食，謂已離欲染未離上染。",
    "T26n1536_001:0368c06_5": "如以段食對觸食，對意思、識食亦爾。",
    "T26n1536_001:0368c07_6": "問：若觸食已斷已遍知，意思食亦爾耶？",
    "T26n1536_001:0368c07_7": "答：如是。",
    "T26n1536_001:0368c08_8": "如以觸食對意思食，對識食亦爾。",
    "T26n1536_001:0368c08_9": "問：若意思食已斷已遍知，識食亦爾耶？",
    "T26n1536_001:0368c09_10": "答：如是。",
    "T26n1536_001:0368c09_11": "問：若於食已斷已遍知，彼於欲、色、無色界已離染耶？",
    "T26n1536_001:0368c11_12": "答：若於段食已斷已遍知，彼於欲界已離染，非於色、無色界。",
    "T26n1536_001:0368c12_13": "若於餘三食已斷已遍知，彼於欲、色、無色界皆已離染。",
    "T26n1536_001:0368c13_14": "爾時於一切，一切事、一切種、一切位、一切處、一切結，皆已離染故。",
    "T26n1536_001:0368c16_0": "一切有情依行住者，何等是行，而言有情皆依行住？",
    "T26n1536_001:0368c17_1": "如世尊說：苾芻當知，若諸有情於彼彼聚不死不殞、不破不沒、不失不退，皆由壽住命根相續。",
    "T26n1536_001:0368c19_2": "此壽命根說名為行，由此行故一切有情存濟住活。",
    "T26n1536_001:0368c20_3": "此行於彼能護隨護、能轉隨轉，由此故說一切有情皆依行住。",
    "T26n1536_001:0368c21_4": "何緣故知諸有情類皆依行住？",
    "T26n1536_001:0368c22_5": "謂諸有情於彼彼聚，由此壽行未盡為因，有想等想、施設言說、活住存濟差別而轉。",
    "T26n1536_001:0368c24_6": "若諸有情於彼彼聚，由此壽行已盡為因，有想等想、施設言說、死沒殞逝差別而轉。",
    "T26n1536_001:0368c26_7": "由此故知諸有情類皆依行住。",
    "T26n1536_001:0368c28_0": "問：如是壽行，當言有為、當言無為？",
    "T26n1536_001:0368c28_1": "答：應言有為。",
    "T26n1536_001:0368c29_2": "問：如是壽行，當言常、當言無常？",
    "T26n1536_001:0368c29_3": "答：應言無常。",
    "T26n1536_001:0369a01_4": "問：如是壽行，當言恒、當言非恒？",
    "T26n1536_001:0369a01_5": "答：應言非恒。",
    "T26n1536_001:0369a02_6": "問：如是壽行，當言變易、當言不變易？",
    "T26n1536_001:0369a02_7": "答：應言變易。",
    "T26n1536_001:0369a03_8": "問：如是壽行，當言緣已生、當言非緣已生？",
    "T26n1536_001:0369a04_9": "答：應言緣已生。",
    "T26n1536_001:0369a04_10": "問：如是壽行，當言名攝、當言色攝？",
    "T26n1536_001:0369a05_11": "答：應言名攝。",
    "T26n1536_001:0369a05_12": "問：如是壽行，當言有見、當言無見？",
    "T26n1536_001:0369a06_13": "答：應言無見。",
    "T26n1536_001:0369a06_14": "問：如是壽行，當言有對、當言無對？",
    "T26n1536_001:0369a07_15": "答：應言無對。",
    "T26n1536_001:0369a07_16": "問：如是壽行，當言是心、當言非心？",
    "T26n1536_001:0369a08_17": "當言是心所、當言非心所？",
    "T26n1536_001:0369a09_0": "當言心相應、當言心不相應？",
    "T26n1536_001:0369a09_1": "答：應言非心、非心所、心不相應。",
    "T26n1536_001:0369a10_2": "問：如是壽行，當言善、當言不善、當言無記？",
    "T26n1536_001:0369a11_3": "答：應言無記。",
    "T26n1536_001:0369a11_4": "問：如是壽行，當言有漏、當言無漏？",
    "T26n1536_001:0369a12_5": "答：應言有漏。",
    "T26n1536_001:0369a12_6": "問：如是壽行，當言學、當言無學、當言非學非無學？",
    "T26n1536_001:0369a13_7": "答：應言非學非無學。",
    "T26n1536_001:0369a14_8": "問：如是壽行，當言欲界繫、當言色界繫、當言無色界繫？",
    "T26n1536_001:0369a15_9": "答：應言或欲界繫、或色界繫、或無色界繫。",
    "T26n1536_001:0369a16_10": "云何欲界繫？",
    "T26n1536_001:0369a16_11": "答：欲界壽。",
    "T26n1536_001:0369a17_0": "云何色界繫？",
    "T26n1536_001:0369a17_1": "答：色界壽。",
    "T26n1536_001:0369a17_2": "云何無色界繫？",
    "T26n1536_001:0369a17_3": "答：無色界壽。",
    "T26n1536_001:0369a19_0": "問：若欲界壽已斷已遍知，色界壽亦爾耶？",
    "T26n1536_001:0369a19_1": "答：若色界壽已斷已遍知，欲界壽亦爾。",
    "T26n1536_001:0369a20_2": "有欲界壽已斷已遍知，非色界壽，謂已離欲染未離色染。",
    "T26n1536_001:0369a22_3": "問：若欲界壽已斷已遍知，無色界壽亦爾耶？",
    "T26n1536_001:0369a23_4": "答：若無色界壽已斷已遍知，欲界壽亦爾。",
    "T26n1536_001:0369a24_5": "有欲界壽已斷已遍知，非無色界壽，謂已離欲染未離無色染。",
    "T26n1536_001:0369a25_6": "問：若色界壽已斷已遍知，無色界壽亦爾耶？",
    "T26n1536_001:0369a26_7": "答：若無色界壽已斷已遍知，色界壽亦爾。",
    "T26n1536_001:0369a27_8": "有色界壽已斷已遍知，非無色界壽，謂已離色染未離無色染。",
    "T26n1536_001:0369a28_9": "問：若於壽行已斷已遍知，彼於欲、色、無色界已離染耶？",
    "T26n1536_001:0369b01_10": "答：若於欲界壽行已斷已遍知，彼於欲界已離染，非於色、無色界。",
    "T26n1536_001:0369b02_11": "若於色界壽行已斷已遍知，彼於欲色界已離染，非無色界。",
    "T26n1536_001:0369b03_12": "若於無色界壽行已斷已遍知，彼於欲、色、無色界皆已離染。",
    "T26n1536_001:0369b05_13": "爾時於一切，一切事、一切種、一切位、一切處、一切結，皆已離染故。",
    "T26n1536_001:0369b07_0": "於一切善法不放逸勝者，云何不放逸？",
    "T26n1536_001:0369b07_1": "答：若為斷不善法、為圓滿善法，常習常修、堅作恒作，數修不止，名不放逸。",
    "T26n1536_001:0369b10_0": "集異門足論二法品第三之一",
    "T26n1536_001:0369b11_0": "時舍利子復告眾言：「具壽當知。",
    "T26n1536_001:0369b11_1": "佛於二法自善通達，現等覺已，為諸弟子宣說開示。",
    "T26n1536_001:0369b12_2": "我等今應和合結集，佛滅度後勿有乖諍，當令隨順梵行、法律久住，利樂無量有情，哀愍世間諸天人眾。",
    "T26n1536_001:0369b15_3": "令獲殊勝義利安樂。」",
    "T26n1536_001:0369b15_4": "二法云何？",
    "T26n1536_001:0369b16_0": "嗢柁南曰：　二法謂名色，　　乃至盡無生，　總二十七門，　　應隨次別釋。",
    "T26n1536_001:0369b19_0": "有二法，謂名、色。",
    "T26n1536_001:0369b19_1": "復有二法，謂無明、有愛。",
    "T26n1536_001:0369b19_2": "復有二法，謂有見、無有見。",
    "T26n1536_001:0369b20_3": "復有二法，謂無慚、無愧。",
    "T26n1536_001:0369b21_0": "復有二法，謂慚、愧。",
    "T26n1536_001:0369b21_1": "復有二法，謂惡言、惡友。",
    "T26n1536_001:0369b21_2": "復有二法，謂善言、善友。",
    "T26n1536_001:0369b22_3": "復有二法，謂入罪善巧、出罪善巧。",
    "T26n1536_001:0369b23_4": "復有二法，謂入定善巧、出定善巧。",
    "T26n1536_001:0369b24_0": "復有二法，謂界善巧、作意善巧。",
    "T26n1536_001:0369b24_1": "復有二法，謂質直、柔和。",
    "T26n1536_001:0369b25_2": "復有二法，謂堪忍、可樂。",
    "T26n1536_001:0369b26_0": "復有二法，謂和順、供養。",
    "T26n1536_001:0369b26_1": "復有二法，謂具念、正知。",
    "T26n1536_001:0369b27_2": "復有二法，謂思擇力、修習力。",
    "T26n1536_001:0369b27_3": "復有二法，謂不護根門、食不知量。",
    "T26n1536_001:0369b28_4": "復有二法，謂能護根門、於食知量。",
    "T26n1536_001:0369b29_5": "復有二法，謂匱戒、匱見。",
    "T26n1536_001:0369b29_6": "復有二法，謂破戒、破見。",
    "T26n1536_001:0369c01_7": "復有二法，謂具戒、具見。",
    "T26n1536_001:0369c01_8": "復有二法，謂淨戒、淨見。",
    "T26n1536_001:0369c02_9": "復有二法，謂見、如理勝。",
    "T26n1536_001:0369c02_10": "復有二法，謂厭、如理勝。",
    "T26n1536_001:0369c03_11": "復有二法，謂於善不喜足、於斷不遮止。",
    "T26n1536_001:0369c04_12": "復有二法，謂奢摩他、毘鉢舍那。",
    "T26n1536_001:0369c05_0": "復有二法，謂明、解脫。",
    "T26n1536_001:0369c05_1": "復有二法，謂盡智、無生智。",
    "T26n1536_001:0369c06_2": "此中有二法，謂名、色者，名云何？",
    "T26n1536_001:0369c06_3": "答：受蘊、想蘊、行蘊、識蘊，及虛空、擇滅、非擇滅，是謂名。",
    "T26n1536_001:0369c07_4": "色云何？",
    "T26n1536_001:0369c08_5": "答：四大種及所造色，是謂色。",
    "T26n1536_001:0369c09_0": "復有二法，謂無明、有愛者，無明云何？",
    "T26n1536_001:0369c09_1": "答：如《法蘊論》說。",
    "T26n1536_001:0369c10_2": "有愛云何？",
    "T26n1536_001:0369c10_3": "答：色無色界諸貪等貪，執藏防護耽著愛染，是謂有愛。",
    "T26n1536_001:0369c12_0": "復有二法，謂有見、無有見者，有見云何？",
    "T26n1536_001:0369c12_1": "答：若謂我世間常，由此發起忍樂觀見，是謂有見。",
    "T26n1536_001:0369c14_0": "云何無有見？",
    "T26n1536_001:0369c14_1": "答：若謂我世間斷，由此發起忍樂觀見，是謂無有見。",
    "T26n1536_001:0369c16_0": "復有二法，謂無慚、無愧者，無慚云何？",
    "T26n1536_001:0369c16_1": "答：如世尊說，有無慚者，於可慚法而不生慚。",
    "T26n1536_001:0369c17_2": "可慚法者，謂諸惡不善法，順雜染、順後有，有熾然苦異熟，順當來生老死。",
    "T26n1536_001:0369c19_3": "彼於如是惡不善法生時，無慚、無所慚、無別慚，無羞、無所羞、無別羞，無崇敬、無所崇敬，無隨屬、無所隨屬，於自在者無怖畏轉，是謂無慚。",
    "T26n1536_001:0369c22_4": "無愧云何？",
    "T26n1536_001:0369c22_5": "答：如世尊說，有無愧者，於可愧法而不生愧。",
    "T26n1536_001:0369c23_6": "可愧法者，謂諸惡不善法，乃至順當來生老死。",
    "T26n1536_001:0369c24_7": "彼於如是惡不善法生時，無愧、無所愧、無別愧，無恥、無所恥、無別恥，於諸罪中不怖不畏，不見怖畏是謂無愧。",
    "T26n1536_001:0369c28_0": "復有二法，謂慚、愧者，慚云何？",
    "T26n1536_001:0369c28_1": "答：如世尊說，諸有慚者，於可慚法而生於慚。",
    "T26n1536_001:0369c29_2": "可慚法者，謂諸惡不善法，乃至順當來生老死。",
    "T26n1536_001:0370a01_3": "彼於如是惡不善法生時，有慚、有所慚、有別慚，有羞、有所羞、有別羞，有崇敬、有所崇敬，有隨屬、有所隨屬，於自在者有怖畏轉，是謂慚。",
    "T26n1536_001:0370a04_4": "愧云何？",
    "T26n1536_001:0370a04_5": "答：如世尊說，諸有愧者，於可愧法而生於愧。",
    "T26n1536_001:0370a05_6": "可愧法者，謂諸惡不善法，乃至順當來生老死。",
    "T26n1536_001:0370a07_0": "彼於如是惡不善法生時，有愧、有所愧、有別愧，有恥、有所恥、有別恥，於諸罪中有怖有畏，能見怖畏是謂愧。",
    "T26n1536_001:0370a10_0": "復有二法，謂惡言、惡友者，惡言云何？",
    "T26n1536_001:0370a10_1": "答：如《法蘊論》說。",
    "T26n1536_001:0370a11_2": "惡友云何？",
    "T26n1536_001:0370a11_3": "答：亦如《法蘊論》說。",
    "T26n1536_001:0370a12_0": "復有二法，謂善言、善友者，善言云何？",
    "T26n1536_001:0370a12_1": "答：如有一類，若親教、若同親教，若軌範、若同軌範，若餘隨一尊重可信往還朋友，如法告言：「汝從今去，勿壞身業、勿壞語業、勿壞意業、勿行不應行處、勿親近惡友、勿作三惡趣業。」",
    "T26n1536_001:0370a16_2": "如是教誨稱法應時，於所修道隨順磨瑩，增長嚴飾宜便常委。",
    "T26n1536_001:0370a18_3": "助伴資糧於此教誨，欣喜愛樂信受隨順，不左取而右取，不拒逆、不毀訾、不非撥，是謂善言。",
    "T26n1536_001:0370a20_4": "善友云何？",
    "T26n1536_001:0370a20_5": "答：如《法蘊論》說。",
    "T26n1536_001:0370a21_0": "復有二法，謂入罪善巧、出罪善巧者。",
    "T26n1536_001:0370a21_1": "入罪善巧云何？",
    "T26n1536_001:0370a22_2": "答？",
    "T26n1536_001:0370a22_3": "罪謂五部五蘊罪。",
    "T26n1536_001:0370a22_4": "何等為五？",
    "T26n1536_001:0370a22_5": "一者他勝；二者眾餘；三者墮煮；四者對首；五者惡作。",
    "T26n1536_001:0370a24_6": "入罪善巧，謂如實知見，如是苾芻犯他勝罪、如是苾芻犯眾餘罪、如是苾芻犯墮煮罪、如是苾芻犯對首罪、如是苾芻犯惡作罪。",
    "T26n1536_001:0370a26_7": "復次如實知見，如是苾芻犯趣他勝罪、如是苾芻犯趣眾餘罪、如是苾芻犯趣墮煮罪、如是苾芻犯趣對首罪、如是苾芻犯趣惡作罪。",
    "T26n1536_001:0370a29_8": "復次如實知見，此苾芻犯如是他勝罪、此苾芻犯如是眾餘罪、此苾芻犯如是墮煮罪、此苾芻犯如是對首罪、此苾芻犯如是惡作罪。",
    "T26n1536_001:0370b03_9": "復次如實知見，此苾芻犯趣如是他勝罪、此苾芻犯趣如是眾餘罪、此苾芻犯趣如是墮煮罪、此苾芻犯趣如是對首罪、此苾芻犯趣如是惡作罪。",
    "T26n1536_001:0370b07_10": "復次如實知見，諸苾芻所犯罪，若重若輕、若深若淺、若有餘若無餘、若隱覆若不隱覆、若顯了若不顯了、若已發露若未發露、若已除滅若未除滅、若可說若不可說、若可作若不可作，於如是入種種罪中，解了等了近了遍了，機黠通達審察聰叡，覺明慧行毘鉢舍那，是謂入罪善巧。",
    "T26n1536_001:0370b13_11": "出罪善巧云何？",
    "T26n1536_001:0370b13_12": "答：罪謂五部五蘊罪，如前說出。",
    "T26n1536_001:0370b14_13": "罪善巧，謂如實知見眾餘、墮煮、對首、惡作四罪。",
    "T26n1536_001:0370b15_14": "可出其事云何？",
    "T26n1536_001:0370b16_15": "如有說言，我如是說、如是顯，於如是罪非說非顯。",
    "T26n1536_001:0370b17_16": "我如此說如此顯，於如是罪是說是顯。",
    "T26n1536_001:0370b18_17": "我如是顯了、如是發露、如是作法，於如是罪非發露非除滅。",
    "T26n1536_001:0370b19_18": "我如此顯了、如此發露、如此作法，於如是罪，是發露、是除滅。",
    "T26n1536_001:0370b20_19": "於如是出種種罪中解了、乃至毘鉢舍那、是謂出罪善巧。",
    "T26n1536_001:0370b23_0": "說一切有部集異門足論卷第一"
}