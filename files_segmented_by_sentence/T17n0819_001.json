{
    "T17n0819_001:0833c13_0": "佛說法常住經",
    "T17n0819_001:0833c15_0": "僧祐錄云安公失譯經人名今附西晉錄聞如是：一時，佛遊舍衛國祇樹給孤獨之園。",
    "T17n0819_001:0833c17_0": "佛告諸比丘：「法者常在，有佛、無佛，法住如故。",
    "T17n0819_001:0833c18_1": "如來至真，出現世間，因為宣解，分別深義，敷演至慧。",
    "T17n0819_001:0833c19_2": "志在小乘，為說四諦：苦、習、盡、道。",
    "T17n0819_001:0833c20_0": "生苦、老苦、病苦、死苦、求不得苦，舉要言之，有陰身苦。",
    "T17n0819_001:0833c21_1": "設無有身，當有何患？",
    "T17n0819_001:0833c21_2": "是曰苦諦。",
    "T17n0819_001:0833c21_3": "目貪於色，耳、鼻、身、口、意亦復如是，由此因緣，成其六衰。",
    "T17n0819_001:0833c23_4": "從來劫數，甚大久矣，既諦見斯已，知為惡習，悉無益身。",
    "T17n0819_001:0833c24_5": "因守身行，護其心、口十惡，以拔十二因緣，根本則滅。",
    "T17n0819_001:0833c25_6": "滅除三毒，空無相願，由成羅漢。",
    "T17n0819_001:0833c26_7": "「緣十二因，知其牽連，斷其根源，輒成緣覺。",
    "T17n0819_001:0833c27_8": "「解身本空，奉六度無極、四等、四恩。",
    "T17n0819_001:0833c27_9": "道品之法，三十有七，空無相願，無此三事，不為取證。",
    "T17n0819_001:0833c29_10": "六通善權，常濟危厄，等心一切，無所適莫，故曰菩薩。",
    "T17n0819_001:0834a01_11": "「逮不退轉，當成無上，正真之道，為最正覺，度脫十方，故號為佛。",
    "T17n0819_001:0834a02_12": "「道法常存，行者與合，無彼無此，猶如眾流，未到海時，各有本名；以合于海，無有異號。",
    "T17n0819_001:0834a04_13": "道德若茲，去來今佛，合一法身，行與道合；因為眾生，分別演說，陰衰諸入、十二牽連，皆為病疾。",
    "T17n0819_001:0834a06_14": "諸度無極、四等、四恩，為大法藥，療眾生病。",
    "T17n0819_001:0834a07_15": "淨如虛空，明踰日光，德超須彌，神聖巍巍，莫能譏謗。",
    "T17n0819_001:0834a08_16": "眾罪消滅，無復諸苦，以大慈悲，度脫十方。」",
    "T17n0819_001:0834a09_17": "佛說是時，諸比丘眾漏盡意解，無數菩薩尋時逮得無所從生法忍。",
    "T17n0819_001:0834a11_18": "佛說如是，諸比丘及諸菩薩、諸天龍神，聞佛所說，歡喜奉行。",
    "T17n0819_001:0834a13_0": "佛說法常住經"
}