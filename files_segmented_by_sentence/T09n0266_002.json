{
    "T09n0266_002:0207c08_0": "佛說阿惟越致遮經卷中",
    "T09n0266_002:0207c10_0": "西晉月氏三藏竺法護譯",
    "T09n0266_002:0207c11_0": "◎不還品第七",
    "T09n0266_002:0207c12_0": "佛復告阿難：「何故如來說美菩薩為不還乎？",
    "T09n0266_002:0207c13_0": "於是菩薩一切所存、處處造行超越諸有，而逮佛明蠲除諸行，降伏此已則不復還。",
    "T09n0266_002:0207c14_1": "所以者何？",
    "T09n0266_002:0207c15_2": "見一切法不有往還。",
    "T09n0266_002:0207c15_3": "超度凡夫，捐捨俗慧，入佛明智，獲無所住，諸法平夷。",
    "T09n0266_002:0207c16_4": "所以者何？",
    "T09n0266_002:0207c17_5": "用致寂界非動凡夫，不立聖道塞諸惡路。",
    "T09n0266_002:0207c18_0": "「勉濟情欲，於食無食，逮上明迹。",
    "T09n0266_002:0207c18_1": "拔去諸見則無所著，無有諸邪六十二見。",
    "T09n0266_002:0207c19_2": "已越生死觀於泥洹，踰之無為釋棄眾想。",
    "T09n0266_002:0207c20_3": "不隨經籍淨垢惡道，捐棄貢高不懷自大。",
    "T09n0266_002:0207c21_4": "出於無黠憂惱之先，破壞愛欲、滅除眾冥、拔去貪樂，捨置塵埃、憍慢自恣，止息斯礙，遠離世智，故思佛乘等獲聖慧。",
    "T09n0266_002:0207c24_5": "菩薩捐志捨愛欲界，則習本淨過去聖滅之志。",
    "T09n0266_002:0207c25_6": "厥慧無上諸佛所解，欲以顯思，一切眾生極尊無極，為一切乘，此則佛慧。",
    "T09n0266_002:0207c27_7": "菩薩獲斯諸想無想，等除一切狐疑之界，菩薩逮是則不復還。",
    "T09n0266_002:0207c28_8": "「又問，阿難！",
    "T09n0266_002:0207c28_9": "其有人不住於道，悉當立之以道是者，覺了眾生明爾則道，能覺如是則制人想。",
    "T09n0266_002:0208a01_10": "所以者何？",
    "T09n0266_002:0208a01_11": "知於空事，人界難議，平等道慧。",
    "T09n0266_002:0208a02_12": "所以者何？",
    "T09n0266_002:0208a02_13": "分別若此，群黎之種則空，淨界人種亦空。",
    "T09n0266_002:0208a03_14": "遠於眾想，一切諸人與空無特許。",
    "T09n0266_002:0208a04_15": "不有身、不獲、不住，彼則亦空。",
    "T09n0266_002:0208a05_16": "虛空、無空，免一切想。",
    "T09n0266_002:0208a05_17": "無念致道，蠲除眾生。",
    "T09n0266_002:0208a06_18": "虛空之想，無棄不棄。",
    "T09n0266_002:0208a06_19": "所以者何？",
    "T09n0266_002:0208a06_20": "一切諸法皆為平淨，一切眾生而無所捐。",
    "T09n0266_002:0208a07_21": "等於所釋，故無所得；已不有獲，是以不來。",
    "T09n0266_002:0208a08_22": "此者乃計為之不還。",
    "T09n0266_002:0208a09_23": "有為無為，於一切法覺了所會，越度諸患，故謂不還。」",
    "T09n0266_002:0208a10_24": "於是，佛頌曰：「彼則無所生，　　造行如所處，　蠲除諸所住，　　是謂不復還。",
    "T09n0266_002:0208a13_0": "　曉知於往還，　　不著一切法，　所住不可得，　　是故不還此。",
    "T09n0266_002:0208a15_0": "　其凡夫之行，　　及佛世雄教，　不然無所量，　　故謂不復還。",
    "T09n0266_002:0208a17_0": "　諸法無復來，　　亦不得諸住，　以獲無去來，　　是謂不復還。",
    "T09n0266_002:0208a19_0": "　其人未甞住，　　不至于三塗，　逮致佛道明，　　則謂為不還。",
    "T09n0266_002:0208a21_0": "　決除一切欲，　　於食而不著，　得至於道場，　　則謂為不還。",
    "T09n0266_002:0208a23_0": "　眾見之所行，　　分別六十二，　不墮於彼際，　　則謂為不還。",
    "T09n0266_002:0208a25_0": "　此法無終始，　　已捨離諸畏，　斯慧如本無，　　是故不至此。",
    "T09n0266_002:0208a27_0": "　所應無為寂，　　不著諸塵勞，　逝除彼眾想，　　是故不詣此。",
    "T09n0266_002:0208a29_0": "　已斷諸惡道，　　洗去眾垢著，　學寂然無為，　　則謂不復還。",
    "T09n0266_002:0208b02_0": "　降伏於弊魔，　　及官屬兵刃，　永無有眾念，　　是故不詣此。",
    "T09n0266_002:0208b04_0": "　挽拔癡憂慼，　　蠲除愛欲根，　斷截盛貪婬，　　是故不詣此。",
    "T09n0266_002:0208b06_0": "　降制諸塵垢，　　拔去於眾想，　究竟至尊慧，　　故謂不復還。",
    "T09n0266_002:0208b08_0": "　捐去眾愁慼，　　破壞於貢高，　憶斷於五陰，　　故謂不復還。",
    "T09n0266_002:0208b10_0": "　志乘得光明，　　佛乘無有上，　不貪愛欲患，　　故謂不復還。",
    "T09n0266_002:0208b12_0": "　已知佛藏處，　　諸藏中第一，　過去佛所辯，　　是故不詣此。",
    "T09n0266_002:0208b14_0": "　彼處於尊乘，　　佛聖無有上，　截去諸狐疑，　　是故不詣此。",
    "T09n0266_002:0208b16_0": "　受千無數人，　　勸立於佛道，　以得立聖軌，　　是故不詣此。",
    "T09n0266_002:0208b18_0": "　曉了空無界，　　等心於人界，　遠離諸著想，　　是故不詣此。",
    "T09n0266_002:0208b20_0": "　曉了一切界，　　法界亦如是，　眾生不可得，　　是故不詣此。",
    "T09n0266_002:0208b22_0": "　分別黎民界，　　虛空無思念，　一切法如是，　　是故不詣此。",
    "T09n0266_002:0208b24_0": "　其人而無心，　　退除於眾想，　諸念不成道，　　則謂為不還。",
    "T09n0266_002:0208b26_0": "　吾是故，阿難！",
    "T09n0266_002:0208b26_1": "　　歎說於不還，　諸事永不來，　　得住於佛道。」",
    "T09n0266_002:0208b28_0": "佛告阿難：「是故如來、至真、等正覺歎美菩薩為不還，亦當知此為善權方便也。」",
    "T09n0266_002:0208c01_0": "阿惟越致遮經無著品第八",
    "T09n0266_002:0208c02_0": "佛復告阿難：「何謂如來歎美菩薩為無著也？",
    "T09n0266_002:0208c03_0": "是菩薩沒一切行，離於處土；不倚諸佛，度脫眾生；不有所造塵勞之垢及與苦樂，以滅色欲救濟一切，故謂為無著。",
    "T09n0266_002:0208c05_1": "弗得眾生，不獲欲埃，非貪如，故謂無著。",
    "T09n0266_002:0208c06_2": "釋去侵欺處無所住，一切法空，以了寂靜，不習眾想。",
    "T09n0266_002:0208c07_3": "諸想以定，則除眾思。",
    "T09n0266_002:0208c08_4": "不計有人壞滅所志，而智空法得無所著。",
    "T09n0266_002:0208c09_5": "佛道無思，具足不怙，故謂無著。",
    "T09n0266_002:0208c09_6": "演說典籍，破壞眾瑕，歎於往古，等正覺教，當來現在，而不放逸。",
    "T09n0266_002:0208c11_7": "清淨離穢，唯論寂然，故謂無著。",
    "T09n0266_002:0208c12_8": "「菩薩大士開化諸人，立于佛道求聖路者，於一切法而無所慕。",
    "T09n0266_002:0208c13_9": "具足慈心行佛之仁，永不有處。",
    "T09n0266_002:0208c14_10": "彼慈如此，故謂無著。",
    "T09n0266_002:0208c14_11": "化立眾生亦不得人，究竟大哀曉了不處，故謂無著。",
    "T09n0266_002:0208c15_12": "為眾生故，加恩見道，法無法想。",
    "T09n0266_002:0208c16_13": "斷除如此，故謂無著。",
    "T09n0266_002:0208c17_14": "讚揚覺力，計有願數，獲於不住。",
    "T09n0266_002:0208c17_15": "知拔除眾根，志化眾生，了清淨法使成道義，永不有倚，故謂不著。",
    "T09n0266_002:0208c19_16": "覩不依處，制不貪身，於諸萬物非有所依求。",
    "T09n0266_002:0208c20_17": "及與眾會不毀萬物，講有為法，如是無本，故謂無著。",
    "T09n0266_002:0208c21_18": "「遊諸佛土，去無所至，不起本末，覩佛聖尊。",
    "T09n0266_002:0208c22_19": "覺道無寂，故謂無著。",
    "T09n0266_002:0208c22_20": "非有依處立如斯土，於無量剎平等諸國。",
    "T09n0266_002:0208c23_21": "不調戲界清淨不足，住福德之域空無諸剎。",
    "T09n0266_002:0208c24_22": "不退轉地無有女人，釋去塵勞睡眠之志。",
    "T09n0266_002:0208c25_23": "得佛聖國除陰蓋土，降魔官屬去諸怨敵。",
    "T09n0266_002:0208c26_24": "入寂然土感動變化，立於願剎土眾求國。",
    "T09n0266_002:0208c27_25": "「菩薩具足之威耀住無所住，覩獲佛意淨印印多所安國，捨離一切瓔珞寶飾眾垢之瑕，究無為地一切最尊。",
    "T09n0266_002:0209a01_26": "成如是像微妙佛處，諸法皆空，具足道行，故謂無著。",
    "T09n0266_002:0209a02_27": "「蠲除眾樂，諸根不可，於一切法不瞋、不怒。",
    "T09n0266_002:0209a03_28": "寂平等乘則為佛慧，身、口、心同習無上寂。",
    "T09n0266_002:0209a04_29": "慕求聖道不著軌迹，不想思人。",
    "T09n0266_002:0209a05_30": "悲念眾生無心不心，勸化無數億百千人，使立大道開示萌類、使念佛法等諸人物，導利無數眾庶黎民，令發聖意而無等倫。",
    "T09n0266_002:0209a07_31": "一切諸法均空特異，本空慧同立之不想。",
    "T09n0266_002:0209a08_32": "能等如是知無所倚，已了若此應其眾生而為說法，不慕諸利，無倚經籍，具足離根。",
    "T09n0266_002:0209a10_33": "講法如是，永不有言，多所化濟，不見度人，救於眾生。",
    "T09n0266_002:0209a11_34": "「著斷諸事，免諸貪身，超越貢高。",
    "T09n0266_002:0209a12_35": "覩一切法不起不滅，開化群黎萬物之想。",
    "T09n0266_002:0209a13_36": "令不壞色、痛、痒、思想、生死之識，凡夫不動則應解脫。",
    "T09n0266_002:0209a14_37": "而立佛法著道迹者，化之不倚則成除勗。",
    "T09n0266_002:0209a15_38": "導利所依，令無佛想，則為勉濟勸發菩薩。",
    "T09n0266_002:0209a16_39": "「弘不念心，救道因緣，諸憒亂意，離癡狂詐。",
    "T09n0266_002:0209a17_40": "具足三昧，成就定意，不懷眾想，拔於邪智，令覩正慧，化發聲聞。",
    "T09n0266_002:0209a18_41": "慕反迹者，制倚父母、妻子、舍宅、兄弟、姊妹，令除恩愛；度著國土、財色、萬物，貪求之想塵勞顛倒。",
    "T09n0266_002:0209a21_42": "開化諸著萬物之想，慕離於家而為寂志；懈廢羸劣等脫諸相，成入佛土欲垢之法。",
    "T09n0266_002:0209a22_43": "「興發道意，心不有二，未甞生念，是無為法。",
    "T09n0266_002:0209a23_44": "此生死法，因緣無緣，道意俗心，犯戒護禁。",
    "T09n0266_002:0209a24_45": "開化此輩，興二相者，使其無念，度諸根本，故曰無著。",
    "T09n0266_002:0209a26_46": "眾祐賢聖，懈怠精進；男子女人，頑愚聰達。",
    "T09n0266_002:0209a27_47": "明聖闇結，導利此等，令無二心，救進眾生，故曰無著。",
    "T09n0266_002:0209a28_48": "「是諸菩薩成不退意，或有受別，又復不著。",
    "T09n0266_002:0209a29_49": "斯諸菩薩近道、遠道，分別此義，不生二想。",
    "T09n0266_002:0209b01_50": "得逮聖路，至不起餘而般泥洹，便離發意而不有倚。",
    "T09n0266_002:0209b02_51": "緣此諸法以開化人，如是自然解一切法。",
    "T09n0266_002:0209b03_52": "演無根本，故曰無著。」",
    "T09n0266_002:0209b04_53": "時佛歎曰：「釋除一切行，　　所尊亦如是，　棄捐諸言教，　　故曰為無著。",
    "T09n0266_002:0209b07_0": "　鋤捐諸塵埃，　　度脫動苦患，　救濟于眾生，　　名之曰無著。",
    "T09n0266_002:0209b09_0": "　察人不可得，　　欲垢亦如之，　諸法無可獲，　　故曰為無著。",
    "T09n0266_002:0209b11_0": "　蠲去眾顛倒，　　立心處不惑，　分別知法空，　　可曰為無著。",
    "T09n0266_002:0209b13_0": "　了解知空義，　　無有諸想著，　除去一切顛，　　號曰為無著。",
    "T09n0266_002:0209b15_0": "　捐除一切想，　　及人眾惡念，　心無邪亂意，　　故曰為無著。",
    "T09n0266_002:0209b17_0": "　解空無所依，　　佛道不可量，　勗勉大精進，　　故曰為無著。",
    "T09n0266_002:0209b19_0": "　講經所因緣，　　淡靖無調戲，　勸人立道德，　　與名曰無著。",
    "T09n0266_002:0209b21_0": "　真人修行慈，　　欲令眾生安，　勸人不可得，　　故曰名無著。",
    "T09n0266_002:0209b23_0": "　本無講經籍，　　加恩眾生類，　未甞有人想，　　故曰為無著。",
    "T09n0266_002:0209b25_0": "　正真根力覺，　　為人分別說，　己身逮此慧，　　故曰為無著。",
    "T09n0266_002:0209b27_0": "　知人之寂定，　　清淨法致道，　開演大聖教，　　故曰為無著。",
    "T09n0266_002:0209b29_0": "　不信諸萬物，　　現目之所覩，　一切虛無有，　　是謂為無著。",
    "T09n0266_002:0209c02_0": "　無倚諸佛土，　　在國行仁義，　平等覺所處，　　為眾生講法。",
    "T09n0266_002:0209c04_0": "　真人覺正教，　　則覩于無見，　如諦觀聖覺，　　是謂為無著。",
    "T09n0266_002:0209c06_0": "　成就自然國，　　今我得知之，　究竟無本始，　　是謂為無著。",
    "T09n0266_002:0209c08_0": "　除去諸所知，　　心不懷瞋害，　應真如無恨，　　習成寂然道。",
    "T09n0266_002:0209c10_0": "　定意而不滅，　　靖泊無所起，　念道亦如是，　　故謂為無著。",
    "T09n0266_002:0209c12_0": "　人物不增動，　　眾生界如是，　億萌亦普然，　　化立道之義。",
    "T09n0266_002:0209c14_0": "　群生及與道，　　所處永無念，　計慧悉平一，　　是謂為無著。",
    "T09n0266_002:0209c16_0": "　平等無像類，　　一切法亦然，　心正若如道，　　故曰無思念。",
    "T09n0266_002:0209c18_0": "　所謂為應真，　　諸法非所著，　能為人分別，　　寂爾而無倚。",
    "T09n0266_002:0209c20_0": "　為人講法義，　　雖言而無教，　普度無量人，　　見眾不有動。",
    "T09n0266_002:0209c22_0": "　眾生無可獲，　　諸民除斷著，　拔人離邪見，　　度眾勤苦惱。",
    "T09n0266_002:0209c24_0": "　一切法不起，　　所處亦無滅，　覩眾生諸想，　　脫群民困厄。",
    "T09n0266_002:0209c26_0": "　無增壞諸色，　　痛痒亦如是，　想識於生死，　　濟之令無他。",
    "T09n0266_002:0209c28_0": "　不動賢聖法，　　凡夫亦如斯，　立之以佛義，　　度使志無著。",
    "T09n0266_002:0210a01_0": "　眾人懷果想，　　及緣覺之念，　超越於覺意，　　為人說此法。",
    "T09n0266_002:0210a03_0": "　以興發道心，　　常依所布施，　戒忍亦如是，　　故講無所倚。",
    "T09n0266_002:0210a05_0": "　知解之顛倒，　　興習於精進，　以除斯諸想，　　故說無著法。",
    "T09n0266_002:0210a07_0": "　道意之所念，　　邪智若慧明，　於此無所倚，　　故說無著法。",
    "T09n0266_002:0210a09_0": "　是法不生念，　　了別無若干，　而說如此法，　　故說無所著。",
    "T09n0266_002:0210a11_0": "　自計己有身，　　聲聞多所念，　以為除此想，　　故說無所著。",
    "T09n0266_002:0210a13_0": "　諸法非有思，　　解知不若干，　演說斯無根，　　故曰為無著。",
    "T09n0266_002:0210a15_0": "　父母兄弟子，　　空寂之所有，　則為生死行，　　不能成佛道。",
    "T09n0266_002:0210a17_0": "　慕妻及姊妹，　　所倚皆歸妄，　設其不有依，　　故名曰無著。",
    "T09n0266_002:0210a19_0": "　造興生死事，　　則有親族念，　見因有情欲，　　吾宿之友黨。",
    "T09n0266_002:0210a21_0": "　自念身有我，　　心馳眾諸事，　分別墮顛倒，　　必則處魔教。",
    "T09n0266_002:0210a23_0": "　棄捐於生死，　　終始之災患，　讚揚泥洹德，　　故說於無著。",
    "T09n0266_002:0210a25_0": "　所講勞垢法，　　興衰及諍訟，　斯皆言聲耳，　　是曰為無著。",
    "T09n0266_002:0210a27_0": "　眾所多競利，　　放逸貪萬物，　欲救此等類，　　故說無著法。",
    "T09n0266_002:0210a29_0": "　戀慕室家者，　　心念行學道，　頑鈍意如斯，　　顯舉於無著。",
    "T09n0266_002:0210b02_0": "　唯見卑賤法，　　不覩真妙義，　弗省於眾念，　　故度至無著。",
    "T09n0266_002:0210b04_0": "　除棄凡夫義，　　專精慕佛法，　拔去眾民求，　　故曰為無著。",
    "T09n0266_002:0210b06_0": "　若覩善惡行，　　如是眾數法，　無量人亦然，　　故救放無著。",
    "T09n0266_002:0210b08_0": "　以具諸相好，　　精進不可計，　而倚於此相，　　仁賢得濟度。",
    "T09n0266_002:0210b10_0": "　莊嚴諸佛土，　　成就尊上法，　依怙覺正利，　　度之至無著。",
    "T09n0266_002:0210b12_0": "　無為法之義，　　若得或不獲，　斯乃聖道行，　　則能立正願。",
    "T09n0266_002:0210b14_0": "　無戒不覩犯，　　放逸及智慧，　闇昧軟弱人，　　便著斯三事。",
    "T09n0266_002:0210b16_0": "　眾生興此相，　　諸念不可計，　蠲除若干意，　　故說無著法。",
    "T09n0266_002:0210b18_0": "　存慕聖眾祐，　　亦念於無德，　分別凡人法，　　故說無所著。",
    "T09n0266_002:0210b20_0": "　以得如是行，　　男子及女人、　賢聖與凡夫，　　斯則興二心。",
    "T09n0266_002:0210b22_0": "　人起此二事，　　愚行之所為，　用倚是二際，　　故度至無著。",
    "T09n0266_002:0210b24_0": "　迴動不退轉，　　興造而不作，　欲以近聖道，　　故興心此念。",
    "T09n0266_002:0210b26_0": "　獲致於大道，　　不起無所滅，　心常懷想著，　　用求於無為。",
    "T09n0266_002:0210b28_0": "　於彼受眾生，　　仁人念萌類，　以故曰無著，　　救濟諸求想。",
    "T09n0266_002:0210c01_0": "　是則菩薩法，　　為現阿羅漢，　因以發法忍，　　自謂為無著。",
    "T09n0266_002:0210c03_0": "　講說羅漢事，　　斯應為菩薩，　名住無所著，　　獲致無上道。」",
    "T09n0266_002:0210c05_0": "佛告阿難：「如來、至真、等正覺讚歎說菩薩無著，亦當知之善權方便也。」",
    "T09n0266_002:0210c07_0": "阿惟越致遮經聲聞品第九",
    "T09n0266_002:0210c08_0": "佛告阿難：「何故如來光耀菩薩為聲聞乎？",
    "T09n0266_002:0210c08_1": "菩薩大士開化無數不可計人，令聞佛法，分別經籍，故謂聲聞。",
    "T09n0266_002:0210c10_2": "使聽聖道，淨不放逸，故謂聲聞。",
    "T09n0266_002:0210c11_3": "使聽無為，安隱甘露。",
    "T09n0266_002:0210c11_4": "根力覺意、意止意斷。",
    "T09n0266_002:0210c12_0": "具足此事，速至道慧，故謂聲聞。",
    "T09n0266_002:0210c12_1": "「令得空慧身無堅固，闇昧之人閉塞不解。",
    "T09n0266_002:0210c13_2": "所以者何？",
    "T09n0266_002:0210c13_3": "乃貪己身諸入之事。",
    "T09n0266_002:0210c14_4": "眼存為色，了觀如是則成佛眼，其目普見不可思議。",
    "T09n0266_002:0210c15_5": "眼無所倚，究竟此目，致一切法，故謂聲聞。",
    "T09n0266_002:0210c16_6": "「計此諸法如呼之響，莫得著音。",
    "T09n0266_002:0210c17_7": "非有說者，亦無聽者；無香想香，亦不有嗅。",
    "T09n0266_002:0210c18_8": "譬如有人臥出夢中，嗅種種香，計此無香，此則或事思想所為。",
    "T09n0266_002:0210c19_9": "一切諸香人所嗅者，譬若如夢而無堅固。",
    "T09n0266_002:0210c20_10": "解斯音者則謂聲聞。",
    "T09n0266_002:0210c21_11": "「舌之味味，亦復為空。",
    "T09n0266_002:0210c21_12": "若肉段如為舌，或智者了之，不為味惑。",
    "T09n0266_002:0210c22_13": "譬如聚沫，以離諸論，無可為喻。",
    "T09n0266_002:0210c23_14": "明者觀之，知無所有，不可得持。",
    "T09n0266_002:0210c24_0": "想著味者，則致惡罪。",
    "T09n0266_002:0210c24_1": "莫思六界以分別味，心則開解，意不放逸。",
    "T09n0266_002:0210c25_2": "若知此者，心想無為，各各分別，謂所聽義。",
    "T09n0266_002:0210c26_3": "而聞此空，故謂聲聞。",
    "T09n0266_002:0210c26_4": "「曉了其諸入之事，聽之為空，身自寂然。",
    "T09n0266_002:0210c27_5": "未甞有生，不知所起，無生不生，則為聖道，故謂聲聞。",
    "T09n0266_002:0210c28_6": "若所聽者，皆無所有，解身自然，不起不滅，故謂聲聞。",
    "T09n0266_002:0211a01_7": "「聽于布施，惠以法行，不可思議！",
    "T09n0266_002:0211a01_8": "佛猶此路致於佛道。",
    "T09n0266_002:0211a02_9": "心有所施不自見心，以無意志逮得聖慧。",
    "T09n0266_002:0211a03_10": "所以者何？",
    "T09n0266_002:0211a03_11": "如其所種，必獲其實，亦不有果，說果之聲。",
    "T09n0266_002:0211a04_12": "聽衣食施、計物之施，所與薄耳；一切所捨，法施為尊。",
    "T09n0266_002:0211a05_13": "無得貪惜，莫懷施想，雖有所惠，不得悕望。",
    "T09n0266_002:0211a06_14": "譬如幻人，無有心意，不與想念。",
    "T09n0266_002:0211a07_15": "欲成行者，無得想施。",
    "T09n0266_002:0211a07_16": "所以者何？",
    "T09n0266_002:0211a08_0": "施不悕望則順道行，故謂聲聞。",
    "T09n0266_002:0211a08_1": "「離諸所音，一切塵埃都無所聽；離諸有為，不可以音聽受佛法；分別諸響而無所倚。",
    "T09n0266_002:0211a10_2": "所以者何？",
    "T09n0266_002:0211a10_3": "二事造聲。",
    "T09n0266_002:0211a11_4": "雖有二事，則無所有；因緣合致，則有二事。",
    "T09n0266_002:0211a12_5": "用有人故而致法音，故謂聲聞。」",
    "T09n0266_002:0211a12_6": "於是，佛頌曰：「使無央數人，　　聞佛無念法，　以故謂聲聞，　　則勇猛菩薩。",
    "T09n0266_002:0211a16_0": "　聞寂定之道，　　恬靜不放逸，　無量人聽法，　　故謂為聲聞。",
    "T09n0266_002:0211a18_0": "　聽澹泊安隱，　　諸樂非有像，　以故為聲聞，　　至寂然無為。",
    "T09n0266_002:0211a20_0": "　聽于覺根力，　　具足意止斷，　自究竟斯事，　　故謂為聲聞。",
    "T09n0266_002:0211a22_0": "　聽身所有空，　　不可得堅固，　愚騃之所慕，　　故當時了體。",
    "T09n0266_002:0211a24_0": "　其目無所覩，　　不聽亦如茲，　眾生為見侵，　　闇塞不了了。",
    "T09n0266_002:0211a26_0": "　若得成佛眼，　　等自不可議，　致之在本無，　　開化諸闇昧。",
    "T09n0266_002:0211a28_0": "　無量人聞經，　　諸法非有興，　此以得名號，　　稱存于聲聞。",
    "T09n0266_002:0211b01_0": "　其無所聽受，　　了之如呼響，　不見有說者，　　亦復無所聞。",
    "T09n0266_002:0211b03_0": "　所以名聲聞，　　令眾人聽受，　計本不有聞，　　莫為音所惑。",
    "T09n0266_002:0211b05_0": "　譬如人寐夢，　　嗅於無數香，　恍惚不可得，　　遊逸嗅於空。",
    "T09n0266_002:0211b07_0": "　了香亦如此，　　未甞有嗅香，　無量人失志，　　菩薩令開明。",
    "T09n0266_002:0211b09_0": "　計舌無所猗，　　肉段不知味，　設使肉解甘，　　舌亦當識之。",
    "T09n0266_002:0211b11_0": "　無倚此諸想，　　念美為凶危，　六界不可念，　　分別諸味種。",
    "T09n0266_002:0211b13_0": "　菩薩大勇猛，　　目覩分別此，　因聽而致之，　　故曰為聲聞。",
    "T09n0266_002:0211b15_0": "　自分別己體，　　是則空自然，　能了此虛無，　　則無起不生。",
    "T09n0266_002:0211b17_0": "　若無所興隆，　　則解此聖道，　令群黎聽法，　　是則謂聲聞。",
    "T09n0266_002:0211b19_0": "　計心言本淨，　　無形不可得，　是者莫有人，　　聽此為聲聞。",
    "T09n0266_002:0211b21_0": "　猶如幻化生，　　滅盡則亦空，　若有覩眾想，　　了之為聲聞。",
    "T09n0266_002:0211b23_0": "　又聽所施與，　　法施不可念，　是軌為聖路，　　爾乃成佛道。",
    "T09n0266_002:0211b25_0": "　隨其本所種，　　獲果亦如之，　不可思議施，　　成大道無念。",
    "T09n0266_002:0211b27_0": "　衣食施薄福，　　法施為最廣，　未甞有悁惜，　　此則聖慧塗。",
    "T09n0266_002:0211b29_0": "　弘無想之心，　　布施不有著，　如是惠施者，　　疾致成佛道。",
    "T09n0266_002:0211c02_0": "　釋去一切心，　　計耳無所聞，　超度諸合會，　　故謂為聲聞。",
    "T09n0266_002:0211c04_0": "　因呼有響應，　　假使不著音，　則於眾聖尊，　　佛法無有上。",
    "T09n0266_002:0211c06_0": "　諸可不聞響，　　一切而無倚，　不二無若干，　　暢音有聲聞。",
    "T09n0266_002:0211c08_0": "　無數佛演法，　　令彼聞其音，　計所聞如響，　　樂人成佛道。",
    "T09n0266_002:0211c10_0": "　善遊諸佛土，　　所聞不以亂，　平等覺所處，　　世尊無有上。",
    "T09n0266_002:0211c12_0": "　聽千三千世，　　所住如虛空，　計人等猗寂，　　若泥洹無形。",
    "T09n0266_002:0211c14_0": "　世人所著想，　　計倚有四大，　是則為虛空，　　泥洹為想念。",
    "T09n0266_002:0211c16_0": "　解諸種如是，　　莫得計堅固，　本無生死者，　　不滅盡塵勞。",
    "T09n0266_002:0211c18_0": "　萬物不究竟，　　計人弗可得，　此諸法寂然，　　未有覩眾界。",
    "T09n0266_002:0211c20_0": "　令黎民聽此，　　夙夜亦如之，　彼不興眾念，　　我化諸人聞。",
    "T09n0266_002:0211c22_0": "　使人得聽法，　　如此為弟子，　所聞無所聞，　　故歎曰聲聞。",
    "T09n0266_002:0211c24_0": "　雄人念往古，　　聽受最上法，　覩不分別經，　　一切法一切。",
    "T09n0266_002:0211c26_0": "　講音無所偏，　　救度一切會，　為眾人說法，　　是則為聲聞。",
    "T09n0266_002:0211c28_0": "　則講無為界，　　清淨不放逸，　諦觀無說法，　　佛法亦如之。",
    "T09n0266_002:0212a01_0": "　覩法不去遠，　　佛之所講揚，　彼法亦不近，　　是故無所猗。",
    "T09n0266_002:0212a03_0": "　所以謂弟子，　　聽採隨此教，　勸化於群黎，　　斯乃為聞法。",
    "T09n0266_002:0212a05_0": "　阿難！",
    "T09n0266_002:0212a05_1": "我是故，　　講說聲聞化，　假號曰弟子，　　則菩薩大士。」",
    "T09n0266_002:0212a07_0": "佛告阿難：「是故如來、至真、等正覺歎說菩薩為聲聞，當知是義亦善權方便也。」",
    "T09n0266_002:0212a08_1": "◎◎阿惟越致遮經緣覺品第十佛告阿難：「何故如來頒宣菩薩為緣覺乎？",
    "T09n0266_002:0212a11_0": "於是菩薩目覩諸法。",
    "T09n0266_002:0212a11_1": "何謂目覩一切法空？",
    "T09n0266_002:0212a11_2": "無有像類而不可壞，現在覺觀法不可滅，故謂緣覺。",
    "T09n0266_002:0212a13_3": "諸佛經籍不可思議，曉了諸萌悉如泥洹。",
    "T09n0266_002:0212a14_4": "無有內外則不可獲，一切諸法不起不滅。",
    "T09n0266_002:0212a15_0": "「人之本際則泥洹也，所號本淨但著言耳，則無所有法不可逮，因名演稱語無所達。",
    "T09n0266_002:0212a16_1": "所以者何？",
    "T09n0266_002:0212a17_2": "其言則空。",
    "T09n0266_002:0212a17_3": "口之所說不解已無，法本之際、佛道之無，分別觀斯，故曰緣覺。",
    "T09n0266_002:0212a18_4": "「自察色陰但是聲耳。",
    "T09n0266_002:0212a19_5": "此色陰者，計於色生唯有名矣，以離言聲則無有陰。",
    "T09n0266_002:0212a20_6": "其色陰者無身、無我。",
    "T09n0266_002:0212a20_7": "所以者何？",
    "T09n0266_002:0212a21_8": "因口作號，所言亦空；不起不滅，所言自然。",
    "T09n0266_002:0212a22_9": "不著吾我、不得久存，況口言乎？",
    "T09n0266_002:0212a22_10": "目覩色陰則為痛痒，痛痒陰滅則不有名；因口之說號為痛痒，痛痒陰身無我。",
    "T09n0266_002:0212a24_11": "所以者何？",
    "T09n0266_002:0212a24_12": "所謂痛陰，其言則空，不起不滅。",
    "T09n0266_002:0212a25_13": "言不著身，則無所住，況於言乎？",
    "T09n0266_002:0212a26_14": "「曉痛痒陰，即觀想陰；若寂想陰，則無思想；想陰號耳，無身無我。",
    "T09n0266_002:0212a27_15": "所以者何？",
    "T09n0266_002:0212a27_16": "口之所說思想陰者，其言則空，不起不滅。",
    "T09n0266_002:0212a28_17": "分別言已，不著自然。",
    "T09n0266_002:0212a29_18": "心無所立，何況口言？",
    "T09n0266_002:0212a29_19": "「觀想陰已，則生死陰已滅行陰，則無生死。",
    "T09n0266_002:0212b01_20": "所謂行陰，無身、無我。",
    "T09n0266_002:0212b02_21": "所以者何？",
    "T09n0266_002:0212b02_22": "所號行陰，言其則空。",
    "T09n0266_002:0212b02_23": "不起不滅，但著言耳。",
    "T09n0266_002:0212b03_24": "不得久存，況口所說？",
    "T09n0266_002:0212b03_25": "「觀行陰已，則有識陰。",
    "T09n0266_002:0212b04_26": "假使識陰惔然寂滅，則此識陰但陰聲耳。",
    "T09n0266_002:0212b05_27": "所以者何？",
    "T09n0266_002:0212b05_28": "其號識陰是則空耳，不起不滅，其言自然。",
    "T09n0266_002:0212b06_29": "無所住止，況言說乎？",
    "T09n0266_002:0212b07_0": "「是五陰者，皆無所有。",
    "T09n0266_002:0212b07_1": "分別本無，故曰緣覺。",
    "T09n0266_002:0212b07_2": "所以者何？",
    "T09n0266_002:0212b08_3": "斯口之言緣對而致，無緣不緣。",
    "T09n0266_002:0212b08_4": "諸因講說，有言無言。",
    "T09n0266_002:0212b09_5": "五陰之事於此一切永無所著，不造眾因，故曰緣覺。」",
    "T09n0266_002:0212b10_6": "於是，佛頌曰：「目覩一切法，　　分別知之空，　不著於諸色，　　究竟莫有相。",
    "T09n0266_002:0212b13_0": "　現在觀此法，　　解空知自然，　分別了澹泊，　　不可得根源。",
    "T09n0266_002:0212b15_0": "　現在獲於斯，　　曉五陰如此，　則為平等覺，　　緣覺無思念。",
    "T09n0266_002:0212b17_0": "　眾生志無為，　　其心不可獲，　本際無有起，　　淨無無思議。",
    "T09n0266_002:0212b19_0": "　一切人不起，　　觀見無所滅，　諸法無動興，　　是謂為無為。",
    "T09n0266_002:0212b21_0": "　眾生皆泥洹，　　省察是所趣，　無人猶若影，　　故曰為無為。",
    "T09n0266_002:0212b23_0": "　不用是名稱，　　群黎為泥洹，　不起無所滅，　　如口所歎詠。",
    "T09n0266_002:0212b25_0": "　敢可說悉空，　　人不解非言，　是故為眾生，　　示現說泥洹。",
    "T09n0266_002:0212b27_0": "　口所發假言，　　無處亦無念，　因口而有訓，　　求本不可得。",
    "T09n0266_002:0212b29_0": "　陰不在本際，　　口言無所顯，　諸聲所稱說，　　人際亦無念。",
    "T09n0266_002:0212c02_0": "　一切願泥洹，　　本無及始際，　澹然無放逸，　　則救有所將。",
    "T09n0266_002:0212c04_0": "　本淨遊乎響，　　眾生亦復然，　無形則空寂，　　本淨無心念。",
    "T09n0266_002:0212c06_0": "　法本為若此，　　假名而讚揚，　其源不可得，　　所以有言說。",
    "T09n0266_002:0212c08_0": "　不以諛諂事，　　而可分別解，　其際則空無，　　便了眾生本。",
    "T09n0266_002:0212c10_0": "　其言不依講，　　口言無所顯，　諸群黎如此，　　則不著人本。",
    "T09n0266_002:0212c12_0": "　所發陰則空，　　其聲無所別，　其說亦如此，　　而際亦復然。",
    "T09n0266_002:0212c14_0": "　其無諦如是，　　覺已無所念，　是則平等道，　　緣覺無思議。",
    "T09n0266_002:0212c16_0": "　覺了於本色，　　此但陰聲耳，　寂滅斯色陰，　　則無有言聲。",
    "T09n0266_002:0212c18_0": "　自然釋之去，　　是則曰無形，　吾我既自然，　　覩之無有處。",
    "T09n0266_002:0212c20_0": "　因言謂之陰，　　色本不有身，　其聲皆歸空，　　不起亦不滅。",
    "T09n0266_002:0212c22_0": "　因口而告言，　　求本不可得，　其說因癡興，　　號之謂色陰。",
    "T09n0266_002:0212c24_0": "　現在觀識陰，　　諸聲無所有，　此陰以寂滅，　　則無有響陰。",
    "T09n0266_002:0212c26_0": "　於此遠離身，　　所謂吾我者，　計已自然空，　　未甞有堅住。",
    "T09n0266_002:0212c28_0": "　口之所緣陰，　　識陰則虛空，　口言本則寂，　　不起無所滅。",
    "T09n0266_002:0213a01_0": "　若有所頌說，　　察之悉本無，　無黠之所言，　　故演為色陰。",
    "T09n0266_002:0213a03_0": "　諸音無有說，　　其限不可得，　不起無所滅，　　無處而不決。",
    "T09n0266_002:0213a05_0": "　無塵勞侵欺，　　亦不造諸法，　不執無所捨，　　莫調不泥洹。",
    "T09n0266_002:0213a07_0": "　彼亦無寂滅，　　不有所覩見，　不樂施欲埃，　　不怠不精進。",
    "T09n0266_002:0213a09_0": "　不亂不一心，　　彼亦無守戒，　非物可成就，　　何故當持禁？",
    "T09n0266_002:0213a11_0": "　五道非有念，　　無思亦如斯，　不恐無所畏，　　不脫而不縛。",
    "T09n0266_002:0213a13_0": "　雖講無所演，　　是為色所入，　一切法音然，　　無獲莫著言。",
    "T09n0266_002:0213a15_0": "　現在逮是覺，　　無盡之法說，　以成是三昧，　　則無諸響聲。",
    "T09n0266_002:0213a17_0": "　目自分別此，　　響之等如稱，　諸法亦如是，　　無言不有著。",
    "T09n0266_002:0213a19_0": "　曉了因緣者，　　知音無所有，　故號平等道，　　是謂為緣覺。」",
    "T09n0266_002:0213a21_0": "佛告阿難：「菩薩大士現在分別有明無明、是行非行、有識不識、色與不色、六入無入、諸習不習、痛痒非痛痒、恩愛莫愛、不受捨受、有與不有、生若不生、老病死患，一切自然察之本無。",
    "T09n0266_002:0213a25_1": "如是觀者，故曰緣覺。」",
    "T09n0266_002:0213a25_2": "於是，佛頌曰：「現在了無慧，　　未甞倚為明，　不成立有形，　　若如水中影。",
    "T09n0266_002:0213a28_0": "　聰達曉諸義，　　不著一切法，　假使不倚經，　　是則慧者相。",
    "T09n0266_002:0213b01_0": "　明與身無異，　　一切諸法相，　覺了此緣趣，　　故曰為緣覺。",
    "T09n0266_002:0213b03_0": "　所號身之行，　　其軀無所造，　永不有內外，　　則超生死體。",
    "T09n0266_002:0213b05_0": "　終始猶芭蕉，　　非根無有貌，　不起莫有滅，　　等譬如虛空。",
    "T09n0266_002:0213b07_0": "　現在曉了此，　　則勇猛菩薩，　斯號平等聖，　　緣覺如無念。",
    "T09n0266_002:0213b09_0": "　分別一切法，　　寂行如幻化，　其識自然爾，　　現在曉了之。",
    "T09n0266_002:0213b11_0": "　忽然解斯心，　　知識行如之，　諸所道示想，　　明識諸法空。",
    "T09n0266_002:0213b13_0": "　分別識其然，　　一切無所著，　了如是法者，　　知識亦如幻。",
    "T09n0266_002:0213b15_0": "　所可號名色，　　身及諸音聲，　眾貌空不成，　　是謂自然相。",
    "T09n0266_002:0213b17_0": "　心馳騁六情，　　如幻化無言，　現語非音聲，　　計自然悉空。",
    "T09n0266_002:0213b19_0": "　久遠來習之，　　因發諸入處，　彼則分別習，　　名自然如空。",
    "T09n0266_002:0213b21_0": "　習以成悉無，　　遊念起眾更，　若曉習本寂，　　則知法無住。",
    "T09n0266_002:0213b23_0": "　目覩習自然，　　覩眾更悉寂，　不興凶罪殃，　　故曰為緣覺。",
    "T09n0266_002:0213b25_0": "　曉了諸痛痒，　　皆空如本淨，　譬如泡起頃，　　志敬空無形。",
    "T09n0266_002:0213b27_0": "　斷除眾恩愛，　　則從無著法，　情欲已永盡，　　故曰為緣覺。",
    "T09n0266_002:0213b29_0": "　若受而不受，　　則空無有有，　非形何成就，　　譬之如野馬。",
    "T09n0266_002:0213c02_0": "　吾無所興想，　　身生亦如是，　計本自然生，　　無根非有形。",
    "T09n0266_002:0213c04_0": "　以離起滅法，　　則不畏當終，　未當復成身，　　一切得自在。",
    "T09n0266_002:0213c06_0": "　現在獲此慧，　　永無有著者，　又緣覺之音，　　則造菩薩行。」",
    "T09n0266_002:0213c08_0": "佛告阿難：「如來、至真、等正覺以是之故，讚揚菩薩為緣覺也，亦當知是善權方便。",
    "T09n0266_002:0213c09_1": "如來用是之故光耀菩薩大士，持信奉法八等道迹，往來不還，無著聲聞緣覺也。」",
    "T09n0266_002:0213c12_0": "阿惟越致遮經釋果想品第十一",
    "T09n0266_002:0213c13_0": "賢者阿難而說偈言：「世尊所演說，　　假號名泥洹，　喻之若虛空，　　度於無所有。",
    "T09n0266_002:0213c16_0": "　雖有所講說，　　則非以辭言，　諸佛行善權，　　合集說法耳。」",
    "T09n0266_002:0213c18_0": "於是，阿難說此偈已，前白佛言：「惟天中天！",
    "T09n0266_002:0213c19_0": "其世人民不解如來、至真、等正覺隨時之化，則自侵欺，不了如來何因分別菩薩大士持信奉法至于緣覺也？」",
    "T09n0266_002:0213c21_1": "世尊告曰：「若有明者，於過去佛積功累德，心開意達，不見侵欺。",
    "T09n0266_002:0213c22_2": "所以者何？",
    "T09n0266_002:0213c23_3": "曉了諸法譬若幻夢影響、野馬水月。",
    "T09n0266_002:0213c24_0": "所以者何？",
    "T09n0266_002:0213c24_1": "菩薩大士分別此慧，則不自侵；慇懃修學如來之法，精進不懈，則不自枉。」",
    "T09n0266_002:0213c26_0": "佛於是頌曰：「世尊之所讚，　　讚揚於聖道，　是故之因緣，　　菩薩行勇猛。",
    "T09n0266_002:0213c29_0": "　少智懈怠者，　　不能解此義，　故當修精進，　　如來以此說。",
    "T09n0266_002:0214a02_0": "　道意所遊生，　　世尊有開化，　故分別此慧，　　清淨之明哲。",
    "T09n0266_002:0214a04_0": "　彼解道意者，　　知聖不可獲，　若致得知軌，　　心覺五事空。",
    "T09n0266_002:0214a06_0": "　空者不知空，　　寂定非不言，　悉除一切音，　　故讚唱空法。",
    "T09n0266_002:0214a08_0": "　捉空無所得，　　未甞能獲者，　假使不可持，　　則知為空義。",
    "T09n0266_002:0214a10_0": "　設有解是五，　　分別了空慧，　成得無放逸，　　則不自侵欺。」",
    "T09n0266_002:0214a12_0": "爾時，五億比丘志懷持信，即從坐起，住世尊前，叉手自歸，異口同音而歌頌曰：「今世尊大聖，　　蠲除諸狐疑，　平等覺所宣，　　志立于大道。」",
    "T09n0266_002:0214a16_0": "復有五億比丘聞是之說，皆悉奉行，悉住佛前，等心頌曰：「唯世之光耀，　　吾今離猶豫，　聖尊之所歎，　　分別佛大道。",
    "T09n0266_002:0214a20_0": "　志願奉法迹，　　正慧無罣礙，　道德自然成，　　開化諸十方。」",
    "T09n0266_002:0214a22_0": "復有千億比丘懷八等想，聞此歎頌，即從坐起，叉手而立，俱歌頌曰：「志所懷八等，　　今則釋疑網，　心已分別了，　　所因見八等。」",
    "T09n0266_002:0214a26_0": "復有十億比丘懷道迹念，自從坐起，叉手而立，同說偈曰：「導師及吾類，　　以獲致法明，　乃知平等覺，　　所因演道迹。」",
    "T09n0266_002:0214b01_0": "復有二百五十萬比丘志懷往來心，則從坐起，叉手自歸，同歎頌曰：「我等本依倚，　　志懷往來心，　今日永無難，　　存亡無放逸。」",
    "T09n0266_002:0214b05_0": "復有五十億比丘懷不還想，而說頌曰：「導師尊無上，　　今日無調戲，　永捨諸果想，　　致聖導光耀。」",
    "T09n0266_002:0214b08_0": "復有三十五億比丘懷無著想，興立四禪，即從坐起，叉手說是偈曰：「今吾不猶豫，　　逮致無餘法，　解諸乘平等，　　譬之若如幻。」",
    "T09n0266_002:0214b12_0": "復有五十八億比丘意懷聲聞，即從坐起，叉手而立，則讚頌曰：「吾等犯斯言，　　意欲度眾生，　所演謂聲聞，　　今日乃達知。」",
    "T09n0266_002:0214b16_0": "復有五億比丘即從坐起，興緣覺想，叉手而立，同心頌曰：「今日乃目覩，　　緣覺之所因，　世尊分別說，　　緣覺無思想。」",
    "T09n0266_002:0214b20_0": "復有百萬比丘尼，謂成道迹、往來、不還、無著果想，即從坐起，叉手而立，說是頌曰：「吾了平等法，　　則捨女人身，　各各成佛聖，　　當為世最上。」",
    "T09n0266_002:0214b24_0": "復有八百八十萬清信士、清信女，悉懷道迹想，往來、不還念，即從坐起，叉手立佛前，心同意等，俱共頒宣而頌曰：「吾等念心淨，　　譬如琉璃器，　於是當捨家，　　興佛之法教。」",
    "T09n0266_002:0214b29_0": "復有六十億姟彼諸天人，住于虛空而雨天華，散於佛上俱供養世尊，即下叉手，立於佛前，而歌頌曰：「吾本懷諸乘，　　果想亦如是，　今日以永除，　　覺成無上道。」",
    "T09n0266_002:0214c05_0": "阿惟越致遮經降魔品第十二",
    "T09n0266_002:0214c06_0": "于時無數百千比丘——舍利弗、目犍連、須菩提、阿難律、離越劫賓奴等——從坐起，叉手而立，白世尊言：「吾等今日聖道具足，不違大意，降棄魔怨。",
    "T09n0266_002:0214c09_1": "備究五逆，得悉五樂；成就邪見，捨離正見。",
    "T09n0266_002:0214c10_2": "吾等今日已害無數萬千人命，悉成佛道，至無餘界而已滅度。」",
    "T09n0266_002:0214c11_3": "時世尊默然。",
    "T09n0266_002:0214c11_4": "於是，眾中無量百千諸來在會，聞此所言而皆狐疑：「此謂何乎？",
    "T09n0266_002:0214c13_5": "義所趣耶？」",
    "T09n0266_002:0214c13_6": "心懷瞑然，如阿羅漢乃興此言，豈況凡夫？",
    "T09n0266_002:0214c14_7": "住者直立、坐者默坐，不能起立。",
    "T09n0266_002:0214c15_8": "賢者阿難承聖尊旨，悉知無數百千諸眾心之所念，問文殊師利曰：「聞耆年言，會者皆疑。",
    "T09n0266_002:0214c17_9": "不審所論為何歸趣？",
    "T09n0266_002:0214c17_10": "又佛世尊默然不言。」",
    "T09n0266_002:0214c18_11": "文殊師利乃曰：「唯仁阿難！",
    "T09n0266_002:0214c18_12": "此經名曰『不退轉輪菩薩之地』，是耆年等所可講說、諸得不退菩薩大士目覩信耳。」",
    "T09n0266_002:0214c20_13": "阿難又問：「耆年何故說此言耶？",
    "T09n0266_002:0214c21_14": "世尊默然。",
    "T09n0266_002:0214c21_15": "此耆年等於無上正真不退轉也？」",
    "T09n0266_002:0214c22_16": "答曰：「唯然，當成正覺，不復迴還也。」",
    "T09n0266_002:0214c23_17": "文殊師利謂賢者阿難：「無黠之行，則曰其母。",
    "T09n0266_002:0214c24_18": "是諸人者，究盡除害，無善思想，貪著情色。",
    "T09n0266_002:0214c25_0": "斯則為父，除不善想，遠諸情念，至無著意。",
    "T09n0266_002:0214c25_1": "釋凡夫法，洗蕩不淨想別聖俗，碎破眾念不壞大法；興如來意以除諸想，於一切法無所從生。",
    "T09n0266_002:0214c28_2": "是故，耆年講說此語：『吾等今日具足五逆。』",
    "T09n0266_002:0214c29_0": "所以然者，逆無往反。",
    "T09n0266_002:0214c29_1": "耆年所言成五樂者，察其五樂皆如夢幻影響野馬。",
    "T09n0266_002:0215a01_2": "了知此慧，行無缺減，則為五樂。",
    "T09n0266_002:0215a02_3": "所以者何？",
    "T09n0266_002:0215a02_4": "無有根本，設無其源，則為盡除。",
    "T09n0266_002:0215a03_5": "乃應平等，講具聖慧，即逮法忍，此者名曰五樂備足。",
    "T09n0266_002:0215a04_6": "「耆年所說：『吾等今日得離正見、住邪見』者，覩一切法皆處邪見。",
    "T09n0266_002:0215a05_7": "欺哉諸法詐妄至誠，盡無所有。",
    "T09n0266_002:0215a06_8": "譬之虛空，非有像貌，虛實去來，悉無歸趣，不可將護。",
    "T09n0266_002:0215a07_9": "所以者何？",
    "T09n0266_002:0215a08_10": "其本自然，計此諸法則皆平一。",
    "T09n0266_002:0215a08_11": "如諸法等，邪見亦然，此比丘輩非等無邪。",
    "T09n0266_002:0215a09_12": "所以者何？",
    "T09n0266_002:0215a09_13": "以離諸想致佛聖道，獲眾覺法，飽滿經義而無所得。",
    "T09n0266_002:0215a11_14": "是故，阿難！",
    "T09n0266_002:0215a11_15": "是諸比丘悉共說言：『吾等今日具足邪見，釋於正見。』",
    "T09n0266_002:0215a12_16": "「此耆年等所謂：『今日吾等害無數百千人命。』",
    "T09n0266_002:0215a13_17": "說斯語時，不可計無數千萬人神聞之諸法。",
    "T09n0266_002:0215a14_18": "譬若如幻夢影響野馬，蠲除人想，無有吾我，遠壽命人，超眾德本，發大道意。",
    "T09n0266_002:0215a16_19": "無所殖種，興修道義，及餘比丘、比丘尼、清信士、清信女，捨我人壽。",
    "T09n0266_002:0215a17_20": "無身之想，不復頻更終始之患。",
    "T09n0266_002:0215a18_21": "所以者何？",
    "T09n0266_002:0215a18_22": "無我人想、不盡想，永盡無餘，逮致究竟，不起法忍。",
    "T09n0266_002:0215a19_23": "故說此言：『吾等今日害無數百千人命。』",
    "T09n0266_002:0215a20_24": "「斯諸耆年屬者所云：『今日吾等逮得佛道，致無餘界而滅度』者，開化無量億百千人命，棄眾塵埃令獲聖道。",
    "T09n0266_002:0215a23_25": "所以者何？",
    "T09n0266_002:0215a23_26": "皆發無上正真道意。",
    "T09n0266_002:0215a23_27": "說此語時，悉逮無所從生法忍。",
    "T09n0266_002:0215a24_28": "以故諮嗟，自讚頌言：『今日我類拔去情欲、成佛道法，無塵勞形，除有餘穢，故謂我輩今獲大道於無餘界而滅度矣。』",
    "T09n0266_002:0215a27_29": "「是賢者等，以在大乘，不願在天。",
    "T09n0266_002:0215a27_30": "惟仁阿難！",
    "T09n0266_002:0215a28_31": "族姓子、族姓女發無上正真道意以起俗事，其心清淨，不為俗法之所繫縛。",
    "T09n0266_002:0215a29_32": "乃應發心越一切義，道捨諸想，究竟經典，則無餘界而滅度矣。",
    "T09n0266_002:0215b02_33": "是為，阿難！",
    "T09n0266_002:0215b02_34": "習菩薩乘、行菩薩者，不習日行。",
    "T09n0266_002:0215b03_35": "愚騃之人隨日念耳，非明智者。",
    "T09n0266_002:0215b04_0": "所以者何？",
    "T09n0266_002:0215b04_1": "設無此誠信要御諸天宮殿，則無光明，便無出入；過去無晦，則無晝夜，便不思想。",
    "T09n0266_002:0215b06_2": "愚冥之人興晝夜念；菩薩大士寂修大道，習善知識，無有穹志晝夜想也。",
    "T09n0266_002:0215b07_3": "所以者何？",
    "T09n0266_002:0215b07_4": "永除眾念乃致佛道。」",
    "T09n0266_002:0215b08_5": "於是，文殊師利則說頌曰：　　「所謂不懷施，　　愛己計有身，　彼若不斷除，　　則謂不可搖。",
    "T09n0266_002:0215b11_0": "　分別於瞋恚，　　自然不生想，　聖道以無處，　　彼則不可動。",
    "T09n0266_002:0215b13_0": "　所可敷母者，　　終始所由生，　拔去此根無，　　則謂為害命。",
    "T09n0266_002:0215b15_0": "　不順念為父，　　所樂情欲法，　是等解本無，　　究竟莫有根。",
    "T09n0266_002:0215b17_0": "　化之歸無身，　　不知明所趣，　不動無所住，　　向者故說此。",
    "T09n0266_002:0215b19_0": "　所修羅漢法，　　凡夫法亦然，　諸可盡愛欲，　　向者故說此。",
    "T09n0266_002:0215b21_0": "　大興有為想，　　察吾我自然，　諸法無所懷，　　則無音聲說。",
    "T09n0266_002:0215b23_0": "　如來之所知，　　古昔之所念，　即拔此根株，　　則謂無從生。",
    "T09n0266_002:0215b25_0": "　以捨是想樂，　　等同而無二，　假使曉了斯，　　則謂平等教。",
    "T09n0266_002:0215b27_0": "　所言五欲樂，　　俗人讚此五，　蠲除非常想，　　念之如幻化。",
    "T09n0266_002:0215b29_0": "　具足不乏少，　　則懷愛欲無，　以故此等類，　　世尊前歎之。",
    "T09n0266_002:0215c02_0": "　分別諸罪福，　　譬之若如夢，　究竟無從生，　　其慧曉了斯。",
    "T09n0266_002:0215c04_0": "　識邪瞋恚法，　　空寂無能固，　邪見為欺哉，　　彼分別妙智。",
    "T09n0266_002:0215c06_0": "　一切法不實，　　莫有近法者，　虛事不可倚，　　如虛空無處。",
    "T09n0266_002:0215c08_0": "　普解覩一切，　　故難為正見，　此法則平夷，　　了慧見正等。",
    "T09n0266_002:0215c10_0": "　厥愚冥之人，　　起人想則沒，　索人不可得，　　則無有死者。",
    "T09n0266_002:0215c12_0": "　無量人起生，　　則捨壽命想，　便以無眾念，　　計命者罪重。",
    "T09n0266_002:0215c14_0": "　蠲除眾生想，　　非有計壽念，　以故說此言，　　吾害無數人。",
    "T09n0266_002:0215c16_0": "　捨諸塵勞埃，　　法無應不應，　解道無形貌，　　則無所壞除。",
    "T09n0266_002:0215c18_0": "　降伏諸魔力，　　逮清淨道法，　諸法莫有諍，　　不起不有滅。」",
    "T09n0266_002:0215c20_0": "時文殊師利說此偈已，應時五千懷狐疑者心開意解，獲大光明，而得具成有起無所從生法忍。",
    "T09n0266_002:0215c22_1": "各取身衣供養奉上文殊師利，同時說言：「願令吾等致是法慧。",
    "T09n0266_002:0215c23_2": "所說若斯，開化群黎，分別深慧，無所罣礙，亦如仁者。」",
    "T09n0266_002:0215c25_0": "於是，世尊讚文殊師利曰：「善哉，善哉！",
    "T09n0266_002:0215c25_1": "斯最妙勝！",
    "T09n0266_002:0215c26_2": "決諸疑網，近佛聖籍。」",
    "T09n0266_002:0215c26_3": "賢者阿難前白佛言：「文殊師利何所開化，而今世尊讚之如是？」",
    "T09n0266_002:0215c28_0": "世尊則曰：「文殊師利誘化無數百千人類令入大道，悉解了此深經之義。」",
    "T09n0266_002:0215c29_1": "阿難白曰：「唯然，世尊！",
    "T09n0266_002:0216a01_2": "講不退轉輪入聖軌乎？」",
    "T09n0266_002:0216a01_3": "佛言：「如是，阿難！",
    "T09n0266_002:0216a02_4": "講不退輪興化大道。",
    "T09n0266_002:0216a02_5": "所以者何？",
    "T09n0266_002:0216a02_6": "文殊師利則是善友，導利群黎。」",
    "T09n0266_002:0216a03_7": "阿難又問：「唯天中天！",
    "T09n0266_002:0216a04_0": "今此比丘立佛前者，悉懷持信奉法之念，八等道迹、往來、不還、無著、聲聞緣覺之想。",
    "T09n0266_002:0216a05_1": "此輩之類發大道意耶？」",
    "T09n0266_002:0216a06_2": "世尊告曰：「是輩懈廢，羸劣心曚，無愷悌志，難可開化。",
    "T09n0266_002:0216a07_3": "「慢懈不進，意在衣食，非習深法，慕于法利。",
    "T09n0266_002:0216a08_4": "興有為事憒閙之緣，感於八等迷惑卒暴，而不安詳，諸根不定。",
    "T09n0266_002:0216a10_0": "放逸其心，貢高自大。",
    "T09n0266_002:0216a10_1": "志計有身及壽命人，不捨眾瑕，犯戒貪嫉。",
    "T09n0266_002:0216a11_2": "想求佛法，悉從惡友，樂于邪智，不肯奉受。",
    "T09n0266_002:0216a12_3": "智度無極，順從外緣，貪利財色、衣食之樂。",
    "T09n0266_002:0216a13_4": "古今以來，夙興夜寐而不專精進，違失道義；兩舌、惡口、妄言、綺語，其志懷害、轉共諍訟；重于罪福，不信空、無相、不願之法。",
    "T09n0266_002:0216a16_5": "蠲於眾行不起不滅，壞一切法永無有想，此之謂也。」",
    "T09n0266_002:0216a17_6": "於是，佛默然無所加言。",
    "T09n0266_002:0216a17_7": "賢者阿難承佛威神，問文殊師利曰：「何故世尊默而不言？」",
    "T09n0266_002:0216a19_8": "文殊師利報曰：「最於後末五濁世時，人法如是，不信深經，佛故默然。」",
    "T09n0266_002:0216a20_9": "阿難又問：「頗有信者悉不信乎？」",
    "T09n0266_002:0216a21_10": "答曰：「信者少耳。",
    "T09n0266_002:0216a21_11": "譬如阿難明智者鮮，愚冥人多。",
    "T09n0266_002:0216a22_12": "所以者何？",
    "T09n0266_002:0216a22_13": "不樂修行，以故不了。",
    "T09n0266_002:0216a23_14": "如是，阿難！",
    "T09n0266_002:0216a23_15": "其聞是法鮮有好喜，多不欣樂。",
    "T09n0266_002:0216a24_16": "設有信者，為眾棄捐，不見恭敬。",
    "T09n0266_002:0216a24_17": "所入郡國縣邑墟聚，諸人忽笑。",
    "T09n0266_002:0216a25_18": "所以者何？",
    "T09n0266_002:0216a25_19": "宿罪由致，陰蓋所覆，本功德薄。」",
    "T09n0266_002:0216a26_20": "阿難又問：「向者講說，少有信者，義何所趣？」",
    "T09n0266_002:0216a27_21": "文殊師利答曰：「是輩之類則為捨佛，不信大道。」",
    "T09n0266_002:0216a28_22": "阿難白佛：「唯願演之。",
    "T09n0266_002:0216a29_0": "樂者雖鮮，聞佛所說，悉當欣踊。」",
    "T09n0266_002:0216a29_1": "爾時，世尊周觀四方，便出其舌覆三千大千世界。",
    "T09n0266_002:0216b01_2": "因從舌根出大光明，照恒沙等剎。",
    "T09n0266_002:0216b02_3": "時四部眾承佛聖旨，目覩東方恒沙等國諸佛世尊咸說此法不退轉輪，是間會者悉遙聞之，等無差別。",
    "T09n0266_002:0216b05_0": "四輩之會覩斯變化，一切等心，異口同音，皆白佛言：「唯願大聖遵崇所歎不退轉輪，如佛所言誠不異。",
    "T09n0266_002:0216b07_1": "吾等目視無量不可思議諸佛世尊講斯深經等無差特，唯佛說之。」",
    "T09n0266_002:0216b08_2": "於是，世尊還吶其舌，告阿難言：「厥妄言者，寧獲斯舌。」",
    "T09n0266_002:0216b10_3": "阿難啟曰：「不也，天中天！",
    "T09n0266_002:0216b10_4": "奉至誠者，開化正義，積累功德，遵無數劫，闡于大慧，乃致此耳。",
    "T09n0266_002:0216b12_0": "是故，聖尊！",
    "T09n0266_002:0216b12_1": "惟當說之。",
    "T09n0266_002:0216b12_2": "設族姓子有信樂者，學雖寡鮮，聞是說已，覩其明證，即當欣然興之不廢。」",
    "T09n0266_002:0216b14_3": "佛告阿難：「一切四輩未遭斯典，志於髣髴。",
    "T09n0266_002:0216b15_4": "比丘、比丘尼、清信士、清信女、天、龍、鬼神、阿須倫、犍沓和、真陀羅、摩睺勒聞是經籍得不退轉，當至無上正真道最正覺。",
    "T09n0266_002:0216b17_5": "而於此土講於法義，等無有異，如我今也。」",
    "T09n0266_002:0216b18_6": "爾時，四輩及天、龍、鬼神欣然大悅，疑網永裂，皆手擎華香共散佛上，諸有女人下身寶瓔以散佛上。",
    "T09n0266_002:0216b21_7": "心同意等，普白佛言：「今日大聖如來、至真、等正覺乃無二言。」",
    "T09n0266_002:0216b22_8": "佛復告阿難：「實如所云，誠不有異。",
    "T09n0266_002:0216b23_9": "如來所演，實無二言，除諸瑕疵、愚冥之貪。",
    "T09n0266_002:0216b24_10": "假使慧覲佛天中天，則獲如願。」",
    "T09n0266_002:0216b24_11": "阿難問佛：「何謂慧覲佛？」",
    "T09n0266_002:0216b25_12": "世尊問之：「汝不解之乎？」",
    "T09n0266_002:0216b26_0": "答曰：「不敏。",
    "T09n0266_002:0216b26_1": "安能及之？",
    "T09n0266_002:0216b26_2": "眾祐！」",
    "T09n0266_002:0216b26_3": "告曰：「假使有人聞能仁佛，皆不退轉成佛聖路。",
    "T09n0266_002:0216b27_4": "所以者何？",
    "T09n0266_002:0216b27_5": "佛道普慧，有益無損，除貪、恚、癡，豈況一華奉如來乎？",
    "T09n0266_002:0216b29_6": "吾滅度後，若持舍利供養自歸，悉得如意。」",
    "T09n0266_002:0216c01_0": "阿難又問：「精進不疑、專心聽經，皆不退轉，當成佛耶？」",
    "T09n0266_002:0216c02_1": "佛言：「其有人聞能仁佛，皆當逮得無上正覺。",
    "T09n0266_002:0216c03_2": "所以者何？",
    "T09n0266_002:0216c03_3": "設不爾者，佛語為異，則有二言。」",
    "T09n0266_002:0216c04_4": "佛問阿難：「如拘類樹蔭五百車，若五百眾處在其下，悉荷覆蓋，其種大小？」",
    "T09n0266_002:0216c05_5": "答曰：「甚小。」",
    "T09n0266_002:0216c06_6": "佛言：「阿難！",
    "T09n0266_002:0216c06_7": "如拘類樹其種小小，溉灌時節稍稍長大，而布枝葉廣覆四遠；況篤佛道，聞聖尊名？",
    "T09n0266_002:0216c08_8": "亦當如是斯種德本，漸修其行，非壞不腐，至於無上正真之道。",
    "T09n0266_002:0216c09_9": "所以者何？",
    "T09n0266_002:0216c09_10": "此一切法殖種之源永非猗住。",
    "T09n0266_002:0216c10_11": "群萌本無，故不有敗；一切法種無所倚演。」",
    "T09n0266_002:0216c11_12": "阿難問佛：「唯佛說之是聖本願，諸佛世尊道法然耶？」",
    "T09n0266_002:0216c12_13": "佛言：「本發意願，其聞我名悉不轉退成最正覺；諸佛之法皆亦應然。",
    "T09n0266_002:0216c14_14": "所以者何？",
    "T09n0266_002:0216c14_15": "諸佛法等。」",
    "T09n0266_002:0216c14_16": "阿難又問：「設使等者，何用願乎？」",
    "T09n0266_002:0216c15_17": "佛告阿難：「菩薩大士聞說斯經，假使發願或不興願，會當證明逮聞是法。」",
    "T09n0266_002:0216c17_18": "阿難白佛言：「未甞有，世尊！",
    "T09n0266_002:0216c17_19": "斯法微妙，諸佛世尊乃以大慧開化群黎。」",
    "T09n0266_002:0216c18_20": "佛言：「如是，如是。",
    "T09n0266_002:0216c19_0": "阿難！",
    "T09n0266_002:0216c19_1": "諸覺洪明多所開化，立于聖旨。",
    "T09n0266_002:0216c19_2": "吾於佛土慈愍蚑行喘息之類，不惜身命；一切所有施而不悋，精進不懈，於一切法而無所著；行菩薩法，積功累德，欲救眾生，修深經籍，乃得佛道。」",
    "T09n0266_002:0216c23_3": "阿難問佛：「難及，世尊！",
    "T09n0266_002:0216c23_4": "今說此經，弊魔不來廢亂學者，不令興德發于無上正真道耶？」",
    "T09n0266_002:0216c25_5": "佛言：「魔不聞之。",
    "T09n0266_002:0216c25_6": "所以者何？",
    "T09n0266_002:0216c25_7": "文殊師利神足之變也。」",
    "T09n0266_002:0216c26_8": "於是，文殊師利即釋威神。",
    "T09n0266_002:0216c26_9": "時魔波旬遙於虛空聞講不退法輪之聲，聽能仁佛所說法言，心懷恐懼，衣毛則竪，口說此言：「以得勝我，共於力勢以空余界，無復國土。」",
    "T09n0266_002:0216c29_10": "愁憂涕淚，老極憔悴，譬如百歲男子朽耄。",
    "T09n0266_002:0217a01_11": "時魔波旬體變如此，四部兵合集三千大千世界各各異魔及魔官屬等類諸天，往詣佛所。",
    "T09n0266_002:0217a04_0": "兵仗嚴整，眾魔之威，逼加菩薩。",
    "T09n0266_002:0217a04_1": "初成佛時，現於身老，執杖戰痏，面皺皮緩。",
    "T09n0266_002:0217a05_2": "置四部兵，住於虛空，普共遙聞不退轉能仁佛音，心悉得定。",
    "T09n0266_002:0217a07_3": "時魔自知非我所有，孤獨一身而無侍從，直前詣佛，白世尊曰：「今吾一身都無侍從，羸瘦老極，無將扶者。",
    "T09n0266_002:0217a09_4": "又無力勢不能自勝，以空我界非有國土。",
    "T09n0266_002:0217a10_5": "如來大慈，咸哀眾生，亦可憐我。",
    "T09n0266_002:0217a11_6": "世尊！",
    "T09n0266_002:0217a11_7": "盡度永空吾界，而無扶我，給授水漿。」",
    "T09n0266_002:0217a12_8": "佛告魔言：「人種甚多，不可思議。",
    "T09n0266_002:0217a12_9": "假使諸佛日日興盛如恒沙等，發起無量不可稱計億百那術眾生之類，人種不盡。」",
    "T09n0266_002:0217a14_10": "魔白佛言：「唯然，世尊！",
    "T09n0266_002:0217a15_11": "人種雖多，今吾孤獨，不有徒使，無扶接余。",
    "T09n0266_002:0217a16_12": "假令行道忽極躄地，不能自起，願見安撫得歡喜悅。",
    "T09n0266_002:0217a17_13": "唯願世尊哀速撫育，使眷屬興。」",
    "T09n0266_002:0217a18_14": "佛告魔言：「且自安志。",
    "T09n0266_002:0217a18_15": "不聞斯法離於信者，悉是汝伴。」",
    "T09n0266_002:0217a19_16": "魔即歡喜善心生矣，意與口言：「吾當化人，雖聞是法，令不信樂。",
    "T09n0266_002:0217a20_17": "志懷狐疑，已有猶豫，必從我教。」",
    "T09n0266_002:0217a21_18": "時魔波旬復白佛言：「惟願加哀，弘以大慈，重見慰撫，令吾踊躍無有憂慼。",
    "T09n0266_002:0217a23_19": "佛向者講：『聞能仁名悉不退轉，必當逮成無上正真之道。』",
    "T09n0266_002:0217a24_20": "願聖默然，勿宣是旨。",
    "T09n0266_002:0217a25_0": "是群萌黨聞便加精進，立于大道。」",
    "T09n0266_002:0217a25_1": "佛報魔言：「汝且安心，勿得懷懅。",
    "T09n0266_002:0217a26_2": "當令眾生不立道意，存於人種，人人各安，使不動搖，不震于色、痛、想、行、識。",
    "T09n0266_002:0217a28_3": "佛當開導不離邪見、非立正觀、及六十二諸所疑惑；一切無動，不念過去當來、今現在；非離害群生、殺盜、婬嫉、妄言、兩舌、惡口、綺語、及嫉恚疑。",
    "T09n0266_002:0217b02_4": "亦不勸人入于正道；亦不化人於布施、持戒、忍辱、精進、一心、智慧；亦不教人導奉四恩——惠施人、愛利人、等利一切、救濟合度。",
    "T09n0266_002:0217b05_5": "無所猗動，不想人種，無念父母、兄弟、妻子、及與男女，釋除親友、夙夜、日月、一月、半月諸動之想。",
    "T09n0266_002:0217b07_6": "波旬且安。",
    "T09n0266_002:0217b07_7": "吾當勸人令除六度無極思想、及大道意力、無畏根力、覺意八正之行，佛法聖眾及一切智道義之想，化諸群黎，於一切法使不動轉。」",
    "T09n0266_002:0217b10_8": "時魔歡喜不自勝，即於其處顏色窈窕、面目光澤。",
    "T09n0266_002:0217b11_9": "華散佛上，遶佛三匝，則偈說曰：「平等覺世尊，　　吾心本欣踊，　正覺言無特，　　所造必如意。」",
    "T09n0266_002:0217b15_0": "於是，魔波旬說此偈已，即還天宮，與諸眷屬五樂自娛，不復憂慼發大意者。",
    "T09n0266_002:0217b16_1": "世尊說此降魔品時，三千大千剎土六種震動。",
    "T09n0266_002:0217b17_2": "阿難白佛：「今魔威德地大動乎？」",
    "T09n0266_002:0217b18_3": "佛言：「講是降魔品時，六萬四千人得不起法忍。」",
    "T09n0266_002:0217b19_4": "阿難又問：「寧有狐疑不了者？」",
    "T09n0266_002:0217b20_5": "世尊曰：「向者見此，悉懷疑結，心各念言：『余以聞之，此語何謂？",
    "T09n0266_002:0217b21_6": "何所歸乎？』",
    "T09n0266_002:0217b21_7": "不復相見。」",
    "T09n0266_002:0217b22_8": "阿難白佛：「惟願世尊速為眾會現大光明，決其疑網。",
    "T09n0266_002:0217b23_9": "所以如來為魔說之：『波旬且安，吾化群黎使不住道，於是眾生界而不動搖。",
    "T09n0266_002:0217b25_10": "不發道意、無倚智慧，不捨邪見、不處正觀，於六十二疑而不轉移；亦無去來、現在之想；非離殺盜、貪婬、妄言、綺語、兩舌、惡口、及嫉恚疑；令不施與、戒忍、精進、一心、智慧；不順父母、兄弟、妻子；無有晝夜、一月、半月，離是眾想亦非動搖；令不奉六度無極、及無所畏根力覺意佛法聖眾、并一切智，使不轉移。",
    "T09n0266_002:0217c02_11": "波旬且安，吾當開化一切眾生，使不動義、不立於行。』",
    "T09n0266_002:0217c04_0": "唯然世尊！",
    "T09n0266_002:0217c04_1": "所因講斯速分別之，使此會者無餘疑結，心開意解；及於後世邊地諸國，遭值聖明，稟受經典，持諷誦讀，勿復猶豫。」",
    "T09n0266_002:0217c06_2": "爾時，世尊則說頌曰：「聖道無所住，　　慧軌非有處，　說此大義時，　　人解及應造。",
    "T09n0266_002:0217c10_0": "　塗及一切人，　　無二不有處，　佛以是故說，　　今覺非有處。",
    "T09n0266_002:0217c12_0": "　莫能動眾生，　　人種亦如之，　一切不有形，　　至竟無所獲。",
    "T09n0266_002:0217c14_0": "　群黎類皆空，　　人界不可思，　彼則普無念，　　曉了一切慧。",
    "T09n0266_002:0217c16_0": "　眾人不可動，　　假名曰身命，　四大而合成，　　此滅度空寂。",
    "T09n0266_002:0217c18_0": "　分別五陰空，　　自然不有動，　滅度不可獲，　　設總而不移。",
    "T09n0266_002:0217c20_0": "　陰止無所震，　　曉了不吾我，　離形寂然空，　　究竟非有著。",
    "T09n0266_002:0217c22_0": "　身與五陰同，　　衰行亦如之，　無行以為行，　　諸陰猶虛空。",
    "T09n0266_002:0217c24_0": "　所謂寂定界，　　不起亦不生，　斯諸陰蓋入，　　未能傾轉者。",
    "T09n0266_002:0217c26_0": "　計己身吾我，　　其法莫搖者，　尚不獲曷震，　　故佛說此言。",
    "T09n0266_002:0217c28_0": "　眾生不侵欺，　　計本不可得，　逮之而無心，　　自然不可獲。",
    "T09n0266_002:0218a01_0": "　所可云諸見，　　凡有六十二，　無自然如斯，　　猶如水中月。",
    "T09n0266_002:0218a03_0": "　其六十二見，　　譬之若如影，　離有形無我，　　自然不動震。",
    "T09n0266_002:0218a05_0": "　過去當來想，　　現在亦如之，　諸想無處所，　　譬之如野馬。",
    "T09n0266_002:0218a07_0": "　是法空無念，　　計人不可得，　諸眾生無處，　　則不可動搖。",
    "T09n0266_002:0218a09_0": "　其人喜殺生，　　由入大曠野，　立志於滅度，　　故不可動搖。",
    "T09n0266_002:0218a11_0": "　雖轉於眾生，　　彼則無所有，　計日不可得，　　則曰而不動。",
    "T09n0266_002:0218a13_0": "　說道有過去，　　未甞有生者，　佛以了故說，　　人而不可動。",
    "T09n0266_002:0218a15_0": "　假使殺生者，　　法施無思議，　以乃成道慧，　　彼則不可動；　所謂邪婬者，　　愛欲無可得，　以故分別說，　　彼則不可動；　其妄言之法，　　起者不有脫，　精進而獨尊，　　彼則不可動；　兩舌及惡口、　　讒言亦如是，　觀一切諸誨，　　如幻如無形。",
    "T09n0266_002:0218a23_0": "　皆無有處所，　　不可有所倚，　諸陰譬如響，　　其念莫有者。",
    "T09n0266_002:0218a25_0": "　所謂不懷施，　　愛己計有身，　聖道以無處，　　彼則不可動。",
    "T09n0266_002:0218a27_0": "　分別於瞋恚，　　自然不生想，　彼若不可斷，　　則謂不可搖。",
    "T09n0266_002:0218a29_0": "　曉了眾邪見，　　奉修於正法，　超度諸有言，　　彼則不可動。",
    "T09n0266_002:0218b02_0": "　離勸助智慧，　　一切寶清淨，　愍哀著色財，　　蠲捨眾惡罪。",
    "T09n0266_002:0218b04_0": "　所見及奉戒，　　捨遠於聖道，　智慧不興此，　　莫求於正真。",
    "T09n0266_002:0218b06_0": "　異學懷邪心，　　斯外諸忍辱，　等求平等道，　　不倚於無為。",
    "T09n0266_002:0218b08_0": "　精進于三事，　　異道之明說，　是不歸聖慧，　　此謂明智行。",
    "T09n0266_002:0218b10_0": "　多修於三昧，　　倚一切諸想，　非佛之所歎，　　亦不勸助彼。",
    "T09n0266_002:0218b12_0": "　愛欲之瑕痏，　　非明哲之稱，　得不興眾想，　　佛慧不可量。",
    "T09n0266_002:0218b14_0": "　菩薩行勇猛，　　攝取眾生類，　則為說此義，　　雖受無所動。",
    "T09n0266_002:0218b16_0": "　寂除眾生想，　　則發菩薩意，　道意無所起，　　彼則不可動；　思父母兄弟、　　姉妹及男女，　一切猶如幻，　　彼則不可動；　一切是諸念，　　計之無所有，　群黎法悉空，　　彼則不可動。",
    "T09n0266_002:0218b22_0": "　其夙夜之想，　　一月十五日，　一切除想念，　　譬如野馬水。",
    "T09n0266_002:0218b24_0": "　布施奉禁戒、　　忍辱精進想，　一切於此念，　　是諸想不動。",
    "T09n0266_002:0218b26_0": "　定意之智慧，　　菩薩之道力，　修於無所畏，　　釋除諸妄念。",
    "T09n0266_002:0218b28_0": "　覺意及思道，　　免去聖軌慕，　明智未甞動，　　不為諸想惑。",
    "T09n0266_002:0218c01_0": "　佛法之所求，　　如此眾聖想，　無有若干念，　　言行之所動。",
    "T09n0266_002:0218c03_0": "　佛慧無罣礙，　　道想之所依，　則為遠佛道，　　佛聖非思議。」",
    "T09n0266_002:0218c05_0": "佛分別說化魔品時，十億之眾壞除疑網，成就大明，逮不起法忍。",
    "T09n0266_002:0218c06_1": "得法忍已，一切同心，說此偈言：「弘道之尊聖，　　佛軌忽無思，　為吾等大師，　　道勗斷狐疑。",
    "T09n0266_002:0218c10_0": "　具一切光明，　　使住佛明道，　其耀照十方，　　目覩億千佛。",
    "T09n0266_002:0218c12_0": "　普見眾庶元，　　於色無所著，　蒙世尊之恩，　　吾等法眼淨。」",
    "T09n0266_002:0218c14_0": "爾時，百億人眾各脫身衣以覆佛上，供養大聖，則歎斯言：「令一切人逮聞此法，光明具足，所願必獲。」",
    "T09n0266_002:0218c16_1": "阿難白佛：「其有聞是開化魔經受持諷誦，為得何福？」",
    "T09n0266_002:0218c17_2": "佛言：「其福大浩。」",
    "T09n0266_002:0218c17_3": "阿難復問：「何謂為浩？」",
    "T09n0266_002:0218c18_4": "佛言：「若善男子、善女人則旦供養百佛，日中晡時、人定夜半、天曉肅肅，各各供養百佛世尊。",
    "T09n0266_002:0218c20_5": "一日一夜中合六百佛，一切所安隨其所宜。",
    "T09n0266_002:0218c21_6": "如此比像具足千歲，其福多少？」",
    "T09n0266_002:0218c22_7": "阿難言：「福大多大多，天中天！",
    "T09n0266_002:0218c22_8": "不可為喻。」",
    "T09n0266_002:0218c23_9": "佛言：「假使是分別魔經受信不疑，德過於彼。」",
    "T09n0266_002:0218c25_0": "佛說阿惟越致遮經卷中"
}