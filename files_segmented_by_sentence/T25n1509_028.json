{
    "T25n1509_028:0264a16_0": "大智度論初品中欲住六神通",
    "T25n1509_028:0264a17_0": "釋論第四十三(卷二十八)",
    "T25n1509_028:0264a19_0": "聖者龍樹造",
    "T25n1509_028:0264a20_0": "後秦龜茲國三藏鳩摩羅什譯",
    "T25n1509_028:0264a21_0": "【經】「菩薩摩訶薩欲住六神通，當學般若波羅蜜！」",
    "T25n1509_028:0264a22_1": "【論】問曰：如〈讚菩薩品〉中言「諸菩薩皆得五神通」，今何以言「欲住六神通」？",
    "T25n1509_028:0264a23_2": "答曰：五通是菩薩所得，今欲住六神通是佛所得；若菩薩得六神通，可如來難！",
    "T25n1509_028:0264a25_3": "問曰：〈往生品〉中說「菩薩住六神通至諸佛國」，云何言「菩薩皆得五通」？",
    "T25n1509_028:0264a27_4": "答曰：第六漏盡神通有二種：一者漏、習俱盡，二者漏盡而習不盡。",
    "T25n1509_028:0264a28_5": "習不盡，故言「皆得五通」；漏盡，故言「住六神通」。",
    "T25n1509_028:0264a29_6": "問曰：若菩薩漏盡，云何復生？",
    "T25n1509_028:0264b01_7": "云何受生？",
    "T25n1509_028:0264b01_8": "一切受生皆由愛相續故有，譬如米雖得良田、時澤，終不能生。",
    "T25n1509_028:0264b03_9": "諸聖人愛糠已脫故，雖有有漏業生因緣，不應得生。",
    "T25n1509_028:0264b04_10": "答曰：先已說：「菩薩入法位，住阿鞞跋致地，末後肉身盡，得法性生身。」",
    "T25n1509_028:0264b06_11": "雖斷諸煩惱，有煩惱習因緣故，受法性生身，非三界生也。",
    "T25n1509_028:0264b07_12": "問曰：阿羅漢煩惱已盡，習亦未盡，何以不生？",
    "T25n1509_028:0264b08_13": "答曰：阿羅漢無大慈悲，無本誓願度一切眾生；又以實際作證，已離生死故。",
    "T25n1509_028:0264b11_0": "復次，先已答「有二種漏盡」，此中不說菩薩得漏盡通，自言：「欲得六神通者，當學般若波羅蜜。」",
    "T25n1509_028:0264b13_1": "六神通義，如後品中佛所說；上〈讚菩薩品〉亦已說菩薩五神通義。",
    "T25n1509_028:0264b14_2": "問曰：神通有何次第？",
    "T25n1509_028:0264b15_3": "答曰：菩薩離五欲，得諸禪，有慈悲故，為眾生取神通，現諸希有奇特之事，令眾生心清淨。",
    "T25n1509_028:0264b17_4": "何以故？",
    "T25n1509_028:0264b17_5": "若無希有事，不能令多眾生得度。",
    "T25n1509_028:0264b18_6": "菩薩摩訶薩作是念已，繫心身中虛空，滅麁重色相，常取空輕相，發大欲精進心，智慧籌量，心力能舉身未？",
    "T25n1509_028:0264b20_7": "籌量已，自知心力大能舉其身；譬如學趠，常壞色麁重相，常修輕空相，是時便能飛。",
    "T25n1509_028:0264b22_8": "二者、亦能變化諸物，令地作水、水作地，風作火、火作風，如是諸大皆令轉易；令金作瓦礫、瓦礫作金，如是諸物各能令化。",
    "T25n1509_028:0264b25_9": "變地為水相，常修念水令多，不復憶念地相，是時地相如念即作水。",
    "T25n1509_028:0264b27_10": "如是等諸物皆能變化。",
    "T25n1509_028:0264b28_0": "問曰：若爾，與一切入有何等異？",
    "T25n1509_028:0264b28_1": "答曰：一切入是神通初道。",
    "T25n1509_028:0264b29_2": "先已一切入、背捨、勝處柔伏其心，然後易入神通。",
    "T25n1509_028:0264c01_3": "復次，一切入中，一身自見地變為水，餘人不見。",
    "T25n1509_028:0264c02_4": "神通則不然，自見實是水，他人亦見實水。",
    "T25n1509_028:0264c03_5": "問曰：一切入亦是大定，何以不能令是實水己身、他人皆見？",
    "T25n1509_028:0264c05_6": "答曰：一切入觀處廣，但能令一切是水相，而不能令實是水。",
    "T25n1509_028:0264c06_7": "神通不能遍一切，而能令地轉為水便是實水。",
    "T25n1509_028:0264c07_8": "以是故二定力各別。",
    "T25n1509_028:0264c08_9": "問曰：二定變化事為實為虛？",
    "T25n1509_028:0264c08_10": "若實，云何石作金，地作水？",
    "T25n1509_028:0264c09_11": "若虛，云何聖人而行不實？",
    "T25n1509_028:0264c10_12": "答曰：皆實，聖人無虛也，三毒已拔故。",
    "T25n1509_028:0264c10_13": "以一切法各各無定相故，可轉地或作水相；如酥、膠、蠟是地類，得火則消為水，則成濕相。",
    "T25n1509_028:0264c13_14": "水得寒則結成氷，而為堅相。",
    "T25n1509_028:0264c13_15": "石汁作金，金敗為銅，或還為石。",
    "T25n1509_028:0264c14_16": "眾生亦如是，惡可為善，善可為惡。",
    "T25n1509_028:0264c15_17": "以是故知一切法無定相故，用神通力變化，實而不誑；若本各各定相，則不可變。",
    "T25n1509_028:0264c17_18": "三者、諸賢聖神通，於六塵中隨意自在，見好能生厭想，見醜能生樂想，亦能離好醜想行捨心。",
    "T25n1509_028:0264c19_19": "是名三種神通。",
    "T25n1509_028:0264c19_20": "此自在神通唯佛具足。",
    "T25n1509_028:0264c20_21": "菩薩得是神通，遊諸佛國，於諸異國語言不同，及在遠微細眾生不聞故，求天耳通。",
    "T25n1509_028:0264c22_22": "常憶念種種多眾大聲，取相修行；常修習故，耳得色界四大造清淨色；得已，便得遠聞，於天人音聲麁細、遠近，通達無礙。",
    "T25n1509_028:0264c25_23": "問曰：如《禪經》中說：「先得天眼，見眾生而不聞其聲故求天耳通。",
    "T25n1509_028:0264c27_24": "既得天眼、天耳，見知眾生身形、音聲，而不解語言種種憂喜苦樂之辭故，求辭無礙智。",
    "T25n1509_028:0264c29_25": "但知其辭而不知其心故，求知他心智。",
    "T25n1509_028:0265a01_26": "知其心已，未知本所從來故，求宿命通。",
    "T25n1509_028:0265a02_27": "既知所來，欲治其心病故，求漏盡通。",
    "T25n1509_028:0265a03_0": "得具足五通已，不能變化故，所度未廣，不能降化邪見、大福德人，是故求如意神通。」",
    "T25n1509_028:0265a05_1": "應如是次第，何以故先求如意神通？",
    "T25n1509_028:0265a05_2": "答曰：眾生麁者多、細者少，是故先以如意神通；如意神通能兼麁細，度人多故，是以先說。",
    "T25n1509_028:0265a08_3": "復次，諸神通，得法異、數法異。",
    "T25n1509_028:0265a08_4": "得法者，多先求天眼，以易得故。",
    "T25n1509_028:0265a09_5": "行者用日月、星宿、珠火，取是等光明相，常懃精進善修習故晝夜無異，若上、若下、若前、若後，等一明徹無所罣礙，是時初得天眼神通。",
    "T25n1509_028:0265a12_6": "餘次第得，如先說。",
    "T25n1509_028:0265a13_7": "復次，佛如所自得，為人說次第。",
    "T25n1509_028:0265a13_8": "佛初夜分得一通一明，所謂如意通、宿命明；中夜分得天耳通、天眼明；後夜分得知他心智通、漏盡明。",
    "T25n1509_028:0265a16_9": "求明用功重，故在後說。",
    "T25n1509_028:0265a16_10": "通、明次第得，如四沙門果，大者在後。",
    "T25n1509_028:0265a17_11": "問曰：若天眼易得故在前，菩薩何以不先得天眼？",
    "T25n1509_028:0265a18_12": "答曰：菩薩於諸法皆易無難，餘人鈍根故，有難有易。",
    "T25n1509_028:0265a19_13": "復次，初夜時，魔王來欲與佛戰，菩薩以神通力種種變化，令魔兵器皆為瓔珞。",
    "T25n1509_028:0265a21_14": "降魔已，續念：「神通欲令具足！」",
    "T25n1509_028:0265a22_15": "生心即入，便得具足神通。",
    "T25n1509_028:0265a23_16": "降魔已，自念：「一身云何得大力？」",
    "T25n1509_028:0265a23_17": "便求宿命明，自知世世積福德力故。",
    "T25n1509_028:0265a24_18": "中夜時，魔即還去，寂寞無聲；慈愍一切故，念魔眾聲，生天耳神通及天眼明；用是天耳聞十方五道眾生苦樂聲，聞聲已，欲見其形，而以障蔽不見故求天眼。",
    "T25n1509_028:0265a28_19": "後夜時，既見眾生形，欲知其心故求他心智。",
    "T25n1509_028:0265a29_20": "知眾生心皆欲離苦求樂，是故菩薩求漏盡神通，於諸樂中漏盡最勝，令眾生得之。",
    "T25n1509_028:0265b02_21": "問曰：菩薩已得無生法忍，世世常得果報神通，今何以自疑「既見眾生，而不知其心」？",
    "T25n1509_028:0265b04_22": "答曰：有二種菩薩：一者、法性生身菩薩；二者、為度眾生故，方便受人法，身生淨飯王家，出四城門，問老、病、死人，是菩薩坐樹王下，具六神通。",
    "T25n1509_028:0265b08_0": "復次，菩薩神通先有而未具足，今於三夜所得，是佛神通。",
    "T25n1509_028:0265b09_1": "行人法故，自疑無咎。",
    "T25n1509_028:0265b09_2": "問曰：六神通次第，常初天眼，後漏盡通，亦有不爾時耶？",
    "T25n1509_028:0265b11_3": "答曰：多先天眼，後漏盡智。",
    "T25n1509_028:0265b11_4": "或時隨所好修，或先天耳、或先神足。",
    "T25n1509_028:0265b12_5": "有人言：初禪，天耳易得，有覺觀、四心故；二禪，天眼易得，眼識無故、心攝不散故；三禪，如意通易得，身受快樂故；四禪，諸通皆易得，一切安隱處故。",
    "T25n1509_028:0265b16_6": "宿命等三神通義，如「十力」中說。",
    "T25n1509_028:0265b17_0": "【經】「欲知一切眾生意所趣向，當學般若波羅蜜。」",
    "T25n1509_028:0265b18_1": "【論】問曰：六通中已說「知他心通」，今何以重說？",
    "T25n1509_028:0265b19_2": "答曰：知他心通境界少，但知欲界、色界現在眾生心心數法，不知過去、未來及無色界眾生心心數法。",
    "T25n1509_028:0265b21_3": "凡夫通，於上四禪地，隨所得通處已下，遍知四天下眾生心心數法。",
    "T25n1509_028:0265b23_4": "聲聞通，於上四禪地，隨所得通處已下，遍知千世界眾生心心數法。",
    "T25n1509_028:0265b24_5": "辟支佛通，於上四禪地，隨所得通處已下，遍知百千世界眾生心心數法。",
    "T25n1509_028:0265b26_6": "上地鈍根者，不能知下地利根者心心數法。",
    "T25n1509_028:0265b27_7": "凡夫不知聲聞心心數法，聲聞不知辟支佛心心數法，辟支佛不知佛心心數法。",
    "T25n1509_028:0265b29_8": "以是故說：「欲知一切眾生心所趣向，當學般若波羅蜜。」",
    "T25n1509_028:0265c01_9": "問曰：以何智能知一切眾生心心數法？",
    "T25n1509_028:0265c02_10": "答曰：諸佛有無礙解脫，入是解脫中，能知一切眾生心心數法。",
    "T25n1509_028:0265c04_11": "諸大菩薩得相似無礙解脫，亦能知一切眾生心心數法。",
    "T25n1509_028:0265c05_12": "新學菩薩欲得是大菩薩無礙解脫及佛無礙解脫，以此無礙解脫知一切眾生心心數法。",
    "T25n1509_028:0265c07_13": "大菩薩欲得佛無礙解脫，以是故，雖已說「知他心通」，更說「欲知一切眾生心所趣向，當學般若波羅蜜」。",
    "T25n1509_028:0265c09_14": "問曰：「心所趣向」，心為去？",
    "T25n1509_028:0265c10_15": "為不去？",
    "T25n1509_028:0265c10_16": "若去，此則無心，猶若死人。",
    "T25n1509_028:0265c11_17": "若不去，云何能知？",
    "T25n1509_028:0265c11_18": "如佛言：「依意緣法，意識生。」",
    "T25n1509_028:0265c12_19": "意若不去，則無和合！",
    "T25n1509_028:0265c12_20": "答曰：心不去、不住而能知。",
    "T25n1509_028:0265c13_21": "如《般若波羅蜜》中說「一切法無來無去相」，云何言「心有來去」？",
    "T25n1509_028:0265c14_22": "又言「諸法生時無所從來，滅時無所去」，若有來去，即墮常見。",
    "T25n1509_028:0265c16_23": "諸法無有定相，以是故，但以內六情、外六塵和合生六識，及生六受、六想、六思。",
    "T25n1509_028:0265c18_24": "以是故，心如幻化，能知一切眾生心心數法；無有知者，無有見者。",
    "T25n1509_028:0265c19_25": "如〈歎摩訶衍品〉中言：「若一切眾生心心數法性實有不虛誑者，佛不能知一切眾生心心數法；以一切眾生心心數法性實虛誑，無來無去故，佛知一切眾生心心數法。」",
    "T25n1509_028:0265c23_26": "譬如比丘，貪求者不得供養，無所貪求則無所乏短。",
    "T25n1509_028:0265c24_27": "心亦如是，若分別取相，則不得實法；不得實法故，不能通達知一切眾生心心數法。",
    "T25n1509_028:0265c26_28": "若不取相、無所分別，則得實法；得實法故，能通達知一切眾生心心數法，無所罣礙。",
    "T25n1509_028:0265c28_29": "問曰：一切眾生諸心可得悉知不？",
    "T25n1509_028:0265c29_30": "若悉知，則眾生有邊；若不知，何以故說「欲知一切眾生心所趣向」？",
    "T25n1509_028:0266a02_31": "云何佛有一切種智？",
    "T25n1509_028:0266a02_32": "答曰：一切眾生心心數法可得悉知。",
    "T25n1509_028:0266a03_33": "何以故？",
    "T25n1509_028:0266a03_34": "如經中說：「一切實語中，佛最第一。」",
    "T25n1509_028:0266a04_35": "若不能悉知一切眾生心得其邊際者，佛何以言「悉知」？",
    "T25n1509_028:0266a05_36": "亦不名一切智人！",
    "T25n1509_028:0266a06_37": "而佛語皆實，必應實有一切智人。",
    "T25n1509_028:0266a07_0": "復次，眾生雖無邊，一切種智亦無邊；譬如函大，蓋亦大。",
    "T25n1509_028:0266a08_1": "若智慧有邊、眾生無邊者，應有是難；今智慧及眾生俱無邊故，汝難非也！",
    "T25n1509_028:0266a09_2": "復次，若言「有邊、無邊」，此二於佛法中是置答；是十四事虛妄無實無益故，不應以為難。",
    "T25n1509_028:0266a11_3": "問曰：若有邊、無邊二俱不實，而佛處處說「無邊」，如「眾生有癡愛已來，無始無邊，十方亦無邊際」。",
    "T25n1509_028:0266a14_4": "答曰：眾生無邊，佛智慧無邊，是為實。",
    "T25n1509_028:0266a15_0": "若人著無邊，取相戲論故，佛說是邪見。",
    "T25n1509_028:0266a15_1": "譬如世間常、無常，二俱顛倒，入十四難中，而佛多以無常度眾生，少用有常。",
    "T25n1509_028:0266a17_2": "若著無常，取相戲論，佛說是邪見虛妄。",
    "T25n1509_028:0266a18_3": "若不著無常，知無常即是苦，苦即是無我，無我即是空，能如是依無常觀入諸法空便是實，以是故知無常入真諦中。",
    "T25n1509_028:0266a21_4": "是實十四難中，以著因緣故，說是邪見。",
    "T25n1509_028:0266a22_5": "是故說「無常」以明「無邊」，無邊故眾生生厭生死長久。",
    "T25n1509_028:0266a23_6": "譬如波梨國四十比丘，俱行十二淨行，來至佛所，佛為說厭行。",
    "T25n1509_028:0266a25_7": "佛問比丘：「五河——恒伽、監牟那、薩羅由、阿脂羅婆提、摩醯，從所來處流入大海，其中間水為多少？」",
    "T25n1509_028:0266a27_8": "比丘言：「甚多！」",
    "T25n1509_028:0266a27_9": "佛言：「但一人一劫中作畜生時屠割剝刺，或時犯罪截其手足、斬其身首，如是等血多於此水。",
    "T25n1509_028:0266b01_0": "如是無邊大劫中，受身出血不可稱數，啼哭流淚及飲母乳亦如是。",
    "T25n1509_028:0266b02_1": "計一劫中一人積骨過於鞞浮羅大山(丹注云：此山，天竺以人常見易信，故說也)，如是無量劫中受生死苦。」",
    "T25n1509_028:0266b04_2": "諸比丘聞是已，厭患世間，即時得道。",
    "T25n1509_028:0266b05_3": "復次，聞十方眾生無邊故，心生歡喜受不殺戒，得無邊福德。",
    "T25n1509_028:0266b07_4": "以是因緣故，初發意菩薩，一切世間眾生皆應供養。",
    "T25n1509_028:0266b08_5": "何以故？",
    "T25n1509_028:0266b08_6": "為度無邊世界眾生故，功德亦無邊。",
    "T25n1509_028:0266b09_7": "有如是等益，故說「無邊」。",
    "T25n1509_028:0266b10_8": "以是故說「悉知一切眾生心所趣向」，如日照天下，一時俱至，無不遍明。",
    "T25n1509_028:0266b12_0": "【經】「菩薩摩訶薩欲勝一切聲聞、辟支佛智慧，當學般若波羅蜜。」",
    "T25n1509_028:0266b13_1": "【論】問曰：何等是聲聞、辟支佛智慧？",
    "T25n1509_028:0266b14_2": "答曰：以總相、別相觀諸法實相，是聲聞智慧。",
    "T25n1509_028:0266b15_3": "如經中說：「初以分別諸法智慧，後用涅槃智慧。」",
    "T25n1509_028:0266b16_4": "分別諸法智慧是別相，涅槃智慧是總相。",
    "T25n1509_028:0266b17_5": "復次，知是法為解、是法為縛，是流轉、是來還，是生、是滅，是味、是患，是逆、是順，是此岸、是彼岸，是世間、是出世間。",
    "T25n1509_028:0266b19_6": "如是等分別二門諸法，名為聲聞智慧。",
    "T25n1509_028:0266b20_7": "復次，三種智慧：知五受眾如是集、如是散、如是出，是味、是患、是離，三解脫門相應智。",
    "T25n1509_028:0266b22_8": "如是等分別三門諸法。",
    "T25n1509_028:0266b23_9": "復次，四種智慧：四念處智，法智、比智、他心智、世智，苦智、集智、滅智、道智，不淨智、無常智、苦智、無我智，無常智、苦智、空智、無我智，法智、比智、盡智、無生智。",
    "T25n1509_028:0266b26_10": "如是等分別四門諸法。",
    "T25n1509_028:0266b27_11": "復次，從苦法智忍慧，乃至空空三昧、無相無相三昧、無作無作三昧智，於其中間所有智慧，盡是聲聞智慧。",
    "T25n1509_028:0266b29_12": "略說厭世間，念涅槃，離三界，斷諸煩惱，得最上法，所謂涅槃，是名聲聞智慧。",
    "T25n1509_028:0266c02_13": "復次，如〈般若波羅蜜義品〉中說：「菩薩智慧相，與聲聞智慧，是一智慧；但無方便、無大誓莊嚴、無大慈大悲，不求一切佛法、不求一切種智知一切法，但厭老病死、斷諸愛繫、直趣涅槃為異。」",
    "T25n1509_028:0266c06_14": "問曰：聲聞如是，辟支佛智慧云何？",
    "T25n1509_028:0266c07_15": "答曰：聲聞智慧即是辟支佛智慧，但時節、利根、福德有差別。",
    "T25n1509_028:0266c09_0": "「時」名佛不在世，亦無佛法，以少因緣出家得道，名辟支佛。",
    "T25n1509_028:0266c10_1": "「利根」名異。",
    "T25n1509_028:0266c10_2": "法相是同，但智慧深入，得辟支佛道。",
    "T25n1509_028:0266c11_3": "「福德」名有相：或一相、二相，乃至三十一相。",
    "T25n1509_028:0266c12_4": "若先佛法中得聖法，法滅後成阿羅漢，名為辟支佛，身無有相。",
    "T25n1509_028:0266c14_0": "有辟支佛，第一疾者四世行，久者乃至百劫行。",
    "T25n1509_028:0266c15_1": "如聲聞，疾者三世，久者六十劫。",
    "T25n1509_028:0266c15_2": "此義先已廣說。",
    "T25n1509_028:0266c16_3": "問曰：如佛說：「有四種沙門果、四種聖人：須陀洹乃至阿羅漢。",
    "T25n1509_028:0266c17_4": "五種佛子：須陀洹乃至辟支佛。",
    "T25n1509_028:0266c18_5": "三種菩提：阿羅漢菩提、辟支佛菩提、佛菩提。」",
    "T25n1509_028:0266c19_6": "果中、聖中、佛子中、菩提中皆無菩薩，云何言「菩薩勝一切聲聞、辟支佛智慧」？",
    "T25n1509_028:0266c21_0": "答曰：佛法有二種：一者聲聞、辟支佛法，二者摩訶衍法。",
    "T25n1509_028:0266c22_1": "聲聞法小故，但讚聲聞事，不說菩薩事。",
    "T25n1509_028:0266c23_2": "摩訶衍廣大故，說諸菩薩摩訶薩事：發心、修行十地、入位、淨佛世界、成就眾生、得佛道。",
    "T25n1509_028:0266c25_3": "此法中說菩薩次佛，應如供養佛，能如是觀諸法相，是為福田，能勝聲聞、辟支佛。",
    "T25n1509_028:0266c27_4": "如是摩訶衍經中，處處讚菩薩摩訶薩智慧勝聲聞、辟支佛。",
    "T25n1509_028:0266c28_5": "如《寶頂經》中說：「轉輪聖王少一不滿千子，雖有大力，諸天世人所不貴重。",
    "T25n1509_028:0267a01_6": "有真轉輪聖王種，處在胎中，初受七日，便為諸天所貴重。",
    "T25n1509_028:0267a02_7": "所以者何？",
    "T25n1509_028:0267a03_8": "九百九十九人不能嗣轉輪聖王種令世人得二世樂；是雖在胎，必能紹胄聖王，是故恭敬。」",
    "T25n1509_028:0267a05_9": "諸阿羅漢、辟支佛，雖得根、力、覺、意、六神通、諸禪智慧力，於實際得證，為眾生福田，十方諸佛所不貴重。",
    "T25n1509_028:0267a07_10": "菩薩雖在諸結使、煩惱、欲縛、三毒胎中，初發無上道意，未能有所作，而為諸佛所貴，以其漸漸當行六波羅蜜、得方便力、入菩薩位，乃至得一切種智，度無量眾生，不斷佛種、法種、僧種，不斷天上、世間淨樂因緣故。",
    "T25n1509_028:0267a12_11": "又如迦羅頻伽鳥，在[穀-禾+卵]中未出，發聲微妙勝於餘鳥；菩薩摩訶薩亦如是，雖未出無明[穀-禾+卵]，說法議論之音，勝於聲聞、辟支佛及諸外道。",
    "T25n1509_028:0267a16_0": "如《明網經》中說：慧命舍利弗白佛言：「世尊！",
    "T25n1509_028:0267a17_0": "是諸菩薩所說，若能解者，大得功德。",
    "T25n1509_028:0267a17_1": "何以故？",
    "T25n1509_028:0267a18_0": "是諸菩薩乃至得聞其名字得大利益，何況聞其所說！",
    "T25n1509_028:0267a19_1": "世尊！",
    "T25n1509_028:0267a19_2": "譬如人種樹，不依於地而欲得其根莖枝葉成其果實，是難可得。",
    "T25n1509_028:0267a21_3": "諸菩薩行相亦如是，不住一切法，而現住生死，在諸佛世界，於中自恣樂說智慧法。",
    "T25n1509_028:0267a23_4": "誰有聞是大智慧遊戲自恣樂說法，而不發阿耨多羅三藐三菩提意者？」",
    "T25n1509_028:0267a24_5": "爾時會中有普華菩薩語舍利弗：「佛說耆年於諸弟子中智慧第一，今耆年於諸法法性不得耶？",
    "T25n1509_028:0267a27_6": "何以不以大智慧自恣樂說法？」",
    "T25n1509_028:0267a28_0": "舍利弗言：「諸佛弟子如其境界則能有說。」",
    "T25n1509_028:0267a29_0": "普華菩薩復問：「法性有境界不？」",
    "T25n1509_028:0267a29_1": "舍利弗言：「無也！」",
    "T25n1509_028:0267b01_2": "「若法性無境界，云何耆年言『如其境界則能有說』？」",
    "T25n1509_028:0267b02_3": "舍利弗言：「隨所得而說。」",
    "T25n1509_028:0267b02_4": "普華又問：「耆年！",
    "T25n1509_028:0267b03_5": "以無量相法性為證耶？」",
    "T25n1509_028:0267b03_6": "舍利弗言：「爾。」",
    "T25n1509_028:0267b04_7": "普華言：「今云何言『隨所得而說』？",
    "T25n1509_028:0267b04_8": "如所得法性無量，說亦應無量；法性無量非量相。」",
    "T25n1509_028:0267b06_0": "舍利弗語普華言：「法性非得相。」",
    "T25n1509_028:0267b06_1": "普華言：「若法性非得相，汝離法性得解脫不？」",
    "T25n1509_028:0267b07_2": "舍利弗言：「不也！",
    "T25n1509_028:0267b08_3": "何以故？",
    "T25n1509_028:0267b08_4": "法性不壞相故。」",
    "T25n1509_028:0267b08_5": "普華言：「汝所得聖智，亦如法性耶？」",
    "T25n1509_028:0267b09_6": "舍利弗言：「我欲聞法，非說時也。」",
    "T25n1509_028:0267b10_7": "普華言：「一切法定在法性中，有聞者、說者不？」",
    "T25n1509_028:0267b11_8": "舍利弗言：「無也！」",
    "T25n1509_028:0267b11_9": "普華言：「汝何以言『我欲聞法，非說時』？」",
    "T25n1509_028:0267b12_10": "舍利弗言：「佛說二人得福無量：一心說者，一心聽者。」",
    "T25n1509_028:0267b13_11": "普華言：「汝入滅盡定中能聽法不？」",
    "T25n1509_028:0267b14_12": "舍利弗言：「善男子！",
    "T25n1509_028:0267b15_13": "滅盡定中無聽法也。」",
    "T25n1509_028:0267b15_14": "普華言：「汝信受一切法常滅相不？」",
    "T25n1509_028:0267b16_15": "舍利弗言：「信是事。」",
    "T25n1509_028:0267b16_16": "普華言：「法性常滅，無聽法也。",
    "T25n1509_028:0267b17_17": "何以故？",
    "T25n1509_028:0267b17_18": "諸法常滅相故。」",
    "T25n1509_028:0267b18_19": "舍利弗言：「汝能不起于定而說法不？」",
    "T25n1509_028:0267b19_0": "普華言：「無有法非定相者。」",
    "T25n1509_028:0267b19_1": "舍利弗言：「若爾者，今一切凡夫皆是禪定。」",
    "T25n1509_028:0267b20_2": "普華言：「爾！",
    "T25n1509_028:0267b20_3": "一切凡夫皆是禪定。」",
    "T25n1509_028:0267b21_4": "舍利弗言：「以何等禪定故，一切凡夫皆是？」",
    "T25n1509_028:0267b22_5": "普華言：「以不壞法性三昧故，一切凡夫皆是禪定。」",
    "T25n1509_028:0267b23_6": "舍利弗言：「若爾者，凡夫、聖人無有差別！」",
    "T25n1509_028:0267b24_7": "普華言：「我亦不欲令凡夫、聖人有差別。",
    "T25n1509_028:0267b25_8": "何以故？",
    "T25n1509_028:0267b25_9": "諸聖人無有滅法，凡夫人亦無生法，是二皆不出法性等相。」",
    "T25n1509_028:0267b27_10": "舍利弗言：「善男子！",
    "T25n1509_028:0267b27_11": "何等是法性等相？」",
    "T25n1509_028:0267b27_12": "答言：「耆年得道時，所知見者是。」",
    "T25n1509_028:0267b28_13": "又問：「生聖法耶？」",
    "T25n1509_028:0267b29_14": "「不也。」",
    "T25n1509_028:0267b29_15": "「滅凡夫法耶？」",
    "T25n1509_028:0267b29_16": "「不也。」",
    "T25n1509_028:0267b29_17": "「得聖法耶？」",
    "T25n1509_028:0267b29_18": "「不也。」",
    "T25n1509_028:0267c01_19": "「見知凡夫人法耶？」",
    "T25n1509_028:0267c01_20": "「不也。」",
    "T25n1509_028:0267c01_21": "「耆年以何知見故得聖道？」",
    "T25n1509_028:0267c02_22": "舍利弗言：「凡夫人如、比丘得解脫如、比丘入無餘涅槃如，是如一如，如無別。」",
    "T25n1509_028:0267c04_23": "普華言：「舍利弗！",
    "T25n1509_028:0267c04_24": "是名法性相如、不壞如，用是如，當知一切法皆如。」",
    "T25n1509_028:0267c05_25": "舍利弗白佛言：「世尊！",
    "T25n1509_028:0267c06_26": "譬如大火聚，無物不燒；是諸上人所說亦如是，一切法皆入法性。」",
    "T25n1509_028:0267c07_27": "又如《毘摩羅詰經》中說：「舍利弗等諸聲聞皆自說言：『我不堪任詣彼問疾。』",
    "T25n1509_028:0267c09_28": "各各自說昔為毘摩羅詰所呵。」",
    "T25n1509_028:0267c10_29": "如是等處處經中說：「菩薩智慧勝於聲聞、辟支佛。」",
    "T25n1509_028:0267c11_30": "問曰：何因緣故，菩薩智慧勝聲聞、辟支佛？",
    "T25n1509_028:0267c12_31": "答曰：如一《本生經》中說：「菩薩智慧於無量阿僧祇劫已來合集眾智，於無量劫中無苦不行、無難不為。",
    "T25n1509_028:0267c14_32": "為求法故，赴火、投巖、受剝皮苦，出骨為筆，以血為墨，以皮為紙，書受經法。」",
    "T25n1509_028:0267c16_33": "如是等為法故，受無量苦；以智慧故，世世供養其師，視之如佛。",
    "T25n1509_028:0267c18_34": "一切所有經書悉皆誦讀、解說；於無量阿僧祇劫，常思惟籌量，尋求諸法好醜、深淺、善不善、漏不漏、常不常、有無等，思惟分別問難。",
    "T25n1509_028:0267c21_35": "為智慧故，供養諸佛及菩薩、聲聞，聽法、問難、信受、正憶念、如法行。",
    "T25n1509_028:0267c22_36": "如是智慧因緣具足故，云何不勝阿羅漢、辟支佛！",
    "T25n1509_028:0267c24_0": "復次，菩薩智慧，五波羅蜜佐助莊嚴，有方便力、於一切眾生有慈悲心故，不為邪見所妨。",
    "T25n1509_028:0267c26_1": "住十地中故智慧勢力深大，大故勝於聲聞、辟支佛；以大因故，小者自壞。",
    "T25n1509_028:0267c27_2": "阿羅漢、辟支佛無是事。",
    "T25n1509_028:0267c28_3": "以是故言：「欲勝聲聞、辟支佛智慧，當學般若波羅蜜。」",
    "T25n1509_028:0268a01_0": "【經】「欲得諸陀羅尼門、諸三昧門，當學般若波羅蜜。」",
    "T25n1509_028:0268a02_1": "【論】「陀羅尼」，如〈讚菩薩品〉中說。",
    "T25n1509_028:0268a02_2": "「門」者，得陀羅尼方便諸法是，如三三昧名解脫門。",
    "T25n1509_028:0268a04_3": "何者是方便？",
    "T25n1509_028:0268a04_4": "若人欲得所聞皆持，應當一心憶念，令念增長。",
    "T25n1509_028:0268a05_5": "先當作意，於相似事繫心，令知所不見事；如周利槃陀迦，繫心拭革屣物中，令憶禪定除心垢法。",
    "T25n1509_028:0268a07_6": "如是名初學聞持陀憐尼，三聞能得；心根轉利，再聞能得；成者，一聞能得，得而不忘。",
    "T25n1509_028:0268a09_7": "是為聞持陀憐尼初方便。",
    "T25n1509_028:0268a10_8": "或時菩薩入禪定中，得不忘解脫；不忘解脫力故，一切語言說法乃至一句一字皆能不忘，是為第二方便。",
    "T25n1509_028:0268a13_9": "或時神呪力故，得聞持陀憐尼。",
    "T25n1509_028:0268a13_10": "或時先世行業因緣受生，所聞皆持不忘。",
    "T25n1509_028:0268a14_11": "如是等名「聞持陀羅尼門」。",
    "T25n1509_028:0268a15_12": "復次，菩薩聞一切音聲語言，分別本末，觀其實相，知音聲語言念念生滅。",
    "T25n1509_028:0268a17_13": "音聲已滅，而眾生憶念取相，念是已滅之語，作是念言：「是人罵我而生瞋恚，稱讚亦如是。」",
    "T25n1509_028:0268a19_14": "是菩薩能如是觀眾生，雖復百千劫罵詈不生瞋心，若百千劫稱讚亦不歡喜；知音聲生滅如響相，又如皷聲無有作者，若無作者是無住處，畢竟空故，但誑愚夫之耳。",
    "T25n1509_028:0268a23_15": "是名「入音聲陀羅尼」。",
    "T25n1509_028:0268a23_16": "復次，有陀羅尼，以是四十二字攝一切語言名字。",
    "T25n1509_028:0268a24_17": "何者是四十二字？",
    "T25n1509_028:0268a25_18": "阿、羅、波、遮、那等。",
    "T25n1509_028:0268a25_19": "「阿提」，秦言初；「阿耨波柰」，秦言不生。",
    "T25n1509_028:0268a26_20": "行陀羅尼，菩薩聞是阿字，即時入一切法初不生。",
    "T25n1509_028:0268a27_21": "如是等，字字隨所聞皆入一切諸法實相中，是名「字入門陀羅尼」，如〈摩訶衍品〉中說諸字門。",
    "T25n1509_028:0268a29_22": "復次，菩薩得是一切三世無礙明等諸三昧，於一一三昧中，得無量阿僧祇陀羅尼。",
    "T25n1509_028:0268b02_23": "如是等和合名為「五百陀羅尼門」，是為菩薩善法功德藏。",
    "T25n1509_028:0268b04_0": "如是名為「陀羅尼門」。",
    "T25n1509_028:0268b04_1": "「諸三昧門」者，三昧有二種：聲聞法中三昧、摩訶衍法中三昧。",
    "T25n1509_028:0268b05_2": "「聲聞法中三昧」者，所謂三三昧。",
    "T25n1509_028:0268b06_3": "復次，三三昧：空空三昧、無相無相三昧、無作無作三昧。",
    "T25n1509_028:0268b07_4": "復有三三昧：有覺有觀、無覺有觀、無覺無觀。",
    "T25n1509_028:0268b08_5": "復有五支三昧、五智三昧等。",
    "T25n1509_028:0268b09_6": "是名諸三昧。",
    "T25n1509_028:0268b09_7": "復次，一切禪定亦名定，亦名三昧。",
    "T25n1509_028:0268b10_8": "四禪亦名禪，亦名定，亦名三昧。",
    "T25n1509_028:0268b11_9": "除四禪，諸餘定亦名定，亦名三昧，不名為禪。",
    "T25n1509_028:0268b12_10": "十地中定名為三昧。",
    "T25n1509_028:0268b13_0": "有人言：「欲界地亦有三昧。",
    "T25n1509_028:0268b13_1": "何以故？",
    "T25n1509_028:0268b13_2": "欲界中有二十二道品，故知有三昧；若無三昧，不應得是深妙功德。」",
    "T25n1509_028:0268b15_3": "復次，〈千問〉中亦有是問：「四聖種幾欲界繫、幾色界繫、幾無色界繫、幾不繫？」",
    "T25n1509_028:0268b17_4": "答曰：「一切當分別。",
    "T25n1509_028:0268b17_5": "四聖種，或欲界繫、或色界繫、或無色界繫、或不繫。",
    "T25n1509_028:0268b18_6": "四念處、四正懃、四如意足亦如是。」",
    "T25n1509_028:0268b19_7": "以是義故，當知欲界有三昧；若散亂心，云何得此上妙法？",
    "T25n1509_028:0268b20_8": "以是故，是三昧在十一地中。",
    "T25n1509_028:0268b21_9": "如是等諸三昧，阿毘曇中廣分別。",
    "T25n1509_028:0268b22_10": "摩訶衍三昧者，從「首楞嚴三昧」乃至「虛空際無所著解脫三昧」。",
    "T25n1509_028:0268b23_11": "又如「見一切佛三昧」乃至「一切如來解脫修觀師子頻伸」等，無量阿僧祇菩薩三昧。",
    "T25n1509_028:0268b25_12": "如有三昧名「無量淨」，菩薩得是三昧者，能示現一切清淨身。",
    "T25n1509_028:0268b27_0": "有三昧名「威相」，菩薩得是三昧，能奪日月威德。",
    "T25n1509_028:0268b28_1": "有三昧名「焰山」，菩薩得是三昧，奪諸釋梵威德。",
    "T25n1509_028:0268b29_2": "有三昧名「出塵」，菩薩得是三昧，滅一切大眾三毒。",
    "T25n1509_028:0268c01_3": "有三昧名「無礙光」，菩薩得是三昧，能照一切佛國。",
    "T25n1509_028:0268c02_4": "有三昧名「不忘一切法」，菩薩得是三昧，一切諸佛所說法皆能憶持，復為他人講說佛語。",
    "T25n1509_028:0268c04_5": "有三昧名「聲如雷音」，菩薩得是三昧，能以梵聲滿十方佛國。",
    "T25n1509_028:0268c06_6": "有三昧名「能娛樂一切眾生」，菩薩得是三昧，能令一切深心歡喜。",
    "T25n1509_028:0268c07_7": "有三昧名「喜見無厭」，菩薩得是三昧，一切眾生見聞喜樂，無有厭足。",
    "T25n1509_028:0268c09_8": "有三昧名「功德報不可思議一緣中樂」，菩薩得是三昧，成就一切神通。",
    "T25n1509_028:0268c11_0": "有三昧名「知一切音聲語言」，菩薩得是三昧，能說一切音聲語言，於一字中說一切字，於一切字中說一字。",
    "T25n1509_028:0268c13_1": "有三昧名「集一切福富樂果報」，若菩薩得是三昧，常默然入禪定，而能令一切眾生聞佛法眾，聞聲聞、辟支佛、六波羅蜜之聲，而是菩薩實無一言。",
    "T25n1509_028:0268c17_0": "有三昧名「出高一切陀羅尼王」，菩薩得是三昧，得入無量無邊諸陀羅尼。",
    "T25n1509_028:0268c18_1": "有三昧名「一切樂說」，菩薩得是三昧，樂說一切字、一切音聲、語言、譬喻、因緣。",
    "T25n1509_028:0268c20_2": "如是等無量力勢三昧。",
    "T25n1509_028:0268c21_0": "問曰：是三昧即是三昧門不？",
    "T25n1509_028:0268c21_1": "答曰：三昧即是三昧門。",
    "T25n1509_028:0268c22_2": "問曰：若爾者，何以不但說三昧，而復說三昧門？",
    "T25n1509_028:0268c23_3": "答曰：佛諸三昧無量無數，如虛空無邊，菩薩云何盡得？",
    "T25n1509_028:0268c24_4": "菩薩聞是，心則退沒。",
    "T25n1509_028:0268c25_5": "以是故，佛說三昧門，入一門中，攝無量三昧。",
    "T25n1509_028:0268c26_6": "如牽衣一角，舉衣皆得；亦如得蜜蜂王，餘蜂盡攝。",
    "T25n1509_028:0268c27_7": "復次，展轉為門。",
    "T25n1509_028:0268c27_8": "如持戒清淨，一心精進，初夜、後夜懃修思惟，離五欲樂，繫心一處，行是方便，得是三昧，是名三昧門。",
    "T25n1509_028:0269a01_9": "復次，欲界繫三昧是未到地三昧門；未到地三昧是初禪門；初禪及二禪邊地三昧是二禪三昧門，乃至非有想非無想處三昧亦如是。",
    "T25n1509_028:0269a04_10": "煖法定是頂法三昧門，頂法是忍法三昧門，忍法是世間第一法三昧門，世間第一法是苦法忍三昧門，苦法忍乃至金剛三昧門。",
    "T25n1509_028:0269a07_11": "略說一切三昧有三相：入、住、出相；是出相、入相名為門，住相是三昧體。",
    "T25n1509_028:0269a08_12": "如是等法，是聲聞法中三昧門。",
    "T25n1509_028:0269a09_13": "摩訶衍法中三昧門，如「禪波羅蜜義」中，諸三昧分別廣說。",
    "T25n1509_028:0269a10_14": "復次，尸羅波羅蜜是三昧門。",
    "T25n1509_028:0269a11_15": "何以故？",
    "T25n1509_028:0269a11_16": "三支是佛道，所謂戒支、定支、慧支。",
    "T25n1509_028:0269a12_17": "清淨戒支是定支門，能生是定；定支能生慧支；是三支能斷煩惱，能與涅槃。",
    "T25n1509_028:0269a14_18": "以是故尸羅波羅蜜及智慧，名三昧近門。",
    "T25n1509_028:0269a15_19": "餘三波羅蜜雖是門義，名遠門。",
    "T25n1509_028:0269a16_0": "如布施因緣得福德，福德故所願皆得，如所願故心柔軟，慈悲心故知畏罪、念眾生。",
    "T25n1509_028:0269a18_0": "觀世間空無常故，攝心行忍辱，忍辱亦是三昧門。",
    "T25n1509_028:0269a19_1": "精進者，於五欲中制心除五蓋，攝心不亂，心去則攝、不令馳散，亦是三昧門。",
    "T25n1509_028:0269a21_2": "復次，初地是二地三昧門，如是展轉乃至九地是十地三昧門，十地是無量諸佛三昧門。",
    "T25n1509_028:0269a23_3": "如是等名為諸三昧門。",
    "T25n1509_028:0269a23_4": "問曰：陀羅尼門、三昧門，為同？",
    "T25n1509_028:0269a24_5": "為異？",
    "T25n1509_028:0269a24_6": "若同，何以重說？",
    "T25n1509_028:0269a24_7": "若異，有何義？",
    "T25n1509_028:0269a25_8": "答曰：先已說三昧門、陀羅尼門異，今當更說！",
    "T25n1509_028:0269a26_9": "三昧但是心相應法，陀羅尼亦是心相應、亦是心不相應。",
    "T25n1509_028:0269a27_10": "問曰：云何知陀羅尼是心不相應？",
    "T25n1509_028:0269a28_11": "答曰：如人得聞持陀羅尼，雖心瞋恚亦不失，常隨人行，如影隨形。",
    "T25n1509_028:0269a29_12": "是三昧修行習久，後能成陀羅尼；如眾生久習欲，便成其性。",
    "T25n1509_028:0269b02_13": "是諸三昧，共諸法實相智慧，能生陀羅尼；如坏瓶得火燒熟，能持水不失，亦能令人得度河。",
    "T25n1509_028:0269b04_14": "禪定無智慧，亦如坏瓶；若得實相智慧，如坏瓶得火燒成熟，能持菩薩二世無量功德，菩薩亦因之而度得至佛。",
    "T25n1509_028:0269b07_15": "如是等，三昧、陀羅尼種種差別。",
    "T25n1509_028:0269b07_16": "問曰：聲聞法中何以無是「陀羅尼」名，但大乘中有？",
    "T25n1509_028:0269b09_17": "答曰：小法中無大，汝不應致問；大法中無小者則可問。",
    "T25n1509_028:0269b10_18": "如小家無金銀，不應問也！",
    "T25n1509_028:0269b11_19": "復次，聲聞不大殷懃集諸功德，但以智慧求脫老病死苦；以是故，聲聞人不用陀羅尼持諸功德。",
    "T25n1509_028:0269b13_20": "譬如人渴得一掬水則足，不須瓶器持水；若供大眾人民，則須瓶甕持水。",
    "T25n1509_028:0269b15_21": "菩薩為一切眾生故，須陀羅尼持諸功德。",
    "T25n1509_028:0269b16_22": "復次，聲聞法中多說諸法生滅無常相故。",
    "T25n1509_028:0269b17_23": "諸論議師言：「諸法無常，若無常相則不須陀羅尼。",
    "T25n1509_028:0269b18_24": "何以故？",
    "T25n1509_028:0269b18_25": "諸法無常相，則無所持；唯過去行業，因緣不失。",
    "T25n1509_028:0269b19_26": "如未來果報，雖無，必生；過去行因緣亦如是。」",
    "T25n1509_028:0269b20_27": "摩訶衍法，生滅相不實，不生不滅相亦不實，諸觀諸相皆滅是為實，若持過去法則無咎；以持過去善法、善根諸功德故須陀羅尼。",
    "T25n1509_028:0269b23_28": "陀羅尼世世常隨；菩薩諸三昧不爾，或時易身則失。",
    "T25n1509_028:0269b24_29": "如是等種種分別陀羅尼、諸三昧。",
    "T25n1509_028:0269b25_30": "以是故言：「欲得諸陀羅尼、諸三昧門，當學般若波羅蜜。」",
    "T25n1509_028:0269b26_31": "◎◎大智度論釋布施隨喜心過上第四十四【經】「一切求聲聞、辟支佛人布施時，欲以隨喜心過其上者，當學般若波羅蜜。",
    "T25n1509_028:0269b29_32": "「一切求聲聞、辟支佛人持戒時，欲以隨喜心過其上者，當學般若波羅蜜。",
    "T25n1509_028:0269c02_33": "「一切求聲聞、辟支佛人三昧、智慧、解脫、解脫知見，欲以隨喜心過其上者，當學般若波羅蜜。」",
    "T25n1509_028:0269c06_0": "【論】隨喜心者，如〈隨喜品〉中說。",
    "T25n1509_028:0269c06_1": "復次，隨喜名有人作功德，見者心隨歡喜，讚言：「善哉！」",
    "T25n1509_028:0269c07_2": "在無常世界中，為癡闇所蔽，能弘大心，建此福德。",
    "T25n1509_028:0269c09_3": "譬如種種妙香，一人賣一人買，傍人在邊亦得香氣，於香無損，二主無失；如是有人行施，有人受者，有人在邊隨喜，功德俱得，二主不失。",
    "T25n1509_028:0269c12_4": "如是相名為隨喜。",
    "T25n1509_028:0269c12_5": "以是故，菩薩但以隨喜心，過於求二乘人上，何況自行！",
    "T25n1509_028:0269c14_6": "問曰：菩薩云何能以隨喜心過聲聞、辟支佛人以財布施上？",
    "T25n1509_028:0269c15_7": "答曰：聲聞、辟支佛行是布施，菩薩於傍見之，一心念隨喜，讚言：「善哉！」",
    "T25n1509_028:0269c17_8": "以此隨喜福德，迴向阿耨多羅三藐三菩提；為度一切眾生故，以此為得無量佛法故——以二種功德，過求聲聞、辟支佛人所行布施上。",
    "T25n1509_028:0269c20_9": "復次，以諸法實相智慧心隨喜故，過求聲聞、辟支佛人布施上。",
    "T25n1509_028:0269c21_10": "復次，菩薩以隨喜心，生福德果報，迴向供養三世十方諸佛，過聲聞、辟支佛布施上。",
    "T25n1509_028:0269c23_11": "譬如人以少物獻上國王，得報甚多；又如吹貝，用氣甚少，其音甚大。",
    "T25n1509_028:0269c25_12": "復次，菩薩以隨喜功德，和合無量諸餘功德，乃至法滅亦不盡；譬如少水置大海中，窮劫乃盡。",
    "T25n1509_028:0269c27_13": "持戒、三昧、智慧、解脫、解脫知見亦如是。",
    "T25n1509_028:0269c28_14": "問曰：若諸佛次第有菩薩，菩薩次第有聲聞、辟支佛，今言「菩薩欲過求聲聞、辟支佛人布施」等，有何奇特？",
    "T25n1509_028:0270a02_15": "答曰：不以聲聞、辟支佛布施、持戒等福德比菩薩功德，但以隨喜心能勝，何況菩薩自行功德！",
    "T25n1509_028:0270a04_16": "求聲聞、辟支佛人，懃身作功德疲勞；菩薩默然隨喜，智慧力、福德過其上。",
    "T25n1509_028:0270a06_17": "譬如工匠，但以智心指授而去，執斤斧者疲苦終日；計功受賞，匠者三倍。",
    "T25n1509_028:0270a07_18": "又如征伐，鬪者冒死，主將受功。",
    "T25n1509_028:0270a08_19": "問曰：若隨喜心故勝於布施、持戒者，何以但說「菩薩隨喜勝」？",
    "T25n1509_028:0270a10_20": "答曰：凡夫人煩惱覆心、吾我未斷、著世間樂，云何能勝求聲聞、辟支佛者？",
    "T25n1509_028:0270a11_21": "聲聞、辟支佛利雖勝鈍，同在聲聞地故不說。",
    "T25n1509_028:0270a12_22": "問曰：聲聞、辟支佛功德法甚多，何以故但說六事？",
    "T25n1509_028:0270a14_23": "答曰：此六事法中攝一切聲聞、辟支佛法。",
    "T25n1509_028:0270a15_24": "若說布施，已說信、聞等功德。",
    "T25n1509_028:0270a15_25": "何以故？",
    "T25n1509_028:0270a15_26": "先聞已能信，信已布施。",
    "T25n1509_028:0270a16_27": "是施有二種：財施、法施。",
    "T25n1509_028:0270a17_0": "持戒攝三種戒：律儀戒、禪戒、無漏戒。",
    "T25n1509_028:0270a17_1": "定攝諸禪、定、解脫、三昧等。",
    "T25n1509_028:0270a18_2": "慧攝諸聞慧、思慧、修慧。",
    "T25n1509_028:0270a18_3": "解脫攝二種解脫：有為解脫、無為解脫。",
    "T25n1509_028:0270a19_4": "解脫知見攝盡智，自知漏已盡，於三界得解脫，於是中了了知見。",
    "T25n1509_028:0270a21_5": "是中助道法，聖道法已說。",
    "T25n1509_028:0270a22_0": "復次，若不向涅槃功德，是中不說「過上」，以其功德薄故。",
    "T25n1509_028:0270a23_1": "問曰：勝名力勢相奪，今菩薩不與聲聞、辟支佛競，云何言勝？",
    "T25n1509_028:0270a24_2": "答曰：勝名但於一事中，以智慧、方便心力故得福多。",
    "T25n1509_028:0270a26_3": "譬如人於一華中但取色香，蜂但取味以成蜜；亦如取水，器大者得多，器小得少。",
    "T25n1509_028:0270a28_4": "如是等喻可知，以隨喜心深利智慧相應，勝聲聞、辟支佛布施等諸功德。",
    "T25n1509_028:0270a29_5": "是六法，初布施，如「檀波羅蜜義」中分別聲聞、辟支佛法說；持戒，如「尸羅波羅蜜義品」中分別聲聞、辟支佛法說；三昧、智慧、解脫、解脫知見，如「念佛義」中分別聲聞、辟支佛法說。",
    "T25n1509_028:0270b04_6": "◎大智度論卷第二十八"
}