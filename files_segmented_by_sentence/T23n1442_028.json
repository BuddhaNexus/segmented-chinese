{
    "T23n1442_028:0777a17_0": "根本說一切有部毘奈耶卷第二",
    "T23n1442_028:0777a18_0": "十八",
    "T23n1442_028:0777a20_0": "三藏法師義淨奉　制譯",
    "T23n1442_028:0777a21_0": "嫌毀輕賤學處第十二",
    "T23n1442_028:0777a22_0": "爾時薄伽梵在王舍城羯蘭鐸迦池竹林園中。",
    "T23n1442_028:0777a23_1": "于時實力子苾芻，被眾差令分僧臥具及知食次。",
    "T23n1442_028:0777a24_2": "時友、地二苾芻與實力子，積代怨讎業緣未終。",
    "T23n1442_028:0777a25_3": "此二苾芻共鄔波難陀一處言話，時實力子在傍而過。",
    "T23n1442_028:0777a26_4": "時二苾芻報鄔波難陀曰：「大德！",
    "T23n1442_028:0777a27_5": "仁若被眾差分臥具及知食次者，仁亦於我共相惱亂，如實力子見欺於我。」",
    "T23n1442_028:0777a29_0": "鄔波難陀告曰：「具壽！",
    "T23n1442_028:0777a29_1": "此苾芻被和合眾差，分臥具及知食次，汝等共知。",
    "T23n1442_028:0777b01_2": "何因對面而作嫌毀？」",
    "T23n1442_028:0777b02_3": "彼二答曰：「上座！",
    "T23n1442_028:0777b02_4": "豈可我自懊惱啼哭亦不得耶？」",
    "T23n1442_028:0777b03_5": "時諸少欲苾芻聞生嫌恥：「云何苾芻知他苾芻被和合眾差分臥具及知食次，對面嫌毀？」",
    "T23n1442_028:0777b05_6": "以此因緣具白世尊。",
    "T23n1442_028:0777b05_7": "世尊告曰：「汝等苾芻眾應作法，呵責友、地苾芻對面嫌毀。",
    "T23n1442_028:0777b06_8": "若更有餘如是流類，亦應作法而呵責之。",
    "T23n1442_028:0777b07_9": "鳴健稚等如常集僧，眾既集已以言白知，令一苾芻作白羯磨，應如是作：「『大德僧伽聽！",
    "T23n1442_028:0777b10_10": "此友、地二苾芻，知和合僧伽差彼苾芻分僧伽臥具及知食次，此二苾芻對具壽實力子前而為嫌毀。",
    "T23n1442_028:0777b12_11": "若僧伽時至聽者，僧伽應許僧伽今呵責友、地二苾芻對面嫌毀。",
    "T23n1442_028:0777b14_12": "白如是。』",
    "T23n1442_028:0777b14_13": "次作羯磨：『大德僧伽聽！",
    "T23n1442_028:0777b14_14": "此友、地二苾芻，知和合僧伽差彼苾芻分僧伽臥具及知食次，此二苾芻對具壽實力子前而為嫌毀。",
    "T23n1442_028:0777b17_15": "僧伽今呵責友、地二苾芻對面嫌毀。",
    "T23n1442_028:0777b17_16": "若諸具壽聽許呵責友地二苾芻者默然，若不許者說。",
    "T23n1442_028:0777b19_17": "此是初羯磨。』",
    "T23n1442_028:0777b19_18": "第二、第三亦如是說。",
    "T23n1442_028:0777b19_19": "『僧伽今呵責友、地二苾芻對面嫌毀竟，僧伽已聽許，由其默然故，我今如是持。』」",
    "T23n1442_028:0777b21_20": "于時僧伽既與友、地二人作呵責對面嫌毀已，後於異時友、地二人共鄔波難陀一處言話，時實力子在傍而過，彼二便報鄔波難陀曰：「大德！",
    "T23n1442_028:0777b24_21": "仁若被眾差分臥具及知食次者，仁亦於我共相惱亂如似一人。」",
    "T23n1442_028:0777b26_22": "鄔波難陀告曰：「汝之二人知和合僧差此苾芻分僧臥具及知食次，今汝二人假託餘事不道其名而作嫌毀。」",
    "T23n1442_028:0777b28_23": "彼二答曰：「我豈牒名及以氏族而為嫌賤？」",
    "T23n1442_028:0777b29_24": "鄔波難陀曰：「若汝不道他名及以氏族得作嫌毀者，我亦如是不道他名罵一切眾。」",
    "T23n1442_028:0777c02_25": "少欲苾芻聞是語已，共生嫌恥作如是語：「云何苾芻，知和合僧差分臥具及知食次，假託餘事不道其名對面嫌毀？」",
    "T23n1442_028:0777c05_26": "即以此緣具白世尊。",
    "T23n1442_028:0777c05_27": "世尊告曰：「汝等苾芻眾應作法，責數友、地二苾芻假託餘事不道其名對面嫌毀。",
    "T23n1442_028:0777c07_28": "准前應如是作。",
    "T23n1442_028:0777c08_0": "「『大德僧伽聽！",
    "T23n1442_028:0777c08_1": "此友、地二苾芻，知和合僧伽差彼苾芻分僧伽臥具及知食次。",
    "T23n1442_028:0777c09_2": "此二苾芻對具壽實力子前，假託餘事不道其名對面嫌毀。",
    "T23n1442_028:0777c11_3": "若僧伽時至聽者，僧伽應許僧伽今責數友、地二苾芻假託餘事對面嫌毀。",
    "T23n1442_028:0777c12_4": "白如是。』",
    "T23n1442_028:0777c13_5": "次作羯磨：『大德僧伽聽！",
    "T23n1442_028:0777c13_6": "此友地二苾芻，知和合僧伽差彼苾芻分僧伽臥具及知食次。",
    "T23n1442_028:0777c15_0": "此二苾芻對具壽實力子前，假託餘事不道其名而為嫌毀。",
    "T23n1442_028:0777c16_1": "僧伽今責數友地二苾芻假託餘事對面嫌毀。",
    "T23n1442_028:0777c17_2": "若諸具壽聽許責數友、地二苾芻者默然，若不許者說。",
    "T23n1442_028:0777c18_3": "此是初羯磨。』",
    "T23n1442_028:0777c19_0": "第二、第三亦如是說。",
    "T23n1442_028:0777c19_1": "『僧伽今責數友、地二苾芻假託餘事對面嫌毀竟，僧伽已許，由其默然故，我今如是持。』」",
    "T23n1442_028:0777c22_0": "後於異時，友、地二苾芻由對面毀及假託毀僧伽，與作二種責數羯磨。",
    "T23n1442_028:0777c23_1": "此二苾芻由昔業力，尚猶對面毀實力子事不停息。",
    "T23n1442_028:0777c24_2": "時諸少欲苾芻聞是語已共生嫌恥：「云何苾芻對面嫌毀及假託毀？」",
    "T23n1442_028:0777c26_3": "即以此緣具白世尊。",
    "T23n1442_028:0777c26_4": "世尊以此因緣如常集僧已，告友、地苾芻曰：「汝之二人實作對面假託輕毀分僧臥具知食次人耶？」",
    "T23n1442_028:0777c29_0": "答言：「實爾。",
    "T23n1442_028:0777c29_1": "大德！」",
    "T23n1442_028:0777c29_2": "世尊種種呵責廣說如前，乃至「制其學處，應如是說：「若復苾芻嫌毀輕賤苾芻者，波逸底迦。」",
    "T23n1442_028:0778a03_0": "若復苾芻者，謂友、地二人，餘義如上。",
    "T23n1442_028:0778a03_1": "嫌毀輕賤者，謂對面直言，及假託餘事以言彰表。",
    "T23n1442_028:0778a04_2": "波逸底迦義如上說。",
    "T23n1442_028:0778a05_3": "此中犯相其事云何？",
    "T23n1442_028:0778a05_4": "若苾芻被僧作法為呵責已，於十二種人被眾差者事未停息，若嫌毀者，波逸底迦；若輕賤者，波逸底迦；若嫌毀輕賤者，波逸底迦。",
    "T23n1442_028:0778a08_5": "若復苾芻被僧作法為呵責已，於十二種人被眾差者事雖停息而嫌毀者，波逸底迦；若輕賤者，波逸底迦；若嫌毀輕賤者，波逸底迦。",
    "T23n1442_028:0778a11_6": "若苾芻不被眾僧作法呵責，於十二種人被僧差者事未停息而嫌毀者，得惡作罪；若輕賤者，得惡作罪；若嫌毀輕賤者，得惡作罪。",
    "T23n1442_028:0778a14_7": "若苾芻不被眾僧作法呵責，於十二種人被眾差者事雖停息而嫌毀者，得惡作罪；若輕賤者，得惡作罪；若嫌毀輕賤者，得惡作罪。",
    "T23n1442_028:0778a17_8": "境想句數准事應知。",
    "T23n1442_028:0778a18_9": "又無犯者，謂最初犯人，或癡狂、心亂、痛惱所纏。",
    "T23n1442_028:0778a20_0": "違惱言教學處第十三",
    "T23n1442_028:0778a21_0": "佛在憍閃毘國瞿師羅園。",
    "T23n1442_028:0778a21_1": "時闡陀苾芻犯眾多罪不如法說悔。",
    "T23n1442_028:0778a22_2": "時諸苾芻欲令利益安樂而住，諸苾芻告曰：「具壽闡陀！",
    "T23n1442_028:0778a23_3": "汝自犯罪應如法說悔。」",
    "T23n1442_028:0778a24_4": "彼便答曰：「諸具壽！",
    "T23n1442_028:0778a24_5": "其犯罪者，自當說悔。」",
    "T23n1442_028:0778a25_6": "諸苾芻曰：「汝自犯罪，遣誰說悔？」",
    "T23n1442_028:0778a25_7": "闡陀答曰：「若追悔者，彼自當知。」",
    "T23n1442_028:0778a26_8": "諸苾芻曰：「汝自犯罪，遣誰追悔？」",
    "T23n1442_028:0778a27_9": "闡陀答曰：「諸具壽！",
    "T23n1442_028:0778a27_10": "仁等犯罪，勿對我前而為說悔，應對餘人而為說悔。",
    "T23n1442_028:0778a28_11": "何以故？",
    "T23n1442_028:0778a28_12": "仁等皆是種種族姓、種種家生而為出家。",
    "T23n1442_028:0778a29_13": "譬如諸樹莖葉各別，被風所吹聚在一處。",
    "T23n1442_028:0778b01_14": "諸具壽等亦復如是，種種族姓、種種家生而為出家。",
    "T23n1442_028:0778b03_0": "由我世尊證大覺故，仁等皆來共相依止。」",
    "T23n1442_028:0778b03_1": "作如是語違惱教時，少欲苾芻聞是語已共生嫌恥：「云何苾芻見他如法教時，出麁鄙言共相違惱？」",
    "T23n1442_028:0778b06_2": "即以此緣具白世尊。",
    "T23n1442_028:0778b06_3": "世尊告曰：「汝諸苾芻應作羯磨呵責闡陀苾芻，若有餘類亦同此作。",
    "T23n1442_028:0778b08_4": "如常集僧，令一苾芻作白羯磨，應如是作：『大德僧伽聽！",
    "T23n1442_028:0778b09_5": "此闡陀苾芻，自身犯罪不如法說悔。",
    "T23n1442_028:0778b10_6": "時諸苾芻欲令利益安樂而住，諸苾芻如法告時違拒眾教。",
    "T23n1442_028:0778b11_7": "若僧伽時至聽者，僧伽應許僧伽今呵責闡陀苾芻。",
    "T23n1442_028:0778b12_8": "白如是。』",
    "T23n1442_028:0778b13_9": "次作羯磨：『大德僧伽聽！",
    "T23n1442_028:0778b13_10": "此苾芻闡陀，自身犯罪不如法悔。",
    "T23n1442_028:0778b14_11": "時諸苾芻欲令利益安樂而住，諸苾芻如法告時違惱眾教。",
    "T23n1442_028:0778b15_12": "僧伽今呵責闡陀苾芻違拒眾教。",
    "T23n1442_028:0778b16_13": "若諸具壽聽許呵責闡陀苾芻違僧伽教者默然，若不許者說。』",
    "T23n1442_028:0778b17_14": "第二、第三亦如是說。",
    "T23n1442_028:0778b18_15": "『僧伽今呵責闡陀苾芻違拒眾教竟，僧伽已聽許，由其默然故，我今如是持。』」",
    "T23n1442_028:0778b20_16": "時諸苾芻如佛所教作羯磨已，于時闡陀便生是念：「此是我過，由共諸人言相酬答。",
    "T23n1442_028:0778b22_0": "如有說云：「『諸有智慧人，　　善護四種語；　　觀彼山林鳥，　　能言被籠繫。』」",
    "T23n1442_028:0778b25_0": "作是念已：「我今宜可默無言說。」",
    "T23n1442_028:0778b25_1": "後於異時復更犯罪，時諸苾芻欲令利益安樂而住，告言：「闡陀！",
    "T23n1442_028:0778b27_2": "汝今犯罪，應如法悔。」",
    "T23n1442_028:0778b27_3": "彼便無言默然相惱，乃至再三語時默然無說。",
    "T23n1442_028:0778b28_4": "少欲苾芻見而嫌恥作如是語：「云何苾芻自身犯罪，他告語時默然相惱？」",
    "T23n1442_028:0778c01_5": "即以此緣具白世尊。",
    "T23n1442_028:0778c01_6": "世尊告曰：「汝等苾芻眾應作法，呵責闡陀苾芻默然相惱，更有斯類亦應作法。",
    "T23n1442_028:0778c03_7": "如常集僧，令一苾芻作白羯磨，應如是作：「『大德僧伽聽！",
    "T23n1442_028:0778c05_8": "此闡陀苾芻，自犯眾罪不如法悔。",
    "T23n1442_028:0778c06_9": "時諸苾芻欲令利益安樂而住，告言：「具壽闡陀汝自犯罪，應如法說悔。」",
    "T23n1442_028:0778c07_10": "彼便無言默然相惱。",
    "T23n1442_028:0778c08_11": "若僧伽時至聽者，僧伽應許僧伽今呵責闡陀苾芻默然相惱。",
    "T23n1442_028:0778c09_12": "白如是。』",
    "T23n1442_028:0778c09_13": "次作羯磨：『大德僧伽聽！",
    "T23n1442_028:0778c10_14": "此闡陀苾芻，自犯眾罪不如法悔。",
    "T23n1442_028:0778c11_15": "時諸苾芻欲令利益安樂而住，告言：「具壽闡陀汝自犯罪，應如法說悔。」",
    "T23n1442_028:0778c12_16": "時諸苾芻如法語時，即便無言默然相惱。",
    "T23n1442_028:0778c13_17": "僧伽今呵責闡陀苾芻默然相惱。",
    "T23n1442_028:0778c14_18": "若諸具壽聽許呵責闡陀苾芻默然相惱者默然，若不許者說。",
    "T23n1442_028:0778c15_19": "此是初羯磨。』",
    "T23n1442_028:0778c16_20": "第二、第三亦如是說。",
    "T23n1442_028:0778c16_21": "『僧伽今呵責闡陀苾芻默相惱竟，僧伽已聽許，由其默然故，我今如是持。』」",
    "T23n1442_028:0778c18_22": "時諸苾芻受佛教已，呵責闡陀默然相惱。",
    "T23n1442_028:0778c19_23": "于時闡陀雖眾作法責其默惱，後於異時復自造罪，諸苾芻同前教語。",
    "T23n1442_028:0778c20_24": "時彼闡陀或言、或默二俱相惱。",
    "T23n1442_028:0778c21_25": "少欲苾芻見是事已，便生嫌恥作如是語：「云何苾芻自身犯罪不如法悔，他教語時若語、若默共相惱亂？」",
    "T23n1442_028:0778c23_26": "即以此緣具白世尊。",
    "T23n1442_028:0778c24_27": "世尊以此因緣集苾芻眾，乃至「為諸苾芻制其學處，應如是說：「若復苾芻違惱言教者，波逸底迦。」",
    "T23n1442_028:0778c27_0": "若復苾芻者，謂是闡陀，餘義如上。",
    "T23n1442_028:0778c27_1": "違惱言教者，作惱他想以言表示。",
    "T23n1442_028:0778c28_2": "波逸底迦，義如上說。",
    "T23n1442_028:0778c29_0": "此中犯相其事云何？",
    "T23n1442_028:0778c29_1": "若有苾芻，往苾芻所作如是語：「具壽！",
    "T23n1442_028:0779a01_2": "頗見苾芻新剃鬚髮著赤色大衣，以物替鉢手執錫杖，或以酥蜜沙糖石蜜盛滿鉢中擎之而去。」",
    "T23n1442_028:0779a03_3": "彼見問時答言：「我實不見如是相狀。",
    "T23n1442_028:0779a04_4": "苾芻！",
    "T23n1442_028:0779a04_5": "我見苾芻兩脚行去。」",
    "T23n1442_028:0779a04_6": "若苾芻故作是語惱亂他時，得波逸底迦。",
    "T23n1442_028:0779a05_7": "若他來問：「頗見如前所說衣鉢形相苾芻尼從此過不？」",
    "T23n1442_028:0779a07_8": "報言：「我實不見如是形相衣鉢苾芻尼從此而過，但見苾芻尼兩脚行去。」",
    "T23n1442_028:0779a08_9": "若苾芻故作是語惱亂他時，得波逸底迦。",
    "T23n1442_028:0779a09_10": "如是乃至正學女、求寂、求寂女，同前問答，得波逸底迦。",
    "T23n1442_028:0779a10_11": "若他來問：「頗見俗人擔持甘蔗、竹葦、柴草、酥油瓶等從此過不？」",
    "T23n1442_028:0779a12_12": "彼便答言：「我實不見如是之人，但見有人兩脚行去。」",
    "T23n1442_028:0779a13_13": "若苾芻作是惱者，波逸底迦。",
    "T23n1442_028:0779a14_14": "若有問言：「頗見俗人男子著青黃赤白等色之衣持酥瓶等從此過不？」",
    "T23n1442_028:0779a15_15": "乃至報云：「但見俗人兩脚行去。」",
    "T23n1442_028:0779a16_16": "如男子既爾，見女人等廣說應知，惱心說時皆得墮罪。",
    "T23n1442_028:0779a17_17": "如語既爾，默亦同斯，皆得墮罪。",
    "T23n1442_028:0779a18_18": "無犯者，若苾芻見有獵人逐麞鹿等來入寺內，苾芻見已，獵人問言：「聖者！",
    "T23n1442_028:0779a19_19": "頗見有走鹿從此過不？」",
    "T23n1442_028:0779a20_20": "苾芻不應答言我見。",
    "T23n1442_028:0779a20_21": "若是寒時，報屠人曰：「賢首！",
    "T23n1442_028:0779a21_22": "汝可暫入溫室中少時向火。」",
    "T23n1442_028:0779a22_23": "若是熱時，報言：「賢首！",
    "T23n1442_028:0779a22_24": "汝可暫入涼室飲清冷水少時停息。」",
    "T23n1442_028:0779a23_25": "若獵者云：「我不疲倦，我問走鹿。」",
    "T23n1442_028:0779a24_26": "即應先可自觀指甲，報彼人云：「諾佉鉢奢弭。」",
    "T23n1442_028:0779a25_27": "若更問言：「應自觀太虛。」",
    "T23n1442_028:0779a25_28": "報彼人云：「納婆鉢奢弭。」",
    "T23n1442_028:0779a26_29": "(若據梵音：諾佉者是爪甲義亦是不義，鉢奢是見義，弭是我義，即是我見爪甲，亦目我不見義。",
    "T23n1442_028:0779a27_30": "苾芻眼看爪甲，即表不是妄言。",
    "T23n1442_028:0779a27_31": "彼人聞說道無，即謂無不見物，佛開方便救苦眾生。",
    "T23n1442_028:0779a27_32": "若直譯云：「我觀指甲。」",
    "T23n1442_028:0779a27_33": "道理無不相見，為此留本梵音，口授方能細解。",
    "T23n1442_028:0779a28_34": "納婆亦兼兩義：一、目太虛，二表不義。",
    "T23n1442_028:0779a28_35": "亦不可譯為東語，於中可不准諾佉，思之具如廣註：即如此方觀臂上毛，云：「我見毛。」",
    "T23n1442_028:0779a29_36": "亦是目其無義也)若獵者云：「我不問指甲及以太虛，然問可殺有情於此過不？」",
    "T23n1442_028:0779b02_37": "苾芻即應遍觀四方作如是念：「於勝義諦，一切諸行本無有情。」",
    "T23n1442_028:0779b03_38": "即報彼云：「我不見有情。」",
    "T23n1442_028:0779b04_39": "此皆無犯。",
    "T23n1442_028:0779b04_40": "若苾芻於餘問時，不如實說者皆得墮罪。",
    "T23n1442_028:0779b05_41": "又無犯者，最初犯人，或癡狂、心亂、痛惱所纏。",
    "T23n1442_028:0779b07_0": "時諸苾芻咸皆有疑，俱詣佛所白佛言：「世尊！",
    "T23n1442_028:0779b08_0": "何因緣故闡陀苾芻見同梵行者如法勸時，不相用語以言惱亂，遂令僧伽作法呵責受斯憂惱？」",
    "T23n1442_028:0779b10_1": "世尊告曰：「此之闡陀非但今日惱諸苾芻違善友語，於過去時亦由言故惱亂善友自受辛苦。",
    "T23n1442_028:0779b12_2": "汝等當聽！",
    "T23n1442_028:0779b12_3": "乃往過去，於一陂池有眾鵝群及以諸鼈同共居止。",
    "T23n1442_028:0779b13_4": "中有一鼈，共彼二鵝而結親友甚相憐愛。",
    "T23n1442_028:0779b14_5": "後於異時遇天大旱陂水將竭，時彼二鵝俱至鼈所，報言：『知識！",
    "T23n1442_028:0779b16_6": "汝可安隱居此泥中，我向餘方更求池水。』",
    "T23n1442_028:0779b17_0": "鼈告鵝曰：『與汝久居情義相得，將遭厄難棄我他行，斯誠未可！』",
    "T23n1442_028:0779b18_1": "鵝曰：『其欲如何？』",
    "T23n1442_028:0779b18_2": "鼈曰：『汝等當可將我共去。』",
    "T23n1442_028:0779b19_3": "鵝曰：『若為將去？』",
    "T23n1442_028:0779b19_4": "鼈曰：『汝等共銜一杖，我齩中央共至清池，豈非善事。』",
    "T23n1442_028:0779b20_5": "鵝曰：『我亦無辭共相携帶；然汝立性好為言說不能護口，必當棄杖墜落空中，我等見斯更益憂苦。』",
    "T23n1442_028:0779b23_6": "鼈曰：『我當護口銜杖不言。』",
    "T23n1442_028:0779b23_7": "鵝曰：『斯為善計。』",
    "T23n1442_028:0779b24_8": "即便覓杖各銜一頭，鼈齩中央騰空飛去，遂至一城市上而過。",
    "T23n1442_028:0779b25_9": "時彼諸人於虛空中見鵝持鼈，各生驚怪共相告曰：『仁等觀彼二鵝共偷一鼈。』",
    "T23n1442_028:0779b27_10": "鼈聞此聲默忍無語。",
    "T23n1442_028:0779b27_11": "又到一城還從市過，時諸男女同前嗟歎，鼈便自念：『我更幾時忍此辛苦，長懸頸項護口不言？』",
    "T23n1442_028:0779b29_12": "即便報言：『我自欲去，非是偷來。』",
    "T23n1442_028:0779c01_13": "作是語時遂便失杖墮落于地，童子共打而致命終。",
    "T23n1442_028:0779c02_14": "二鵝見已情懷憂恨，飛空而去。",
    "T23n1442_028:0779c03_15": "于時空中有天，見此事已而說頌曰：「『善友利益言，　　若不能依用；　　墜落受辛苦，　　猶如放杖鼈。』",
    "T23n1442_028:0779c07_0": "「汝等苾芻勿生異念，昔時鼈者即闡陀是，昔時鵝者即難陀、鄔波難陀是。",
    "T23n1442_028:0779c08_1": "於往昔時聞善友語，不肯依用遂致命終。",
    "T23n1442_028:0779c09_2": "乃至今時亦復如是，於同梵行者言不肯依用，或言或默惱亂諸人，致使僧伽作法呵責。」",
    "T23n1442_028:0779c12_0": "在露地安僧敷具學處第十四",
    "T23n1442_028:0779c13_0": "爾時佛在室羅伐城逝多林給孤獨園。",
    "T23n1442_028:0779c13_1": "爾時善施長者請佛及僧於舍受食。",
    "T23n1442_028:0779c14_2": "時諸苾芻於日初分執持衣鉢詣長者家，于時世尊在寺內住，令人取食。",
    "T23n1442_028:0779c16_3": "佛有五緣在寺而食。",
    "T23n1442_028:0779c16_4": "云何為五？",
    "T23n1442_028:0779c17_5": "一、自須宴默；二、為諸天說法；三、為觀病者；四、為觀僧敷具；五、為諸苾芻制其學處。",
    "T23n1442_028:0779c18_6": "此時佛欲觀僧敷具并制學處，由此為緣在寺內住，令人取食。",
    "T23n1442_028:0779c20_7": "爾時世尊眾僧去後，便持戶鑰遍觀寺內所有房舍，乃至寺外隨近園林普皆觀察。",
    "T23n1442_028:0779c22_8": "次至舊房，於此房中多有敷具，置在露地，忽有非時風雨蒙密而至，佛作是念：「斯等敷具，皆是信心婆羅門諸居士等，自苦己身減妻子分，而施僧伽為求勝福。",
    "T23n1442_028:0779c25_9": "而諸苾芻受用之時，不知其量、不善守護隨處棄擲。」",
    "T23n1442_028:0779c26_10": "世尊見已，作神通力屏除風雨，而有重雲靉靆垂布不散，以待世尊收攝臥褥。",
    "T23n1442_028:0779c28_11": "于時世尊自取敷具安置室中，便取雨衣出於寺外方欲洗沐，即攝神通，雷霆晝昏遂降洪雨高下同潤。",
    "T23n1442_028:0780a02_12": "佛洗身已，洗足入房宴默而住。",
    "T23n1442_028:0780a02_13": "時取食苾芻持食既至，安在一邊，詣世尊所頂禮雙足。",
    "T23n1442_028:0780a04_14": "世尊常法，共取食人歡言問訊：「苾芻僧伽所受飲食得飽滿不？」",
    "T23n1442_028:0780a05_15": "答言：「大德！",
    "T23n1442_028:0780a05_16": "皆得飽滿。」",
    "T23n1442_028:0780a05_17": "即便以食進奉世尊。",
    "T23n1442_028:0780a06_18": "爾時世尊食事既訖，即出房外嚼齒木洗足已，旋入房中宴默而住。",
    "T23n1442_028:0780a07_19": "爾時世尊至日晡時於如常座既坐定已，告諸苾芻曰：「向者僧伽赴食之後，我持戶鑰遍觀房舍，見於露地多安臥褥。",
    "T23n1442_028:0780a10_20": "時天欲雨，我以神力皆悉屏除，躬自收攝。」",
    "T23n1442_028:0780a11_21": "告諸苾芻曰：「諸有施主苦自己身施僧求福，汝等不能如法受用，虛損信施。」",
    "T23n1442_028:0780a13_22": "即說頌曰：「於他信施物，　　知量而受用；　自身得安隱，　　令他福德增。」",
    "T23n1442_028:0780a16_0": "爾時世尊讚歎知足依法受用信施物已，告諸苾芻廣說如前，乃至「我今為諸苾芻制其學處，應如是說：「若復苾芻於露地處安僧敷具及諸床座，去時不自舉、不教人舉者，波逸底迦。」",
    "T23n1442_028:0780a21_0": "如是世尊為諸苾芻制學處已，時有眾多苾芻隨逐商旅人間遊行，遇至一城，於此城中有苾芻住處。",
    "T23n1442_028:0780a23_1": "時諸苾芻欲求停止，時有一人告苾芻言：「聖者！",
    "T23n1442_028:0780a24_2": "仁等何不詣寺而宿？」",
    "T23n1442_028:0780a24_3": "答言：「賢首！",
    "T23n1442_028:0780a25_4": "我隨商旅制不自由，若向寺停行伴便失。」",
    "T23n1442_028:0780a26_0": "彼言：「聖者！",
    "T23n1442_028:0780a26_1": "但於寺宿，商旅去時我當相喚。」",
    "T23n1442_028:0780a26_2": "時諸苾芻便詣寺所，敷僧臥具隨處而宿。",
    "T23n1442_028:0780a27_3": "於後夜時商旅發去，唯有一馱彼人方覺，即便疾起驚喚苾芻：「商人已發，仁當急去。」",
    "T23n1442_028:0780a29_4": "時諸苾芻聞其喚聲，即便疾起，先洗手已分付臥具。",
    "T23n1442_028:0780b02_5": "既延時節，商人遂遠。",
    "T23n1442_028:0780b02_6": "時諸苾芻於後尋[起-巳+(彰-章)]，遂被賊劫衣鉢損失，便至逝多林。",
    "T23n1442_028:0780b03_7": "彼諸苾芻見而告曰：「善來！",
    "T23n1442_028:0780b04_8": "仁等行李安樂？」",
    "T23n1442_028:0780b04_9": "報言：「何有安樂？",
    "T23n1442_028:0780b05_10": "我被賊劫。」",
    "T23n1442_028:0780b05_11": "問言：「何故？」",
    "T23n1442_028:0780b05_12": "時客苾芻具答其事。",
    "T23n1442_028:0780b06_0": "時諸苾芻聞是事已，即以此緣具白世尊。",
    "T23n1442_028:0780b06_1": "世尊告曰：「於住止處若有苾芻，囑授而去。」",
    "T23n1442_028:0780b07_2": "時諸苾芻既聞佛教，設有因緣皆囑授去。",
    "T23n1442_028:0780b09_0": "爾時室羅伐城有二長者，共為讎隙：一有信心，一無信心。",
    "T23n1442_028:0780b10_1": "其信心者作如是念：「我今何因增長怨隙？",
    "T23n1442_028:0780b11_2": "可捨怨惡而為出家。」",
    "T23n1442_028:0780b11_3": "便往逝多林中，詣一苾芻而求依止為出家法。",
    "T23n1442_028:0780b12_4": "時彼無信長者隨問一人：「汝頗知彼某甲長者今何所在？」",
    "T23n1442_028:0780b14_0": "答曰：「彼已捨俗出家。」",
    "T23n1442_028:0780b14_1": "問言：「何處？」",
    "T23n1442_028:0780b14_2": "答曰：「在沙門釋子中。」",
    "T23n1442_028:0780b15_3": "報言：「彼處豈是施無畏城？",
    "T23n1442_028:0780b15_4": "我當於彼以法治罰作無利事。」",
    "T23n1442_028:0780b16_5": "于時彼人是苾芻親友，聞此語已往告之曰：「聖者！",
    "T23n1442_028:0780b17_6": "知不？",
    "T23n1442_028:0780b17_7": "彼不信長者深相期剋作如是語：『豈逝多林是施無畏城？",
    "T23n1442_028:0780b19_0": "我當往彼以法治罰作無利事。』」",
    "T23n1442_028:0780b19_1": "苾芻聞已便作是念：「我由怖彼而來出家，豈於此處還遭彼怖！",
    "T23n1442_028:0780b21_2": "我今宜可迯避他方。」",
    "T23n1442_028:0780b21_3": "作是念已便至師所，白言：「鄔波馱耶！",
    "T23n1442_028:0780b22_4": "我由怖彼而求出家，今聞彼來欲害於我。」",
    "T23n1442_028:0780b23_5": "本師問曰：「彼是何人？」",
    "T23n1442_028:0780b23_6": "答曰：「是舊怨家。」",
    "T23n1442_028:0780b24_7": "師曰：「若如是者，欲向何處得免其難？」",
    "T23n1442_028:0780b25_0": "答言：「我今欲向王舍城中。」",
    "T23n1442_028:0780b25_1": "師曰：「隨汝意去。」",
    "T23n1442_028:0780b25_2": "即便辭師，執持衣鉢發趣王城。",
    "T23n1442_028:0780b26_3": "時彼不信長者往逝多林，問苾芻曰：「聖者！",
    "T23n1442_028:0780b27_4": "頗識某甲長者來此出家，今在何處？」",
    "T23n1442_028:0780b28_5": "答曰：「已去。」",
    "T23n1442_028:0780b28_6": "問：「向何方？」",
    "T23n1442_028:0780b28_7": "答曰：「向王舍城。」",
    "T23n1442_028:0780b29_8": "報曰：「彼亦非是施無畏城，我當往彼作無利事。」",
    "T23n1442_028:0780c01_9": "時彼長者便持路糧隨[起-巳+(彰-章)]而去。",
    "T23n1442_028:0780c02_0": "苾芻依時而去、非時不去；俗人則時與非時俱不停息。",
    "T23n1442_028:0780c03_1": "於其中路有一僧寺，是時長者[起-巳+(彰-章)]及苾芻，遙見苾芻入斯寺內。",
    "T23n1442_028:0780c04_2": "長者自念：「若入寺中欲共語者，彼有多人必當害我。",
    "T23n1442_028:0780c05_3": "明當在路我自知之。」",
    "T23n1442_028:0780c06_4": "作是念已別求息處。",
    "T23n1442_028:0780c06_5": "時彼苾芻至天曉已，告諸苾芻曰：「仁等今可觀察臥具，我欲前行。」",
    "T23n1442_028:0780c08_6": "苾芻問曰：「欲何處去？」",
    "T23n1442_028:0780c08_7": "答曰：「欲詣王城。」",
    "T23n1442_028:0780c09_8": "苾芻報曰：「應尋此道，勿行餘路。」",
    "T23n1442_028:0780c09_9": "報言：「好住。」",
    "T23n1442_028:0780c10_0": "遂即前行。",
    "T23n1442_028:0780c10_1": "時彼長者旦入寺中，問苾芻曰：「某甲苾芻今在何處？」",
    "T23n1442_028:0780c11_2": "答曰：「已向王城。」",
    "T23n1442_028:0780c11_3": "問曰：「取何路去？」",
    "T23n1442_028:0780c12_4": "答言：「此路。」",
    "T23n1442_028:0780c12_5": "時彼長者隨路急去，[起-巳+(彰-章)]及苾芻而告之曰：「咄！",
    "T23n1442_028:0780c13_6": "禿頭沙門欲向何處？」",
    "T23n1442_028:0780c13_7": "苾芻答曰：「賢首！",
    "T23n1442_028:0780c14_8": "我已出家，欲除怨諍。」",
    "T23n1442_028:0780c14_9": "彼便答曰：「我於今時為除怨諍。」",
    "T23n1442_028:0780c15_10": "即便以杖熟打苾芻幾將至死，所持衣鉢悉皆破碎，餘有殘命覆向寺中。",
    "T23n1442_028:0780c17_11": "苾芻見問：「具壽！",
    "T23n1442_028:0780c17_12": "何因作此困辱形容？」",
    "T23n1442_028:0780c17_13": "便問苾芻曰：「頗見俗人來此過不？",
    "T23n1442_028:0780c18_14": "彼有何言？」",
    "T23n1442_028:0780c18_15": "時彼苾芻以事具說，即告諸苾芻曰：「我若不告具壽所向之處，必定不遭如斯苦惱。」",
    "T23n1442_028:0780c20_16": "諸苾芻遂以此緣具白世尊，世尊告曰：「除時因緣，餘當囑授。」",
    "T23n1442_028:0780c22_17": "爾時世尊讚歎持戒者，及尊重戒者少欲知足者，隨順說法已，告諸苾芻曰：「我觀十利廣說如上，前是創制，此是隨開，為諸苾芻制其學處，應如是說：「若復苾芻，於露地處安僧敷具及諸床座，去時不自舉、不教人舉，若有苾芻不囑授，除餘緣故，波逸底迦。」",
    "T23n1442_028:0780c28_18": "若復苾芻者，此法中人，餘義如上。",
    "T23n1442_028:0780c29_19": "僧者，謂是如來聲聞弟子。",
    "T23n1442_028:0780c29_20": "敷具者，謂是大床、氈褥、被緂、氍毺、偃枕等。",
    "T23n1442_028:0781a01_21": "雜物者，謂是小床坐枯及資具。",
    "T23n1442_028:0781a02_22": "於露地者，謂無覆蓋處。",
    "T23n1442_028:0781a02_23": "去時者，謂離勢分時。",
    "T23n1442_028:0781a03_24": "具壽鄔波離白佛言：「大德！",
    "T23n1442_028:0781a04_0": "離敷具時，齊遠近來名為勢分？」",
    "T23n1442_028:0781a04_1": "世尊告曰：「如生聞婆羅門種菴沒羅樹法，相去七尋方植一樹，技條聳茂花果繁實，七樹之內有四十九尋。",
    "T23n1442_028:0781a07_2": "若安敷具在露地時，齊此遠近當須囑授，離此勢分即須收攝。」",
    "T23n1442_028:0781a08_3": "若不自舉、不教人舉者，謂不收攝也。",
    "T23n1442_028:0781a09_4": "有苾芻者，謂現有人堪可囑授。",
    "T23n1442_028:0781a10_5": "有五種囑授。",
    "T23n1442_028:0781a10_6": "云何為五？",
    "T23n1442_028:0781a10_7": "應報主人曰：「具壽！",
    "T23n1442_028:0781a11_0": "此是住房此房可觀察，此是敷具此應可當持，此是房門鑰。」",
    "T23n1442_028:0781a12_1": "若於其處無苾芻者，應囑求寂；此若無者，應囑俗人；此若無者，應觀四方好藏戶鑰然後方去。",
    "T23n1442_028:0781a14_2": "若於中路逢見苾芻，應報之曰：「在於某處我藏門鑰，汝可取之。」",
    "T23n1442_028:0781a15_3": "言除時因緣者，謂除難緣。",
    "T23n1442_028:0781a16_4": "波逸底迦者義如上。",
    "T23n1442_028:0781a17_0": "此中犯相其事云何？",
    "T23n1442_028:0781a17_1": "若苾芻安僧敷具，故不囑授捨而去者，乃至未離勢分已來得惡作罪，若離勢分便得墮罪。",
    "T23n1442_028:0781a19_2": "若初去之時忘囑其事，在路憶者，應作是念：「我於某處安僧敷具，若有同梵行者來見之時，當為舉攝。」",
    "T23n1442_028:0781a21_3": "此行苾芻應心念口言：「我更不應作如是事，其所犯罪如法應悔。」",
    "T23n1442_028:0781a23_4": "若其於路逢見苾芻，應告言：「具壽！",
    "T23n1442_028:0781a24_5": "我在某處受用僧伽所有敷具，汝當收舉。」",
    "T23n1442_028:0781a25_0": "念此苾芻定為收攝，復應心念口作是言：「我更不應作如是事，其所犯罪應如法悔。」",
    "T23n1442_028:0781a26_1": "若到前住處方憶得者，應作是念：「我於某處安僧臥具，若有同梵行者來見之時，當為舉攝。」",
    "T23n1442_028:0781a28_2": "此苾芻應當心念口作是言：「我更不應作如是事。」",
    "T23n1442_028:0781b01_3": "若至住處，見有苾芻欲向彼處者，應告言：「具壽！",
    "T23n1442_028:0781b02_4": "我在某寺某處受用僧伽所有敷具，汝當收舉。」",
    "T23n1442_028:0781b03_5": "念此苾芻定為收攝，復應心念口作是言：「我更不應作如是事。」",
    "T23n1442_028:0781b04_6": "若苾芻於露地處安僧敷具，迴入房中為欲安坐寂止亂心，既寂定已方隨意出，遂至初更，若不損壞敷具者得惡作罪，若損壞者得墮落罪。",
    "T23n1442_028:0781b07_7": "具壽鄔波離白佛言：「世尊大德！",
    "T23n1442_028:0781b08_8": "凡敷具者有幾種損壞？」",
    "T23n1442_028:0781b09_0": "佛告鄔波離：「有二種壞：謂風及雨。",
    "T23n1442_028:0781b09_1": "若風吹卷襵，是名風壞。",
    "T23n1442_028:0781b10_2": "若雨濕徹，是名雨壞。」",
    "T23n1442_028:0781b10_3": "若苾芻於日暮時露安敷具，至半更時而不收攝、不自他看守，若不損壞者得惡作，若壞得墮罪。",
    "T23n1442_028:0781b12_4": "如是乃至一更、一更半、二更、二更半、三更、三更半、四更、四更半、平旦(西方夜有三時，分十稍令難解故，依此方五更為數，冀令尋者易知耳)、日出時、小食時、隅中時、欲午時、正午時、過午時、日角時、晡時、晡後時、日暮時。",
    "T23n1442_028:0781b16_5": "若苾芻齊此晝夜於時中安僧敷具不即觀察，若未損壞得惡作罪，若損壞者得墮落罪。",
    "T23n1442_028:0781b18_6": "攝頌曰：　誦經居小床，　　因聽師子座；　俗人借坐物，　　觀時應借與。",
    "T23n1442_028:0781b21_0": "　若是彼與物，　　用訖可持還；　應書施主名，　　隨情造佛像。",
    "T23n1442_028:0781b23_0": "　病者詳瞻侍，　　不囑五種人；　受法代師為，　　不依皆惡作。",
    "T23n1442_028:0781b25_0": "　少年因斷食，　　俗坐見應收；　火水損與時，　　先收於己物。",
    "T23n1442_028:0781b27_0": "爾時有婆羅門居士等，來至苾芻住處作如是語：「聖者！",
    "T23n1442_028:0781b28_1": "可為我等演說妙法。」",
    "T23n1442_028:0781b28_2": "諸苾芻答曰：「賢首！",
    "T23n1442_028:0781b29_3": "世尊現在，仁等何因不往聽法耶？」",
    "T23n1442_028:0781b29_4": "彼云：「聖者！",
    "T23n1442_028:0781c01_5": "唯一大師來求者眾，或為天、龍、藥叉、健達婆、阿蘇羅、揭路荼、緊那羅、莫呼洛伽、人、非人等而宣法要，我等造次無緣聽受，仁等宜當為我誦法。」",
    "T23n1442_028:0781c04_6": "苾芻報曰：「世尊未許為人誦法。」",
    "T23n1442_028:0781c04_7": "時諸苾芻以緣白佛，佛言：「應為誦經。」",
    "T23n1442_028:0781c05_8": "苾芻白佛：「不知如何為彼誦經？」",
    "T23n1442_028:0781c06_9": "佛言：「應坐小座為其誦法。」",
    "T23n1442_028:0781c07_10": "時給孤獨長者聞佛世尊許諸苾芻居座誦經，便以五百小座奉施僧伽。",
    "T23n1442_028:0781c08_11": "時諸苾芻悉皆一處高聲誦經，便大喧閙無可聽覽。",
    "T23n1442_028:0781c09_12": "時諸苾芻以緣白佛，佛言：「應令一人為眾誦經，餘者應聽。」",
    "T23n1442_028:0781c11_13": "時彼不知欲令誰誦？",
    "T23n1442_028:0781c11_14": "為老？",
    "T23n1442_028:0781c11_15": "為少？",
    "T23n1442_028:0781c11_16": "便往白佛，佛言：「應為次第從老至少。」",
    "T23n1442_028:0781c12_17": "時少年者便在行末宣陳法要，令諸聽眾心不殷重。",
    "T23n1442_028:0781c13_18": "世尊告曰：「於上座處應為誦經。」",
    "T23n1442_028:0781c14_19": "演法之時，耆老苾芻失恭敬相，佛言：「應除二、三上座，應坐誦經。」",
    "T23n1442_028:0781c16_0": "當爾之時令彼法師乏少威肅威嚴不足，佛言：「於上座處置師子座令其誦經。」",
    "T23n1442_028:0781c17_1": "登陟之時稍難上下，佛言：「若是定處應用甎為蹋道，若處不定應為木梯。」",
    "T23n1442_028:0781c19_2": "法師棄唾為人所嫌，佛言：「應安唾器。」",
    "T23n1442_028:0781c20_3": "多集飛蠅，佛言：「於內安草或置砂土。」",
    "T23n1442_028:0781c21_4": "久便氣臭，佛言：「時當洗濯日暴令乾。」",
    "T23n1442_028:0781c22_0": "時聽法者一行而坐，行末之人不聞說法，佛言：「應作兩行敷其座席，或為半月形或作方池勢。」",
    "T23n1442_028:0781c24_1": "時有信敬俗人，請諸苾芻就舍而食，苾芻不許，婆羅門居士等白言：「聖者！",
    "T23n1442_028:0781c25_2": "若佛世尊未出于世，諸外道輩是我福田。",
    "T23n1442_028:0781c26_3": "今佛出世，仁等是我勝妙福田，我等來請仁不許者，我等豈可棄善路糧而向他世。」",
    "T23n1442_028:0781c28_4": "時諸苾芻以緣白佛，佛言：「若人來請，應可受之。」",
    "T23n1442_028:0781c29_5": "彼設供時闕少座席，至苾芻處求借暫用，苾芻不與，佛言：「應與。」",
    "T23n1442_028:0782a02_6": "苾芻食訖自持而歸，俗人告曰：「仁等當去，我自持還。」",
    "T23n1442_028:0782a03_7": "苾芻畏懼不肯留與，佛言：「留與。」",
    "T23n1442_028:0782a04_0": "施主報曰：「聖者！",
    "T23n1442_028:0782a04_1": "且住飲非時漿。」",
    "T23n1442_028:0782a04_2": "苾芻不許，佛言：「應住飲已方行。」",
    "T23n1442_028:0782a05_3": "時諸俗人遇有緣事，所留之座不及送還，佛言：「應取。」",
    "T23n1442_028:0782a06_4": "時諸苾芻不知遣誰往取？",
    "T23n1442_028:0782a07_5": "佛言：「應鳴揵稚令少年者取。」",
    "T23n1442_028:0782a07_6": "復有俗人為設供事來就苾芻借所坐物，苾芻不與，彼便報曰：「我為仁等而設供養，仁等自坐何不與耶？」",
    "T23n1442_028:0782a10_7": "佛言：「應與。」",
    "T23n1442_028:0782a10_8": "時諸苾芻食了棄去，被賊所偷，佛言：「應令苾芻為守護者。」",
    "T23n1442_028:0782a11_9": "其守護人與俗同住，諸人問言：「聖者！",
    "T23n1442_028:0782a12_10": "豈可更欲重飡食耶？」",
    "T23n1442_028:0782a13_11": "苾芻報曰：「我不為食，看坐物耳。」",
    "T23n1442_028:0782a13_12": "俗人報曰：「我豈偷仁所留坐物？",
    "T23n1442_028:0782a14_13": "若不信者可自持將。」",
    "T23n1442_028:0782a14_14": "彼不能持，佛言：「應一邊住，勿雜俗人。」",
    "T23n1442_028:0782a15_15": "時諸俗人同前喚食，佛言：「若誦經者，應在一邊誦經而住。",
    "T23n1442_028:0782a17_16": "若修定者，應在一邊端思靜慮，仍觀坐物，俗徒散已當可持行。」",
    "T23n1442_028:0782a18_17": "時有殘食及油不淨之物污穢座具，苾芻棄去，佛言：「若殘食污應以水洗，若油污者應用澡豆。",
    "T23n1442_028:0782a20_18": "若不淨污，以土牛糞而揩洗之，方可持去。」",
    "T23n1442_028:0782a21_19": "如佛所教應為誦法者，時諸苾芻露地而坐被日光所迫，佛言：「應幕覆上。」",
    "T23n1442_028:0782a23_20": "時遭風雨棄之而去，遂便損壞，佛言：「應可收入。」",
    "T23n1442_028:0782a24_21": "不知誰收？",
    "T23n1442_028:0782a24_22": "佛言：「大眾詳收。」",
    "T23n1442_028:0782a24_23": "於耆年坐處多有敷設，老者力劣不能擎舉，佛言：「少者應收，上座老者可舉下行收入物。」",
    "T23n1442_028:0782a26_24": "時聚在一處致令爛壞，佛言：「分散安置。」",
    "T23n1442_028:0782a27_25": "時諸苾芻更不誦經典，佛言：「若露若覆隨情誦經。」",
    "T23n1442_028:0782a28_26": "時諸俗徒有敬信者，皆以真珠寶物金銀裝校，上妙衣服覆師子座。",
    "T23n1442_028:0782b01_27": "時諸苾芻不敢就坐，佛言：「作俗物想及無常想，坐時無過。」",
    "T23n1442_028:0782b02_28": "時遭風雨，苾芻但內僧物棄俗衣裳，因斯損壞，佛言：「應可內之。」",
    "T23n1442_028:0782b05_0": "時有施主造二住處：一在村中，一居蘭若。",
    "T23n1442_028:0782b05_1": "其村中寺臥具豐饒，在阿蘭若床褥踈寡。",
    "T23n1442_028:0782b06_2": "後於異時於蘭若中欲設大會，時諸苾芻見無座席，詣村中寺從其暫借，彼不肯與，佛言：「當與。",
    "T23n1442_028:0782b09_0": "若疑天雨及正雨時，即不應與。",
    "T23n1442_028:0782b09_1": "爾時在路若逢天雨應安樹下，或在牆邊以一覆上。」",
    "T23n1442_028:0782b10_2": "彼用好覆，佛言：「當以惡者而覆其上。」",
    "T23n1442_028:0782b11_3": "供設既了不即送還，皆作是念：「彼此皆是一施主物。」",
    "T23n1442_028:0782b12_4": "佛言：「此是定屬，不應餘用。」",
    "T23n1442_028:0782b13_5": "兩寺之物共相合雜難可辯知，佛言：「於其物上應書寺名，并可書彼施主名字，云是某甲施物。」",
    "T23n1442_028:0782b16_0": "時給孤獨長者來詣佛所，禮雙足已在一面坐，白佛言：「世尊！",
    "T23n1442_028:0782b17_1": "若佛世尊在眾首坐時，眾便威肅；若不坐時眾無威德。",
    "T23n1442_028:0782b18_2": "若佛世尊見聽許者，欲造贍部影像置於眾首。」",
    "T23n1442_028:0782b19_3": "世尊告曰：「隨意當作，置於眾首。」",
    "T23n1442_028:0782b20_4": "于時大眾在露地坐遇逢天雨，時諸苾芻棄像入寺。",
    "T23n1442_028:0782b21_5": "時有婆羅門居士等見已譏笑：「仁等何故棄擲大師？」",
    "T23n1442_028:0782b22_6": "佛言：「應令俗人及以求寂移像令入。",
    "T23n1442_028:0782b23_7": "若此皆無，汝諸苾芻作大師想應可舉入。」",
    "T23n1442_028:0782b25_0": "時有眾多苾芻，各遇時患無人瞻養，佛言：「若有病者，應當瞻視。」",
    "T23n1442_028:0782b26_1": "佛遣瞻病，苾芻不知使誰瞻視，佛言：「應從上座乃至下座，並應瞻病。」",
    "T23n1442_028:0782b27_2": "時有耆老苾芻皆來問疾佇立而住，因生患苦，佛言：「應坐看彼病人。」",
    "T23n1442_028:0782b29_3": "時諸苾芻自將座去，不信俗人見而怪問：「聖者今欲觀舞樂耶？」",
    "T23n1442_028:0782c01_4": "苾芻白佛，佛言：「諸看病者不應自持座去，其瞻病人於病者邊多置坐物。」",
    "T23n1442_028:0782c03_5": "時六眾苾芻亦來問疾，於病人所多作言話，時瞻病人報言：「具壽！",
    "T23n1442_028:0782c05_0": "且宜可去，廢供病者。」",
    "T23n1442_028:0782c05_1": "六眾報曰：「隨汝意作，誰復相遮？」",
    "T23n1442_028:0782c06_2": "報言：「仁當觀察，我欲他行。」",
    "T23n1442_028:0782c06_3": "六眾報曰：「病者若亡汝收六物，因何令我看病人乎？」",
    "T23n1442_028:0782c07_4": "作是罵已，令病者觀察雜物，即便出去。",
    "T23n1442_028:0782c08_5": "于時病人不能收攝，遂致虧損，以事白佛。",
    "T23n1442_028:0782c09_6": "佛言：「有五種人不應囑授令其觀察。",
    "T23n1442_028:0782c10_7": "云何為五？",
    "T23n1442_028:0782c10_8": "一、無慚恥者，二、有讎隙者，三、年衰老者，四、病無力者，五、未圓具者。」",
    "T23n1442_028:0782c13_0": "時具壽鄔波離問世尊曰：「若二苾芻同坐一座，若起去時誰當收舉？」",
    "T23n1442_028:0782c14_1": "佛言：「在後起者應收舉之，若一時起小者應收，如其同歲應共舉之。」",
    "T23n1442_028:0782c16_2": "時有親教軌範二師，出外經行，弟子門徒住在寺內，於諸善品不能增長，如蓮花乏水，佛言：「二師出時弟子隨去。」",
    "T23n1442_028:0782c18_3": "時彼二師自持床坐，弟子隨後垂手而行，佛言：「弟子門人應持床座隨逐而去。」",
    "T23n1442_028:0782c20_4": "時彼二師於經行處自為灑掃，弟子閑住，佛言：「弟子門人若見其師執掃篲，時弟子代為令其安住，若師被眾差為灑掃人，不代無過。」",
    "T23n1442_028:0782c23_5": "若彼二師為針線作，時弟子閑住，佛言：「應可代為，勿令辛苦。",
    "T23n1442_028:0782c24_6": "師被眾差作縫衣者，不代無過。」",
    "T23n1442_028:0782c25_7": "時諸弟子受業之時，受得業已即在師前而為誦習，佛言：「受得業已，應離聞處、在見處而為誦習。",
    "T23n1442_028:0782c27_8": "其習定者，受得法已，可向餘處靜慮安心。",
    "T23n1442_028:0782c28_9": "若見二師為眾使時，亦應隨時相問代彼執勞。",
    "T23n1442_028:0782c29_10": "若共二師出經行時，將座去者應可持還。」",
    "T23n1442_028:0783a01_11": "時彼弟子在前而去，師便在後，遇有他事不得隨來，佛言：「弟子還時應問師曰：『師欲歸不？』",
    "T23n1442_028:0783a03_12": "若言：『歸！』",
    "T23n1442_028:0783a03_13": "者，應持座去。",
    "T23n1442_028:0783a04_14": "若言：『未歸！』",
    "T23n1442_028:0783a04_15": "不須持座。",
    "T23n1442_028:0783a04_16": "汝等苾芻如我所制，不依行者皆越法罪。」",
    "T23n1442_028:0783a06_0": "根本說一切有部毘奈耶卷第二十八"
}