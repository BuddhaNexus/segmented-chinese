{
    "T08n0227_009:0575c07_0": "小品般若波羅蜜經卷第九",
    "T08n0227_009:0575c09_0": "後秦龜茲國三藏鳩摩羅什譯",
    "T08n0227_009:0575c10_0": "◎稱揚菩薩品第二十三",
    "T08n0227_009:0575c11_0": "爾時須菩提白佛言：「世尊！",
    "T08n0227_009:0575c11_1": "菩薩行般若波羅蜜，即是行甚深義。」",
    "T08n0227_009:0575c12_2": "「如是，如是！",
    "T08n0227_009:0575c12_3": "須菩提！",
    "T08n0227_009:0575c12_4": "菩薩行般若波羅蜜，即是行甚深義。",
    "T08n0227_009:0575c13_5": "須菩提！",
    "T08n0227_009:0575c13_6": "菩薩所為甚難，行甚深義而不證是義，所謂若聲聞地、若辟支佛地。」",
    "T08n0227_009:0575c15_7": "「世尊！",
    "T08n0227_009:0575c15_8": "如我解佛所說義，菩薩所行不難。",
    "T08n0227_009:0575c16_9": "何以故？",
    "T08n0227_009:0575c16_10": "取證者不可得，所用取證法亦不可得，所證法亦不可得。",
    "T08n0227_009:0575c17_11": "若菩薩聞如是說，不驚不怖，不沒不退，當知是菩薩，行般若波羅蜜，亦不見我行般若波羅蜜。",
    "T08n0227_009:0575c19_12": "如是亦不分別。",
    "T08n0227_009:0575c20_13": "當知是菩薩，近阿耨多羅三藐三菩提，遠離聲聞、辟支佛地。",
    "T08n0227_009:0575c21_14": "「世尊！",
    "T08n0227_009:0575c21_15": "譬如虛空，不作是念：『是遠是近。』",
    "T08n0227_009:0575c22_16": "何以故？",
    "T08n0227_009:0575c22_17": "虛空無分別故。",
    "T08n0227_009:0575c22_18": "世尊！",
    "T08n0227_009:0575c23_0": "般若波羅蜜亦如是，不作是念：『聲聞、辟支佛地去我遠；阿耨多羅三藐三菩提去我近。』",
    "T08n0227_009:0575c24_1": "何以故？",
    "T08n0227_009:0575c25_2": "般若波羅蜜無分別故。",
    "T08n0227_009:0575c25_3": "「世尊！",
    "T08n0227_009:0575c25_4": "譬如幻所化人，不作是念：『幻師去我近，觀者去我遠。』",
    "T08n0227_009:0575c27_0": "何以故？",
    "T08n0227_009:0575c27_1": "世尊！",
    "T08n0227_009:0575c27_2": "幻所化人，無分別故。",
    "T08n0227_009:0575c27_3": "世尊！",
    "T08n0227_009:0575c27_4": "般若波羅蜜亦如是，不作是念：『聲聞、辟支佛地去我遠；阿耨多羅三藐三菩提去我近。』",
    "T08n0227_009:0575c29_5": "何以故？",
    "T08n0227_009:0576a01_6": "般若波羅蜜無分別故。",
    "T08n0227_009:0576a01_7": "「世尊！",
    "T08n0227_009:0576a01_8": "譬如影不作是念：『所因去我近，餘事去我遠。』",
    "T08n0227_009:0576a02_9": "何以故？",
    "T08n0227_009:0576a02_10": "影無分別故。",
    "T08n0227_009:0576a03_11": "世尊！",
    "T08n0227_009:0576a03_12": "般若波羅蜜亦如是，不作是念：『聲聞、辟支佛地去我遠；阿耨多羅三藐三菩提去我近。』",
    "T08n0227_009:0576a05_13": "何以故？",
    "T08n0227_009:0576a05_14": "般若波羅蜜無分別故。",
    "T08n0227_009:0576a06_0": "「世尊！",
    "T08n0227_009:0576a06_1": "如如來無憎無愛，般若波羅蜜亦如是無憎無愛。",
    "T08n0227_009:0576a07_2": "世尊！",
    "T08n0227_009:0576a07_3": "如如來無諸分別，般若波羅蜜亦如是無諸分別。",
    "T08n0227_009:0576a08_4": "世尊！",
    "T08n0227_009:0576a08_5": "如如來所化人，不作是念：『聲聞、辟支佛地去我遠；阿耨多羅三藐三菩提去我近。』",
    "T08n0227_009:0576a10_6": "何以故？",
    "T08n0227_009:0576a10_7": "如來所化人無分別故。",
    "T08n0227_009:0576a11_8": "世尊！",
    "T08n0227_009:0576a11_9": "般若波羅蜜亦如是不作，是念：『聲聞、辟支佛地去我遠；阿耨多羅三藐三菩提去我近。』",
    "T08n0227_009:0576a13_10": "何以故？",
    "T08n0227_009:0576a13_11": "般若波羅蜜無分別故。",
    "T08n0227_009:0576a14_12": "「世尊！",
    "T08n0227_009:0576a14_13": "如如來所化人，隨事能作，而無分別。",
    "T08n0227_009:0576a15_0": "世尊！",
    "T08n0227_009:0576a15_1": "般若波羅蜜亦如是，隨所修習，皆能成辦，而無所分別。",
    "T08n0227_009:0576a16_2": "世尊！",
    "T08n0227_009:0576a16_3": "譬如工匠，於機關木人，若男若女，隨所為事，皆能成辦，而無分別。",
    "T08n0227_009:0576a18_0": "世尊！",
    "T08n0227_009:0576a18_1": "般若波羅蜜亦如是，隨所修習，皆能成辦，而無分別。」",
    "T08n0227_009:0576a19_2": "須菩提白佛言：「世尊！",
    "T08n0227_009:0576a19_3": "菩薩行般若波羅蜜，即是行堅固義。」",
    "T08n0227_009:0576a20_4": "佛告須菩提：「菩薩行般若波羅蜜，即是行堅固義。」",
    "T08n0227_009:0576a21_5": "爾時欲界諸天子作是念：「若人發阿耨多羅三藐三菩提心，能行如是深般若波羅蜜，而不證實際，墮聲聞地、若辟支佛地，當知是菩薩所為甚難，一切世間所應敬禮。」",
    "T08n0227_009:0576a25_6": "須菩提語諸天子：「菩薩行深般若波羅蜜，而不取證，不足為難。",
    "T08n0227_009:0576a26_7": "若菩薩為無量無邊眾生故，發大莊嚴，而眾生畢竟不可得，所可度者不可得，而能發心：我當度之。",
    "T08n0227_009:0576a29_8": "爾乃為難。",
    "T08n0227_009:0576a29_9": "諸天子！",
    "T08n0227_009:0576a29_10": "是人欲度眾生，為欲度虛空。",
    "T08n0227_009:0576b01_11": "何以故？",
    "T08n0227_009:0576b01_12": "虛空離故，眾生亦離。",
    "T08n0227_009:0576b01_13": "是故當知是菩薩所為甚難，無眾生而為眾生，發大莊嚴。",
    "T08n0227_009:0576b03_14": "如人與虛空共鬪。",
    "T08n0227_009:0576b03_15": "佛說眾生不可得，眾生離故，可度者亦離；眾生離故，色亦離；眾生離故，受、想、行、識亦離；眾生離故，一切法亦離。",
    "T08n0227_009:0576b06_16": "若菩薩聞如是說，不驚不怖，不沒不退，當知是為行般若波羅蜜。」",
    "T08n0227_009:0576b07_17": "佛問須菩提：「菩薩何因緣故，不驚不怖，不沒不退。」",
    "T08n0227_009:0576b08_18": "「世尊！",
    "T08n0227_009:0576b08_19": "空故，不沒；無所有故，不沒。",
    "T08n0227_009:0576b09_20": "何以故？",
    "T08n0227_009:0576b09_21": "沒者，不可得；沒法，亦不可得；沒處，亦不可得。",
    "T08n0227_009:0576b10_22": "若菩薩聞如是說，不驚不怖，不沒不退，當知是為行般若波羅蜜。」",
    "T08n0227_009:0576b12_23": "「須菩提！",
    "T08n0227_009:0576b12_24": "菩薩如是行般若波羅蜜，釋提桓因與梵天王、眾生主自在天王，及諸天子，皆共敬禮。",
    "T08n0227_009:0576b14_25": "須菩提！",
    "T08n0227_009:0576b14_26": "不但釋提桓因、梵天王、眾生主自在天王，及諸天子敬禮是行般若波羅蜜菩薩，梵世諸天，梵輔天、梵眾天、大梵天、光天、少光天、無量光天、光音天、淨天、少淨天、無量淨天、遍淨天、無陰天、福生天、廣果天、無廣天、無熱天、妙見天、善見天、無小天上諸天，皆敬禮是行般若波羅蜜菩薩。",
    "T08n0227_009:0576b20_27": "須菩提！",
    "T08n0227_009:0576b20_28": "今現在無量阿僧祇世界諸佛，皆念是行般若波羅蜜菩薩。",
    "T08n0227_009:0576b22_29": "須菩提！",
    "T08n0227_009:0576b22_30": "若菩薩行般若波羅蜜時，為諸佛所念，當知是菩薩，即是阿毘跋致。",
    "T08n0227_009:0576b23_31": "「須菩提！",
    "T08n0227_009:0576b24_32": "假令如恒河沙等世界眾生，皆作惡魔，一一化作爾所惡魔。",
    "T08n0227_009:0576b25_33": "是諸惡魔，皆不能壞是行般若波羅蜜菩薩。",
    "T08n0227_009:0576b26_34": "須菩提！",
    "T08n0227_009:0576b26_35": "菩薩成就二法，惡魔不能壞。",
    "T08n0227_009:0576b27_36": "何等二？",
    "T08n0227_009:0576b27_37": "一者，觀一切法空；二者，不捨一切眾生。",
    "T08n0227_009:0576b28_38": "菩薩成就是二法，惡魔不能壞。",
    "T08n0227_009:0576b29_39": "「須菩提！",
    "T08n0227_009:0576b29_40": "復有二法，惡魔不能壞。",
    "T08n0227_009:0576b29_41": "何等二？",
    "T08n0227_009:0576c01_0": "一者，隨說能行；二者，諸佛所念。",
    "T08n0227_009:0576c01_1": "菩薩成就是二法，諸天皆來供養恭敬，請問安慰：『善男子！",
    "T08n0227_009:0576c03_0": "汝行是行，當疾得佛道；汝行是行，無救眾生，當為作救。",
    "T08n0227_009:0576c04_1": "無舍眾生，當為作舍；無依眾生，當為作依；無洲眾生，當為作洲；無究竟道眾生，當為作究竟道；無歸眾生，當為作歸；無明眾生，為作光明；無趣眾生，當為作趣。』",
    "T08n0227_009:0576c07_2": "何以故？",
    "T08n0227_009:0576c08_0": "是菩薩行般若波羅蜜行，成就是四功德。",
    "T08n0227_009:0576c08_1": "現在十方無量無邊阿僧祇世界諸佛，與比丘僧，圍繞說法時，悉皆稱揚讚歎，說其名字。",
    "T08n0227_009:0576c10_2": "須菩提！",
    "T08n0227_009:0576c11_3": "譬如我今稱揚讚歎實相菩薩，說其名字，及餘菩薩，於阿閦佛所，修行梵行，不離是般若波羅蜜行者。",
    "T08n0227_009:0576c13_4": "如是，須菩提！",
    "T08n0227_009:0576c13_5": "今現在十方諸佛，亦皆稱揚讚歎，說我國中諸菩薩名，修行梵行，不離般若波羅蜜行者。」",
    "T08n0227_009:0576c15_6": "須菩提白佛言：「世尊！",
    "T08n0227_009:0576c16_7": "一切諸佛說法時，普皆稱揚讚歎諸菩薩不？」",
    "T08n0227_009:0576c17_8": "「不也，須菩提！",
    "T08n0227_009:0576c17_9": "諸佛說法時，有稱讚者，有不稱讚者。",
    "T08n0227_009:0576c18_10": "須菩提！",
    "T08n0227_009:0576c18_11": "諸佛說法時，稱揚讚歎諸阿毘跋致菩薩。」",
    "T08n0227_009:0576c19_12": "「世尊！",
    "T08n0227_009:0576c19_13": "未得阿毘跋致者，諸佛說法時，亦皆稱揚讚歎不？」",
    "T08n0227_009:0576c20_14": "「須菩提！",
    "T08n0227_009:0576c20_15": "未得阿毘跋致者，諸佛亦有稱揚讚歎者。",
    "T08n0227_009:0576c21_16": "何者？",
    "T08n0227_009:0576c21_17": "是能隨學阿閦佛為菩薩時所行道者。",
    "T08n0227_009:0576c22_18": "如是菩薩，雖未得阿毘跋致，亦為諸佛稱揚讚歎。",
    "T08n0227_009:0576c23_19": "須菩提！",
    "T08n0227_009:0576c24_20": "有能隨學實相菩薩所行道者，如是菩薩雖未得阿毘跋致，亦為諸佛稱揚讚歎。",
    "T08n0227_009:0576c26_0": "復次，須菩提！",
    "T08n0227_009:0576c26_1": "有菩薩行般若波羅蜜，信解一切法無生，而未得無生法忍；信解一切法空，而於阿毘跋致地中，未得自在。",
    "T08n0227_009:0576c28_2": "能行一切法寂滅相，而未入阿毘跋致地。",
    "T08n0227_009:0576c29_3": "須菩提！",
    "T08n0227_009:0576c29_4": "菩薩如是行者，諸佛說法時，亦皆稱揚讚歎。",
    "T08n0227_009:0577a01_5": "未得阿毘跋致，而為諸佛說法時稱揚讚歎者，則離聲聞、辟支佛地，近於佛地，必得阿耨多羅三藐三菩提記。",
    "T08n0227_009:0577a04_6": "須菩提！",
    "T08n0227_009:0577a04_7": "若菩薩行般若波羅蜜，諸佛說法時稱揚讚歎者，當知是菩薩，必至阿毘跋致。」",
    "T08n0227_009:0577a06_8": "◎◎摩訶般若波羅蜜囑累品第二十四佛告須菩提：「若菩薩聞是甚深般若波羅蜜，信解不疑，不悔不難，是菩薩當於阿閦佛，及諸菩薩所，聞深般若波羅蜜，亦復信解。",
    "T08n0227_009:0577a10_9": "須菩提！",
    "T08n0227_009:0577a11_10": "菩薩若能信解如佛所說般若波羅蜜，是人必至阿毘跋致。",
    "T08n0227_009:0577a12_11": "須菩提！",
    "T08n0227_009:0577a12_12": "若人但聞般若波羅蜜，尚得饒益，何況信解如所說行。",
    "T08n0227_009:0577a13_13": "當住薩婆若。」",
    "T08n0227_009:0577a14_14": "須菩提白佛言：「世尊！",
    "T08n0227_009:0577a14_15": "若離如，更無法可得。",
    "T08n0227_009:0577a15_16": "誰當住薩婆若？",
    "T08n0227_009:0577a15_17": "誰當得阿耨多羅三藐三菩提？",
    "T08n0227_009:0577a16_18": "誰當說法？」",
    "T08n0227_009:0577a16_19": "佛告須菩提：「汝所問離如更無法可得，誰當住薩婆若，誰當得阿耨多羅三藐三菩提，誰當說法者。",
    "T08n0227_009:0577a18_20": "如是，如是！",
    "T08n0227_009:0577a18_21": "須菩提！",
    "T08n0227_009:0577a19_22": "離如更無法，住如中。",
    "T08n0227_009:0577a19_23": "如尚不可得，何況住如者。",
    "T08n0227_009:0577a20_24": "如，不能得阿耨多羅三藐三菩提；離如，亦不能得阿耨多羅三藐三菩提。",
    "T08n0227_009:0577a21_25": "如，無說法者；離如，亦無說法者。」",
    "T08n0227_009:0577a22_26": "爾時釋提桓因白佛言：「世尊！",
    "T08n0227_009:0577a23_27": "無住如者，無得阿耨多羅三藐三菩提者，無說法者。",
    "T08n0227_009:0577a24_28": "而菩薩聞是深法，不疑不悔不難，而欲得阿耨多羅三藐三菩提，是為甚難。」",
    "T08n0227_009:0577a26_29": "須菩提語釋提桓因：「憍尸迦！",
    "T08n0227_009:0577a26_30": "如所說，菩薩聞是深法，不疑不悔不難，欲得阿耨多羅三藐三菩提，是為甚難者。",
    "T08n0227_009:0577a28_31": "憍尸迦！",
    "T08n0227_009:0577a28_32": "一切法空，此中誰當疑悔難者？」",
    "T08n0227_009:0577a29_33": "釋提桓因語須菩提：「如所說者，皆因於空，而無所礙。",
    "T08n0227_009:0577b01_34": "譬如仰射虛空，箭去無礙。",
    "T08n0227_009:0577b02_35": "須菩提！",
    "T08n0227_009:0577b02_36": "所說無礙，亦如是。」",
    "T08n0227_009:0577b02_37": "爾時釋提桓因白佛言：「世尊！",
    "T08n0227_009:0577b03_38": "我如是說，如是答，為隨如來說，隨法答不？」",
    "T08n0227_009:0577b04_39": "「憍尸迦！",
    "T08n0227_009:0577b04_40": "汝如是說，如是答，為隨如來說，為隨法答，皆為正答。",
    "T08n0227_009:0577b05_41": "憍尸迦！",
    "T08n0227_009:0577b05_42": "須菩提所說，皆因於空。",
    "T08n0227_009:0577b06_43": "須菩提尚不能得般若波羅蜜，何況行般若波羅蜜者；尚不得阿耨多羅三藐三菩提，何況得阿耨多羅三藐三菩提者；尚不得薩婆若，何況得薩婆若者；尚不得如，何況得如者；尚不得無生，何況得無生者；尚不得諸力，何況得諸力者；尚不得無所畏，何況得無所畏者；尚不得法，何況說法者。",
    "T08n0227_009:0577b13_0": "憍尸迦！",
    "T08n0227_009:0577b13_1": "須菩提常樂遠離，樂無所得行。",
    "T08n0227_009:0577b13_2": "憍尸迦！",
    "T08n0227_009:0577b14_3": "是須菩提所行，於菩薩所行，百分不及一，百千萬億分不及一，乃至算數譬喻所不能及。",
    "T08n0227_009:0577b16_4": "憍尸迦！",
    "T08n0227_009:0577b16_5": "唯除如來所行，菩薩行般若波羅蜜，於餘行中，最大最勝，最上最妙。",
    "T08n0227_009:0577b17_6": "菩薩所行，亦於聲聞、辟支佛所行，最大最勝，最上最妙。",
    "T08n0227_009:0577b19_0": "是故，憍尸迦！",
    "T08n0227_009:0577b19_1": "若人欲於一切眾生中最上者，當行菩薩所行般若波羅蜜。」",
    "T08n0227_009:0577b20_2": "爾時會中忉利諸天子，以天曼陀羅華，散佛上。",
    "T08n0227_009:0577b21_3": "六百比丘從座而起，偏袒右肩，右膝著地，合掌向佛。",
    "T08n0227_009:0577b22_4": "佛神力故，花悉滿掬，即以此華，散佛上。",
    "T08n0227_009:0577b23_5": "散已，作是言：「世尊！",
    "T08n0227_009:0577b24_6": "我等皆當行是上行。」",
    "T08n0227_009:0577b24_7": "佛即微笑。",
    "T08n0227_009:0577b24_8": "諸佛常法，若微笑時，青黃赤白無量色光，從口而出。",
    "T08n0227_009:0577b26_0": "是諸光明，遍照無量無邊世界，上至梵天，還遶身三匝，從頂上入。",
    "T08n0227_009:0577b27_1": "阿難即從座而起，偏袒右肩，右膝著地，合掌向佛，白佛言：「世尊！",
    "T08n0227_009:0577b28_2": "何因緣故微笑？",
    "T08n0227_009:0577b29_3": "諸佛不以無因緣而笑。」",
    "T08n0227_009:0577b29_4": "佛告阿難：「是六百比丘，當於星宿劫得成佛，同號散花。",
    "T08n0227_009:0577c01_5": "阿難！",
    "T08n0227_009:0577c02_6": "是諸如來，比丘僧數，悉皆同等，壽命亦等，俱二萬劫。",
    "T08n0227_009:0577c03_7": "彼諸比丘，從是已後，在所生處，常得出家，其世界常雨五色好華。",
    "T08n0227_009:0577c04_8": "是故，阿難！",
    "T08n0227_009:0577c04_9": "若人欲行上行，當行般若波羅蜜。",
    "T08n0227_009:0577c05_10": "若菩薩欲行如來行，當行般若波羅蜜。",
    "T08n0227_009:0577c06_11": "阿難！",
    "T08n0227_009:0577c06_12": "若菩薩行般若波羅蜜，當知是人，從人間命終，若於兜率天上命終，來生人間。",
    "T08n0227_009:0577c08_13": "何以故？",
    "T08n0227_009:0577c08_14": "人中、兜率天上行般若波羅蜜易故。",
    "T08n0227_009:0577c09_15": "阿難！",
    "T08n0227_009:0577c09_16": "若菩薩行般若波羅蜜，信樂受持，讀誦書寫。",
    "T08n0227_009:0577c10_17": "書寫已，以般若波羅蜜，示教利喜，諸餘菩薩。",
    "T08n0227_009:0577c11_18": "當知是人，為如來所見，當知是人，於諸佛所，種諸善根，不於弟子所種善根。",
    "T08n0227_009:0577c13_19": "阿難！",
    "T08n0227_009:0577c13_20": "若菩薩學般若波羅蜜，不驚不畏，信樂受持讀誦，如所說行，當知是人，至現在佛所。",
    "T08n0227_009:0577c15_21": "若有信般若波羅蜜，不謗不逆，當知是人，已供養諸佛。",
    "T08n0227_009:0577c16_22": "阿難！",
    "T08n0227_009:0577c16_23": "若人於佛所種善根，求阿羅漢、辟支佛，是善根不虛，亦不離般若波羅蜜。",
    "T08n0227_009:0577c18_24": "是故，阿難！",
    "T08n0227_009:0577c18_25": "我今以般若波羅蜜，囑累於汝。",
    "T08n0227_009:0577c19_26": "「阿難！",
    "T08n0227_009:0577c19_27": "我所說法，唯除般若波羅蜜，有所受持。",
    "T08n0227_009:0577c20_28": "若忘失，其過尚少。",
    "T08n0227_009:0577c20_29": "汝若受持般若波羅蜜，乃至忘失一句，其過甚重。",
    "T08n0227_009:0577c21_30": "是故，阿難！",
    "T08n0227_009:0577c22_31": "我以般若波羅蜜，囑累於汝。",
    "T08n0227_009:0577c22_32": "汝所聞受持，皆應讀誦，悉令通利，善念在心，當令章句分明。",
    "T08n0227_009:0577c24_33": "何以故？",
    "T08n0227_009:0577c24_34": "般若波羅蜜，是過去、未來、現在諸佛法藏故。",
    "T08n0227_009:0577c25_35": "「阿難！",
    "T08n0227_009:0577c25_36": "若人於今現在，欲以慈心恭敬供養我者，是人當以是心，供養般若波羅蜜，受持讀誦，如所說行，即是供養於我。",
    "T08n0227_009:0577c28_37": "阿難！",
    "T08n0227_009:0577c28_38": "是人不但供養於我，亦為恭敬供養過去、未來、現在諸佛。",
    "T08n0227_009:0577c29_39": "「阿難！",
    "T08n0227_009:0577c29_40": "汝若愛重，不捨於我，亦應如是愛重，不捨般若波羅蜜，乃至一句，慎莫忘失。",
    "T08n0227_009:0578a02_41": "「阿難！",
    "T08n0227_009:0578a02_42": "我為囑累般若波羅蜜因緣故，若於一劫百劫、千萬億那由他劫，乃至如恒河沙等劫，說不可盡。",
    "T08n0227_009:0578a04_43": "阿難！",
    "T08n0227_009:0578a04_44": "今但略說。",
    "T08n0227_009:0578a04_45": "如我今為大師，過去現在十方諸佛，於一切世間天、人、阿修羅中，亦為大師。",
    "T08n0227_009:0578a06_46": "般若波羅蜜亦於一切世間天、人、阿修羅中，而作大師。",
    "T08n0227_009:0578a07_47": "有如是等無量因緣故，我於一切世間天、人、阿修羅中，以般若波羅蜜，囑累於汝。」",
    "T08n0227_009:0578a09_48": "佛告阿難：「若人愛重佛，愛重法，愛重僧，愛重過去、未來、現在諸佛阿耨多羅三藐三菩提，當以是愛重，愛重般若波羅蜜。",
    "T08n0227_009:0578a12_49": "此則是我所用教化。",
    "T08n0227_009:0578a12_50": "阿難！",
    "T08n0227_009:0578a12_51": "若有人受持讀誦般若波羅蜜，當知是人，則為受持過去、未來、現在諸佛阿耨多羅三藐三菩提。",
    "T08n0227_009:0578a15_0": "「阿難！",
    "T08n0227_009:0578a15_1": "般若波羅蜜欲斷絕時，若欲護助者，是人則是護助過去、未來、現在諸佛阿耨多羅三藐三菩提。",
    "T08n0227_009:0578a17_2": "何以故？",
    "T08n0227_009:0578a17_3": "阿難！",
    "T08n0227_009:0578a17_4": "諸佛阿耨多羅三藐三菩提，皆從般若波羅蜜生。",
    "T08n0227_009:0578a18_5": "阿難！",
    "T08n0227_009:0578a18_6": "若過去諸佛阿耨多羅三藐三菩提，皆從般若波羅蜜生；未來諸佛阿耨多羅三藐三菩提，亦從般若波羅蜜生；現在無量阿僧祇世界諸佛阿耨多羅三藐三菩提，亦從般若波羅蜜生。",
    "T08n0227_009:0578a22_7": "是故，阿難！",
    "T08n0227_009:0578a23_8": "若菩薩欲得阿耨多羅三藐三菩提，當善學六波羅蜜。",
    "T08n0227_009:0578a24_9": "何以故？",
    "T08n0227_009:0578a24_10": "阿難！",
    "T08n0227_009:0578a24_11": "諸波羅蜜是諸菩薩母，能生諸佛。",
    "T08n0227_009:0578a25_12": "若菩薩學是六波羅蜜，當得阿耨多羅三藐三菩提。",
    "T08n0227_009:0578a26_13": "是故，阿難！",
    "T08n0227_009:0578a26_14": "我以六波羅蜜，重囑累汝。",
    "T08n0227_009:0578a27_15": "何以故？",
    "T08n0227_009:0578a27_16": "是六波羅蜜，是諸佛無盡法藏。",
    "T08n0227_009:0578a28_17": "「阿難！",
    "T08n0227_009:0578a28_18": "汝若因小乘法，為小乘人說，三千大千世界眾生，皆以是法，證阿羅漢。",
    "T08n0227_009:0578b01_0": "汝為弟子，功德蓋少不足言；若以六波羅蜜，為菩薩說，汝為弟子，功德具足，我則喜悅。",
    "T08n0227_009:0578b03_1": "阿難！",
    "T08n0227_009:0578b03_2": "若人以是小乘法，教三千大千世界眾生，得阿羅漢證，是諸布施持戒，修善福德，寧為多不？」",
    "T08n0227_009:0578b05_3": "阿難言：「甚多，世尊！」",
    "T08n0227_009:0578b05_4": "佛告阿難：「是福雖多，不如聲聞人，為菩薩說般若波羅蜜，乃至一日，其福甚多。",
    "T08n0227_009:0578b07_5": "阿難！",
    "T08n0227_009:0578b07_6": "置此一日，若從旦至食時，置從旦至食時，乃至一漏刻頃，置是一漏刻頃，乃至須臾，為菩薩說法，是人於一切聲聞、辟支佛，善根福德不可相比。",
    "T08n0227_009:0578b10_7": "若菩薩如是行，如是念，於阿耨多羅三藐三菩提退轉者，無有是處。」",
    "T08n0227_009:0578b13_0": "摩訶般若波羅蜜見阿閦佛品第二十五佛說般若波羅蜜是時會中，四眾比丘、比丘尼、優婆塞、優婆夷，天、龍、夜叉、乾闥婆、阿修羅、迦樓羅、緊那羅、摩睺羅伽、人非人等，佛神力故，見阿閦佛在大會中，恭敬圍繞，而為說法。",
    "T08n0227_009:0578b18_0": "如大海水，不可移動。",
    "T08n0227_009:0578b18_1": "時諸比丘，皆阿羅漢，諸漏已盡，無復煩惱，心得自在，及諸菩薩摩訶薩，其數無量。",
    "T08n0227_009:0578b20_2": "佛攝神力，大會四眾等，皆不復見阿閦如來，及聲聞菩薩，國界嚴飾。",
    "T08n0227_009:0578b21_3": "佛告阿難：「一切法亦如是，不與眼作對。",
    "T08n0227_009:0578b22_4": "如今阿閦佛，及阿羅漢、諸菩薩眾，皆不復現。",
    "T08n0227_009:0578b23_5": "何以故？",
    "T08n0227_009:0578b23_6": "法不見法，法不知法。",
    "T08n0227_009:0578b24_7": "阿難！",
    "T08n0227_009:0578b24_8": "一切法，非知者，非見者，無作者，無貪著，不分別故。",
    "T08n0227_009:0578b25_9": "「阿難！",
    "T08n0227_009:0578b25_10": "一切法不可思議，猶如幻人；一切法無受者，不堅牢故。",
    "T08n0227_009:0578b26_11": "菩薩如是行者，名為行般若波羅蜜，於法亦無所著。",
    "T08n0227_009:0578b27_12": "菩薩如是學者，名為學般若波羅蜜。",
    "T08n0227_009:0578b28_13": "阿難！",
    "T08n0227_009:0578b28_14": "若菩薩欲到一切法彼岸，當學般若波羅蜜。",
    "T08n0227_009:0578b29_15": "何以故？",
    "T08n0227_009:0578c01_16": "阿難！",
    "T08n0227_009:0578c01_17": "學般若波羅蜜，於諸學中，最為第一，安樂利益諸世間故。",
    "T08n0227_009:0578c02_18": "「阿難！",
    "T08n0227_009:0578c02_19": "如是學者，無依止者，為作依止。",
    "T08n0227_009:0578c03_20": "如是學者，諸佛所許，諸佛所讚。",
    "T08n0227_009:0578c04_0": "諸佛如是學已，能以足指震動三千大千世界。",
    "T08n0227_009:0578c05_0": "阿難！",
    "T08n0227_009:0578c05_1": "諸佛學是般若波羅蜜，於過去、未來、現在一切法中，得無礙知見。",
    "T08n0227_009:0578c06_2": "阿難！",
    "T08n0227_009:0578c06_3": "是故般若波羅蜜，最上最妙。",
    "T08n0227_009:0578c07_4": "「阿難！",
    "T08n0227_009:0578c07_5": "若欲稱量般若波羅蜜，即是稱量虛空。",
    "T08n0227_009:0578c08_6": "何以故？",
    "T08n0227_009:0578c08_7": "是般若波羅蜜無量故。",
    "T08n0227_009:0578c09_8": "阿難！",
    "T08n0227_009:0578c09_9": "我不說有般若波羅蜜有限有量。",
    "T08n0227_009:0578c10_0": "阿難！",
    "T08n0227_009:0578c10_1": "名字章句語言有量，般若波羅蜜無量。」",
    "T08n0227_009:0578c11_0": "「世尊！",
    "T08n0227_009:0578c11_1": "何因緣故，般若波羅蜜無量？」",
    "T08n0227_009:0578c11_2": "「阿難！",
    "T08n0227_009:0578c11_3": "般若波羅蜜，無盡故無量；般若波羅蜜，離故無量。",
    "T08n0227_009:0578c12_4": "阿難！",
    "T08n0227_009:0578c13_5": "過去諸佛皆從般若波羅蜜出，而般若波羅蜜不盡；未來諸佛皆從般若波羅蜜出，而般若波羅蜜不盡；現在無量世界諸佛皆從般若波羅蜜出，而般若波羅蜜不盡。",
    "T08n0227_009:0578c16_6": "是故，般若波羅蜜已不盡，今不盡，當不盡。",
    "T08n0227_009:0578c17_7": "阿難！",
    "T08n0227_009:0578c17_8": "若人欲盡般若波羅蜜，為欲盡虛空。」",
    "T08n0227_009:0578c18_9": "爾時須菩提作是念：「是事甚深，我當問佛。」",
    "T08n0227_009:0578c19_10": "即白佛言：「世尊！",
    "T08n0227_009:0578c20_0": "般若波羅蜜無盡耶？」",
    "T08n0227_009:0578c20_1": "「須菩提！",
    "T08n0227_009:0578c20_2": "般若波羅蜜無盡。",
    "T08n0227_009:0578c21_3": "虛空無盡故，般若波羅蜜無盡。」",
    "T08n0227_009:0578c21_4": "「世尊！",
    "T08n0227_009:0578c21_5": "應云何出生般若波羅蜜？」",
    "T08n0227_009:0578c22_6": "「須菩提！",
    "T08n0227_009:0578c22_7": "色無盡故，是生般若波羅蜜；受、想、行、識無盡故，是生般若波羅蜜。",
    "T08n0227_009:0578c24_8": "須菩提！",
    "T08n0227_009:0578c24_9": "菩薩坐道場時，如是觀十二因緣，離於二邊，是為菩薩不共之法。",
    "T08n0227_009:0578c25_10": "若菩薩如是觀因緣法，不墮聲聞、辟支佛地，疾近薩婆若，必得阿耨多羅三藐三菩提。",
    "T08n0227_009:0578c27_11": "「須菩提！",
    "T08n0227_009:0578c27_12": "若諸菩薩有退轉者，不得如是念，不知菩薩行般若波羅蜜，云何以無盡法，觀十二因緣？",
    "T08n0227_009:0578c29_13": "須菩提！",
    "T08n0227_009:0579a01_0": "若諸菩薩有退轉者，不得如是方便之力。",
    "T08n0227_009:0579a01_1": "須菩提！",
    "T08n0227_009:0579a02_2": "若諸菩薩不退轉者，皆得如是方便之力，所謂菩薩行般若波羅蜜，以如是無盡法，觀十二因緣。",
    "T08n0227_009:0579a04_3": "若菩薩如是觀時，不見諸法，無因緣生；亦不見諸法。",
    "T08n0227_009:0579a05_4": "常不見諸法作者受者。",
    "T08n0227_009:0579a05_5": "須菩提！",
    "T08n0227_009:0579a06_6": "是名菩薩行般若波羅蜜時，觀十二因緣法。",
    "T08n0227_009:0579a07_7": "「須菩提！",
    "T08n0227_009:0579a07_8": "若菩薩行般若波羅蜜時，不見色，不見受、想、行、識，不見此佛世界，不見彼佛世界，亦不見有法，見此佛世界、彼佛世界。",
    "T08n0227_009:0579a09_9": "須菩提！",
    "T08n0227_009:0579a10_10": "若有菩薩能如是行般若波羅蜜，是時惡魔憂愁，如箭入心。",
    "T08n0227_009:0579a11_11": "譬如新喪父母，甚大憂毒。",
    "T08n0227_009:0579a12_12": "菩薩亦如是，行般若波羅蜜，惡魔甚大憂毒。」",
    "T08n0227_009:0579a13_13": "「世尊！",
    "T08n0227_009:0579a13_14": "但一惡魔愁毒，三千世界惡魔皆悉愁毒耶？」",
    "T08n0227_009:0579a14_15": "「須菩提！",
    "T08n0227_009:0579a14_16": "是諸惡魔皆悉憂毒，各於坐處，不能自安。",
    "T08n0227_009:0579a15_17": "須菩提！",
    "T08n0227_009:0579a15_18": "菩薩如是行般若波羅蜜，一切世間天、人、阿修羅，無能得便，不見有法可退者。",
    "T08n0227_009:0579a17_19": "是故，須菩提！",
    "T08n0227_009:0579a17_20": "菩薩欲得阿耨多羅三藐三菩提，當如是行般若波羅蜜。",
    "T08n0227_009:0579a18_21": "菩薩如是行般若波羅蜜時，則具足檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜。",
    "T08n0227_009:0579a21_22": "菩薩行般若波羅蜜時，則具足諸波羅蜜，亦能具足方便力。",
    "T08n0227_009:0579a22_23": "是菩薩行般若波羅蜜，諸有所作，生便能知。",
    "T08n0227_009:0579a23_24": "是故，須菩提！",
    "T08n0227_009:0579a23_25": "菩薩欲得方便力者，當學般若波羅蜜，當修般若波羅蜜。",
    "T08n0227_009:0579a25_26": "「須菩提！",
    "T08n0227_009:0579a25_27": "若菩薩行般若波羅蜜，生般若波羅蜜時，應念現在無量無邊世界諸佛，諸佛薩婆若智，皆從般若波羅蜜生。",
    "T08n0227_009:0579a27_28": "菩薩如是念時，應如是思惟：『如十方諸佛所得諸法相，我亦當得。",
    "T08n0227_009:0579a29_29": "須菩提！",
    "T08n0227_009:0579a29_30": "菩薩行般若波羅蜜，應生如是念。』",
    "T08n0227_009:0579b01_31": "須菩提！",
    "T08n0227_009:0579b01_32": "若菩薩能生如是念，乃至彈指頃，勝於如恒河沙劫，布施福德，何況一日半日，當知是菩薩，必至阿毘跋致；當知是菩薩，為諸佛所念。",
    "T08n0227_009:0579b04_33": "「須菩提！",
    "T08n0227_009:0579b04_34": "菩薩為諸佛所念者，不生餘處，必當立於阿耨多羅三藐三菩提。",
    "T08n0227_009:0579b06_0": "是菩薩終不墮三惡道，常生好處，不離諸佛。",
    "T08n0227_009:0579b07_0": "須菩提！",
    "T08n0227_009:0579b07_1": "菩薩行般若波羅蜜，生般若波羅蜜，乃至彈指頃得如是功德，何況一日，若過一日。",
    "T08n0227_009:0579b09_2": "如香象菩薩，今在阿閦佛所，行菩薩道，常不離般若波羅蜜行。」",
    "T08n0227_009:0579b10_3": "說是法時，諸比丘眾，一切大會天、人、阿修羅，皆大歡喜。",
    "T08n0227_009:0579b12_0": "摩訶般若波羅蜜隨知品第二十六",
    "T08n0227_009:0579b13_0": "佛告須菩提：「一切法無分別，當知般若波羅蜜亦如是；一切法無壞，當知般若波羅蜜亦如是；一切法但假名字，當知般若波羅蜜亦如是；一切法以言說故有，當知般若波羅蜜亦如是；又此言說，無所有，無處所，當知般若波羅蜜亦如是；一切法虛假為用，當知般若波羅蜜亦如是；一切法無量，當知般若波羅蜜亦如是；色無量，當知般若波羅蜜亦如是；受、想、行、識無量，當知般若波羅蜜亦如是；一切法無相，當知般若波羅蜜亦如是；一切法通達相，當知般若波羅蜜亦如是；一切法本來清淨，當知般若波羅蜜亦如是；一切法無言說，當知般若波羅蜜亦如是；一切法同於滅，當知般若波羅蜜亦如是；一切法如涅槃，當知般若波羅蜜亦如是；一切法不來不去，無所生，當知般若波羅蜜亦如是；一切法無彼我，當知般若波羅蜜亦如是；賢聖畢竟清淨，當知般若波羅蜜亦如是；捨一切檐，當知般若波羅蜜亦如是。",
    "T08n0227_009:0579c02_1": "何以故？",
    "T08n0227_009:0579c02_2": "色無形無處，自性無故；受、想、行、識無形無處，自性無故。",
    "T08n0227_009:0579c03_3": "「一切法無熱，當知般若波羅蜜亦如是；一切法無染無離，當知般若波羅蜜亦如是。",
    "T08n0227_009:0579c05_4": "何以故？",
    "T08n0227_009:0579c05_5": "色無所有故，無染無離；受、想、行、識無所有故，無染無離。",
    "T08n0227_009:0579c06_6": "「一切法性清淨，當知般若波羅蜜亦如是；一切法無繫著，當知般若波羅蜜亦如是；一切法是菩提覺以佛慧，當知般若波羅蜜亦如是；一切法空、無相、無作，當知般若波羅蜜亦如是；一切法是藥，慈心為首，當知般若波羅蜜亦如是；一切法梵相慈相，無過無恚，當知般若波羅蜜亦如是；大海無邊，當知般若波羅蜜亦如是；虛空無邊，當知般若波羅蜜亦如是；日照無邊，當知般若波羅蜜亦如是；色離，當知般若波羅蜜亦如是；受、想、行、識離，當知般若波羅蜜亦如是；一切音聲無邊，當知般若波羅蜜亦如是；諸性無邊，當知般若波羅蜜亦如是；集無量善法，當知般若波羅蜜亦如是；一切法三昧無邊，當知般若波羅蜜亦如是；佛法無邊，當知般若波羅蜜亦如是；法無邊，當知般若波羅蜜亦如是；空無邊，當知般若波羅蜜亦如是；心心數法無邊，當知般若波羅蜜亦如是；諸心所行無邊，當知般若波羅蜜亦如是；善法無量，當知般若波羅蜜亦如是；不善法無量，當知般若波羅蜜亦如是；如師子吼，當知般若波羅蜜亦如是。",
    "T08n0227_009:0579c27_7": "何以故？",
    "T08n0227_009:0579c27_8": "色如大海，受、想、行、識如大海；色如虛空，受、想、行、識如虛空；色如須彌山莊嚴，受、想、行、識如須彌山莊嚴；色如日光，受、想、行、識如日光；色如聲無邊，受、想、行、識如聲無邊；色如眾生性無邊，受、想、行、識如眾生性無邊；色如地，受、想、行、識如地；色如水，受、想、行、識如水；色如火，受、想、行、識如火；色如風，受、想、行、識如風；色如空種，受、想、行、識如空種；色離集善相，受、想、行、識離集善相；色離和合法，受、想、行、識離和合法；色三昧故無邊，受、想、行、識三昧故無邊。",
    "T08n0227_009:0580a08_9": "色，色離色性，色如是佛法。",
    "T08n0227_009:0580a09_10": "受、想、行、識，識離識性，識如是佛法。",
    "T08n0227_009:0580a10_11": "色相無邊，受、想、行、識相無邊；色空無邊，受、想、行、識空無邊；色心所行故無邊，受、想、行、識心所行故無邊；色中善不善不可得，受、想、行、識中善不善不可得；色不可壞，受、想、行、識不可壞；色是師子吼，受、想、行、識是師子吼。",
    "T08n0227_009:0580a14_12": "當知般若波羅蜜亦如是。」",
    "T08n0227_009:0580a16_0": "小品般若經卷第九"
}