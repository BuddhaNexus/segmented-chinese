{
    "T12n0395_001:1118a06_0": "佛說當來變經",
    "T12n0395_001:1118a08_0": "西晉月氏國三藏竺法護譯",
    "T12n0395_001:1118a09_0": "聞如是：一時，佛在舍衛國祇樹給孤獨園，與大比丘眾俱，比丘五百及諸菩薩。",
    "T12n0395_001:1118a11_0": "爾時，世尊告諸比丘：「將來之世，當有比丘，因有一法不從法化，令法毀滅，不得長益。",
    "T12n0395_001:1118a12_1": "何謂為一？",
    "T12n0395_001:1118a13_2": "不護禁戒，不能守心，不修智慧，放逸其意，唯求善名不順道教，不肯勤慕度世之業。",
    "T12n0395_001:1118a15_3": "是為一事，令法毀滅。」",
    "T12n0395_001:1118a16_0": "佛告比丘：「復有二事，令法毀滅。",
    "T12n0395_001:1118a16_1": "何謂為二？",
    "T12n0395_001:1118a16_2": "一、不護禁戒，不攝其心，不修智慧，畜妻養子放心恣意，賈作治生以共相活。",
    "T12n0395_001:1118a18_3": "二、伴黨相著憎奉法者，欲令陷墮故為言義，謂之諛諂；內犯惡行外佯清白。",
    "T12n0395_001:1118a20_4": "是為二事，令法毀滅。」",
    "T12n0395_001:1118a22_0": "佛告諸比丘：「復有三事，令法毀滅。",
    "T12n0395_001:1118a22_1": "何謂為三？",
    "T12n0395_001:1118a23_2": "一、既不護禁戒，不能攝心，不修智慧。",
    "T12n0395_001:1118a23_3": "二、自讀文字不識句逗，以上著下、以下著上，頭尾顛倒，不能解了義之所歸，自以為是。",
    "T12n0395_001:1118a25_4": "三、明者呵之不從其教，反懷瞋恨，謂相嫉妬。",
    "T12n0395_001:1118a26_5": "識義者少，多不別理咸云為是。",
    "T12n0395_001:1118a27_6": "是為三事，令法毀滅。」",
    "T12n0395_001:1118a29_0": "佛告諸比丘：「復有四事，令法毀滅。",
    "T12n0395_001:1118a29_1": "何謂為四？",
    "T12n0395_001:1118b01_2": "一、將來比丘，已捨家業在空閑處，不修道業。",
    "T12n0395_001:1118b02_3": "二、憙遊人間憒閙之中，行來談言，求好袈裟五色之服。",
    "T12n0395_001:1118b03_4": "三、高聽遠視以為綺雅，自以高德無能及者，以雜碎智比日月之明——畜已！",
    "T12n0395_001:1118b05_5": "四、不攝三事，不護根門，行婦女間，宣文飾辭多言合偶，以動人心，使清變濁；身行荒亂，正法廢遲。",
    "T12n0395_001:1118b07_6": "是為四事，令法毀滅。」",
    "T12n0395_001:1118b08_0": "佛告比丘：「復有五事，令法毀滅。",
    "T12n0395_001:1118b08_1": "何謂為五？",
    "T12n0395_001:1118b09_0": "一、或有比丘，本以法故出家修道，廢深經教十二因緣、三十七品，方等深妙玄虛之慧、智度無極、善權方便、空無相願至化之節。",
    "T12n0395_001:1118b11_1": "二、反習雜句淺末小經，世俗行故。",
    "T12n0395_001:1118b12_2": "王者經典，亂道之原，好講此業，易解世事，趣得人心令其歡喜，因致名聞。",
    "T12n0395_001:1118b14_3": "三、新聞法人、淺解之士，意用妙快；深達之士，不用為佳。",
    "T12n0395_001:1118b15_4": "四、天龍鬼神不以為喜，心懷悒慼口發斯言：『大法欲滅，故使其然。』",
    "T12n0395_001:1118b17_5": "捨妙法化，反宣雜句。",
    "T12n0395_001:1118b17_6": "諸天流淚，速逝而去。",
    "T12n0395_001:1118b18_7": "五、由是正法稍稍見捨，無精修者。",
    "T12n0395_001:1118b18_8": "是為五事，令法毀滅。」",
    "T12n0395_001:1118b20_0": "佛告比丘：「吾滅度後，有此邪事十五之亂，令法毀滅，一何痛哉！",
    "T12n0395_001:1118b21_1": "若有比丘欲諦學道，棄捐綺飾、不求名聞、質朴守真、宣傳正經。",
    "T12n0395_001:1118b22_2": "佛之雅典深法之化不用多言，案本說經不捨正句，希言屢中不失佛意。",
    "T12n0395_001:1118b24_3": "麁衣趣食，得美不甘；得麁不惡。",
    "T12n0395_001:1118b25_4": "衣食好醜，隨施者意，不以瞋喜。",
    "T12n0395_001:1118b26_0": "攝身、口、意守諸根門，不違佛教。",
    "T12n0395_001:1118b26_1": "念命甚短，恍惚以過，如夢所見，覺不知處。",
    "T12n0395_001:1118b27_2": "三塗之難，不可稱計，勤修佛法猶救頭然。",
    "T12n0395_001:1118b28_3": "五戒、十善、六度無極，四等、四恩、智慧、善權咸可精行。",
    "T12n0395_001:1118b29_4": "雖不值佛世，出家為道，學不唐捐，平其本心，愍念一切，十方蒙恩。」",
    "T12n0395_001:1118c02_5": "佛說如是，諸比丘悲喜前自歸佛，作禮而去。",
    "T12n0395_001:1118c04_0": "佛說當來變經"
}