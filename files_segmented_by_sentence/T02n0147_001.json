{
    "T02n0147_001:0872a19_0": "佛說舍衛國王十夢經",
    "T02n0147_001:0872a21_0": "附西晉錄",
    "T02n0147_001:0872a22_0": "聞如是：一時，佛在舍衛國精舍，時有國王名波斯匿，夜夢十事：一者、三釜羅，兩邊釜沸氣交往來，不入中央空釜中。",
    "T02n0147_001:0872a24_1": "二者、王夢見馬口亦食，尻亦食。",
    "T02n0147_001:0872a25_2": "三者、見大樹生花。",
    "T02n0147_001:0872a25_3": "四者、見小樹生菓。",
    "T02n0147_001:0872a26_4": "五者、見一人切繩，人後有羊，羊主食繩。",
    "T02n0147_001:0872a27_0": "六者、見胡虜坐金銀床上以食金銀器。",
    "T02n0147_001:0872a27_1": "七者、見大牛母還從犢子[口*數]乳。",
    "T02n0147_001:0872a28_2": "八者、見群牛從四面鳴走來相趍欲鬪，當合未合不知牛處。",
    "T02n0147_001:0872a29_3": "九者、見大陂池水，中央濁四邊清。",
    "T02n0147_001:0872b01_4": "十者、見谿水正赤。",
    "T02n0147_001:0872b02_5": "王夢即覺，恐怖畏亡國及身。",
    "T02n0147_001:0872b02_6": "明日即召左右群臣及諸異道人：「我昨夜夢見十事，誰能解之？」",
    "T02n0147_001:0872b04_7": "有異道人言：「吾能解之，恐王聞之即不樂耳。」",
    "T02n0147_001:0872b05_8": "王言：「便說，如卿所知。」",
    "T02n0147_001:0872b05_9": "異道人言：「王當亡國及身。」",
    "T02n0147_001:0872b06_10": "王大驚怖不厭不，異道人言：「可厭，當殺太子及所重夫人，及其庫藏皆燒用祠天，王能爾者可得無他。」",
    "T02n0147_001:0872b08_11": "王聞道人語，愁怪驚愕憂亦不樂，却入齋室思惟是事。",
    "T02n0147_001:0872b09_12": "王有夫人名曰摩利，就到齋室中問：「王何以晝入齋室，顏色不和憂乃爾，誰有過於王？」",
    "T02n0147_001:0872b11_13": "王對曰：「汝莫問是事，但汝怖怯耳，非汝所知。」",
    "T02n0147_001:0872b12_14": "夫人說言：「我是王之體，給緩當相告言。」",
    "T02n0147_001:0872b13_15": "王便為夫人說言：「我昨夜夢見十事，吾問道人解夢如是，甚惶怖，不知何告？」",
    "T02n0147_001:0872b15_16": "夫人言：「莫愁憂也，譬如有人買金，磨著石上好惡自見，今佛近在精舍，可往問佛，災怪悉可知矣。」",
    "T02n0147_001:0872b17_17": "王明日即召左右賢臣數千餘人，來詣佛所稽首佛足，王言：「我昨夜所夢十事，願佛為我解說之。」",
    "T02n0147_001:0872b19_18": "佛告王言：「慎莫愁憂也！",
    "T02n0147_001:0872b20_19": "王所夢者乃是後世變現耳。」",
    "T02n0147_001:0872b20_20": "佛言：「王夢見三釜羅，兩邊釜沸氣交往來，不入中央空釜中者，後世人不復供給貧窮親里及諸孤獨，兩富自相饋遺，王夢見是一事者，正為是耳。",
    "T02n0147_001:0872b24_0": "王夢見馬口亦食，尻亦食者，後世大臣長吏，廩食於官復食於民，曲直者亦食，王夢見二事者，正為是耳。",
    "T02n0147_001:0872b26_1": "王夢見大樹生花者，後世人年未滿三十，頭當生白髮，王夢見三事者，正為是耳。",
    "T02n0147_001:0872b28_2": "王夢見小樹生菓者，後世女人年未滿十五當行嫁抱兒，不知慚耻，王夢見四事者，正為是耳。",
    "T02n0147_001:0872c01_3": "王夢見一人切繩，人後有羊，羊主食繩者，後世女人，夫當從役若行賈販，婦在其後將男子與共同房，食噉夫財，王夢見五事者，正為是耳。",
    "T02n0147_001:0872c04_4": "王夢胡虜好金銀床上以食金銀器者，後世人貴者當賤，賤者當貴，在上坐食食飲重味，君子食糟糠，小人食粳糧，王夢見六事者，正為是耳。",
    "T02n0147_001:0872c07_5": "王夢見大牛還從犢子[口*數]乳者，後世人母當為女作媒，將他男子與女同房，母守門戶，撿取財物以自濟活，王夢見七事者，正為是耳。",
    "T02n0147_001:0872c10_6": "王夢見群牛從四面鳴走來相趣欲鬪，當合未合不知牛處者，後世貪淫多畜數婦，王及臣民長者皆大歡喜，當來今世當爾不爾，須臾之間雲便解散，爾時顧見其怪，欲令人畏天地之禁，解不復貪淫，守妻慈心除之妻害，王夢見八事者，正為是耳。",
    "T02n0147_001:0872c16_7": "王夢見大陂池水，中央濁四邊清者，後世人在國中不敬長老，當敬邊國少年，王夢見九事者，正為是耳。",
    "T02n0147_001:0872c18_8": "王夢見大谿峪水正赤者，後世人大臣長吏，所欲不知止足，興兵聚眾更相攻伐，當殺人民流血正赤，王夢見十事者，正為是耳。",
    "T02n0147_001:0872c21_9": "王莫恐莫恐！",
    "T02n0147_001:0872c21_10": "於國於身妻子皆無他，是夢者皆為後世方來之事。」",
    "T02n0147_001:0872c22_11": "王即長跪言：「得佛教，心即懽喜，如人持小器受膏，膏多器小更求大器，得大器更受之，即安隱不恐。」",
    "T02n0147_001:0872c25_12": "王即稽首再拜，前以頭面著佛足而去。",
    "T02n0147_001:0872c26_0": "還歸於宮，重賜正夫人，皆奪諸公大臣俸祿，不復信諸婆羅門語。",
    "T02n0147_001:0872c28_0": "佛說舍衛國王十夢經"
}