{
    "T02n0099_006:0037c03_0": "雜阿含經卷第六",
    "T02n0099_006:0037c05_0": "宋天竺三藏求那跋陀羅譯",
    "T02n0099_006:0037c06_0": "（一一一）如是我聞：一時，佛住摩拘羅山。",
    "T02n0099_006:0037c06_1": "時，有侍者比丘名曰羅陀，晡時從禪覺，往詣佛所，禮佛足，退坐一面，白佛言：「如世尊說有流。",
    "T02n0099_006:0037c09_2": "云何名有流？",
    "T02n0099_006:0037c09_3": "云何名有流滅？」",
    "T02n0099_006:0037c09_4": "佛告羅陀：「善哉所問！",
    "T02n0099_006:0037c10_5": "當為汝說。",
    "T02n0099_006:0037c10_6": "所謂有流者，愚癡無聞凡夫於色集、色滅、色味、色患、色離不如實知；不如實知故，於色愛樂、讚歎、攝受、染著。",
    "T02n0099_006:0037c13_7": "緣愛樂色故取，緣取故有，緣有故生，緣生故老、病、死、憂、悲、惱、苦增。",
    "T02n0099_006:0037c14_8": "如是純大苦聚斯集起。",
    "T02n0099_006:0037c15_9": "受、想、行、識亦復如是。",
    "T02n0099_006:0037c15_10": "是名有流。",
    "T02n0099_006:0037c16_11": "「多聞聖弟子於色集、色滅、色味、色患、色離如實知；如實知故，於彼色不起愛樂、讚歎、攝受、染著；不愛樂、讚歎、攝受、染著故，色愛則滅，愛滅則取滅，取滅則有滅，有滅則生滅，生滅則老、病、死、憂、悲、苦、惱，如是純大苦聚滅。",
    "T02n0099_006:0037c21_12": "受、想、行、識亦復如是。",
    "T02n0099_006:0037c21_13": "是名如來所說有流、有流滅。」",
    "T02n0099_006:0037c22_14": "佛說此經已，羅陀比丘聞佛所說，歡喜奉行。",
    "T02n0099_006:0037c24_0": "（一一二）如是我聞：一時，佛住摩拘羅山。",
    "T02n0099_006:0037c24_1": "時，有侍者比丘名羅陀，晡時從禪覺，往詣佛所，禮佛足，退坐一面，白佛言：「世尊！",
    "T02n0099_006:0037c26_2": "如世尊說色斷知，受、想、行、識斷知。",
    "T02n0099_006:0037c27_3": "世尊！",
    "T02n0099_006:0037c27_4": "云何色斷知，受、想、行、識斷知？」",
    "T02n0099_006:0037c28_5": "佛告羅陀：「善哉所問，當為汝說。",
    "T02n0099_006:0037c29_6": "於色憂、悲、苦、惱盡，離欲、滅、息、沒，是名色斷知；於受、想、行、識，憂、悲、惱、苦盡，離欲、滅、息、沒，是名受、想、行、識斷知。」",
    "T02n0099_006:0038a02_7": "佛說此經已，羅陀比丘聞佛所說，歡喜奉行。",
    "T02n0099_006:0038a04_0": "（一一三）如是我聞：一時，佛住在摩拘羅山，侍者比丘名曰羅陀。",
    "T02n0099_006:0038a05_1": "時，有眾多外道出家詣尊者羅陀所，共相問訊已，退坐一面，問尊者羅陀言：「汝何故於沙門瞿曇所出家修梵行？」",
    "T02n0099_006:0038a08_2": "尊者羅陀答言：「我為斷苦故，於世尊所出家修梵行。」",
    "T02n0099_006:0038a09_3": "復問：「汝為斷何等苦故，於沙門瞿曇所出家修梵行？」",
    "T02n0099_006:0038a10_4": "羅陀答言：「為斷色苦故，於世尊所出家修梵行，斷受、想、行、識苦故，於世尊所出家修梵行。」",
    "T02n0099_006:0038a13_0": "時，諸外道出家聞尊者羅陀所說，心不喜，從坐起，呵罵而去。",
    "T02n0099_006:0038a14_1": "爾時，尊者羅陀知諸外道出家去已，作是念：「我向如是說，將不毀謗世尊耶？",
    "T02n0099_006:0038a16_2": "如說說耶？",
    "T02n0099_006:0038a16_3": "如法說、法次法說耶？",
    "T02n0099_006:0038a17_4": "將不為他難問詰責墮負處耶？」",
    "T02n0099_006:0038a17_5": "爾時，尊者羅陀晡時從禪覺，往詣佛所，稽首佛足，却住一面，以其上事具白佛言：「世尊！",
    "T02n0099_006:0038a20_0": "我向所說，得無過耶？",
    "T02n0099_006:0038a20_1": "將不毀謗世尊耶？",
    "T02n0099_006:0038a21_0": "不為他人難問詰責墮負處耶？",
    "T02n0099_006:0038a21_1": "如說說耶？",
    "T02n0099_006:0038a22_0": "如法說、法次法說耶？」",
    "T02n0099_006:0038a22_1": "佛告羅陀：「汝成實說，不毀如來，如說說、如法說、法次法說。",
    "T02n0099_006:0038a23_2": "所以者何？",
    "T02n0099_006:0038a24_3": "羅陀！",
    "T02n0099_006:0038a24_4": "色苦，為斷彼苦故，出家修梵行；受、想、行、識苦，為斷彼苦故，出家修梵行。」",
    "T02n0099_006:0038a26_5": "佛說此經已，羅陀比丘聞佛所說，歡喜奉行。",
    "T02n0099_006:0038a28_0": "（一一四）如是我聞：一時，佛住摩拘羅山，侍者比丘名曰羅陀。",
    "T02n0099_006:0038a29_1": "時，有眾多外道出家至尊者羅陀所，共相問訊已，退坐一面，問羅陀言：「汝為何等故，於沙門瞿曇所出家修梵行？」",
    "T02n0099_006:0038b03_2": "羅陀答言：「我為知苦故，於世尊所出家修梵行。」",
    "T02n0099_006:0038b04_3": "時，諸外道聞羅陀所說，心不喜，從坐起，呵罵而去。",
    "T02n0099_006:0038b05_4": "爾時，羅陀晡時從禪覺，往詣佛所，稽首佛足，退坐一面。",
    "T02n0099_006:0038b06_5": "以其上事具白佛言：「世尊！",
    "T02n0099_006:0038b07_6": "我向所說，得無毀謗世尊耶？",
    "T02n0099_006:0038b08_7": "將不令他難問詰責墮負處耶？",
    "T02n0099_006:0038b09_0": "不如說說、非如法說、非法次法說耶？」",
    "T02n0099_006:0038b09_1": "佛告羅陀：「汝真實說，不毀如來，不令他人難問詰責墮負處也，是如說說、如法說、法次法說。",
    "T02n0099_006:0038b12_2": "所以者何？",
    "T02n0099_006:0038b12_3": "色是苦，為知彼苦故，於如來所出家修梵行；受、想、行、識是苦，為知彼苦故，於如來所出家修梵行。」",
    "T02n0099_006:0038b14_4": "佛說此經已，羅陀比丘聞佛所說，歡喜奉行。",
    "T02n0099_006:0038b16_0": "（一一五）如是我聞：一時，佛住摩拘羅山。",
    "T02n0099_006:0038b16_1": "時，有侍者比丘名曰羅陀。",
    "T02n0099_006:0038b17_2": "時，有眾多外道出家至尊者羅陀所，共相問訊已，退坐一面，問羅陀言：「汝為何等故，於沙門瞿曇所出家修梵行？」",
    "T02n0099_006:0038b20_3": "羅陀答言：「為於色憂、悲、惱、苦盡、離欲、滅、寂、沒故，於如來所出家修梵行；為於受、想、行、識，憂、悲、惱、苦盡、離欲、滅、寂、沒故，於如來所出家修梵行。」",
    "T02n0099_006:0038b23_4": "爾時，眾多外道出家聞是已，心不喜，從坐起，呵罵而去。",
    "T02n0099_006:0038b25_5": "爾時，羅陀晡時從禪覺，往詣佛所，稽首禮足，退坐一面。",
    "T02n0099_006:0038b26_6": "以其上事具白佛言：「世尊！",
    "T02n0099_006:0038b27_7": "我得無謗世尊耶？",
    "T02n0099_006:0038b27_8": "不令他人來難問詰責墮負處耶？",
    "T02n0099_006:0038b28_9": "不如說說、非如法說、非法次法說耶？」",
    "T02n0099_006:0038b29_10": "佛告羅陀：「汝真實說，不謗如來，不令他人難問詰責墮負處也，如說說、如法說、法次法說。",
    "T02n0099_006:0038c02_11": "所以者何？",
    "T02n0099_006:0038c02_12": "羅陀！",
    "T02n0099_006:0038c03_0": "色憂、悲、惱、苦，為斷彼故，於如來所出家修梵行。",
    "T02n0099_006:0038c04_1": "受、想、行、識，憂、悲、惱、苦，為斷彼故，於如來所出家修梵行。」",
    "T02n0099_006:0038c05_2": "佛說此經已，羅陀比丘聞佛所說，歡喜奉行。",
    "T02n0099_006:0038c07_0": "（一一六）如是我聞：一時，佛住摩拘羅山。",
    "T02n0099_006:0038c07_1": "時，有侍者比丘名曰羅陀。",
    "T02n0099_006:0038c08_2": "時，有眾多外道出家至羅陀所，共相問訊已，退坐一面，問羅陀言：「汝何故於沙門瞿曇所出家修梵行？」",
    "T02n0099_006:0038c11_3": "羅陀答言：「於色見我、我所、我慢使繫著，彼若盡、離欲、滅、寂、沒，於受、想、行、識，見我、我所、我慢使繫著，彼若盡、離欲、滅、寂、沒故，於世尊所出家修梵行。」",
    "T02n0099_006:0038c14_4": "諸外道出家聞是語，心不喜，從坐起，呵罵而去。",
    "T02n0099_006:0038c15_5": "羅陀比丘晡時從禪覺，往詣佛所，稽首禮足，退坐一面。",
    "T02n0099_006:0038c17_6": "以其上事具白佛言：「世尊！",
    "T02n0099_006:0038c17_7": "我之所說，得無毀謗世尊耶？",
    "T02n0099_006:0038c18_8": "不令他人難問詰責墮負處耶？",
    "T02n0099_006:0038c19_9": "不如說說、不如法說、非法次法說耶？」",
    "T02n0099_006:0038c20_10": "佛告羅陀：「汝真實說，不謗如來，不令他人難問詰責墮負處也，是如說說、如法說、法次法說。",
    "T02n0099_006:0038c22_11": "所以者何？",
    "T02n0099_006:0038c22_12": "於色見我、我所、我慢使繫著，彼若盡、離欲、滅、寂、沒故。",
    "T02n0099_006:0038c23_13": "受、想、行、識，見我、我所、我慢使繫著，彼若盡、離欲、滅、寂、沒故，於如來所出家修梵行。」",
    "T02n0099_006:0038c25_14": "佛說此經已，羅陀比丘聞佛所說，歡喜奉行。",
    "T02n0099_006:0038c27_0": "（一一七）如是我聞：一時，佛住摩拘羅山。",
    "T02n0099_006:0038c27_1": "時，有侍者比丘名曰羅陀。",
    "T02n0099_006:0038c28_2": "時，有眾多外道出家至羅陀所，共相問訊已，退坐一面，問羅陀言：「汝何故於沙門瞿曇所出家修梵行？」",
    "T02n0099_006:0039a01_3": "羅陀答言：「於色有漏，障閡、熱惱、憂悲，彼若盡、離欲、滅、寂、沒。",
    "T02n0099_006:0039a03_4": "受、想、行、識有漏，障閡、熱惱、憂悲，彼若盡、離欲、滅、寂、沒故，於如來所出家修梵行。」",
    "T02n0099_006:0039a05_5": "時，眾多外道出家聞是已，心不喜，從坐起，呵罵而去。",
    "T02n0099_006:0039a06_6": "爾時，羅陀晡時從禪覺，往詣佛所，稽首佛足，退坐一面。",
    "T02n0099_006:0039a07_7": "以其上事具白佛言：「世尊！",
    "T02n0099_006:0039a08_8": "我之所說，將無謗世尊耶？",
    "T02n0099_006:0039a09_0": "不令他人難問詰責墮負處耶？",
    "T02n0099_006:0039a09_1": "不如說說、不如法說、非法次法說耶？」",
    "T02n0099_006:0039a10_2": "佛告羅陀：「汝真實說，不謗如來。",
    "T02n0099_006:0039a11_3": "所以者何？",
    "T02n0099_006:0039a11_4": "色有漏，有障閡、熱惱、憂悲，彼若盡、離欲、滅、寂、沒。",
    "T02n0099_006:0039a12_5": "受、想、行、識有漏，障閡、熱惱、憂悲，彼若盡、離欲、滅、寂、沒故，於如來所出家修梵行。」",
    "T02n0099_006:0039a14_6": "佛說此經已，羅陀比丘聞佛所說，歡喜奉行。",
    "T02n0099_006:0039a16_0": "（一一八）如是我聞：一時，佛住摩拘羅山。",
    "T02n0099_006:0039a16_1": "時，有侍者比丘名曰羅陀。",
    "T02n0099_006:0039a17_2": "時，有外道出家至羅陀所，共相問訊已，退坐一面，問羅陀言：「汝何故於沙門瞿曇所出家修梵行？」",
    "T02n0099_006:0039a19_3": "羅陀答言：「於色貪、恚、癡，彼若盡、離欲、滅、寂、沒；於受、想、行、識，貪、恚、癡，彼若盡、離欲、滅、寂、沒，於如來所出家修梵行。」",
    "T02n0099_006:0039a22_4": "諸外道聞是語已，心不喜，從坐起，呵責而去。",
    "T02n0099_006:0039a23_5": "羅陀比丘晡時從禪覺，往詣佛所，稽首佛足，退坐一面。",
    "T02n0099_006:0039a25_0": "以其上事具白佛言：「世尊！",
    "T02n0099_006:0039a25_1": "我之所說，將無謗世尊耶？",
    "T02n0099_006:0039a26_2": "不令他人難問詰責墮負處耶？",
    "T02n0099_006:0039a27_3": "不如說說、不如法說、非法次法說耶？」",
    "T02n0099_006:0039a28_4": "佛告羅陀：「汝真實說，不謗如來，不令他人難問詰責墮負處也，如說說、如法說、法次法說。",
    "T02n0099_006:0039b01_5": "所以者何？",
    "T02n0099_006:0039b01_6": "於色貪、恚、癡，彼若盡、離欲、滅、寂、沒；於受、想、行、識，貪、恚、癡，彼若盡、離欲、滅、寂、沒故，於如來所出家修梵行。」",
    "T02n0099_006:0039b04_0": "佛說此經已，羅陀比丘聞佛所說，歡喜奉行。",
    "T02n0099_006:0039b06_0": "（一一九）如是我聞：一時，佛住摩拘羅山。",
    "T02n0099_006:0039b06_1": "時，有侍者比丘名曰羅陀。",
    "T02n0099_006:0039b07_2": "時，有眾多外道出家至羅陀所，共相問訊已，退坐一面，問羅陀言：「汝何故於沙門瞿曇所出家修梵行？」",
    "T02n0099_006:0039b10_0": "羅陀答言：「於色欲、愛、喜，彼若盡、離欲、滅、寂、沒；於受、想、行、識，欲、愛、喜，彼若盡、離欲、滅、寂、沒故，於如來所出家修梵行。」",
    "T02n0099_006:0039b12_1": "時，諸外道聞是語已，心不喜，從坐起，呵罵而去。",
    "T02n0099_006:0039b13_2": "羅陀比丘晡時從禪覺，詣佛所，稽首佛足，退坐一面。",
    "T02n0099_006:0039b15_3": "以其上說具白佛言：「世尊！",
    "T02n0099_006:0039b15_4": "我之所說，不謗如來耶？",
    "T02n0099_006:0039b16_5": "不令他人難問詰責墮負處耶？",
    "T02n0099_006:0039b17_6": "不如說說、不如法說、非法次法說耶？」",
    "T02n0099_006:0039b18_7": "佛告羅陀：「汝真實說，不謗如來，不令他人難問呵嘖墮負處也，如說說、如法說、如法次法說。",
    "T02n0099_006:0039b20_8": "所以者何？",
    "T02n0099_006:0039b20_9": "於色欲、愛、喜，彼若盡、離欲、滅、寂、沒；於受、想、行、識，欲、愛、喜，彼若盡、離欲、滅、寂、沒故，於如來所出家修梵行。」",
    "T02n0099_006:0039b23_10": "佛說此經已，羅陀比丘聞佛所說，歡喜奉行。",
    "T02n0099_006:0039b25_0": "（一二〇）如是我聞：一時，佛住摩拘羅山。",
    "T02n0099_006:0039b25_1": "時，有侍者比丘名曰羅陀。",
    "T02n0099_006:0039b26_2": "爾時，世尊告羅陀言：「諸所有色，若過去、若未來、若現在，若內、若外，若麁、若細，若好、若醜，若遠、若近，彼一切當觀皆是魔所作；諸所有受、想、行、識，若過去、若未來、若現在，若內、若外，若麁、若細，若好、若醜，若遠、若近，彼一切當觀皆是魔所作。」",
    "T02n0099_006:0039c03_3": "佛告羅陀：「色為常耶？",
    "T02n0099_006:0039c03_4": "為無常耶？」",
    "T02n0099_006:0039c03_5": "答曰：「無常。",
    "T02n0099_006:0039c04_6": "世尊！」",
    "T02n0099_006:0039c04_7": "復問：「若無常者，是苦耶？」",
    "T02n0099_006:0039c04_8": "答曰：「是苦。",
    "T02n0099_006:0039c05_9": "世尊！」",
    "T02n0099_006:0039c05_10": "「受、想、行、識亦復如是。」",
    "T02n0099_006:0039c05_11": "復問：「羅陀！",
    "T02n0099_006:0039c05_12": "若無常、苦者，是變易法，多聞聖弟子寧於中見色是我、異我、相在不？」",
    "T02n0099_006:0039c07_13": "答曰：「不也，世尊！」",
    "T02n0099_006:0039c07_14": "佛告羅陀：「若多聞聖弟子於此五受陰不見是我、是我所故，於諸世間都無所取，無所取故無所著，無所著故自覺涅槃：『我生已盡，梵行已立，所作已作，自知不受後有。』」",
    "T02n0099_006:0039c12_15": "佛說此經已，羅陀比丘聞佛所說，歡喜奉行。",
    "T02n0099_006:0039c14_0": "（一二一）如是我聞：一時，佛住摩拘羅山。",
    "T02n0099_006:0039c14_1": "時，有侍者比丘名曰羅陀。",
    "T02n0099_006:0039c15_2": "爾時，世尊告羅陀比丘言：「諸所有色，若過去、若未來、若現在，若內、若外，若麁、若細，若好、若醜，若遠、若近，彼一切皆是死法；所有受、想、行、識，若過去、若未來、若現在，若內、若外，若麁、若細，若好、若醜，若遠、若近，彼一切皆是死法。」",
    "T02n0099_006:0039c20_3": "佛告羅陀：「色為常耶？",
    "T02n0099_006:0039c21_4": "為無常耶？」",
    "T02n0099_006:0039c21_5": "答曰：「無常。",
    "T02n0099_006:0039c21_6": "世尊！」",
    "T02n0099_006:0039c21_7": "復問：「若無常者，是苦耶？」",
    "T02n0099_006:0039c22_8": "答曰：「是苦。",
    "T02n0099_006:0039c22_9": "世尊！」",
    "T02n0099_006:0039c22_10": "「受、想、行、識，為常、為無常耶？」",
    "T02n0099_006:0039c23_11": "答曰：「無常。",
    "T02n0099_006:0039c23_12": "世尊！」",
    "T02n0099_006:0039c23_13": "復問：「若無常者，是苦耶？」",
    "T02n0099_006:0039c24_14": "答曰：「是苦。",
    "T02n0099_006:0039c24_15": "世尊！」",
    "T02n0099_006:0039c24_16": "復問：「若無常、苦者，是變易法，多聞聖弟子寧於中見是我、異我、相在不？」",
    "T02n0099_006:0039c26_17": "答曰：「不也，世尊！」",
    "T02n0099_006:0039c26_18": "佛告羅陀：「若多聞聖弟子於此五受陰如實觀察非我、非我所者，於諸世間都無所取，無所取者無所著，無所著故自覺涅槃：『我生已盡，梵行已立，所作已作，自知不受後有。』」",
    "T02n0099_006:0040a02_19": "佛說此經已，羅陀比丘聞佛所說，歡喜奉行。",
    "T02n0099_006:0040a04_0": "（一二二）如是我聞：一時，佛住摩拘羅山。",
    "T02n0099_006:0040a04_1": "時，有侍者比丘名曰羅陀，白佛言：「世尊！",
    "T02n0099_006:0040a05_2": "所謂眾生者，云何名為眾生？」",
    "T02n0099_006:0040a06_3": "佛告羅陀：「於色染著纏綿，名曰眾生；於受、想、行、識染著纏綿，名曰眾生。」",
    "T02n0099_006:0040a08_4": "佛告羅陀：「我說於色境界當散壞消滅，於受、想、行、識境界當散壞消滅，斷除愛欲，愛盡則苦盡，苦盡者我說作苦邊。",
    "T02n0099_006:0040a10_5": "譬如聚落中諸小男小女嬉戲，聚土作城郭宅舍，心愛樂著，愛未盡、欲未盡、念未盡、渴未盡，心常愛樂、守護，言：『我城郭，我舍宅。』",
    "T02n0099_006:0040a14_0": "若於彼土聚愛盡、欲盡、念盡、渴盡，則以手撥足蹴，令其消散。",
    "T02n0099_006:0040a15_1": "如是，羅陀！",
    "T02n0099_006:0040a15_2": "於色散壞消滅愛盡，愛盡故苦盡，苦盡故我說作苦邊。」",
    "T02n0099_006:0040a17_3": "佛說此經已，羅陀比丘聞佛所說，歡喜奉行。",
    "T02n0099_006:0040a19_0": "（一二三）如是我聞：一時，佛住摩拘羅山。",
    "T02n0099_006:0040a19_1": "時，有侍者比丘名曰羅陀，往詣佛所，稽首禮足，退坐一面，白佛言：「善哉！",
    "T02n0099_006:0040a21_2": "世尊！",
    "T02n0099_006:0040a21_3": "為我略說法要，我聞法已，我當獨一靜處，專心思惟，不放逸住：『所以族姓子剃除鬚髮，身著染衣，正信非家，出家學道，增加精進，修諸梵行，見法自知作證：「我生已盡，梵行已立，所作已作，自知不受後有。」』」",
    "T02n0099_006:0040a26_4": "爾時，世尊告羅陀曰：「善哉！",
    "T02n0099_006:0040a27_5": "羅陀！",
    "T02n0099_006:0040a27_6": "能於佛前問如是義。",
    "T02n0099_006:0040a27_7": "諦聽，善思，當為汝說。",
    "T02n0099_006:0040a28_8": "羅陀！",
    "T02n0099_006:0040a28_9": "當知有身、有身集、有身滅、有身滅道跡。",
    "T02n0099_006:0040a29_10": "何等為有身？",
    "T02n0099_006:0040a29_11": "謂五受陰——色受陰，受、想、行、識受陰。",
    "T02n0099_006:0040b01_12": "云何有身集？",
    "T02n0099_006:0040b01_13": "謂當來有愛，貪、喜俱，於彼彼愛樂，是名有身集。",
    "T02n0099_006:0040b02_14": "云何有身滅？",
    "T02n0099_006:0040b03_15": "謂當有愛，喜、貪俱，彼彼愛樂無餘斷、捨、吐、盡、離欲、寂、沒，是名有身盡。",
    "T02n0099_006:0040b04_16": "云何有身滅道跡？",
    "T02n0099_006:0040b05_17": "謂八正道——正見、正志、正語、正業、正命、正方便、正念、正定，是名有身滅道跡。",
    "T02n0099_006:0040b06_18": "有身當知，有身集當斷，有身滅當證，有身滅道跡當修。",
    "T02n0099_006:0040b08_19": "羅陀！",
    "T02n0099_006:0040b08_20": "若多聞聖弟子於有身若知、若斷，有身集若知、若斷，有身滅若知、若證，有身滅道跡若知、若修已，羅陀！",
    "T02n0099_006:0040b10_21": "名斷愛、離愛、轉結，止慢無間等，究竟苦邊。」",
    "T02n0099_006:0040b11_22": "羅陀比丘聞佛所說，歡喜奉行。",
    "T02n0099_006:0040b12_23": "從坐起，作禮而去。",
    "T02n0099_006:0040b12_24": "世尊如是教授已，羅陀比丘獨一靜處，專精思惟。",
    "T02n0099_006:0040b14_25": "所以善男子剃除鬚髮，著染色衣，正信非家，出家學道，增益精進，修諸梵行，見法自知作證：「我生已盡，梵行已立，所作已作，自知不受後有。」",
    "T02n0099_006:0040b17_26": "成阿羅漢，心善解脫。",
    "T02n0099_006:0040b17_27": "佛說此經已，羅陀比丘聞佛所說，歡喜奉行。",
    "T02n0099_006:0040b19_0": "（一二四）如是我聞：一時，佛住摩拘羅山。",
    "T02n0099_006:0040b19_1": "時，有侍者比丘名曰羅陀。",
    "T02n0099_006:0040b20_2": "爾時，世尊告羅陀比丘言：「諸比丘！",
    "T02n0099_006:0040b21_3": "有色，若過去、若未來、若現在，若內、若外，若麁、若細，若好、若醜，若遠、若近，彼一切當觀皆是魔。",
    "T02n0099_006:0040b23_4": "受、想、行、識，若過去、若未來、若現在，若內、若外，若麁、若細，若好、若醜，若遠、若近，彼一切當觀皆是魔。",
    "T02n0099_006:0040b25_5": "羅陀！",
    "T02n0099_006:0040b26_0": "於意云何？",
    "T02n0099_006:0040b26_1": "色為常耶？",
    "T02n0099_006:0040b26_2": "為無常耶？」",
    "T02n0099_006:0040b26_3": "答曰：「無常。",
    "T02n0099_006:0040b27_4": "世尊！」",
    "T02n0099_006:0040b27_5": "「若無常者，是苦耶？」",
    "T02n0099_006:0040b27_6": "答曰：「是苦。",
    "T02n0099_006:0040b27_7": "世尊！",
    "T02n0099_006:0040b28_0": "「若無常、苦者，是變易法，多聞聖弟子寧於中見我不？」",
    "T02n0099_006:0040b29_1": "答曰：「不也，世尊！」",
    "T02n0099_006:0040b29_2": "「受、想、行、識亦復如是。",
    "T02n0099_006:0040c01_3": "是故，羅陀！",
    "T02n0099_006:0040c01_4": "多聞聖弟子於色生厭，於受、想、行、識生厭，厭故不樂，不樂故解脫，解脫知見：『我生已盡，梵行已立，所作已作，自知不受後有。』」",
    "T02n0099_006:0040c04_5": "佛說此經已，羅陀比丘聞佛所說，歡喜奉行。",
    "T02n0099_006:0040c06_0": "（一二五）如是我聞：一時，佛住摩拘羅山。",
    "T02n0099_006:0040c06_1": "時，有侍者比丘名曰羅陀。",
    "T02n0099_006:0040c07_2": "爾時，世尊告羅陀比丘言：「諸所有色，若過去、若未來、若現在，若內、若外，若麁、若細，若好、若醜，若遠、若近，彼一切皆是魔所作。",
    "T02n0099_006:0040c10_3": "受、想、行、識亦復如是。」",
    "T02n0099_006:0040c10_4": "佛告羅陀：「於意云何？",
    "T02n0099_006:0040c11_5": "色是常耶？",
    "T02n0099_006:0040c11_6": "為非常耶？」",
    "T02n0099_006:0040c12_0": "答曰：「無常。",
    "T02n0099_006:0040c12_1": "世尊！」",
    "T02n0099_006:0040c12_2": "復問：「若無常者，是苦耶？」",
    "T02n0099_006:0040c12_3": "答曰：「是苦。",
    "T02n0099_006:0040c13_4": "世尊！」",
    "T02n0099_006:0040c13_5": "復問：「受、想、行、識為是常耶？",
    "T02n0099_006:0040c13_6": "為無常耶？」",
    "T02n0099_006:0040c14_7": "答曰：「無常。",
    "T02n0099_006:0040c14_8": "世尊！」",
    "T02n0099_006:0040c14_9": "復問：「若無常者，是苦耶？」",
    "T02n0099_006:0040c15_10": "答曰：「是苦。",
    "T02n0099_006:0040c15_11": "世尊！」",
    "T02n0099_006:0040c15_12": "佛告羅陀：「若無常、苦者，是變易法，多聞聖弟子寧於中見我、異我、相在不？」",
    "T02n0099_006:0040c17_13": "答曰：「不也，世尊！」",
    "T02n0099_006:0040c17_14": "「是故，羅陀！",
    "T02n0099_006:0040c17_15": "多聞聖弟子於色生厭，厭故不樂，不樂故解脫，解脫知見：『我生已盡，梵行已立，所作已作，自知不受後有。』」",
    "T02n0099_006:0040c20_16": "佛說此經已，羅陀比丘聞佛所說，歡喜奉行。",
    "T02n0099_006:0040c22_0": "第三經亦如是。",
    "T02n0099_006:0040c22_1": "所異者，佛告羅陀：「多聞聖弟子於此五受陰，陰陰觀察非我、非我所。",
    "T02n0099_006:0040c24_2": "觀察已，於諸世間都無所取，不取故不著，不著故自覺涅槃：『我生已盡，梵行已立，所作已作，自知不受後有。』」",
    "T02n0099_006:0040c26_3": "佛說此經已，羅陀比丘聞佛所說，歡喜奉行。",
    "T02n0099_006:0040c28_0": "（一二六）如是我聞：一時，佛住摩拘羅山。",
    "T02n0099_006:0040c28_1": "時，有侍者比丘名曰羅陀。",
    "T02n0099_006:0040c29_2": "爾時，世尊告羅陀言：「諸所有色，若過去、若未來、若現在，若內、若外，若麁、若細，若好、若醜，若遠、若近，當觀彼一切皆是死法。",
    "T02n0099_006:0041a03_3": "受、想、行、識亦復如是。」",
    "T02n0099_006:0041a03_4": "餘如前說。",
    "T02n0099_006:0041a05_0": "（一二七）如是我聞：一時，佛住摩拘羅山。",
    "T02n0099_006:0041a05_1": "時，有侍者比丘名曰羅陀。",
    "T02n0099_006:0041a06_2": "爾時，世尊告羅陀言：「諸所有色，若過去、若未來、若現在，若內、若外，若麁、若細，若好、若醜，若遠、若近，彼一切當觀皆是斷法。",
    "T02n0099_006:0041a09_3": "受、想、行、識亦復如是。",
    "T02n0099_006:0041a09_4": "多聞聖弟子如是觀者，於色生厭，於受、想、行、識生厭，厭故不樂，不樂故解脫，解脫知見，自知：『我生已盡，梵行已立，所作已作，自知不受後有。』」",
    "T02n0099_006:0041a13_5": "佛說此經已，羅陀比丘聞佛所說，歡喜奉行。",
    "T02n0099_006:0041a15_0": "如是我觀察斷法，如是——觀察滅法，觀察棄捨法，觀察無常法，觀察苦法，觀察空法，觀察非我法，觀察無常、苦、空、非我法，觀察病法，觀察癰法，觀察刺法，觀察殺法，觀察殺根本法，觀察病、癰、刺、殺、殺根本法。",
    "T02n0099_006:0041a19_1": "——如是諸經，皆如上說。",
    "T02n0099_006:0041a21_0": "（一二八）如是我聞：一時，佛住摩拘羅山。",
    "T02n0099_006:0041a21_1": "時，有侍者比丘名曰羅陀。",
    "T02n0099_006:0041a22_2": "爾時，世尊告羅陀言：「諸所有色，若過去、若未來、若現在，若內、若外，若麁、若細，若好、若醜，若遠、若近，彼一切當觀皆是斷法。",
    "T02n0099_006:0041a25_3": "觀察已，於色欲貪斷，色貪斷已，我說心善解脫。",
    "T02n0099_006:0041a26_4": "受、想、行、識亦復如是。」",
    "T02n0099_006:0041a26_5": "佛說此經已，羅陀比丘聞佛所說，歡喜奉行。",
    "T02n0099_006:0041a28_0": "如是比十四經，亦如上說。",
    "T02n0099_006:0041a29_0": "（一二九）如是我聞：一時，佛住摩拘羅山。",
    "T02n0099_006:0041a29_1": "時，有侍者比丘名曰羅陀。",
    "T02n0099_006:0041b01_2": "爾時，世尊告羅陀言：「諸所有色，若過去、若未來、若現在，若內、若外，若麤、若細，若好、若醜，若遠、若近，彼一切當觀皆是斷法。",
    "T02n0099_006:0041b04_3": "觀察斷法已，於色欲貪斷，我說心善解脫。",
    "T02n0099_006:0041b05_4": "受、想、行、識亦復如是。」",
    "T02n0099_006:0041b05_5": "佛說此經已，羅陀比丘聞佛所說，歡喜奉行。",
    "T02n0099_006:0041b07_0": "（一三〇）如是我聞：一時，佛住舍衛國祇樹給孤獨園。",
    "T02n0099_006:0041b08_1": "爾時，世尊告諸比丘：「欲斷五受陰者，當求大師。",
    "T02n0099_006:0041b09_2": "何等為五？",
    "T02n0099_006:0041b09_3": "謂色受陰，受、想、行、識受陰，欲斷此五受陰，當求大師。」",
    "T02n0099_006:0041b10_4": "佛說此經已，諸比丘聞佛所說，歡喜奉行。",
    "T02n0099_006:0041b12_0": "如當斷，如是當知、當吐、當息、當捨，亦復如是。",
    "T02n0099_006:0041b13_1": "如求大師，如是勝師者、順次師者、教誡者、勝教誡者、順次教誡者、通者、廣通者、圓通者、導者、廣導者、究竟導者、說者、廣說者、順次說者、正者、伴者、真知識者、親者、愍者、悲者、崇義者、安慰者、崇樂者、崇觸者、崇安慰者、欲者、精進者、方便者、勤者、勇猛者、固者、強者、堪能者、專者、心不退者、堅執持者、常習者、不放逸者、和合者、思量者、憶念者、覺者、知者、明者、慧者、受者、思惟者、梵行者、念處者、正勤者、如意足者、根者、力者、覺分者、道分者、止者、觀者、念身者、正憶念者，亦復如是。",
    "T02n0099_006:0041b25_0": "（一三一）如是我聞：一時，佛住舍衛國祇樹給孤獨園。",
    "T02n0099_006:0041b26_1": "爾時，世尊告諸比丘：「若沙門、婆羅門習於色者，隨魔自在，入於魔手，隨魔所欲，為魔所縛，不脫魔繫。",
    "T02n0099_006:0041b28_2": "受、想、行、識亦復如是。",
    "T02n0099_006:0041b29_3": "若沙門、婆羅門不習色。",
    "T02n0099_006:0041b29_4": "如是沙門、婆羅門不隨魔自在，不入魔手，不隨魔所欲，解脫魔縛，解脫魔繫。」",
    "T02n0099_006:0041c02_5": "佛說是經已，諸比丘聞佛所說，歡喜奉行。",
    "T02n0099_006:0041c04_0": "如是，習近者、習著者、味者、決定著者、止者、使者、往者、撰擇者、不捨者、不吐者，如是等沙門、婆羅門隨魔自在，如上說。",
    "T02n0099_006:0041c07_0": "（一三二）如是我聞：一時，佛住舍衛國祇樹給孤獨園。",
    "T02n0099_006:0041c08_1": "爾時，世尊告諸比丘：「若沙門、婆羅門於色不習近者，不隨魔自在，不入魔手，不隨魔所欲，非魔縛所縛，解脫魔繫；不習受、想、行、識亦復如是。」",
    "T02n0099_006:0041c11_2": "佛說此經已，諸比丘聞佛所說，歡喜奉行。",
    "T02n0099_006:0041c13_0": "乃至吐色亦復如是。",
    "T02n0099_006:0041c14_0": "（一三三）如是我聞：一時，佛住舍衛國祇樹給孤獨園。",
    "T02n0099_006:0041c15_1": "爾時，世尊告諸比丘：「何所有故，何所起？",
    "T02n0099_006:0041c16_2": "何所繫著，何所見我？",
    "T02n0099_006:0041c16_3": "令眾生無明所蓋，愛繫其首，長道驅馳，生死輪迴，生死流轉，不去本際？」",
    "T02n0099_006:0041c18_4": "諸比丘白佛言：「世尊是法根、法眼、法依。",
    "T02n0099_006:0041c19_5": "善哉！",
    "T02n0099_006:0041c19_6": "世尊！",
    "T02n0099_006:0041c19_7": "唯願哀愍，廣說其義，諸比丘聞已，當受奉行。」",
    "T02n0099_006:0041c20_8": "佛告比丘：「諦聽，善思，當為汝說。",
    "T02n0099_006:0041c21_9": "諸比丘！",
    "T02n0099_006:0041c21_10": "色有故，色事起，色繫著，色見我，令眾生無明所蓋，愛繫其首，長道驅馳，生死輪迴，生死流轉。",
    "T02n0099_006:0041c23_11": "受、想、行、識亦復如是。",
    "T02n0099_006:0041c24_0": "諸比丘！",
    "T02n0099_006:0041c24_1": "色為常耶？",
    "T02n0099_006:0041c24_2": "為非常耶？」",
    "T02n0099_006:0041c24_3": "答曰：「無常。",
    "T02n0099_006:0041c25_0": "世尊！」",
    "T02n0099_006:0041c25_1": "復問：「若無常者，是苦耶？」",
    "T02n0099_006:0041c25_2": "答曰：「是苦。",
    "T02n0099_006:0041c25_3": "世尊！」",
    "T02n0099_006:0041c26_4": "「如是，比丘！",
    "T02n0099_006:0041c26_5": "若無常者是苦，是苦有故，是事起、繫著、見我，令眾生無明所蓋，愛繫其頭，長道驅馳，生死輪迴，生死流轉。",
    "T02n0099_006:0041c28_6": "受、想、行、識亦復如是。",
    "T02n0099_006:0041c29_7": "是故，諸比丘！",
    "T02n0099_006:0041c29_8": "諸所有色，若過去、若未來、若現在，若內、若外、若麤、若細，若好、若醜，若遠、若近，彼一切非我、非異我、不相在，是名正慧。",
    "T02n0099_006:0042a03_9": "受、想、行、識亦復如是。",
    "T02n0099_006:0042a03_10": "「如是見、聞、覺、識，求得隨憶、隨覺、隨觀，彼一切非我、非異我、不相在，是名正慧。",
    "T02n0099_006:0042a05_11": "「若有見言有我、有世間、有此世、常、恒、不變易法，彼一切非我、非異我、不相在，是名正慧。",
    "T02n0099_006:0042a07_12": "「若復有見非此我、非此我所、非當來我、非當來我所，彼一切非我、非異我、不相在，是名正慧。",
    "T02n0099_006:0042a10_0": "「若多聞聖弟子於此六見處觀察非我、非我所，如是觀者，於佛所狐疑斷，於法、於僧狐疑斷。",
    "T02n0099_006:0042a12_1": "是名，比丘！",
    "T02n0099_006:0042a12_2": "多聞聖弟子不復堪任作身、口、意業，趣三惡道；正使放逸，聖弟子決定向三菩提，七有天人往來，作苦邊。」",
    "T02n0099_006:0042a14_3": "佛說此經已，諸比丘聞佛所說，歡喜奉行。",
    "T02n0099_006:0042a16_0": "（一三四）如是我聞：一時，佛住舍衛國祇樹給孤獨園。",
    "T02n0099_006:0042a17_1": "爾時，世尊告諸比丘……如上說。",
    "T02n0099_006:0042a17_2": "差別者：「多聞聖弟子於此六見處觀察非我、非我所。",
    "T02n0099_006:0042a19_3": "如是觀者，於苦狐疑斷，於習、滅、道狐疑斷。",
    "T02n0099_006:0042a20_4": "是名，比丘！",
    "T02n0099_006:0042a20_5": "多聞聖弟子不復堪任作身、口、意業，趣三惡道……」如是廣說，乃至「作苦邊」。",
    "T02n0099_006:0042a22_6": "佛說此經已，諸比丘聞佛所說，歡喜奉行。",
    "T02n0099_006:0042a24_0": "（一三五）如是我聞：一時，佛住舍衛國祇樹給孤獨園。",
    "T02n0099_006:0042a25_1": "爾時，世尊告諸比丘……。",
    "T02n0099_006:0042a25_2": "廣說如上。",
    "T02n0099_006:0042a25_3": "差別者：「若多聞聖弟子於此六見處觀察非我、非我所。",
    "T02n0099_006:0042a27_4": "如是觀者，於佛狐疑斷，於法、僧、苦、集、滅、道狐疑斷……」如是廣說，乃至「作苦邊。」",
    "T02n0099_006:0042a29_5": "佛說此經已，諸比丘聞佛所說，歡喜奉行。",
    "T02n0099_006:0042b02_0": "（一三六）如是我聞：一時，佛住舍衛國祇樹給孤獨園。",
    "T02n0099_006:0042b03_1": "爾時，世尊告諸比丘：「於何所是事有故，何所起，何所繫著，何所見我？",
    "T02n0099_006:0042b04_2": "諸比丘！",
    "T02n0099_006:0042b04_3": "令彼眾生無明所蓋，愛繫其首，長道驅馳，生死輪迴，生死流轉，不知本際？」",
    "T02n0099_006:0042b06_4": "諸比丘白佛：「世尊是法根、法眼、法依。",
    "T02n0099_006:0042b07_5": "善哉！",
    "T02n0099_006:0042b07_6": "世尊！",
    "T02n0099_006:0042b07_7": "唯願哀愍，廣說其義，諸比丘聞已，當受奉行。」",
    "T02n0099_006:0042b09_0": "佛告諸比丘：「諦聽，善思，當為汝說。",
    "T02n0099_006:0042b09_1": "諸比丘！",
    "T02n0099_006:0042b10_0": "色有故，是色事起，於色繫著，於色見我，令眾生無明所蓋，愛繫其首，長道驅馳，生死輪迴，生死流轉。",
    "T02n0099_006:0042b12_1": "受、想、行、識亦復如是。",
    "T02n0099_006:0042b12_2": "諸比丘！",
    "T02n0099_006:0042b13_3": "色是常耶？",
    "T02n0099_006:0042b13_4": "為非常耶？」",
    "T02n0099_006:0042b13_5": "答曰：「無常。",
    "T02n0099_006:0042b13_6": "世尊！」",
    "T02n0099_006:0042b13_7": "復問：「若無常者，是苦耶？」",
    "T02n0099_006:0042b14_8": "答曰：「是苦。",
    "T02n0099_006:0042b14_9": "世尊！」",
    "T02n0099_006:0042b14_10": "「如是，比丘！",
    "T02n0099_006:0042b15_11": "若無常者是苦，是苦有故，是事起、繫著、見我，令彼眾生無明所蓋，愛繫其首，長道驅馳，生死輪迴，生死流轉。",
    "T02n0099_006:0042b17_12": "受、想、行、識亦復如是。",
    "T02n0099_006:0042b18_13": "「是故，諸比丘！",
    "T02n0099_006:0042b18_14": "諸所有色，若過去、若未來、若現在，若內、若外，若麤、若細，若好、若醜，若遠、若近，彼一切非我、非異我、不相在。",
    "T02n0099_006:0042b20_15": "如是觀者，是名正慧。",
    "T02n0099_006:0042b21_16": "受、想、行、識亦復如是。",
    "T02n0099_006:0042b21_17": "「如是見、聞、覺、識，求得隨憶、隨覺，隨觀，彼一切非我、非異我、不相在，是名正慧。",
    "T02n0099_006:0042b23_18": "「若有見言有我、有此世、有他世、有常、有恒、不變易，彼一切非我、非異我、不相在，是名正慧。",
    "T02n0099_006:0042b25_19": "「若復有見非此我、非此我所、非當來我、非當來我所，彼一切非我、非異我、不相在，是名正慧。",
    "T02n0099_006:0042b28_20": "「若多聞聖弟子於此六見處觀察非我、非我所，如是觀者，於佛狐疑斷，於法、僧狐疑斷。",
    "T02n0099_006:0042c01_21": "是名，比丘！",
    "T02n0099_006:0042c01_22": "不復堪任作身、口、意業，趣三惡道；正使放逸，諸聖弟子皆悉決定向於三菩提，七有天人往生，作苦後邊。」",
    "T02n0099_006:0042c03_23": "佛說此經已，諸比丘聞佛所說，歡喜奉行。",
    "T02n0099_006:0042c05_0": "（一三七）第二經亦如是。",
    "T02n0099_006:0042c05_1": "差別者，於苦、集、滅、道狐疑斷。",
    "T02n0099_006:0042c07_0": "（一三八）第三經亦如是。",
    "T02n0099_006:0042c07_1": "差別者，於佛、法、僧狐疑斷，於苦、集、滅、道狐疑斷。",
    "T02n0099_006:0042c09_0": "雜阿含經卷第六"
}