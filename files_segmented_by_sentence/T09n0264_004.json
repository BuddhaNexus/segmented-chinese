{
    "T09n0264_004:0162a05_0": "添品妙法蓮華經卷第四",
    "T09n0264_004:0162a07_0": "隋天竺三藏闍那崛多共笈多譯",
    "T09n0264_004:0162a08_0": "五百弟子授記品第八",
    "T09n0264_004:0162a09_0": "爾時富樓那彌多羅尼子，從佛聞是智慧方便隨宜說法，又聞授諸大弟子阿耨多羅三藐三菩提記，復聞宿世因緣之事，復聞諸佛有大自在神通之力，得未曾有心淨踊躍，即從座起到於佛前，頭面禮足却住一面，瞻仰尊顏目不暫捨，而作是念：「世尊甚奇特，所為希有，隨順世間若干種性，以方便知見而為說法，拔出眾生處處貪著，我等於佛功德言不能宣，唯佛世尊，能知我等深心本願。」",
    "T09n0264_004:0162a18_0": "爾時佛告諸比丘：「汝等見是富樓那彌多羅尼子不？",
    "T09n0264_004:0162a19_1": "我常稱其於說法人中最為第一，亦常歎其種種功德，精勤護持助宣我法，能於四眾示教利喜，具足解釋佛之正法，而大饒益同梵行者，自捨如來無能盡其言論之辯。",
    "T09n0264_004:0162a23_0": "汝等勿謂富樓那但能護持助宣我法，亦於過去九十億諸佛所，護持助宣佛之正法，於彼說法人中亦最第一。",
    "T09n0264_004:0162a25_1": "又於諸佛所說空法明了通達，得四無礙智，常能審諦清淨說法，無有疑惑，具足菩薩神通之力，隨其壽命常修梵行，彼佛世人咸皆謂之實是聲聞。",
    "T09n0264_004:0162a29_0": "而富樓那，以斯方便饒益無量百千眾生，又化無量阿僧祇人，令立阿耨多羅三藐三菩提，為淨佛土故，常作佛事教化眾生。",
    "T09n0264_004:0162b02_1": "諸比丘！",
    "T09n0264_004:0162b03_2": "富樓那亦於七佛說法人中而得第一，今於我所說法人中亦為第一，於賢劫中當來諸佛說法人中亦復第一，而皆護持助宣佛法，亦於未來護持助宣無量無邊諸佛之法，教化饒益無量眾生，令立阿耨多羅三藐三菩提，為淨佛土故，常勤精進教化眾生，漸漸具足菩薩之道，過無量阿僧祇劫，當於此土得阿耨多羅三藐三菩提，號曰法明如來、應供、正遍知、明行足、善逝、世間解、無上士、調御丈夫、天人師、佛、世尊。",
    "T09n0264_004:0162b12_3": "其佛以恒河沙等三千大千世界，為一佛土，七寶為地，地平如掌，無有山陵谿澗溝壑，七寶臺觀充滿其中，諸天宮殿近處虛空，人、天交接，兩得相見，無諸惡道，亦無女人，一切眾生皆以化生，無有婬欲，得大神通，身出光明，飛行自在，志念堅固，精進智慧，普皆金色，三十二相而自莊嚴。",
    "T09n0264_004:0162b19_4": "其國眾生常以二食，一者、法喜食，二者、禪悅食。",
    "T09n0264_004:0162b20_5": "有無量阿僧祇千萬億那由他諸菩薩眾，得大神通，四無礙智，善能教化眾生之類；其聲聞眾，算數校計所不能知，皆得具足六通、三明及八解脫。",
    "T09n0264_004:0162b23_6": "其佛國土，有如是等無量功德莊嚴成就，劫名寶明，國名善淨，其佛壽命無量阿僧祇劫，法住甚久，佛滅度後，起七寶塔遍滿其國。」",
    "T09n0264_004:0162b26_7": "爾時世尊，欲重宣此義，而說偈言：「諸比丘諦聽！",
    "T09n0264_004:0162b28_8": "　　佛子所行道，　善學方便故，　　不可得思議。",
    "T09n0264_004:0162c01_0": "　知眾樂小法，　　而畏於大智，　是故諸菩薩，　　作聲聞緣覺，　以無數方便，　　化諸眾生類，　自說是聲聞，　　去佛道甚遠，　度脫無量眾，　　皆悉得成就，　雖小欲懈怠，　　漸當令作佛。",
    "T09n0264_004:0162c07_0": "　內祕菩薩行，　　外現是聲聞，　少欲厭生死，　　實自淨佛土。",
    "T09n0264_004:0162c09_0": "　示眾有三毒，　　又現邪見相，　我弟子如是，　　方便度眾生。",
    "T09n0264_004:0162c11_0": "　若我具足說，　　種種現化事，　眾生聞是者，　　心則懷疑惑。",
    "T09n0264_004:0162c13_0": "　今此富樓那，　　於昔千億佛，　勤修所行道，　　宣護諸佛法，　為求無上慧，　　而於諸佛所，　現居弟子上，　　多聞有智慧。",
    "T09n0264_004:0162c17_0": "　所說無所畏，　　能令眾歡喜，　未曾有疲倦，　　而以助佛事。",
    "T09n0264_004:0162c19_0": "　已度大神通，　　具四無礙慧，　知眾根利鈍，　　常說清淨法，　演暢如是義，　　教諸千億眾，　令住大乘法，　　而自淨佛土。",
    "T09n0264_004:0162c23_0": "　未來亦供養，　　無量無數佛，　護助宣正法，　　亦自淨佛土。",
    "T09n0264_004:0162c25_0": "　常以諸方便，　　說法無所畏，　度不可計眾，　　成就一切智。",
    "T09n0264_004:0162c27_0": "　供養諸如來，　　護持法寶藏，　其後得成佛，　　號名曰法明；　其國名善淨，　　七寶所合成；　劫名為寶明，　　菩薩眾甚多，　其數無有量，　　皆度大神通，　威德力具足，　　充滿其國土。",
    "T09n0264_004:0163a04_0": "　聲聞亦無數，　　三明八解脫，　得四無礙智，　　以是等為僧。",
    "T09n0264_004:0163a06_0": "　其國諸眾生，　　婬欲皆已斷，　純一變化生，　　具相莊嚴身，　法喜禪悅食，　　更無餘食想；　無有諸女人，　　亦無諸惡道。",
    "T09n0264_004:0163a10_0": "　富樓那比丘，　　功德悉成滿；　當得斯淨土，　　賢聖眾甚多，　如是無量事，　　我今但略說。」",
    "T09n0264_004:0163a13_0": "爾時千二百阿羅漢心自在者作是念：「我等歡喜得未曾有，若世尊各見授記如餘大弟子者，不亦快乎？」",
    "T09n0264_004:0163a15_1": "佛知此等心之所念，告摩訶迦葉：「是千二百阿羅漢，我今當現前次第與授阿耨多羅三藐三菩提記。",
    "T09n0264_004:0163a17_2": "於此眾中，我大弟子憍陳如比丘，當供養六萬二千億佛，然後得成為佛，號曰普明如來、應供、正遍知、明行足、善逝、世間解、無上士、調御丈夫、天人師、佛、世尊。",
    "T09n0264_004:0163a21_3": "其五百阿羅漢，漚樓頻螺迦葉、伽耶迦葉、那提迦葉、迦留陀夷、優陀夷、阿[少/兔]樓馱、離波多、劫賓那、薄拘羅、周陀莎伽陀等，皆當得阿耨多羅三藐三菩提，盡同一號，名曰普明。」",
    "T09n0264_004:0163a25_4": "爾時世尊，欲重宣此義，而說偈言：「憍陳如比丘，　　當見無量佛，　過阿僧祇劫，　　乃成等正覺；　常放大光明，　　具足諸神通，　名聞遍十方，　　一切之所敬。",
    "T09n0264_004:0163b02_0": "　常說無上道，　　故號為普明；　其國土清淨，　　菩薩皆勇猛，　咸昇妙樓閣，　　遊諸十方國，　以無上供具，　　奉獻於諸佛，　作是供養已，　　心懷大歡喜，　須臾還本國，　　有如是神力。",
    "T09n0264_004:0163b08_0": "　佛壽六萬劫，　　正法住倍壽，　像法復倍是，　　法滅天人憂。",
    "T09n0264_004:0163b10_0": "　其五百比丘，　　次第當作佛，　同號曰普明，　　轉次而授記。",
    "T09n0264_004:0163b12_0": "　我滅度之後，　　某甲當作佛，　其所化世間，　　亦如我今日，　國土之嚴淨，　　及諸神通力，　菩薩聲聞眾，　　正法及像法，　壽命劫多少，　　皆如上所說。",
    "T09n0264_004:0163b17_0": "　迦葉汝已知，　　五百自在者，　餘諸聲聞眾，　　亦當復如是，　其不在此會，　　汝當為宣說。」",
    "T09n0264_004:0163b20_0": "爾時五百阿羅漢，於佛前得授記已，歡喜踊躍，即從座起到於佛前，頭面禮足，悔過自責：「世尊！",
    "T09n0264_004:0163b22_1": "我等常作是念，自謂已得究竟滅度，今乃知之，如無智者。",
    "T09n0264_004:0163b23_2": "所以者何？",
    "T09n0264_004:0163b23_3": "我等應得如來智慧，而便自以小智為足。",
    "T09n0264_004:0163b24_4": "世尊！",
    "T09n0264_004:0163b24_5": "譬如有人至親友家醉酒而臥，是時親友官事當行，以無價寶珠繫其衣裏，與之而去。",
    "T09n0264_004:0163b26_6": "其人醉臥，都不覺知；起已遊行到於他國，為衣食故，勤力求索甚大艱難，若少有所得，便以為足。",
    "T09n0264_004:0163b28_7": "於後親友會遇見之，而作是言：『咄哉，丈夫！",
    "T09n0264_004:0163b29_8": "何為衣食乃至如是，我昔欲令汝得安樂，五欲自恣，於某年日月，以無價寶珠繫汝衣裏，今故現在，而汝不知，勤苦憂惱以求自活，甚為癡也。",
    "T09n0264_004:0163c04_0": "汝今可以此寶，貿易所須，常可如意，無所乏短。』",
    "T09n0264_004:0163c05_1": "佛亦如是，為菩薩時教化我等，令發一切智心，而尋廢忘不知不覺，既得阿羅漢道，自謂滅度，資生艱難，得少為足，一切智願猶在不失。",
    "T09n0264_004:0163c08_2": "今者世尊覺悟我等，作如是言：『諸比丘！",
    "T09n0264_004:0163c09_3": "汝等所得非究竟滅，我久令汝等種佛善根，以方便故示涅槃相，而汝謂為實得滅度。』",
    "T09n0264_004:0163c11_0": "世尊！",
    "T09n0264_004:0163c11_1": "我今乃知實是菩薩，得授阿耨多羅三藐三菩提記，以是因緣，甚大歡喜得未曾有。」",
    "T09n0264_004:0163c13_2": "爾時阿若憍陳如等，欲重宣此義，而說偈言：「我等聞無上，　　安隱授記聲，　歡喜未曾有，　　禮無量智佛。",
    "T09n0264_004:0163c17_0": "　今於世尊前，　　自悔諸過咎，　於無量佛寶，　　得少涅槃分，　如無智愚人，　　便自以為足。",
    "T09n0264_004:0163c20_0": "　譬如貧窮人，　　往至親友家，　其家甚大富，　　具設諸餚饍，　以無價寶珠，　　繫著內衣裏，　默與而捨去，　　時臥不覺知。",
    "T09n0264_004:0163c24_0": "　是人既已起，　　遊行詣他國，　求衣食自濟，　　資生甚艱難，　得少便為足，　　更不願好者，　不覺內衣裏，　　有無價寶珠。",
    "T09n0264_004:0163c28_0": "　與珠之親友，　　後見此貧人，　苦切責之已，　　示以所繫珠。",
    "T09n0264_004:0164a01_0": "　貧人見此珠，　　其心大歡喜，　富有諸財物，　　五欲而自恣。",
    "T09n0264_004:0164a03_0": "　我等亦如是，　　世尊於長夜，　常愍見教化，　　令種無上願；　我等無智故，　　不覺亦不知，　得少涅槃分，　　自足不求餘。",
    "T09n0264_004:0164a07_0": "　今佛覺悟我，　　言非實滅度，　得佛無上慧，　　爾乃為真滅；　我今從佛聞，　　授記莊嚴事，　及轉次受決，　　身心遍歡喜。」",
    "T09n0264_004:0164a11_0": "添品妙法蓮華經授學無學人記品第九爾時阿難、羅睺羅，而作是念：「我等每自思惟，設得授記，不亦快乎。」",
    "T09n0264_004:0164a13_1": "即從座起到於佛前，頭面禮足，俱白佛言：「世尊！",
    "T09n0264_004:0164a14_2": "我等於此亦應有分，唯有如來我等所歸，又我等為一切世間天、人、阿脩羅，所見知識，阿難常為侍者，護持法藏，羅睺羅是佛之子，若佛見授阿耨多羅三藐三菩提記者，我願既滿，眾望亦足。」",
    "T09n0264_004:0164a18_3": "爾時學、無學聲聞弟子二千人，皆從座起，偏袒右肩到於佛前，一心合掌，瞻仰世尊，如阿難、羅睺羅所願，住立一面。",
    "T09n0264_004:0164a21_4": "爾時佛告阿難：「汝於來世當得作佛，號山海慧自在通王如來、應供、正遍知、明行足、善逝、世間解、無上士、調御丈夫、天人師、佛、世尊；當供養六十二億諸佛護持法藏，然後得阿耨多羅三藐三菩提；教化二十千萬億恒河沙諸菩薩等，令成阿耨多羅三藐三菩提；國名常立勝幡，其土清淨，琉璃為地，劫名妙音遍滿；其佛壽命，無量千萬億阿僧祇劫，若人於千萬億無量阿僧祇劫中，算數校計不能得知；正法住世倍於壽命，像法住世復倍正法。",
    "T09n0264_004:0164b02_5": "阿難！",
    "T09n0264_004:0164b02_6": "是山海慧自在通王佛，為十方無量千萬億恒河沙等諸佛如來所共讚歎稱其功德。」",
    "T09n0264_004:0164b04_7": "爾時世尊，欲重宣此義，而說偈言：「我今僧中說，　　阿難持法者，　當供養諸佛，　　然後成正覺；　號曰山海慧，　　自在通王佛；　其國土清淨，　　名常立勝幡，　教化諸菩薩，　　其數如恒沙；　佛有大威德，　　名聞滿十方，　壽命無有量，　　以愍眾生故，　正法倍壽命，　　像法復倍是；　如恒河沙等，　　無數諸眾生，　於此佛法中，　　種佛道因緣。」",
    "T09n0264_004:0164b16_0": "爾時會中，新發意菩薩八千人，咸作是念：「我等尚不聞諸大菩薩得如是記，有何因緣，而諸聲聞得如是決？」",
    "T09n0264_004:0164b18_1": "爾時世尊知諸菩薩心之所念，而告之曰：「諸善男子！",
    "T09n0264_004:0164b19_2": "我與阿難等，於空王佛所，同時發阿耨多羅三藐三菩提心，阿難常樂多聞，我常勤精進，是故我已得成阿耨多羅三藐三菩提；而阿難護持我法，亦護將來諸佛法藏，教化成就諸菩薩眾，其本願如是，故獲斯記。」",
    "T09n0264_004:0164b24_3": "阿難面於佛前，自聞授記及國土莊嚴，所願具足，心大歡喜，得未曾有；即時憶念過去無量千萬億諸佛法藏，通達無礙如今所聞，亦識本願。",
    "T09n0264_004:0164b27_4": "爾時阿難而說偈言：「世尊甚希有，　　令我念過去，　無量諸佛法，　　如今日所聞；　我今無復疑，　　安住於佛道，　方便為侍者，　　護持諸佛法。」",
    "T09n0264_004:0164c04_0": "爾時佛告羅睺羅：「汝於來世當得作佛，號蹈七寶華如來、應供、正遍知、明行足、善逝、世間解、無上士、調御丈夫、天人師、佛、世尊。",
    "T09n0264_004:0164c06_1": "當供養十世界微塵等數諸佛如來，常為諸佛而作長子，猶如今也。",
    "T09n0264_004:0164c08_2": "是蹈七寶華佛，國土莊嚴，壽命劫數，所化弟子，正法、像法，亦如山海慧自在通王如來無異。",
    "T09n0264_004:0164c10_3": "亦為此佛而作長子，過是已後，當得阿耨多羅三藐三菩提。」",
    "T09n0264_004:0164c11_4": "爾時世尊，欲重宣此義，而說偈言：「我為太子時，　　羅睺為長子；　我今成佛道，　　受法為法子，　於未來世中，　　見無量億佛，　皆為其長子，　　一心求佛道。",
    "T09n0264_004:0164c17_0": "　羅睺羅密行，　　惟我能知之，　現為我長子，　　以示諸眾生，　無量億千萬，　　功德不可數，　安住於佛法，　　以求無上道。」",
    "T09n0264_004:0164c21_0": "爾時世尊，見學、無學二千人，其意柔軟，寂然清淨一心觀佛。",
    "T09n0264_004:0164c22_1": "佛告阿難：「汝見是學、無學二千人不？」",
    "T09n0264_004:0164c23_2": "「唯然已見。」",
    "T09n0264_004:0164c23_3": "「阿難！",
    "T09n0264_004:0164c23_4": "是諸人等，當供養五十世界微塵數諸佛如來，恭敬、尊重、護持法藏，末後同時，於十方國各得成佛，皆同一號，名曰寶相如來、應供、正遍知、明行足、善逝、世間解、無上士、調御丈夫、天人師、佛、世尊，壽命一劫，國土莊嚴，聲聞、菩薩，正法、像法，皆悉同等。」",
    "T09n0264_004:0164c29_5": "爾時世尊欲重宣此義，而說偈言：「是二千聲聞，　　今於我前住，　悉皆與授記，　　未來當成佛。",
    "T09n0264_004:0165a03_0": "　所供養諸佛，　　如上說塵數，　護持其法藏，　　後當成正覺。",
    "T09n0264_004:0165a05_0": "　各於十方國，　　悉同一名號，　俱時坐道場，　　以證無上慧。",
    "T09n0264_004:0165a07_0": "　皆名為寶相，　　國土及弟子，　正法與像法，　　悉等無有異。",
    "T09n0264_004:0165a09_0": "　咸以諸神通，　　度十方眾生，　名聞普周遍，　　漸入於涅槃。」",
    "T09n0264_004:0165a11_0": "爾時學、無學二千人，聞佛授記歡喜踊躍，而說偈言：「世尊慧燈明，　　我聞授記音，　心歡喜充滿，　　如甘露見灌。」",
    "T09n0264_004:0165a15_0": "添品妙法蓮華經法師品第十",
    "T09n0264_004:0165a16_0": "爾時世尊，因藥王菩薩，告八萬大士：「藥王！",
    "T09n0264_004:0165a17_0": "汝見是大眾中，無量諸天、龍王、夜叉、乾闥婆、阿脩羅、迦樓羅、緊那羅、摩睺羅伽、人非人等，及比丘、比丘尼、優婆塞、優婆夷，求聲聞者、求辟支佛者、求佛道者，如是等類，咸於佛前，聞《妙法華經》一偈一句乃至一念隨喜者，我皆與授記，當得阿耨多羅三藐三菩提。」",
    "T09n0264_004:0165a22_1": "佛告藥王：「又如來滅度之後，若有人聞《妙法華經》乃至一偈一句一念隨喜者，我亦與授阿耨多羅三藐三菩提記。",
    "T09n0264_004:0165a25_2": "若復有人，受持、讀誦、解說、書寫《妙法華經》乃至一偈，於此經卷敬視如佛，種種供養，華香、瓔珞，末香、塗香、燒香，繒蓋、幢幡、衣服、伎樂，乃至合掌恭敬。",
    "T09n0264_004:0165a28_3": "藥王當知！",
    "T09n0264_004:0165a29_4": "是諸人等，已曾供養十萬億佛，於諸佛所成就大願，愍眾生故，生此人間。",
    "T09n0264_004:0165b01_5": "藥王！",
    "T09n0264_004:0165b01_6": "若有人問：『何等眾生，於未來世當得作佛？』",
    "T09n0264_004:0165b02_7": "應示是諸人等於未來世必得作佛。",
    "T09n0264_004:0165b03_8": "何以故？",
    "T09n0264_004:0165b03_9": "若善男子、善女人，於《法華經》乃至一句，受持、讀誦、解說、書寫，種種供養經卷，華香、瓔珞、末香、塗香、燒香，繒蓋、幢幡、衣服、伎樂，合掌恭敬，是人一切世間所應瞻奉，應以如來供養而供養之，當知此人是大菩薩，成就阿耨多羅三藐三菩提，哀愍眾生，願生此間，廣演分別《妙法花經》，何況盡能受持種種供養者。",
    "T09n0264_004:0165b10_10": "藥王當知！",
    "T09n0264_004:0165b11_11": "是人自捨清淨業報，於我滅度後，愍眾生故，生於惡世廣演此經。",
    "T09n0264_004:0165b12_12": "若是善男子、善女人，我滅度後，能竊為一人說《法華經》，乃至一句，當知是人，則如來使，如來所遣，行如來事，何況於大眾中廣為人說。",
    "T09n0264_004:0165b15_13": "藥王！",
    "T09n0264_004:0165b15_14": "若有惡人，以不善心，於一劫中，現於佛前常毀罵佛，其罪尚輕；若人以一惡言，毀呰在家、出家讀誦《法華經》者，其罪甚重。",
    "T09n0264_004:0165b18_15": "藥王！",
    "T09n0264_004:0165b18_16": "其有讀誦《法華經》者，當知是人，以佛莊嚴而自莊嚴，則為如來肩所荷擔，其所至方，應隨向禮一心合掌，恭敬、供養、尊重、讚歎，華香、瓔珞，末香、塗香、燒香，繒蓋、幢幡、衣服、餚饌，作諸伎樂，人中上供而供養之，應持天寶而以散之，天上寶聚應以奉獻。",
    "T09n0264_004:0165b24_17": "所以者何？",
    "T09n0264_004:0165b24_18": "是人歡喜說法，須臾聞之，即得究竟阿耨多羅三藐三菩提故。」",
    "T09n0264_004:0165b26_19": "爾時世尊，欲重宣此義，而說偈言：「若欲住佛道，　　成就自然智，　常當勤供養，　　受持《法花》者。",
    "T09n0264_004:0165b29_0": "　其有欲疾得，　　一切種智慧，　當受持是經，　　并供養持者。",
    "T09n0264_004:0165c02_0": "　若有能受持，　　《妙法華經》者；　當知佛所使，　　愍念諸眾生。",
    "T09n0264_004:0165c04_0": "　諸有能受持，　　《妙法華經》者；　捨於清淨土，　　愍眾故生此。",
    "T09n0264_004:0165c06_0": "　當知如是人，　　自在所欲生，　能於此惡世，　　廣說無上法。",
    "T09n0264_004:0165c08_0": "　應以天華香，　　及天寶衣服，　天上妙寶聚，　　供養說法者。",
    "T09n0264_004:0165c10_0": "　吾滅後惡世，　　能持是經者；　當合掌禮敬，　　如供養世尊。",
    "T09n0264_004:0165c12_0": "　上饌眾甘美，　　及種種衣服；　供養是佛子，　　冀得須臾聞。",
    "T09n0264_004:0165c14_0": "　若能於後世，　　受持是經者；　我遣在人中，　　行於如來事。",
    "T09n0264_004:0165c16_0": "　若於一劫中，　　常懷不善心，　作色而罵佛，　　獲無量重罪。",
    "T09n0264_004:0165c18_0": "　其有讀誦持，　　是《法華經》者；　須臾加惡言，　　其罪復過彼。",
    "T09n0264_004:0165c20_0": "　有人求佛道，　　而於一劫中，　合掌在我前，　　以無數偈讚，　由是讚佛故，　　得無量功德，　歎美持經者，　　其福復過彼。",
    "T09n0264_004:0165c24_0": "　於八十億劫，　　以最妙色聲，　及與香味觸，　　供養持經者；　如是供養已，　　若得須臾聞，　則應自欣慶，　　我今獲大利。",
    "T09n0264_004:0165c28_0": "　藥王！",
    "T09n0264_004:0165c28_1": "今告汝，　　我所說諸經，　而於此經中，　　《法華》最第一。」",
    "T09n0264_004:0166a01_0": "爾時佛復告藥王菩薩摩訶薩：「我所說經典，無量千萬億，已說、今說、當說，而於其中，此《法華經》最為難信、難解。",
    "T09n0264_004:0166a03_1": "藥王！",
    "T09n0264_004:0166a03_2": "此經是諸佛祕要之藏，不可分布，妄授與人，諸佛世尊之所守護，從昔已來未曾顯說。",
    "T09n0264_004:0166a05_3": "如此經者，如來現在，猶多怨嫉，況滅度後。",
    "T09n0264_004:0166a06_4": "藥王當知！",
    "T09n0264_004:0166a06_5": "如來滅後，其能書持、讀誦、供養、為他人說者，如來則為以衣覆之，又為他方、現在諸佛之所護念，是人有大信力及志願力、諸善根力，當知是人與如來共宿，則為如來手摩其頭。",
    "T09n0264_004:0166a10_6": "藥王！",
    "T09n0264_004:0166a11_7": "在在處處，若說、若讀、若誦、若書，若經卷所住處，皆應起七寶塔，極令高廣嚴飾，不須復安舍利。",
    "T09n0264_004:0166a13_8": "所以者何？",
    "T09n0264_004:0166a13_9": "此中已有如來全身，此塔應以一切華香、瓔珞、繒蓋、幢幡、伎樂、歌頌，供養、恭敬、尊重、讚歎，若有人得見此塔禮拜、供養，當知是等，皆近阿耨多羅三藐三菩提。",
    "T09n0264_004:0166a17_0": "藥王！",
    "T09n0264_004:0166a17_1": "多有人在家、出家行菩薩道。",
    "T09n0264_004:0166a17_2": "若不能得見聞、讀誦、書持、供養是《法華經》者，當知是人未善行菩薩道。",
    "T09n0264_004:0166a19_3": "若有得聞是經典者，乃能善行菩薩之道，其有眾生求佛道者，若見、若聞是《法華經》，聞已信解、受持者，當知是人，得近阿耨多羅三藐三菩提。",
    "T09n0264_004:0166a22_4": "「藥王！",
    "T09n0264_004:0166a22_5": "譬如有人渴乏須水，於彼高原穿鑿求之，猶見乾土，知水尚遠，施功不已，轉見濕土，遂漸至泥，其心決定，知水必近。",
    "T09n0264_004:0166a25_6": "菩薩亦復如是，若未聞、未解、未能修習是《法華經》，當知是人，去阿耨多羅三藐三菩提尚遠。",
    "T09n0264_004:0166a27_7": "若得聞解、思惟、修習，必知得近阿耨多羅三藐三菩提。",
    "T09n0264_004:0166a28_8": "所以者何？",
    "T09n0264_004:0166a28_9": "一切菩薩阿耨多羅三藐三菩提，皆屬此經。",
    "T09n0264_004:0166a29_10": "此經開方便門，示真實相，是《法華經》藏，深固幽遠無人能到，今佛教化成就菩薩而為開示。",
    "T09n0264_004:0166b02_11": "藥王！",
    "T09n0264_004:0166b03_12": "若有菩薩，聞是《法華經》驚疑、怖畏，當知是為新發意菩薩；若聲聞人，聞是經驚疑、怖畏，當知是為增上慢者。",
    "T09n0264_004:0166b05_13": "「藥王！",
    "T09n0264_004:0166b05_14": "若有善男子、善女人，如來滅後，欲為四眾說是《法華經》者，云何應說？",
    "T09n0264_004:0166b07_15": "是善男子、善女人，入如來室，著如來衣，坐如來座，爾乃應為四眾廣說斯經。",
    "T09n0264_004:0166b08_16": "如來室者，一切眾生中大慈悲心是；如來衣者，柔和忍辱心是；如來座者，一切法空是；安住是中，然後以不懈怠心，為諸菩薩及四眾，廣說是《法華經》。",
    "T09n0264_004:0166b12_17": "藥王！",
    "T09n0264_004:0166b12_18": "我於餘國遣化人，為其集聽法眾，亦遣化比丘、比丘尼、優婆塞、優婆夷，聽其說法，是諸化人，聞法信受，隨順不逆。",
    "T09n0264_004:0166b15_19": "若說法者在空閑處，我時廣遣天、龍、鬼神、乾闥婆、阿修羅等，聽其說法。",
    "T09n0264_004:0166b16_20": "我雖在異國，時時令說法者得見我身，若於此經忘失句逗，我還為說令得具足。」",
    "T09n0264_004:0166b18_21": "爾時世尊，欲重宣此義，而說偈言：「欲捨諸懈怠，　　應當聽是經，　此經難得聞，　　信受者亦難。",
    "T09n0264_004:0166b22_0": "　如人渴須水，　　穿鑿於高原，　猶見乾燥土，　　知去水尚遠；　漸見濕土泥，　　決定知近水。",
    "T09n0264_004:0166b25_0": "　藥王！",
    "T09n0264_004:0166b25_1": "汝當知，　　如是諸人等，　不聞《法華經》，　　去佛智甚遠；　若聞是深經，　　決了聲聞法，　是諸經之王，　　聞已諦思惟，　當知此人等，　　近於佛智慧。",
    "T09n0264_004:0166c01_0": "　若人說此經，　　應入如來室，　著於如來衣，　　而坐如來座，　處眾無所畏，　　廣為分別說；　大慈悲為室，　　柔和忍辱衣，　諸法空為座，　　處此為說法。",
    "T09n0264_004:0166c06_0": "　若說此經時，　　有人惡口罵，　加刀杖瓦石，　　念佛故應忍。",
    "T09n0264_004:0166c08_0": "　我千萬億土，　　現淨堅固身，　於無量億劫，　　為眾生說法；　若我滅度後，　　能說此經者，　我遣化四眾，　　比丘比丘尼，　及清信士女，　　供養於法師，　引導諸眾生，　　集之令聽法。",
    "T09n0264_004:0166c14_0": "　若人欲加惡，　　刀杖及瓦石，　則遣變化人，　　為之作衛護。",
    "T09n0264_004:0166c16_0": "　若說法之人，　　獨在空閑處，　寂寞無人聲，　　讀誦此經典；　我爾時為現，　　清淨光明身，　若忘失章句，　　為說令通利；　若人具是德，　　或為四眾說，　空處讀誦經，　　皆得見我身。",
    "T09n0264_004:0166c22_0": "　若人在空閑，　　我遣天龍王，　夜叉鬼神等，　　為作聽法眾。",
    "T09n0264_004:0166c24_0": "　是人樂說法，　　分別無罣礙，　諸佛護念故，　　能令大眾喜。",
    "T09n0264_004:0166c26_0": "　若親近法師，　　速得菩薩道，　隨順是師學，　　得見恒沙佛。」",
    "T09n0264_004:0166c28_0": "添品妙法蓮華經見寶塔品第十一",
    "T09n0264_004:0166c29_0": "爾時佛前有七寶塔，高五百由旬，縱廣二百五十由旬，從地踊出住在空中，種種寶物而莊挍之，五千欄楯，龕室千萬，無數幢幡以為嚴飾，垂寶、瓔珞、寶鈴萬億而懸其上；四面皆出多摩羅跋栴檀之香，充遍世界；其諸幡蓋，以金、銀、琉璃、硨磲、馬瑙、真珠、玫瑰七寶合成，高至四天王宮；三十三天雨天曼陀羅華，供養寶塔；餘諸天、龍、夜叉、乾闥婆、阿修羅、迦樓羅、緊那羅、摩睺羅伽、人非人等千萬億眾，以一切華香、瓔珞、幡蓋、伎樂，供養寶塔；恭敬、尊重、讚歎。",
    "T09n0264_004:0167a10_1": "爾時寶塔中出大音聲歎言：「善哉，善哉！",
    "T09n0264_004:0167a11_2": "釋迦牟尼世尊！",
    "T09n0264_004:0167a11_3": "能以平等大慧教菩薩法，佛所護念《妙法華經》，為大眾說。",
    "T09n0264_004:0167a12_4": "如是，如是！",
    "T09n0264_004:0167a13_5": "釋迦牟尼世尊！",
    "T09n0264_004:0167a13_6": "如所說者皆是真實。」",
    "T09n0264_004:0167a14_0": "爾時四眾見大寶塔住在空中，又聞塔中所出音聲，皆得法喜，怪未曾有，從座而起，恭敬合掌，却住一面。",
    "T09n0264_004:0167a16_1": "爾時有菩薩摩訶薩，名大樂說，知一切世間天、人、阿修羅等心之所疑，而白佛言：「世尊！",
    "T09n0264_004:0167a18_2": "以何因緣，有此寶塔從地踊出？",
    "T09n0264_004:0167a19_3": "又於其中發是音聲？」",
    "T09n0264_004:0167a19_4": "爾時佛告大樂說菩薩：「此寶塔中有如來全身，乃往過去東方無量千萬億阿僧祇世界，國名寶淨，彼中有佛，號曰多寶。",
    "T09n0264_004:0167a22_5": "其佛本行菩薩道時，作大誓願：『若我成佛，滅度之後，於十方國土有說《法華經》處，我之塔廟，為聽是經故，踊現其前，為作證明，讚言善哉。』",
    "T09n0264_004:0167a25_6": "彼佛成道已，臨滅度時，於天人大眾中，告諸比丘：『我滅度後，欲供養我全身者，應起一大塔。』",
    "T09n0264_004:0167a27_7": "其佛以神通願力，十方世界在在處處，若有說《法華經》者，彼之寶塔，皆踊出其前，全身在於塔中讚言：『善哉，善哉！』",
    "T09n0264_004:0167b01_8": "大樂說！",
    "T09n0264_004:0167b01_9": "今多寶如來塔，聞說《法華經》故，從地踊出，讚言：『善哉！",
    "T09n0264_004:0167b02_10": "善哉！』」",
    "T09n0264_004:0167b02_11": "是時大樂說菩薩，以如來神力故，白佛言：「世尊！",
    "T09n0264_004:0167b03_12": "我等願欲見此佛身。」",
    "T09n0264_004:0167b04_13": "佛告大樂說菩薩摩訶薩：「是多寶佛，有深重願：『若我寶塔，為聽《法華經》故，出於諸佛前時，其有欲以我身示四眾者，彼佛分身諸佛，在於十方世界說法，盡還集一處，然後我身乃出現耳。』",
    "T09n0264_004:0167b08_14": "大樂說！",
    "T09n0264_004:0167b08_15": "我分身諸佛，在於十方世界說法者，今應當集。」",
    "T09n0264_004:0167b09_16": "大樂說白佛言：「世尊！",
    "T09n0264_004:0167b10_17": "我等亦願欲見世尊分身諸佛，禮拜、供養。」",
    "T09n0264_004:0167b11_18": "爾時佛放白毫一光，即見東方五百萬億那由他恒河沙等國土諸佛，彼諸國土，皆以頗梨為地，寶樹、寶衣以為莊嚴，無數千萬億菩薩充滿其中，遍張寶幔、寶網羅上。",
    "T09n0264_004:0167b15_19": "彼國諸佛，以大妙音而說諸法，及見無量千萬億菩薩，遍滿諸國為眾說法。",
    "T09n0264_004:0167b16_20": "南、西、北方四維、上、下，白毫相光所照之處，亦復如是。",
    "T09n0264_004:0167b18_21": "爾時十方諸佛，各告眾菩薩言：「善男子！",
    "T09n0264_004:0167b19_22": "我今應往娑婆世界釋迦牟尼佛所，并供養多寶如來寶塔。」",
    "T09n0264_004:0167b20_23": "時娑婆世界，即變清淨，琉璃為地寶樹莊嚴，黃金為繩以界八道，無諸聚落、村營、城邑，大海、江河、山川、林藪，燒大寶香，曼陀羅華遍布其地，以寶網、幔羅覆其上；懸諸寶鈴，唯留此會眾，移諸天、人置於他土。",
    "T09n0264_004:0167b25_24": "是時諸佛，各將一大菩薩以為侍者，至娑婆世界，各到寶樹下，一一寶樹高五百由旬，枝葉、華果次第莊嚴；諸寶樹下，皆有師子之座，高五由旬，亦以大寶而挍飾之；爾時諸佛，各於此座結加趺坐，如是展轉，遍滿三千大千世界，而於釋迦牟尼佛一方所分之身，猶故未盡。",
    "T09n0264_004:0167c02_25": "時釋迦牟尼佛，欲容受所分身諸佛故，八方各更變二百萬億那由他國，皆令清淨，無有地獄、餓鬼、畜生及阿脩羅；又移諸天、人置於他土，所化之國，亦以琉璃為地，寶樹莊嚴，樹高五百由旬，枝葉、華果次第嚴飾，樹下皆有寶師子座，高五由旬，種種諸寶以為莊嚴；亦無大海江河，及目真隣陀山、摩訶目真隣陀山、鐵圍山、大鐵圍山、須彌山等諸山王；通為一佛國土，寶地平正，寶交、露幔遍覆其上，懸諸幡蓋，燒大寶香，諸天寶華遍布其地。",
    "T09n0264_004:0167c12_26": "釋迦牟尼佛，為諸佛當來坐故，復於八方，各更變二百萬億那由他國，皆令清淨，無有地獄、餓鬼、畜生、及阿脩羅，又移諸天、人置於他土所化之國，亦以琉璃為地，寶樹莊嚴，樹高五百由旬，枝葉花果次第莊嚴，樹下皆有寶師子座，高五由旬，亦以大寶而挍飾之；亦無大海江河，及目真隣陀山、摩訶目真隣陀山、鐵圍山、大鐵圍山、須彌山等諸山王，通為一佛國土，寶地平正，寶交、露幔遍覆其上，懸諸幡蓋，燒大寶香，諸天寶華遍布其地。",
    "T09n0264_004:0167c22_27": "爾時東方釋迦牟尼所分之身，百千萬億那由他恒河沙等國土中諸佛，各各說法，來集於此；如是次第十方諸佛，皆悉來集，坐於八方。",
    "T09n0264_004:0167c25_28": "爾時一一方四百萬億那由他國土，諸佛如來遍滿其中，是時諸佛各在寶樹下，坐師子座，皆遣侍者，問訊釋迦牟尼佛，各齎寶華滿掬，而告之言：「善男子！",
    "T09n0264_004:0167c29_29": "汝往詣耆闍崛山釋迦牟尼佛所，如我辭曰：『少病、少惱、氣力安樂！",
    "T09n0264_004:0168a02_0": "及菩薩、聲聞眾，悉安隱不？』",
    "T09n0264_004:0168a02_1": "以此寶華散佛供養，而作是言：『彼某甲佛，與欲開此寶塔。』」",
    "T09n0264_004:0168a03_2": "諸佛遣使亦復如是。",
    "T09n0264_004:0168a04_3": "爾時釋迦牟尼佛，見所分身佛悉已來集，各各坐於師子之座，皆聞諸佛與欲同開寶塔，即從座起住虛空中，一切四眾起立、合掌，一心觀佛。",
    "T09n0264_004:0168a07_4": "於是釋迦牟尼佛以右指開七寶塔戶，出大音聲，如却關[門@龠]開大城門。",
    "T09n0264_004:0168a09_5": "即時一切眾會，皆見多寶如來於寶塔中坐師子座，全身不散如入禪定；又聞其言：「善哉，善哉！",
    "T09n0264_004:0168a11_6": "釋迦牟尼佛！",
    "T09n0264_004:0168a11_7": "快說是《法華經》，我為聽是經故而來至此。」",
    "T09n0264_004:0168a12_8": "爾時四眾等，見過去無量千萬億劫滅度佛，說如是言，歎未曾有，以天寶華聚，散多寶佛及釋迦牟尼佛上。",
    "T09n0264_004:0168a15_0": "爾時多寶佛，於寶塔中，分半座與釋迦牟尼佛，而作是言：「釋迦牟尼佛！",
    "T09n0264_004:0168a16_1": "可就此座。」",
    "T09n0264_004:0168a16_2": "即時釋迦牟尼佛，入其塔中，坐其半座結加趺坐。",
    "T09n0264_004:0168a18_0": "爾時大眾，見二如來在七寶塔中師子座上結加趺坐，各作是念：「佛座高遠，惟願如來，以神通力，令我等輩俱處虛空。」",
    "T09n0264_004:0168a20_1": "即時釋迦牟尼佛，以神通力接諸大眾，皆在虛空，以大音聲普告四眾：「誰能於此娑婆國土，廣說《妙法華經》，今正是時，如來不久當入涅槃，佛欲以此《妙法華經》付囑有在。」",
    "T09n0264_004:0168a24_2": "爾時世尊，欲重宣此義，而說偈言：「聖主世尊，　　雖久滅度，　　在寶塔中，　尚為法來；　　諸人云何，　　不勤為法？",
    "T09n0264_004:0168a28_0": "　此佛滅度，　　無央數劫，　　處處聽法，　以難遇故；　　彼佛本願：　　『我滅度後，　在在所往，　　常為聽法；　　又我分身，　無量諸佛，　　如恒沙等，　　來欲聽法。』",
    "T09n0264_004:0168b03_0": "　及見滅度，　　多寶如來，　　各捨妙土，　及弟子眾；　　天人龍神，　　諸供養事，　令法久住，　　故來至此；　　為坐諸佛，　以神通力，　　移無量眾，　　令國清淨。",
    "T09n0264_004:0168b07_0": "　諸佛各各，　　詣寶樹下，　　如清涼池，　蓮花莊嚴；　　其寶樹下，　　諸師子座，　佛坐其上，　　光明嚴飾，　　如夜闇中，　然大炬火。",
    "T09n0264_004:0168b10_1": "　　身出妙香，　　遍十方國，　眾生蒙熏，　　喜不自勝。",
    "T09n0264_004:0168b11_2": "　　譬如大風，　吹小樹枝；　　以是方便，　　令法久住。",
    "T09n0264_004:0168b13_0": "　告諸大眾：　　『我滅度後；　　誰能護持，　讀說此經？",
    "T09n0264_004:0168b14_1": "　　今於佛前，　　自說誓言。",
    "T09n0264_004:0168b15_0": "　其多寶佛，　　雖久滅度，　　以大誓願，　而師子吼；　　多寶如來，　　及與我身，　所集化佛，　　當知此意。",
    "T09n0264_004:0168b17_1": "　　諸佛子等！",
    "T09n0264_004:0168b18_0": "　誰能護法，　　當發大願，　　令得久住；　其有能護，　　此經法者，　　則為供養，　我及多寶。",
    "T09n0264_004:0168b20_1": "　　此多寶佛，　　處於寶塔，　常遊十方，　　為是經故；　　亦復供養，　諸來化佛，　　莊嚴光飾，　　諸世界者。",
    "T09n0264_004:0168b23_0": "　若說此經，　　則為見我，　　多寶如來，　及諸化佛。",
    "T09n0264_004:0168b24_1": "　　諸善男子！",
    "T09n0264_004:0168b24_2": "　　各諦思惟，　此為難事，　　宜發大願；　　諸餘經典，　數如恒沙；　　雖說此等，　　未足為難；　若接須彌，　　擲置他方，　　無數佛土，　亦未為難；　　若以足指，　　動大千界，　遠擲他國，　　亦未為難；　　若立有頂，　為眾演說，　　無量餘經，　　亦未為難；　若佛滅後，　　於惡世中，　　能說此經，　是則為難。",
    "T09n0264_004:0168c03_3": "　　假使有人，　　手把虛空，　而以遊行，　　亦未為難；　　於我滅後，　若自書持，　　若使人書，　　是則為難。",
    "T09n0264_004:0168c06_0": "　若以大地，　　置足甲上，　　昇於梵天，　亦未為難；　　佛滅度後，　　於惡世中，　暫讀此經，　　是則為難。",
    "T09n0264_004:0168c08_1": "　　假使劫燒，　擔負乾草，　　入中不燒，　　亦未為難；　我滅度後，　　若持此經，　　為一人說，　是則為難。",
    "T09n0264_004:0168c11_2": "　　若持八萬，　　四千法藏，　十二部經，　　為人演說，　　令諸聽者，　得六神通，　　雖能如是，　　亦未為難；　於我滅後，　　聽受此經，　　問其義趣，　是則為難。",
    "T09n0264_004:0168c15_3": "　　若人說法，　　令千萬億，　無量無數，　　恒沙眾生，　　得阿羅漢，　具六神通，　　雖有是益，　　亦未為難；　於我滅後，　　若能奉持，　　如斯經典，　是則為難。",
    "T09n0264_004:0168c19_4": "　　我為佛道，　　於無量土，　從始至今，　　廣說諸經；　　而於其中，　此經第一，　　若有能持，　　則持佛身。",
    "T09n0264_004:0168c22_0": "　諸善男子！",
    "T09n0264_004:0168c22_1": "　　於我滅後，　　誰能受持，　讀誦此經；　　今於佛前，　　自說誓言。』",
    "T09n0264_004:0168c24_0": "　此經難持，　　若暫持者，　　我則歡喜，　諸佛亦然。",
    "T09n0264_004:0168c25_1": "　　如是之人，　　諸佛所歎；　是則勇猛，　　是則精進，　　是名持戒，　行頭陀者，　　則為疾得，　　無上佛道。",
    "T09n0264_004:0168c28_0": "　能於來世，　　讀持此經，　　是真佛子，　住純善地。",
    "T09n0264_004:0168c29_1": "　　佛滅度後，　　能解其義，　是諸天人，　　世間之眼，　　於恐畏世，　能須臾說；　　一切天人，　　皆應供養。」",
    "T09n0264_004:0169a03_0": "爾時佛告諸菩薩及天、人四眾：「吾於過去無量劫中，求《法華經》無有懈倦；於多劫中常作國王，發願求於無上菩提，心不退轉，為欲滿足六波羅蜜，勤行布施，心無悋惜，象、馬、七珍、國城、妻子、奴婢、僕從，頭目、髓腦、身肉、手足，不惜軀命。",
    "T09n0264_004:0169a08_1": "時世人民壽命無量，為於法故，捐捨國位委政太子，擊鼓宣令四方求法：『誰能為我說大乘者，吾當終身供給走使。』",
    "T09n0264_004:0169a10_2": "時有仙人，來白王言：『我有大乘，名《妙法蓮華》，若不違我，當為演說。』",
    "T09n0264_004:0169a12_3": "王聞其言歡喜踊躍，即隨仙人供給所須，採果、汲水、拾薪、設食，乃至以身而為床座，身心無倦，于時奉事經於千歲，為於法故，精勤給使令無所乏。」",
    "T09n0264_004:0169a15_4": "爾時世尊，欲重宣此義，而說偈言：「我念過去劫，　　為求大法故，　雖作世國王，　　不貪五欲樂。",
    "T09n0264_004:0169a19_0": "　搥鍾告四方：　　『誰有大法者，　若為我解說，　　身當為奴僕。』",
    "T09n0264_004:0169a21_0": "　爾時有仙人，　　來白大王言：『我有微妙法，　　世間所希有，　若能修行者，　　吾當為汝說。』",
    "T09n0264_004:0169a24_0": "　時王聞仙言，　　心生大歡喜，　即便隨仙人，　　供給於所欲，　採薪及果蓏，　　隨時恭敬與；　情存妙法故，　　身心無懈倦，　普為諸眾生，　　勤求於大法；　亦不為己身，　　及以五欲樂，　故為大國王，　　勤求獲此法，　遂致得成佛，　　今故為汝說。」",
    "T09n0264_004:0169b03_0": "佛告諸比丘：「爾時王者，則我身是；時仙人者，今提婆達多是。",
    "T09n0264_004:0169b04_1": "由提婆達多善知識故，令我具足六波羅蜜，慈、悲、喜、捨，三十二相、八十種好、紫磨金色，十力、四無所畏，四攝法，十八不共神通道力，成等正覺廣度眾生，皆因提婆達多善知識故。",
    "T09n0264_004:0169b08_2": "告諸四眾，提婆達多却後過無量劫，當得成佛，號曰天王如來、應供、正遍知、明行足、善逝、世間解、無上士、調御丈夫、天人師、佛、世尊，世界名天道。",
    "T09n0264_004:0169b11_3": "時天王佛，住世二十中劫，廣為眾生說於妙法，恒河沙眾生得阿羅漢果，無量眾生發緣覺心，恒河沙眾生發無上菩提心，得無生忍至不退轉。",
    "T09n0264_004:0169b14_4": "時天王佛般涅槃後，正法住世二十中劫，全身舍利起七寶塔，高六十由旬，縱廣四十由旬，諸天人民，悉以雜華、塗香、末香、燒香、衣服、瓔珞、幢幡、寶蓋、伎樂、歌頌，禮拜、供養七寶妙塔，無量眾生得阿羅漢，無量眾生悟辟支佛，不可思議眾生發菩提心至不退轉。」",
    "T09n0264_004:0169b20_5": "佛告諸比丘：「未來世中，若有善男子、善女人，聞此《妙法蓮華經》品，聞已淨心信敬，不生疑惑者，不墮地獄，餓鬼，畜生，生十方佛前；所生之處常聞此經；若生天人中受勝妙樂，若在佛前蓮華化生。」",
    "T09n0264_004:0169b25_6": "於時下方多寶世尊所從菩薩，名曰智積，白多寶佛：「當還本土。」",
    "T09n0264_004:0169b26_7": "釋迦牟尼佛告智積曰：「善男子！",
    "T09n0264_004:0169b27_8": "且待須臾，此有菩薩名文殊師利，可與相見論說妙義，可還本土。」",
    "T09n0264_004:0169b29_0": "爾時文殊師利，坐千葉蓮華，大如車輪；俱來菩薩亦坐寶華，從於大海娑竭羅龍宮，自然踊出，住虛空中，詣靈鷲山；從蓮華下至於佛所，頭面敬禮二世尊足，修敬已畢，往智積所，共相慰問，却坐一面。",
    "T09n0264_004:0169c04_1": "智積菩薩問文殊師利：「仁者！",
    "T09n0264_004:0169c05_2": "往詣龍宮所化眾生其數幾何？」",
    "T09n0264_004:0169c06_3": "文殊師利言：「其數無量不可稱計，非口所宣，非心所測，且待須臾，自當有證。」",
    "T09n0264_004:0169c07_4": "所言未竟，無數菩薩，坐寶蓮華從海踊出，詣靈鷲山住在虛空。",
    "T09n0264_004:0169c09_5": "此諸菩薩，皆是文殊師利之所化度，具菩薩道行，皆共論說六波羅蜜；本聲聞人，在虛空中說聲聞行，今皆修行大乘空義。",
    "T09n0264_004:0169c12_6": "文殊師利謂智積曰：「於海所化其事如此。」",
    "T09n0264_004:0169c13_7": "爾時智積菩薩以偈讚曰：「大智德勇健，　　化度無量眾，　今此諸大會，　　及我皆已見。",
    "T09n0264_004:0169c16_0": "　演暢實相義，　　開闡一乘法，　廣度諸群生，　　令速成菩提。」",
    "T09n0264_004:0169c18_0": "文殊師利言：「我於海中，唯常宣說《妙法華經》。」",
    "T09n0264_004:0169c19_1": "智積問文殊師利言：「此經甚深微妙，諸經中寶，世所希有；頗有眾生，勤加精進修行此經，速得佛不？」",
    "T09n0264_004:0169c21_2": "文殊師利言：「有娑竭羅龍王女，年始八歲，智慧利根，善知眾生諸根行業，得陀羅尼，諸佛所說甚深祕藏悉能受持，深入禪定了達諸法，於剎那頃發菩提心，得不退轉，辯才無礙；慈念眾生，猶如赤子，功德具足，心念口演，微妙廣大，慈悲仁讓，志意和雅，能至菩提。」",
    "T09n0264_004:0169c27_3": "智積菩薩言：「我見釋迦如來，於無量劫難行苦行，積功累德求菩提道，未曾止息，觀三千大千世界，乃至無有如芥子許，非是菩薩捨身命處，為眾生故，然後乃得成菩提道；不信此女於須臾頃便成正覺。」",
    "T09n0264_004:0170a03_4": "言論未訖，時龍王女忽現於前，頭面禮敬却住一面，以偈讚曰：「深達罪福相，　　遍照於十方，　微妙淨法身，　　具相三十二，　以八十種好，　　用莊嚴法身。",
    "T09n0264_004:0170a08_0": "　天人所戴仰，　　龍神咸恭敬，　一切眾生類，　　無不宗奉者。",
    "T09n0264_004:0170a10_0": "　有聞成菩提，　　唯佛當證知；　我闡大乘教，　　度脫苦眾生。」",
    "T09n0264_004:0170a12_0": "爾時舍利弗語龍王女言：「汝謂不久得無上道，是事難信。",
    "T09n0264_004:0170a13_1": "所以者何？",
    "T09n0264_004:0170a13_2": "女身垢穢非是法器，云何能得無上菩提？",
    "T09n0264_004:0170a14_3": "佛道玄曠，經無量劫，勤苦積行，具修諸度，然後乃成。",
    "T09n0264_004:0170a15_4": "又女人身猶有五障：一者、不得作梵天王，二者、不得作帝釋，三者、魔王，四者、轉輪聖王，五者、佛身；云何女身速得成佛？」",
    "T09n0264_004:0170a19_0": "爾時龍王女有一寶珠，價直三千大千世界，持以上佛，佛即受之。",
    "T09n0264_004:0170a20_1": "龍女謂智積菩薩、尊者舍利弗言：「我獻此寶珠，世尊納受，是事疾不？」",
    "T09n0264_004:0170a22_2": "答言：「甚疾。」",
    "T09n0264_004:0170a22_3": "女言：「以汝神通力觀我成佛，復速於此。」",
    "T09n0264_004:0170a23_4": "當時眾會，皆見龍女，忽然之間，變成男子具菩薩行，即往南方無垢世界，坐寶蓮花，成等正覺，三十二相、八十種好，普為十方一切眾生演說妙法。",
    "T09n0264_004:0170a26_5": "爾時娑婆世界菩薩、聲聞、天龍八部、人與非人，皆遙見彼龍女成佛，普為時會人、天說法，心大歡喜悉遙敬禮。",
    "T09n0264_004:0170a29_6": "無量眾生聞法解悟，得不退轉，無量眾生得授道記，無垢世界六種振動，娑婆世界三千眾生住不退地，三千眾生發菩提心，而得授記。",
    "T09n0264_004:0170b03_7": "智積菩薩及舍利弗，一切大會，默然信受。",
    "T09n0264_004:0170b04_8": "◎◎添品妙法蓮華經勸持品第十二爾時藥王菩薩摩訶薩，及大樂說菩薩摩訶薩，與二萬菩薩眷屬俱皆於佛前作是誓言：「唯願世尊，不以為慮，我等於佛滅後，當奉持、讀誦說此經典，後惡世眾生善根轉少，多增上慢，貪利供養，增不善根，遠離解脫，雖難可教化，我等當起大忍力，讀誦此經，持說、書寫，種種供養，不惜身命。」",
    "T09n0264_004:0170b12_9": "爾時眾中，五百阿羅漢得授記者，白佛言：「世尊！",
    "T09n0264_004:0170b13_10": "我等亦自誓願，於異國土廣說此經。」",
    "T09n0264_004:0170b14_11": "復有學、無學八千人得授記者，從座而起合掌向佛，作是誓言：「世尊！",
    "T09n0264_004:0170b16_12": "我等亦當於他國土廣說此經。",
    "T09n0264_004:0170b16_13": "所以者何？",
    "T09n0264_004:0170b17_0": "是娑婆國中，人多弊惡，懷增上慢，功德淺薄，瞋濁諂曲，心不實故。」",
    "T09n0264_004:0170b18_1": "爾時佛姨母摩訶波闍波提比丘尼，與學、無學比丘尼六千人俱，從座而起，一心合掌，瞻仰尊顏，目不暫捨。",
    "T09n0264_004:0170b20_2": "於時世尊告憍曇彌：「何故憂色而視如來？",
    "T09n0264_004:0170b21_3": "汝心將無謂我不說汝名授阿耨多羅三藐三菩提記耶？",
    "T09n0264_004:0170b23_4": "憍曇彌！",
    "T09n0264_004:0170b23_5": "我先總說一切聲聞皆已授記，今汝欲知記者，將來之世，當於六萬八千億諸佛法中，為大法師，及六千學、無學比丘尼，俱為法師，如是漸漸具菩薩道，當得作佛，號一切眾生憙見如來、應供、正遍知、明行足、善逝、世間解、無上士、調御丈夫、天人師、佛、世尊。",
    "T09n0264_004:0170b29_6": "憍曇彌！",
    "T09n0264_004:0170b29_7": "是一切眾生憙見佛，及六千菩薩轉次授記，得阿耨多羅三藐三菩提。」",
    "T09n0264_004:0170c02_0": "爾時羅睺羅母耶輸陀羅比丘尼作是念：「世尊！",
    "T09n0264_004:0170c03_1": "於授記中獨不說我名。」",
    "T09n0264_004:0170c03_2": "佛告耶輸陀羅：「汝於來世百千萬億諸佛法中，修菩薩行，為大法師，漸具佛道，於善國中，當得作佛，號具足千萬光相如來、應供、正遍知、明行足、善逝、世間解、無上士、調御丈夫、天人師、佛、世尊，佛壽無量阿僧祇劫。」",
    "T09n0264_004:0170c08_3": "爾時摩訶波闍波提比丘尼，及耶輸陀羅比丘尼，并其眷屬，皆大歡喜得未曾有，即於佛前，而說偈言：「世尊導師！",
    "T09n0264_004:0170c11_4": "　　安隱天人，　　我等聞記，　心安具足。」",
    "T09n0264_004:0170c13_0": "諸比丘尼說是偈已，白佛言：「世尊！",
    "T09n0264_004:0170c13_1": "我等亦於他方國土廣說斯經。」",
    "T09n0264_004:0170c15_0": "爾時世尊，視八十萬億那由他諸菩薩摩訶薩；是諸菩薩，皆是阿鞞跋致，轉不退法輪，得諸陀羅尼，即從座起至於佛前，一心合掌而作是念：「若世尊告勅我等持說此經者，當如佛教廣宣斯法。」",
    "T09n0264_004:0170c19_1": "復作是念：「佛今默然不見告勅，我當云何？」",
    "T09n0264_004:0170c20_2": "時諸菩薩敬順佛意，并欲自滿本願，便於佛前作師子吼，而發誓言：「世尊！",
    "T09n0264_004:0170c22_3": "我等於如來滅後，周旋往返十方世界，能令眾生書寫此經，受持、讀誦、解說其義，如法修行，正憶念皆是佛之威力。",
    "T09n0264_004:0170c24_4": "唯願世尊！",
    "T09n0264_004:0170c24_5": "在於他方遙見守護。」",
    "T09n0264_004:0170c25_6": "即時諸菩薩，俱同發聲，而說偈言：「唯願不為慮，　　於佛滅度後，　恐怖惡世中，　　我等當廣說。",
    "T09n0264_004:0170c29_0": "　有諸無智人，　　惡口罵詈等，　及加刀杖者，　　我等皆當忍。",
    "T09n0264_004:0171a02_0": "　惡世中比丘，　　邪智心諂曲，　未得謂為得，　　我慢心充滿；　或有阿練若，　　納衣在空閑，　自謂行真道，　　輕賤人間者；　貪著利養故，　　與白衣說法，　為世所恭敬，　　如六通羅漢，　是人懷惡心，　　常念世俗事，　假名阿練若，　　好出我等過，　而作如是言：　　『此諸比丘等，　為貪利養故，　　說外道論義，　自作此經典，　　誑惑世間人。』",
    "T09n0264_004:0171a13_0": "　為求名聞故，　　分別於是經，　常在大眾中，　　欲毀我等故，　向國王大臣，　　婆羅門居士，　及餘比丘眾，　　誹謗說我惡，　謂是邪見人，　　說外道論義。",
    "T09n0264_004:0171a18_0": "　我等敬佛故，　　悉忍是諸惡；　為斯所輕言，　　汝等皆是佛，　如此輕慢言，　　皆當忍受之。",
    "T09n0264_004:0171a21_0": "　濁劫惡世中，　　多有諸恐怖，　惡鬼入其身，　　罵詈毀辱我，　我等敬信佛，　　當著忍辱鎧。",
    "T09n0264_004:0171a24_0": "　為說是經故，　　忍此諸難事，　我不愛身命，　　但惜無上道；　我等於來世，　　護持佛所囑。",
    "T09n0264_004:0171a27_0": "　世尊自當知，　　濁世惡比丘，　不知佛方便，　　隨宜所說法，　惡口而嚬蹙，　　數數見擯出，　遠離於塔寺，　　如是等眾惡，　念佛告勅故，　　皆當忍是事。",
    "T09n0264_004:0171b03_0": "　諸聚落城邑，　　其有求法者，　我皆到其所，　　說佛所囑法。",
    "T09n0264_004:0171b05_0": "　我是世尊使，　　處眾無所畏，　我當善說法，　　願佛安隱住。",
    "T09n0264_004:0171b07_0": "　我於世尊前，　　諸來十方佛，　發如是誓言，　　佛悉知我心。」",
    "T09n0264_004:0171b08_1": "◎添品妙法蓮華經卷第四"
}