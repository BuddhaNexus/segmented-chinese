{
    "T24n1452_003:0423b23_0": "根本說一切有部尼陀那卷第三",
    "T24n1452_003:0423b25_0": "大唐三藏法師義淨奉　制譯",
    "T24n1452_003:0423b26_0": "第三子攝頌曰：　有張有不張，　　有出有不出，　若在於界外，　　聞生隨喜心。",
    "T24n1452_003:0423b29_0": "爾時佛在室羅伐城。",
    "T24n1452_003:0423b29_1": "具壽鄔波離請世尊曰：「頗有苾芻僧伽共張羯恥那衣，在於眾中而非張衣耶？」",
    "T24n1452_003:0423c02_2": "佛言：「有！",
    "T24n1452_003:0423c02_3": "若苾芻共張衣時，不與他欲而便昏睡或時入定，此人雖復處在眾中，不得名為共張衣也。",
    "T24n1452_003:0423c04_4": "然而大眾名善張衣。」",
    "T24n1452_003:0423c04_5": "「頗有苾芻僧伽共張羯恥那時而不領受成張衣不？」",
    "T24n1452_003:0423c06_0": "佛言：「有！",
    "T24n1452_003:0423c06_1": "若苾芻僧伽共張衣時，與他欲已，或時入定或復睡眠，雖不覺知亦成張衣。」",
    "T24n1452_003:0423c07_2": "「頗有苾芻僧伽共出羯恥那時雖在眾中不名出衣耶？」",
    "T24n1452_003:0423c09_3": "佛言：「有！",
    "T24n1452_003:0423c09_4": "若苾芻僧伽出衣之時，不與他欲，而便入定或復睡眠，此人不名出衣，然而僧伽得名出衣。」",
    "T24n1452_003:0423c11_5": "「頗有苾芻僧伽共出衣時身在眾中心不領受名出衣耶？」",
    "T24n1452_003:0423c12_6": "佛言：「有！",
    "T24n1452_003:0423c12_7": "若苾芻僧伽出衣，與他欲已或入定睡眠，然而僧伽成共出衣。",
    "T24n1452_003:0423c14_8": "若有苾芻出於界外，聞眾已出羯恥那衣，生隨喜心亦名出衣。」",
    "T24n1452_003:0423c16_0": "第四子攝頌曰：　授學等不秉，　　作法不成訶，　十二人成訶，　　不淨犯根本。",
    "T24n1452_003:0423c19_0": "緣處同前。",
    "T24n1452_003:0423c19_1": "具壽鄔波離請世尊曰：「授學之人得秉一切羯磨法不？」",
    "T24n1452_003:0423c20_2": "佛言：「不得。」",
    "T24n1452_003:0423c20_3": "「若半宅迦等諸有難人得不？」",
    "T24n1452_003:0423c21_4": "佛言：「不得。」",
    "T24n1452_003:0423c21_5": "「其授學之人合行籌不？」",
    "T24n1452_003:0423c22_6": "佛言：「不得。」",
    "T24n1452_003:0423c22_7": "「犯四重人得行籌不？」",
    "T24n1452_003:0423c22_8": "佛言：「不得。」",
    "T24n1452_003:0423c23_9": "「如世尊說：『如為彼人作如法羯磨，彼人訶不成訶。』",
    "T24n1452_003:0423c24_10": "者，若為彼人作非法羯磨，其人訶成訶不？」",
    "T24n1452_003:0423c25_11": "佛言：「此即成訶。」",
    "T24n1452_003:0423c25_12": "「若十二種人眾差遣時作如是語：『不須差我。』",
    "T24n1452_003:0423c26_13": "此等諸人訶成訶不？」",
    "T24n1452_003:0423c27_14": "佛言：「此得成訶。",
    "T24n1452_003:0423c27_15": "然此等人據其兩事，我密意說訶不成訶，謂不清淨人。」",
    "T24n1452_003:0423c28_16": "「大德！",
    "T24n1452_003:0423c28_17": "如世尊說：『不清淨人訶不成訶。』",
    "T24n1452_003:0423c29_18": "者，云何名不清淨？」",
    "T24n1452_003:0423c29_19": "佛言：「四他勝中隨犯一事，斯即名為不清淨人。」",
    "T24n1452_003:0424a02_0": "(言據兩事者：一、為作如法羯磨，二、是不清淨人)第五子攝頌曰：　更應重作法，　　勿使求寂行，　守護善用心，　　見處離聞處。",
    "T24n1452_003:0424a06_0": "緣處同前。",
    "T24n1452_003:0424a06_1": "具壽鄔波離請世尊曰：「如授學人為他作法，秉羯磨已作法成不？」",
    "T24n1452_003:0424a07_2": "佛言：「不成，應須更作。",
    "T24n1452_003:0424a08_3": "犯四重人亦皆如是。」",
    "T24n1452_003:0424a08_4": "時有求寂欲受近圓，彼親教師為辦衣鉢，二師及證皆為喚來，為有他緣使令出界。",
    "T24n1452_003:0424a10_5": "彼之親族聞欲近圓，來覓求寂見便將去，妨廢勝業障礙近圓。",
    "T24n1452_003:0424a11_6": "時諸苾芻以緣白佛，佛言：「如轉輪王最大長子已受灌頂將登位時，晝夜令人防護看守；此之求寂亦復如是，將近圓時極須防護。",
    "T24n1452_003:0424a14_7": "凡有求寂欲受近圓，汝等不應使令出外；置在見處離於聞處，向眾虔誠合掌而住。」",
    "T24n1452_003:0424a17_0": "第六子攝頌曰：　收攝於界內，　　於眾心降伏，　截柱及門框，　　尼等同驅擯。",
    "T24n1452_003:0424a20_0": "緣處同前。",
    "T24n1452_003:0424a20_1": "鄔波離請世尊曰：「如世尊說：『若為其人已作令怖羯磨，後於眾中求乞收攝為解羯磨。』",
    "T24n1452_003:0424a22_2": "具足幾法應收攝耶？」",
    "T24n1452_003:0424a22_3": "佛言：「具其五法方為收攝：一者心有踊悅、二者於眾順伏、三者於罪請除、四者表申禮敬、五者於其鬪緣皆悉捨棄。」",
    "T24n1452_003:0424a25_4": "「大德！",
    "T24n1452_003:0424a25_5": "在何處所為作解法？」",
    "T24n1452_003:0424a25_6": "佛言：「可於界內。」",
    "T24n1452_003:0424a26_7": "「如世尊說：『鬪諍苾芻應可為作令怖羯磨。』",
    "T24n1452_003:0424a27_8": "正秉法時現不相伏者，此欲如何？」",
    "T24n1452_003:0424a28_0": "佛言：「為擎衣鉢驅令出界；不肯出去，抱門柱者，所抱門柱咸可截却，若抱門框亦須斬截。」",
    "T24n1452_003:0424b01_0": "「所損柱門誰合料理？」",
    "T24n1452_003:0424b01_1": "佛言：「大眾或可教化共俗修營。」",
    "T24n1452_003:0424b02_2": "「若苾芻尼為合鬪者，此欲如何？」",
    "T24n1452_003:0424b02_3": "佛言：「作法驅擯一准苾芻。",
    "T24n1452_003:0424b03_4": "二眾求寂及正學女，若眾為作驅擯羯磨，不肯去者並可同前。」",
    "T24n1452_003:0424b04_5": "「大德！",
    "T24n1452_003:0424b05_6": "若苾芻、若苾芻尼行污家時，亦應為作驅擯法耶？」",
    "T24n1452_003:0424b06_7": "佛言：「應作。",
    "T24n1452_003:0424b06_8": "二眾求寂及正學女，皆同如是。」",
    "T24n1452_003:0424b08_0": "第七子攝頌曰：　破戒應驅逐，　　伏處亦皆除，　惱俗願收謝，　　餘眾咸同此。",
    "T24n1452_003:0424b11_0": "緣處同前。",
    "T24n1452_003:0424b11_1": "鄔波離請世尊曰：「如世尊說：『破戒苾芻應驅擯。』",
    "T24n1452_003:0424b12_2": "者，誰當作擯？」",
    "T24n1452_003:0424b12_3": "佛言：「僧伽若不伏時，為持衣物驅之令出，抱柱門框並悉同前。」",
    "T24n1452_003:0424b14_0": "「大德！",
    "T24n1452_003:0424b14_1": "如世尊說：『若有苾芻與諸居士共相輕毀，應可為作求謝羯磨。』",
    "T24n1452_003:0424b15_2": "若與苾芻共相輕毀，亦應與作求謝法不？」",
    "T24n1452_003:0424b16_3": "佛言：「應作。」",
    "T24n1452_003:0424b16_4": "「大德！",
    "T24n1452_003:0424b16_5": "若於尼處及下三眾為輕毀者，亦應與作求謝法不？」",
    "T24n1452_003:0424b18_0": "佛言：「亦作。",
    "T24n1452_003:0424b18_1": "尼及下眾若更互相惱，亦皆如是為作羯磨及驅擯法。」",
    "T24n1452_003:0424b20_0": "第八子攝頌曰：　與求寂令怖，　　為受成近圓，　五法成就時，　　五夏離依去。",
    "T24n1452_003:0424b23_0": "具壽鄔波離請世尊曰：「若大眾為求寂作令怖法，後時大眾授彼近圓，得成受不？」",
    "T24n1452_003:0424b24_1": "佛言：「成受近圓，授者得罪；應先為其人作解羯磨。」",
    "T24n1452_003:0424b25_2": "「如世尊說：『五法成就年滿五夏得離依止隨處遊行，乃至十夏所到之處仍須依止。』",
    "T24n1452_003:0424b27_3": "者，如其四夏五法成就，得離依止隨處遊不？」",
    "T24n1452_003:0424b28_4": "佛言：「不得，令滿五夏故。」",
    "T24n1452_003:0424b29_5": "「已滿五夏五法仍虧，得離依止不？」",
    "T24n1452_003:0424c01_6": "佛言：「不得，五法虧故。」",
    "T24n1452_003:0424c01_7": "「年至三夏善通三藏，具證三明除盡三垢，此人亦須依止師不？」",
    "T24n1452_003:0424c03_0": "佛言：「此亦須依，制教定故。」",
    "T24n1452_003:0424c03_1": "「若滿五夏五法成就許往人間隨情遊履，如其到處，得齊幾日無依止師？」",
    "T24n1452_003:0424c05_2": "佛言：「得至五夜，此據有心。",
    "T24n1452_003:0424c05_3": "若無心求，一夜不得，於僧受用飲食之類，皆不合受。」",
    "T24n1452_003:0424c08_0": "第九子攝頌曰：　同分非同分，　　有齊限及無，　有覆無覆殊，　　名一種便異。",
    "T24n1452_003:0424c11_0": "具壽鄔波離請世尊曰：「如大德說：『有同分罪、非同分罪。』",
    "T24n1452_003:0424c12_1": "何者是耶？」",
    "T24n1452_003:0424c12_2": "佛言：「同分罪者，謂波羅市伽望波羅市迦，名為同分；若望餘部，名非同分。",
    "T24n1452_003:0424c14_3": "下之四部同分亦然。」",
    "T24n1452_003:0424c14_4": "「如世尊說：『有齊限罪、無齊限罪。』",
    "T24n1452_003:0424c15_5": "何者是耶？」",
    "T24n1452_003:0424c15_6": "佛言：「若有苾芻，不能記憶罪及夜數，名無齊限。",
    "T24n1452_003:0424c16_7": "若有能憶知罪及夜，名有齊限。」",
    "T24n1452_003:0424c17_8": "「如佛所說：『有覆藏罪、無覆藏罪。』",
    "T24n1452_003:0424c18_9": "何者是耶？」",
    "T24n1452_003:0424c18_10": "佛言：「覆有二種：一者覆夜、二者覆心。",
    "T24n1452_003:0424c19_11": "若有苾芻，雖覆其夜不名為覆，若覆其心便名為覆。」",
    "T24n1452_003:0424c20_12": "「世尊於諸罪處說有名種，何者是名？",
    "T24n1452_003:0424c21_13": "何者是種？」",
    "T24n1452_003:0424c21_14": "佛言：「波羅市迦謂之為名，此所作事謂之為種，下之四部名種亦然。」",
    "T24n1452_003:0424c23_0": "第十子攝頌曰：　不牆上行法，　　非於一、二、三，　不對破戒人，　　不取授學欲。",
    "T24n1452_003:0424c26_0": "緣處同前。",
    "T24n1452_003:0424c26_1": "如世尊說：「若有苾芻，欲行波利婆娑及摩那[卑*也]者應可與法。」",
    "T24n1452_003:0424c27_2": "時六眾苾芻棄彼界處，於垣牆上而行其法。",
    "T24n1452_003:0424c28_3": "諸苾芻問六眾言：「仁何所為？」",
    "T24n1452_003:0424c29_4": "六眾答曰：「我行波利婆娑。」",
    "T24n1452_003:0424c29_5": "諸苾芻曰：「斯乃覆藏，何成行法？」",
    "T24n1452_003:0425a01_6": "時諸苾芻以緣白佛，佛言：「汝等不應於垣牆上而行其法，亦復不應於一苾芻及二、三苾芻處而行其法。",
    "T24n1452_003:0425a03_7": "宜於四苾芻中，或時過此行治罰法。」",
    "T24n1452_003:0425a04_8": "時六眾苾芻行其復本波利婆娑，於四授學人處取法而行，佛言：「不應於彼授學人處行復本法，亦不應於四波利婆娑人處作其行法，不應於四波羅市迦人令其秉法受其行法。",
    "T24n1452_003:0425a08_9": "非三犯重人加一清淨人，亦非加二加三。",
    "T24n1452_003:0425a09_10": "如為一人作行覆藏法時，諸大眾並悉清淨復須同見，乃至六夜出罪咸須清淨。」",
    "T24n1452_003:0425a11_11": "鄔波離白佛言：「授學之人得與其欲不？」",
    "T24n1452_003:0425a12_12": "佛言：「不得。」",
    "T24n1452_003:0425a12_13": "「得受此人欲不？」",
    "T24n1452_003:0425a13_14": "佛言：「得，由是苾芻故。」",
    "T24n1452_003:0425a14_0": "尼陀那別門第三總攝頌曰：　圓壇求寂墮，　　一衣煙藥器，　鐵椎髮及門，　　不應隨鐵作。",
    "T24n1452_003:0425a17_0": "第一子攝頌曰：　圓檀及天廟，　　兩驛半依止，　無鉢不度人，　　鉢等不書字。",
    "T24n1452_003:0425a20_0": "爾時佛在室羅伐城。",
    "T24n1452_003:0425a20_1": "時諸苾芻隨處洗鉢及以濯足，遂令其地多諸蠅蟻。",
    "T24n1452_003:0425a21_2": "時婆羅門及諸居士問苾芻曰：「此是聖者便利處耶？」",
    "T24n1452_003:0425a22_3": "苾芻答言：「非是便利，是我洗鉢濯足之所。」",
    "T24n1452_003:0425a23_4": "居士聞已遂生譏嫌，作如是語：「但諸苾芻咸不淨潔，洗鉢濯足不擇處所。」",
    "T24n1452_003:0425a25_5": "時諸苾芻以緣白佛，佛言：「不應隨處洗鉢濯足。",
    "T24n1452_003:0425a26_6": "汝等當知！",
    "T24n1452_003:0425a26_7": "若洗鉢處應可塗拭作小水壇。」",
    "T24n1452_003:0425a27_8": "時諸苾芻作圓曼荼羅，居士見已咸作是言：「諸釋迦子供養於日。」",
    "T24n1452_003:0425a28_9": "世尊告曰：「不應圓作。」",
    "T24n1452_003:0425a29_10": "時諸苾芻作曼荼羅形如半月，居士復言：「苾芻事月。」",
    "T24n1452_003:0425b01_11": "佛言：「壇有二種：一如矟刃，二如瓮形。",
    "T24n1452_003:0425b02_12": "或可隨彼水流勢作。",
    "T24n1452_003:0425b02_13": "若作日月形曼荼羅者，得惡作罪。",
    "T24n1452_003:0425b03_14": "若為三寶，隨何形勢悉皆無犯。」",
    "T24n1452_003:0425b05_0": "爾時世尊為摩揭陀國大臣婆羅門名曰行雨略宣法要，說伽他曰：「若正信丈夫，　　供養諸天眾，　能順大師教，　　諸佛所稱揚。」",
    "T24n1452_003:0425b09_0": "時六眾苾芻即便供養羯吒布呾那、摩登伽瞿利迦天。",
    "T24n1452_003:0425b10_1": "時婆羅門及諸居士咸作是言：「聖者！",
    "T24n1452_003:0425b11_0": "既於善說法律之中而為出家，寧容反更敬事天神。」",
    "T24n1452_003:0425b12_1": "時諸苾芻以緣白佛，佛言：「我為俗人密意而說，非是汝等苾芻所為。",
    "T24n1452_003:0425b13_2": "是故汝等，於諸天神勿為敬事。」",
    "T24n1452_003:0425b14_3": "時有苾芻於天神處便生輕賤，彼天神曰：「我等於仁有何過失而見欺倰？」",
    "T24n1452_003:0425b16_4": "時諸苾芻以緣白佛，佛言：「汝等從今於天神處，不應供養亦勿欺倰。」",
    "T24n1452_003:0425b17_5": "時有苾芻，後於餘處見羯吒布呾那，及摩登伽瞿利伽像即便打破。",
    "T24n1452_003:0425b19_6": "時諸居士作如是言：「此天神像無有心識，聖者何故輒毀破耶？」",
    "T24n1452_003:0425b20_7": "時諸苾芻以緣白佛，佛言：「汝等苾芻！",
    "T24n1452_003:0425b21_8": "於天神像不應毀壞。」",
    "T24n1452_003:0425b21_9": "有諸苾芻隨處遊行，時彼路便右繞天廟，佛言：「苾芻不應右繞天廟。」",
    "T24n1452_003:0425b23_10": "遂即避路，便為棘刺之所傷損，佛言：「應取舊路。",
    "T24n1452_003:0425b24_11": "若因道便而右繞者，誦聖伽他謦欬彈指令其警覺。」",
    "T24n1452_003:0425b25_12": "具壽鄔波離白佛言：「世尊！",
    "T24n1452_003:0425b26_13": "如說大界極兩驛半，令諸弟子於親教師軌範師處每日三時請教白事，是佛親制。",
    "T24n1452_003:0425b28_14": "彼諸弟子去親教師及軌範師有兩驛半，路遙時促，未審如何？」",
    "T24n1452_003:0425b29_15": "佛言：「應半月就禮。",
    "T24n1452_003:0425b29_16": "若去師五俱盧舍，應七八日一去禮拜。",
    "T24n1452_003:0425c01_17": "若一俱盧舍，每日一去。",
    "T24n1452_003:0425c02_18": "若更相近乃至同處，應每日三時而為禮敬。",
    "T24n1452_003:0425c03_19": "若異此者得越法罪。」",
    "T24n1452_003:0425c03_20": "時鄔波難陀無鉢度人，時諸苾芻各洗鉢已安置龕中，請白二師旋遶制底。",
    "T24n1452_003:0425c05_21": "鄔波難陀所度弟子有緣須鉢，便往尊者憍陳如鉢邊欲取其鉢，尊者告曰：「此是我鉢，汝不須觸。」",
    "T24n1452_003:0425c07_22": "時彼復往餘人鉢處，同前欲取，還復見遮。",
    "T24n1452_003:0425c08_23": "時諸苾芻問曰：「誰是汝師？」",
    "T24n1452_003:0425c09_24": "彼便答言：「鄔波難陀。」",
    "T24n1452_003:0425c09_25": "時諸苾芻以緣白佛，佛言：「不應無鉢度他出家及與近圓，得惡作罪。",
    "T24n1452_003:0425c11_26": "汝諸苾芻！",
    "T24n1452_003:0425c11_27": "凡欲度人出家為求寂者，應與鉢及小鉢并以銅椀，無令廢闕。」",
    "T24n1452_003:0425c12_28": "時阿尼盧馱有一弟子為師掌鉢，師與弟子鉢形相似，彼不能識，遂生疑曰：「為是師鉢、為我鉢耶？」",
    "T24n1452_003:0425c15_0": "時彼即便於其鉢底，各書名字。",
    "T24n1452_003:0425c15_1": "有一長者，奉請世尊及苾芻眾，就家受食。",
    "T24n1452_003:0425c16_2": "長者先與婬女有私通事，遂遣使人報婬女曰：「我於今日請佛及僧，明日就家謹設供養，汝可來此手自奉食。」",
    "T24n1452_003:0425c19_3": "是時婬女遇有他緣，不及親往。",
    "T24n1452_003:0425c19_4": "佛及僧伽至時赴請，餅食已訖，說施伽他從座而去。",
    "T24n1452_003:0425c21_5": "時彼長者是阿尼盧馱弟子知識，佛僧去已，唯彼弟子未出其舍，是時長者白言：「大德！",
    "T24n1452_003:0425c23_0": "願以此鉢暫時相借，以所餘食欲寄與人。」",
    "T24n1452_003:0425c23_1": "苾芻即以師鉢與之。",
    "T24n1452_003:0425c24_2": "長者以鉢盛滿香饌寄與婬女，并附言曰：「賢首！",
    "T24n1452_003:0425c25_3": "我請三寶奉獻斯食，佛及僧伽並已食竟，汝可隨喜。」",
    "T24n1452_003:0425c26_4": "是時婬女既得鉢食，置餘器中，便於鉢底見尊者字，知是聖者阿尼盧馱所用之鉢，便作是念：「阿遮利耶乃見人天之所供養，我今有幸得見彼鉢，若我空然而送還者失大福利，事不應爾。」",
    "T24n1452_003:0426a01_5": "即取其鉢周遍揩拭，復用香湯再三淨洗，塗以香泥置妙座上，右膝著地持妙花鬘虔誠供養，燒香普熏發願而住。",
    "T24n1452_003:0426a04_6": "時有婆羅門，亦於婬女先有相知，來至其所見女供養，問言：「賢首！",
    "T24n1452_003:0426a05_7": "汝何所為？」",
    "T24n1452_003:0426a06_8": "答曰：「此鉢乃是尊者阿尼盧馱所受用器，即是人天所共尊重。",
    "T24n1452_003:0426a07_9": "我於此鉢略申供養。」",
    "T24n1452_003:0426a08_10": "婆羅門曰：「汝以婬染總攝諸人，沙門釋子亦不見放。」",
    "T24n1452_003:0426a09_11": "時諸苾芻聞是事已，以緣白佛，佛言：「凡諸苾芻，於己物上書名字者，有如是過，是故不應書己名字。」",
    "T24n1452_003:0426a11_12": "時諸苾芻不知何物是不應書？",
    "T24n1452_003:0426a12_13": "佛言：「有五種物皆不應書：謂別解脫戒經、別解脫廣釋、及諸事等、與律教相應之義，并私己物，於己物上不應書字，可作私記憶持。」",
    "T24n1452_003:0426a15_14": "具壽鄔波離白佛言：「世尊！",
    "T24n1452_003:0426a15_15": "若律教等皆不合書者，於當來世諸苾芻等，心無持力咸多忘念，於諸緣起尚不能憶，如斯等事當復云何？」",
    "T24n1452_003:0426a18_16": "佛言：「若如是者，應書紙葉而受持之。」",
    "T24n1452_003:0426a19_0": "第二子攝頌曰：　求寂墮鉢破，　　開餘存念者，　作二種重籠，　　并隨所須物。",
    "T24n1452_003:0426a22_0": "爾時佛在室羅伐城。",
    "T24n1452_003:0426a22_1": "有一苾芻畜一求寂，常令持鉢。",
    "T24n1452_003:0426a23_2": "後於異時手脫損鉢，令師廢闕。",
    "T24n1452_003:0426a23_3": "時諸苾芻以緣白佛，佛言：「不應令彼求寂洗鉢。」",
    "T24n1452_003:0426a24_4": "時舍利子有一求寂名曰准陀，常令持鉢，來請師曰：「鄔波馱耶！",
    "T24n1452_003:0426a26_5": "願見與鉢，我當洗之。」",
    "T24n1452_003:0426a26_6": "舍利子言：「佛為損鉢已制學處。」",
    "T24n1452_003:0426a27_7": "彼便白言：「我豈當作如斯過耶？」",
    "T24n1452_003:0426a28_8": "時諸苾芻以緣白佛，佛言：「若知求寂能存護者，聽其洗鉢。」",
    "T24n1452_003:0426b01_0": "時有苾芻守持鐵鉢，垢生損壞多有孔隙，以緣白佛，佛言：「凡畜鐵鉢應可熟燒。」",
    "T24n1452_003:0426b02_1": "時諸苾芻多積柴薪而燒其鉢，即便損破，佛言：「不應如是火燒其鉢，可於籠內安置燒之。」",
    "T24n1452_003:0426b04_2": "彼便不知云何作籠？",
    "T24n1452_003:0426b05_3": "佛言：「籠有二種：一者匠作，二者自為。",
    "T24n1452_003:0426b06_4": "言匠作者，謂是陶師。",
    "T24n1452_003:0426b06_5": "言自作者，或時以瓮，或可用瓨截破用之。」",
    "T24n1452_003:0426b07_6": "彼安在地打著便碎，佛言：「盛灰令滿使人擎持，然後以釘徐徐疎孔鑿為兩段。」",
    "T24n1452_003:0426b09_7": "時彼於外不以泥塗，佛言：「應以草[麥*弋]作泥遍塗。」",
    "T24n1452_003:0426b10_8": "彼不以物塗拭於內，佛言：「應以麻滓作泥塗拭待乾。」",
    "T24n1452_003:0426b11_9": "然所燒鉢猶未受色，佛言：「內安稻[麥*弋]以籠合之口邊泥塗。」",
    "T24n1452_003:0426b12_10": "彼便以鉢置地而熏，佛言：「應用物支，於上重安事亦同此。」",
    "T24n1452_003:0426b14_11": "彼物薄小鉢便相著，佛言：「應可高支勿令相近。」",
    "T24n1452_003:0426b15_12": "仍不受色，佛言：「應數數洗然後更燒。」",
    "T24n1452_003:0426b16_0": "籠內煙出，佛言：「應灰擁口。」",
    "T24n1452_003:0426b16_1": "彼以牛糞積為大聚燒便損鉢，佛言：「應壘牛糞從上放火。」",
    "T24n1452_003:0426b17_2": "不知欲遣何人看火？",
    "T24n1452_003:0426b18_3": "佛言：「苾芻應自看守，若有別緣囑餘苾芻看，然後應去。」",
    "T24n1452_003:0426b19_4": "地上燒鉢多損諸蟲，佛言：「應淨灑掃。",
    "T24n1452_003:0426b20_5": "是故我今聽諸苾芻畜熏鉢籠，及隨此籠所須之物用皆無犯。」",
    "T24n1452_003:0426b22_0": "第三子攝頌曰：　一衣不互作，　　澡浴可遮人，　於褥不剃頭，　　病人隨服食。",
    "T24n1452_003:0426b25_0": "爾時佛在室羅伐城。",
    "T24n1452_003:0426b25_1": "時有施主造立浴室奉施僧伽，六眾苾芻各著一裙互揩身體。",
    "T24n1452_003:0426b26_2": "俗人入見作如是語：「此等諸人是何外道？」",
    "T24n1452_003:0426b27_3": "時敬信者答言：「是釋迦子。」",
    "T24n1452_003:0426b28_4": "居士聞已便起譏嫌：「彼之大師常有慚愧，云何此等無羞恥耶？」",
    "T24n1452_003:0426b29_5": "時諸苾芻聞以緣白佛，佛言：「不應一裙互相揩洗。",
    "T24n1452_003:0426c02_6": "若有犯者得惡作罪。」",
    "T24n1452_003:0426c02_7": "時諸苾芻在浴室內令俗人入，見苾芻等以手揩足復更摩頭，俗人譏曰：「沙門釋子作斯鄙法，是不淨潔，既揩足已復用摩頭。」",
    "T24n1452_003:0426c05_8": "時諸苾芻以緣白佛，佛言：「入浴室時，無信敬人不應令入亦勿令作。",
    "T24n1452_003:0426c06_9": "若教作者得惡作罪。」",
    "T24n1452_003:0426c07_10": "時諸苾芻在浴室內無人守護，有諸居士來入其室，見苾芻等以手揩足復將洗面，便譏嫌曰：「沙門釋子實為鄙惡，以手揩足，復將洗面。」",
    "T24n1452_003:0426c10_11": "佛言：「若洗浴時，無令俗人入浴室內，應差苾芻為守護者。」",
    "T24n1452_003:0426c11_12": "時給孤獨長者，與一無敬信婆羅門往逝多林，苾芻見已報長者曰：「勿使此人入浴室內。」",
    "T24n1452_003:0426c13_13": "婆羅門曰：「我有何過而見遮止？」",
    "T24n1452_003:0426c14_14": "時諸苾芻以緣白佛，佛言：「若知彼人有淨信者應許入室。」",
    "T24n1452_003:0426c15_15": "時有婆羅門入既被遮，見餘不障，婆羅門曰：「彼諸俗人皆許入室，何故於我而獨見遮？」",
    "T24n1452_003:0426c17_16": "苾芻報曰：「此已歸依受諸學處。」",
    "T24n1452_003:0426c18_17": "彼便答曰：「我亦歸依受其學處，願聽我入。」",
    "T24n1452_003:0426c19_18": "報言：「可爾。」",
    "T24n1452_003:0426c19_19": "便與受戒即許其入。",
    "T24n1452_003:0426c20_20": "彼既入已，見諸苾芻揩身下分復用摩頭，遂起譏曰：「沙門釋子實為鄙穢。」",
    "T24n1452_003:0426c21_21": "苾芻白佛，佛言：「若知其人久懷信者許入，若初信者勿聽。」",
    "T24n1452_003:0426c23_0": "緣處同前。",
    "T24n1452_003:0426c23_1": "時有長者請佛及僧入室洗浴，是時世尊將諸苾芻詣彼長者洗浴之處，見有苾芻與一苾芻揩摩身體。",
    "T24n1452_003:0426c25_2": "世尊告曰：「汝等見此苾芻與彼苾芻揩摩身不？」",
    "T24n1452_003:0426c26_3": "白言：「已見。」",
    "T24n1452_003:0426c26_4": "佛告苾芻：「其為揩者，是阿羅漢諸漏已盡。",
    "T24n1452_003:0426c27_5": "彼受揩者，是破戒人行罪惡法。",
    "T24n1452_003:0426c28_6": "汝等當知！",
    "T24n1452_003:0426c28_7": "不應師子與彼野干而為給事。」",
    "T24n1452_003:0427a01_0": "緣處同前。",
    "T24n1452_003:0427a01_1": "有一長者，娶妻未久誕生一息。",
    "T24n1452_003:0427a01_2": "年既長大，於善說法律而為出家，常求勝已尋義他方博學多聞，還來至此室羅伐城。",
    "T24n1452_003:0427a03_3": "父聞子至，便詣其所共相問訊。",
    "T24n1452_003:0427a04_4": "是時苾芻即為其父略宣法要，勸歸三寶受五學處。",
    "T24n1452_003:0427a05_5": "後於異時，復為其父說七有事福業功德。",
    "T24n1452_003:0427a06_6": "父聞子說深生敬信，作如是言：「尊者當知！",
    "T24n1452_003:0427a07_7": "我今亦願作七有事福業功德。」",
    "T24n1452_003:0427a08_8": "彼便答言：「可隨意作。」",
    "T24n1452_003:0427a08_9": "父便問言：「先作何事？」",
    "T24n1452_003:0427a09_10": "答曰：「當為僧伽營理浴室。」",
    "T24n1452_003:0427a10_0": "聞已還家營理事畢，來報子曰：「尊者！",
    "T24n1452_003:0427a10_1": "當稱我名請佛及僧就舍澡洗。」",
    "T24n1452_003:0427a11_2": "其子聞已，即詣佛所稱父名字，而為請佛。",
    "T24n1452_003:0427a12_3": "時彼長者發深信心，自為苾芻香油塗身，以米屑揩去。",
    "T24n1452_003:0427a13_4": "澡浴事畢，報其子曰：「我極疲勞為我塗背。」",
    "T24n1452_003:0427a14_5": "其子答曰：「世尊於此已制學處。」",
    "T24n1452_003:0427a15_6": "父便問曰：「所制學處其事云何？」",
    "T24n1452_003:0427a16_7": "答曰：「勿以師子供侍野干，故我不應而為執事。」",
    "T24n1452_003:0427a17_8": "父問子曰：「誰是師子？",
    "T24n1452_003:0427a17_9": "誰為野干？」",
    "T24n1452_003:0427a17_10": "子答父言：「我是師子，父是野干。」",
    "T24n1452_003:0427a18_11": "父曰：「斯為妙事，以我野干能生師子。」",
    "T24n1452_003:0427a19_12": "時諸苾芻以緣白佛，佛言：「凡是父母於其子處能為難事荷負眾苦，假令父母是極破戒，其子亦應為作供侍。",
    "T24n1452_003:0427a21_13": "是故我聽於其五處縱極破戒應為供給，所謂父、母、親教師、軌範師及諸病人。」",
    "T24n1452_003:0427a23_14": "爾時佛在室羅伐城。",
    "T24n1452_003:0427a24_15": "有一長者於阿蘭若處造立其舍，令諸苾芻隨緣乞食依此而住。",
    "T24n1452_003:0427a25_16": "時乞食者鬚髮既長，詣長者處，長者見已問言：「聖者！",
    "T24n1452_003:0427a26_17": "何故鬚髮如是太長？」",
    "T24n1452_003:0427a27_18": "答言：「賢首！",
    "T24n1452_003:0427a27_19": "無淨髮人。」",
    "T24n1452_003:0427a27_20": "長者告曰：「我遣人來可令除髮。」",
    "T24n1452_003:0427a28_21": "其剃髮人詣苾芻所，於臥褥上令彼剃髮。",
    "T24n1452_003:0427a29_22": "時彼長者作是思惟：「應觀尊者除髮以不？」",
    "T24n1452_003:0427b01_23": "即往蘭若苾芻住處，到已即於臥褥上坐，髮著其衣。",
    "T24n1452_003:0427b02_24": "長者還舍，其妻遂見衣上有髮，白言：「因何過彼剃髮人舍，令此衣上有其髮污。」",
    "T24n1452_003:0427b04_25": "長者思惟：「將非聖者於彼褥上而剃髮耶？」",
    "T24n1452_003:0427b05_26": "即重往觀，見其褥上有剃髮處，白言：「大德！",
    "T24n1452_003:0427b06_27": "可於餘處剃髮，勿令污褥。」",
    "T24n1452_003:0427b06_28": "時諸苾芻聞已白佛，佛言：「不應褥上而剃鬚髮。」",
    "T24n1452_003:0427b07_29": "便於淨地剃除鬚髮，佛言：「凡是僧伽灑掃淨地不應剃髮，若有犯者得惡作罪。」",
    "T24n1452_003:0427b09_30": "時有老病苾芻，不能出外剃髮，復遭風雨，佛言：「若無力者隨處剃除，然應掃除塗拭令淨，若不爾者得惡作罪。」",
    "T24n1452_003:0427b12_31": "又諸苾芻剪手足甲，隨處棄擲，佛言：「僧伽淨地若棄爪甲，得惡作罪。」",
    "T24n1452_003:0427b14_0": "緣處同前。",
    "T24n1452_003:0427b14_1": "時有苾芻，身嬰重病為苦所逼，便往醫處報言：「賢首！",
    "T24n1452_003:0427b15_2": "以所宜藥為我處方。」",
    "T24n1452_003:0427b15_3": "彼醫答言：「以水和麨非時可食。」",
    "T24n1452_003:0427b16_4": "答言：「賢首！",
    "T24n1452_003:0427b16_5": "世尊已制，不許我等非時噉食。」",
    "T24n1452_003:0427b17_6": "醫人答曰：「聖者！",
    "T24n1452_003:0427b17_7": "大師慈悲，必緣此事開諸病人。」",
    "T24n1452_003:0427b18_8": "以緣白佛，佛言：「有無齒牛食噉糠麥，後時便出其粒仍全，用此為麨非時應服。」",
    "T24n1452_003:0427b20_9": "時病苾芻雖服不差，醫人問曰：「聖者！",
    "T24n1452_003:0427b21_10": "先時所苦得瘳損不？」",
    "T24n1452_003:0427b21_11": "答曰：「賢首！",
    "T24n1452_003:0427b22_12": "今猶未除。」",
    "T24n1452_003:0427b22_13": "醫人曰：「豈非聖者未服水麨令病不差。」",
    "T24n1452_003:0427b23_14": "苾芻答曰：「我已服竟。」",
    "T24n1452_003:0427b23_15": "醫曰：「當如何服？」",
    "T24n1452_003:0427b24_16": "時病苾芻具以事告，醫言：「聖者！",
    "T24n1452_003:0427b24_17": "此非是藥，應用生麥麨。」",
    "T24n1452_003:0427b25_18": "以緣白佛，佛言：「多將水攪以物濾之然後應服。」",
    "T24n1452_003:0427b26_19": "病猶不差，復以此事告彼醫人，醫人答言：「勿濾而服。」",
    "T24n1452_003:0427b27_20": "以緣白佛，佛言：「醫人處方令服麨飲，若稠若團隨意應服。」",
    "T24n1452_003:0427c01_0": "緣處同前。",
    "T24n1452_003:0427c01_1": "時有苾芻身嬰重病，往醫人處問言：「賢首！",
    "T24n1452_003:0427c02_2": "以所宜藥為我處方。」",
    "T24n1452_003:0427c02_3": "彼醫答言：「以大肉團非時煮飲。」",
    "T24n1452_003:0427c03_4": "答曰：「賢首！",
    "T24n1452_003:0427c03_5": "世尊已制。」",
    "T24n1452_003:0427c03_6": "醫人答曰：「聖者！",
    "T24n1452_003:0427c04_7": "大師慈悲，必緣此事開諸病者。」",
    "T24n1452_003:0427c04_8": "苾芻以緣白佛，佛言：「有獸名犲，腹中腸直噉肉便出，體猶未變，應取彼肉煮而飲服。」",
    "T24n1452_003:0427c06_9": "雖服不差，醫人問曰：「聖者！",
    "T24n1452_003:0427c07_10": "所苦得除損不？」",
    "T24n1452_003:0427c07_11": "答曰：「未損。」",
    "T24n1452_003:0427c08_12": "醫曰：「豈可聖者未服肉汁令斯疾病而無損耶？」",
    "T24n1452_003:0427c09_13": "苾芻具答其事，醫言：「聖者！",
    "T24n1452_003:0427c09_14": "此是故物不堪為藥，應取新肉煮而飲汁。」",
    "T24n1452_003:0427c10_15": "白佛，佛言：「先以物濾然後飲之。」",
    "T24n1452_003:0427c11_16": "病猶不差，彼以此事告彼醫人，醫人答言：「勿濾而服。」",
    "T24n1452_003:0427c12_17": "以緣白佛，佛言：「醫人處方隨意應服，若乾若濕令有氣味，皆應服食，勿生疑慮。」",
    "T24n1452_003:0427c14_18": "佛告諸苾芻：「凡所有事，我於病人非時開者，於病差後咸不應作。",
    "T24n1452_003:0427c15_19": "若有作者，得越法罪。」",
    "T24n1452_003:0427c17_0": "根本說一切有部尼陀那卷第三"
}