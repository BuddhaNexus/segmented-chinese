{
    "X12n0272_006:0049b15_0": "大佛頂如來密因修證了義諸菩薩萬行首楞嚴經合論卷第六爾時觀世音菩薩即從座起頂禮佛足而白佛言世尊憶念我昔無數恒河沙劫於時有佛出現於世名觀世音我於彼佛發菩提心彼佛教我從聞思修入三摩地初於聞中入流亡所所入既寂動靜二相了然不生如是漸增聞所聞盡盡聞不住覺所覺空空覺極圓空所空滅生滅既滅寂滅現前忽然超越世出世間十方圓明獲二殊勝一者上合十方諸佛本妙覺心與佛如來同一慈力二者下合十方一切六道眾生與諸眾生同一悲仰。",
    "X12n0272_006:0049c03_0": "論曰三世如來十方菩薩以大方便破滅無明親近般若之法式必自止觀而入故謂之初心方便法界觀首曰修法界觀修者止也方其止時亦有觀方其觀時亦有止如易陰中有陽陽中有陰耳所言從聞思修者自聞中觀成止法者也名方便故自淺而入深緣麤而至妙是曰入三摩地彌勒曰凡一法起即具三義何謂三義曰率爾曰尋求曰等流如初聞聲而覺率爾也驚而尋尋求也知為鐘聲等流也蓋其為聲則是所入處也故曰初於聞中入流亡所所入既寂動靜二相了然不生此前文此根初解先得人空義也以始從聞中入流亡所遂至心精遺聞故曰如是漸增聞所聞盡盡聞不住覺所覺空此前文空性圓明成法解脫義也所言觀音者音聲無相其可見乎色相未甞至耳則音聲安能觸眼哉自是推之蓋根境本不相知一切同時寂滅故曰生滅既滅寂滅現前此前文解脫法已俱空不生義也問曰寂滅則無乃成斷滅乎曰蓋言寂滅非斷滅也斷滅者死滅也寂滅者長生而滅者也故維摩經曰得甘露滅覺道成涅槃經曰甘露之性令人不死若合異物亦能不死故言甘露滅者長生之不滅也今鼓鐘俱擊有聲而不同知此不同者是生滅法也然鐘不可為鼓鼓不可為鐘兩者之聲同時而聞未甞相參者則寂滅也故曰忽然超越世出世間十方圓明此前文從三摩地得無生忍義也法華經曰以何因緣名觀世音佛告無盡意菩薩善男子若有無量百千萬億眾生受諸苦惱聞是觀世音菩薩一心稱名觀世音菩薩即時觀其音聲皆得解脫而偈曰真觀清淨觀廣大智慧觀悲觀及慈觀常願常瞻仰謂之真觀則動靜二相了然不生是也謂之清淨觀則盡聞不住覺所覺空是也謂之廣大智觀則空覺極圓空所空滅生滅既滅寂滅現前是也所言與佛如來同一慈力者謂之慈觀者也與諸眾生同一悲仰者謂之悲觀者也。",
    "X12n0272_006:0050a12_1": "補曰梵語阿那婆婁吉底輸此云觀音又云觀世音舊翻光世音此之菩薩自聞根發起思慧故初於聞中入聖諦流尋亡所聞之性也言所入既寂動靜二相了然不生者成上入流亡所義也如是漸增聞所聞盡者謂能聞所聞俱遣故也盡聞不住者又遣其盡之迹也覺所覺空者能聞所聞既遣能覺所覺亦應空之也空覺極圓者覺觀出思惟也空所空滅者身心不能及也生滅既滅者生滅二圓離也寂滅現前者是則常真實也忽然超越世出世間者聖凡情盡也十方圓明者舉無遺照也獲二殊勝者下文備顯之也所言與諸眾生同一悲仰者悲謂菩薩悲救眾生之心如母憶子也仰謂眾生仰慕菩薩之心如子憶母也母子相憶不相捨離故曰同一悲仰是以同一慈力則入諸國土成三十二應身同一悲仰則令諸眾生獲十四種無畏諸師以悲仰作一義釋之故牽合不迨。",
    "X12n0272_006:0050b05_0": "世尊由我供養觀音如來蒙彼如來授我如幻聞薰聞修金剛三昧與佛如來同慈力故令我身成三十二應入諸國土世尊若諸菩薩入三摩地進修無漏勝解現圓我現佛身而為說法令其解脫若諸有學寂靜玅明勝妙現圓我於彼前現獨覺身而為說法令其解脫若諸有學斷十二緣緣斷勝性勝妙現圓我於彼前現緣覺身而為說法令其解脫若諸有學得四諦空修道入滅勝性現圓我於彼前現聲聞身而為說法令其解脫若諸眾生欲心明悟不犯欲塵欲身清淨我於彼前現梵王身而為說法令其解脫若諸眾生欲為天主統領諸天我於彼前現帝釋身而為說法令其成就若諸眾生欲身自在遊行十方我於彼前現自在天身而為說法令其成就若諸眾生欲身自在飛行虗空我於彼前現大自在天身而為說法令其成就若諸眾生愛統鬼神救護國土我於彼前現天大將軍身而為說法令其成就若諸眾生愛統世界保護眾生我於彼前現四天王身而為說法令其成就若諸眾生愛生天宮驅使鬼神我於彼前現四天王國太子身而為說法令其成就若諸眾生樂為人王我於彼前現人王身而為說法令其成就若諸眾生愛主族姓世間推讓我於彼前現長者身而為說法令其成就若諸眾生愛談名言清淨自居我於彼前現居士身而為說法令其成就若諸眾生愛治國土剖斷邦邑我於彼前現宰官身而為說法令其成就若諸眾生愛諸數術攝衛自居我於彼前現婆羅門身而為說法令其成就若有男子好學出家持諸戒律我於彼前現比丘身而為說法令其成就若有女人好學出家持諸禁戒我於彼前現比丘尼身而為說法令其成就若有男子樂持五戒我於彼前現優婆塞身而為說法令其成就若有女子五戒自居我於彼前現優婆夷身而為說法令其成就若有女人內政立身以修家國我於彼前現女主身及國夫人命婦大家而為說法令其成就若有眾生不壞男根我於彼前現童男身而為說法令其成就若有處女愛樂處身不求侵暴我於彼前現童女身而為說法令其成就若有諸天樂出天倫我現天身而為說法令其成就若有諸龍樂出龍倫我現龍身而為說法令其成就若有藥叉樂度本倫我於彼前現藥叉身而為說法令其成就若乾闥婆樂脫其倫我於彼前現乾闥婆身而為說法令其成就若阿修羅樂脫其倫我於彼前現阿修羅身而為說法令其成就若緊那羅樂脫其倫我於彼前現緊那羅身而為說法令其成就若摩呼羅伽樂脫其倫我於彼前現摩呼羅伽身而為說法令其成就若諸眾生樂人修人我現人身而為說法令其成就若諸非人有形無形有想無想樂度其倫我於彼前皆現其身而為說法令其成就是名妙淨三十二應入國土身皆以三昧聞熏聞修無作妙力自在成就。",
    "X12n0272_006:0051a05_0": "世尊我復以此聞熏聞修金剛三昧無作妙力與諸十方三世六道一切眾生同悲仰故令諸眾生於我身心獲十四種無畏功德一者由我不自觀音以觀觀者令彼十方苦惱眾生觀其音聲即得解脫二者知見旋復令諸眾生設入大火火不能燒三者觀聽旋復令諸眾生大水所漂水不能溺四者斷滅妄想心無殺害令諸眾生入諸鬼國鬼不能害五者薰聞成聞六根銷復同於聲聽能令眾生臨當被害刀段段壞使其兵戈猶如割水亦如吹光性無搖動六者聞薰精明明遍法界則諸幽暗性不能全能令眾生藥叉羅剎鳩槃荼鬼及毗舍遮富單那等雖近其傍目不能視七者音性圓銷觀聽返入離諸塵妄能令眾生禁繫枷鎻所不能著八者滅音圓聞遍生慈力能令眾生經過險路賊不能劫九者熏聞離塵色所不劫能令一切多婬眾生遠離貪欲十者純音無塵根境圓融無對所對能令一切忿恨眾生離諸瞋恚十一者銷塵旋明法界身心猶如琉璃朗徹無礙能令一切昏鈍性障諸阿顛迦永離癡暗十二者融形復聞不動道場涉入世間不壞世界能徧十方供養微塵諸佛如來各各佛邊為法王子能令法界無子眾生欲求男者誕生福德智慧之男十三者六根圓通明照無二含十方界立大圓鏡空如來藏承順十方微塵如來祕密法門受領無失能令法界無子眾生欲求女者誕生端正福德柔順眾人愛敬有相之女十四者此三千大千世界百億日月現住世間諸法王子有六十二恒河沙數修法垂範教化眾生隨順眾生方便智慧各各不同由我所得圓通本根發妙耳門然後身心微妙含容徧周法界能令眾生持我名號與彼共持六十二恒河沙諸法王子二人福德正等無異世尊我一名號與彼眾多名號無異由我修習得真圓通是名十四施無畏力福備眾生。",
    "X12n0272_006:0051b12_0": "論曰金剛則能摧壞一切所言如幻聞熏聞修者自熏聞而修習初心方便如幻而已非究竟道至心精遺聞則此三昧謂之金剛三昧以摧壞如幻之法也故下文曰從乾慧心至等覺已是覺始獲金剛心中金剛心亦以壞滅前地故問曰以與佛同一慈力故應三十二身入諸國土佛及獨覺緣覺聲聞四者聖身也可名解脫眾生欲心明悟不犯欲塵亦名解脫可乎曰世尊於此經區別婬事持犯之功過如防微則雖五辛令勿食論罪則遮業且不赦至能不犯則遂班諸聖身之列同名解脫亦不為過也曰諸師釋三十二應身十四種無畏皆依理立義能知佛意乎曰是等不知佛意也然特論議精博之可觀耳其實義則無有也如世稱趙昌盡華號寫生之類視之良然而非真華所言無作妙力自在成就者雜華所稱普賢對現色身法華所稱喜見一切色身三昧也夫對現色身三昧可以義理盡哉葢其冥薰法界慈善根力不動真際應迹十方者也以聖行慈悲應空機則執持糞器狀若所畏以天行慈悲應中機則如駃馬見鞭影行大直道無所畏留故以梵行慈悲應假機則踞師子床寶几承足商估賈人乃徧他國出入息利無處不有是三種機空中假自然令諸眾生見如是事此法華色身三昧也如來神用十方隨根對現以大慈悲願力不捨眾生故能一念徧周而無作者如十一地所利眾生等同法界隨根隨時對現色身不為而用不作而應以普光明智不屬方所同眾生心任物現形無往來故如文殊師利菩薩回觀善財童子如象王回旋蓋隨根對現不背眾生一切眾生如應見者皆如對面而諸眾生各不相知皆謂聖者獨對我語此雜華對現色身也讓禪師居南嶽有僧總眾事二十年為縣宮勘其出納僧以無籍記之臥念於獄中曰和尚能救我乎一夕通悟二十年貲用件件不遺乃得釋讓師初不知也故世號讓為觀音應身比丘此云怖魔亦云除饉除欲色饉也尼女也優婆塞此云近事男優婆夷此云近事女藥叉此云輕捷又曰伺察以守護天門城池門闔故乾闥婆天樂神也此云尋香阿修羅又曰阿須輪或曰阿素落此云無洒又曰非天緊那羅此云疑人以其人身而角見者疑之摩呼羅伽守護伽藍地龍也羅剎噉人鬼鳩槃茶魘魅鬼毗舍遮精氣鬼富單那熱病鬼也顛迦又云阿闡底伽此云無欲。",
    "X12n0272_006:0052a06_0": "世尊我又獲是圓通修證無上道故又能善獲四不思議無作玅德一者由我初獲玅妙聞心心精遺聞見聞覺知不能分隔成一圓融清淨寶覺故我能現眾多妙容能說無邊祕密神呪其中或現一首三首五首七首九首十一首如是乃至一百八首千首萬首八萬四千爍迦羅首二臂四臂六臂八臂十臂十二臂十四十六十八二十至二十四如是乃至一百八臂千臂萬臂八萬四千母陀羅臂二目三目四目九目如是乃至一百八目千目萬目八萬四千清淨寶目或慈或威或定或慧救護眾生得大自在二者由我聞思脫出六塵如聲度垣不能為礙故我妙能現一一形誦一一呪其形其呪能以無畏施諸眾生是故十方微塵國土皆名我為施無畏者三者由我修習本妙圓通清淨本根所遊世界皆令眾生捨身珍寶求我哀愍四者我得佛心證於究竟能以珍寶種種供養十方如來傍及法界六道眾生求妻得妻求子得子求三昧得三昧求長壽得長壽如是乃至求大涅槃得大涅槃佛問圓通我從耳門圓照三昧緣心自在因入流相得三摩提成就菩提斯為第一世尊彼佛如來歎我善得圓通法門於大會中授記我為觀世音號由我觀聽十方圓明故觀音名徧十方界。",
    "X12n0272_006:0052b04_0": "論曰以心精遺聞見聞覺知不能分隔者離分別相徧計盡矣成一圓融清淨寶覺者離法執相依他盡矣如是則豈一首至八萬四千爍迦羅首二臂至八萬四千母陀羅臂二目至八萬四千清淨寶目哉雖無量首無量臂無量目可也夫有念則有礙有礙則有畏如人坐暗室聞聲聲無形而聞者心為之礙則畏矣由我聞思脫出六塵如聲度垣者離一切念想故現形誦呪眾生以之離苦得樂故曰施無畏者清淨本根者無取無惱是已故能令眾生捨身珍寶求我哀愍證於究竟者無願無求是已故能令眾生願求皆獲杜順和尚甞以履懸所居之門三年無盜之者人問其故曰我歷劫來未甞盜取人者故人不能見惱也。",
    "X12n0272_006:0052b16_1": "補曰東坡成都大悲閣記曰大悲者觀世音之變也觀世音由聞而覺始於聞而能無所聞始於無所聞而能無所不聞能無所聞雖無身可也能無所不聞雖千萬億身可也而況於手與目乎雖然非無身無以舉千萬億之眾非千萬億身無以示無身之至故散而為千萬億身聚而為八萬四千爍迦羅首八萬四千母陀羅臂八萬四千清淨寶目其道一爾昔吾甞觀於此吾頭髮不可勝數而身毛孔亦不可勝數牽一髮而頭為之動拔一毛而身為之變然則髮皆吾頭而毛孔皆吾身也彼皆吾頭而不能為頭之用彼皆吾身而不能具身之智則物有以亂之吾將使世人左手運斤而右手執削目數飛鴈而耳節鳴鼓首肯傍人而足識梯級雖有智者有所不暇矣而況千手異執而千目各視乎吾燕坐寂然心念凝默湛然如大明鏡人鬼鳥獸雜陳乎吾前色聲香味交通乎吾體心雖不起而物無不接必有道即千手之出千目之運雖未可得見而理則具矣彼佛菩薩亦然雖一身不成二佛而一佛能變河沙諸佛非有他也觸而不亂至而能應理有必至而何獨疑於大悲乎。",
    "X12n0272_006:0052c13_0": "爾時世尊於師子座從其五體同放寶光遠灌十方微塵如來及法王子諸菩薩頂彼諸如來亦於五體同放寶光從微塵方來灌佛頂并灌會中諸大菩薩及阿羅漢林木池沼皆演法音交光相羅如寶絲網是諸大眾得未曾有一切普獲金剛三昧即時天雨百寶蓮華青黃赤白間錯紛糅十方虗空成七寶色此娑婆界大地山河俱時不現唯見十方微塵國土合成一界梵唄詠歌自然敷奏於是如來告文殊師利法王子汝今觀此二十五無學諸大菩薩及阿羅漢各說最初成道方便皆言修習真實圓通彼等修行實無優劣前後差別我今欲令阿難開悟二十五行誰當其根兼我滅後此界眾生入菩薩乘求無上道何方便門得易成就文殊師利法王子奉佛慈旨即從座起頂禮佛足承佛威神說偈對佛。",
    "X12n0272_006:0053a03_0": "論曰尋經前意欲滅塵合覺以示無見頂法之宗則皆敘六根敘六根必放光故初自以閻浮檀紫金光手摩阿難頂即時十方普佛世界六種震動微塵如來住世界者各有寶光從其頂出其光同時於彼世界來祇陀林灌如來頂然後謂阿難曰使汝輪轉生死結根唯汝六根令汝速證安樂解脫寂靜妙常亦汝六根及說偈則先論見根而略及聞根自真性有為空而至根選擇圓通入流成正覺是也然於此但是分辨六根行相耳今又敘六根又放光故世尊從其五體同放寶光遠灌十方微塵如來及法王子諸菩薩頂彼諸如來亦於五體同放寶光從微塵方來灌佛頂并灌會中諸大菩薩及阿羅漢然後乃曰林木池沼皆演法音者先論聞根而略及見根自交光相羅而至此娑婆界大地山河俱時不現是也世尊之敘六根或以見根為先或以聞根為先者無他意也但欲自見聞而知六根之用交相足也問曰如前放光欲分辨六根行相則適今放光為何瑞哉曰欲顯發六根清淨也故先敘聞根示智境也其後言見根示境智俱亡也曰何謂智境曰般若經曰一切智智清淨無二無二分無別無斷故故曰林木池沼皆演法音也法界觀曰時處帝網現重重一切智通無障礙故曰交光相羅如寶絲網也以猶存智故如磨鏡垢去而光在也曰何謂境智俱亡曰金剛般若曰若卵生若胎生若濕生若化生若有色若無色若有想若無想若非有想若非無想我皆令入無餘涅槃而滅度之故曰此娑婆界大地山河俱時不現金剛般若所言若曰眾生且空況山河大地乎如皮既無毛則安附於此言山河大地俱時不現則可不必言眾生也。",
    "X12n0272_006:0053b09_0": "覺海性澄圓圓澄覺元妙元明照生所所立照性亡迷妄有虗空依空立世界想澄成國土知覺乃眾生空生大覺中如海一漚發有漏微塵國皆依空所生漚滅空本無況復諸三有。",
    "X12n0272_006:0053b13_0": "論曰覺元妙者即本自妙而常明者也以分別前境故曰元明元明已落明了意根之地則是似量似量立則圓明現量沒矣故曰所立照性亡定林曰亡者入亡而已欲界色界無色界依空而住謂之三有然空猶生大覺中如海起滅則矧所謂三有乎故曰況復諸三有。",
    "X12n0272_006:0053b19_0": "歸元性無二方便有多門聖性無不通順逆皆方便初心入三昧遲速不同倫色想結成塵精了不能徹如何不明徹於是獲圓通音聲雜語言但依名句味一非含一切云何獲圓通香以合中知離則元無有不恒其所覺云何獲圓通味性非本然要以味時有其覺不恒一云何獲圓通觸以所觸明無所不明觸合離性非定云何獲圓通法稱為內塵憑塵必有所能所非徧涉云何獲圓通見性雖洞然明前不明後四維虧一半云何獲圓通鼻息出入通現前無交氣支離匪涉入云何獲圓通舌非入無端因味生覺了味亡了無有云何獲圓通身與所觸同各非圓覺觀涯量不冥會云何獲圓通知根雜亂思湛了終無見想念不可脫云何獲圓通識見雜三和詰本稱非相自體先無定云何獲圓通心聞洞十方生于大因力初心不能入云何獲圓通鼻想本權機只令攝心住住成心所住云何獲圓通說法弄音文開悟先成者名句非無漏云何獲圓通持犯但束身非身無所束元非徧一切云何獲圓通神通本宿因何關法分別念緣非離物云何獲圓通若以地性觀堅礙非通達有為非聖性云何獲圓通若以水性觀想念非真實如如非覺觀云何獲圓通若以火性觀厭有非真離非初心方便云何獲圓通若以風性觀動寂非無對對非無上覺云何獲圓通若以空性觀昏鈍先非覺無覺異菩提云何獲圓通若以識性觀觀識非常住存心乃虗妄云何獲圓通諸行是無常念性元生滅因果今殊感云何獲圓通。",
    "X12n0272_006:0053c21_0": "補曰無盡曰世尊云彼等修行實無優劣而文殊一一破云云何獲圓通者為末世垂範在二十四聖則各證圓通於初心方便則恐墮偏見爾。",
    "X12n0272_006:0053c24_0": "我今白世尊佛出娑婆界此方真教體清淨在音聞欲取三摩提實以聞中入離苦得解脫良哉觀世音於恒沙劫中入微塵佛國得大自在力無畏施眾生妙音觀世音梵音海潮音救世悉安寧出世獲常住我今啟如來如觀音所說譬如人靜居十方俱擊鼓十處一時聞此則圓真實目非觀障外口鼻亦復然身以合方知心念紛無緒隔垣聽音響遐邇俱可聞五根所不齊是則通真實音聲性動靜聞中為有無無聲號無聞非實聞無性聲無既無滅聲有亦非生生滅二圓離是則常真實縱令在夢想不為不思無覺觀出思惟身心不能及今此娑婆國聲論得宣明眾生迷本聞循聲故流轉阿難縱強記不免落邪思豈非隨所淪旋流獲無妄阿難汝諦聽我乘佛威力宣說金剛王如幻不思議佛母真三昧。",
    "X12n0272_006:0054a14_0": "論曰金剛王空法也如幻不思議假法也真三昧中法也龍勝曰緣生所有法我說皆是空亦名為假名亦名中道義此空假中三法三世如來路入法界之轍也問曰謂之佛母何也曰此經似明見佛性為宗宗者首楞嚴三昧頂法也涅槃經曰佛性者即首楞嚴三昧是一切諸佛之母諸師判此經為大乘終教兼於圓頓而立其宗為如來藏性又曰大定皆失佛之意也。",
    "X12n0272_006:0054a22_0": "汝聞微塵佛一切祕密門欲漏不先除蓄聞成過誤將聞持佛佛何不自聞聞聞非自然生因聲有名字旋聞與聲脫能脫欲誰名一根既返源六根成解脫。",
    "X12n0272_006:0054b01_0": "補曰染心留情故曰欲漏博聞強記故曰蓄聞言將聞持佛佛者此斥阿難以聲為聞向外馳求執佛為佛也何不自聞聞者令不循聲復聞於本聞謂性本具聞不因聲而有聞也故後句曰反聞聞自性聞非自然生者迷此本聞循聲流轉謂因聲而有聞也故下句曰因聲有名字旋聞與聲脫能脫欲誰名者是翻上二句令旋聞脫聲謂能不黏所聞之聲則因聲之聞欲誰名哉聞既不得而名則返源歸本當體成解脫矣故下句曰一根既返源六根成解脫淨覺乃曰當以三慧旋此根境俱令脫黏所執若銷能脫之慧復何名狀敢問常其三慧旋此根境欲脫黏時此慧作何狀耶慧豈有狀也。",
    "X12n0272_006:0054b14_0": "見聞如幻翳三界若空華聞復翳根除塵銷覺圓淨淨極光通達寂照含虗空却來觀世間猶如夢中事摩登伽在夢誰能留汝形如世巧幻師幻作諸男女雖見諸根動要以一機抽息機歸寂然諸幻成無性六根亦如是元依一精明分成六和合一處成休復六用皆不成塵垢應念銷成圓明淨妙餘塵尚諸學明極即如來。",
    "X12n0272_006:0054b21_0": "論曰初行菩薩見中品用以深信真如故得少分見知如來身無去無來無有斷絕唯心彰現不離真如然此菩薩猶未能離微細分別以未入法身位故淨心菩薩見微細用如是轉勝乃至菩薩究竟地中見之方盡微細用名受用身以有業識見受用身若離業識則無可見一切如來皆是法身法身無有彼此差別色相互相見故夫以盡微細用名受用身者以有業識細相謂之菩薩地中故曰餘塵尚諸學若離業識則無可見謂之如來法身故曰明極即如來。",
    "X12n0272_006:0054c07_0": "大眾及阿難旋汝倒聞機反聞聞自性性成無上道圓通實如是此是微塵佛一路涅槃門過去諸如來斯門已成就現在諸菩薩今各入圓明未來修學人當依如是法我亦從中證非唯觀世音誠如佛世尊詢我諸方便以救諸末劫求出世間人成就涅槃心觀世音為最自餘諸方便皆是佛威神即事捨塵勞非是長脩學淺深同說法頂禮如來藏無漏不思議願加被未來於此門無惑方便易成就堪以教阿難及末劫沈淪但以此根修圓通超餘者真實心如是於是阿難及諸大眾身心了然得大開示觀佛菩提及大涅槃猶如有人因事遠遊未得歸還明了其家所歸道路普會大眾天龍八部有學二乘及諸一切新發心菩薩其數凡有十恒河沙皆得本心遠塵離垢獲法眼淨性比丘尼聞說偈已成阿羅漢無量眾生皆發無等等阿耨多羅三藐三菩提心。",
    "X12n0272_006:0054c22_0": "阿難整衣服於大眾中合掌頂禮心迹圓明悲欣交集欲益未來諸眾生故稽首白佛大悲世尊我今已悟成佛法門是中修行得無疑惑常聞如來說如是言自未得度先度人者菩薩發心自覺己圓能覺他者如來應世我雖未度願度末劫一切眾生世尊此諸眾生去佛漸遠邪師說法如恒河沙欲攝其心入三摩地云何令其安立道場遠諸魔事於菩提心得無退屈。",
    "X12n0272_006:0055a06_0": "爾時世尊於大眾中稱讚阿難善哉善哉如汝所問安立道場救護眾生末劫沈溺汝今諦聽當為汝說阿難大眾唯然奉教。",
    "X12n0272_006:0055a09_0": "佛告阿難汝常聞我毗奈耶中宣說修行三決定義所謂攝心為戒因戒生定因定發慧是則名為三無漏學阿難云何攝心我名為戒若諸世界六道眾生其心不婬則不隨其生死相續汝修三昧本出塵勞婬心不除塵不可出縱有多智禪定現前如不斷婬必落魔道上品魔王中品魔民下品魔女彼等諸魔亦有徒眾各各自謂成無上道我滅度後末法之中多此魔民熾盛世間廣行貪婬為善知識令諸眾生落愛見坑失菩提路汝教世人修三摩地先斷心婬是名如來先佛世尊第一決定清淨明誨是故阿難若不斷婬修禪定者如蒸砂石欲其成飯經百千劫只名熱砂何以故此非飯本砂石成故汝以婬身求佛妙果縱得妙悟皆是婬根根本成婬輪轉三塗必不能出如來涅槃何路修證必使婬機身心俱斷斷性亦無於佛菩提斯可希冀如我此說名為佛說不如此說即波旬說。",
    "X12n0272_006:0055b01_0": "阿難又諸世界六道眾生其心不殺則不隨其生死相續汝修三昧本出塵勞殺心不除塵不可出縱有多智禪定現前如不斷殺必落神道上品之人為大力鬼中品則為飛行夜叉諸鬼帥等下品當為地行羅剎彼諸鬼神亦有徒眾各各自謂成無上道我滅度後末法之中多此鬼神熾盛世間自言食肉得菩提路阿難我令比丘食五淨肉此肉皆我神力化生本無命根汝婆羅門地多蒸濕加以砂石草菜不生我以大悲神力所加因大慈悲假名為肉汝得其味奈何如來滅度之後食眾生肉名為釋子汝等當知是食肉人縱得心開似三摩地皆大羅剎報終必沈生死苦海非佛弟子如是之人相殺相吞相食未已云何是人得出三界汝教世人修三摩地次斷殺生是名如來先佛世尊第二決定清淨明誨是故阿難若不斷殺修禪定者譬如有人自塞其耳高聲大呌求人不聞此等名為欲隱彌露清淨比丘及諸菩薩於岐路行不踏生草況以手拔云何大悲取諸眾生血肉充食若諸比丘不服東方絲綿絹帛及是此土靴履裘毳乳酪醍醐如是比丘於世真脫酬還宿債不遊三界何以故服其身分皆為彼緣如人食其地中百糓足不離地必使身心於諸眾生若身身分身心二塗不服不食我說是人真解脫者如我此說名為佛說不如此說即波旬說。",
    "X12n0272_006:0055b24_0": "阿難又復世界六道眾生其心不偷則不隨其生死相續汝修三昧本出塵勞偷心不除塵不可出縱有多智禪定現前如不斷偷必落邪道上品精靈中品妖魅下品邪人諸魅所著彼等羣邪亦有徒眾各各自謂成無上道我滅度後末法之中多此妖邪熾盛世間潛匿姧欺稱善知識各自謂己得上人法詃惑無識恐令失心所過之處其家耗散我教比丘循方乞食令其捨貪成菩提道諸比丘等不自熟食寄於殘生旅泊三界示一往還去已無返云何賊人假我衣服裨販如來造種種業皆言佛法却非出家具戒比丘為小乘道由是疑誤無量眾生墮無間獄若我滅後其有比丘發心決定修三摩提能於如來形像之前身然一燈燒一指節及於身上熱一香炷我說是人無始宿債一時酬畢長挹世間永脫諸漏雖未即明無上覺路是人於法已決定心若不為此捨身微因縱成無為必還生人酬其宿債如我馬麥正等無異汝教世人修三摩地後斷偷盜是名如來先佛世尊第三決定清淨明誨是故阿難若不斷偷修禪定者譬如有入水灌漏巵欲求其滿縱經塵劫終無平復若諸比丘衣鉢之餘分寸不蓄乞食餘分施餓眾生於大集會合掌禮眾有人捶詈同於稱讚必使身心二俱捐捨身肉骨血與眾生共不將如來不了義說迴為己解以誤初學佛印是人得真三昧如我所說名為佛說不如此說即波旬說。",
    "X12n0272_006:0055c24_0": "阿難如是世界六道眾生雖則身心無殺盜婬三行已圓若大妄語即三摩提不得清淨成愛見魔失如來種所謂未得謂得未證言證或求世間尊勝第一謂前人言我今已得須陀洹果斯陀含果阿那含果阿羅漢道辟支佛乘十地地前諸位菩薩求彼禮懺貪其供養是一顛迦銷滅佛種如人以刀斷多羅木佛記是人永殞善根無復知見沈三苦海不成三昧我滅度後敕諸菩薩及阿羅漢應身生彼末法之中作種種形度諸輪轉或作沙門白衣居士人王宰官童男重女如是乃至婬女寡婦姧偷屠販與其同事稱讚佛乘令其身心入三摩地終不自言我真菩薩真阿羅漢洩佛密因輕言未學唯除命終陰有遺付云何是人惑亂眾生成大妄語汝教世人修三摩地後復斷除諸大妄語是名如來先佛世尊第四決定清淨明誨是故阿難若不斷其大妄語者如刻人糞為栴檀形欲求香氣無有是處我教比丘直心道場於四威儀一切行中尚無虗假云何自稱得上人法譬如窮人妄號帝王自取誅滅況復法王如何妄竊因地不真果招紆曲求佛菩提如噬臍人欲誰成就若諸比丘心如直弦一切真實入三摩提永無魔事我印是人成就菩薩無上知覺如我所說名為佛說不如此說即波旬說。",
    "X12n0272_006:0056a22_0": "論曰魔具云魔羅此云殺者又云障修行三決定義者以攝心為戒戒相具矣則定慧蓋增益之馬鳴曰心若馳散即當攝來住於當念者也唯心無外境親近隨順般若非劬勞肯綮第約之心加至誠惻怛而已殺盜婬妄四種性業為殺慧命賊為障正道山世尊以斷之為決定清淨明誨而進婬於三者之前是大慈父造次不忘曲折垂誨新學菩薩所當知恩五天有僧達磨達者有辯慧師事師子尊者師子尊者知其悟解對眾稱之至傳法嗣祖則以婆舍斯多當之達磨達心恨之曰尊者蓋知我之深至嗣祖位不以見授豈有說乎久之一日獨行渡水有女子浣露其足達磨達念曰此脛乃爾白晳耶師子尊者忽在其旁曰汝每念我不以祖位付汝今日之心可授祖位乎達磨達於是攝念禮足求哀曰微細誤犯如是之難敵乎。",
    "X12n0272_006:0056b13_0": "補曰心既不婬身自無犯豈但束身而已諸經以不見不聞不疑及鳥殘自死為五種肉今五淨肉者恐與他經所說不同葢由如來所化故也無盡曰然身爇指人所難行信而行之身不足惜存身則宿因不昧忘身則冤對何依故永脫諸漏也噬臍者左傳曰若不早圖後君噬臍其及圖之乎杜預注曰若齧腹臍喻不可及毗奈耶此云律波旬正云波卑夜此云惡者波旬訛也。",
    "X12n0272_006:0056b21_0": "大佛頂如來密因修證了義諸菩薩萬行首楞嚴經合論卷第六音切饉(渠遴切)。",
    "X12n0272_006:0056c01_1": "伺(音司又側吏切)。",
    "X12n0272_006:0056c01_2": "闔(胡臘切)。",
    "X12n0272_006:0056c01_3": "魘(於琰切)。",
    "X12n0272_006:0056c01_4": "爍(書藥切)。",
    "X12n0272_006:0056c01_5": "唄(音敗)。",
    "X12n0272_006:0056c01_6": "匚(下體甫玉二切)。",
    "X12n0272_006:0056c02_7": "垣(音袁)。",
    "X12n0272_006:0056c02_8": "殆(音待)。",
    "X12n0272_006:0056c02_9": "踏(徒盍切)。",
    "X12n0272_006:0056c02_10": "毳(齒丙切)。",
    "X12n0272_006:0056c02_11": "詃(古犬切)。",
    "X12n0272_006:0056c02_12": "裨(音[(白-日+田)/廾])。",
    "X12n0272_006:0056c02_13": "捶(音主)。",
    "X12n0272_006:0056c03_14": "噬(音逝)。",
    "X12n0272_006:0056c03_15": "浣(音緩)。",
    "X12n0272_006:0056c03_16": "晳(音錫)。",
    "X12n0272_006:0056c03_17": "齧(五結切)。"
}