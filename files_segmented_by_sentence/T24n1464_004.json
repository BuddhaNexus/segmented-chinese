{
    "T24n1464_004:0864c16_0": "鼻奈耶卷第四",
    "T24n1464_004:0864c18_0": "姚秦涼州沙門竺佛念譯",
    "T24n1464_004:0864c19_0": "僧殘法之二媒嫁戒",
    "T24n1464_004:0864c20_0": "佛遊舍衛國祇樹給孤獨園。",
    "T24n1464_004:0864c20_1": "爾時有一比丘名迦留，鹿園子(母字)於中止住，廣有知識，國王大臣長者梵志所求衣食臥具病瘦醫藥。",
    "T24n1464_004:0864c22_2": "時大有長者婦女便作是念：「此迦留比丘廣有知識，國王大臣長者梵志無不識者，所求盡得。",
    "T24n1464_004:0864c25_3": "我等共往誘訹迦留比丘，使至他家。」",
    "T24n1464_004:0864c25_4": "時諸婦女即往詣迦留比丘所，白比丘言：「尊者廣有知識國王大臣，所求盡得。",
    "T24n1464_004:0864c27_5": "欲相勞屈，為我等行至某甲家，聞汝女端政、我兒亦復端政，可嫁卿女為我子婦，門族種姓亦不相減。",
    "T24n1464_004:0864c29_6": "我雇君，君為我往。」",
    "T24n1464_004:0865a01_7": "時此比丘即隨是語，即往媒嫁女人。",
    "T24n1464_004:0865a02_8": "復有一寡婦，囑比丘言：「往至某甲長者家，作是語：『此某甲婦端政無雙，可為作夫。",
    "T24n1464_004:0865a04_9": "若不作婦，可與私通。』」",
    "T24n1464_004:0865a04_10": "此比丘即媒此事。",
    "T24n1464_004:0865a04_11": "復有一長者，語比丘言：「尊者廣有知識，國王大臣長者梵志，為我故往至某甲家，語某甲婦女：『卿又無夫，我既無婦。",
    "T24n1464_004:0865a07_12": "我是大長者，能與我作婦不？』」",
    "T24n1464_004:0865a08_13": "諸長者囑及比丘，如是非一。",
    "T24n1464_004:0865a08_14": "時此比丘即往至諸婦女家，具傳此事。",
    "T24n1464_004:0865a09_15": "其中婦女或有從意者、或不從者。",
    "T24n1464_004:0865a10_16": "其不從者展轉語諸親里，諸長者聞是語各各怨恨：「此沙門釋子自稱譽精進，今方似商人販賣媒嫁男女。」",
    "T24n1464_004:0865a12_17": "諸長者聞是，語其中有行十二法比丘。",
    "T24n1464_004:0865a13_18": "諸比丘聞愁罔，不知當何答，往白世尊。",
    "T24n1464_004:0865a14_19": "世尊知而問迦留比丘：「審為此事不？」",
    "T24n1464_004:0865a15_20": "答：「審然。",
    "T24n1464_004:0865a15_21": "世尊！」",
    "T24n1464_004:0865a15_22": "世尊告：「汝違比丘行。",
    "T24n1464_004:0865a16_23": "汝出家學道，媒嫁女人以為歡樂。",
    "T24n1464_004:0865a17_24": "有死亡時汝亦在中，歡樂時汝亦在中。",
    "T24n1464_004:0865a18_0": "汝非沙門行，汝為沙門，執奴僕使。」",
    "T24n1464_004:0865a18_1": "世尊無數方便誨責已，集和合僧，備十功德，佛為沙門結戒：「若比丘用心，媒嫁女與男、媒男與女、媒嫁寡婦與傍夫，僧伽婆施沙。」",
    "T24n1464_004:0865a22_0": "佛世尊遊舍衛國祇樹給孤獨園。",
    "T24n1464_004:0865a22_1": "彼迦留比丘廣識諸長者，導諸長者施設福事。",
    "T24n1464_004:0865a23_2": "諸長者夫婦自共鬪諍，此比丘往教使和解，牽捉使共宿。",
    "T24n1464_004:0865a25_3": "餘長者親里笑此比丘所為：「我等所應和解者，反更比丘為。」",
    "T24n1464_004:0865a26_4": "諸長者懷嫉妬心，即往語諸比丘。",
    "T24n1464_004:0865a27_5": "諸比丘不知當何報，往至佛所具白世尊。",
    "T24n1464_004:0865a28_6": "世尊告曰：「諸比丘不得至彼家和合合偶。」",
    "T24n1464_004:0865a29_7": "時世尊緣此事，集和合僧，備十功德，佛為沙門結戒：「若比丘用心，媒嫁女與男、媒男與女、媒若嫁寡婦與傍夫，下及和解合偶，僧伽婆施沙。",
    "T24n1464_004:0865b03_8": "男有三婦：一劫掠得、二財買得、三結髮婦。",
    "T24n1464_004:0865b04_9": "若比丘於此三婦中語其夫：『可與此婦臥置。』",
    "T24n1464_004:0865b05_10": "彼婦鬪諍和解，僧伽婆施沙。",
    "T24n1464_004:0865b06_0": "若比丘解放畜生合其牝牡，僧伽婆施沙。」",
    "T24n1464_004:0865b07_0": "佛世尊遊羅閱祇竹園迦蘭陀所。",
    "T24n1464_004:0865b07_1": "時達貳比丘瓦陶家子便作是念：「我工陶作，無與我等者。",
    "T24n1464_004:0865b09_2": "我既盛壯前造木舍，阿闍世王欲取吾殺。",
    "T24n1464_004:0865b10_0": "我今當作瓦舍於中住。」",
    "T24n1464_004:0865b10_1": "便和泥造大舍，瓦戶瓦閾、瓦楣額瓦窓牖、瓦龍牙杙瓦衣架。",
    "T24n1464_004:0865b11_2": "時此比丘收拾薪草枝葉蓬蒿，放火燒此坏舍，火炎盛熾，國人無不見者。",
    "T24n1464_004:0865b13_3": "燒瓦舍竟，周行分衛，「六十日我所乞者，集會諸比丘入舍。」",
    "T24n1464_004:0865b14_4": "佛見此事，知而告阿難曰：「汝著衣來，我欲至某處觀看。」",
    "T24n1464_004:0865b16_5": "時世尊將阿難至達貳比丘瓦舍所。",
    "T24n1464_004:0865b16_6": "世尊遙見瓦舍火炎熾盛，世尊知而問阿難：「此是何物，炎火乃爾熾盛？」",
    "T24n1464_004:0865b18_7": "時尊者阿難具白世尊。",
    "T24n1464_004:0865b19_8": "世尊告曰：「汝往，阿難！",
    "T24n1464_004:0865b19_9": "壞此瓦含。",
    "T24n1464_004:0865b19_10": "所以然者，當為後世人故。",
    "T24n1464_004:0865b20_11": "於吾此法初不見有作瓦舍者。」",
    "T24n1464_004:0865b21_12": "時阿難即往壞此瓦舍。",
    "T24n1464_004:0865b21_13": "達貳比丘二月分衛，還到羅閱城。",
    "T24n1464_004:0865b22_14": "達貳遙見瓦舍壞，就看起恚意，問比住比丘：「誰來壞此瓦舍？」",
    "T24n1464_004:0865b23_15": "答：「世尊來壞。」",
    "T24n1464_004:0865b24_16": "達貳言：「審世尊壞者，當復如之何？」",
    "T24n1464_004:0865b25_0": "佛世尊遊釋羇瘦(釋種)迦維羅越尼拘陀園。",
    "T24n1464_004:0865b25_1": "爾時迦維羅越釋種新造大堂舍，新成不久，量度尺寸不失其法，門向東方。",
    "T24n1464_004:0865b27_2": "迦維羅越諸釋種聞佛已至在尼拘陀園，便作是念：「我等造作此舍，新成不久，量度尺寸不失其法，戶向東方。",
    "T24n1464_004:0865c01_3": "未有住者。",
    "T24n1464_004:0865c01_4": "沙門婆羅門釋種釋種子，先當請佛及比丘僧入舍，施設飲食留佛一宿，及比丘僧，當得大福利。」",
    "T24n1464_004:0865c03_5": "時諸釋種出迦維羅越城東門，詣尼拘陀園。",
    "T24n1464_004:0865c04_6": "爾時世尊與無數眾圍繞說法，釋種遙見世尊坐樹間，端政無比身如金山，諸天人師最尊第一，三十二相自莊嚴身。",
    "T24n1464_004:0865c07_7": "釋種見已，各下車馬前至佛所，頭面禮足在一面坐。",
    "T24n1464_004:0865c08_8": "世尊與諸釋種說法，使意歡喜。",
    "T24n1464_004:0865c09_9": "時世尊與諸釋種說法已默然。",
    "T24n1464_004:0865c09_10": "諸釋種從坐起，偏袒右肩右膝著地叉手向佛，白世尊言：「我等，世尊！",
    "T24n1464_004:0865c11_11": "於迦維羅越造大堂舍，新成不久，量度尺寸不失其法，戶向東方。",
    "T24n1464_004:0865c12_12": "然未有住者，沙門婆羅門釋種子。",
    "T24n1464_004:0865c13_13": "願世尊將比丘僧到彼觀看，當使我得大福利。」",
    "T24n1464_004:0865c14_14": "時世尊默然可之。",
    "T24n1464_004:0865c15_0": "時諸釋種見世尊默然可已，從坐而起，頭面禮足各繞三匝如去。",
    "T24n1464_004:0865c16_1": "至新堂舍，鏟治掃灑敷諸坐具，氍毺毾[登*毛]白[疊*毛]休，持[昔*毛][疊*毛]布地，瓶盛好水，以好淨油白[疊*毛]為炷然大明燈。",
    "T24n1464_004:0865c18_2": "如是供養不可稱數。",
    "T24n1464_004:0865c19_3": "復往世尊所，頭面禮足叉手向佛，白世尊言：「微供已辦，今正是時。」",
    "T24n1464_004:0865c20_4": "時世尊食後著衣持鉢莊嚴，及比丘僧，往詣新講堂所。",
    "T24n1464_004:0865c22_5": "在外洗足，入講堂中，遍觀堂已就大高座，顏色和悅。",
    "T24n1464_004:0865c23_6": "比丘僧亦洗足入講堂中，次第西壁下東向坐。",
    "T24n1464_004:0865c24_7": "時諸釋種在外洗足，入講堂中，東壁下西向坐。",
    "T24n1464_004:0865c25_8": "爾時世尊即於其夜見眾會定，為釋種說法。",
    "T24n1464_004:0865c26_9": "無數方便說法已，世尊告曰：「夜欲過半，各從所宜。」",
    "T24n1464_004:0865c27_10": "時諸釋種從坐起禮佛而去。",
    "T24n1464_004:0865c28_11": "爾時世尊見諸釋種去未久，觀諸比丘心宜，唱：「皆寂靖，皆寂靖，深入微妙種種三昧。」",
    "T24n1464_004:0866a01_12": "世尊告目揵連：「唱皆寂靖，皆寂靖，比丘眾深入微妙種種三昧。",
    "T24n1464_004:0866a02_13": "吾今使汝為比丘僧說法，我今患脊痛不堪說法。」",
    "T24n1464_004:0866a03_14": "時目犍連從佛受教，唱默然寂靖。",
    "T24n1464_004:0866a04_15": "時世尊四疊襞憂多僧敷床上，僧伽梨著頭前，右脇臥師子座，累膝互屈申脚，繫意念明何時當曉。",
    "T24n1464_004:0866a06_16": "時尊者目犍連告諸比丘：「向者面被世尊教，從佛承受此名無聞之聞法。",
    "T24n1464_004:0866a08_17": "如比丘無聞能行、如比丘聞能行。",
    "T24n1464_004:0866a09_18": "云何比丘無聞能行？",
    "T24n1464_004:0866a09_19": "於此比丘中，比丘若眼見色念色，色著不念，色色離意，不專一意解脫，智慧解脫如實不解，諸惡法所生處故在不滅，不得有餘無餘處。",
    "T24n1464_004:0866a12_20": "此謂比丘無聞能行，念色著色者。",
    "T24n1464_004:0866a13_21": "耳聲、鼻香、舌味、身細滑、心法念色法著，不念色法，法離意不專一意，解脫智慧解脫如實不解，諸惡法所生處故在不滅，不得有餘無餘處。",
    "T24n1464_004:0866a16_22": "此謂比丘心意法著無聞能行，作是無聞行者，比丘！",
    "T24n1464_004:0866a17_23": "魔得其便，壞敗其意。",
    "T24n1464_004:0866a18_24": "若眼見魔，魔則得眼便。",
    "T24n1464_004:0866a18_25": "耳鼻舌身意見魔者，魔得其便。",
    "T24n1464_004:0866a19_26": "譬如比丘！",
    "T24n1464_004:0866a19_27": "有乾竹葦叢，若碎毫聚，以火往燒四方，豈有不然者乎！",
    "T24n1464_004:0866a21_28": "如是比丘若眼見魔，魔則得眼便，壞敗其意。",
    "T24n1464_004:0866a22_29": "如是耳鼻舌身意法，魔得其便。",
    "T24n1464_004:0866a22_30": "如是比丘為色所降，不能降伏色聲香味細滑法。",
    "T24n1464_004:0866a24_0": "比丘為法所降，不能降伏法。",
    "T24n1464_004:0866a24_1": "為色所降、為法所降，不能降伏惡法。",
    "T24n1464_004:0866a25_2": "不能降伏惡法，則生諸結增長種，後世苦生老病死。",
    "T24n1464_004:0866a26_3": "如是比丘，此謂無聞能行。",
    "T24n1464_004:0866a27_4": "云何比丘聞能行？",
    "T24n1464_004:0866a27_5": "於此比丘中，比丘若眼見色念色，色不著不念色，色離心，得專一則得意解脫(止也)、智慧解脫(觀也)，如實知，法所生處即滅不起，得有餘無餘處。",
    "T24n1464_004:0866b01_6": "此謂比丘若眼見色聞則能行眼見色，不著聲香味細滑法，念色法不著。",
    "T24n1464_004:0866b03_7": "不念色法已。",
    "T24n1464_004:0866b03_8": "離心得專一。",
    "T24n1464_004:0866b03_9": "則得意解脫。",
    "T24n1464_004:0866b04_10": "智慧解脫，如實知。",
    "T24n1464_004:0866b04_11": "惡法所生處，即滅不起，得有餘無餘處。",
    "T24n1464_004:0866b05_12": "此謂比丘意法知聞則能行。",
    "T24n1464_004:0866b06_13": "如是比丘作是行者，魔在在處處不得其便，不能壞敗。",
    "T24n1464_004:0866b07_14": "譬如有人造作石舍若堂，復重泥塗其上四面，執炬燒之而不能然。",
    "T24n1464_004:0866b08_15": "如是比丘在在處處眼見魔，魔不能得便，耳鼻舌身意魔不得便。",
    "T24n1464_004:0866b10_16": "此則比丘能降伏色，不為色所降。",
    "T24n1464_004:0866b11_17": "如是聲香味細滑法，比丘能降伏法，不為法所降。",
    "T24n1464_004:0866b12_18": "不造來世惡法，眾結不與，生老病死苦斷。",
    "T24n1464_004:0866b13_19": "此謂比丘聞則能行。」",
    "T24n1464_004:0866b13_20": "時世尊從臥起，脊痛間結跏趺坐。",
    "T24n1464_004:0866b14_21": "時世尊告尊者摩訶目犍連：「汝向為諸比丘說無聞之聞法耶？」",
    "T24n1464_004:0866b15_22": "答：「唯然世尊。」",
    "T24n1464_004:0866b16_23": "時世尊歎目揵連：「善哉善哉！",
    "T24n1464_004:0866b16_24": "目連！",
    "T24n1464_004:0866b16_25": "汝數數與諸比丘說法，莫使斷絕。」",
    "T24n1464_004:0866b17_26": "是時世尊告諸比丘：「奉持無聞之聞法誦習，為眾生故演此句義，諸天世人得聞此法。」",
    "T24n1464_004:0866b19_27": "時世尊以達貳比丘故，告諸比丘：「此釋種長者造作堂舍，量度尺寸不失其法，門正向東。",
    "T24n1464_004:0866b21_28": "世人尚爾，況汝達貳於吾法中所不許而作瓦舍？」",
    "T24n1464_004:0866b22_29": "世尊因此事，備十功德，為沙門結戒：「若比丘自用如達貳作瓦舍者，僧伽婆施沙。",
    "T24n1464_004:0866b24_30": "自為自作主，當有限量。",
    "T24n1464_004:0866b25_31": "彼舍限量者，長十二肘，是如來舒手(右指盡兩端)廣七肘。",
    "T24n1464_004:0866b26_32": "於其間呼持法比丘，持法比丘當以法量，不以婬怒癡量。",
    "T24n1464_004:0866b27_33": "若以婬怒癡量者，不得作舍。",
    "T24n1464_004:0866b28_34": "比丘自求索作舍，自為自作主，又不呼持法比丘，過限量者，僧伽婆施沙。」",
    "T24n1464_004:0866c01_35": "(上「自為」已下是戒語，非鼻奈經)佛世尊遊羅閱祇耆闍崛山。",
    "T24n1464_004:0866c02_36": "爾時有一摩訶羅比丘，於四徼道頭斫大白楊樹用作講堂。",
    "T24n1464_004:0866c04_0": "時彼樹神抱男負女更三子，從往世尊所，頭面禮足在一面住，白世尊言：「於世尊有摩訶羅比丘，斫大樹臥四徼道頭。",
    "T24n1464_004:0866c06_1": "此樹是我舍，於今向寒竹園葉落，將此兒子當向何所？」",
    "T24n1464_004:0866c07_2": "時世尊以大慈悲告語一天：「將此樹神安隱所宜，使過大寒。」",
    "T24n1464_004:0866c09_3": "彼國街巷無不聞者，皆傳此摩訶羅比丘四徼道頭斫大樹臥持用作堂舍。",
    "T24n1464_004:0866c10_4": "彼諸長者聞此已，皆嫌比丘所作：「此諸釋子比丘皆言精進不犯嬈人，而斫此大白楊樹持用作堂舍，與我俗人當有何異？」",
    "T24n1464_004:0866c13_5": "時頭陀沙門聞此不馨問，往白世尊。",
    "T24n1464_004:0866c14_6": "世尊知而告此摩訶羅比丘曰：「汝實斫此樹那？」",
    "T24n1464_004:0866c15_7": "時摩訶羅比丘，內懷慚愧外則恥眾，右膝著地叉手白世尊言：「審然。",
    "T24n1464_004:0866c17_8": "世尊！」",
    "T24n1464_004:0866c17_9": "世尊告曰：「汝為比丘，常當慈心。",
    "T24n1464_004:0866c17_10": "云何斫他四徼道神祀大樹持用作堂舍？」",
    "T24n1464_004:0866c18_11": "世尊以無數方便誨責，集和合僧，備十功德，佛為沙門結戒：「摩訶羅比丘起大堂舍，僧伽婆施沙。",
    "T24n1464_004:0866c21_12": "若起堂舍，當呼持法比丘并呼檀越。",
    "T24n1464_004:0866c21_13": "持法比丘來，當語尺丈不使增減。",
    "T24n1464_004:0866c22_14": "若摩訶羅比丘起大堂，不呼持法比丘及檀越，自用意作者，僧伽婆施沙。」",
    "T24n1464_004:0866c24_15": "(量從檀越也)佛世尊在羅閱祇耆闍崛山。",
    "T24n1464_004:0866c25_16": "爾時王頻毘沙羅告御車者：「汝往嚴駕羽寶車，我欲往世尊所禮拜世尊。」",
    "T24n1464_004:0866c27_17": "時侍御史即往嚴駕車，來詣王門白王：「勅嚴羽寶車，今已在外。」",
    "T24n1464_004:0866c28_18": "時王頻毘(光澤)沙羅(第一)乘羽寶車出羅閱城，詣耆闍崛山。",
    "T24n1464_004:0867a01_19": "往世尊所。",
    "T24n1464_004:0867a01_20": "下車上山。",
    "T24n1464_004:0867a01_21": "剎利王法却五威儀。",
    "T24n1464_004:0867a02_22": "解劍、却蓋、脫珠冠、去玉柄拂及金鏤屣，從人留後，少將步人前至佛所，頭面禮足在一面坐。",
    "T24n1464_004:0867a04_23": "其諸從人中有禮佛者、揖讓者、有合手敬者、有遙觀佛者。",
    "T24n1464_004:0867a05_24": "爾時世尊與王說法，諸人寂然無聲。",
    "T24n1464_004:0867a06_25": "時王頻毘沙羅聞佛說法，即從坐起，右膝著地偏袒右肩，叉手白世尊言：「明日設淨微食，願世尊及僧臨顧。」",
    "T24n1464_004:0867a08_26": "須臾世尊默然受頻毘沙羅請。",
    "T24n1464_004:0867a09_27": "時王見世尊默然可，從坐起頭面禮足，繞佛三匝而去。",
    "T24n1464_004:0867a10_28": "還詣所在，即於其夜具好飲食敷好坐具，告一傍臣：「汝往世尊所，持我名字問訊世尊。",
    "T24n1464_004:0867a12_29": "飲食已辦，今正是時。」",
    "T24n1464_004:0867a13_30": "時此臣受王教已往詣佛所，頭面禮足而白世尊：「飲食已辦，今正是時。」",
    "T24n1464_004:0867a14_31": "爾時世尊到時著衣持鉢，及比丘僧往詣王宮，各次第坐。",
    "T24n1464_004:0867a16_32": "時王頻毘沙羅見佛比丘僧坐定，自行澡水，次行種種飲食，自手斟酌不以為勞。",
    "T24n1464_004:0867a17_33": "眾食已訖，王在一面坐。",
    "T24n1464_004:0867a18_34": "須臾從坐起，叉手向佛白世尊言：「願世尊及比丘僧受我夏坐。",
    "T24n1464_004:0867a19_35": "於此羅閱祇城，近為世尊立一講堂，尺量應法戶東向，西壁大窓門戶端直。",
    "T24n1464_004:0867a21_36": "復為比丘僧起五百房，五百床、五百領薦席、五百拘遙枕各五百，有好供具香粳米。",
    "T24n1464_004:0867a23_37": "王藏中有病瘦醫藥，持用供佛及比丘僧。」",
    "T24n1464_004:0867a24_38": "時世尊默然可王所說。",
    "T24n1464_004:0867a24_39": "時世尊與王達嚫：「梵志事火(終身恒續不從他求也)，　　續為目佉(門也向也前也首也)；　梵經四部，　章句為首。",
    "T24n1464_004:0867a27_40": "　　諸人民中，　　以王為首。",
    "T24n1464_004:0867a28_0": "　眾水流河，　　以海為首。",
    "T24n1464_004:0867a28_1": "　　星列空中，　月為其首。",
    "T24n1464_004:0867a29_2": "　　眾熱之中，　　以日為首。",
    "T24n1464_004:0867b01_0": "　上下四域，　　所有諸方，　　兩足人天，　三佛為首。」",
    "T24n1464_004:0867b03_0": "世尊如是說達嚫已還去。",
    "T24n1464_004:0867b03_1": "食後，世尊因此事集和合僧，告諸比丘：「此，比丘！",
    "T24n1464_004:0867b04_2": "王者種，把持人民為一切主，住大土界，為國事得大力勢。",
    "T24n1464_004:0867b05_3": "此王見四道神樹，猶不斫作講堂。",
    "T24n1464_004:0867b06_4": "作講堂不過量，善量善度，戶向東方，西壁窓牖門戶正直。",
    "T24n1464_004:0867b08_0": "何故比丘不限作舍？」",
    "T24n1464_004:0867b09_0": "佛世尊在羅閱祇迦蘭陀竹園。",
    "T24n1464_004:0867b09_1": "當爾時尊者比丘名陀驃末路子，王舍城知分處食、知分處床臥。",
    "T24n1464_004:0867b11_2": "分諸比丘食，不私親友、不選好惡、不畏不癡，次第下次第上，次第行不違。",
    "T24n1464_004:0867b12_3": "爾時有名蜜妬路地比丘，次應貧家食。",
    "T24n1464_004:0867b13_4": "彼比丘食惡食時作是念：「我為苦、我為災、我為困，而彼末路子知已差我食惡食。",
    "T24n1464_004:0867b15_5": "我當云何報彼怨？」",
    "T24n1464_004:0867b16_0": "作是念：「無根棄捐謗之。」",
    "T24n1464_004:0867b16_1": "即爾時彼比丘有妹比丘尼，名蜜妬路(姓也)。",
    "T24n1464_004:0867b17_2": "彼比丘尼到彼比丘所，到已接足禮却住一面住已。",
    "T24n1464_004:0867b18_3": "彼比丘不共語、不讓坐。",
    "T24n1464_004:0867b19_4": "彼比丘尼便作是念：「今我不犯此諸賢耶？",
    "T24n1464_004:0867b20_5": "不有苦不有過耶？",
    "T24n1464_004:0867b20_6": "而此諸賢今日不共我語、不讓我坐。」",
    "T24n1464_004:0867b21_7": "諸比丘語妹：「汝不知耶。",
    "T24n1464_004:0867b21_8": "我輩為彼末路子差我惡食而觸嬈我，汝不助我，以是故不共汝語、不讓汝坐。」",
    "T24n1464_004:0867b23_9": "比丘尼答：「我當云何？」",
    "T24n1464_004:0867b24_10": "彼比丘曰：「妹！",
    "T24n1464_004:0867b24_11": "汝去至世尊所，作如是白：『於此，世尊！",
    "T24n1464_004:0867b25_12": "有何平等？",
    "T24n1464_004:0867b25_13": "有何可貴？",
    "T24n1464_004:0867b25_14": "陀驃末路子與我共為不淨行棄捐。』」",
    "T24n1464_004:0867b26_15": "比丘尼答：「云何我當謗真淨比丘梵行無根本棄捐法？",
    "T24n1464_004:0867b27_16": "當為此耶？」",
    "T24n1464_004:0867b28_0": "比丘答：「汝若不往白佛者，我不與汝坐起言語。」",
    "T24n1464_004:0867b29_1": "比丘尼答：「可作是語，但為不應耳。」",
    "T24n1464_004:0867b29_2": "比丘答：「汝徐徐來，我等先至佛所，汝徐徐來至。」",
    "T24n1464_004:0867c01_3": "爾時諸比丘往至佛所，頭面禮足在一面坐。",
    "T24n1464_004:0867c02_4": "坐未久，比丘尼至，頭面禮足在一面立，白世尊言：「於此，世尊！",
    "T24n1464_004:0867c04_5": "有何平等？",
    "T24n1464_004:0867c04_6": "有何可貴？",
    "T24n1464_004:0867c04_7": "陀驃比丘與我共為不淨行棄捐法。」",
    "T24n1464_004:0867c05_8": "爾時同情比丘白世尊言：「審爾。",
    "T24n1464_004:0867c06_9": "世尊！",
    "T24n1464_004:0867c06_10": "如比丘尼所言，我等盡知。」",
    "T24n1464_004:0867c07_0": "爾時尊者陀驃比丘在世尊後執拂拂佛。",
    "T24n1464_004:0867c07_1": "時世尊顧謂陀驃比丘：「如汝於今當復何言？",
    "T24n1464_004:0867c08_2": "今蜜妬路比丘尼云：『有何平等？",
    "T24n1464_004:0867c09_3": "有何可貴？",
    "T24n1464_004:0867c09_4": "陀驃比丘與我為不淨行棄捐。』」",
    "T24n1464_004:0867c10_5": "陀驃比丘白曰：「唯如來知。",
    "T24n1464_004:0867c11_6": "唯世尊知。」",
    "T24n1464_004:0867c11_7": "世尊告曰：「汝今陀驃不應引我為證，言：『唯如來知。",
    "T24n1464_004:0867c12_8": "唯世尊知。』",
    "T24n1464_004:0867c12_9": "若憶為者當言為，若不憶為者當言不為。」",
    "T24n1464_004:0867c13_10": "比丘白佛：「不憶也。",
    "T24n1464_004:0867c14_11": "世尊！",
    "T24n1464_004:0867c14_12": "不憶也。",
    "T24n1464_004:0867c14_13": "如來！」",
    "T24n1464_004:0867c14_14": "爾時世尊告比丘曰：「今陀驃比丘所白，此蜜妬路比丘尼自言有是，即是棄捐。」",
    "T24n1464_004:0867c16_15": "世尊說已從坐起，還入靜室。",
    "T24n1464_004:0867c17_16": "爾時眾比丘見世尊去不久，數責蜜妬路比丘尼，善責誨及同情比丘：「汝等頗見陀驃比丘過不？",
    "T24n1464_004:0867c19_17": "何時見？",
    "T24n1464_004:0867c19_18": "云何見？",
    "T24n1464_004:0867c19_19": "從何誰聞言見？」",
    "T24n1464_004:0867c20_0": "如是諸比丘數責問其情實。",
    "T24n1464_004:0867c20_1": "同情比丘答：「自用意瞋恚癡，陀驃比丘信清淨梵行。」",
    "T24n1464_004:0867c21_2": "眾比丘告：「汝等何以自用意瞋恚癡誹謗，今復言陀驃比丘信清淨。」",
    "T24n1464_004:0867c23_3": "如是再三責數同情比丘，作是語也。",
    "T24n1464_004:0867c25_0": "聞如是，一時佛遊羅閱祇竹園迦蘭陀所。",
    "T24n1464_004:0867c25_1": "當於是時，尊者陀驃比丘，比丘分飯、分付坐席，不自用意、不瞋恚不愚癡，從上至下從下至上，不違威儀。",
    "T24n1464_004:0867c28_2": "時遇有請，值貧寒家，得惡飯食，便生此念：「甚苦、甚劇、甚厄。",
    "T24n1464_004:0867c29_3": "此陀驃比丘，處我等著此間，我等當與生其過，使墮無根棄捐法。",
    "T24n1464_004:0868a02_4": "以是故，諸賢！",
    "T24n1464_004:0868a02_5": "我瞋恚癡說是語耳。",
    "T24n1464_004:0868a02_6": "陀驃比丘信清淨梵行。」",
    "T24n1464_004:0868a03_7": "爾時世尊從靜室起，還講堂，比丘僧前坐。",
    "T24n1464_004:0868a04_8": "時諸比丘叉手向佛，具白世尊言：「向者如來入室不久，善責蜜妬路地比丘：『汝等云何見？",
    "T24n1464_004:0868a06_9": "何時見？",
    "T24n1464_004:0868a06_10": "從何誰聞言見？』",
    "T24n1464_004:0868a06_11": "蜜妬路地言：『自用意瞋恚癡，說此語。』」",
    "T24n1464_004:0868a07_12": "世尊告曰：「云何比丘！",
    "T24n1464_004:0868a08_13": "我本不說此義耶？",
    "T24n1464_004:0868a08_14": "念陀驃比丘所白，蜜妬路比丘尼自言有是，即墮棄捐。」",
    "T24n1464_004:0868a09_15": "時世尊因此事，備十功德，佛為沙門結戒：「若比丘憎嫉妬謗彼清淨比丘，不犯無根棄捐法誹謗，我當墮此失梵行。",
    "T24n1464_004:0868a12_16": "若於後時被責數，言無根棄捐謗。",
    "T24n1464_004:0868a13_17": "比丘不改者，僧伽婆施沙。」",
    "T24n1464_004:0868a14_0": "佛世尊遊羅閱城耆闍崛山。",
    "T24n1464_004:0868a14_1": "當於爾時，尊者陀驃比丘在一石室止住。",
    "T24n1464_004:0868a15_2": "彼諸比丘次第教訓比丘尼，時陀驃比丘次應教訓比丘尼。",
    "T24n1464_004:0868a16_3": "時諸比丘尼往至陀驃比丘所，時諸蜜妬路地同情比丘，以前飲食怨故常求過失。",
    "T24n1464_004:0868a18_4": "伺比丘尼出入石室，諸比丘在一石龕中遙看，便生是念：「是諸比丘尼乍出乍入，此陀驃比丘必當牽捉，與共私語。」",
    "T24n1464_004:0868a21_5": "各共相語：「此必然不疑。」",
    "T24n1464_004:0868a21_6": "便告諸比丘，彼闇鈍比丘便信此語。",
    "T24n1464_004:0868a22_7": "頭陀比丘聞是語已各懷不樂，往具白世尊。",
    "T24n1464_004:0868a23_8": "時世尊緣是事，集和合僧，備十功德，佛為沙門結戒：「若比丘憎嫉妬彼清淨比丘，謗墮不淨行，伺小小過不犯棄捐，言犯棄捐。",
    "T24n1464_004:0868a26_9": "若於後時被責數，還悔者可。",
    "T24n1464_004:0868a27_10": "若不悔者，故伺小小過為作大過者，僧伽婆施沙。」",
    "T24n1464_004:0868a29_0": "佛世尊遊羅閱城耆闍崛山。",
    "T24n1464_004:0868a29_1": "時尊者舍利弗、摩訶目揵連平旦著衣持鉢，從耆闍崛山入羅閱城分衛。",
    "T24n1464_004:0868b02_2": "道逢暴雨，入石室避雨。",
    "T24n1464_004:0868b02_3": "有牧牛女人先入中避雨，臥夢失精。",
    "T24n1464_004:0868b03_4": "舍利弗等見即尋出去。",
    "T24n1464_004:0868b04_5": "時瞿婆離比丘調達弟子，見舍利弗、目揵連出，尋入石室，見此女人，便生念言：「此舍利弗、目揵連必與此女人為不淨行。」",
    "T24n1464_004:0868b06_6": "時瞿婆離入城語諸比丘：「諸君常言舍利弗目揵連污清淨行，我向者具見此事。」",
    "T24n1464_004:0868b08_7": "諸比丘不知當何答，往白世尊。",
    "T24n1464_004:0868b09_8": "世尊告曰：「此癡人成大重罪。",
    "T24n1464_004:0868b10_9": "清淨比丘淨行以無根本棄捐謗，此癡人長夜受苦墮地獄。」",
    "T24n1464_004:0868b11_10": "時瞿婆離比丘往詣佛所，頭面禮足在一面坐。",
    "T24n1464_004:0868b12_11": "世尊告瞿婆離：「瞿婆離比丘！",
    "T24n1464_004:0868b13_12": "汝宜及時悔心向舍利弗目揵連。",
    "T24n1464_004:0868b13_13": "何以故？",
    "T24n1464_004:0868b14_14": "此等梵行全。」",
    "T24n1464_004:0868b14_15": "瞿婆離白佛：「知如來信彼人意淨，但為眼見舍利弗、目揵連為惡。」",
    "T24n1464_004:0868b15_16": "世尊復再語瞿婆離：「瞿婆離！",
    "T24n1464_004:0868b16_17": "汝宜及時悔心向舍利弗、目揵連。",
    "T24n1464_004:0868b17_18": "何以故？",
    "T24n1464_004:0868b17_19": "此等梵行全。」",
    "T24n1464_004:0868b17_20": "瞿婆離白佛：「知如來信舍利弗等，但為眼見舍利弗、目揵連為惡。」",
    "T24n1464_004:0868b19_21": "佛如是三語瞿婆離：「瞿婆離！",
    "T24n1464_004:0868b19_22": "汝宜及時悔心向舍利弗、目揵連。",
    "T24n1464_004:0868b20_23": "何以故？",
    "T24n1464_004:0868b20_24": "此等梵行全。」",
    "T24n1464_004:0868b21_25": "瞿婆離白佛：「知如來信彼人意淨，但為眼見舍利弗、目揵連為惡。」",
    "T24n1464_004:0868b22_26": "時瞿婆離比丘，佛三語不受，便從坐起而去。",
    "T24n1464_004:0868b23_27": "去不久，身體生瘡，狀如芥子。",
    "T24n1464_004:0868b24_28": "漸漸長大，轉如蜱豆、行如大豆、轉如雌豆(如棗核許)、轉如阿摩勒果、轉如勒路(如百子瓠)，潰爛一切身膿血流出。",
    "T24n1464_004:0868b26_29": "時瞿婆離比丘即夜命斷，墮婆曇暮地獄。",
    "T24n1464_004:0868b27_30": "即夜有一天來至佛所，頭面禮足在一面立，白世尊言：「瞿婆離(牧牛)比丘起惡意，向舍利弗、目揵連謗言犯梵行，墮摩訶婆曇暮地獄。」",
    "T24n1464_004:0868c01_31": "白世尊已，禮足沒還天上。",
    "T24n1464_004:0868c02_32": "佛告諸比丘：「昨夜有天來至我所，頭面禮足在一面住，白我言：『瞿婆離比丘起惡意，向舍利弗、目揵連謗言犯梵行。",
    "T24n1464_004:0868c04_33": "死墮婆曇暮大地獄。』",
    "T24n1464_004:0868c05_34": "此比丘因小事作大誹謗清淨比丘梵行。",
    "T24n1464_004:0868c06_35": "若比丘作是誹謗者，僧伽婆施沙。」",
    "T24n1464_004:0868c06_36": "時世尊「若諸比丘！",
    "T24n1464_004:0868c07_37": "欲聞婆曇暮大地獄眾生壽命長短不！",
    "T24n1464_004:0868c08_38": "今正是時。」",
    "T24n1464_004:0868c08_39": "「願世尊說婆曇摩大地獄，諸比丘聞當承受奉行。」",
    "T24n1464_004:0868c09_40": "「譬如，比丘！",
    "T24n1464_004:0868c09_41": "摩竭大斗十二斛，胡麻子簞盛滿麻子上使盛鋒，有人百年取一麻子。",
    "T24n1464_004:0868c11_42": "諸比丘！",
    "T24n1464_004:0868c11_43": "尚可數知麻子之數，無知阿浮地獄人命不可數知，如二十無實地獄，不如一空無實地獄。",
    "T24n1464_004:0868c13_44": "如二十空無實地獄，不如一喚呼地獄。",
    "T24n1464_004:0868c14_45": "如二十喚呼地獄，不如一使河地獄。",
    "T24n1464_004:0868c15_46": "如二十使河地獄，不如一須犍提地獄。",
    "T24n1464_004:0868c16_47": "如二十須犍提(甚香)地獄，不如一摩頭犍提地獄(蒲陶酒香)。",
    "T24n1464_004:0868c17_48": "如二十摩頭犍提地獄，不如一優波羅地獄。",
    "T24n1464_004:0868c18_49": "如二十優波羅地獄，不如一拘勿豆地獄。",
    "T24n1464_004:0868c19_50": "如二十拘勿豆地獄，不如一分陀離地獄。",
    "T24n1464_004:0868c20_51": "如二十分陀離地獄，不如一婆曇摩地獄。",
    "T24n1464_004:0868c21_52": "彼瞿婆離比丘調達弟子，謗舍利弗、目揵連，生其中。」",
    "T24n1464_004:0868c23_0": "鼻奈耶卷第四"
}