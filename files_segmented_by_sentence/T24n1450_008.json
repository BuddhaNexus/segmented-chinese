{
    "T24n1450_008:0137b09_0": "根本說一切有部毘奈耶破僧事",
    "T24n1450_008:0137b10_0": "卷第八",
    "T24n1450_008:0137b12_0": "大唐三藏法師義淨奉　制譯",
    "T24n1450_008:0137b13_0": "「時諸苾芻咸皆有疑，而白佛言：『世尊！",
    "T24n1450_008:0137b13_1": "是具一切智能斷諸疑。",
    "T24n1450_008:0137b14_2": "我等不審，優樓頻螺作何業故？",
    "T24n1450_008:0137b15_3": "以五百神變而能調伏。",
    "T24n1450_008:0137b15_4": "那提迦攝、伽耶迦攝任運調伏？』",
    "T24n1450_008:0137b16_5": "佛告諸苾芻：『彼迦攝波所集資糧業，汝等善聽，我當為說。』",
    "T24n1450_008:0137b17_6": "乃至頌曰如前。",
    "T24n1450_008:0137b18_0": "佛告諸苾芻：『往古昔時，此賢劫中人壽二萬歲，有佛世尊號曰迦攝如來，十號具足，出現於世，在波羅痆斯城仙人墮處施鹿園中。",
    "T24n1450_008:0137b20_1": "時彼世尊佛事已畢而入涅槃，時有國王名吉利枳，積諸香木而用焚燒，復以香乳灑火令滅，以四寶瓶盛其舍利，於形勝地起窣堵波，縱廣一踰繕那、高半踰繕那。",
    "T24n1450_008:0137b24_2": "時波羅痆斯城有一長者，其家巨富，財寶豐饒多有受用，如薜室羅末拏天。",
    "T24n1450_008:0137b26_3": "而彼長者，於同類家娶女為妻，共相娛樂後生三子。",
    "T24n1450_008:0137b27_4": "長者後時忽染疾病，種種方藥不能得差，奄就命終。",
    "T24n1450_008:0137b28_5": "時彼子等，種種繒綵裝飾其輿，送彼寒林以火焚燒，號叫悲泣喪事已畢。",
    "T24n1450_008:0137c01_6": "時長兄言：「所有財物吾今欲分。」",
    "T24n1450_008:0137c02_7": "時彼二弟而不隨從。",
    "T24n1450_008:0137c02_8": "其兄數數言欲分之，二弟報曰：「若如此者，先修福業然後聽分。」",
    "T24n1450_008:0137c04_0": "兄言：「作何等業？」",
    "T24n1450_008:0137c04_1": "弟曰：「於迦攝佛窣堵波處而為供養。」",
    "T24n1450_008:0137c05_2": "時兄不信，多時致難，後始隨許。",
    "T24n1450_008:0137c05_3": "其二弟以種種珍異，於迦攝佛窣堵波所作供養已，便發願言：「由此善根，願我同於迦攝波佛、應、正等覺所，授最上記：『摩納婆！",
    "T24n1450_008:0137c08_4": "汝於來世人壽百歲時，當得作佛號釋迦牟尼如來、應、正等覺，彼佛法中而得出家，獲殊勝果。』」",
    "T24n1450_008:0137c10_5": "兄聞弟等發是願已，頂禮雙足即發善願。",
    "T24n1450_008:0137c11_6": "而我惡性不信正法，由此隨喜善根，亦於彼釋迦牟尼佛，與我五百神變，而見調伏令我出家，既出家已便獲勝果。",
    "T24n1450_008:0137c14_7": "汝等苾芻勿作異念，彼長兄急性不信正法者，是優樓頻螺迦攝。",
    "T24n1450_008:0137c15_8": "其二弟者，即那提迦攝、伽耶迦攝等。",
    "T24n1450_008:0137c16_9": "是由願力故，以五百神變而能調伏之，其那提迦攝、伽耶迦攝而易調伏。",
    "T24n1450_008:0137c18_10": "頻毘娑羅王為太子時，王舍城中有一長者，彼有園苑花菓茂盛，心常愛戀。",
    "T24n1450_008:0137c20_11": "時頻毘娑羅太子出外，乃見彼園苑，見已即便生愛樂想，告長者曰：「卿可與我此園苑。」",
    "T24n1450_008:0137c22_12": "長者心生悋惜，竟不與之。",
    "T24n1450_008:0137c22_13": "如此三返皆不隨從，太子復告曰：「與汝財物園可屬我。」",
    "T24n1450_008:0137c23_14": "彼答太子曰：「乍可出國終不能與。」",
    "T24n1450_008:0137c24_15": "太子復告長者：「當念我言：『若得王位必定取之。』」",
    "T24n1450_008:0137c25_16": "長者答曰：「汝得王位我必當出。」",
    "T24n1450_008:0137c26_17": "太子曰：「汝可記憶，我是頻毘娑羅太子。」",
    "T24n1450_008:0137c27_18": "作是語已便即迴車。",
    "T24n1450_008:0137c27_19": "乃至後時，大蓮華王而年衰老，奄就命終，便以太子紹王。",
    "T24n1450_008:0137c29_20": "既得王位，強力奪彼園苑。",
    "T24n1450_008:0137c29_21": "彼長者便生熱惱，而得心病，怨恨而死。",
    "T24n1450_008:0138a01_22": "於此園中住，作一毒蛇，其蛇常於王所伺求方便。",
    "T24n1450_008:0138a02_23": "後於芳春之月，王與宮人及諸婇女，往詣園中除去左右，與諸眷屬歡喜受樂，便即睡眠。",
    "T24n1450_008:0138a04_24": "諸女愛花皆捨王去，唯有一女執刀而衛護王。",
    "T24n1450_008:0138a05_25": "是時彼蛇見諸女眾皆悉遊散，從穴疾出而欲螫王。",
    "T24n1450_008:0138a06_26": "王福力故，羯蘭鐸迦鳥圍遶其蛇而眾發聲，彼執刀女聞眾鳥聲，復見毒蛇而來向王，即以利刀斷彼蛇命。",
    "T24n1450_008:0138a09_27": "女為怖故便發大呼，時王從睡驚寤而起，便問女言：「此為何事？」",
    "T24n1450_008:0138a10_28": "女報王曰：「毒蛇欲來螫王，羯蘭鐸迦鳥群聲遶蛇，我已斷訖。」",
    "T24n1450_008:0138a12_29": "王聞此事，便勅太子群臣，集王舍城所有人民，在此園苑遠近盈滿聞亂發聲。",
    "T24n1450_008:0138a13_30": "其王善治國境內外，諸人聞已皆大悲泣，王告諸人：「若剎帝利灌頂王，有人救命合酬何願？」",
    "T24n1450_008:0138a15_31": "群臣白王：「合酬彼人半國之賞。」",
    "T24n1450_008:0138a16_32": "王言：「羯蘭鐸迦鳥而救我命。",
    "T24n1450_008:0138a17_33": "若如是者，宜與半國之賞。」",
    "T24n1450_008:0138a17_34": "大臣復白王曰：「羯蘭鐸迦鳥而非人類，縱得王賞將何所用？",
    "T24n1450_008:0138a19_35": "其此園苑，施與羯蘭鐸迦鳥，復於終身供給飲食。」",
    "T24n1450_008:0138a20_36": "王曰：「如卿所言。」",
    "T24n1450_008:0138a20_37": "時諸群臣令其園苑周遍蒔竹，以此緣故，號為羯蘭鐸迦竹園。』",
    "T24n1450_008:0138a22_38": "「爾時世尊遊行摩羯陀人間王舍城外，在一樹下便住其處。",
    "T24n1450_008:0138a23_39": "時影勝王聞佛到王舍城外在一樹下，與諸眷屬出王舍城，來詣佛所頂禮佛足退坐一面。",
    "T24n1450_008:0138a25_40": "爾時世尊為說妙法，示教利喜已默然而住。",
    "T24n1450_008:0138a26_41": "時影勝王從座而起，偏袒右肩、右膝著地、合掌恭敬而白佛言：『唯願世尊及諸苾芻，於明晨朝受我微供。』",
    "T24n1450_008:0138a29_42": "爾時世尊默然受請。",
    "T24n1450_008:0138a29_43": "時影勝王知佛受請頂禮佛足還至本宮，勅諸眷屬，令辦種種微妙飲食敷設床座，於彼座前，寶瓶盛水安置會中。",
    "T24n1450_008:0138b03_44": "既敷設已便勅使者，往世尊所白言：『時到。』",
    "T24n1450_008:0138b04_45": "爾時世尊，於晨朝時著衣持鉢，與苾芻眾前後圍遶，入王舍城至王宮中，洗手足已敷座而坐。",
    "T24n1450_008:0138b06_46": "時王見佛與諸苾芻寂然安坐，時影勝王自手斟酌種種美食，而為供養相續不絕，皆令飽足。",
    "T24n1450_008:0138b08_47": "飯食已訖，王自行水。",
    "T24n1450_008:0138b08_48": "佛及苾芻澡漱已畢，王取寶瓶灌世尊掌，而白佛言：『我毘婆迦蘭陀園奉施世尊，唯願納受。』",
    "T24n1450_008:0138b10_49": "時佛世尊即說呪願頌曰：「『所為布施者，　　必獲其義利；　　為利樂布施，　　後必得安樂。』",
    "T24n1450_008:0138b14_0": "「爾時世尊說此頌已，與諸苾芻即便往詣羯蘭鐸迦園，止住其中。",
    "T24n1450_008:0138b15_1": "以是因緣，結集尊者於經中說，佛在此羯蘭鐸迦園，乃至舍利弗目揵連出家，得阿羅漢道。",
    "T24n1450_008:0138b18_0": "「爾時王舍城中有一長者，請佛世尊及苾芻眾於家供養。",
    "T24n1450_008:0138b19_1": "於此之時，給孤獨長者別有緣事至王舍城此長者家，便即止宿。",
    "T24n1450_008:0138b20_2": "其長者於夜初分，即起呼諸家眷屬：『賢首！",
    "T24n1450_008:0138b21_3": "聖者可起取薪然火、濾水造諸飲食、掃灑塗地、敷妙勝座。』",
    "T24n1450_008:0138b23_4": "時給孤長者聞此語已，作如是念：『此長者家，為復嫁女？",
    "T24n1450_008:0138b24_5": "為當娶妻？",
    "T24n1450_008:0138b24_6": "為復屈勝上客？",
    "T24n1450_008:0138b24_7": "為復請人？",
    "T24n1450_008:0138b25_8": "為復請國王家內設食？』",
    "T24n1450_008:0138b25_9": "作是念已，復問長者向所念事，長者答曰：『亦不嫁女、娶妻、屈客并及王等。",
    "T24n1450_008:0138b27_10": "如所敷設，明日請佛世尊及僧伽苾芻眾，如法設食。』",
    "T24n1450_008:0138b28_11": "時給孤獨長者初聞佛名，遍身毛竪心生歡喜，問主長者曰：『是何名佛？』",
    "T24n1450_008:0138c01_12": "主即答言：『有喬答摩沙門釋迦之子，從釋迦種中以正信故，剃除鬚髮、被著法衣，從家趣於非家，證得無上正等菩提，號之為佛。』",
    "T24n1450_008:0138c04_13": "彼復問曰：『何名僧伽？』",
    "T24n1450_008:0138c04_14": "主復答言：『有善男子從剎利種，以正信故，歸佛出家，剃除鬚髮被著法衣，從家趣於非家，名為僧伽。",
    "T24n1450_008:0138c06_15": "亦有善男子，從婆羅門種族、從薜舍種族、從戍達羅種族，以信心故，剃除鬚髮被著袈裟，從家趣於非家，出家修道，名為僧伽。",
    "T24n1450_008:0138c09_16": "我請彼佛及僧伽眾，明日於此家中以食供養。』",
    "T24n1450_008:0138c10_17": "復問長者：『彼佛今在何處？』",
    "T24n1450_008:0138c11_18": "答曰：『今在寒林棄尸之所毘訶羅住。』",
    "T24n1450_008:0138c12_19": "給孤獨長者又復問曰：『我可得見彼佛不？』",
    "T24n1450_008:0138c13_20": "長者答曰：『汝可得見，然於此待。",
    "T24n1450_008:0138c13_21": "若明日世尊至，汝必得見。』",
    "T24n1450_008:0138c14_22": "是時給孤長者繫念於佛，便即昏沈，忽然驚寤而天未曙心作明想，行詣善自在城門。",
    "T24n1450_008:0138c16_23": "其國常法，夜分初更不閉，防外使來令無障礙，於後夜分城門亦開，用防內使無有障礙。",
    "T24n1450_008:0138c18_24": "給孤長者，見門開明隨明而出，既出城門光明即沒。",
    "T24n1450_008:0138c19_25": "是時天暗，心生怖懼身毛皆竪。",
    "T24n1450_008:0138c20_26": "『我今於此，恐人及非人而見損害。』",
    "T24n1450_008:0138c21_0": "作此念已即欲却迴。",
    "T24n1450_008:0138c21_1": "時此城門所居天神即放光明，從城門外乃至寒林，於其中間而皆大明。",
    "T24n1450_008:0138c23_2": "其神復報長者曰：『汝可前行，有大饒益勿生迴想。",
    "T24n1450_008:0138c24_3": "何以故？』",
    "T24n1450_008:0138c24_4": "而說頌曰：「『駿馬滿百匹，　　紫磨金百斤；　　馭牝兩車輪，　　其數皆有百。",
    "T24n1450_008:0138c27_0": "　　載以種種物，　　而用行檀施；　　不如發一步，　　向佛之功德，　　如是等校量，　　十六分中一。",
    "T24n1450_008:0139a01_0": "　　假使象百頭，　　皆以金交絡，　　復載妙寶帳，　　而用行檀施；　　不如發一步，　　向佛之功德，　　十六分中一。",
    "T24n1450_008:0139a04_1": "　　復有百美女，　　婇媛中最勝，　　頸絡妙珠瓔，　　臂搖眾寶釧，　　如是行檀施；　　不如發一步，　　向佛之功德，　　十六分中一。』",
    "T24n1450_008:0139a09_0": "「天復告曰：『汝可前行，有大饒益，勿生迴想。』",
    "T24n1450_008:0139a09_1": "時給孤長者而白天曰：『賢首！",
    "T24n1450_008:0139a10_2": "汝是何人？』",
    "T24n1450_008:0139a10_3": "彼天答曰：『我昔是汝善友，名摩頭肩，我於舍利弗、大目揵連，甚大信心尊重禮拜，命終之後生四天王宮，為護眾生住此善自在城門。",
    "T24n1450_008:0139a13_4": "是汝昔友，今故相告。",
    "T24n1450_008:0139a14_5": "汝可前行有大利益，勿生退想。』",
    "T24n1450_008:0139a15_0": "爾時給孤長者心作是念：『佛者，超出異生，不同餘聖，其所說法深可尊重，是故諸天見佛生大歡喜。』",
    "T24n1450_008:0139a17_1": "念已乘天光明即詣寒林。",
    "T24n1450_008:0139a17_2": "爾時世尊知給孤長者來故，即出寺門而以經行。",
    "T24n1450_008:0139a18_3": "給孤長者前至佛所，以居士法問訊世尊：『寢膳安不？』",
    "T24n1450_008:0139a20_4": "爾時世尊以頌答曰：「『離一切煩惱，　　心不染諸欲；　　得無漏解脫，　　常得安樂眠。",
    "T24n1450_008:0139a23_0": "　　斷一切結縛，　　心息熱煩惱；　　寂靜得心者，　　乃可安樂眠。』",
    "T24n1450_008:0139a25_0": "「爾時世尊說是頌已，與給孤長者俱還精舍敷座而坐，給孤長者頂禮佛足退坐一面。",
    "T24n1450_008:0139a26_1": "時世尊為給孤長者，演說妙法示教利喜。",
    "T24n1450_008:0139a27_2": "如佛常法：所謂先說布施功德、持戒功德、受天果報功德，不樂諸欲過失受煩惱事，讚歎出家清淨觀察殊勝功德，宗法廣為演說。",
    "T24n1450_008:0139b01_3": "世尊知給孤長者心生踊躍歡喜，心無障礙堪受勝法善能了知。",
    "T24n1450_008:0139b03_4": "是時世尊為說勝法，所謂苦集滅道，此四諦法廣大演說。",
    "T24n1450_008:0139b04_5": "猶如離垢淨衣將染受鮮好色，給孤長者亦復如是，不離本座證四聖諦，所謂苦集滅道。",
    "T24n1450_008:0139b06_6": "給孤獨長者，以見法已得法、了知法深入法，斷諸疑惑不受他教，自能了知不被他引，於師教中心無怖畏。",
    "T24n1450_008:0139b09_0": "時給孤獨長者，從座而起偏露一肩，即於佛前合掌恭敬，而白佛言：『我已入法，一心歸佛、歸法及苾芻僧伽。",
    "T24n1450_008:0139b11_1": "唯願授我鄔波索迦戒，從今盡命、永斷殺生、心淨歸依。』",
    "T24n1450_008:0139b12_2": "爾時世尊告給孤獨長者曰：『汝名字何？』",
    "T24n1450_008:0139b13_3": "長者白曰：『我名蘇達多，然我資給孤獨食，是故諸人號給孤獨。』",
    "T24n1450_008:0139b14_4": "佛告長者曰：『汝何處人？』",
    "T24n1450_008:0139b15_5": "長者答曰：『在此北方嬌薩羅國室羅筏城外有邑，我住彼中。",
    "T24n1450_008:0139b16_6": "唯願世尊而受我請詣室羅筏城，受我供養乃至盡形，及苾芻僧伽四事供養。』",
    "T24n1450_008:0139b18_7": "佛告長者曰：『室羅筏城中有寺以不？』",
    "T24n1450_008:0139b19_8": "長者答曰：『彼城無寺。』",
    "T24n1450_008:0139b20_0": "世尊告曰：『彼若有寺，僧伽應來往。",
    "T24n1450_008:0139b20_1": "彼既無寺，若為安置？』",
    "T24n1450_008:0139b21_2": "長者答曰：『唯願世尊而受我請向室羅筏城，我當造寺令苾芻眾往來安置止息思惟。』",
    "T24n1450_008:0139b23_3": "世尊默然受請。",
    "T24n1450_008:0139b23_4": "是時長者知佛許已，即從座起頂禮佛足却還本處。",
    "T24n1450_008:0139b24_5": "「彼時長者，王舍城中事既了已，還至佛所頂禮佛足却坐一面，而白佛言：『唯願世尊遣一苾芻與我為伴，往室羅筏造立住處，安置世尊及苾芻僧眾。』",
    "T24n1450_008:0139b28_6": "佛作是念：『苾芻眾中誰能調伏室羅筏城人及長者眷屬？』",
    "T24n1450_008:0139b29_7": "世尊知舍利弗堪彼調伏，世尊念已告具壽舍利弗言：『汝應觀察給孤獨長者眷屬及室羅筏城人，應往教化造立毘訶羅。』",
    "T24n1450_008:0139c03_8": "舍利弗默然受佛勅已，頂禮佛足與長者同行。",
    "T24n1450_008:0139c04_9": "「爾時具壽舍利子，於夜分盡至明清旦，執持衣鉢入王舍大城次第乞食，却還本處飯食訖，攝衣鉢所有臥具，襞揲一處付餘苾芻，往室羅筏城。",
    "T24n1450_008:0139c07_10": "時給孤長者資辦道糧，漸至室羅筏城外，遊諸園苑，林泉形勝可愛樂處，堪作寺舍。",
    "T24n1450_008:0139c09_11": "『去室羅筏城不遠不近，寂靜無有雜聲，亦無大風復不大熱，亦無蚊虻蛇蠍等。",
    "T24n1450_008:0139c11_12": "有此勝地，為我世尊造立寺舍。』",
    "T24n1450_008:0139c11_13": "給孤長者遊行，至誓多太子園林中。",
    "T24n1450_008:0139c12_14": "其園去城不遠不近，晝夜寂靜乃至無有諸毒虫等，堪作寺舍。",
    "T24n1450_008:0139c14_15": "見此園已，入室羅筏城不歸本住，便往太子誓多宮所，而白太子言：『可與我彼園，當為世尊造立寺舍。』",
    "T24n1450_008:0139c16_16": "太子報曰：『彼非是園而是苑林。』",
    "T24n1450_008:0139c17_17": "長者復白曰：『無問園苑，處所與我。』",
    "T24n1450_008:0139c17_18": "如是三請，太子報曰：『我實不應而捨此園，縱得布金遍地，我終不與。』",
    "T24n1450_008:0139c19_19": "長者復白曰：『汝已定價，汝可取直，其園林屬我。』",
    "T24n1450_008:0139c20_20": "太子報曰：『是誰定價？』",
    "T24n1450_008:0139c20_21": "長者白曰：『汝自定價。』",
    "T24n1450_008:0139c21_22": "因即爭競不定，共詣斷事人所。",
    "T24n1450_008:0139c22_23": "爾時四天王聞斯事已便作是念：『今給孤長者為世尊造立寺舍，我當資助。』",
    "T24n1450_008:0139c23_24": "作此念已，遂即各化為斷事人，於法司坐。",
    "T24n1450_008:0139c24_25": "時誓多太子給孤長者，共到其處，給孤長者及太子各具因緣白。",
    "T24n1450_008:0139c26_26": "斷事人議曰：『太子！",
    "T24n1450_008:0139c26_27": "汝自定價，園屬長者，太子取金。』",
    "T24n1450_008:0139c27_28": "太子既見斷已，默然而去。",
    "T24n1450_008:0139c28_0": "是時給孤長者，還家勅諸僮僕，以車象牛驢擔負筐籠，運載其金，至誓多林用布其地，有少未遍。",
    "T24n1450_008:0140a01_1": "于時長者心自思惟：『若取大藏金即太多，欲開小藏復恐不足。』",
    "T24n1450_008:0140a02_2": "又作是念：『諸藏之中何者不多不少，而得充足？』",
    "T24n1450_008:0140a04_0": "爾時太子見長者默住思惟，即便生念：『給孤長者心應生退，為一園林豈能捨此積集多金？』",
    "T24n1450_008:0140a06_1": "作是念已告長者曰：『汝心應退，當却收取金，其園還我。』",
    "T24n1450_008:0140a07_2": "長者告曰：『太子！",
    "T24n1450_008:0140a07_3": "我心不退，然心中所計，欲開何藏不多不少而得充足？』",
    "T24n1450_008:0140a09_0": "太子聞此語已便作是念：『世尊威德不可思議，其法亦不可思議，是故長者能捨積聚無量金寶。』",
    "T24n1450_008:0140a11_1": "作此念已告長者曰：『其地金未遍處，應收却還，我為世尊而作寺門。』",
    "T24n1450_008:0140a12_2": "長者報曰：『隨意可為世尊而作寺門。』",
    "T24n1450_008:0140a13_3": "「爾時給孤長者為世尊初欲造寺，諸外道眾極生怨恨心懷熱惱，共集一處往長者所。",
    "T24n1450_008:0140a15_4": "到已便作是言：『長者！",
    "T24n1450_008:0140a16_0": "汝不應為喬答摩沙門造立寺舍。",
    "T24n1450_008:0140a16_1": "何以故？",
    "T24n1450_008:0140a16_2": "我等先已分界，彼王舍城可喬答摩居止，此室羅筏城而我等住，是故不應造寺。』",
    "T24n1450_008:0140a18_3": "長者報曰：『汝等祇可分自國境，不應共分我園，我所造功德皆由自心。』",
    "T24n1450_008:0140a20_4": "諸外道等見長者堅意不移，即詣王所具陳上事，給孤長者共對獲勝。",
    "T24n1450_008:0140a21_5": "彼外道心生忿怒面現惡相，便作是語：『我終不從汝志，然喬答摩沙門上首弟子，與我等共相論議，若能勝我隨意造寺。』",
    "T24n1450_008:0140a24_6": "長者報曰：『可爾！",
    "T24n1450_008:0140a25_0": "然我且問舍利子，若見許可，即來報汝。』",
    "T24n1450_008:0140a25_1": "長者即往尊者舍利子所，頂禮雙足退坐一面，而即白言：『大德！",
    "T24n1450_008:0140a27_2": "諸外道等皆作是語：「汝欲作寺，云我制汝。」",
    "T24n1450_008:0140a28_3": "又言：「喬答摩沙門上首弟子，今現在此與我論議，若能勝我聽汝造寺。」",
    "T24n1450_008:0140a29_4": "未審尊者，如何當擬？』",
    "T24n1450_008:0140b01_5": "舍利子聞斯語已，便即觀察此輩外道及室羅人民，頗有善根不？",
    "T24n1450_008:0140b02_6": "既觀察已知有善根。",
    "T24n1450_008:0140b03_7": "又復觀察：誰有善根堪調伏不？",
    "T24n1450_008:0140b03_8": "自心觀見我能調伏。",
    "T24n1450_008:0140b04_9": "又復觀察：幾時應來集會？",
    "T24n1450_008:0140b05_0": "觀見根器，却後七日可能集會。",
    "T24n1450_008:0140b05_1": "作觀察已告長者曰：『可隨汝意，却後七日我當論議。』",
    "T24n1450_008:0140b06_2": "給孤長者歡喜踴躍，頂禮舍利子足，往外道所而作是言：『聖者！",
    "T24n1450_008:0140b08_3": "舍利弗作如是語：「却後七日應當論議。」』",
    "T24n1450_008:0140b09_4": "彼外道眾聞斯語已，共相謂曰：『有二種因緣。",
    "T24n1450_008:0140b10_5": "何以為二？",
    "T24n1450_008:0140b10_6": "一者舍利子必應逃走，二者應覓伴侶，以此之緣延期七日。』",
    "T24n1450_008:0140b11_7": "外道復相謂曰：『我等亦可覓當宗知友。』",
    "T24n1450_008:0140b12_8": "彼皆分頭散訪達本宗者，乃見一梵志名曰赤眼，善能幻化，既得見已便即告曰：『汝之與我同修道行，我等今呼喬答摩沙門上首弟子共為論議。",
    "T24n1450_008:0140b15_9": "彼今已求伴侶，汝可共相資助。』",
    "T24n1450_008:0140b16_10": "其梵志問曰：『幾時當論？』",
    "T24n1450_008:0140b17_11": "報曰：『却後七日。』",
    "T24n1450_008:0140b17_12": "梵志答言：『可爾！",
    "T24n1450_008:0140b17_13": "若會集時汝當報我。』",
    "T24n1450_008:0140b18_14": "諸外道等恐怖煩惱每日各更求覓伴侶。",
    "T24n1450_008:0140b19_15": "期程將滿至第七日，給孤長者於廣大勝地，為具壽舍利弗敷設師子勝妙高座，亦為外道而敷一座。",
    "T24n1450_008:0140b21_16": "諸國外道皆集其會，及室羅筏城百千萬億一切人民亦集其處。",
    "T24n1450_008:0140b23_17": "其中或為看論議者，其中亦有善根成熟，俱來集會。",
    "T24n1450_008:0140b24_18": "爾時具壽舍利弗，與給孤長者及諸眷屬，前後圍繞而來赴會，遍觀大眾誰堪調伏。",
    "T24n1450_008:0140b26_19": "即便微笑整肅威儀，尋昇論座，一切大眾一心合掌瞻仰舍利弗。",
    "T24n1450_008:0140b27_20": "時舍利弗即告諸外道：『為我立宗汝破？",
    "T24n1450_008:0140b28_21": "為汝立宗我破？』",
    "T24n1450_008:0140b28_22": "外道答曰：『我先立宗。』",
    "T24n1450_008:0140b29_23": "舍利弗作如是念：『若我先立宗，人亦不能難破，除佛世尊，況赤眼外道！』",
    "T24n1450_008:0140c01_24": "便作是念報外道曰：『任汝立宗，我當隨破。』",
    "T24n1450_008:0140c02_25": "彼赤眼善解方術，即便化作大菴沒羅樹，開花結實。",
    "T24n1450_008:0140c04_26": "具壽舍利弗，為大風雨摧樹拔根，須臾散滅，時解術者而不能見。",
    "T24n1450_008:0140c05_27": "外道又化作一蓮花大池；具壽舍利弗化為象子踐池折花，尋復平地。",
    "T24n1450_008:0140c07_28": "外道化為七頭龍王；舍利弗化為大金翅鳥，從空飛下食龍而去。",
    "T24n1450_008:0140c08_29": "外道化為起屍鬼，令前害舍利弗；舍利弗以呪呪之，令鬼却迴損害外道。",
    "T24n1450_008:0140c10_30": "外道怖急下座，五體投地禮舍利弗，作如是言：『願救我命！",
    "T24n1450_008:0140c11_31": "願救我命！』",
    "T24n1450_008:0140c11_32": "時舍利弗攝呪力已，其鬼即滅，為赤眼外道說法，便發信心，從座而起頂禮雙足白言：『願聽我善法律中出家，受具足戒成苾芻性，求為弟子而修梵行。』",
    "T24n1450_008:0140c15_33": "作是語已，時舍利弗，即令剃髮受具足戒，精勤修習不久之間，證無學果，三明六通具八解脫，得如實智：我生已盡、梵行已立、所作已辦、不受後有，心無障礙如手揮空，刀割香塗愛憎不起，觀金與土等無有異，於諸名利無不棄捨，釋梵諸天悉皆供養。",
    "T24n1450_008:0140c20_34": "是時大眾見此驚怪，各各嗟仰，於舍利子處皆發信心，作如是語：『聖者舍利子！",
    "T24n1450_008:0140c22_35": "破大論議師調伏外道。』",
    "T24n1450_008:0140c23_36": "大眾一心合掌瞻仰舍利子。",
    "T24n1450_008:0140c23_37": "是時具壽舍利子，知彼大眾意樂煩惱，六界自性了知說法，此是證四諦。",
    "T24n1450_008:0140c25_38": "彼大眾聞已，無量百千有情得大殊勝，有發聲聞心、有發辟支佛心、有發阿耨多羅三藐三菩提心、有發三歸心受五戒、有證須陀洹果、有得斯陀含、有證阿那含、有得出家斷一切煩惱得阿羅漢果。",
    "T24n1450_008:0141a01_0": "是時大眾，於佛法僧所深生敬心。",
    "T24n1450_008:0141a01_1": "時舍利子說是法已却歸本處，給孤長者及諸眷屬，一切人民皆大歡喜，作禮而去。",
    "T24n1450_008:0141a03_2": "「時諸外道心生惱恨，各相謂曰：『我等不能破得舍利子，我等須作方便殺彼舍利子，先須入此寺中傭力，作諸伺候得便之處，即須斷命。』",
    "T24n1450_008:0141a06_3": "時諸外道詣給孤長者曰：『汝今奪我諸勝利養，我先久住不忍捨離此國，唯願慈悲，於寺中許我傭力。』",
    "T24n1450_008:0141a09_4": "長者報曰：『待我白舍利弗。』",
    "T24n1450_008:0141a09_5": "便即詣具壽舍利弗所，到已而白尊者言：『聖者！",
    "T24n1450_008:0141a10_6": "今諸外道作如是言：「汝斷我諸利養，唯願垂慈，許我寺中有所傭力。",
    "T24n1450_008:0141a12_7": "由我等久住於此，不能捨離其國。」』",
    "T24n1450_008:0141a13_0": "舍利子聞斯語已，便即觀察：彼外道等有善根不？",
    "T24n1450_008:0141a14_1": "既觀察已知有善根。",
    "T24n1450_008:0141a14_2": "復觀察彼等誰能調伏？",
    "T24n1450_008:0141a15_3": "觀知我能調伏，告長者曰：『可然！",
    "T24n1450_008:0141a15_4": "終不相違。』",
    "T24n1450_008:0141a16_5": "彼外道等，即於寺內起首傭力。",
    "T24n1450_008:0141a16_6": "時舍利子化作二執杖當諸作人，其性甚暴驅逐彼人。",
    "T24n1450_008:0141a18_0": "舍利子知彼等調伏時至，相去不遠，於樹林下而以經行。",
    "T24n1450_008:0141a19_1": "彼外道見經行已，便作是念：『比來伺候今正便宜。』",
    "T24n1450_008:0141a20_2": "諸人一時而來圍遶。",
    "T24n1450_008:0141a20_3": "舍利子見已，起觀察心：彼外道等擬作何意而來我所？",
    "T24n1450_008:0141a22_4": "乃見彼等為害我故一時來。",
    "T24n1450_008:0141a22_5": "此時化執杖人，即來驅迫以杖鞭撻，便即告曰：『汝等應往造作。』",
    "T24n1450_008:0141a24_6": "彼即同聲告曰：『舍利子！",
    "T24n1450_008:0141a24_7": "願救我等。』",
    "T24n1450_008:0141a24_8": "舍利弗語執杖人：『汝且去，任彼止息。』",
    "T24n1450_008:0141a25_9": "彼外道便作斯念，共相謂曰：『此舍利子有大威德，我等皆發害心，此於我所而起慈心。』",
    "T24n1450_008:0141a27_10": "作是言已便生信心。",
    "T24n1450_008:0141a28_11": "舍利子觀見彼等意樂隨眠界行自性，知已，隨其根器說四聖諦法。",
    "T24n1450_008:0141a29_12": "由聞法故，彼等皆以金剛智杵摧破二十種薩迦耶見山已，現證預流果。",
    "T24n1450_008:0141b02_13": "彼等見實諦已，皆白舍利子言：『大德！",
    "T24n1450_008:0141b03_14": "唯願聽我等於善教法中調伏出家，受具足戒得苾芻性，我等於舍利子所可修梵行。』",
    "T24n1450_008:0141b05_15": "時舍利子度彼外道授具足戒，教應作事，彼等漸次精勤修習，見此五種生死輪轉動搖，一切行趣摧滅，破壞離散之性。",
    "T24n1450_008:0141b07_16": "既了知已，斷諸煩惱證阿羅漢，三明六通具八解脫，得如實智：我生已盡、梵行已立、所作已辦、不受後有，心無障礙如手揮空，刀割香塗愛憎不起，觀金與土等無有異，於諸名利無不棄捨，釋梵諸天悉皆供養。",
    "T24n1450_008:0141b12_17": "「爾時舍利弗與給孤獨長者，以手執繩量地置寺。",
    "T24n1450_008:0141b13_18": "具壽舍利子即便微笑，給孤獨長者既見笑已，尋即白言：『聖者舍利子！",
    "T24n1450_008:0141b15_19": "世尊及諸弟子，無因不笑。",
    "T24n1450_008:0141b15_20": "今者微笑，有何因緣？』",
    "T24n1450_008:0141b16_21": "舍利子答曰：『如是，如是！",
    "T24n1450_008:0141b16_22": "長者！",
    "T24n1450_008:0141b16_23": "世尊及諸弟子無因不笑。",
    "T24n1450_008:0141b17_24": "今所笑者，當爾長者執繩量地之時，彼淨居天純金宮殿早已成就，以是因緣我今微笑。』",
    "T24n1450_008:0141b19_25": "長者聞已即大歡喜告舍利弗：『實若如是，更廣其繩大造立寺。』",
    "T24n1450_008:0141b20_26": "便發弘願。",
    "T24n1450_008:0141b21_27": "時舍利弗隨長者意闊引其繩，是時長者更廣發願大造其寺，時淨居天四寶宮殿還已成就。",
    "T24n1450_008:0141b23_28": "舍利弗見已歡喜復告長者：『彼淨居天由汝願廣，過前宮殿，四寶所成。』",
    "T24n1450_008:0141b24_29": "聞此語已倍加嚴飾，更多造寺滿十六所，其置寺外，別造六十四院，悉皆重閣。",
    "T24n1450_008:0141b26_30": "既造了已，供寺所須家具悉足。",
    "T24n1450_008:0141b27_31": "爾時給孤獨長者往具壽舍利子所，到已禮訖在一面立問言：『聖者！",
    "T24n1450_008:0141b28_32": "世尊出遊日行幾許？』",
    "T24n1450_008:0141b29_33": "舍利子曰：『如轉輪王所行之法。』",
    "T24n1450_008:0141c01_34": "又問曰：『輪王日行幾何？』",
    "T24n1450_008:0141c01_35": "報曰：『輪王日行兩踰繕那半。』",
    "T24n1450_008:0141c02_36": "時給孤長者，從室羅筏城於其中間，計兩驛半置四事供養，時、非時食悉皆充足。",
    "T24n1450_008:0141c04_37": "建吉祥門立一首領，總知事務，嚴飾幡蓋及以寶幢，栴檀香水灑散其地，布眾名花，雜寶香爐置於衢路，作是事已告使者曰：『汝今可往詣世尊所頂禮雙足，當陳我言奉問世尊：「起居輕利、小病少惱、安樂行不？",
    "T24n1450_008:0141c08_38": "唯願世尊及苾芻眾，向室羅筏城，我以盡形四事供養，冀無闕乏。」』",
    "T24n1450_008:0141c10_39": "使受教已即往王舍城，詣世尊所頂禮雙足，即住一面白世尊曰：『彼給孤長者，頂禮世尊雙足而白世尊：「起居輕利、少病少惱、安樂行不？",
    "T24n1450_008:0141c13_40": "唯願世尊及苾芻眾，向室羅筏城，盡我一生四事供養，冀無闕乏。」』",
    "T24n1450_008:0141c14_41": "世尊告曰：『給孤長者及汝己身，願常安樂。』",
    "T24n1450_008:0141c15_42": "使者白世尊已，復白世尊曰：『給孤長者作如是語：「唯願世尊及苾芻眾，向室羅筏城來，盡我一生四事供養。」』",
    "T24n1450_008:0141c18_43": "世尊爾時默然而受。",
    "T24n1450_008:0141c18_44": "使者見世尊默然受已，作禮而去。",
    "T24n1450_008:0141c19_45": "「爾時世尊由自調伏故，調伏圍遶；自寂靜故，寂靜圍遶；自解脫故，解脫圍遶；自安隱故，安隱圍遶；自善順故，善順圍遶；自應供故，應供圍遶；自離欲故，離欲圍遶；自端嚴故，端嚴圍遶；猶如牛王，牛眾圍遶；猶如象王，小象圍遶；如師子王，師子圍遶；猶如鵝王，諸鵝圍遶；猶如妙翅鳥王，諸鳥圍遶；如婆羅門學士，學徒圍遶；猶如大醫，病者圍遶；猶如大將，眾勇圍遶；如大導師，行旅圍遶；猶如商主，眾商圍遶；如大長者，諸長者圍遶；猶如國王，諸臣圍遶；如轉輪王，千子圍遶；猶如明月，眾星圍遶；猶如日輪，千光圍遶；猶如持國天王，乾闥婆圍遶；猶如增長天王，鳩槃茶圍遶；猶如醜目天王，龍眾圍遶；猶如多聞天王，藥叉眾圍遶；如淨妙王，阿蘇羅圍遶；如天帝釋，三十三天圍遶；如梵天王，梵天圍遶；猶如大海，湛然安靜；猶如大雲，靉靆垂布；猶如象王，屏息狂醉，調伏諸根威儀寂靜，三十二相而為莊嚴，八十種好以自嚴身，圓光一尋朗踰千日，安步徐進如移寶山，十力四無畏大悲三念住，無量功德皆悉圓滿。",
    "T24n1450_008:0142a10_46": "諸大聲聞及無量百千萬億人眾前後圍遶，詣室羅筏，到城外已欲入城門，纔舉一足登彼門閫，便即大地六種震動：動極動、搖極搖、震極震、東湧西沒西湧東沒、南湧北沒北湧南沒、中湧邊沒邊湧中沒。",
    "T24n1450_008:0142a15_47": "於世界中出大光明，鐵圍山間幽冥之處而皆大明，天鼓自鳴，種種妙花霏霏亂行，種種妙香如雨而下，及天妙衣服如雨而下，一切隘路自然寬廣，坑坎之地自然平坦；城中象馬及傍生等，皆發音聲。",
    "T24n1450_008:0142a20_48": "所有家具資身之物，一時自鳴。",
    "T24n1450_008:0142a20_49": "盲者能視、聾者能聽、瘂者得語、跛者能行、根不具者皆得具足、醉者自醒、遇毒者自解、怨酬者釋結、懷胎之婦無憂自誕、獄囚繫閉自然解脫、貧乏之者種種財寶自然充足。",
    "T24n1450_008:0142a25_0": "「爾時世尊及諸大眾，既入城內，見是希奇種種異事。",
    "T24n1450_008:0142a26_1": "爾時世尊從室羅筏城中，與苾芻眾同至寺所，敷座而坐。",
    "T24n1450_008:0142a27_2": "時給孤獨長者，并諸眷屬前後圍遶，俱詣佛所，金瓶盛水盥世尊手，其水不出。",
    "T24n1450_008:0142a29_3": "長者憂惱便作是念：『我今應有宿世罪障，令水不出。』",
    "T24n1450_008:0142b01_4": "爾時世尊知彼長者心之所念，便即告言：『汝無罪障，此之寺地，汝曾往昔已造毘訶羅，施佛及僧伽。",
    "T24n1450_008:0142b03_5": "汝今注水，非是昔日舊立施處，所以瓶水不為汝出，汝可移立舊施寺處。』",
    "T24n1450_008:0142b05_6": "長者受教便立舊處，其水即出。",
    "T24n1450_008:0142b06_0": "世尊便出五種妙音廣為讚歎，欲呪願時，誓多太子心作是念：『唯願世尊先說我名。』",
    "T24n1450_008:0142b07_1": "世尊知已，隨誓多心告諸苾芻：『此誓多林給孤獨園，施佛及四方苾芻僧伽。』",
    "T24n1450_008:0142b09_2": "是時誓多太子聞世尊先稱己名，即大歡喜起大信心，為佛造立寺門四寶所成。",
    "T24n1450_008:0142b11_3": "為此因緣結集聖者蘇呾羅中說云：『佛在室羅筏城逝多林給孤獨園。』",
    "T24n1450_008:0142b13_0": "根本說一切有部毘奈耶破僧事卷第八"
}