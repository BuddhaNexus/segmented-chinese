{
    "T40n1810_003:0555a01_0": "尼羯磨卷下(出《四分律》)",
    "T40n1810_003:0555a02_0": "西太原寺沙門懷素集",
    "T40n1810_003:0555a03_0": "◎設諫篇第十四",
    "T40n1810_003:0555a04_0": "諫隨順被舉比丘法(時闡陀比丘，比丘僧中為作舉，如法、如律、如佛所教，不順從，不懺悔，僧未與作共住。",
    "T40n1810_003:0555a05_1": "時有比丘尼名尉次，往返承事闡陀比丘。",
    "T40n1810_003:0555a06_2": "佛言：「聽僧與尉次比丘尼作呵諫白四羯磨。」",
    "T40n1810_003:0555a06_3": "諸比丘尼語此比丘尼言：)此比丘，僧與作舉，如法、如律、如佛所教，不順從，不懺悔，僧未與作共住。",
    "T40n1810_003:0555a08_4": "汝莫隨順，可捨此事，莫為僧所舉，更犯重罪。",
    "T40n1810_003:0555a09_5": "(若隨語者善，若不隨語者)當作白。",
    "T40n1810_003:0555a10_6": "(白已，復應語言：)妹當知，我已白，餘有羯磨在。",
    "T40n1810_003:0555a11_0": "汝捨此事，莫為僧所舉，更犯重罪。",
    "T40n1810_003:0555a11_1": "(若隨語者善，若不隨語者)當作初羯磨。",
    "T40n1810_003:0555a12_2": "(作初羯磨已，當語言：)妹！",
    "T40n1810_003:0555a12_3": "我已與汝作白初羯磨，餘有二羯磨在。",
    "T40n1810_003:0555a13_4": "汝可捨此事，莫為僧所舉，更犯重罪。",
    "T40n1810_003:0555a14_5": "(若隨語者善，若不隨語者)當作第二羯磨。",
    "T40n1810_003:0555a14_6": "(作第二羯磨已，當復語言：)妹知不！",
    "T40n1810_003:0555a15_7": "我已作白二羯磨，餘有一羯磨在。",
    "T40n1810_003:0555a15_8": "汝捨此事，莫為僧所舉，更犯重罪。",
    "T40n1810_003:0555a16_9": "(若隨語者善，若不隨語者)作第三羯磨。",
    "T40n1810_003:0555a17_10": "(作第三羯磨竟，波羅夷。",
    "T40n1810_003:0555a17_11": "白二羯磨竟，捨者，三偷蘭遮。",
    "T40n1810_003:0555a18_12": "白一羯磨竟，捨者，二偷蘭遮。",
    "T40n1810_003:0555a18_13": "白竟，捨者，一偷蘭遮。",
    "T40n1810_003:0555a19_14": "若作白未竟，捨者，突吉羅。",
    "T40n1810_003:0555a19_15": "若未白前，隨順所舉比丘，一切突吉羅。",
    "T40n1810_003:0555a20_16": "羯磨法體，具如律明也。",
    "T40n1810_003:0555a20_17": ")諫破僧法(若比丘尼方便欲破和合僧，受破僧法，堅持不捨。",
    "T40n1810_003:0555a21_18": "彼比丘尼當諫此比丘尼言：)大姊！",
    "T40n1810_003:0555a22_0": "莫方便欲破和合僧，莫受破僧法，堅持不捨。",
    "T40n1810_003:0555a23_0": "大姊！",
    "T40n1810_003:0555a23_1": "當與僧和合，歡喜不諍，同一水乳，於佛法中有增益安樂住。",
    "T40n1810_003:0555a24_2": "大姊！",
    "T40n1810_003:0555a24_3": "可捨此事，莫令僧作呵諫，而犯重罪。",
    "T40n1810_003:0555a25_4": "(若用語者善，若不用語者)復令比丘、比丘尼、優婆塞、優婆夷、若王、大臣、種種異道沙門、婆羅門等，若餘方比丘尼聞知其人，信用言者，應來。",
    "T40n1810_003:0555a28_5": "(若用言者善，若不用言者)應作白。",
    "T40n1810_003:0555a28_6": "(作白已，應更求：)大姊！",
    "T40n1810_003:0555a28_7": "我已白竟，餘有羯磨在。",
    "T40n1810_003:0555a29_8": "汝今可捨此事，莫令僧為汝作羯磨，更犯重罪。",
    "T40n1810_003:0555b01_9": "(若用語者善，若不用語者)應作初羯磨。",
    "T40n1810_003:0555b01_10": "(作初羯磨已，應更求：)大姊！",
    "T40n1810_003:0555b02_11": "我已白作初羯磨竟，餘有二羯磨在。",
    "T40n1810_003:0555b02_12": "汝可捨此事，莫令僧更為汝作羯磨，而犯重罪。",
    "T40n1810_003:0555b03_13": "(若用言者善，若不用言者)應作第二羯磨。",
    "T40n1810_003:0555b04_14": "(作第二已，應更求云：)大姊！",
    "T40n1810_003:0555b04_15": "我已作白二羯磨竟，餘有一羯磨在。",
    "T40n1810_003:0555b05_16": "汝可捨此事，莫令僧更為汝作羯磨，而犯重罪。",
    "T40n1810_003:0555b06_17": "(若能捨者善，若不能捨者)與說第三羯磨。",
    "T40n1810_003:0555b07_18": "(說第三羯磨竟，僧伽婆尸沙。",
    "T40n1810_003:0555b07_19": "作白二羯磨竟，捨者，三偷蘭遮。",
    "T40n1810_003:0555b07_20": "作白一羯磨竟，捨者，二偷蘭遮。",
    "T40n1810_003:0555b08_21": "作白竟，捨者，一偷蘭遮。",
    "T40n1810_003:0555b08_22": "若初白未竟，捨者，突吉羅。",
    "T40n1810_003:0555b08_23": "若一切未白前，方便欲破和合僧，受破和合僧法，堅持不捨，一切突吉羅。",
    "T40n1810_003:0555b09_24": "羯磨法體，具如律明。",
    "T40n1810_003:0555b09_25": ")諫破僧助伴法(僧眾諫彼破僧比丘尼時，復有非法群黨比丘尼，一、二、三、眾多，語諸比丘尼言：「大姊！",
    "T40n1810_003:0555b11_26": "莫諫此比丘尼，此比丘尼是法語比丘尼、律語比丘尼；此比丘尼所說，我等忍可。」",
    "T40n1810_003:0555b11_27": "諸比丘尼應語言：)汝莫作是語，言：「此比丘尼是法語比丘尼、律語比丘尼；此比丘尼所說，我等忍可。」",
    "T40n1810_003:0555b13_28": "而此比丘尼非法語比丘尼、非律語比丘尼。",
    "T40n1810_003:0555b14_29": "汝等莫壞和合僧，當助和合僧。",
    "T40n1810_003:0555b15_30": "大姊！",
    "T40n1810_003:0555b15_31": "與僧和合，歡喜不諍等。",
    "T40n1810_003:0555b16_32": "如前。",
    "T40n1810_003:0555b16_33": "(羯磨法體，亦如律明。",
    "T40n1810_003:0555b16_34": ")諫被擯謗僧法(若有比丘尼行惡行，污他家，見聞皆具。",
    "T40n1810_003:0555b17_35": "僧作擯法，便謗僧言：「諸比丘尼有愛、有恚、有怖、有癡，有如是同罪比丘尼，有驅者、有不驅者。」",
    "T40n1810_003:0555b18_36": "諸比丘尼應語彼言：)大姊！",
    "T40n1810_003:0555b18_37": "污他家亦見亦聞，行惡行亦見亦聞。",
    "T40n1810_003:0555b19_38": "大姊！",
    "T40n1810_003:0555b19_39": "污他家，行惡行，捨此事，莫為僧所呵，更犯重罪。",
    "T40n1810_003:0555b20_40": "(若隨語者善；若不隨語者，乃至與說第三，如上。",
    "T40n1810_003:0555b21_41": "白四法體，亦如律明。",
    "T40n1810_003:0555b21_42": ")諫惡性不受語法(若有比丘尼惡性不受人語，諸比丘尼以戒律如法教受，自身作不可共語，語諸比丘尼言：「大姊！",
    "T40n1810_003:0555b23_43": "莫語我若好、若惡，我亦不語諸大姊若好、若惡。",
    "T40n1810_003:0555b23_44": "大姊止！",
    "T40n1810_003:0555b23_45": "不須諫我。」",
    "T40n1810_003:0555b23_46": "彼比丘尼諫此比丘尼言：)大姊！",
    "T40n1810_003:0555b24_47": "莫自作不可共語，當作可共語。",
    "T40n1810_003:0555b25_0": "大姊如法諫諸比丘尼，諸比丘尼亦當如法諫大姊。",
    "T40n1810_003:0555b26_1": "如是佛弟子眾，得增益展轉相教，展轉相諫，展轉懺悔。",
    "T40n1810_003:0555b27_2": "大姊！",
    "T40n1810_003:0555b27_3": "可捨此事，莫為僧所呵，更犯重罪。",
    "T40n1810_003:0555b28_4": "(若隨語者善；若不隨語者，乃至第三，如上。",
    "T40n1810_003:0555b28_5": "白四法體，亦如律明爾。",
    "T40n1810_003:0555b28_6": ")諫習近住法(時有二比丘尼，一名蘇摩，二名婆頗夷，常相近住，共作惡行，惡聲流布，展轉共相覆罪。",
    "T40n1810_003:0555c02_7": "餘比丘尼語言：「大姊！",
    "T40n1810_003:0555c02_8": "汝等二人莫相近，共作惡行，惡聲流布，展轉共相覆罪。",
    "T40n1810_003:0555c02_9": "汝等若不相親近，共作惡行，惡聲流布，展轉共相覆罪者，於佛法中，有增益安樂住。」",
    "T40n1810_003:0555c03_10": "而彼猶故不改。",
    "T40n1810_003:0555c03_11": "佛言：「聽僧與作呵諫，捨此事故，白四羯磨。」",
    "T40n1810_003:0555c04_0": "餘比丘尼諫此比丘尼言：)大姊！",
    "T40n1810_003:0555c04_1": "汝等莫共相近，共作惡行，惡聲流布，共相覆罪。",
    "T40n1810_003:0555c05_2": "汝等若不相親近，共作惡行，惡聲流布，於佛法中，得增益安樂住。",
    "T40n1810_003:0555c06_3": "汝等宜捨此事，勿為僧所呵，更犯重罪。",
    "T40n1810_003:0555c07_4": "(若隨語者善；若不隨語者，乃至與說第三，如上。",
    "T40n1810_003:0555c08_5": "白四法體，亦如律明。",
    "T40n1810_003:0555c08_6": ")諫謗僧勸習近住法(時二習近住比丘尼為僧呵諫已，六群比丘尼等教作如是言：「汝等當共住。",
    "T40n1810_003:0555c10_7": "何以故？",
    "T40n1810_003:0555c10_8": "我亦見餘比丘尼共住，共相親近，共作惡行，惡聲流布，共相覆罪。",
    "T40n1810_003:0555c10_9": "眾僧以恚故，教汝等別住。」",
    "T40n1810_003:0555c10_10": "佛言：「聽僧與六群比丘尼等，作呵責白四羯磨。」",
    "T40n1810_003:0555c11_11": "是比丘尼應諫彼比丘尼言：)大姊！",
    "T40n1810_003:0555c11_12": "汝莫教餘比丘尼言：「汝等莫別住，當共住。",
    "T40n1810_003:0555c12_13": "我亦見餘比丘尼共相親近，共作惡行，惡聲流布，共相覆罪。",
    "T40n1810_003:0555c14_14": "僧以恚故，教汝等別住。」",
    "T40n1810_003:0555c14_15": "今正有此二比丘尼，更無有餘，汝共相親近，共作惡行，惡聲流布，共相覆罪，若此比丘尼別住者，於佛法有增益安樂住。",
    "T40n1810_003:0555c17_16": "汝今可捨此事，莫為僧所呵，更犯重罪。",
    "T40n1810_003:0555c18_17": "(若隨語者善；若不隨語者，乃至第三，如上。",
    "T40n1810_003:0555c18_18": "白四法體，亦如律明。",
    "T40n1810_003:0555c18_19": ")諫瞋心捨三寶法(時六群比丘尼趣以一小事，瞋恚不喜，便作是語：「我捨佛、捨法、捨僧，不獨有此沙門釋子，更有餘沙門、婆羅門、修梵行者，我等亦可於彼修梵行。」",
    "T40n1810_003:0555c20_20": "佛言：「聽僧作呵責，捨此事故，白四羯磨。」",
    "T40n1810_003:0555c20_21": "是比丘尼諫彼比丘尼言：)大姊！",
    "T40n1810_003:0555c21_22": "汝莫趣以一小事瞋恚不喜，便作是語：「我捨佛、捨法、捨僧，不獨有此沙門釋子，更有餘沙門、婆羅門、修梵行者，我等亦可於彼修梵行。」",
    "T40n1810_003:0555c24_23": "汝捨此事，莫為僧所呵責，更犯重罪。",
    "T40n1810_003:0555c25_24": "(若隨語者善；若不隨語者，乃至第三，如上。",
    "T40n1810_003:0555c25_25": "白四法體，亦如律明。",
    "T40n1810_003:0555c25_26": ")諫發起四諍謗僧法(時有比丘尼名黑，喜鬪，不善憶持諍事，後遂瞋恚，作是言：「僧有愛、有恚、有怖、有癡。」",
    "T40n1810_003:0555c27_27": "佛言：「聽僧與黑比丘尼作呵責，捨此事故，白四羯磨。」",
    "T40n1810_003:0555c27_28": "是比丘尼當諫彼比丘尼言：)大姊！",
    "T40n1810_003:0555c27_29": "汝莫喜鬪諍，不善憶持諍事，後瞋恚，作是語：「僧有愛、有恚、有怖、有癡。」",
    "T40n1810_003:0556a02_30": "而僧不愛、不恚、不怖、不癡，汝自有愛、有恚、有怖、有癡。",
    "T40n1810_003:0556a03_31": "汝今可捨此事，莫為僧所呵責，更犯重罪。",
    "T40n1810_003:0556a04_32": "(若隨語者善；若不隨語者，乃至第三，如上。",
    "T40n1810_003:0556a05_0": "白四法體，亦如律明。",
    "T40n1810_003:0556a05_1": ")諫惡見說欲不障道法(若有比丘尼作如是言：「我知佛所說法，行婬欲非障道法。」",
    "T40n1810_003:0556a07_0": "諸善比丘尼應諫此比丘尼言：)汝莫作是語，莫謗世尊，謗世尊者不善，世尊不作是語。",
    "T40n1810_003:0556a08_1": "世尊無數方便說行婬欲是障道法。",
    "T40n1810_003:0556a09_2": "汝今可捨此事，莫為僧所呵，更犯重罪。",
    "T40n1810_003:0556a10_3": "(若隨語者善；若不隨語者，乃至第三，如上。",
    "T40n1810_003:0556a10_4": "白四法體，亦如律明。",
    "T40n1810_003:0556a10_5": "諫式叉摩那及沙彌尼法，同此無異。",
    "T40n1810_003:0556a11_6": ")諫習近居士子法(時有比丘尼親近居士、居士兒，共住，作不隨順行。",
    "T40n1810_003:0556a12_7": "時諸比丘尼諫言：「汝莫親近居士、居士兒，作不隨順行。",
    "T40n1810_003:0556a13_8": "汝！",
    "T40n1810_003:0556a13_9": "妹！",
    "T40n1810_003:0556a13_10": "可別住。",
    "T40n1810_003:0556a13_11": "汝若別住，於佛法中，得增益安樂。」",
    "T40n1810_003:0556a13_12": "而彼故不別住。",
    "T40n1810_003:0556a13_13": "佛言：「聽僧與彼比丘尼作呵責，捨此事故，白四羯磨。」",
    "T40n1810_003:0556a14_14": "是比丘尼諫彼比丘尼言：)妹！",
    "T40n1810_003:0556a14_15": "莫親近居士、居士兒，作不隨順行。",
    "T40n1810_003:0556a15_16": "汝當別住，汝若別住，於佛法有增益安樂。",
    "T40n1810_003:0556a16_17": "汝今可捨此事，莫為僧所呵責，而犯重罪。",
    "T40n1810_003:0556a17_18": "(若隨語者善；若不隨語者，乃至第三，如上。",
    "T40n1810_003:0556a17_19": "白四法體，亦如律明。",
    "T40n1810_003:0556a17_20": ")諫犯罪法(若有比丘尼欲犯波羅夷乃至惡說，諸比丘尼如法諫此比丘尼言：)大姊！",
    "T40n1810_003:0556a18_21": "莫作是，此不應作。",
    "T40n1810_003:0556a19_22": "大姊所作，非法、非律、非佛所教。",
    "T40n1810_003:0556a20_23": "(然此比丘尼不從諸善比丘尼如法諫勸，即便犯戒。",
    "T40n1810_003:0556a20_24": "若此比丘尼自知所作是，明他諫者非，故作，犯根本；不從語者，突吉羅。",
    "T40n1810_003:0556a21_25": "若此比丘尼自知所作非，明他諫者是，故作，犯根本；不從語者，波逸提。",
    "T40n1810_003:0556a21_26": "若無智人、不知諫法，應語彼云：)汝可問汝和上、阿闍梨，更學問誦經，知諫法已，然後設諫。",
    "T40n1810_003:0556a23_27": "(此一諫法，通防止作，不同僧諫，隨事別立。",
    "T40n1810_003:0556a23_28": ")滅諍篇第十五與現前毘尼法(若有比丘尼，人不在現前，便作羯磨。",
    "T40n1810_003:0556a25_29": "佛言：「不應人不現前而作羯磨。」",
    "T40n1810_003:0556a25_30": ")自今已去，與諸比丘尼結現前毘尼滅諍，應如是說現前毘尼。",
    "T40n1810_003:0556a27_31": "(但現前有五，謂：法、毘尼、人、僧、界。",
    "T40n1810_003:0556a27_32": "云何法現前？",
    "T40n1810_003:0556a27_33": "所持法滅諍者是。",
    "T40n1810_003:0556a27_34": "云何毘尼現前？",
    "T40n1810_003:0556a27_35": "所持毘尼滅諍者是。",
    "T40n1810_003:0556a28_36": "云何人現前？",
    "T40n1810_003:0556a28_37": "言義往返者是。",
    "T40n1810_003:0556a28_38": "云何僧現前？",
    "T40n1810_003:0556a28_39": "同羯磨和合集一處，不來者囑授，在現前應呵者不呵者是。",
    "T40n1810_003:0556b01_40": "云何界現前？",
    "T40n1810_003:0556b01_41": "在界內羯磨作制限者是。",
    "T40n1810_003:0556b01_42": ")與憶念毘尼法(若有比丘尼實不犯重罪波羅夷、僧伽婆尸沙、偷蘭遮，有諸比丘尼皆言犯重罪。",
    "T40n1810_003:0556b03_43": "問言：「汝憶犯重罪不？」",
    "T40n1810_003:0556b03_44": "彼不憶犯，答言：「我不憶犯如是罪。」",
    "T40n1810_003:0556b03_45": "即語諸比丘尼言：「妹！",
    "T40n1810_003:0556b03_46": "莫數詰問我。」",
    "T40n1810_003:0556b03_47": "諸比丘尼故詰問不止。",
    "T40n1810_003:0556b04_48": "佛言：「聽僧為作憶念毘尼白四羯磨。」",
    "T40n1810_003:0556b04_49": "乞作如文。",
    "T40n1810_003:0556b04_50": ")自今已去，與諸比丘尼結憶念毘尼滅諍，應如是說憶念毘尼。",
    "T40n1810_003:0556b05_51": "(云何憶念毘尼？",
    "T40n1810_003:0556b06_0": "彼比丘尼此罪，更不應作舉、作憶念。",
    "T40n1810_003:0556b06_1": ")與不癡毘尼法(若有比丘尼癡狂心亂，多犯眾罪，非沙門法，言無齊限，行來出入不順威儀。",
    "T40n1810_003:0556b08_2": "後還得心，有諸比丘尼言：「犯重罪波羅夷、僧伽婆尸沙。」",
    "T40n1810_003:0556b08_3": "問言：「汝憶犯重罪不？」",
    "T40n1810_003:0556b08_4": "彼即答言：「我先癡狂心亂時多犯眾罪，非我故作，是狂癡耳，諸妹不須數見難詰。」",
    "T40n1810_003:0556b09_5": "諸比丘尼故難詰不止。",
    "T40n1810_003:0556b09_6": "佛言：「聽僧與作不癡毘尼白四羯磨。」",
    "T40n1810_003:0556b09_7": "乞作如文。",
    "T40n1810_003:0556b10_8": ")自今已去，與諸比丘尼結不癡毘尼滅諍，應如是說不癡毘尼。",
    "T40n1810_003:0556b11_9": "(云何不癡毘尼？",
    "T40n1810_003:0556b11_10": "彼比丘尼此罪，更不應作舉、作憶念。",
    "T40n1810_003:0556b11_11": ")與自言治毘尼法(若比丘尼以天眼清淨，見比丘尼犯戒，不取自言，牽出門外。",
    "T40n1810_003:0556b12_12": "佛言：「不應如是。",
    "T40n1810_003:0556b13_13": "若於異時，亦不應如是。",
    "T40n1810_003:0556b13_14": "令彼伏罪然後與罪，不應不伏罪而與罪也。」",
    "T40n1810_003:0556b13_15": ")自今已去，與諸比丘尼結自言治滅諍，應如是說自言毘尼。",
    "T40n1810_003:0556b15_16": "(是中人現前者，受懺者、懺悔者是。",
    "T40n1810_003:0556b15_17": "云何自言？",
    "T40n1810_003:0556b15_18": "說罪名、說罪種懺悔者是。",
    "T40n1810_003:0556b15_19": "云何治？",
    "T40n1810_003:0556b15_20": "自責汝心，生厭離。",
    "T40n1810_003:0556b15_21": ")與多人語毘尼法(若諸比丘尼諍事現前不能滅者，應多求知法比丘尼行舍羅滅，以籌多表語。",
    "T40n1810_003:0556b17_22": ")自今已去，與諸比丘尼結用多人語滅諍法，應如是說用多人語。",
    "T40n1810_003:0556b18_23": "(云何多人語？",
    "T40n1810_003:0556b18_24": "若用多人說，持法、持毘尼、持摩夷。",
    "T40n1810_003:0556b18_25": ")與罪處所毘尼法(若諸比丘尼犯罪，前後相違。",
    "T40n1810_003:0556b19_26": "佛言：「聽僧與彼比丘尼作罪處所白四。」",
    "T40n1810_003:0556b19_27": "應如是與：集僧；集已，為作舉；作舉已，為作憶念；作憶念已，與罪。",
    "T40n1810_003:0556b20_28": "作法如文。",
    "T40n1810_003:0556b20_29": "作已，順行七五之行。",
    "T40n1810_003:0556b20_30": ")自今已去，與諸比丘尼結罪處所滅諍法，應如是說結罪處所。",
    "T40n1810_003:0556b22_31": "(云何罪處所？",
    "T40n1810_003:0556b22_32": "彼比丘尼此罪，應與作舉、作憶念者是。",
    "T40n1810_003:0556b22_33": ")與草覆地毘尼法(若諸比丘尼作念：「我曹多犯眾戒，非沙門法，亦作亦說，出入無限。",
    "T40n1810_003:0556b23_34": "若我曹還自共善問此事，或能令此諍事轉深重，經歷年月，不得如法、如毘尼、如佛所教滅除諍事，令僧不得安樂。」",
    "T40n1810_003:0556b24_35": "佛言：「應滅此諍，猶如草覆地。」",
    "T40n1810_003:0556b25_36": ")自今已去，與諸比丘尼結如草覆地滅諍法，應如是說如草覆地。",
    "T40n1810_003:0556b26_37": "(云何草覆地？",
    "T40n1810_003:0556b26_38": "此罪更不說罪名、罪種懺悔者是。",
    "T40n1810_003:0556b27_39": ")諍有四種(言諍、覓諍、犯諍、事諍。",
    "T40n1810_003:0556c01_40": "云何言諍？",
    "T40n1810_003:0556c01_41": "比丘尼共比丘尼諍言，引十八諍事：法、非法，乃至說、不說。",
    "T40n1810_003:0556c02_42": "若以如是相共諍言語，遂彼此共鬪，是為言諍。",
    "T40n1810_003:0556c02_43": "云何覓諍？",
    "T40n1810_003:0556c02_44": "若比丘尼與比丘尼覓罪，以三舉事：破戒、破見、破威儀，見、聞、疑，作如是相覓罪，共語不妄，求伴勢力，安慰其意，若舉、作憶念，若安此事、若不安此事，不癡、不脫，是為覓諍。",
    "T40n1810_003:0556c04_45": "云何犯諍？",
    "T40n1810_003:0556c04_46": "犯七種罪，波羅夷乃至惡說，是為犯諍。",
    "T40n1810_003:0556c04_47": "云何事諍？",
    "T40n1810_003:0556c04_48": "言諍中事作，覓諍中事作，犯諍中事作，是為事諍。",
    "T40n1810_003:0556c05_49": "舉藥對諍，律文廣明。",
    "T40n1810_003:0556c05_50": ")◎◎雜行篇第十六結說戒堂法(律言：不知當於何處說戒？",
    "T40n1810_003:0556c07_51": "佛言：「聽作說戒堂。」",
    "T40n1810_003:0556c07_52": "應一比丘尼具儀唱某大堂、閣上堂、經行堂、若河側、若樹下、若石側、若生草處已。",
    "T40n1810_003:0556c08_53": "應如是作。",
    "T40n1810_003:0556c08_54": ")大姊僧聽！",
    "T40n1810_003:0556c08_55": "若僧時到，僧忍聽，在某處作說戒堂。",
    "T40n1810_003:0556c09_56": "白如是。",
    "T40n1810_003:0556c09_57": "大姊僧聽！",
    "T40n1810_003:0556c09_58": "今眾在某處作說戒堂。",
    "T40n1810_003:0556c10_59": "誰諸大姊忍僧在某處作說戒堂者默然，誰不忍者說。",
    "T40n1810_003:0556c11_60": "僧已忍聽在某處作說戒堂竟。",
    "T40n1810_003:0556c12_61": "僧忍，默然故，是事如是持。",
    "T40n1810_003:0556c14_0": "解說戒堂法(若比丘尼先立說戒堂，復欲餘處立。",
    "T40n1810_003:0556c14_1": "聽解前說戒堂，然後更結白二羯磨。",
    "T40n1810_003:0556c14_2": "應如是解：)大姊僧聽！",
    "T40n1810_003:0556c15_3": "若僧時到，僧忍聽，解某處說戒堂。",
    "T40n1810_003:0556c16_0": "白如是。",
    "T40n1810_003:0556c16_1": "大姊僧聽！",
    "T40n1810_003:0556c16_2": "今僧解某處說戒堂。",
    "T40n1810_003:0556c16_3": "誰諸大姊忍僧解某處說戒堂者默然，誰不忍者說。",
    "T40n1810_003:0556c18_4": "僧已忍解某處說戒堂竟。",
    "T40n1810_003:0556c18_5": "僧忍，默然故，是事如是持。",
    "T40n1810_003:0556c20_0": "結庫藏法(若安物處不堅牢，佛聽於別房結作庫藏屋白二羯磨。",
    "T40n1810_003:0556c20_1": "應唱房、若溫室、若重屋、若經行處，應一比丘尼具儀僧中，唱某房作庫藏屋。",
    "T40n1810_003:0556c21_2": "唱已，應如是作。",
    "T40n1810_003:0556c21_3": ")大姊僧聽！",
    "T40n1810_003:0556c21_4": "若僧時到，僧忍聽，僧結某甲房作庫藏屋。",
    "T40n1810_003:0556c22_5": "白如是。",
    "T40n1810_003:0556c22_6": "大姊僧聽！",
    "T40n1810_003:0556c23_7": "僧結某甲房作庫藏屋。",
    "T40n1810_003:0556c23_8": "誰諸大姊忍僧結某甲房作庫藏屋者默然，誰不忍者說。",
    "T40n1810_003:0556c24_9": "僧已忍結某甲房作庫藏屋竟。",
    "T40n1810_003:0556c25_10": "僧忍，默然故，是事如是持。",
    "T40n1810_003:0556c26_11": "(若庫藏不堅牢，聽差守庫藏人，具德如上。",
    "T40n1810_003:0556c26_12": "若不肯者，與福饒、與粥。",
    "T40n1810_003:0556c26_13": "若故不肯，一切所受衣食分，應與二分。",
    "T40n1810_003:0556c27_14": "若故不肯，當如法治。",
    "T40n1810_003:0556c27_15": ")解庫藏法(文略無，解應翻結云：)大姊僧聽！",
    "T40n1810_003:0556c28_16": "若僧時到，僧忍聽，僧解某甲房庫藏屋。",
    "T40n1810_003:0557a01_17": "白如是。",
    "T40n1810_003:0557a01_18": "大姊僧聽！",
    "T40n1810_003:0557a01_19": "僧解某甲房庫藏屋。",
    "T40n1810_003:0557a02_20": "誰諸大姊忍僧解某甲房庫藏屋者默然，誰不忍者說。",
    "T40n1810_003:0557a03_21": "僧已忍解某甲房庫藏屋竟。",
    "T40n1810_003:0557a04_22": "僧忍，默然故，是事如是持。",
    "T40n1810_003:0557a05_0": "與無主為己造房法(若比丘尼看無難、無妨處，應於僧中具儀，作如是乞。",
    "T40n1810_003:0557a05_1": ")大姊僧聽！",
    "T40n1810_003:0557a06_2": "我某甲比丘尼，自乞作屋，無主，自為己，我今從僧乞處分無難、無妨處。",
    "T40n1810_003:0557a07_3": "(三說。",
    "T40n1810_003:0557a07_4": "僧應觀察此比丘尼為可信不？",
    "T40n1810_003:0557a07_5": "若可信者，即當聽作；若不可信者，一切眾僧應到彼看。",
    "T40n1810_003:0557a08_6": "若僧不去，遣僧中可信者看。",
    "T40n1810_003:0557a08_7": "若彼處有難、有妨處，不應與處分。",
    "T40n1810_003:0557a09_0": "若無難、有妨處，有難、無妨處，亦不應與處分。",
    "T40n1810_003:0557a09_1": "若無難、無妨處，應與處分。",
    "T40n1810_003:0557a09_2": "作如是與。",
    "T40n1810_003:0557a09_3": ")大姊僧聽！",
    "T40n1810_003:0557a09_4": "某甲比丘尼，自求作屋，無主，自為己，從僧乞處分無難、無妨處。",
    "T40n1810_003:0557a11_5": "若僧時到，僧忍聽，僧今與某甲比丘尼處分無難、無妨處。",
    "T40n1810_003:0557a12_6": "白如是。",
    "T40n1810_003:0557a12_7": "大姊僧聽！",
    "T40n1810_003:0557a13_8": "某甲比丘尼，自求作屋，無主，自為己，從僧乞處分無難、無妨處；僧今與某甲比丘尼處分無難、無妨處。",
    "T40n1810_003:0557a15_9": "誰諸大姊忍僧與某甲比丘尼處分無難、無妨處者默然，誰不忍者說。",
    "T40n1810_003:0557a17_0": "僧已忍與某甲比丘尼處分無難、無妨處竟。",
    "T40n1810_003:0557a18_0": "僧忍，默然故，是事如是持。",
    "T40n1810_003:0557a18_1": "(有主造房，文同，但稱有主為異。",
    "T40n1810_003:0557a18_2": ")與結不失衣法(若有比丘尼得乾痟病，有糞掃僧伽梨極重，有因緣事欲往人間行，不堪持行。",
    "T40n1810_003:0557a20_0": "佛亦聽僧與此病比丘尼結不失衣白二羯磨。",
    "T40n1810_003:0557a20_1": "應至僧中，具儀作如是乞。",
    "T40n1810_003:0557a20_2": ")大姊僧聽！",
    "T40n1810_003:0557a20_3": "我某甲比丘尼得乾痟病，此糞掃僧伽梨重，有因緣事欲人間行，不堪持行，我今從僧乞結不失衣法。",
    "T40n1810_003:0557a23_4": "(三說。",
    "T40n1810_003:0557a23_5": "僧如是與。",
    "T40n1810_003:0557a23_6": ")大姊僧聽！",
    "T40n1810_003:0557a23_7": "某甲比丘尼得乾痟病，有糞掃僧伽梨重，有因緣事欲人間行，不堪持行，從僧乞結不失衣法。",
    "T40n1810_003:0557a25_8": "若僧時到，僧忍聽，與此比丘尼結不失衣法。",
    "T40n1810_003:0557a26_9": "白如是。",
    "T40n1810_003:0557a26_10": "大姊僧聽！",
    "T40n1810_003:0557a27_0": "某甲比丘尼得乾痟病，有糞掃僧伽梨重，有因緣事欲人間行，不堪持行，從僧乞結不失衣法；今僧與某甲比丘尼結不失衣法。",
    "T40n1810_003:0557a29_1": "誰諸大姊忍僧與某甲比丘尼結不失衣法者默然，誰不忍者說。",
    "T40n1810_003:0557b02_2": "僧已忍與某甲比丘尼結不失衣法竟。",
    "T40n1810_003:0557b03_3": "僧忍，默然故，是事如是持。",
    "T40n1810_003:0557b04_0": "與作新臥具法(若有比丘尼得乾痟病，有糞掃臥具極重，未滿六年，不堪持行。",
    "T40n1810_003:0557b04_1": "佛亦聽僧與彼比丘尼白二羯磨更作新臥具。",
    "T40n1810_003:0557b05_2": "當往僧中，具儀作如是乞。",
    "T40n1810_003:0557b05_3": ")大姊僧聽！",
    "T40n1810_003:0557b05_4": "我某甲比丘尼得乾痟病，有小因緣欲人間行，有糞掃臥具極重，不堪持行，我今從僧乞作新臥具羯磨。",
    "T40n1810_003:0557b08_5": "(三說。",
    "T40n1810_003:0557b08_6": "僧若是與。",
    "T40n1810_003:0557b08_7": ")大姊僧聽！",
    "T40n1810_003:0557b08_8": "此某甲比丘尼得乾痟病，欲人間行，有糞掃臥具重，今從僧乞作新臥具羯磨。",
    "T40n1810_003:0557b10_9": "若僧時到，僧忍聽，僧與此某甲比丘尼作新臥具羯磨。",
    "T40n1810_003:0557b11_10": "白如是。",
    "T40n1810_003:0557b11_11": "大姊僧聽！",
    "T40n1810_003:0557b11_12": "此某甲比丘尼得乾痟病，有糞掃臥具重，欲人間遊行，今從僧乞更作新臥具羯磨；僧與此某甲比丘尼更作新臥具羯磨。",
    "T40n1810_003:0557b14_13": "誰諸大姊忍僧與此某甲比丘尼更作新臥具羯磨者默然，誰不忍者說。",
    "T40n1810_003:0557b16_14": "僧已忍與某甲比丘尼更作新臥具羯磨竟。",
    "T40n1810_003:0557b17_15": "僧忍，默然故，是事如是持。",
    "T40n1810_003:0557b18_0": "與畜杖絡囊法(若有比丘尼羸老，不能無絡囊盛鉢無杖而行。",
    "T40n1810_003:0557b18_1": "佛言：「聽僧與彼比丘尼作杖絡囊白二。」",
    "T40n1810_003:0557b19_2": "應至僧中，具儀作如是乞。",
    "T40n1810_003:0557b19_3": ")大姊僧聽！",
    "T40n1810_003:0557b19_4": "我某甲比丘尼老病，不能無絡囊盛鉢無杖而行，今從僧乞畜杖絡囊。",
    "T40n1810_003:0557b21_5": "願僧聽我某甲比丘尼畜杖絡囊，慈愍故。",
    "T40n1810_003:0557b22_6": "(三說。",
    "T40n1810_003:0557b22_7": "僧應如是與法。",
    "T40n1810_003:0557b22_8": ")大姊僧聽！",
    "T40n1810_003:0557b22_9": "此某甲比丘尼羸老，不能無絡囊盛鉢無杖而行，今從僧乞杖絡囊。",
    "T40n1810_003:0557b24_0": "若僧時到，僧忍聽與某甲比丘尼杖絡囊。",
    "T40n1810_003:0557b24_1": "白如是。",
    "T40n1810_003:0557b25_2": "大姊僧聽！",
    "T40n1810_003:0557b25_3": "此某甲比丘尼羸老，不能無杖絡囊而行，今從僧乞杖絡囊；僧今與此某甲比丘尼杖絡囊。",
    "T40n1810_003:0557b27_4": "誰諸大姊忍僧與某甲比丘尼杖絡囊者默然，誰不忍者說。",
    "T40n1810_003:0557b28_5": "僧已忍與某甲比丘尼杖絡囊竟。",
    "T40n1810_003:0557b29_6": "僧忍，默然故，是事如是持。",
    "T40n1810_003:0557c02_0": "六念法(依《僧祇》云：)第一念：(謂知日數，月之大小、黑白。",
    "T40n1810_003:0557c02_1": "稱云：)此月大(月小稱小)，白月一日乃至十五日。",
    "T40n1810_003:0557c03_2": "(黑月應云：)黑月一日乃至十四、十五日。",
    "T40n1810_003:0557c04_3": "(西方本制，月有黑白，白月純大，黑有小大；此土立法，以三十日為月。",
    "T40n1810_003:0557c04_4": "故作念者，通知大小，即應此方立其月法；別言黑白一二日等，復順西方本制月日。",
    "T40n1810_003:0557c05_5": ")第二念：(謂知食處。",
    "T40n1810_003:0557c05_6": "食處不定，隨其食處稱云：)或食僧常、或常乞食、或受彼請、或自食等。",
    "T40n1810_003:0557c06_7": "(若未定食處者，稱云：)今日念不背請食。",
    "T40n1810_003:0557c07_8": "第三念：(謂知受戒時日歲數。",
    "T40n1810_003:0557c07_9": "稱云：)我於某年某月某日某時，一尺木若干影，受具足戒，無夏。",
    "T40n1810_003:0557c09_10": "(若有夏者，隨夏稱之。",
    "T40n1810_003:0557c09_11": ")第四念：(謂知衣鉢緣資有無具闕。",
    "T40n1810_003:0557c09_12": "若衣鉢有闕者，隨有稱云：)某衣及鉢具。",
    "T40n1810_003:0557c10_13": "(餘不具者，稱云：)某衣及鉢不具，念當時具。",
    "T40n1810_003:0557c10_14": "(若總具足，應云：)五衣鉢具。",
    "T40n1810_003:0557c11_15": "(餘長衣藥鉢，念知已淨、未淨。",
    "T40n1810_003:0557c11_16": "若有未淨者，稱云：)有某長衣及藥鉢未作淨，念當說淨。",
    "T40n1810_003:0557c12_17": "(若無，稱云：)無長衣藥鉢。",
    "T40n1810_003:0557c12_18": "第五念：(謂知食之同別。",
    "T40n1810_003:0557c13_19": "勸與眾同，稱云：)不別眾食。",
    "T40n1810_003:0557c13_20": "第六念：(謂知病不？",
    "T40n1810_003:0557c13_21": "有病者云：)我今有病，念當療治。",
    "T40n1810_003:0557c14_22": "(無病者云：)我今無病，依眾行道。",
    "T40n1810_003:0557c14_23": "捨請法(若比丘尼無病及施衣緣，一日之中有多請者，應自受一，餘者，轉施與人。",
    "T40n1810_003:0557c15_24": "作如是言：)大姊！",
    "T40n1810_003:0557c15_25": "某甲家請我施五正食，我應往彼，今布施汝。",
    "T40n1810_003:0557c16_26": "(若不捨前請，受後請食，食者，咽咽波逸提；若不捨後請，受前請食，食者，咽咽突吉羅。",
    "T40n1810_003:0557c17_27": ")作餘食法(食有二種：一者正食，二者不正食。",
    "T40n1810_003:0557c18_28": "不正食者，謂：根、莖食等。",
    "T40n1810_003:0557c18_29": "此非正食，非足。",
    "T40n1810_003:0557c18_30": "正食者，謂：飯、麨、乾飯、魚、及肉。",
    "T40n1810_003:0557c19_31": "若粥初出釜，以草畫之不合者，是正食，不得食。",
    "T40n1810_003:0557c19_32": "於五種食中，若食一一食令飽足已，捨威儀，不作餘食法，更食五正食者，咽咽波逸提。",
    "T40n1810_003:0557c20_33": "若欲食者，持食至一未足食比丘尼所，作是言：)大姊！",
    "T40n1810_003:0557c20_34": "我足食已，知是看是，此作餘食法。",
    "T40n1810_003:0557c21_35": "(彼比丘尼應取少許食已，語此比丘尼言：)大姊！",
    "T40n1810_003:0557c22_36": "我已食止，汝取食之。",
    "T40n1810_003:0557c22_37": "(彼應答云：)爾。",
    "T40n1810_003:0557c22_38": "(作此法已，得隨意食。",
    "T40n1810_003:0557c22_39": ")別眾食白入出法(別眾者，若四人、若過四人。",
    "T40n1810_003:0557c23_40": "若二人、三人，隨意食。",
    "T40n1810_003:0557c23_41": "四人、若過四人，應分作二部更互食。",
    "T40n1810_003:0557c24_42": "若比丘尼有別眾食因緣，欲入食者，當起白言：)我有某別眾食緣，欲求入。",
    "T40n1810_003:0557c25_43": "(佛言：「當聽隨上座次入。」",
    "T40n1810_003:0557c25_44": "別眾食緣者，病時、作衣時、施衣時、道行時、船行時、大眾集時、沙門施食時。",
    "T40n1810_003:0557c25_45": "若比丘尼無別眾食因緣，彼比丘尼即當起白言：)我於此別眾食中無因緣，欲求出。",
    "T40n1810_003:0557c27_0": "(佛言：「聽出。」",
    "T40n1810_003:0557c27_1": "彼比丘尼別眾食，咽咽波逸提。",
    "T40n1810_003:0557c27_2": "若有因緣不說者，突吉羅。",
    "T40n1810_003:0557c27_3": ")前食後食詣餘家囑授法(若比丘尼大有請處，不敢入城，聽相囑授入城。",
    "T40n1810_003:0558a01_0": "作如是言：)大姊一心念！",
    "T40n1810_003:0558a01_1": "我某甲比丘尼，已受某甲請。",
    "T40n1810_003:0558a02_2": "今有某緣，入某聚落，至某甲家，白大姊令知。",
    "T40n1810_003:0558a03_3": "(病時、作衣時、施衣時，開不囑授。",
    "T40n1810_003:0558a03_4": "若囑授已，欲詣所去處而中道還；或不至所囑處，更詣餘家，乃至庫藏處、聚落邊房、及比丘僧伽藍；若至所囑處白衣家還出；如是等，皆失前囑授，若欲往者，當更囑授也。",
    "T40n1810_003:0558a04_5": ")非時入聚落囑授法(若有僧事、塔寺事、瞻視病比丘尼事，聽囑授入聚落。",
    "T40n1810_003:0558a05_6": "作如是言：)大姊一心念！",
    "T40n1810_003:0558a06_7": "我某甲比丘尼，非時入某聚落，至某甲家，為某緣故，白大姊令知。",
    "T40n1810_003:0558a07_8": "(若道由村過、若有啟白、若喚、受請、或為力勢所持、繫縛等，不犯。",
    "T40n1810_003:0558a08_9": ")修奉篇第十七(此修奉法依大僧出，尼有不同，具如本律。",
    "T40n1810_003:0558a09_10": ")爾時世尊告諸比丘：「汝等諦聽，善思念之！",
    "T40n1810_003:0558a10_11": "若比丘說相似文句，遮法毘尼，此比丘令多人不得利益，作諸苦業，以滅正法；若比丘隨順文句，不違法毘尼，如此比丘利益多人，不令作眾苦業，正法久住。",
    "T40n1810_003:0558a14_12": "是故諸比丘，汝等當隨順文句，勿令增減、違法毘尼，當如是學。」",
    "T40n1810_003:0558a15_13": "佛說如是，諸比丘聞，歡喜信樂受持。",
    "T40n1810_003:0558a16_14": "爾時佛告諸比丘：「如來出世，見眾過失，故以一義為諸聲聞結戒：攝取於僧。",
    "T40n1810_003:0558a18_15": "以此一義故，如來為諸聲聞結戒。」",
    "T40n1810_003:0558a19_16": "佛說如是，諸比丘聞，歡喜信樂受持。",
    "T40n1810_003:0558a20_0": "乃至正法久住，句句亦如是。",
    "T40n1810_003:0558a20_1": "爾時佛告諸比丘：「如來出世，以一義故，為諸比丘制呵責羯磨：攝取於僧。",
    "T40n1810_003:0558a22_2": "以是一義故，如來出世為諸比丘制呵責羯磨。」",
    "T40n1810_003:0558a23_3": "佛說如是，諸比丘聞，歡喜信樂受持。",
    "T40n1810_003:0558a24_4": "乃至正法久住，句句亦如是。",
    "T40n1810_003:0558a24_5": "如是擯羯磨、依止羯磨、遮不至白衣家羯磨，作不見罪舉羯磨、不懺悔羯磨、惡見不捨羯磨，檢校法律所制，制受依止、制梵罰、制舉、制憶念、制求聽、制自言、制遮阿[少/兔]婆陀、制遮說戒、制遮自恣、制戒、制說戒、制布薩、制布薩羯磨、制自恣、制自恣羯磨、制單白羯磨、制白二羯磨、制白四羯磨、制與覆藏、與本日治、與摩那埵、與出罪、制四波羅夷、制十三僧伽婆尸沙、二不定法、三十尼薩耆、九十波逸提、四波羅提提舍尼、式叉迦羅尼、七滅諍，一一句如呵責羯磨。",
    "T40n1810_003:0558b07_0": "爾時佛告諸比丘：「有二見，出家人不應行：非法見法，法見非法。",
    "T40n1810_003:0558b08_1": "復有二見：毘尼言非毘尼，非毘尼言毘尼。",
    "T40n1810_003:0558b09_2": "復有二見：非犯見犯，是犯見非犯。",
    "T40n1810_003:0558b10_3": "復有二見：輕而見重，重而見輕。",
    "T40n1810_003:0558b10_4": "復有二見：有餘見無餘，無餘見有餘。",
    "T40n1810_003:0558b11_5": "復有二見：麁惡見非麁惡，非麁惡見麁惡。",
    "T40n1810_003:0558b12_6": "復有二見：舊法見非舊法，非舊法見舊法。",
    "T40n1810_003:0558b13_7": "復有二見：制見非制，非制見制。",
    "T40n1810_003:0558b14_8": "復有二見：說見非說，非說見說。",
    "T40n1810_003:0558b15_9": "復有二見：酒見非酒，非酒見酒。",
    "T40n1810_003:0558b15_10": "復有二見：飲見非飲，非飲見飲。",
    "T40n1810_003:0558b16_11": "復有二見：食見非食，非食見食。",
    "T40n1810_003:0558b17_12": "復有二見：時見非時，非時見時。",
    "T40n1810_003:0558b18_13": "復有二見：淨見不淨，不淨見淨。",
    "T40n1810_003:0558b18_14": "復有二見：重見非重，非重見重。",
    "T40n1810_003:0558b19_15": "復有二見：難見非難，非難見難。",
    "T40n1810_003:0558b20_16": "復有二見：無蟲見蟲，蟲見無蟲。",
    "T40n1810_003:0558b21_17": "復有二見：破見不破，不破見破。",
    "T40n1810_003:0558b21_18": "復有二見：種見非種，非種見種。",
    "T40n1810_003:0558b22_19": "復有二見：已解義見未解，未解義見已解。",
    "T40n1810_003:0558b23_20": "復有二見：可親見非親，非親見可親。",
    "T40n1810_003:0558b24_21": "復有二見：怖見不怖，不怖見怖。",
    "T40n1810_003:0558b25_22": "復有二見：道見非道，非道見道。",
    "T40n1810_003:0558b25_23": "復有二見：可行見非行，非行見可行。",
    "T40n1810_003:0558b26_24": "復有二見：出離見不出離，不出離見出離。",
    "T40n1810_003:0558b27_25": "復有二見：棄見不棄，不棄見棄。",
    "T40n1810_003:0558b28_26": "復有二見：見世間常，見世間無常。",
    "T40n1810_003:0558b29_27": "復有二見：見世界有際，見世界無際。",
    "T40n1810_003:0558b29_28": "復有二見：是身是命，身異命異。",
    "T40n1810_003:0558c01_29": "復有二見：有如來滅度，無如來滅度。",
    "T40n1810_003:0558c02_30": "復有二見：有無如來滅度，非有無如來滅度。",
    "T40n1810_003:0558c03_31": "於佛法內有如是二見，出家人不應修行；若修行，如法治。」",
    "T40n1810_003:0558c04_32": "佛說如是，諸比丘聞，歡喜信樂受持。",
    "T40n1810_003:0558c06_0": "爾時佛告諸比丘：「有二種人住不安樂：一憙瞋，二懷怨。",
    "T40n1810_003:0558c07_1": "復有二法：一急性，二難捨。",
    "T40n1810_003:0558c07_2": "復有二法：一慳，二嫉妬。",
    "T40n1810_003:0558c08_3": "復有二法：一欺詐，二諂曲。",
    "T40n1810_003:0558c09_4": "復有二法：一自高，二憙諍。",
    "T40n1810_003:0558c09_5": "復有二法：一好飾，二放逸。",
    "T40n1810_003:0558c10_6": "復有二法：一慢，二增上慢。",
    "T40n1810_003:0558c10_7": "復有二法：一貪，二恚。",
    "T40n1810_003:0558c11_8": "復有二法：一自譽，二毀他。",
    "T40n1810_003:0558c12_0": "復有二法：一邪見，二邊見。",
    "T40n1810_003:0558c12_1": "復有二法：一有難教，二不受訓導。」",
    "T40n1810_003:0558c13_2": "佛說如是，諸比丘聞，歡喜信樂受持。",
    "T40n1810_003:0558c15_0": "爾時佛告諸比丘：「破戒墮二道：地獄、畜生中。",
    "T40n1810_003:0558c16_0": "持戒生二道：生天及人中。",
    "T40n1810_003:0558c16_1": "屏處造惡業，生墮於二道：地獄及畜生。",
    "T40n1810_003:0558c17_2": "屏處造善業，得生於二道：生天及人中。",
    "T40n1810_003:0558c18_3": "邪見生二道：地獄及畜生。",
    "T40n1810_003:0558c18_4": "正見生二道：生天及人中；佛聖弟子，天人中尊貴。",
    "T40n1810_003:0558c20_5": "有二法不得解脫：一犯戒，二不見犯。",
    "T40n1810_003:0558c20_6": "有二法自得解脫：一不犯，二見犯。",
    "T40n1810_003:0558c21_7": "有二法不得解脫：一犯而不見罪，二見犯而不如法懺悔。",
    "T40n1810_003:0558c22_8": "有二法自得解脫：一見犯罪，二犯而能如法懺悔。",
    "T40n1810_003:0558c24_9": "有二法不得解脫：一見罪不如法懺悔，二若如法懺悔而彼不受。",
    "T40n1810_003:0558c25_10": "有二法自得解脫：一見罪能如法懺，二如法懺者彼能如法受。",
    "T40n1810_003:0558c26_11": "縛、不縛亦如是。",
    "T40n1810_003:0558c27_12": "有二種清淨：一不犯，二懺悔。」",
    "T40n1810_003:0558c27_13": "佛說如是，諸比丘聞，歡喜信樂受持。",
    "T40n1810_003:0558c29_0": "爾時佛告諸比丘：「有二眾：一法語眾，二非法語眾。",
    "T40n1810_003:0559a01_1": "何等非法語眾？",
    "T40n1810_003:0559a01_2": "眾中不用法毘尼，不以佛所教而說，應教不教而住，應滅不滅而住，是為非法語眾。",
    "T40n1810_003:0559a03_3": "何等法語眾？",
    "T40n1810_003:0559a03_4": "眾中用法毘尼，隨佛所教而說，應教教而住，應滅滅而住，是為法語眾。",
    "T40n1810_003:0559a05_5": "此二眾中，法語眾，我讚歎為尊。」",
    "T40n1810_003:0559a05_6": "佛說如是，諸比丘聞，歡喜信樂受持。",
    "T40n1810_003:0559a06_7": "「復有二眾：如法眾，不如法眾。",
    "T40n1810_003:0559a07_8": "何等不如法眾？",
    "T40n1810_003:0559a07_9": "眾中若非法者有力，如法者無力；非法者得伴，如法者不得伴；作非法羯磨，不作法羯磨；作非毘尼羯磨，不作毘尼羯磨；非法便行，是法不行；是為非法眾。",
    "T40n1810_003:0559a11_10": "何等如法眾？",
    "T40n1810_003:0559a11_11": "若眾中如法者有力，非法者無力；如法者得伴，不如法者不得伴；作法羯磨，不作非法羯磨；作毘尼羯磨，不作非毘尼羯磨；是法行，非法滅；是為如法眾。",
    "T40n1810_003:0559a14_12": "此二眾中，如法眾，我讚歎為尊。」",
    "T40n1810_003:0559a15_13": "佛說如是，諸比丘聞，歡喜信樂受持。",
    "T40n1810_003:0559a16_14": "有二眾：等眾，不等眾，亦如是。",
    "T40n1810_003:0559a17_15": "爾時佛告諸比丘：「若國法王力弱，眾賊熾盛，爾時法王不得安樂出入，邊國小王不順教令，國界人民亦不安樂出入，生業休廢，憂苦、損減，不得利益。",
    "T40n1810_003:0559a20_16": "如是非法比丘有力，是如法比丘無力。",
    "T40n1810_003:0559a21_17": "如法比丘不得安樂，若在眾中亦不得語。",
    "T40n1810_003:0559a22_18": "若在空處住，是時作非法羯磨，不作法羯磨；作非毘尼羯磨，不作毘尼羯磨；非法便行，是法不行。",
    "T40n1810_003:0559a24_19": "彼不勤行精進，未得令得，未入令入，未證令證，則令諸天人民不得利益，長夜受苦。」",
    "T40n1810_003:0559a26_20": "佛說如是，諸比丘聞，歡喜信樂受持。",
    "T40n1810_003:0559a28_0": "爾時佛告諸比丘：「若國法王力強，眾賊力弱，皆來歸伏或復逃竄。",
    "T40n1810_003:0559a29_1": "時王安樂出入，無有憂患，邊國小王順從教令，境內人民亦得安樂，生業自恣無諸憂苦，多得利益無有損減。",
    "T40n1810_003:0559b02_2": "如是如法比丘得力，非法比丘無力，非法比丘來至如法比丘所，隨順教令不敢違逆，若當逃竄，不作眾惡。",
    "T40n1810_003:0559b05_3": "爾時如法比丘安隱得樂，若在僧中得語。",
    "T40n1810_003:0559b06_4": "若在空處住，作如法羯磨，不作非法羯磨；作毘尼羯磨，不作非毘尼羯磨；是法便行，非法不行；勤修精進，未得能得，未入能入，未證能證，則令諸天人民得大利益。」",
    "T40n1810_003:0559b10_5": "佛說如是，諸比丘聞，歡喜信樂受持。",
    "T40n1810_003:0559b11_0": "爾時舍利弗告諸比丘：「諸長老！",
    "T40n1810_003:0559b11_1": "若有鬪諍，舉他比丘及有罪比丘不自觀察，當知此諍遂更增長，不得如法、如毘尼除滅，諸比丘不安樂。",
    "T40n1810_003:0559b14_2": "若比丘共諍，舉他比丘及有罪者各自觀過，當知此諍不復增長深重，得如法、如毘尼除滅，諸比丘便得安樂住。",
    "T40n1810_003:0559b16_3": "諸比丘云何自觀過？",
    "T40n1810_003:0559b17_4": "有罪比丘作是念：『我犯如是事，彼見我犯非，我若不犯者，彼不得見我犯非，以我犯故，令彼見我；我今應自悔過，令彼不復以惡語呵我，我若如是，使善法增長。』",
    "T40n1810_003:0559b20_5": "是為比丘能自觀其過。",
    "T40n1810_003:0559b21_6": "云何舉他比丘自觀其過？",
    "T40n1810_003:0559b21_7": "彼作如是念：『彼比丘犯非，令我得見，若彼不犯非者，我則不見，以彼犯非故，令我得見；若彼自能至誠懺悔者，不令我出惡言，如是令善法增長。』",
    "T40n1810_003:0559b25_0": "是為舉他比丘自觀其過。",
    "T40n1810_003:0559b25_1": "若比丘有諍事，舉他比丘、有罪比丘能作如是自觀其過，當知此過不復增長，如法、如毘尼、如佛所教，諸比丘得安樂住。」",
    "T40n1810_003:0559b28_2": "舍利弗說如是，諸比丘聞，歡喜信樂受持。",
    "T40n1810_003:0559c01_0": "爾時有眾多比丘往世尊所，頭面禮足，却坐一面，白世尊言：「大德是法之主，說言學，云何為學？」",
    "T40n1810_003:0559c03_1": "佛告諸比丘：「學於戒，故言學。",
    "T40n1810_003:0559c03_2": "云何學戒？",
    "T40n1810_003:0559c04_3": "增戒學、增心學、增慧學，是故言學。",
    "T40n1810_003:0559c04_4": "彼增戒學、增心學、增慧學時，得調伏貪欲、瞋恚、愚癡盡；彼得貪欲、瞋恚、愚癡盡已，不造不善，不近諸惡，是故言學。」",
    "T40n1810_003:0559c07_5": "佛說如是，諸比丘聞，歡喜信樂受持。",
    "T40n1810_003:0559c09_0": "爾時佛問諸比丘：「汝云何學？",
    "T40n1810_003:0559c09_1": "云何為學？」",
    "T40n1810_003:0559c09_2": "諸比丘白佛言：「大德是法之根本，為法之主，如世尊向所說，我等受持，故言學。",
    "T40n1810_003:0559c11_3": "復有三學：增戒學、增心學、增慧學，學此三學，得須陀洹、斯陀含、阿那含、阿羅漢果，是故當勤精進，學此三學。」",
    "T40n1810_003:0559c14_4": "爾時阿難在波羅梨子城鷄園中，時有孔雀冠婆羅門至阿難所，問訊已，在一面坐，白阿難言：「沙門瞿曇何故為諸比丘制增戒學、增淨行學、增波羅提木叉學？」",
    "T40n1810_003:0559c17_5": "阿難答言：「所以爾者，為調伏貪欲、瞋恚、愚癡令盡故，世尊為諸比丘制戒。」",
    "T40n1810_003:0559c19_6": "復問言：「若比丘得阿羅漢漏盡，彼何所學？」",
    "T40n1810_003:0559c20_7": "阿難答言：「貪欲、瞋恚、愚癡盡，不造不善，不近諸惡，所作已辦，名為無學。」",
    "T40n1810_003:0559c21_8": "婆羅門言：「如向所說，便為無學耶？」",
    "T40n1810_003:0559c22_9": "阿難答言：「如是。」",
    "T40n1810_003:0559c23_0": "孔雀冠婆羅門聞已，歡喜信樂受持。",
    "T40n1810_003:0559c23_1": "佛告迦葉比丘言：「若上座既不學戒亦不讚歎戒，若有餘比丘樂學戒讚歎戒者，亦復不能以時勸勉讚歎。",
    "T40n1810_003:0559c26_2": "迦葉比丘！",
    "T40n1810_003:0559c26_3": "我不讚歎如是上座。",
    "T40n1810_003:0559c26_4": "何以故？",
    "T40n1810_003:0559c27_5": "若我讚歎者，令諸比丘親近；若有親近者，令餘人習學其法；若有習學其法，長夜受苦。",
    "T40n1810_003:0559c29_0": "是故迦葉比丘！",
    "T40n1810_003:0559c29_1": "我見如是上座過失，故不讚歎。」",
    "T40n1810_003:0560a01_2": "(若中座、下座，亦如是。",
    "T40n1810_003:0560a01_3": "次有上、中、下座如法，反上句是。",
    "T40n1810_003:0560a01_4": ")爾時佛告諸比丘：「譬如有驢與群牛共行，自言：『我亦是牛！",
    "T40n1810_003:0560a02_5": "我亦是牛！』",
    "T40n1810_003:0560a03_6": "而驢毛不似牛，脚不似牛，音聲亦不似牛，而與牛共行，自言是牛。",
    "T40n1810_003:0560a04_7": "如是有癡人隨逐如法比丘，自言是比丘。",
    "T40n1810_003:0560a05_8": "此癡人無有增戒、增心、增慧如善比丘，與眾僧共行，自言：『我是比丘！』",
    "T40n1810_003:0560a07_0": "是故汝等當勤修習增戒、增心、增慧學。」",
    "T40n1810_003:0560a07_1": "佛說如是，諸比丘聞，歡喜信樂受持。",
    "T40n1810_003:0560a09_0": "爾時佛告諸比丘：「有三學：增戒學、增心學、增慧學。",
    "T40n1810_003:0560a10_1": "何等增戒學？",
    "T40n1810_003:0560a10_2": "若比丘尊重於戒，以戒為主；不重於定，不以定為主；不重於慧，不以慧為主。",
    "T40n1810_003:0560a12_3": "彼於此戒，若犯輕者懺悔，何以故？",
    "T40n1810_003:0560a12_4": "此中非如破器、破石故；若是重戒，便應堅持，善住於戒，應親近行，不毀闕行，不染污行。",
    "T40n1810_003:0560a14_5": "常如是修習，彼斷下五使，於上涅槃，不復還此。",
    "T40n1810_003:0560a15_6": "若比丘重於戒，以戒為主；重於定，以定為主；不重於慧，不以慧為主；如上。",
    "T40n1810_003:0560a17_7": "若比丘重於戒，以戒為主；重於定，以定為主；重於慧，以慧為主；彼漏盡得無漏心解脫、慧解脫，於現在前自知得證，我生已盡，梵行已立，所作已辦，不復還此。",
    "T40n1810_003:0560a21_8": "滿足行者，具滿成就；不滿足行者，得不滿足成就。",
    "T40n1810_003:0560a22_9": "我說此戒，無有唐捐。」",
    "T40n1810_003:0560a22_10": "佛說如是，諸比丘聞，歡喜信樂受持。",
    "T40n1810_003:0560a23_11": "「復有三學：增戒、增心、增慧學。",
    "T40n1810_003:0560a24_12": "何等增戒學？",
    "T40n1810_003:0560a24_13": "若有比丘具滿戒行，少行定行，少行慧行，彼斷下五使，便於上涅槃，不復還此。",
    "T40n1810_003:0560a26_14": "若不能至如是處，能薄三結：貪欲、瞋恚、癡，得斯陀含來生世間，便盡苦際。",
    "T40n1810_003:0560a27_15": "若不能至如是處，能斷三結，得須陀洹，不墮惡趣，決定取道，七生天上、七生人中，便盡苦際。",
    "T40n1810_003:0560a29_16": "若比丘具滿戒行，具滿定行，少行慧行，亦如上。",
    "T40n1810_003:0560b02_0": "若比丘具滿戒行，具滿定行，具滿慧行，亦如上。」",
    "T40n1810_003:0560b03_1": "「復有三學：增戒學、增心學、增慧學。",
    "T40n1810_003:0560b03_2": "何等增戒學？",
    "T40n1810_003:0560b04_3": "若比丘具足持波羅提木叉戒，成就威儀，畏慎輕戒重若金剛，等學諸戒，是為增戒學。",
    "T40n1810_003:0560b06_4": "何等增心學？",
    "T40n1810_003:0560b06_5": "若比丘能捨欲惡，乃至得入第四禪，是為增心學。",
    "T40n1810_003:0560b07_6": "何等增慧學？",
    "T40n1810_003:0560b07_7": "若比丘如實知苦諦，知集、盡、道，是為增慧學。」",
    "T40n1810_003:0560b08_8": "(慶聞修奉等同前。",
    "T40n1810_003:0560b08_9": ")爾時世尊在婆闍國地城中，告諸比丘：「我說四種廣說，汝等善聽，當為汝說。」",
    "T40n1810_003:0560b10_10": "諸比丘言：「大德！",
    "T40n1810_003:0560b11_11": "願樂聞之。」",
    "T40n1810_003:0560b11_12": "「何等四？",
    "T40n1810_003:0560b11_13": "若比丘如是語：『諸長老！",
    "T40n1810_003:0560b12_14": "我於某村某城，親從佛聞受持，此是法、是毘尼、是佛教。』",
    "T40n1810_003:0560b13_15": "若聞彼比丘說，不應便生嫌疑，亦不應呵，應審定文句已，應尋究修多羅、毘尼、檢校法律。",
    "T40n1810_003:0560b15_16": "若聽彼比丘說，尋究修多羅、毘尼、檢校法律時，若不與修多羅、毘尼、法律相應，違背於法，應語彼比丘：『汝所說者，非佛所說，或是長老不審得佛語。",
    "T40n1810_003:0560b18_17": "何以故？",
    "T40n1810_003:0560b18_18": "我尋究修多羅、毘尼、法律，不與修多羅、毘尼、法律相應，違背於法。",
    "T40n1810_003:0560b20_19": "長老！",
    "T40n1810_003:0560b20_20": "不須誦習，亦莫教餘比丘，今應捨棄。』",
    "T40n1810_003:0560b21_21": "若聞彼比丘說，尋究修多羅、毘尼、法律時，若與修多羅、毘尼、法律相應，應語彼比丘言：『長老所說是佛所說，審得佛語。",
    "T40n1810_003:0560b23_22": "何以故？",
    "T40n1810_003:0560b24_0": "我尋究修多羅、毘尼、法律，與共相應，而不違背。",
    "T40n1810_003:0560b25_1": "長老！",
    "T40n1810_003:0560b25_2": "應善持誦習，教餘比丘，勿令忘失。』",
    "T40n1810_003:0560b25_3": "此是初廣說。",
    "T40n1810_003:0560b26_4": "復次，若比丘如是語：『長老！",
    "T40n1810_003:0560b26_5": "我於某村某城，和合僧中上坐前聞，此是法、是毘尼、是佛所教。』",
    "T40n1810_003:0560b28_6": "聞彼比丘說時，不應嫌疑，亦不應呵，應審定文句，尋究修多羅、毘尼、檢校法律。",
    "T40n1810_003:0560c01_0": "若聞彼比丘說，尋究修多羅、毘尼、法律時，不與相應，違背於法，應語彼比丘言：『長老！",
    "T40n1810_003:0560c02_1": "此非佛所說，是彼眾僧及上座不審得佛語，長老亦爾。",
    "T40n1810_003:0560c04_2": "何以故？",
    "T40n1810_003:0560c04_3": "我尋究修多羅、毘尼、法律，不與相應，違背於法，長老不須誦習，亦莫教餘比丘，今當棄之。』",
    "T40n1810_003:0560c06_4": "若聞彼比丘語，尋究修多羅、毘尼、法律，而與相應，不違背於法，應語彼比丘言：『長老！",
    "T40n1810_003:0560c08_5": "是佛所說，彼眾僧上座及長老亦審得佛語。",
    "T40n1810_003:0560c09_6": "何以故？",
    "T40n1810_003:0560c09_7": "我尋究修多羅、毘尼、法律，而與相應，無有違背。",
    "T40n1810_003:0560c10_8": "長老！",
    "T40n1810_003:0560c10_9": "應善持誦習，亦教餘人，勿令忘失。』",
    "T40n1810_003:0560c11_10": "此是第二廣說。",
    "T40n1810_003:0560c11_11": "(次第三句，從知法、毘尼、摩夷眾多比丘所聞，亦如是。",
    "T40n1810_003:0560c12_12": "第四句，從知法、毘尼、摩夷一比丘所聞，亦如是。",
    "T40n1810_003:0560c12_13": ")是為四廣說。」",
    "T40n1810_003:0560c12_14": "佛說如是，諸比丘聞，歡喜信樂受持。",
    "T40n1810_003:0560c14_0": "毘尼有五事答：一、序，二、制，三、重制，四、修多羅，五、隨順修多羅。",
    "T40n1810_003:0560c15_1": "有五法名為持律：知犯，知不犯，知輕，知重，廣誦二部戒。",
    "T40n1810_003:0560c16_2": "復有五法：四法同前，第五、廣誦毘尼。",
    "T40n1810_003:0560c17_3": "復有五法：四法同前，第五、住毘尼而不動。",
    "T40n1810_003:0560c18_4": "復有五法：四法同前，第五、諍事起善能除滅。",
    "T40n1810_003:0560c19_5": "有五種持律：誦戒序，四事，十三事，二不定，廣誦三十事，是初持律；若廣誦九十事，是第二持律；若廣誦戒毘尼，是第三持律；若廣誦二部戒毘尼，是第四持律；若都誦毘尼，是第五持律。",
    "T40n1810_003:0560c23_6": "(是中春秋冬，應依上四種持律；若不依住，突吉羅。",
    "T40n1810_003:0560c23_7": "夏安居應依第五持律；若不依住者，波逸提。",
    "T40n1810_003:0560c24_8": ")持律人有五功德：戒品堅牢，善勝諸怨，於眾中決斷無畏，若有疑悔能開解，善持毘尼令正法久住。",
    "T40n1810_003:0560c27_9": "復次，有五種犯：波羅夷，僧伽婆尸沙，波逸提，波羅提提舍尼，突吉羅；亦名五種制戒，亦名五犯聚。",
    "T40n1810_003:0560c29_10": "若不知、不見五犯者，我說此人愚癡波羅夷乃至突吉羅。",
    "T40n1810_003:0561a02_0": "復次，死人有五不好：一、不淨，二、臭，三、有恐畏，四、令人恐畏，惡鬼得便，五、惡獸非人所住處。",
    "T40n1810_003:0561a04_1": "犯戒人有五過失：有身口意業不淨，如彼死屍不淨；我說此人亦復如是。",
    "T40n1810_003:0561a05_2": "或有身口意業不淨，惡聲流布，如彼死屍臭氣從出；我說此人亦復如是。",
    "T40n1810_003:0561a07_3": "有身口意業不淨，諸善比丘畏避，如彼死屍令人恐怖；我說此人亦復如是。",
    "T40n1810_003:0561a09_4": "有身口意業不淨，令諸善比丘見之生惡心，言：「我云何乃見如是惡人。」",
    "T40n1810_003:0561a10_5": "如人見死屍生恐畏，令惡鬼得便；我說此人亦復如是。",
    "T40n1810_003:0561a11_6": "有身口意業不淨者，與不善人共住，如彼死屍處惡獸非人共住；我說此人亦復如是。",
    "T40n1810_003:0561a13_7": "是為犯戒人五事過失，如彼死屍。",
    "T40n1810_003:0561a14_8": "破戒有五過失：自害，為智者所呵，有惡名流布，臨終時生悔恨，死墮惡道。",
    "T40n1810_003:0561a17_0": "持戒有五功德(反上句是)。",
    "T40n1810_003:0561a17_1": "復有五事：先未得物不能得；既得不護；若隨所在眾，若剎利眾、婆羅門眾、若居士眾、若比丘眾，於中聞有愧恥；無數由旬內，沙門、婆羅門稱說其惡；破戒惡人死墮惡道。",
    "T40n1810_003:0561a21_2": "持戒有五功德(反上句是)。",
    "T40n1810_003:0561a21_3": "有五種淨果：火淨、刀淨、瘡淨、鳥淨、不任種淨。",
    "T40n1810_003:0561a22_4": "復有五淨：若剝少皮、若都剝、若腐爛、若破、若瘀。",
    "T40n1810_003:0561a23_5": "有五法令正法疾滅，何等五？",
    "T40n1810_003:0561a24_6": "有比丘不諦受誦，憙忘誤，文不具足，以教餘人；文既不具，其義有闕。",
    "T40n1810_003:0561a26_0": "是為第一疾滅正法。",
    "T40n1810_003:0561a26_1": "復次，有比丘為僧中勝人上座，若一國所宗，而多不持戒，但修諸不善法，放捨戒行，不勤精進，未得而得，未入而入，未證而證。",
    "T40n1810_003:0561a29_2": "後生年少比丘倣習其行，亦多破戒，修不善法，放捨戒行，亦不勤精進，未得而得，未入而入，未證而證。",
    "T40n1810_003:0561b02_3": "是為第二疾滅正法。",
    "T40n1810_003:0561b03_4": "復次，有比丘多聞，持法、持律、持摩夷，不以所誦教餘比丘、比丘尼、優婆塞、優婆私，便命終；彼既命終，令法斷滅。",
    "T40n1810_003:0561b05_5": "是為第三疾滅正法。",
    "T40n1810_003:0561b06_0": "復次，有比丘難可教授，不受善言，不能忍辱，餘善比丘即便捨置。",
    "T40n1810_003:0561b07_1": "是為第四疾滅正法。",
    "T40n1810_003:0561b07_2": "復次，有比丘喜鬪諍，共相罵詈，彼此諍言，口如刀劍，互求長短。",
    "T40n1810_003:0561b09_3": "是為第五疾滅正法。",
    "T40n1810_003:0561b09_4": "復有五法令正法久住(反上句是)。",
    "T40n1810_003:0561b11_0": "爾時有異比丘往佛所，白言：「大德！",
    "T40n1810_003:0561b11_1": "以何因緣正法疾滅而不久住？」",
    "T40n1810_003:0561b12_2": "佛告比丘：「若比丘在法律中出家，不至心為人說法，亦不至心聽法憶持，設復堅持，不能思惟義趣，彼不知義，不能如說修行，不能自利，亦不利人。」",
    "T40n1810_003:0561b15_3": "佛告比丘：「有是因緣，令法疾滅而不久住。」",
    "T40n1810_003:0561b16_4": "「大德！",
    "T40n1810_003:0561b16_5": "復以何因緣令法久住？」",
    "T40n1810_003:0561b17_6": "(反上句是)爾時佛告諸比丘：「比丘至僧中先有五法：應以慈心；應自卑下如拭塵巾；應善知坐起，若見上坐不應安坐，若見下座不應起立；彼至僧中，不為雜說論世俗事，若自說法，若請人說法；若見僧中有不可事，心不安忍，應作默然，何以故？",
    "T40n1810_003:0561b22_7": "恐僧別異故。",
    "T40n1810_003:0561b22_8": "比丘應先有此五法，然後至僧中。」",
    "T40n1810_003:0561b23_9": "爾時世尊在瞻婆城伽伽池邊，白月十五日說戒時，於露地坐，與眾僧俱前後圍繞。",
    "T40n1810_003:0561b25_10": "時有比丘舉彼比丘見、聞、疑罪，當舉罪時，彼比丘乃作餘語答，便起瞋恚。",
    "T40n1810_003:0561b27_11": "佛告諸比丘：「應審定問彼人。",
    "T40n1810_003:0561b27_12": "彼人於佛法中無所堪任，無所增長，譬如農夫田苗稊稗參生，苗葉相類不別而為妨害，乃至秀實，方知非穀之異。",
    "T40n1810_003:0561c01_13": "既知非穀，即耘除根本。",
    "T40n1810_003:0561c02_0": "何以故？",
    "T40n1810_003:0561c02_1": "恐害善苗故。",
    "T40n1810_003:0561c02_2": "比丘亦復如是，有惡比丘行來坐起，攝持衣鉢，如善比丘不別，乃至不出罪；時既出其罪，方知比丘中稊稗之異。",
    "T40n1810_003:0561c05_0": "既知其異，應和合為作滅擯除之。",
    "T40n1810_003:0561c05_1": "何以故？",
    "T40n1810_003:0561c05_2": "恐妨善比丘故。",
    "T40n1810_003:0561c06_3": "譬如農夫治穀，當風簁揚，好穀留聚其下，秕[卄/告]隨風除之。",
    "T40n1810_003:0561c07_4": "何以故？",
    "T40n1810_003:0561c07_5": "恐污好穀故。",
    "T40n1810_003:0561c08_6": "如是惡比丘行來入出，如善比丘不別，乃至不出罪；時既出其罪，方知比丘中秕[卄/告]穢惡。",
    "T40n1810_003:0561c10_7": "既知已，應和合為作滅擯除之。",
    "T40n1810_003:0561c10_8": "譬如有人須木作井欄，從城中出，手捉利斧，往彼林中遍扣諸樹，若是實中者，其聲貞實；若是空中者，其聲虛而[斯/瓦]。",
    "T40n1810_003:0561c13_9": "而彼空樹根莖枝葉如貞實者不異，至於扣時，方知內空；既知內空，即便斬伐，截落枝葉，先去麁樸，然後釿剗細治，內外俱淨，以作井欄。",
    "T40n1810_003:0561c16_10": "如是惡比丘行來出入，攝持衣鉢，威儀如善比丘不異，乃至不出罪；時既出其罪，方知沙門中垢穢稊稗空樹。",
    "T40n1810_003:0561c18_11": "若知已，即應和合作滅擯。",
    "T40n1810_003:0561c19_12": "何以故？",
    "T40n1810_003:0561c19_13": "恐妨害善比丘故。」",
    "T40n1810_003:0561c20_14": "而說偈言：「同住知性行，　　嫉妬喜瞋恚，　人中說善語，　　屏處造非法。",
    "T40n1810_003:0561c23_0": "　方便作妄語，　　明者能覺知，　稊稗應除棄，　　及以空中樹。",
    "T40n1810_003:0561c25_0": "　自說是沙門，　　虛妄應滅擯，　已作滅擯竟，　　行惡非法者。",
    "T40n1810_003:0561c27_0": "　清淨者共住，　　當知是光顯，　和合共滅擯，　　和合盡苦際。」",
    "T40n1810_003:0561c29_0": "佛說如是，諸比丘聞，歡喜信樂受持。",
    "T40n1810_003:0561c30_0": "尼羯磨卷下"
}