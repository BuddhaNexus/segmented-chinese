{
    "T16n0656_005:0040c23_0": "菩薩瓔珞經卷第五(一名現在報)",
    "T16n0656_005:0040c25_0": "姚秦涼州沙門竺佛念譯",
    "T16n0656_005:0040c26_0": "◎生佛品第十四",
    "T16n0656_005:0040c27_0": "爾時，座上有菩薩摩訶薩，名分別說施，普於無量諸佛世尊造眾德本，即從坐起，前白佛言：「善哉，善哉！",
    "T16n0656_005:0040c29_1": "世尊！",
    "T16n0656_005:0040c29_2": "頗有如來、至真、等正覺，於過去世未來現在，一時一日中，知過去三事、未來現在三事，得成佛不乎？」",
    "T16n0656_005:0041a02_3": "答曰：「無也。",
    "T16n0656_005:0041a02_4": "何以故？",
    "T16n0656_005:0041a03_5": "如來、至真、等正覺，隨其變化觀見國土，應適眾生乃有所成耳。",
    "T16n0656_005:0041a04_6": "猶如菩薩摩訶薩不以國土為國土，不以眾生為眾生，分別法界法智所生。",
    "T16n0656_005:0041a06_7": "如來神智非世俗智，世俗智者從欲色界至有想無想天，乃謂世俗智。",
    "T16n0656_005:0041a07_8": "今日如來、至真、等正覺已過此智，云何出生諸法，成如來、至真、等正覺乎？",
    "T16n0656_005:0041a09_9": "此事不然。",
    "T16n0656_005:0041a09_10": "何以故？",
    "T16n0656_005:0041a10_0": "如來如。",
    "T16n0656_005:0041a10_1": "如如來如，如世界如，諸法性如、不思議如、未來如、於彼世界劫數如。",
    "T16n0656_005:0041a11_2": "如來劫數如，一如不二如。",
    "T16n0656_005:0041a12_3": "諸有如、諸法性空如，亦不生亦不滅，亦無著斷。",
    "T16n0656_005:0041a13_4": "諸佛世尊所出名號，於彼劫數無限無量不可稱記，不見有長亦不見短，亦不見生亦不見滅，云何出生諸法？",
    "T16n0656_005:0041a16_5": "無形不可見未來未起，無記不見有記。",
    "T16n0656_005:0041a16_6": "如無形法種種異，名句身亦爾，味身亦爾，無各各名身，無各各句身，無各各味身。",
    "T16n0656_005:0041a18_7": "何以故？",
    "T16n0656_005:0041a19_8": "一切諸法各各虛空，亦不有善亦不有惡，亦不有福非不有福，或有行或無行。」",
    "T16n0656_005:0041a20_9": "爾時，有菩薩名無盡慧，得此性空如如無法，即從坐起白佛言：「我今堪任於如來前，說有行無行如空性如如法。」",
    "T16n0656_005:0041a23_10": "佛言：「善哉，善哉！",
    "T16n0656_005:0041a23_11": "族姓子！",
    "T16n0656_005:0041a23_12": "恣汝所說。」",
    "T16n0656_005:0041a24_13": "無盡慧菩薩白佛言：「若有善男子、善女人，修習有行無行，便能具足一切諸法成等正覺。",
    "T16n0656_005:0041a26_14": "云何有行無行？",
    "T16n0656_005:0041a26_15": "諸法不生不滅，無過去當來今現在，是謂無行。",
    "T16n0656_005:0041a27_16": "必終諸法分別過去當來今現在，是謂菩薩有行。",
    "T16n0656_005:0041a28_17": "無量有名身不見本末，無量有句身不見本末，無量味身不見本末，是謂菩薩無行。",
    "T16n0656_005:0041b01_18": "若善男子、善女人知三世法有生有滅，於中分別悉無所有，是謂菩薩有行。」",
    "T16n0656_005:0041b03_19": "爾時，無盡慧復白佛言：「未究竟法使令究竟，未滅盡法使令滅盡，是謂菩薩無行。",
    "T16n0656_005:0041b05_20": "若有菩薩摩訶薩於過去當來今現在，不見有量不見無量，是謂菩薩有行。",
    "T16n0656_005:0041b07_0": "「復次，善男子、女人！",
    "T16n0656_005:0041b07_1": "初生道心行無上正真道，不以稱譏苦樂利衰毀譽甘樂其中，是謂菩薩無行。",
    "T16n0656_005:0041b09_2": "如三千大千世界其中眾生一意一心，分別三世斷滅之法，是謂菩薩有行。",
    "T16n0656_005:0041b10_3": "「復次，善男子、女人於無量劫中行勤苦行，欲得聞受如來言教，是謂菩薩無行。",
    "T16n0656_005:0041b12_4": "復次，善男子、女人行四等心，不以四等以自稱歎，是謂菩薩有行。",
    "T16n0656_005:0041b14_5": "「不染不污無過去當來今現在，是謂菩薩無行。",
    "T16n0656_005:0041b15_6": "若善男子、女人非義非無義，非有成非無成，亦不有對亦不無對，是謂菩薩有行。",
    "T16n0656_005:0041b17_7": "「或以國土清淨無所染，自不見國土有所成就，是謂菩薩無行。",
    "T16n0656_005:0041b18_8": "若復於諸法不生妄見而無所起，以無盡法能自纓絡，是謂有行。",
    "T16n0656_005:0041b20_9": "亦不有亦不無，是謂菩薩無行。",
    "T16n0656_005:0041b21_0": "「復次，善男子、女人，觀一剎土如空無異，不以異剎係在一國，是謂菩薩有行。",
    "T16n0656_005:0041b22_1": "復自觀見本有三世諸佛菩薩摩訶薩，有過去當來今現在，是謂菩薩無行。",
    "T16n0656_005:0041b24_2": "「復次，族姓子！",
    "T16n0656_005:0041b24_3": "若善男子、女人一一分別，界非我界，世非我世，有非我有，是謂菩薩有行。",
    "T16n0656_005:0041b26_4": "復次，族姓子！",
    "T16n0656_005:0041b26_5": "分別三界行無所行，不見作亦不見不作，是謂菩薩無行。」",
    "T16n0656_005:0041b28_6": "爾時，如來問無盡慧菩薩曰：「汝住何等法而說此乎？",
    "T16n0656_005:0041b29_7": "無行起於有行？",
    "T16n0656_005:0041b29_8": "有行起於無行？",
    "T16n0656_005:0041c01_9": "何由而從如來而自說有行無行耶？」",
    "T16n0656_005:0041c01_10": "無盡慧菩薩復白佛言：「本從自覺，如今始果，唯願世尊敷演宣暢。」",
    "T16n0656_005:0041c03_11": "佛言：「善哉，善哉！",
    "T16n0656_005:0041c03_12": "善男子！",
    "T16n0656_005:0041c04_0": "如汝所言，善思念之，今日如來當為汝敷演其教。",
    "T16n0656_005:0041c05_1": "云何？",
    "T16n0656_005:0041c05_2": "族姓子！",
    "T16n0656_005:0041c05_3": "汝本發意成無上等正覺，為從有行？",
    "T16n0656_005:0041c06_4": "為從無行？」",
    "T16n0656_005:0041c06_5": "答曰：「不從有行，不從無行。」",
    "T16n0656_005:0041c07_6": "佛言：「云何？",
    "T16n0656_005:0041c07_7": "族姓子！",
    "T16n0656_005:0041c07_8": "若不從有行、不從無行，云何得成等正覺乎？」",
    "T16n0656_005:0041c08_9": "答曰：「有如如，如亦如如，是故不從有行、不從無行。」",
    "T16n0656_005:0041c09_10": "佛言：「汝本何以不發此問？",
    "T16n0656_005:0041c10_11": "吾先已說有行無行。」",
    "T16n0656_005:0041c11_0": "菩薩瓔珞經本末品第十五",
    "T16n0656_005:0041c12_0": "爾時，世尊將欲示現菩薩之行，即入本淨三昧，令一切眾生悉見過去未來現在諸法本末。",
    "T16n0656_005:0041c14_1": "復令眾生見諸佛無量世界諸佛世尊，有成就者、不成就者，或從一地乃至十地，有現在身行、不現在身行，令一切眾生一一分別。",
    "T16n0656_005:0041c17_0": "爾時，如來、無所著、等正覺，將欲度眾生便笑，從面門出大光明，乃照無量恒沙剎土，從欲界上至有想無想天，悉見光明。",
    "T16n0656_005:0041c19_1": "於彼光明演出無量眾生根本。",
    "T16n0656_005:0041c20_2": "云何為眾生本末？",
    "T16n0656_005:0041c20_3": "於是善男子、善女人，修行一法無量智慧便能具足，淨佛國土教化眾生。",
    "T16n0656_005:0041c22_4": "爾時，世尊告諸會等諸無著行：「云何無著行？",
    "T16n0656_005:0041c23_5": "從初發意乃至成佛，五十四法不著空行。",
    "T16n0656_005:0041c24_6": "於是，善男子、善女人常當思惟不離須臾。",
    "T16n0656_005:0041c25_7": "云何為五十四？",
    "T16n0656_005:0041c25_8": "一者分別五陰，起亦知起滅亦知滅，然彼五陰有生無生，有聖行無聖行，有空觀無空觀。",
    "T16n0656_005:0041c27_9": "「若善男子、善女人，分別五陰何由而生？",
    "T16n0656_005:0041c28_10": "何由而滅？",
    "T16n0656_005:0041c29_0": "色本無生如今有生，解色非有非無，或有色有，或有色本，過去當來今現在色亦復如是。",
    "T16n0656_005:0042a02_1": "本無有色不見本色，於過去中不見過去色，於未來中不見未來色，於現在中不見現在色，過去色非現在色非未來色，未來色非過去色非現在色，現在色非過去色非未來色，菩薩摩訶薩盡能分別一一悉知。",
    "T16n0656_005:0042a06_2": "「復次，善男子、女人！",
    "T16n0656_005:0042a07_3": "分別痛法解知痛無所起，觀過去痛本無此痛，亦知此痛非有過去，過去痛非未來現在，未來痛非過去現在，現在痛非過去未來。",
    "T16n0656_005:0042a10_4": "何以故？",
    "T16n0656_005:0042a10_5": "未來痛本無此痛。",
    "T16n0656_005:0042a10_6": "若善男子、女人觀現在痛亦非前痛，亦非後痛，非過去痛，非未來痛，痛亦不自知痛，然後乃知本淨末淨。",
    "T16n0656_005:0042a13_7": "「若善男子、女人，復當思惟過去五陰想，法本無此想，過去五陰想不知未來現在想，未來想不知過去現在想，現在想不知過去未來想，想無有想。",
    "T16n0656_005:0042a16_8": "「若善男子、女人，於未來中分別未來想，未來想不自知未來想，未來想不知過去現在想，未來過去想不知未來，過去想不知未來現在想。",
    "T16n0656_005:0042a19_9": "「若善男子、女人，於現在中分別過去想亦無有過去想，分別未來想亦無有未來想，分別現在想亦無有現在想，於現在過去亦無過去想，於現在未來亦無現在未來想，於現在想亦無有想。",
    "T16n0656_005:0042a24_10": "「若善男子、女人，復當於過去分別五陰行何由生？",
    "T16n0656_005:0042a25_11": "復何由滅？",
    "T16n0656_005:0042a25_12": "過去行亦不有行，分別過去行非過去行，過去行非未來行非現在行，未來行非過去行非現在行，現在行非過去行非未來行，過去未來行非過去未來行，過去現在行非過去現在行。",
    "T16n0656_005:0042a29_13": "何以故？",
    "T16n0656_005:0042b01_0": "行本無所有亦不有行。",
    "T16n0656_005:0042b01_1": "「若善男子、女人，於未來中便當具足於未來行，於未來中不見過去行、不見現在行，於未來中不見未來過去行、不見未來現在行，亦不見未來現在行。",
    "T16n0656_005:0042b05_0": "何以故？",
    "T16n0656_005:0042b05_1": "本無有此行。",
    "T16n0656_005:0042b05_2": "「若善男子、女人，於現在中復當分別，過去行亦無過去行，亦無未來行亦無現在行。",
    "T16n0656_005:0042b07_3": "於現在行觀現在過去行，亦不見現在過去行，於現在觀現在未來行，亦不見現在未來行，觀了諸行悉無所有。",
    "T16n0656_005:0042b10_0": "「若善男子、女人，於過去中觀過去識，亦不見過去識，於未來識亦不見未來識，於現在識亦不見現在識，於過去識亦不見過去未來識，於過去中亦不見過去現在識，亦不見識。",
    "T16n0656_005:0042b14_1": "「若善男子、女人，於未來中不見過去識未來識，於未來中不見未來過去識，不見未來現在識。",
    "T16n0656_005:0042b16_2": "若善男子、女人，於現在識不見過去識，不見未來識，於現在中不見現在過去識，不見現在中未來識，是謂善男子、女人分別五陰本末空也。」",
    "T16n0656_005:0042b19_3": "◎◎菩薩瓔珞經非有識非無識品第十六爾時，形響菩薩白佛言：「世尊！",
    "T16n0656_005:0042b21_4": "向聞如來、至真、等正覺已說眾生根本。",
    "T16n0656_005:0042b22_5": "如我今日欲承如來威神說有識無識。",
    "T16n0656_005:0042b23_6": "唯願，世尊！",
    "T16n0656_005:0042b23_7": "聽者，果敢當說。」",
    "T16n0656_005:0042b24_0": "佛言：「族姓子！",
    "T16n0656_005:0042b24_1": "樂說便說。」",
    "T16n0656_005:0042b24_2": "形響菩薩即於佛前以偈讚佛：「世尊大弘誓，　　知眾生根原，　今日已得聽，　　神尊口言教。",
    "T16n0656_005:0042b28_0": "　本從無數佛，　　恒求聞此要，　今聞聖尊教，　　聽說有無教。",
    "T16n0656_005:0042c01_0": "　昔我無數劫，　　承事諸聖尊，　如我今已獲，　　音響辯第一。",
    "T16n0656_005:0042c03_0": "　相亦不有相，　　亦不見有無，　無塵無諸垢，　　今號人中尊。",
    "T16n0656_005:0042c05_0": "　人生本無生，　　況我復有生？",
    "T16n0656_005:0042c06_0": "　以我無生意，　　欲說小慧本，　不敢以愚情，　　宣暢如來教。",
    "T16n0656_005:0042c08_0": "　自憶昔行本，　　唯聽不敢疑，　生死無有量，　　受身復受身，　至竟懷狐疑，　　唯聽敷演之。」",
    "T16n0656_005:0042c11_0": "爾時，形響菩薩說此偈已，前白佛言：「世尊！",
    "T16n0656_005:0042c11_1": "解第一義不別彼識此識者，是謂有識無識。",
    "T16n0656_005:0042c12_2": "不見有行執、不見無行執，諸法一相悉無悉有，是謂菩薩摩訶薩有識無識。",
    "T16n0656_005:0042c14_3": "分別種姓，此清淨識、此非清淨識，我相好成就、彼相好不成就，悉能觀了而無所有，是謂菩薩摩訶薩有識無識。",
    "T16n0656_005:0042c17_4": "分別時節覩見諸佛，此劫有佛、彼劫無佛，不以有佛而懷喜悅，正使無佛亦復不慼，是謂菩薩有識無識。",
    "T16n0656_005:0042c19_5": "我復觀見眾生之類，有權方便者、無權方便者，於中不起想行，是謂菩薩有識無識。",
    "T16n0656_005:0042c21_6": "復觀眾生知其年歲限數，或有眾生應從前劫而得度者，復有眾生應從後劫而得度者，或有眾生應從現在劫而得度者，亦不見此劫有度無度，是謂菩薩有識無識。」",
    "T16n0656_005:0042c25_7": "爾時，有菩薩名眾相具足，即從坐起，前白佛言：「世尊！",
    "T16n0656_005:0042c26_8": "我亦堪任於如來前說有識無識。」",
    "T16n0656_005:0042c27_9": "復以此偈而說頌曰：「於恒沙諸佛，　　造此眾德業，　心念等正覺，　　積行識宿命。",
    "T16n0656_005:0043a01_0": "　不著我人壽，　　生死無根本，　道相無形兆，　　今遭人中尊。",
    "T16n0656_005:0043a03_0": "　三世平等慧，　　非識非無識，　行盡不造行，　　乃授弟子決。",
    "T16n0656_005:0043a05_0": "　一識亦無一，　　覺寤深法要，　超越諸佛剎，　　無量諸佛土。",
    "T16n0656_005:0043a07_0": "　本從無數世，　　聞說乃得寤，　願於如來前，　　聽說識無識。",
    "T16n0656_005:0043a09_0": "　分別深妙法，　　今遭人中尊，　盡達泥洹境，　　唯願聽說之。」",
    "T16n0656_005:0043a11_0": "爾時，眾相具足菩薩白佛言：「世尊！",
    "T16n0656_005:0043a11_1": "如我今日號曰眾相具足，相起不知相起、相滅不知相滅，是謂菩薩摩訶薩有識無識。」",
    "T16n0656_005:0043a13_2": "眾相具足菩薩白佛言：「世尊！",
    "T16n0656_005:0043a14_3": "如我自念，昔從識慧如來、至真、等正覺聞說此要，諸有眾生從初發意乃至成佛不見識相，是謂菩薩有識無識。",
    "T16n0656_005:0043a17_0": "若善男子、女人，一一分別六衰六入，知過去衰非過去衰，知未來衰非未來衰，知現在衰非現在衰，於中不起想著者，是謂有識無識。」",
    "T16n0656_005:0043a20_1": "種姓生菩薩白佛言：「世尊！",
    "T16n0656_005:0043a20_2": "今日於如來前，聞音響菩薩說有識無識，復聞眾相菩薩說有識無識。",
    "T16n0656_005:0043a22_3": "云何？",
    "T16n0656_005:0043a22_4": "世尊！",
    "T16n0656_005:0043a22_5": "所言識，云何為識？」",
    "T16n0656_005:0043a23_6": "佛言：「如空等也。」",
    "T16n0656_005:0043a23_7": "種姓生菩薩復白佛言：「世尊！",
    "T16n0656_005:0043a24_8": "云何如空等耶？」",
    "T16n0656_005:0043a24_9": "佛言：「不生不滅不著斷也。」",
    "T16n0656_005:0043a25_10": "種姓生菩薩白佛言：「今問如來識所起，乃以空報我耶？」",
    "T16n0656_005:0043a26_11": "佛言：「不然。",
    "T16n0656_005:0043a26_12": "我今說識非有非無，故號有識無識。」",
    "T16n0656_005:0043a27_13": "種姓生菩薩言：「識為有相、為無相乎？」",
    "T16n0656_005:0043a28_14": "佛言：「識亦非有相、非無相也。」",
    "T16n0656_005:0043a29_15": "種姓生菩薩白佛言：「云何識非有相非無相乎？」",
    "T16n0656_005:0043b01_16": "佛言：「本不有相亦非今相，故曰本識非今識；今識非本識，故曰識非有相、非無相也。」",
    "T16n0656_005:0043b03_17": "爾時，種姓生菩薩白佛言：「若使有相非識、無相非識，何以故說識識？」",
    "T16n0656_005:0043b04_18": "佛言：「隨識所起。",
    "T16n0656_005:0043b05_19": "識起則起、識滅則滅，是故非有相、非無相也。」",
    "T16n0656_005:0043b06_20": "佛復告族姓子：「云何？",
    "T16n0656_005:0043b06_21": "種姓生菩薩！",
    "T16n0656_005:0043b06_22": "汝今識有乎？」",
    "T16n0656_005:0043b07_23": "答曰：「無也。",
    "T16n0656_005:0043b07_24": "何以故？",
    "T16n0656_005:0043b07_25": "無形無像，非今有、非過去有、非未來有。」",
    "T16n0656_005:0043b08_26": "佛言：「汝已自說識無有識，非今非未來非過去，汝今言是誰乎？」",
    "T16n0656_005:0043b09_27": "答曰：「欲言識耶？",
    "T16n0656_005:0043b10_28": "種姓生乎？」",
    "T16n0656_005:0043b10_29": "佛言：「我不問此識菩薩生，但問識為有為無。」",
    "T16n0656_005:0043b11_30": "答曰：「識非有非無。」",
    "T16n0656_005:0043b12_31": "佛言：「如是，如是。",
    "T16n0656_005:0043b12_32": "族姓子！」",
    "T16n0656_005:0043b12_33": "爾時，種姓生菩薩白佛言：「云何？",
    "T16n0656_005:0043b13_34": "世尊！",
    "T16n0656_005:0043b13_35": "如今日如來、至真、等正覺，為從識說有說無？",
    "T16n0656_005:0043b14_36": "為不從識說有說無？」",
    "T16n0656_005:0043b15_0": "佛言：「汝以何等義而問如來？」",
    "T16n0656_005:0043b15_1": "種姓生菩薩白佛言：「向如來問：『汝今說有識無識乎？",
    "T16n0656_005:0043b16_2": "有當來今現在過去乎？",
    "T16n0656_005:0043b17_3": "無當來今現在過去乎？』",
    "T16n0656_005:0043b18_0": "我報曰：『無也。",
    "T16n0656_005:0043b18_1": "世尊！』",
    "T16n0656_005:0043b18_2": "如今世尊言亦無今當來過去識。",
    "T16n0656_005:0043b19_3": "我與如來識何所在？」",
    "T16n0656_005:0043b19_4": "佛言：「我已先說非有識非無識，但為如來、至真、等正覺，以若干法覺寤眾生。",
    "T16n0656_005:0043b21_5": "云何？",
    "T16n0656_005:0043b21_6": "族姓子！",
    "T16n0656_005:0043b21_7": "若善男子、女人體知此法者，便能具足一切諸法。」",
    "T16n0656_005:0043b22_8": "爾時，有菩薩名曰力盛，即從坐起復白佛言：「我亦堪任說有識無識。」",
    "T16n0656_005:0043b24_9": "力盛菩薩即於佛前而說頌曰：「本從十力尊，　　聞此有無識，　賢聖八等道，　　演暢無礙慧。",
    "T16n0656_005:0043b28_0": "　音聲各各異，　　眾生界不同，　施惠無等想，　　稱號為十力。",
    "T16n0656_005:0043c01_0": "　若我後成佛，　　分別諸法界，　從一行無二，　　唯願聽說識。",
    "T16n0656_005:0043c03_0": "　道本從我生，　　由我不生識，　計了無思想，　　非有識無識。",
    "T16n0656_005:0043c05_0": "　積小至大行，　　乃自致覺寤，　生死非可量，　　神識豈可盡？",
    "T16n0656_005:0043c07_0": "　我今承尊神，　　少欲自演說，　唯願在聖顏，　　得近諸佛藏。」",
    "T16n0656_005:0043c09_0": "爾時，力盛菩薩說此偈已，便白佛言：「云何？",
    "T16n0656_005:0043c09_1": "世尊！",
    "T16n0656_005:0043c10_2": "若有分別如來十力不可沮壞，云何如來十力不可沮壞？",
    "T16n0656_005:0043c11_3": "一者如來發意求無上等正覺不可沮壞，是謂菩薩有識無識。",
    "T16n0656_005:0043c12_4": "復知和合彼此不見本末，是謂菩薩有識無識。",
    "T16n0656_005:0043c13_5": "觀眾生行本了自然，乃知無量本所從來，是謂菩薩有識無識。",
    "T16n0656_005:0043c15_6": "一切諸法本無有形，積由癡故便生此識，分別此癡不知所從起滅，是謂菩薩有識無識。",
    "T16n0656_005:0043c17_7": "分別眾智，有三事行本，從有明還墮四顛倒，於四顛倒了為幻化，亦不見倒亦不見非倒，是謂菩薩有識無識。",
    "T16n0656_005:0043c19_8": "復於四事，觀眾生本末具足五行者尋能思惟，即成五事。",
    "T16n0656_005:0043c21_0": "若善男子、女人，於本無行、行無行迹。",
    "T16n0656_005:0043c21_1": "何謂為五？",
    "T16n0656_005:0043c22_2": "一者、念；二者、轉念；三者、本；四者、癡；五者、無盡，是謂菩薩摩訶薩有識無識。",
    "T16n0656_005:0043c23_3": "復有識法不可思議，無或善權非人所測，有四事行，覩見諸佛剎土有生起滅，便能成就不見起滅，是謂菩薩有識無識。",
    "T16n0656_005:0043c26_4": "如來、至真、等正覺，觀過去當來現在，亦不見過去當來現在根本。",
    "T16n0656_005:0043c28_5": "若生五趣受五趣眾生形已，得分別五趣隨彼所入，復能分別受有形根無形根。",
    "T16n0656_005:0043c29_6": "若菩薩摩訶薩已受天根不受龍根，雖然欲受龍根便能降諸法雨。",
    "T16n0656_005:0044a02_7": "若善男子、女人得閱叉根，離彼閱叉根受阿須倫根，復能具足有識無識。",
    "T16n0656_005:0044a04_8": "捨彼阿須倫根受彼乾沓和根，捨彼根已便能具足有識無識。",
    "T16n0656_005:0044a05_9": "旃陀羅、魔休勒、人與非人亦復如是，是謂菩薩摩訶薩通盡法藏不可思議。」",
    "T16n0656_005:0044a08_0": "菩薩瓔珞經無量品第十七",
    "T16n0656_005:0044a09_0": "「復次，善男子、善女人，菩薩摩訶薩復能盡知諸佛設教有定有量無量。",
    "T16n0656_005:0044a10_1": "云何？",
    "T16n0656_005:0044a10_2": "族姓子！",
    "T16n0656_005:0044a10_3": "菩薩摩訶薩諸佛世尊入此三昧，盡知諸佛所設教有量無量，盡能知一切諸佛說口行說身行說意行。",
    "T16n0656_005:0044a13_4": "或復示現遊十方世界，度東方無量世界度所度界，不失東方諸佛設教；度南方無量世界度所度界，不失南方諸佛設教；度西方無量世界度所度界，不失西方諸佛設教；度北方無量世界度所度界，不失北方諸佛設教；度東北方無量世界度所度界，不失東北方諸佛設教；度東南方無量世界度所度界，不失東南方諸佛設教；度西南方無量世界度所度界，不失西南方諸佛設教；度西北方無量世界度所度界，不失西北方諸佛設教。",
    "T16n0656_005:0044a23_5": "復遊上方無量世界度所度界，不失上方諸佛設教。",
    "T16n0656_005:0044a24_6": "復至下方無量世界度所度界，不失下方諸佛設教。」",
    "T16n0656_005:0044a25_7": "爾時，世尊出廣長舌放大光明，普照無數十方世界，盡令眾會聞如來、至真、等正覺，說甚深設教，度所度界：「此有十八慧明。",
    "T16n0656_005:0044a28_8": "於是，族姓子、族姓女！",
    "T16n0656_005:0044a28_9": "便能具足如來設教，能使界有非界想，能使非界有界想，於彼世界說一觀法，是謂善男子女人於十八慧明成就一法。",
    "T16n0656_005:0044b02_10": "「復次，善男子、女人！",
    "T16n0656_005:0044b02_11": "豫察未來無數世事，及知過去現在佛、非佛、菩薩、非菩薩，是謂菩薩於十八慧明成就二法。",
    "T16n0656_005:0044b04_12": "「復次，善男子、女人！",
    "T16n0656_005:0044b05_13": "過去無量無緣無數盡不見盡起不見起，是謂菩薩於十八慧明成就三法。",
    "T16n0656_005:0044b07_14": "「復次，善男子、善女人！",
    "T16n0656_005:0044b07_15": "內外分別四非常行，於中自觀身行具足者，是謂菩薩於十八慧明成就四法。",
    "T16n0656_005:0044b09_16": "「復次，善男子、善女人！",
    "T16n0656_005:0044b09_17": "佛界無量不可思議，便能分別諸佛二事癡愛悉知性空，是謂善男子、善女人於十八明慧，成就五法。",
    "T16n0656_005:0044b12_18": "「復次，善男子、善女人！",
    "T16n0656_005:0044b12_19": "若能一一觀內外空，我非彼有、彼非我有，一一知空寂而無所有，是謂善男子、善女人於十八法成就六法。",
    "T16n0656_005:0044b15_20": "「復次，族姓子！",
    "T16n0656_005:0044b15_21": "虛空無相不可以與虛空作相，於中自分別身如彼空等者，是謂善男子，善女人於十八法成就七法。",
    "T16n0656_005:0044b17_22": "「復次，善男子、善女人！",
    "T16n0656_005:0044b18_23": "若有形、無形，若有聲、無聲，於中分別悉無所有，是謂善男子、善女人於十八法成就八法。",
    "T16n0656_005:0044b20_24": "「復次，善男子、善女人！",
    "T16n0656_005:0044b20_25": "知七觀所生四諦聖法總持十八空行，是謂善男子、善女人於十八法成就九法。",
    "T16n0656_005:0044b22_26": "「復次，善男子、善女人！",
    "T16n0656_005:0044b23_0": "知無形法性亦在有生亦在無生，於中分別悉無所有，是謂菩薩於十八明慧成就十法。",
    "T16n0656_005:0044b25_0": "「復次，善男子、善女人！",
    "T16n0656_005:0044b25_1": "觀無量世界知有起有滅，猶如幻師觀鏡中像，是謂菩薩於十八明慧成就十一法。",
    "T16n0656_005:0044b27_2": "「復次，善男子、善女人！",
    "T16n0656_005:0044b27_3": "復當知七苦根本。",
    "T16n0656_005:0044b28_4": "云何為七？",
    "T16n0656_005:0044b28_5": "一者、知此心不從彼出，彼心亦不在此；二者、彼苦心無我無人，此苦心無我無人；三者、諸佛世界不可思議，如來、至真、等正覺盡能度彼量；四者、若善男子、善女人，內自思惟苦空非我，不見有身如鏡照像；五者、若我受形斷十身法，亦不見十身本從我有；六者、以無畏法不嬈彼受，諸有受教者意不移易；七者、觀行、無行、本行、我行、未來行、非有非不有、非無非不無，此號七苦行；是謂菩薩於十八明慧成就十二法。",
    "T16n0656_005:0044c08_6": "「復次，善男子、善女人！",
    "T16n0656_005:0044c09_7": "觀無量空，於無量空想，不自生念亦不見彼念。",
    "T16n0656_005:0044c10_8": "何以故？",
    "T16n0656_005:0044c10_9": "以無量世界空無相故。",
    "T16n0656_005:0044c11_0": "是謂菩薩於十八明慧成就十三法。",
    "T16n0656_005:0044c11_1": "「復次，善男子、善女人！",
    "T16n0656_005:0044c12_2": "復當觀無量四苦。",
    "T16n0656_005:0044c12_3": "云何為四苦？",
    "T16n0656_005:0044c13_0": "於閻浮利內觀無量眾生諸苦原本：一者、生苦，知生本末恒念胎厄；二者、老苦，形異色變壯意不存；三者、病苦，一大增則一病增，四大增則四病增，一大滅則一病滅，四大滅則四病滅。",
    "T16n0656_005:0044c17_1": "云何？",
    "T16n0656_005:0044c17_2": "族姓子！",
    "T16n0656_005:0044c17_3": "病為起滅、為不起滅？」",
    "T16n0656_005:0044c17_4": "爾時，菩薩名本滅，前白佛言：「世尊！",
    "T16n0656_005:0044c18_5": "四大本滅，非起滅也。」",
    "T16n0656_005:0044c19_6": "佛言：「族姓子！",
    "T16n0656_005:0044c19_7": "云何四大本滅非起滅？」",
    "T16n0656_005:0044c20_8": "答曰：「本無四大，今生非本有，是故本滅非起滅。」",
    "T16n0656_005:0044c21_9": "佛言：「族姓子！",
    "T16n0656_005:0044c21_10": "云何為本滅？",
    "T16n0656_005:0044c21_11": "云何為起滅？」",
    "T16n0656_005:0044c22_0": "答曰：「本無有形、本無有生，不見苦、不見非苦，是謂本滅；所言起滅者，我心現在，能令此心潛伏不起，是謂起滅。」",
    "T16n0656_005:0044c24_1": "佛言：「云何？",
    "T16n0656_005:0044c24_2": "族姓子！",
    "T16n0656_005:0044c24_3": "過去心現在心，過去心非現在心，現在心非過去心，云何本滅起滅？」",
    "T16n0656_005:0044c26_4": "答曰：「本者無滅，起者無滅。」",
    "T16n0656_005:0044c27_5": "佛言：「族姓子！",
    "T16n0656_005:0044c27_6": "本滅起滅何由而生？」",
    "T16n0656_005:0044c27_7": "答曰：「無生故生。」",
    "T16n0656_005:0044c28_8": "爾時，世尊！",
    "T16n0656_005:0044c28_9": "歎本滅菩薩曰：「善哉，善哉！",
    "T16n0656_005:0044c29_10": "族姓子！",
    "T16n0656_005:0044c29_11": "乃能於如來前快作是言：『所謂死苦，臨欲死時，捨身受身中間停住，未知所趣當來過去現在，當於爾時，神便恐怖，是謂死苦。』",
    "T16n0656_005:0045a03_12": "是謂菩薩於十八明慧成就十四法。",
    "T16n0656_005:0045a04_0": "「復次，族姓子！",
    "T16n0656_005:0045a04_1": "若男子、女人，分別無我苦空非身，具此四行便能受如來莂。",
    "T16n0656_005:0045a05_2": "云何為四？",
    "T16n0656_005:0045a05_3": "於是，族姓子！",
    "T16n0656_005:0045a06_4": "若善男子、善女人，計我無我非有色非無色，解了無所有者，是謂無我。",
    "T16n0656_005:0045a07_5": "若復善男子、善女人，思惟法界苦無根本，說非有苦亦不有生滅，是謂分別苦無苦。",
    "T16n0656_005:0045a09_6": "如眾生無量想遍滿虛空界，遍知此想本識所生皆盡於空，是乃為空。",
    "T16n0656_005:0045a11_7": "云何為非身？",
    "T16n0656_005:0045a11_8": "所謂非身我得我分別，我無我、見無見、聞無聞，非有見非有聞，是謂非身，是謂菩薩於十八明慧成就十五法。",
    "T16n0656_005:0045a14_9": "「復次，族姓子！",
    "T16n0656_005:0045a14_10": "如我如諸佛法如，與諸佛法如不異，不有佛法不有如亦復不異，是謂菩薩於十八明慧成就十六法。",
    "T16n0656_005:0045a16_11": "「復次，族姓子！",
    "T16n0656_005:0045a17_12": "若善男子、善女人，如來、至真、等正覺，於本行願知等分眾生三毒多少，不見三毒三清淨法，是謂菩薩於十八明慧成就十七法。",
    "T16n0656_005:0045a20_0": "「復次，族姓子！",
    "T16n0656_005:0045a20_1": "若善男子、善女人，自念過去無數恒沙劫，復知現在無數恒沙劫，復知當來無數恒沙劫，於中一一分別而無所有，是謂菩薩於十八明慧成就十八法。",
    "T16n0656_005:0045a24_0": "「若善男子、善女人，分別十八明慧在大眾中無所畏懼，猶勇健國王有所典領，諸有親附者皆承王教無有闕失。",
    "T16n0656_005:0045a26_1": "菩薩摩訶薩亦復如是，得聖慧法教以法印所封，則能備悉無量慧門。",
    "T16n0656_005:0045a28_2": "云何為無量慧門？",
    "T16n0656_005:0045a28_3": "諸佛不可思議，諸佛剎土不可思議，諸法不可思議，諸法法性不可思議，比丘僧不可思議，僧法不可思議，僧剎不可思議。",
    "T16n0656_005:0045b02_4": "如此法行，復有四事。",
    "T16n0656_005:0045b02_5": "云何為四？",
    "T16n0656_005:0045b03_6": "一者本從無數經歷劫限，恒為一意而不錯謬。",
    "T16n0656_005:0045b04_7": "若有善男子、善女人，守一行本知有盡無盡，知諸佛有盡無盡，乃能具足平等道行。」",
    "T16n0656_005:0045b07_0": "爾時，有菩薩名月光照，即從座起白佛言：「世尊！",
    "T16n0656_005:0045b08_1": "我今堪任說有盡無盡諸法門行。",
    "T16n0656_005:0045b08_2": "云何菩薩摩訶薩於四法本具足五行，便能盡知如來根本？",
    "T16n0656_005:0045b10_3": "云何為四？",
    "T16n0656_005:0045b10_4": "一者在世盡知去就，分別道法世法，是謂成就一法。",
    "T16n0656_005:0045b11_5": "「復以無形色相定意感諸國土，於彼國土教化眾生示現無為之教，是謂善男子、善女人成就二法。",
    "T16n0656_005:0045b13_6": "「復次，善男子、女人，於己身法不自見身，能度於無量眾生，終不捨眾生法界，是謂成就三法。",
    "T16n0656_005:0045b15_7": "「復次，善男子、女人，分別如來三法行本。",
    "T16n0656_005:0045b16_8": "云何為三法行本？",
    "T16n0656_005:0045b17_9": "一者、經行，可去知去、可來知來、可坐知坐，係意明想心不憒亂；二者、坐禪，若欲詣座結加趺坐，便去眾想一意一心不轉其身，終竟禪定初不錯亂；若復興作施諸善事，所造必成無他餘想，是謂於三法中成就四法。",
    "T16n0656_005:0045b22_10": "「復次，善男子、女人，於過去當來現在，盡知當生未生已生，便能於中作師子吼不失本行之法，是謂成就五法。",
    "T16n0656_005:0045b24_11": "「復次，善男子、女人，菩薩摩訶薩當復覺知如來三行，如來禪定非世俗禪，亦非羅漢辟支佛禪，亦非一地二地乃至十地禪。",
    "T16n0656_005:0045b27_12": "何以故？",
    "T16n0656_005:0045b27_13": "餘禪有限，如來禪者亦無有限。」",
    "T16n0656_005:0045b28_14": "爾時，世尊告月光照菩薩曰：「云何？",
    "T16n0656_005:0045b29_15": "族姓子！",
    "T16n0656_005:0045b29_16": "為世俗禪、為學禪、為無學禪，從一地乃至十地禪？」",
    "T16n0656_005:0045c01_17": "月光照菩薩白佛言：「世尊！",
    "T16n0656_005:0045c02_18": "如我從如來所聞其中諸事，諸有欲界眾生若男子、女人，從初發意乃至成佛，初在道地未處菩薩位中，便得三禪：有過去禪、有未來禪、有現在禪。",
    "T16n0656_005:0045c05_19": "是善男子、善女人雖得此三禪，正可自知身中過去身、身中未來身、身中現在身，未能知他身中過去身、未能知他身中未來身、未能知他身中現在身。",
    "T16n0656_005:0045c08_20": "如此善男子、女人，云何知身中過去身？",
    "T16n0656_005:0045c09_21": "於是，世尊！",
    "T16n0656_005:0045c09_22": "若坐禪時，便自觀身起不淨想，便自思惟：『咄！",
    "T16n0656_005:0045c10_23": "我此身為磨滅法。』",
    "T16n0656_005:0045c11_24": "一意一念唯知不淨，未能知其所趣。",
    "T16n0656_005:0045c12_25": "爾時，善男子、善女人，復自思惟：『我今捨此身已當更求觀，如我今身解知無我，然知外物亦復如是，一一分別悉無所有。』",
    "T16n0656_005:0045c14_26": "是謂於現在身便能思惟過去未來。",
    "T16n0656_005:0045c15_27": "「復次，善男子、善女人，自觀己身外物已，捨此心當更求觀：『我今此身悉皆分別非有非無。",
    "T16n0656_005:0045c17_28": "彼眾生者如我身不？』",
    "T16n0656_005:0045c18_29": "便分別外人內過去身，咄嗟此身磨滅不久，便起不淨想。",
    "T16n0656_005:0045c19_30": "已生不淨想，知外人內過去身如己無異。",
    "T16n0656_005:0045c20_31": "「若善男子、善女人，捨此外人內過去身已，復當生觀：『云何此人內過去心，為從何生？",
    "T16n0656_005:0045c22_32": "為從何滅？』",
    "T16n0656_005:0045c22_33": "復自思惟：『且捨外人內過去心。』",
    "T16n0656_005:0045c23_34": "便復思惟外人內未來心。",
    "T16n0656_005:0045c24_0": "『咄哉！",
    "T16n0656_005:0045c24_1": "此身為從何來？",
    "T16n0656_005:0045c24_2": "為從何滅？』",
    "T16n0656_005:0045c24_3": "是謂善男子、女人在菩薩位者，便能具足三禪之行。」",
    "T16n0656_005:0045c25_4": "佛復問月光照菩薩曰：「云何學地修三禪法？」",
    "T16n0656_005:0045c26_5": "月光照菩薩白佛言：「若善男子、善女人，已在信地名曰學人，便欲前進向所趣道，即詣六靜處，若樹下、塚間、無事及虛空露靖，便能結加趺坐，端心思惟，自欲具足三禪行法。",
    "T16n0656_005:0046a01_6": "是時善男子、善女人，內自思惟：『自觀內過去身本從何生？",
    "T16n0656_005:0046a03_7": "復從何滅？』",
    "T16n0656_005:0046a03_8": "復自思惟：『咄嗟！",
    "T16n0656_005:0046a03_9": "此身本無所生、本無所滅。』",
    "T16n0656_005:0046a04_10": "善男子、善女人，即捨此身已復更求觀：『我今此身為從何生？",
    "T16n0656_005:0046a05_11": "為從何滅？",
    "T16n0656_005:0046a06_0": "未來身者亦復然耶？』",
    "T16n0656_005:0046a06_1": "便自思惟：『內未來身為從何生？",
    "T16n0656_005:0046a07_2": "為從何滅？』",
    "T16n0656_005:0046a07_3": "便自生念：『此內未來身亦不有生亦不有滅。』",
    "T16n0656_005:0046a08_4": "是謂善男子、善女人於學地內身具足三禪。",
    "T16n0656_005:0046a09_5": "「云何學地觀內身於他身具足三禪？",
    "T16n0656_005:0046a10_6": "是時善男子、善女人，捨此身已自觀外身，內過去身本從何生？",
    "T16n0656_005:0046a11_7": "本從何滅？",
    "T16n0656_005:0046a11_8": "便自思惟：『咄！",
    "T16n0656_005:0046a12_9": "他內過去身，為從何生？",
    "T16n0656_005:0046a12_10": "為從何滅？』",
    "T16n0656_005:0046a12_11": "復自思惟：『此內過去身亦不生亦不滅。』",
    "T16n0656_005:0046a13_12": "復捨此已而更求觀：『此內過去身，已不復生、已不復滅。",
    "T16n0656_005:0046a15_13": "此內未來身為從何生？",
    "T16n0656_005:0046a15_14": "為從何滅？』",
    "T16n0656_005:0046a15_15": "便自生念：『此內未來身，亦不生亦不滅。』",
    "T16n0656_005:0046a16_16": "是謂善男子、善女人於他身內過去未來身，具足三禪。」",
    "T16n0656_005:0046a17_17": "佛告月光照菩薩曰：「云何無學地善男子、善女人具足三禪？」",
    "T16n0656_005:0046a19_18": "月光照菩薩白佛言：「若善男子、善女人，欲趣漏地斷無漏法，便自思惟，結加趺坐，內自思惟：『此內過去身為從何生？",
    "T16n0656_005:0046a21_19": "為從何滅？』",
    "T16n0656_005:0046a22_20": "復自思惟：『此內過去身亦不生亦不滅。』",
    "T16n0656_005:0046a23_0": "爾時，無學善男子、善女人，捨此觀已，復更思惟：『我今已觀內過去身，當復觀我我過去身，亦不見滅亦不見生，亦劫無有亦無生死亦無剎土。』",
    "T16n0656_005:0046a26_1": "是謂善男子、善女人於無學地具足三禪。」",
    "T16n0656_005:0046a27_2": "世尊復問月光照菩薩曰：「云何一地菩薩不盡諸行具足三禪？」",
    "T16n0656_005:0046a28_3": "答曰：「以無身觀觀身念，以無念本不失念行，不以聲受音響，過初菩薩地，三過信地、三越一切諸法，是謂善男子、善女人具足三禪。」",
    "T16n0656_005:0046b02_4": "世尊問月光照菩薩曰：「云何？",
    "T16n0656_005:0046b03_5": "族姓子！",
    "T16n0656_005:0046b03_6": "不見汝一地三禪乎？」",
    "T16n0656_005:0046b03_7": "答曰：「不見有界，是故不說。」",
    "T16n0656_005:0046b04_8": "佛言：「無身耶？",
    "T16n0656_005:0046b04_9": "有身耶？",
    "T16n0656_005:0046b04_10": "何以故不說。」",
    "T16n0656_005:0046b05_11": "答曰：「有身。」",
    "T16n0656_005:0046b05_12": "佛復問曰：「身為法身？",
    "T16n0656_005:0046b05_13": "為四大身？」",
    "T16n0656_005:0046b06_14": "答曰：「是父母身。」",
    "T16n0656_005:0046b06_15": "佛言：「汝今以父母身，云何成就三禪？」",
    "T16n0656_005:0046b07_16": "月光照菩薩白佛言：「如我初求如來、至真、等正覺，坐樹王下無畏亦無恐懼心，便念三界然熾法。",
    "T16n0656_005:0046b09_17": "即自思惟：『過去諸佛悉般泥洹，為能度幾所眾生過去須陀洹？",
    "T16n0656_005:0046b10_18": "過去斯陀含？",
    "T16n0656_005:0046b11_19": "過去阿那含？",
    "T16n0656_005:0046b11_20": "過去阿羅漢？",
    "T16n0656_005:0046b11_21": "過去辟支佛？』",
    "T16n0656_005:0046b12_22": "復自思惟：『於未來亦復如是。』",
    "T16n0656_005:0046b12_23": "是謂一地菩薩具足一禪行。",
    "T16n0656_005:0046b13_24": "如我一地菩薩觀見三界，一地行本越次羅漢辟支佛上，是謂一地菩薩成就二禪。",
    "T16n0656_005:0046b15_25": "若一地善男子、善女人，分別內外守身三空，演說法教無有差錯，是謂一地中成就三禪。」",
    "T16n0656_005:0046b17_26": "佛復問月光照菩薩曰：「汝何不說斯陀含、阿那含三禪耶？」",
    "T16n0656_005:0046b18_27": "答曰：「若善男子、善女人，已在見地便自思惟：『己身內過去身內未來身亦不有此身，亦無佛想亦無法想亦不見身想。』",
    "T16n0656_005:0046b21_28": "是謂內過去身具足三禪。",
    "T16n0656_005:0046b21_29": "云何內未來身具足三行？",
    "T16n0656_005:0046b22_30": "爾時，斯陀含復自觀內外，捨諸塵勞，於三禪地係念不忘，雖自獲證不壞自相，猶如法法自相，自分別名身句身味身。",
    "T16n0656_005:0046b25_31": "復觀外無量眾生不興佛想，成就佛想平等無二悉令清淨，不見往來無有近遠，是謂斯陀含於內未來身具足三禪。",
    "T16n0656_005:0046b27_32": "復次，善男子、善女人端坐思惟，以得不還道，便自分別：『吾今定在受證之地，不壞諸法自然之相，審自證明。",
    "T16n0656_005:0046c01_33": "吾已過一、已過二、已過三，不復往來處在生死，心意澹然不可移轉。』",
    "T16n0656_005:0046c02_34": "是謂善男子、善女人於己身觀過去，未來亦復如是。」",
    "T16n0656_005:0046c03_35": "爾時，世尊問月光照菩薩曰：「阿那含獲過去法耶？",
    "T16n0656_005:0046c04_36": "未獲過去法耶？」",
    "T16n0656_005:0046c05_37": "答曰：「阿那含獲過去法、未盡過去法。",
    "T16n0656_005:0046c06_38": "何謂獲過去法、未盡過去法？",
    "T16n0656_005:0046c06_39": "然阿那含身在過去、法在未來，是謂獲過去法、未盡過去法。",
    "T16n0656_005:0046c08_40": "又復，阿那含身在未來、法已過去，此亦獲過去法、未盡過去法。",
    "T16n0656_005:0046c09_41": "復次，善男子、善女人，若阿那含身未過去、身未現在，法已過去、法已現在前，是謂阿那含獲過去法、未盡過去法。」",
    "T16n0656_005:0046c12_42": "世尊復問月光照菩薩曰：「斯陀含獲過去法、盡過去法乎？」",
    "T16n0656_005:0046c13_43": "答曰：「斯陀含雖有過去身，不獲過去法、不盡過去法。」",
    "T16n0656_005:0046c14_44": "「云何斯陀含有過去身，不獲過去法不盡過去法？」",
    "T16n0656_005:0046c15_45": "答曰：「斯陀含過去身已滅、過去法未盡，未來法自觀已過去、法亦無所有。",
    "T16n0656_005:0046c17_46": "如阿那含無過去身、有過去法，是故斯陀含不爾。",
    "T16n0656_005:0046c18_47": "猶如明鏡觀其面像，不如面面相見，是故斯陀含不如。",
    "T16n0656_005:0046c19_48": "阿那含識如純鍊金，斯陀含識如未鍊金，故有差別。」",
    "T16n0656_005:0046c20_49": "佛復問：「云何？",
    "T16n0656_005:0046c21_50": "族姓子！",
    "T16n0656_005:0046c21_51": "如汝所言，阿那含獲過去法、盡過去法，獲未來法、盡未來法，已成就所未成就法耶？」",
    "T16n0656_005:0046c23_52": "答曰：「不然。",
    "T16n0656_005:0046c23_53": "雖為鍊金猶未成器，可有金名未有形像。」",
    "T16n0656_005:0046c24_54": "佛言：「善哉，善哉！",
    "T16n0656_005:0046c24_55": "族姓子！",
    "T16n0656_005:0046c25_56": "善說此義。",
    "T16n0656_005:0046c25_57": "如阿那含無過去法、盡過去法，無未來法、盡未來法。",
    "T16n0656_005:0046c26_58": "如今阿羅漢獲過去法、盡過去法耶？",
    "T16n0656_005:0046c27_59": "獲未來法、盡未來法耶？」",
    "T16n0656_005:0046c27_60": "答曰：「獲過去法、未盡過去法，獲未來法、未盡未來法，是故有差別。」",
    "T16n0656_005:0046c29_61": "爾時，世尊問月光照菩薩曰：「云何二地菩薩具足三禪行？」",
    "T16n0656_005:0047a01_62": "答曰：「猶如二地菩薩發無上至真等正覺，不見內身不見外身，係念在前，便自思惟：『我今內身有內過去身耶？",
    "T16n0656_005:0047a04_63": "無內過去身耶？",
    "T16n0656_005:0047a04_64": "有內未來身耶？",
    "T16n0656_005:0047a04_65": "無內未來身耶？』",
    "T16n0656_005:0047a05_66": "捨此觀已，復更思惟：『我今已無內身、已無外身，云何於內身求內過去身、求內未來身？』",
    "T16n0656_005:0047a07_67": "是謂二地菩薩於己內外身具足三禪。",
    "T16n0656_005:0047a08_68": "爾時，二地菩薩復作是念：『我今於內外身悉皆分別，當復次觀他內外身法與我有異不乎？",
    "T16n0656_005:0047a10_69": "轉自前進觀他內外身有過去身耶？",
    "T16n0656_005:0047a10_70": "無過去身耶？",
    "T16n0656_005:0047a11_71": "有未來身耶？",
    "T16n0656_005:0047a11_72": "無未來身耶？』",
    "T16n0656_005:0047a11_73": "是善男子、善女人在二地者，於他觀過去身無過去身，於他觀未來身無未來身。",
    "T16n0656_005:0047a13_74": "是謂二地善男子、善女人於他過去身成就三禪。」",
    "T16n0656_005:0047a14_75": "世尊復問月光照菩薩曰：「云何三地善男子、善女人於三地中成就三禪？」",
    "T16n0656_005:0047a16_76": "答曰：「若三地善男子、善女人端坐思惟：『於內觀過去身，有過去身耶？",
    "T16n0656_005:0047a17_77": "無過去身耶？",
    "T16n0656_005:0047a18_78": "於內觀未來身，有未來身耶？",
    "T16n0656_005:0047a18_79": "無未來身耶？』",
    "T16n0656_005:0047a19_80": "復自思惟：『我無初地內過去身、不過去身，亦復無初地內未來身、不未來身，亦復無初地他內過去身、不過去身，亦復無初地他內未來身、不未來身。』",
    "T16n0656_005:0047a22_81": "復觀二地內觀過去身，有過去身耶？",
    "T16n0656_005:0047a23_82": "無過去身耶？",
    "T16n0656_005:0047a23_83": "內觀未來身，有未來身耶？",
    "T16n0656_005:0047a24_84": "無未來身耶？",
    "T16n0656_005:0047a24_85": "復自思惟：『我無二地內過去身、不過去身，亦復無二地內未來身、不未來身，亦復無二地他內過去身、不過去身，亦復無二地他內未來身、不未來身。",
    "T16n0656_005:0047a27_86": "如我今觀，我三地中內過去身無內過去身。",
    "T16n0656_005:0047a28_87": "復自觀內未來身無內未來身，自於地中觀他內過去身無他內過去身，觀他內未來身無他內未來身，況當我有身無身乎？』",
    "T16n0656_005:0047b02_88": "是謂善男子、善女人於三地中具足三禪。」",
    "T16n0656_005:0047b03_89": "爾時，世尊復問月光照菩薩曰：「云何善男子、善女人於四地中具足三禪？」",
    "T16n0656_005:0047b05_90": "答曰：「若四地善男子、善女人端坐思惟：『於內觀過去身，有過去身耶？",
    "T16n0656_005:0047b06_91": "無過去身耶？",
    "T16n0656_005:0047b06_92": "於內觀未來身，有未來身耶？",
    "T16n0656_005:0047b07_93": "無未來身耶？』",
    "T16n0656_005:0047b07_94": "復自思惟：『我無初地、二地、三地過去身亦無未來身，何況當有四地內過去身？",
    "T16n0656_005:0047b09_95": "四地內無過去身，四地內未來身，四地內無未來身。』",
    "T16n0656_005:0047b10_96": "是謂善男子、善女人於四地中成就三禪。」",
    "T16n0656_005:0047b11_97": "爾時，世尊復問月光照菩薩曰：「云何五地善男子、善女人於五地中具足三禪？」",
    "T16n0656_005:0047b13_98": "答曰：「若五地善男子、善女人端坐思惟：『內觀過去身，有過去身耶？",
    "T16n0656_005:0047b15_99": "無過去身耶？",
    "T16n0656_005:0047b15_100": "內觀未來身，有未來身耶？",
    "T16n0656_005:0047b16_0": "無未來身耶？』",
    "T16n0656_005:0047b16_1": "復自思惟：『我今已捨一地、二地乃至四地，於四地中於內觀過去身無過去身，於內觀未來身無未來身。",
    "T16n0656_005:0047b18_2": "復捨此已，觀他內過去身無過去身，觀他內未來身無未來身，況我於五地於內有過去身無過去身？",
    "T16n0656_005:0047b20_3": "於他觀未來身無未來身。』",
    "T16n0656_005:0047b21_4": "是謂善男子、善女人於五地中具足三禪。」",
    "T16n0656_005:0047b22_5": "世尊復問月光照菩薩曰：「云何六地善男子、善女人於六地中具足三禪？」",
    "T16n0656_005:0047b24_6": "答曰：「若六地善男子、善女人端坐思惟：『觀我無身，於無我身中觀內有過去身耶？",
    "T16n0656_005:0047b25_7": "無過去身耶？",
    "T16n0656_005:0047b26_8": "於內觀未來身，有未來身耶？",
    "T16n0656_005:0047b26_9": "無未來身耶？』",
    "T16n0656_005:0047b27_10": "是謂六地善男子、善女人於六地中成就三禪。",
    "T16n0656_005:0047b28_11": "六地善男子、善女人捨無我身已，於他觀內有過去身耶？",
    "T16n0656_005:0047b29_12": "無過去身耶？",
    "T16n0656_005:0047b29_13": "於他觀內有未來身耶？",
    "T16n0656_005:0047c01_14": "無未來身耶？",
    "T16n0656_005:0047c01_15": "復自思惟：『於他內觀過去身無過去身，於他內觀未來身無未來身。』",
    "T16n0656_005:0047c03_16": "是謂善男子、善女人於六地中成就三禪。」",
    "T16n0656_005:0047c04_17": "佛復問月光照菩薩曰：「七地善男子、善女人，云何於七地中成就三禪？」",
    "T16n0656_005:0047c05_18": "答曰：「若善男子、善女人，在閑靜處端坐思惟：『觀內過去身，有過去身耶？",
    "T16n0656_005:0047c07_19": "無過去身耶？",
    "T16n0656_005:0047c07_20": "復觀內未來身，有未來身耶？",
    "T16n0656_005:0047c08_21": "無未來身耶？』",
    "T16n0656_005:0047c08_22": "善男子、善女人復作是念：『我今已捨一地內過去身無過去身，內未來身無未來身，乃至六地內過去身無內過去身，內未來身無未來身。",
    "T16n0656_005:0047c11_23": "云何當於七地中有內過去身無內過去身？",
    "T16n0656_005:0047c12_24": "有內未來身無內未來身？』",
    "T16n0656_005:0047c13_25": "是謂善男子、善女人於七地中成就三禪。」",
    "T16n0656_005:0047c14_26": "佛復問月光照曰：「云何善男子、善女人於七地中觀他內過去身不過去身？",
    "T16n0656_005:0047c16_27": "觀他內未來身不未來身乎？」",
    "T16n0656_005:0047c16_28": "答曰：「善男子、女人觀他內過去身非有他內過去身，觀他內未來身非有他內未來身。」",
    "T16n0656_005:0047c18_29": "佛言：「止止！",
    "T16n0656_005:0047c19_0": "族姓子！",
    "T16n0656_005:0047c19_1": "非汝境界。",
    "T16n0656_005:0047c19_2": "何以故？",
    "T16n0656_005:0047c19_3": "七地善男子、善女人，觀他內過去身亦不有他內過去身，唯無有他內未來身。",
    "T16n0656_005:0047c21_4": "汝何以故說善男子、善女人於七地中成就他內未來身？」",
    "T16n0656_005:0047c22_5": "月光照菩薩復白佛言：「如我觀他內未來身非有非無，是故說成就。」",
    "T16n0656_005:0047c24_6": "佛復問月光照菩薩曰：「云何八地善男子、善女人於八地中成就三禪？」",
    "T16n0656_005:0047c25_7": "答曰：「若善男子、善女人端坐思惟：『觀內過去身無內過去身，觀內未來身無內未來身，觀他內過去身無內過去身，觀他內未來身無內未來身。",
    "T16n0656_005:0047c29_8": "或時善男子、善女人，自觀內過去身時非有非無猶如虛空，未能滅內未來身；或時觀內未來身時，未能滅內過去身；或時觀他內過去身時，未能滅他內未來身；觀他內未來身時，未能滅他內過去身。』",
    "T16n0656_005:0048a04_9": "是謂善男子、善女人於八地中成就三禪。」",
    "T16n0656_005:0048a05_10": "佛復問月光照菩薩曰：「云何九地善男子、善女人於九地中成就三禪？」",
    "T16n0656_005:0048a07_11": "答曰：「若善男子、善女人端坐思惟：『觀內有過去身耶？",
    "T16n0656_005:0048a08_12": "無過去身耶？",
    "T16n0656_005:0048a08_13": "自觀內未來身，有未來身耶？",
    "T16n0656_005:0048a09_14": "無未來身耶？』",
    "T16n0656_005:0048a09_15": "善男子、善女人捨此觀已，復觀他內過去身，有過去身耶？",
    "T16n0656_005:0048a10_16": "無過去身耶？",
    "T16n0656_005:0048a11_17": "觀他內未來身，有內未來身耶？",
    "T16n0656_005:0048a11_18": "無內未來身耶？",
    "T16n0656_005:0048a12_19": "捨此觀已，復作是思惟：『我本無內過去身無過去身，本無內未來身無未來身，何況當有他外過去身無過去身？",
    "T16n0656_005:0048a14_20": "他外未來身無未來身，執心牢固不捨本誓。』",
    "T16n0656_005:0048a15_21": "是謂善男子、善女人於九地中成就三禪。",
    "T16n0656_005:0048a16_22": "「復次，九地善男子、善女人當復修三禪行至坐道場，而不違失。",
    "T16n0656_005:0048a18_23": "云何為三？",
    "T16n0656_005:0048a18_24": "一者、觀；二者、行；三者、本。",
    "T16n0656_005:0048a19_0": "若成就三禪者，便能具足得至道場。",
    "T16n0656_005:0048a19_1": "云何為觀？",
    "T16n0656_005:0048a20_2": "分別法界，知眾根本莊嚴眾相，是謂為觀。",
    "T16n0656_005:0048a21_0": "云何為行？",
    "T16n0656_005:0048a21_1": "往詣佛樹現身色相，諸漏已盡，不為塵垢之所染污，諸佛如來之所常行四非常法，是謂為行。",
    "T16n0656_005:0048a23_2": "云何為本？",
    "T16n0656_005:0048a23_3": "菩薩摩訶薩自念：『我今弘誓已備，當使眾生備此弘誓。』",
    "T16n0656_005:0048a24_4": "是謂為本。",
    "T16n0656_005:0048a25_5": "善男子、善女人具此三行者，便能具足得至道場。",
    "T16n0656_005:0048a26_6": "「復次，善男子、善女人！",
    "T16n0656_005:0048a26_7": "復當具三禪得至道場。",
    "T16n0656_005:0048a27_8": "云何為三？",
    "T16n0656_005:0048a27_9": "一者、空空；二者、空想；三者、空識。",
    "T16n0656_005:0048a28_10": "若具此三空者，便能具足得至道場。",
    "T16n0656_005:0048a29_11": "云何為空空？",
    "T16n0656_005:0048a29_12": "所謂空者，觀內法空外法空，觀一世界、二世界，乃至無數阿僧祇世界，是謂為空法。",
    "T16n0656_005:0048b02_13": "云何為空想？",
    "T16n0656_005:0048b02_14": "便入定意盡觀世界，亦不生念有空無空、有我無我，是謂為空想。",
    "T16n0656_005:0048b04_15": "何謂空識？",
    "T16n0656_005:0048b04_16": "入定意時，復作是觀：『吾今以眾生念更無他想，當淨眾生如我無異。",
    "T16n0656_005:0048b06_17": "然此眾生有無量識，吾今當以何識化彼眾識？",
    "T16n0656_005:0048b07_18": "吾今當以空識令此世界皆悉如空，令彼眾生分別識著。』",
    "T16n0656_005:0048b08_19": "是謂善男子、善女人於九地中具此三禪。",
    "T16n0656_005:0048b09_20": "「復有三法所可修行。",
    "T16n0656_005:0048b09_21": "云何為三？",
    "T16n0656_005:0048b10_22": "一者、分別世界；二者、分別眾生界；三者、分別第一義。",
    "T16n0656_005:0048b11_23": "若修此三法者，便能進趣道場而無所畏。",
    "T16n0656_005:0048b12_24": "云何分別世界？",
    "T16n0656_005:0048b12_25": "盡能遍觀一切諸界，有清淨者不清淨者，皆悉了知亦無錯謬，隨意選擇修治佛土，是謂世界。",
    "T16n0656_005:0048b14_26": "云何眾生界？",
    "T16n0656_005:0048b15_27": "復當遍觀一切眾生，常以權便而教化之，不捨弘誓曠大之心，經歷劫數不以為難。",
    "T16n0656_005:0048b17_28": "是謂善男子、善女人成就眾生界。",
    "T16n0656_005:0048b17_29": "云何成就第一義？",
    "T16n0656_005:0048b18_30": "一一分別眾生義趣悉歸於空，無我人壽命亦無一二，至一切法亦復如是，是謂分別第一義也。",
    "T16n0656_005:0048b20_31": "若善男子、善女人成就三法者，便能具足進趣道場。",
    "T16n0656_005:0048b21_32": "「復有三神足法。",
    "T16n0656_005:0048b22_33": "云何為三？",
    "T16n0656_005:0048b22_34": "一者、神足知過去法；二者、神足知未來法；三者、神足知現在法。",
    "T16n0656_005:0048b23_35": "若善男子、善女人具此三法者，便能具足得至道場。",
    "T16n0656_005:0048b25_0": "云何神足知過去法？",
    "T16n0656_005:0048b25_1": "於是九地善男子、善女人，知過去法如虛空想，分別過去眾生，有欲怒癡染污心者、無欲怒癡不染污心者，一一分別而無所著，是謂神足知過去法。",
    "T16n0656_005:0048b28_2": "云何神足知未來法？",
    "T16n0656_005:0048b29_3": "於是九地善男子、善女人，知未來受形眾生，有欲怒癡染污心者、無欲怒癡不染污心者，一一分別而無所著，是謂神足知未來法。",
    "T16n0656_005:0048c02_4": "復次，九地善男子、善女人、知現在一切眾生、有欲怒癡染污心者、無欲怒癡不染污心者，一一分別而無所著，是謂神足知現在法。",
    "T16n0656_005:0048c05_5": "是謂九地成就三法進趣道場。",
    "T16n0656_005:0048c05_6": "「復次，九地善男子、善女人復有三法得至道場。",
    "T16n0656_005:0048c06_7": "云何為三？",
    "T16n0656_005:0048c07_8": "一者、身淨；二者、口淨；三者、意淨。",
    "T16n0656_005:0048c07_9": "具此三法得至道場。",
    "T16n0656_005:0048c08_10": "云何身淨？",
    "T16n0656_005:0048c08_11": "身已越過無量德行，本行已滅更不造身行，身身通達無所罣礙，是謂九地菩薩身淨。",
    "T16n0656_005:0048c10_12": "云何口淨？",
    "T16n0656_005:0048c10_13": "出無量教。",
    "T16n0656_005:0048c11_14": "未曾虧損甚深妙藏，是謂口淨。",
    "T16n0656_005:0048c11_15": "云何意淨？",
    "T16n0656_005:0048c12_16": "除去染著不受塵垢，是謂意淨。」",
    "T16n0656_005:0048c12_17": "爾時，月光照菩薩便說斯偈：「身淨無瑕穢，　　內外無所染，　德高無等侶，　　永滅欲怒名。",
    "T16n0656_005:0048c16_0": "　口淨演諸教，　　不漏諸過失，　乃至取滅度，　　口教無有窮。",
    "T16n0656_005:0048c18_0": "　意淨除貪著，　　慈愍無增減，　受生無量中，　　覺寤不寤者。",
    "T16n0656_005:0048c20_0": "　九地過法界，　　非有亦不無，　此等善男子，　　已入如來境。",
    "T16n0656_005:0048c22_0": "　我本無量世，　　勤學追師侶，　由未履此行，　　況餘墜落者？",
    "T16n0656_005:0048c24_0": "　守行無所著，　　積一得作佛，　行過出三界，　　人中師子吼。",
    "T16n0656_005:0048c26_0": "「是謂九地善男子、善女人成就三法。」",
    "T16n0656_005:0048c26_1": "◎菩薩瓔珞經卷第五"
}