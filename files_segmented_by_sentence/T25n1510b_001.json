{
    "T25n1510b_001:0766b02_0": "◎金剛般若波羅蜜經論卷上(亦名金剛能斷般若)無著菩薩造隋南天竺三藏法師達摩岌多譯　出生佛法無與等，　　顯了法界最第一；　金剛難壞句義聚，　　一切聖人不能入。",
    "T25n1510b_001:0766b09_0": "　此小金剛波羅蜜，　　以如是名顯勢力；　智者所說教及義，　　聞已轉為我等說。",
    "T25n1510b_001:0766b11_0": "　歸命彼類及此輩，　　皆以正心而頂禮；　我應精勤立彼義，　　解釋相續為自他。",
    "T25n1510b_001:0766b13_0": "論曰：成立七種義句已，此般若波羅蜜即得成立。",
    "T25n1510b_001:0766b14_1": "七義句者，一種性不斷，二發起行相，三行所住處，四對治，五不失，六地，七立名。",
    "T25n1510b_001:0766b16_2": "此等七義，於般若波羅蜜經中成立，故名義句。",
    "T25n1510b_001:0766b17_3": "於中，前六義句顯示菩薩所作究竟，第七義句顯示成立此法門故，應如是知。",
    "T25n1510b_001:0766b19_4": "此般若波羅蜜，為佛種不斷故，流行於世。",
    "T25n1510b_001:0766b20_5": "為顯此當得佛種不斷義故，上座須菩提最初經云：「白佛言：『希有，世尊！",
    "T25n1510b_001:0766b21_6": "如來、應供、正遍知，善護念諸菩薩，善付囑諸菩薩。』」",
    "T25n1510b_001:0766b23_0": "如是等。",
    "T25n1510b_001:0766b24_0": "二發起行相者，如經「云何菩薩大乘中，發阿耨多羅三藐三菩提心」如是等。",
    "T25n1510b_001:0766b26_0": "三行所住處者，謂彼發起行相所住處也。",
    "T25n1510b_001:0766b27_0": "此復有十八種應知：一、發心。",
    "T25n1510b_001:0766b28_1": "經言「諸菩薩生如是心，所有一切眾生」如是等。",
    "T25n1510b_001:0766b29_2": "二、波羅蜜相應行。",
    "T25n1510b_001:0766b29_3": "經言「不住於事，行於布施」如是等。",
    "T25n1510b_001:0766c01_4": "三、欲得色身。",
    "T25n1510b_001:0766c01_5": "經言「須菩提！",
    "T25n1510b_001:0766c02_6": "於意云何？",
    "T25n1510b_001:0766c02_7": "可以相成就見如來不」如是等。",
    "T25n1510b_001:0766c03_8": "四、欲得法身。",
    "T25n1510b_001:0766c03_9": "經言「須菩提白佛言：『世尊！",
    "T25n1510b_001:0766c04_10": "頗有眾生於未來世』」如是等。",
    "T25n1510b_001:0766c04_11": "五、於修道得勝中無慢。",
    "T25n1510b_001:0766c05_12": "經言「須陀洹能作是念」如是等。",
    "T25n1510b_001:0766c06_13": "六、不離佛出時。",
    "T25n1510b_001:0766c06_14": "經言「於意云何？",
    "T25n1510b_001:0766c06_15": "如來昔在然燈佛所」如是等。",
    "T25n1510b_001:0766c07_16": "七、願淨佛土。",
    "T25n1510b_001:0766c07_17": "經言「須菩提！",
    "T25n1510b_001:0766c08_18": "若菩薩作是言：『我莊嚴佛國土。』」",
    "T25n1510b_001:0766c08_19": "如是等。",
    "T25n1510b_001:0766c09_20": "八、成熟眾生。",
    "T25n1510b_001:0766c09_21": "經言「須菩提！",
    "T25n1510b_001:0766c09_22": "譬如有人，身如須彌山王」如是等。",
    "T25n1510b_001:0766c10_23": "九、遠離隨順外論散亂。",
    "T25n1510b_001:0766c11_24": "經言「須菩提！",
    "T25n1510b_001:0766c11_25": "於意云何？",
    "T25n1510b_001:0766c11_26": "如恒河中所有沙數」如是等。",
    "T25n1510b_001:0766c12_27": "十、色及眾生身摶取中觀破相應行。",
    "T25n1510b_001:0766c13_28": "經言「須菩提！",
    "T25n1510b_001:0766c13_29": "於意云何？",
    "T25n1510b_001:0766c13_30": "三千大千世界所有微塵」如是等。",
    "T25n1510b_001:0766c14_31": "十一、供養給侍如來。",
    "T25n1510b_001:0766c15_32": "經言「須菩提！",
    "T25n1510b_001:0766c15_33": "於意云何？",
    "T25n1510b_001:0766c15_34": "可以三十二大人相見如來不」如是等。",
    "T25n1510b_001:0766c16_35": "十二、遠離利養及疲乏、熱惱故不起精進及退失等。",
    "T25n1510b_001:0766c17_36": "經言「須菩提！",
    "T25n1510b_001:0766c18_37": "若善男子、善女人，以恒河沙等身」如是等。",
    "T25n1510b_001:0766c19_38": "十三、忍苦。",
    "T25n1510b_001:0766c19_39": "經言「如來說忍波羅蜜」如是等。",
    "T25n1510b_001:0766c20_40": "十四、離寂靜味。",
    "T25n1510b_001:0766c20_41": "經言「須菩提！",
    "T25n1510b_001:0766c20_42": "若善男子、善女人，能於此法門受持、讀誦、修行」如是等。",
    "T25n1510b_001:0766c22_43": "十五、於證道時遠離喜動。",
    "T25n1510b_001:0766c22_44": "經言「世尊！",
    "T25n1510b_001:0766c23_0": "云何菩薩發阿耨多羅三藐三菩提心」如是等。",
    "T25n1510b_001:0766c24_1": "十六、求教授。",
    "T25n1510b_001:0766c24_2": "經言「於意云何？",
    "T25n1510b_001:0766c24_3": "如來於然燈佛所，有法得阿耨多羅三藐三菩提」如是等。",
    "T25n1510b_001:0766c26_4": "十七、證道。",
    "T25n1510b_001:0766c26_5": "經言「譬如有人，其身妙大」如是等。",
    "T25n1510b_001:0766c27_6": "十八、上求佛地。",
    "T25n1510b_001:0766c27_7": "經言「須菩提！",
    "T25n1510b_001:0766c27_8": "若菩薩作是言：『我莊嚴佛國土。』",
    "T25n1510b_001:0766c28_9": "是不名菩薩」如是等。",
    "T25n1510b_001:0766c29_0": "彼住處等，略為八種亦得滿足：一、攝住處，二、波羅蜜淨住處，三、欲住處，四、離障礙住處，五、淨心住處，六、究竟住處，七、廣大住處，八、甚深住處。",
    "T25n1510b_001:0767a03_1": "於中，攝住處者，謂發心。",
    "T25n1510b_001:0767a03_2": "波羅蜜淨住處者，謂波羅蜜相應行。",
    "T25n1510b_001:0767a04_3": "欲住處者，謂欲得色身、法身。",
    "T25n1510b_001:0767a05_4": "離障礙住處者，謂餘十二種。",
    "T25n1510b_001:0767a06_5": "淨心住處者，謂證道。",
    "T25n1510b_001:0767a06_6": "究竟住處者，謂上求佛地。",
    "T25n1510b_001:0767a07_7": "廣大及甚深住處者，通一切住處。",
    "T25n1510b_001:0767a08_8": "於初住處中，若說「菩薩應生如是心：『所有眾生』」如是等，此為廣大。",
    "T25n1510b_001:0767a09_9": "又復說言「若菩薩有眾生相」如是等，此為甚深。",
    "T25n1510b_001:0767a10_10": "於第二住處中，若說「菩薩不住於事，行於布施」如是等，此為甚深。",
    "T25n1510b_001:0767a12_11": "若復說言「彼所有福聚，不可思量」如是等，此為廣大。",
    "T25n1510b_001:0767a13_12": "如是於餘住處中，廣大、甚深等隨所相應應知。",
    "T25n1510b_001:0767a14_13": "已說住處。",
    "T25n1510b_001:0767a15_0": "四、對治者，彼如是相應行相行諸住處時，有二種對治應知：一、邪行，二、共見正行。",
    "T25n1510b_001:0767a16_1": "此中，見者，謂分別也。",
    "T25n1510b_001:0767a17_2": "於初住處中，若說「菩薩應生如是心：『所有眾生』」等，此是邪行對治——生如是心，是菩薩邪行。",
    "T25n1510b_001:0767a19_3": "若復說言「若菩薩有眾生想」等，此為共見正行對治。",
    "T25n1510b_001:0767a20_4": "此分別執，菩薩亦應斷，謂「我應滅度眾生」故。",
    "T25n1510b_001:0767a21_5": "於第二住處中，若說「應行布施」，此為邪行對治，非於布施是菩薩邪行。",
    "T25n1510b_001:0767a23_6": "若復說言「住於事」等，此是共見正行對治。",
    "T25n1510b_001:0767a24_7": "此分別執，菩薩亦應斷，謂「應行布施」故。",
    "T25n1510b_001:0767a26_0": "五、不失者，謂離二邊。",
    "T25n1510b_001:0767a26_1": "云何二邊？",
    "T25n1510b_001:0767a26_2": "謂增益邊、損減邊。",
    "T25n1510b_001:0767a27_3": "若於如言辭法中，分別執有自性，是增益邊；若於法無我事中而執為無，是損減邊。",
    "T25n1510b_001:0767a29_4": "於中，若說言「世尊！",
    "T25n1510b_001:0767a29_5": "若福聚，非聚」，此遮增益邊，以無彼福聚分別自性故。",
    "T25n1510b_001:0767b01_6": "若復說言「是故如來說福聚」，此遮損減邊，彼不如言辭有自性，而有可說事，以如來說福聚故，此得顯示如是。",
    "T25n1510b_001:0767b04_7": "「須菩提！",
    "T25n1510b_001:0767b04_8": "佛法、佛法者，如來說非佛法」者，此遮增益邊。",
    "T25n1510b_001:0767b05_9": "「是名佛法」者，此遮損減邊。",
    "T25n1510b_001:0767b06_10": "於中，「如來說非佛法」者，顯示不失義。",
    "T25n1510b_001:0767b07_11": "「是名佛法」者，顯示相應義。",
    "T25n1510b_001:0767b07_12": "何者是相應？",
    "T25n1510b_001:0767b08_13": "若佛法如說有自性者，則如來不說佛法，以雖不說亦自知故，是故無有自性；為世諦故，如來說名佛法。",
    "T25n1510b_001:0767b10_14": "如是，於一切處顯示不共及相應義應知。",
    "T25n1510b_001:0767b11_15": "復次，佛法者，攝波羅蜜事及念處等菩提分應知。",
    "T25n1510b_001:0767b12_16": "菩薩離此二邊故，於彼對治不復更失，故名不失。",
    "T25n1510b_001:0767b15_0": "六、地者，此地有三種，謂信行地、淨心地、如來地。",
    "T25n1510b_001:0767b16_1": "於中，前十六處顯示信行地，證道住處是淨心地，後上求佛地。",
    "T25n1510b_001:0767b18_0": "七、立名，名「金剛能斷」者，此名有二義相應知，如說入正見行、入邪見行故。",
    "T25n1510b_001:0767b19_1": "金剛者，細、牢故。",
    "T25n1510b_001:0767b20_2": "細者，智因故。",
    "T25n1510b_001:0767b20_3": "牢者，不可壞故。",
    "T25n1510b_001:0767b20_4": "能斷者，般若波羅蜜中，聞思修所斷，如金剛斷處而斷故，是名金剛能斷。",
    "T25n1510b_001:0767b22_5": "又如畫金剛形，初、後闊，中則狹。",
    "T25n1510b_001:0767b23_6": "如是，般若波羅蜜中，狹者謂淨心地，初、後闊者謂信行地、如來地。",
    "T25n1510b_001:0767b24_7": "此顯示不共義也。",
    "T25n1510b_001:0767b25_8": "彼五種義句，上上依止應知，彼等皆依止地故說。",
    "T25n1510b_001:0767b27_0": "經曰：如是我聞：一時，婆伽婆在舍婆提城祇樹給孤獨園，與大比丘眾千二百五十人俱。",
    "T25n1510b_001:0767b29_1": "爾時，世尊食時，著衣持鉢，入舍婆提大城乞食。",
    "T25n1510b_001:0767c01_2": "於其城中，次第乞食已，還至本處。",
    "T25n1510b_001:0767c02_3": "飯食訖，收衣鉢，洗足已，如常敷坐，結跏趺坐，端身而住，正念不動。",
    "T25n1510b_001:0767c03_4": "爾時，諸比丘來詣佛所，到已，頂禮佛足，右繞三匝，退坐一面。",
    "T25n1510b_001:0767c05_5": "爾時，慧命須菩提在大眾中即從坐起，偏袒右肩，右膝著地，向佛合掌，恭敬而立，白佛言：「希有，世尊！",
    "T25n1510b_001:0767c07_6": "如來、應供、正遍知，善護念諸菩薩，善付囑諸菩薩。」",
    "T25n1510b_001:0767c09_0": "論曰：修多羅身相續，此義句今當說。",
    "T25n1510b_001:0767c09_1": "世尊何故以寂靜者威儀而坐也？",
    "T25n1510b_001:0767c10_2": "顯示唯寂靜者於法能覺、能說故。",
    "T25n1510b_001:0767c11_3": "經言「善攝第一菩薩摩訶薩」者，謂已熟菩薩於佛證正覺轉法輪時，以五種義中菩薩法而建立故。",
    "T25n1510b_001:0767c13_4": "諸菩薩有七種大故，此大眾生名摩訶薩埵。",
    "T25n1510b_001:0767c14_5": "何者七種大？",
    "T25n1510b_001:0767c15_6": "一、法大，二、心大，三、信解大，四、淨心大，五、資糧大，六、時大，七、果報大，如《菩薩地持》中說。",
    "T25n1510b_001:0767c17_7": "於諸菩薩所，何者善攝？",
    "T25n1510b_001:0767c17_8": "何者第一也？",
    "T25n1510b_001:0767c18_9": "利樂相應為善攝第一，有六種應知：一、時，二、差別，三、高大，四、牢固，五、普遍，六、異相。",
    "T25n1510b_001:0767c20_10": "何者時？",
    "T25n1510b_001:0767c20_11": "現見法及未來故，彼菩薩善攝中，樂者是現見法，利者是未來世。",
    "T25n1510b_001:0767c21_12": "何者差別？",
    "T25n1510b_001:0767c22_13": "於世間三摩鉢帝及出世聖者聲聞、獨覺等善攝中差別故。",
    "T25n1510b_001:0767c23_14": "何者高大？",
    "T25n1510b_001:0767c23_15": "此善攝無有上故。",
    "T25n1510b_001:0767c24_16": "何者牢固？",
    "T25n1510b_001:0767c24_17": "謂畢竟故。",
    "T25n1510b_001:0767c24_18": "何者普遍？",
    "T25n1510b_001:0767c24_19": "自然於自他身善攝。",
    "T25n1510b_001:0767c25_20": "何者異相？",
    "T25n1510b_001:0767c25_21": "於未淨菩薩善攝中勝上故。",
    "T25n1510b_001:0767c26_22": "經言「第一付囑」者，彼已得善攝菩薩等，於佛般涅槃時，亦以彼五義如是建立故。",
    "T25n1510b_001:0767c28_23": "何者第一付囑？",
    "T25n1510b_001:0767c28_24": "有六種因緣：一、入處，二、法爾得，三、轉教，四、不失，五、悲，六、尊重。",
    "T25n1510b_001:0768a01_25": "何者入處？",
    "T25n1510b_001:0768a01_26": "於善友所，善付囑故。",
    "T25n1510b_001:0768a01_27": "何者法爾？",
    "T25n1510b_001:0768a02_28": "彼已得善攝菩薩，於他所法爾善攝。",
    "T25n1510b_001:0768a02_29": "何者轉教？",
    "T25n1510b_001:0768a03_30": "「汝等於餘菩薩應當善攝」，是名轉教。",
    "T25n1510b_001:0768a04_0": "此等三種，如其次第，即是不失及悲、尊重等應知。",
    "T25n1510b_001:0768a05_1": "此善攝、付囑二種，顯示種性不斷。",
    "T25n1510b_001:0768a06_0": "經曰：「世尊！",
    "T25n1510b_001:0768a06_1": "云何菩薩大乘中，發阿耨多羅三藐三菩提心？",
    "T25n1510b_001:0768a07_2": "應云何住？",
    "T25n1510b_001:0768a07_3": "云何修行？",
    "T25n1510b_001:0768a07_4": "云何降伏其心？」",
    "T25n1510b_001:0768a09_0": "爾時佛告須菩提：「善哉，善哉！",
    "T25n1510b_001:0768a09_1": "須菩提！",
    "T25n1510b_001:0768a09_2": "如汝所說：『如來善護念諸菩薩，善付囑諸菩薩。』",
    "T25n1510b_001:0768a11_0": "汝今諦聽，當為汝說。",
    "T25n1510b_001:0768a11_1": "如菩薩大乘中，發阿耨多羅三藐三菩提心，應如是住，如是修行，如是降伏其心。」",
    "T25n1510b_001:0768a13_2": "須菩提白佛言：「世尊！",
    "T25n1510b_001:0768a13_3": "如是。",
    "T25n1510b_001:0768a14_4": "願樂欲聞。」",
    "T25n1510b_001:0768a15_0": "論曰：此下第二發起行相。",
    "T25n1510b_001:0768a15_1": "何故上座須菩提問也？",
    "T25n1510b_001:0768a16_2": "有六因緣：一、為斷疑故，二、為起信解故，三、為入甚深義故，四、為不退轉故，五、為生喜故，六、為正法久住故。",
    "T25n1510b_001:0768a18_3": "亦即是般若波羅蜜令佛種不斷。",
    "T25n1510b_001:0768a19_4": "云何以此令佛種不斷也？",
    "T25n1510b_001:0768a20_5": "若有疑者，得斷故；有樂福德而心未成熟諸菩薩等，聞多福德，於般若波羅蜜起信解故；已成熟心者，入甚深義故；已得不輕賤者，由貪受持修行，有多功德不復退轉故；已得順攝及淨心者，於法自入及見生歡喜故；能令未來世大乘教久住故者。",
    "T25n1510b_001:0768a26_6": "若略說：疑者令見故，樂福德及已成熟諸菩薩等攝受故，已得不輕賤者令精勤心故，已得淨心者令歡喜故。",
    "T25n1510b_001:0768a28_7": "經言「應云何住」者，謂欲願故；「應修行」者，謂相應三摩鉢帝故；「應降伏心」者，謂折伏散亂故。",
    "T25n1510b_001:0768b01_8": "於中，欲者，正求也；願者，為所求故作心思念也。",
    "T25n1510b_001:0768b02_9": "相應三摩鉢帝者，無分別三摩提也。",
    "T25n1510b_001:0768b03_10": "折伏散亂者，若彼三摩鉢帝心散，制令還住也。",
    "T25n1510b_001:0768b04_11": "第一者顯示攝道，第二者顯示成就道，第三者顯示不失道。",
    "T25n1510b_001:0768b06_12": "何故唯問發行菩薩乘？",
    "T25n1510b_001:0768b06_13": "為三種菩提差別故。",
    "T25n1510b_001:0768b07_14": "以善問故，於上座須菩提所應稱：「善哉！」",
    "T25n1510b_001:0768b09_0": "經曰：佛告須菩提：「諸菩薩生如是心：『所有一切眾生，眾生所攝，若卵生、若胎生、若濕生、若化生，若有色、若無色，若有想、若無想、若非有想非無想，所有眾生界眾生所攝，我皆令入無餘涅槃而滅度之。』",
    "T25n1510b_001:0768b13_1": "如是滅度無量無邊眾生，實無眾生得滅度者。",
    "T25n1510b_001:0768b14_2": "何以故？",
    "T25n1510b_001:0768b15_0": "須菩提！",
    "T25n1510b_001:0768b15_1": "若菩薩有眾生相，即非菩薩。",
    "T25n1510b_001:0768b15_2": "何以故非？",
    "T25n1510b_001:0768b16_3": "須菩提！",
    "T25n1510b_001:0768b16_4": "若菩薩起眾生相、人相、壽者相，則不名菩薩。」",
    "T25n1510b_001:0768b18_0": "論曰：自下第三行所住處，訖盡經末，有十八門，具如前說。",
    "T25n1510b_001:0768b19_1": "此中第一初明發心。",
    "T25n1510b_001:0768b19_2": "經言「所有眾生、眾生所攝」者，總相說也，卵生等者，差別說也。",
    "T25n1510b_001:0768b21_3": "又，受生、依止、境界所攝差別應知：卵生乃至化生者，受生別也；若有色、若無色者，依止別也；若有想、若無想、若非有想非無想者，境界所攝別故。",
    "T25n1510b_001:0768b24_4": "所有眾生界眾生所攝者，謂上種種想住眾生界，佛施設說也。",
    "T25n1510b_001:0768b26_5": "「我皆令入無餘涅槃」者，何故願此不可得義？",
    "T25n1510b_001:0768b27_6": "生所攝故無過，以皆是生故。",
    "T25n1510b_001:0768b28_0": "如所說，卵生等生並入願數故，彼卵生、濕生、無想及非有想非無想等則不能。",
    "T25n1510b_001:0768b29_1": "云何能令一切眾生入涅槃也？",
    "T25n1510b_001:0768c01_2": "有三因緣故：一、難處生者得時故，二、非難處生未成熟者成熟之故，三、已成熟者解脫之故。",
    "T25n1510b_001:0768c03_3": "何故說無餘涅槃界，不直說涅槃？",
    "T25n1510b_001:0768c04_4": "若如是，便與世尊所說初禪等方便涅槃不別故。",
    "T25n1510b_001:0768c05_5": "彼自以丈夫力故，無佛亦得，但非究竟。",
    "T25n1510b_001:0768c06_6": "何故不說有餘涅槃界？",
    "T25n1510b_001:0768c07_7": "彼共果故，自以宿業，又值佛說，而得果故。",
    "T25n1510b_001:0768c08_8": "又非一向身苦有餘故。",
    "T25n1510b_001:0768c08_9": "如是涅槃及有餘涅槃等，丈夫力果故、共果故、非究竟果故、非一向果故，是故說無餘。",
    "T25n1510b_001:0768c11_10": "「如是無量眾生入涅槃已」者，顯示卵生等生一一無量故。",
    "T25n1510b_001:0768c12_11": "「無有眾生得涅槃」者，此何義？",
    "T25n1510b_001:0768c13_12": "如菩薩自得涅槃，無別眾生。",
    "T25n1510b_001:0768c13_13": "何以故？",
    "T25n1510b_001:0768c14_14": "若菩薩有眾生相，即非菩薩者。",
    "T25n1510b_001:0768c14_15": "此何義？",
    "T25n1510b_001:0768c15_0": "若菩薩於眾生所他想轉，非自體想，不名菩薩故。",
    "T25n1510b_001:0768c16_1": "何以故？",
    "T25n1510b_001:0768c16_2": "若菩薩起眾生想、人想、壽者想，則不名菩薩者。",
    "T25n1510b_001:0768c17_3": "此何義？",
    "T25n1510b_001:0768c17_4": "若以煩惱，取眾生、命、人想轉，彼則有我想，及於眾生中有眾生想轉。",
    "T25n1510b_001:0768c19_5": "菩薩於彼不轉已，斷我見故，得自行(行者謂五陰行)平等相故，信解自他平等。",
    "T25n1510b_001:0768c20_6": "彼菩薩非眾生、命、人、取見者，此是其義。",
    "T25n1510b_001:0768c21_7": "復次，經言「諸菩薩生如是心」等者，顯示菩薩應如是住中欲願也。",
    "T25n1510b_001:0768c23_8": "若菩薩有眾生想，即非菩薩者，顯示應如是修行中相應三摩鉢帝時也。",
    "T25n1510b_001:0768c25_9": "若菩薩起眾生相、人相、壽者相，則不名菩薩者，顯示應如是降伏心中攝散時也。",
    "T25n1510b_001:0768c27_10": "如菩薩相應三摩鉢帝散時，眾生想亦不轉，如彼爾焰相住故。",
    "T25n1510b_001:0768c28_11": "是故，無有眾生得涅槃者，此得成就彼欲願者攝諸住處為最勝，彼相應行相行餘住處時，依止欲願決定得故。",
    "T25n1510b_001:0769a02_12": "此欲願義，不復重釋。",
    "T25n1510b_001:0769a03_0": "經曰：「復次，須菩提！",
    "T25n1510b_001:0769a03_1": "不住於事行於布施，無所住行於布施，不住色布施，不住聲、香、味、觸、法布施。",
    "T25n1510b_001:0769a05_2": "須菩提！",
    "T25n1510b_001:0769a05_3": "菩薩應如是布施，不住於相想。",
    "T25n1510b_001:0769a06_4": "何以故？",
    "T25n1510b_001:0769a06_5": "若菩薩不住相布施，其福德聚不可思量。",
    "T25n1510b_001:0769a07_6": "須菩提！",
    "T25n1510b_001:0769a07_7": "於汝意云何？",
    "T25n1510b_001:0769a07_8": "東方虛空可思量不？」",
    "T25n1510b_001:0769a08_9": "須菩提言：「不也。",
    "T25n1510b_001:0769a08_10": "世尊！」",
    "T25n1510b_001:0769a08_11": "佛言：「如是。",
    "T25n1510b_001:0769a09_12": "須菩提！",
    "T25n1510b_001:0769a09_13": "南、西、北方，四維上下虛空可思量不？」",
    "T25n1510b_001:0769a10_14": "須菩提言：「不也。",
    "T25n1510b_001:0769a10_15": "世尊！」",
    "T25n1510b_001:0769a10_16": "佛言：「如是，如是。",
    "T25n1510b_001:0769a11_17": "須菩提！",
    "T25n1510b_001:0769a11_18": "菩薩無住相布施，福德聚亦復如是不可思量。」",
    "T25n1510b_001:0769a12_19": "佛復告須菩提：「菩薩但應如是行於布施。」",
    "T25n1510b_001:0769a14_0": "論曰：此下第二波羅蜜相應行。",
    "T25n1510b_001:0769a14_1": "自此後，餘住處中，有五種隨所相應而解釋應知：一、依義，二、說相，三、攝持，四、安立，五、顯現。",
    "T25n1510b_001:0769a16_2": "住處對治為依義；即彼住處為說相；欲願為攝持；住處第一義為安立；相應三摩提及攝散心為顯現。",
    "T25n1510b_001:0769a19_3": "於波羅蜜淨住處中，經言「菩薩不住於事，行於布施」，此為依義，顯示對治住著故。",
    "T25n1510b_001:0769a21_4": "經言「應行施」者，此為說相，六波羅蜜，六攝一切檀那體性故。",
    "T25n1510b_001:0769a22_5": "檀那有三種：一資生施者，謂檀那波羅蜜；二無畏施者，謂尸羅波羅蜜、羼提波羅蜜；三法施者，謂毘梨耶波羅蜜、禪那波羅蜜、般若波羅蜜等。",
    "T25n1510b_001:0769a26_6": "若無精進，於受法人所為說法時，疲倦故不能說法。",
    "T25n1510b_001:0769a27_7": "若無禪定，則貪於信敬供養，及不能忍寒熱逼惱故，染心說法。",
    "T25n1510b_001:0769a28_8": "若無智慧，便顛倒說法，多有過故。",
    "T25n1510b_001:0769a29_9": "不離此三得成法施。",
    "T25n1510b_001:0769b01_10": "彼諸波羅蜜有二種果，謂未來、現在。",
    "T25n1510b_001:0769b02_0": "未來果者，檀那波羅蜜得大福報；尸羅波羅蜜得自身具足，謂釋、梵等；羼提波羅蜜得大伴助、大眷屬；毘離耶波羅蜜得果報等不斷絕；禪那波羅蜜得生身不可損壞；般若波羅蜜得諸根猛利及多諸悅樂，於大人眾中得自在等。",
    "T25n1510b_001:0769b07_1": "現在果者，得一切信敬供養及現法涅槃等。",
    "T25n1510b_001:0769b08_2": "於中，若菩薩求未來果故行施，為住事行施，如所施物還得彼物果，是故經言「不住於事，行於布施」。",
    "T25n1510b_001:0769b10_3": "若求未來尸羅等果故行施，為有所住行施，是故經言「無所住，應行布施」。",
    "T25n1510b_001:0769b12_4": "尸羅等果有眾多，不可分別故，總名有所住。",
    "T25n1510b_001:0769b13_5": "若求現在果信敬、供養故行施，為住色、聲、香、味、觸行施，故經言「不住色」等。",
    "T25n1510b_001:0769b15_6": "若求現法涅槃故行施，為住法行施，故經言「不住於法，應行布施」。",
    "T25n1510b_001:0769b17_7": "又，經言「應行布施」者，即說攝持施之欲願故。",
    "T25n1510b_001:0769b18_8": "經言「不住行施」者，即此不住，為安立第一義故。",
    "T25n1510b_001:0769b19_9": "於中，以不住故，顯示如所有事第一義、不住物等是所有事。",
    "T25n1510b_001:0769b20_10": "經言「菩薩應如是行施，不住於相想」者，此為顯示，謂相應三昧及攝散心，於此二時不住相想。",
    "T25n1510b_001:0769b22_11": "如是建立不住已，或有菩薩貪福德故，於此不堪；為令堪故，世尊顯示不住行施福聚甚多猶如虛空，有三因緣：一遍一切處，謂於住、不住相中福生故；二寬廣高大殊勝故；三無盡究竟不窮故。",
    "T25n1510b_001:0769b28_0": "經曰：「須菩提！",
    "T25n1510b_001:0769b28_1": "於意云何？",
    "T25n1510b_001:0769b28_2": "可以相成就見如來不？」",
    "T25n1510b_001:0769b29_3": "須菩提言：「不也。",
    "T25n1510b_001:0769b29_4": "世尊！",
    "T25n1510b_001:0769b29_5": "不可以相成就得見如來。",
    "T25n1510b_001:0769c01_6": "何以故？",
    "T25n1510b_001:0769c01_7": "如來所說相，即非相。」",
    "T25n1510b_001:0769c01_8": "佛告須菩提：「凡所有相，皆是妄語。",
    "T25n1510b_001:0769c02_9": "若見諸相非相，則非妄語，如是諸相非相，則見如來。」",
    "T25n1510b_001:0769c04_0": "論曰：此下第三欲得色身住處。",
    "T25n1510b_001:0769c04_1": "經言「須菩提！",
    "T25n1510b_001:0769c05_2": "於意云何？",
    "T25n1510b_001:0769c05_3": "可以相成就見如來不」者，此為依義應知，顯示對治如來色身慢故。",
    "T25n1510b_001:0769c06_4": "經言「相成就」者，此為說相，顯示如來色身故。",
    "T25n1510b_001:0769c08_0": "上座須菩提言「不也」，為成滿此義故。",
    "T25n1510b_001:0769c08_1": "世尊說「須菩提！",
    "T25n1510b_001:0769c09_2": "凡所有相，皆是妄語」，即顯欲願。",
    "T25n1510b_001:0769c10_0": "於如是義中，應攝持故，及即是安立第一義。",
    "T25n1510b_001:0769c11_1": "於第一義中，相成就為虛妄，非相成就不虛妄。",
    "T25n1510b_001:0769c12_2": "經言「如是諸相非相，則見如來」者，此為顯現，謂相應三昧及攝亂心時，於彼相中非相見故。",
    "T25n1510b_001:0769c15_0": "經曰：須菩提白佛言：「世尊！",
    "T25n1510b_001:0769c15_1": "頗有眾生，於未來世末世得聞如是修多羅章句，生實相不？」",
    "T25n1510b_001:0769c17_2": "佛告須菩提：「莫作是說：『頗有眾生，於未來世末世得聞如是修多羅章句，生實相不？』」",
    "T25n1510b_001:0769c19_3": "佛復告須菩提：「有未來世末世，有菩薩摩訶薩，法欲滅時，有持戒、修福德、智慧者，於此修多羅章句能生信心，以此為實。」",
    "T25n1510b_001:0769c21_4": "佛復告須菩提：「當知彼菩薩摩訶薩，非於一佛二佛三四五佛所修行供養，非於一佛二佛三四五佛所而種善根。」",
    "T25n1510b_001:0769c24_5": "佛復告須菩提：「已於無量千萬諸佛所修行，供養無量百千萬諸佛所種諸善根，聞是修多羅，乃至一念能生淨信。",
    "T25n1510b_001:0769c27_6": "須菩提！",
    "T25n1510b_001:0769c27_7": "如來悉知是諸眾生，如來悉見是諸眾生。",
    "T25n1510b_001:0769c28_8": "須菩提！",
    "T25n1510b_001:0769c28_9": "是諸菩薩生如是無量福德聚，取如是無量福德。",
    "T25n1510b_001:0769c29_10": "何以故？",
    "T25n1510b_001:0770a01_11": "須菩提！",
    "T25n1510b_001:0770a01_12": "是諸菩薩無復我相、眾生相、人相、壽者相。",
    "T25n1510b_001:0770a02_13": "須菩提！",
    "T25n1510b_001:0770a02_14": "是諸菩薩無法相，亦非無法相，無相，亦非無相。",
    "T25n1510b_001:0770a03_15": "何以故？",
    "T25n1510b_001:0770a03_16": "須菩提！",
    "T25n1510b_001:0770a03_17": "是諸菩薩若取法相，則為著我、人、眾生、壽者。",
    "T25n1510b_001:0770a05_0": "須菩提！",
    "T25n1510b_001:0770a05_1": "若是菩薩有法相，即著我相、人相、眾生相、壽者相。",
    "T25n1510b_001:0770a06_2": "何以故？",
    "T25n1510b_001:0770a06_3": "須菩提！",
    "T25n1510b_001:0770a06_4": "不應取法，非不取法。",
    "T25n1510b_001:0770a07_5": "以是義故，如來常說栰喻法門，是法應捨，何況非法。」",
    "T25n1510b_001:0770a09_0": "論曰：此下第四為欲得法身住處。",
    "T25n1510b_001:0770a09_1": "於中二種：一言說法身，二證得法身。",
    "T25n1510b_001:0770a10_2": "為欲得此言說法身故，經言「世尊！",
    "T25n1510b_001:0770a11_3": "頗有眾生，於未來世末世得聞如是修多羅章句」等。",
    "T25n1510b_001:0770a12_4": "於中，修多羅章句者，謂所有義應知。",
    "T25n1510b_001:0770a13_5": "何者為句？",
    "T25n1510b_001:0770a13_6": "如上所說七種義句。",
    "T25n1510b_001:0770a14_7": "於不顛倒義想，是謂實相應知；如言執義，彼非實相。",
    "T25n1510b_001:0770a15_8": "上座須菩提作是念「於未來世，無有生實相」者，為遮此故，世尊言「有正法欲滅時」者，謂修行漸滅時應知。",
    "T25n1510b_001:0770a18_9": "次後，世尊為如是義，顯示五種：一、顯示修行，二、顯示集因，三、顯示善友攝受，四、顯示攝福德相應，五、顯示實相中當得實想。",
    "T25n1510b_001:0770a21_10": "故經言「有持戒、修福德、智慧者」，此增上戒等三學，顯示修行功德。",
    "T25n1510b_001:0770a22_11": "少欲等功德為初，乃至三摩提等。",
    "T25n1510b_001:0770a23_12": "經言「已得供養無量百千諸佛，乃至一心淨信」等，此顯示集因。",
    "T25n1510b_001:0770a24_13": "一心淨信尚得如是，何況生實想也。",
    "T25n1510b_001:0770a25_14": "經言「如來悉知、悉見是諸眾生」者，此顯示善友所攝。",
    "T25n1510b_001:0770a27_15": "知者，知名身。",
    "T25n1510b_001:0770a27_16": "見者，見色身。",
    "T25n1510b_001:0770a27_17": "謂一切行、住所作中，知其心，見其依止故。",
    "T25n1510b_001:0770a28_18": "經言「生取無量福聚」者，此顯示攝福德。",
    "T25n1510b_001:0770a29_19": "生者，福正起時故。",
    "T25n1510b_001:0770b01_20": "取者，即彼滅時攝持種子故。",
    "T25n1510b_001:0770b01_21": "經言「是諸菩薩無復我相、眾生相」，乃至「若是菩薩有法想，即著我相、人相、眾生相、壽者相」者，此顯示實想，對治五種邪取故。",
    "T25n1510b_001:0770b04_22": "何者五邪取？",
    "T25n1510b_001:0770b05_0": "一、外道，二、內法凡夫及聲聞，三、增上慢菩薩，四、世間共想定，五、無想定。",
    "T25n1510b_001:0770b06_1": "第一者，我等想轉。",
    "T25n1510b_001:0770b07_2": "第二，法相轉。",
    "T25n1510b_001:0770b07_3": "第三者，無淨想轉，此猶有法取。",
    "T25n1510b_001:0770b08_4": "有法取者，謂取無法故。",
    "T25n1510b_001:0770b08_5": "第四者，有想轉。",
    "T25n1510b_001:0770b09_6": "第五者，無想轉。",
    "T25n1510b_001:0770b09_7": "是諸菩薩於彼皆不轉也，此中顯了有戒乃至當生無量福聚等。",
    "T25n1510b_001:0770b11_8": "經言「何以故」者，此言是中邪取，但法及非法想轉，非我等想，以我想及依止不轉故。",
    "T25n1510b_001:0770b13_9": "然於我想中隨眠不斷故，則為有我取，是故經言「是諸菩薩，若取法想，則為著我等取」、「若無法想轉，則為有我取」等。",
    "T25n1510b_001:0770b15_10": "此我等想轉中，餘義猶未說。",
    "T25n1510b_001:0770b16_11": "經言「若是菩薩有法相，即著我」等者，於中，取自體相續為我想，我所取為眾生想，謂我乃至壽住取為命想，展轉取餘趣取為人想應知。",
    "T25n1510b_001:0770b19_12": "於中，言當生實想者，此為依義應知，顯示對治不實想故。",
    "T25n1510b_001:0770b21_13": "言於此修多羅章句說中者，此為說相，顯示言說法身故，即彼當生實想。",
    "T25n1510b_001:0770b22_14": "中言當生者，是欲願攝持故。",
    "T25n1510b_001:0770b23_15": "是諸菩薩無復我想轉等者，是安立第一義。",
    "T25n1510b_001:0770b24_16": "「須菩提！",
    "T25n1510b_001:0770b24_17": "不應取法，非不取法」者，是顯了，謂相應三摩鉢帝及散心時，不應取法者，於法體及法無我竝不分別。",
    "T25n1510b_001:0770b27_18": "又，言說法身要義者，經言：「以是義故，如來常說栰喻法門，若解此者，法尚應捨，何況非法。」",
    "T25n1510b_001:0770b29_19": "故法尚應捨，實想生故。",
    "T25n1510b_001:0770b29_20": "何況非法者，理不應故。",
    "T25n1510b_001:0770c01_21": "略說顯示，菩薩欲得言說法身，不應作不實想故。",
    "T25n1510b_001:0770c03_0": "經曰：復次，佛告慧命須菩提：「須菩提！",
    "T25n1510b_001:0770c03_1": "於意云何？",
    "T25n1510b_001:0770c04_2": "如來得阿耨多羅三藐三菩提耶？",
    "T25n1510b_001:0770c05_0": "如來有所說法耶？」",
    "T25n1510b_001:0770c05_1": "須菩提言：「如我解佛所說義，無有定法如來得阿耨多羅三藐三菩提，亦無有定法如來可說。",
    "T25n1510b_001:0770c07_2": "何以故？",
    "T25n1510b_001:0770c07_3": "如來所說法，皆不可取，不可說，非法非非法。",
    "T25n1510b_001:0770c08_4": "何以故？",
    "T25n1510b_001:0770c09_5": "一切聖人皆以無為法得名。」",
    "T25n1510b_001:0770c10_0": "論曰：此下證得法身。",
    "T25n1510b_001:0770c10_1": "復有二種：一智相法身，二福相法身。",
    "T25n1510b_001:0770c11_2": "為欲得智相至得法身住處故，經言「須菩提！",
    "T25n1510b_001:0770c12_3": "於意云何？",
    "T25n1510b_001:0770c12_4": "如來得阿耨多羅三藐三菩提耶」，此為依義，顯示翻於正覺菩提取故，說法者正覺所攝故。",
    "T25n1510b_001:0770c14_5": "經言「有法可說阿耨多羅三藐三菩提」者，是為說相，顯示至得法身故。",
    "T25n1510b_001:0770c16_6": "「無有定法」者，上座須菩提道佛意故——世諦故，有菩提及得，是為欲願攝持，以方便故，二俱為有；若如世尊意說者，二俱無有。",
    "T25n1510b_001:0770c19_7": "為顯此故，經言「如我解世尊所說義」等。",
    "T25n1510b_001:0770c20_8": "又，經言「何以故？",
    "T25n1510b_001:0770c20_9": "如來所說法，不可取，不可說，非法非非法」者，是安立第一義。",
    "T25n1510b_001:0770c22_10": "由說法故、知得菩提故，於說法中安立第一義。",
    "T25n1510b_001:0770c23_11": "於中，不可取者，謂正聞時。",
    "T25n1510b_001:0770c24_0": "不可說者，謂演說時。",
    "T25n1510b_001:0770c24_1": "非法者，分別性。",
    "T25n1510b_001:0770c24_2": "非非法者，法無我故。",
    "T25n1510b_001:0770c25_3": "經言「何以故？",
    "T25n1510b_001:0770c25_4": "以無為故得名聖人」者，無為者，無分別義也，是故菩薩有學得名。",
    "T25n1510b_001:0770c27_5": "無起無作中，如來轉依，名為清淨，是故如來無學得名。",
    "T25n1510b_001:0770c28_6": "於中，初無為義者，三摩鉢帝相應，及折伏散亂時顯了故。",
    "T25n1510b_001:0770c29_7": "第二無為，唯第一義者，無上覺故。",
    "T25n1510b_001:0771a01_8": "自此已後一切住處中，皆顯以無為故，得名聖人應知。",
    "T25n1510b_001:0771a03_9": "前諸住處中未說無為得名，於此說阿耨多羅三藐三菩提中無為已竟。",
    "T25n1510b_001:0771a05_0": "經曰：「須菩提！",
    "T25n1510b_001:0771a05_1": "於意云何？",
    "T25n1510b_001:0771a05_2": "若滿三千大千世界七寶，以用布施。",
    "T25n1510b_001:0771a06_3": "須菩提！",
    "T25n1510b_001:0771a06_4": "於意云何？",
    "T25n1510b_001:0771a06_5": "是善男子、善女人，所得福德寧為多不？」",
    "T25n1510b_001:0771a07_6": "須菩提言：「甚多，婆伽婆！",
    "T25n1510b_001:0771a08_7": "甚多，修伽陀！",
    "T25n1510b_001:0771a08_8": "彼善男子、善女人，得福甚多。",
    "T25n1510b_001:0771a09_9": "何以故？",
    "T25n1510b_001:0771a09_10": "世尊！",
    "T25n1510b_001:0771a09_11": "是福德聚，即非福德聚，是故如來說福德聚。」",
    "T25n1510b_001:0771a10_12": "佛言：「須菩提！",
    "T25n1510b_001:0771a11_13": "若善男子、善女人，以滿三千大千世界七寶，持用布施。",
    "T25n1510b_001:0771a12_14": "若復於此經中，受持乃至四句偈等，為他人說，其福勝彼，無量不可數。",
    "T25n1510b_001:0771a14_15": "何以故？",
    "T25n1510b_001:0771a14_16": "須菩提！",
    "T25n1510b_001:0771a14_17": "一切諸佛阿耨多羅三藐三菩提法，皆從此經出。",
    "T25n1510b_001:0771a15_18": "一切諸佛如來，皆從此經生。",
    "T25n1510b_001:0771a16_19": "須菩提！",
    "T25n1510b_001:0771a16_20": "所謂佛法者，即非佛法，是名佛法。」",
    "T25n1510b_001:0771a18_0": "論曰：此下福相法身。",
    "T25n1510b_001:0771a18_1": "為欲得福相至得法身住處故，經言「於意云何？",
    "T25n1510b_001:0771a19_2": "若人滿三千大千世界七寶，以用布施」等。",
    "T25n1510b_001:0771a20_3": "云何顯示即彼所有言說法身，出生如來福相至得法身？",
    "T25n1510b_001:0771a22_0": "於彼乃至說一四句偈，生福甚多，況復如來所有福相至得法身。",
    "T25n1510b_001:0771a23_1": "以何因緣，於言說法身中如是說一四句偈能生多福？",
    "T25n1510b_001:0771a24_2": "為成就此義故，經言「何以故？",
    "T25n1510b_001:0771a25_3": "如來阿耨多羅三藐三菩提從此出」者。",
    "T25n1510b_001:0771a26_4": "於中，普集十法、行阿含故，諸佛世尊從此生者，世諦故言佛出生。",
    "T25n1510b_001:0771a28_0": "以有菩提故，即此二竝故，名為佛法。",
    "T25n1510b_001:0771a28_1": "以菩提及佛故，經言：「須菩提！",
    "T25n1510b_001:0771a29_2": "佛法者，即非佛法。」",
    "T25n1510b_001:0771b01_0": "復次，經言「其所生福，勝彼無量阿僧祇」者，此為依義，顯示對治福不生故。",
    "T25n1510b_001:0771b02_1": "於中，其福者，此為說相，顯示福相法身故。",
    "T25n1510b_001:0771b03_2": "勝彼者，顯示欲願攝持故。",
    "T25n1510b_001:0771b04_3": "經言「世尊！",
    "T25n1510b_001:0771b04_4": "是福聚，即非福聚，是故如來說福聚」，及言「須菩提！",
    "T25n1510b_001:0771b05_5": "佛法、佛法者，即非佛法，是名佛法」者，以此福聚及佛法，為攝取如來福相法身中安立第一義。",
    "T25n1510b_001:0771b08_6": "為隨順無為得名故，相應三摩鉢帝及折伏散亂不復顯了。",
    "T25n1510b_001:0771b09_7": "言「甚多，婆伽婆」、「甚多，修伽陀」二語者，顯示攝心、持心。",
    "T25n1510b_001:0771b10_8": "以攝自心，故言受持。",
    "T25n1510b_001:0771b11_9": "為他說者，解釋句味故。",
    "T25n1510b_001:0771b11_10": "無量者，過譬喻故。",
    "T25n1510b_001:0771b12_11": "阿僧祇者，顯多故。",
    "T25n1510b_001:0771b12_12": "已說欲住處竟。",
    "T25n1510b_001:0771b13_0": "金剛般若波羅蜜經論卷上"
}