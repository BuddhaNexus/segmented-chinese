{
    "T11n0316_040:0883c02_0": "佛說大乘菩薩藏正法經卷第四",
    "T11n0316_040:0883c03_0": "十",
    "T11n0316_040:0883c05_0": "西天譯經三藏銀青光祿大夫",
    "T11n0316_040:0883c06_0": "試光祿卿慈覺傳梵大師賜紫",
    "T11n0316_040:0883c07_0": "沙門臣法護等奉　詔譯",
    "T11n0316_040:0883c08_0": "勝慧波羅蜜多品第十一之八",
    "T11n0316_040:0883c09_0": "「復次舍利子！",
    "T11n0316_040:0883c09_1": "彼然燈如來、應、正等覺，於三世中普以慧眼悉能了知。",
    "T11n0316_040:0883c10_2": "時寶雲梵志如是知已，以金色髻布散於地，請佛、聲聞及餘比丘右旋履蹈。",
    "T11n0316_040:0883c12_3": "所以者何？",
    "T11n0316_040:0883c12_4": "佛告諸比丘：『寶雲梵志過無量阿僧祇劫當得作佛，號釋迦牟尼如來、應供、正遍知、明行足、善逝、世間解、無上士、調御丈夫、天人師、佛、世尊。』",
    "T11n0316_040:0883c15_5": "舍利子！",
    "T11n0316_040:0883c15_6": "時彼梵志聞佛記已，歡喜踊躍現大神通，於虛空中即時證得無量百千俱胝那庾多不可說三摩地門。",
    "T11n0316_040:0883c18_7": "以神通智力，超越東方殑伽沙世界，諸佛世尊咸與授記：『汝於未來世過無量阿僧祇劫當得作佛，號釋迦牟尼。』",
    "T11n0316_040:0883c20_8": "如是南西北方四維上下，諸佛世尊亦復如是。",
    "T11n0316_040:0883c21_9": "舍利子！",
    "T11n0316_040:0883c21_10": "是寶雲梵志復聞諸佛同授記已，獲大安慰從空中下，即時往詣然燈佛所，發淨信心捨家出家常修梵行。",
    "T11n0316_040:0883c24_11": "舍利子！",
    "T11n0316_040:0883c24_12": "汝於寶雲梵志莫起異見、勿生疑惑。",
    "T11n0316_040:0883c25_13": "所以者何？",
    "T11n0316_040:0883c25_14": "彼梵志者即我身是。",
    "T11n0316_040:0883c26_15": "我於爾時以五枝優鉢羅華散佛頂上，復於菩薩藏正法，樂欲聽聞受持讀誦、廣大開示為人演說，具足正行謂無相行，是故疾得阿耨多羅三藐三菩提記。",
    "T11n0316_040:0883c29_16": "舍利子！",
    "T11n0316_040:0883c29_17": "若我於彼清淨法行不以神通智力種種成辦，彼佛世尊即不與我授菩提記。",
    "T11n0316_040:0884a02_18": "爾時我於菩薩藏正法如其所聞，安立正行，謂無相行、不可得行。",
    "T11n0316_040:0884a04_19": "及見彼佛，於一切行平等超越。",
    "T11n0316_040:0884a04_20": "我於彼佛知一切法自性不生，隨順諸法起平等見，而能獲得最上法忍。",
    "T11n0316_040:0884a06_21": "得是忍者何所忍耶？",
    "T11n0316_040:0884a06_22": "所謂色忍、受忍、想忍、行忍、識忍，乃至蘊、處、界種種法忍。",
    "T11n0316_040:0884a08_23": "雖復得是法忍，如彼增語。",
    "T11n0316_040:0884a08_24": "所以者何？",
    "T11n0316_040:0884a09_0": "非世間法積集行故，非異生法、非無學法、非緣覺法、非菩薩法、非諸佛法積集行故，於一切法皆不可得，無所集故，說此是名得諸法忍。",
    "T11n0316_040:0884a12_1": "又彼忍者，於一切相、一切攀緣，一剎那頃亦得是忍，謂非眼界非眼境界盡，乃至非耳鼻舌身意境界盡，於彼忍境亦無所至。",
    "T11n0316_040:0884a14_2": "舍利子！",
    "T11n0316_040:0884a15_3": "得是忍者，由我於菩薩藏正法樂欲聽聞受持讀誦，廣大開示為人演說，具足正行，謂無相行、不可得行，是故我於然燈佛所速得受記。」",
    "T11n0316_040:0884a18_4": "說是語時，會中有長者子名曰仁授，聞佛說菩薩藏正法諸佛功德及菩薩行，即從坐起，整衣服偏袒右肩，右膝著地合掌恭敬而白佛言：「世尊！",
    "T11n0316_040:0884a21_5": "我於尊者阿[少/兔]樓馱，昔常隨學入解阿羅漢法，盡老死際住空寂舍。",
    "T11n0316_040:0884a23_0": "我今忽聞菩薩藏正法、諸佛功德及菩薩行，所謂大乘是最上乘，第一深妙無有過上，是為阿耨多羅三藐三菩提法。",
    "T11n0316_040:0884a25_1": "而我親聞佛說、親所聽受，於此正法發生無量深妙勝解。",
    "T11n0316_040:0884a26_2": "復於是法，無所稱量、無所執著、不作勝解。",
    "T11n0316_040:0884a27_3": "若謂是法第一深妙無有過上，是即於彼積集退轉。",
    "T11n0316_040:0884a29_4": "世尊！",
    "T11n0316_040:0884a29_5": "此菩薩藏正法，於諸佛乘乃至所有一切乘中，最在其上第一開示，多所憐愍多所饒益，安樂天人度脫一切。",
    "T11n0316_040:0884b02_6": "於學無學如應所得至菩薩地，其誰不發阿耨多羅三藐三菩提心？」",
    "T11n0316_040:0884b04_7": "爾時長者子仁授重白佛言：「世尊！",
    "T11n0316_040:0884b04_8": "於苦集中而難成就阿耨多羅三藐三菩提耶？」",
    "T11n0316_040:0884b06_0": "佛言：「仁授！",
    "T11n0316_040:0884b06_1": "如是如是。",
    "T11n0316_040:0884b06_2": "世尊如其行相，於阿耨多羅三藐三菩提心不退轉積集精進。",
    "T11n0316_040:0884b07_3": "如佛世尊於殑伽沙數一一佛所發菩提心，復能平等安住如是精進證菩提果，復能安隱諸菩薩道。",
    "T11n0316_040:0884b10_4": "所以者何？",
    "T11n0316_040:0884b10_5": "諸佛智慧無量無邊。",
    "T11n0316_040:0884b10_6": "不可思議不可稱量世尊，若於是法不善修作、分別罣礙，雖百千俱胝那庾多劫，於菩提果甚為難得。」",
    "T11n0316_040:0884b13_7": "爾時仁授長者子即於佛前說伽陀曰：「於千俱胝劫，　　我發菩提心，　見懈怠眾生，　　沈淪諸苦惱。",
    "T11n0316_040:0884b17_0": "　假使施頭目，　　量積過須彌，　如是一心中，　　精懃無懈退。",
    "T11n0316_040:0884b19_0": "　若我住佛道，　　利樂諸有情，　由依如來故，　　得是精進力。",
    "T11n0316_040:0884b21_0": "　此乘名大乘，　　是佛最上說，　樂欲菩提者，　　畢竟無見取。",
    "T11n0316_040:0884b23_0": "　救護諸苦惱，　　解脫於惡趣，　此正覺義利，　　唯如來所說。」",
    "T11n0316_040:0884b25_0": "時仁授長者子說是偈已，於佛法中起大信解，不著世樂妻子眷屬。",
    "T11n0316_040:0884b26_1": "向佛世尊頭面禮足右繞三匝，於剎那頃詣本住處，與自眷屬七妻七男七女七奴七婢，各持上妙細[疊*毛]價直千萬，并諸伎樂五百人俱，出王舍大城欲詣佛所。",
    "T11n0316_040:0884c01_2": "時彼人眾見是事已，即時往問。",
    "T11n0316_040:0884c01_3": "時長者子白言：「仁等當知，如來現在耆闍崛山，與無量無數百千大眾恭敬圍繞，廣大開示無量善法。",
    "T11n0316_040:0884c04_4": "佛之智慧不可思議不可稱量，我及眷屬欲往詣彼樂聞如來深妙法義，以善根力決諸疑網，為欲攝受阿耨多羅三藐三菩提。",
    "T11n0316_040:0884c07_0": "仁等亦宜親近彼佛植諸善本。」",
    "T11n0316_040:0884c07_1": "時彼人民聞是語已，生大歡喜，咸悉隨從。",
    "T11n0316_040:0884c08_2": "爾時長者子與自眷屬五百伎樂及千人眾到佛所已，即以花香纓珞、塗香粖香繒蓋幢幡、伎樂謌詠作諸供養，及上妙細[疊*毛]價直百千以散佛上。",
    "T11n0316_040:0884c12_0": "即於佛前說伽陀曰：「往昔多劫中，　　懃修菩提行，　於法得自在，　　利樂諸有情，　如是我今當，　　故此伸供養。",
    "T11n0316_040:0884c16_0": "　見兩足世尊，　　常處清淨行，　現證無上道，　　故此伸供養。",
    "T11n0316_040:0884c18_0": "　我諸眷屬等，　　所將千人眾，　咸親近如來，　　一切歸命禮。」",
    "T11n0316_040:0884c20_0": "爾時長者子說偈讚已，而白佛言：「世尊！",
    "T11n0316_040:0884c20_1": "我及眷屬所將人眾來詣佛所，一切皆住阿耨多羅三藐三菩提心植眾善本，於無上道誓不退轉。」",
    "T11n0316_040:0884c23_2": "作是語已俱發聲言：「世尊！",
    "T11n0316_040:0884c23_3": "我等歸佛、歸法及比丘僧諸優婆塞，唯見攝受。",
    "T11n0316_040:0884c24_4": "我等盡其形壽，遠離殺害，趣清淨門，一時皆發無上道心。",
    "T11n0316_040:0884c26_5": "惟願世尊為我等故說微妙法，於如是眾勿應棄捨，及未來世苦惱眾生願為濟度。」",
    "T11n0316_040:0884c28_0": "如是二請。",
    "T11n0316_040:0884c29_0": "爾時世尊極憐愍故現大神通，即昇虛空跏趺而坐。",
    "T11n0316_040:0885a01_1": "時長者子等見是事已歎未曾有。",
    "T11n0316_040:0885a01_2": "彼佛世尊威神力故，持諸大眾皆處虛空。",
    "T11n0316_040:0885a02_3": "爾時長者子與自眷屬五百伎樂等發大歡喜，於虛空中起立合掌，右繞三匝頭面禮足，作眾伎樂謌詠佛德，普及時會，如是遍滿無量百千踰繕那。",
    "T11n0316_040:0885a06_4": "佛神力故，忽於空中復化大比丘眾千二百五十人，與其眷屬六萬人俱，從東方來樂欲聽法。",
    "T11n0316_040:0885a08_5": "時佛世尊見彼大眾，即以神力化五樓閣，眾妙莊嚴甚為希有，一一樓閣皆出梵音演說妙法。",
    "T11n0316_040:0885a10_6": "復有百千俱胝諸天子眾，持天曼陀羅華以散佛上，偏覆空中；佛神力故成華樓閣。",
    "T11n0316_040:0885a12_7": "爾時長者子及諸大眾，覩如是等廣大神變清淨莊嚴，發生無量親近愛樂。",
    "T11n0316_040:0885a14_8": "佛知是已即攝神力，還復東方本相如故。",
    "T11n0316_040:0885a15_9": "爾時阿難見是事已，偏袒右肩合掌恭敬而白佛言：「世尊！",
    "T11n0316_040:0885a16_10": "以何因緣現是神變？",
    "T11n0316_040:0885a16_11": "惟願世尊為我等說。」",
    "T11n0316_040:0885a18_0": "佛告阿難：「我今當為仁授長者子與自眷屬及眾伎樂供養於我，是人於千俱胝劫不墮惡趣，常生人天受勝妙樂。",
    "T11n0316_040:0885a20_1": "過是劫已，亦復尊重供養道行如來、應、正等覺，於二十五俱胝劫不復輪轉。",
    "T11n0316_040:0885a22_2": "是七妻等捨是身已，當轉女身成丈夫相，復與仁授菩薩於一劫中修菩薩行。",
    "T11n0316_040:0885a24_3": "阿難！",
    "T11n0316_040:0885a24_4": "彼仁授菩薩當得作佛，號曰等心如來，十號具足，與自眷屬轉次授記皆得作佛。",
    "T11n0316_040:0885a26_5": "時彼伎樂五百人眾，由供養佛，以是緣故，於阿僧祇劫不墮惡趣，千俱胝劫常作轉輪聖王。",
    "T11n0316_040:0885a28_6": "過是數已，供養尊重十千如來，於一劫中皆當作佛，盡同一號。",
    "T11n0316_040:0885a29_7": "餘千人眾於慈氏如來般涅盤後，過殑伽沙劫於千俱胝佛所尊重供養，當得作佛，號曰希勝如來，十號具足。」",
    "T11n0316_040:0885b04_0": "爾時佛告具壽舍利子言：「彼阿闍世王與具足燈婆羅門及千人等，正法滅已過刀兵劫，於未來世有佛出世，名曰慈氏。",
    "T11n0316_040:0885b06_1": "時彼有情壽命長遠具八萬歲，復有千辟支佛出現世間，復於彼時親近供養尊重讚歎，亦復尊重供養慈氏如來。",
    "T11n0316_040:0885b09_2": "於二十五俱胝那庾多劫，無復退轉種諸善根，捨家出家成菩提果。",
    "T11n0316_040:0885b10_3": "及見彼千人同時發阿耨多羅三藐三菩提心，時六十那庾多天人遠塵離垢得法眼淨。」",
    "T11n0316_040:0885b13_0": "佛告阿難：「而諸愚夫，不能於佛發生愛樂清淨信解、尊重讚歎者。",
    "T11n0316_040:0885b14_1": "所以者何？",
    "T11n0316_040:0885b14_2": "是諸人等，於少善根尚不能得，何況如來大涅盤證。」",
    "T11n0316_040:0885b15_3": "爾時世尊欲重明斯義說伽陀曰：「尊重諸佛故，　　得是勝吉祥，　供養調御師，　　獲最上大果。",
    "T11n0316_040:0885b19_0": "　諸佛滅度後，　　得覩佛舍利，　猶如芥子量，　　應廣妙修設。",
    "T11n0316_040:0885b21_0": "　又佛滅度後，　　供養舍利者，　應生平等心，　　若如來住世。",
    "T11n0316_040:0885b23_0": "　由發是心故，　　供養無上尊，　悟平等菩提，　　果報亦如是。",
    "T11n0316_040:0885b25_0": "　為善逝攝受，　　遠離於惡道，　是人趣涅盤，　　不以為難得。",
    "T11n0316_040:0885b27_0": "　能示佛禁戒，　　最上三摩地，　及清淨勝解，　　得佛無上果。",
    "T11n0316_040:0885b29_0": "　作是供養已，　　疾趣善修習，　獲無上正覺，　　宣說第一法。",
    "T11n0316_040:0885c02_0": "　若人欲了知，　　親近諸佛法，　樂欲獲多聞，　　深心無厭怠。",
    "T11n0316_040:0885c04_0": "　自在轉輪王，　　及淨行勝族，　具福相莊嚴，　　應時獲出離。」",
    "T11n0316_040:0885c06_0": "爾時世尊說是偈已，告具壽舍利子言：「若善男子善女人安住大乘，欲速成阿耨多羅三藐三菩提者，應於菩薩藏正法殊勝義利，樂欲多聞受持讀誦，乃至廣大開示為他人說，即得紹隆三寶使不斷絕，得不退轉四無量心、六波羅蜜、四攝事等，饒益有情悉相應故。",
    "T11n0316_040:0885c12_0": "又舍利子！",
    "T11n0316_040:0885c12_1": "此菩薩藏正法即菩提道。",
    "T11n0316_040:0885c12_2": "所以者何？",
    "T11n0316_040:0885c13_3": "是菩薩藏正法，攝受阿耨多羅三藐三菩提故。",
    "T11n0316_040:0885c14_4": "即諸菩薩資糧，應如是學，無令斷絕。",
    "T11n0316_040:0885c15_0": "舍利子！",
    "T11n0316_040:0885c15_1": "所謂得成阿耨多羅三藐三菩提一切波羅蜜多，能於如來一切波羅蜜多善作出離。",
    "T11n0316_040:0885c17_2": "於無量地隨得如來一切輕安，乃至隨得如來之地。",
    "T11n0316_040:0885c18_3": "若於如是波羅蜜多，即得安住一切波羅蜜多。」",
    "T11n0316_040:0885c19_4": "爾時世尊欲重明斯義說伽陀曰：「諸有智發生，　　說一切有為，　由智及無明，　　故有為諸苦。",
    "T11n0316_040:0885c23_0": "　於業及業報，　　應當如是知，　若非業非報，　　現前獲出離。」",
    "T11n0316_040:0885c25_0": "爾時世尊說伽陀已，時具壽舍利子，諸大菩薩摩訶薩，及諸比丘眾，一切世間天、人、阿修羅、乾闥婆等，聞佛所說，皆大歡喜，信受奉行。",
    "T11n0316_040:0885c28_0": "佛說大乘菩薩藏正法經卷第四十"
}