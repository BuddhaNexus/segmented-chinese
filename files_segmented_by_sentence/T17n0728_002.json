{
    "T17n0728_002:0463c02_0": "諸法集要經卷第二",
    "T17n0728_002:0463c04_0": "觀無畏尊者集",
    "T17n0728_002:0463c05_0": "西天譯經三藏朝散大夫",
    "T17n0728_002:0463c06_0": "試鴻臚卿宣梵大師賜紫",
    "T17n0728_002:0463c07_0": "沙門臣日稱等奉　詔譯",
    "T17n0728_002:0463c08_0": "無常品第五之餘",
    "T17n0728_002:0463c09_0": "　爾時諸天人，　　著樂生喜悅，　過彼時分已，　　各懷於憂惱。",
    "T17n0728_002:0463c11_0": "　如樹當滋榮，　　密葉而彌布，　過彼時分已，　　悉見其衰落。",
    "T17n0728_002:0463c13_0": "　輪迴如彼樹，　　諸天則為葉，　由著欲樂故，　　為無常散壞。",
    "T17n0728_002:0463c15_0": "　又如雨際時，　　於空而遍灑，　下已不復轉，　　彼樂亦如是。",
    "T17n0728_002:0463c17_0": "　如響騰於外，　　由風而發起，　虛假本來無，　　彼樂亦如是。",
    "T17n0728_002:0463c19_0": "　又如投火炬，　　則焚彼乾薪，　死火極熾然，　　燒諸著樂者。",
    "T17n0728_002:0463c21_0": "　無量百千生，　　於輪迴往返，　為貪癡所迷，　　而不生出離。",
    "T17n0728_002:0463c23_0": "　於多種欲樂，　　縱逸而受用，　為諸苦所因，　　滅已自當受。",
    "T17n0728_002:0463c25_0": "　謂彼生老死，　　及愛別離苦，　如是於自他，　　各各無能免。",
    "T17n0728_002:0463c27_0": "　見一天墮落，　　何不生驚怖？",
    "T17n0728_002:0463c28_0": "　若無善方便，　　我亦當如彼。",
    "T17n0728_002:0463c29_0": "　知已勤修作，　　常念於無常，　是人命欲終，　　即無諸痛苦。",
    "T17n0728_002:0464a02_0": "　彼親眷朋屬，　　相對懷悲感，　當其大怖時，　　憂苦無能代。",
    "T17n0728_002:0464a04_0": "　住壽者當殞，　　未墮者終沒，　是死力堅強，　　貴賤皆勾攝。",
    "T17n0728_002:0464a06_0": "　若天善決了，　　則不生放逸，　積集彼善根，　　而斷於諸惑。",
    "T17n0728_002:0464a08_0": "　聚者散之本，　　少即老歸趣，　命為死所侵，　　各依之而住。",
    "T17n0728_002:0464a10_0": "　是無常劫火，　　能爇於須彌，　況復諸天人，　　類芭蕉聚沫。",
    "T17n0728_002:0464a12_0": "　當知有為法，　　自性非安住，　若常若快樂，　　何有於少分？",
    "T17n0728_002:0464a14_0": "　世間諸眾生，　　皆知死非遠，　無方便免脫，　　不起對治道。",
    "T17n0728_002:0464a16_0": "　謂自、他形色，　　何能得久住？",
    "T17n0728_002:0464a17_0": "　癡暗無覺知，　　快樂亦如此。",
    "T17n0728_002:0464a18_0": "　一切諸有情，　　不修淨善業，　皆為生死輪，　　分裂而破壞。",
    "T17n0728_002:0464a20_0": "　具百千種類，　　剎那皆喪滅，　當知有生者，　　咸為死所伏。",
    "T17n0728_002:0464a22_0": "　若人意思惟，　　常樂行放逸，　匱乏無樂因，　　徒為焰摩攝。",
    "T17n0728_002:0464a24_0": "　恃形色勇健，　　著樂即散失，　大力焰摩羅，　　是人樂親近。",
    "T17n0728_002:0464a26_0": "　若近焰摩羅，　　為最極鄙劣，　快樂與壽命，　　速疾皆消殄。",
    "T17n0728_002:0464a28_0": "　若天著欲樂，　　長時廢善因，　盲瞑無覺知，　　彼為欲欺誑。",
    "T17n0728_002:0464b01_0": "　無威德光明，　　根昧心散亂，　從彼夜摩天，　　隨業而墮落。",
    "T17n0728_002:0464b03_0": "　快樂暫時住，　　衰老常切身，　若生染著心，　　彼無目無智。",
    "T17n0728_002:0464b05_0": "　於上妙快樂，　　受用無厭捨，　不覺剎那間，　　死怖忽來至。",
    "T17n0728_002:0464b07_0": "　愚夫無止足，　　不念於老死，　於後命欲終，　　悔惱徒如是。",
    "T17n0728_002:0464b09_0": "　又天中快樂，　　思惟即獲得，　當其墮滅時，　　彼樂何所往？",
    "T17n0728_002:0464b11_0": "　快樂速遷謝，　　壽命亦復然，　不久於自身，　　定得無疑惑。",
    "T17n0728_002:0464b13_0": "　若於強健時，　　淨惠心明了，　樂求於正法，　　此為具智者。",
    "T17n0728_002:0464b15_0": "　一切樂有盡，　　一切愛有離，　一切命有終，　　未死當修學。",
    "T17n0728_002:0464b17_0": "　死怖極險惡，　　唯法能捄拔，　是故常愛樂，　　得生安隱處。",
    "T17n0728_002:0464b19_0": "　由樂正法故，　　得生於天中，　若彼退滅時，　　則無於少苦。",
    "T17n0728_002:0464b21_0": "　凡夫死將至，　　其心無少樂，　朋友雖眾多，　　一步無隨者。",
    "T17n0728_002:0464b23_0": "　若生前所作，　　臨終悉現前，　恐怖唯自知，　　眷屬空圍繞。",
    "T17n0728_002:0464b25_0": "　又彼命將盡，　　於他起分別，　癡執為我所，　　於死生大怖。",
    "T17n0728_002:0464b27_0": "　境界如蛇螫，　　貪毒如悶絕，　諸天不了知，　　為死所侵暴。",
    "T17n0728_002:0464b29_0": "　又彼天中滅，　　或生於人中，　應當諦思惟，　　生滅苦相逐。",
    "T17n0728_002:0464c02_0": "　隨逐於業風，　　受方便苦惱，　世有彼正人，　　當降心免死。",
    "T17n0728_002:0464c04_0": "　非父母親屬，　　及朋友僕從，　是人命終時，　　慘然而獨往。",
    "T17n0728_002:0464c06_0": "　本性自欺誑，　　當死無儔侶，　於眷屬妻孥，　　一心空繫念。",
    "T17n0728_002:0464c08_0": "　又彼諸親族，　　無一能捄度，　惶怖無所依，　　相視如閑者。",
    "T17n0728_002:0464c10_0": "　愚夫無識知，　　今生枉虛過，　後世轉辛酸，　　各受其苦報。",
    "T17n0728_002:0464c12_0": "　若於苦生怖，　　於死何不然？",
    "T17n0728_002:0464c13_0": "　志求於正法，　　當得真常樂。",
    "T17n0728_002:0464c14_0": "　諸天著樂故，　　暗鈍不明了，　一切悉無常，　　快樂何久住？",
    "T17n0728_002:0464c16_0": "　幻法即遷流，　　實相常不動，　諸天捨宮殿，　　由不依正法。",
    "T17n0728_002:0464c18_0": "　若波心動亂，　　耽迷於五欲，　不知命邊際，　　當受其磣毒。",
    "T17n0728_002:0464c20_0": "　或彼天中沒，　　復生於餘天，　終當有墮時，　　若晝盡有夜；　晝則同彼命，　　夜乃譬諸死，　了知彼二相，　　於心善修作。",
    "T17n0728_002:0464c24_0": "　欲境縛眾生，　　長時不自在，　即為彼死魔，　　不久而消伏。",
    "T17n0728_002:0464c26_0": "　女人多諂惑，　　美語相承奉，　愚人於死時，　　業報當自受。",
    "T17n0728_002:0464c28_0": "　昔於勝園林，　　香風淨池沼，　縱逸多嬉遊，　　快樂知何所？",
    "T17n0728_002:0465a01_0": "　彼樂定變異，　　此身定當沒，　如何名丈夫？",
    "T17n0728_002:0465a02_1": "　　常為貪所使。",
    "T17n0728_002:0465a03_0": "　或苦及快樂，　　長幼與衰老，　若勝劣種族，　　為無常所伏。",
    "T17n0728_002:0465a05_0": "　或端正醜陋，　　及有力無力，　若親與非親，　　為無常所伏。",
    "T17n0728_002:0465a07_0": "　或王者使命，　　及長者營從，　若柔軟剛強，　　為無常所伏。",
    "T17n0728_002:0465a09_0": "　或貧乏富饒，　　及有德無德，　若男若女等，　　為無常所伏。",
    "T17n0728_002:0465a11_0": "　或客或主宰，　　及水陸所居，　若住諸山峰，　　為無常所伏。",
    "T17n0728_002:0465a13_0": "　或寢寐惺寤，　　及飲食宴處，　若往若來者，　　為無常所伏。",
    "T17n0728_002:0465a15_0": "　或空居地上，　　及中夏邊夷，　如輪鋸不停，　　為無常所伏。",
    "T17n0728_002:0465a17_0": "　或具智豐財，　　精勤并放逸，　若病若輕安，　　為無常所伏。",
    "T17n0728_002:0465a19_0": "　或暴惡仁慈，　　儉約與奢侈，　若覺悟癡迷，　　為無常所伏。",
    "T17n0728_002:0465a21_0": "　或地獄餓鬼，　　及傍生人趣，　若懈怠勇猛，　　為無常所伏。",
    "T17n0728_002:0465a23_0": "　若欲界諸天，　　及色界安住，　由無力能故，　　為無常所伏。",
    "T17n0728_002:0465a25_0": "　若無色天人，　　住三摩鉢底，　彼皆無力能，　　為無常所伏。",
    "T17n0728_002:0465a27_0": "　若法從因生，　　彼定當散壞，　未見諸所作，　　而能常住者。",
    "T17n0728_002:0465a29_0": "　五欲諸過失，　　惠力能除斷，　若離彼貪愛，　　得出於有海。",
    "T17n0728_002:0465b02_0": "　謂彼情非情，　　終歸於磨滅，　了世相如是，　　心當樂寂靜。",
    "T17n0728_002:0465b04_0": "　園林諸寶山，　　宮殿妙嚴飾，　劫火洞燒然，　　諸天咸退沒。",
    "T17n0728_002:0465b06_0": "　愚癡心放逸，　　境界何窮極，　愛索縛如啞，　　從彼而墮落。",
    "T17n0728_002:0465b08_0": "　壽命與喜樂，　　于是而棄捨，　盲瞑無所見，　　迷失於正道。",
    "T17n0728_002:0465b10_0": "　又一切眾生，　　命若浮漚起，　為欲浪傾搖，　　壯色何能久？",
    "T17n0728_002:0465b12_0": "　彼兜率天人，　　無常火所逼，　油盡滅燈光，　　迅速亦如此。",
    "T17n0728_002:0465b14_0": "　業果如其輪，　　十二支如輻，　各為因所牽，　　生滅同旋轉。",
    "T17n0728_002:0465b16_0": "　棄天中妙樂，　　莊嚴勝境界，　復受彼輪迴，　　為滅所降伏。",
    "T17n0728_002:0465b18_0": "　由滅所伏故，　　則增長苦本，　循環三界中，　　無能免諸苦。",
    "T17n0728_002:0465b20_0": "　又彼天墮落，　　餘天則生喜，　由是恚惱故，　　流轉無休息。",
    "T17n0728_002:0465b22_0": "　福盡力還墜，　　漂淪於有海，　若樂若苦因，　　自受無差忒。",
    "T17n0728_002:0465b24_0": "　由昔修善業，　　得生於諸天，　著樂廢淨因，　　漸次而消盡。",
    "T17n0728_002:0465b26_0": "　彼因不增長，　　其福豈能久？",
    "T17n0728_002:0465b27_0": "　皆由於無常，　　一切都散失。",
    "T17n0728_002:0465b28_0": "　諸有為色相，　　悉虛假無常，　眾生著妄心，　　不樂依正法。",
    "T17n0728_002:0465c01_0": "　諸天耽欲樂，　　迅速如瀑流，　壽命剎那間，　　愚癡而不悟。",
    "T17n0728_002:0465c03_0": "　自作不善業，　　而招於老死，　彼天不正知，　　常追求欲境。",
    "T17n0728_002:0465c05_0": "　三界有何樂？",
    "T17n0728_002:0465c05_1": "　　一切皆無常，　為癡之所盲，　　不能尋出要。",
    "T17n0728_002:0465c07_0": "　譬如虛空中，　　降澍於洪雨，　勢速無暫停，　　快樂亦如是。",
    "T17n0728_002:0465c09_0": "　如風飄塵沙，　　於空而暫住，　惑業以成形，　　而不知所墮。",
    "T17n0728_002:0465c11_0": "　眾生無有常，　　快樂亦非久，　愚人無正思，　　彼樂不可得。",
    "T17n0728_002:0465c13_0": "　增長諸欲樂，　　則為流轉因，　若不善了知，　　當為彼破壞。",
    "T17n0728_002:0465c15_0": "　謂彼苦與樂，　　相須而止住，　猶如妙花鬘，　　而覆於毒虺。",
    "T17n0728_002:0465c17_0": "　如毒和美饌，　　食已即當死，　若著於欲樂，　　定沈彼惡趣。",
    "T17n0728_002:0465c19_0": "　一切有為相，　　皆歸生住滅，　彼樂亦復然，　　意妄生其愛。",
    "T17n0728_002:0465c21_0": "　由虛妄生貪，　　即剎那流轉，　快樂與壽命，　　不久而棄捐。",
    "T17n0728_002:0465c23_0": "　若樂行諸善，　　初中後無懈，　由意寂靜故，　　當死無憂悔。",
    "T17n0728_002:0465c25_0": "　形色必當盡，　　恩愛終別離，　愚者無思慮，　　常著欲境界。",
    "T17n0728_002:0465c27_0": "　老死如輪轉，　　迅速難防護，　眾生無智眼，　　即為彼分裂。",
    "T17n0728_002:0465c29_0": "　彼天墮落時，　　根識皆惛亂，　眷屬皆捨棄，　　彼苦無相似。",
    "T17n0728_002:0466a02_0": "　受彼彼欲樂，　　貪著心無厭，　於此命終時，　　受種種苦惱。",
    "T17n0728_002:0466a04_0": "　若人作善業，　　定免於惡道，　於後命臨終，　　則無諸憂怖。",
    "T17n0728_002:0466a06_0": "　乃至未遷謝，　　福報皆具足，　自獲彼大利，　　此第一安隱。",
    "T17n0728_002:0466a08_0": "　諸天謂墮落，　　人間名夭喪，　既知彼無常，　　何復造諸惡？",
    "T17n0728_002:0466a10_0": "　譬若油炷盡，　　即知燈定滅，　福業若消亡，　　退失天宮殿。",
    "T17n0728_002:0466a12_0": "　如壁施彩繪，　　壁毀畫寧存，　樂壞福衰微，　　墮落無疑惑。",
    "T17n0728_002:0466a14_0": "　諸天捨勝處，　　著樂故如此，　一切諸有情，　　當悟無常法。",
    "T17n0728_002:0466a16_0": "　生者死所吞，　　盛為衰所逼，　四大忽增損，　　病惱何由免？",
    "T17n0728_002:0466a18_0": "　若生有眾多，　　滅亦無限量，　滅已復還生，　　生已即衰老。",
    "T17n0728_002:0466a20_0": "　於剎那頃刻，　　大怖即將至，　遷流無暫停，　　人何無知覺？",
    "T17n0728_002:0466a22_0": "　又一切眾生，　　年少速變異，　壽命倏無常，　　人何無知覺？",
    "T17n0728_002:0466a24_0": "　由日日推遷，　　須臾即殞滅，　為業所牽纏，　　人何無知覺？",
    "T17n0728_002:0466a26_0": "　百千俱胝天，　　自在而遊戲，　彼尚有墮落，　　人何無知覺？",
    "T17n0728_002:0466a28_0": "　又六欲諸天，　　貪著於快樂，　由此而滅謝，　　人何無知覺？",
    "T17n0728_002:0466b01_0": "　快樂如夢幻，　　亦同彼泡沫，　暫有即散壞，　　人何無知覺？",
    "T17n0728_002:0466b03_0": "　又如彼陽焰，　　從妄想所起，　愚夫處輪迴，　　何不生厭患？",
    "T17n0728_002:0466b05_0": "　是死最可怖，　　無方便免脫，　若舍宅天宮，　　孰為久安處。",
    "T17n0728_002:0466b07_0": "　快樂皆棄捐，　　無量苦逼切，　親眷悉分離，　　此說名為死。",
    "T17n0728_002:0466b09_0": "　由癡覆正惠，　　趣彼大恐怖，　極深廣苦海，　　此說名為死。",
    "T17n0728_002:0466b11_0": "　諸根皆昧劣，　　須臾命將斷，　棄捨善名聞，　　此說名為死。",
    "T17n0728_002:0466b13_0": "　於受用境界，　　及稱譽等事，　由是皆散失，　　此說名為死。",
    "T17n0728_002:0466b15_0": "　具決定真實，　　為眾生所依，　能壞眾同分，　　此說名為死。",
    "T17n0728_002:0466b17_0": "　若天龍夜叉，　　及諸鬼神等，　時至皆歸盡，　　此說名為死。",
    "T17n0728_002:0466b19_0": "　如惡馬奔馳，　　如熾火逼迫，　一切無堪任，　　此說名為死。",
    "T17n0728_002:0466b21_0": "　壽煖識俱捨，　　蘊處皆散壞，　是法最平等，　　此說名為死。",
    "T17n0728_002:0466b23_0": "　如是諸有情，　　遷流無暫息，　當離放逸心，　　勤修於善業。",
    "T17n0728_002:0466b25_0": "　如風及飛鳥，　　其性極捷利，　彼眾生壽命，　　迅速過於彼。",
    "T17n0728_002:0466b27_0": "　風勢有迴轉，　　禽去亦可還，　眾生命若終，　　空愛不復得。",
    "T17n0728_002:0466b29_0": "　形色皆變壞，　　福業悉銷鎔，　為彼焰摩王，　　強力之所攝。",
    "T17n0728_002:0466c02_0": "　死苦極險惡，　　破壞諸眾生，　速疾不暫停，　　彼何無知覺？",
    "T17n0728_002:0466c04_0": "　諸天多放逸，　　著樂癡所迷，　不知大苦惱，　　決定自當受。",
    "T17n0728_002:0466c06_0": "　謂有為諸法，　　體性無有常，　恐怖即隨生，　　展轉當破壞。",
    "T17n0728_002:0466c08_0": "　年少老所侵，　　命為死吞噉，　由住破壞因，　　則生諸災橫。",
    "T17n0728_002:0466c10_0": "　諸天放逸故，　　貪欲心狂亂，　於如是諸惡，　　而不生憂怖。",
    "T17n0728_002:0466c12_0": "　惠眼悉明見，　　未來諸苦果，　智者善思惟，　　愚夫起顛倒。",
    "T17n0728_002:0466c14_0": "　由意造諸惡，　　彼為自欺誑，　福減命即終，　　如油盡燈滅。",
    "T17n0728_002:0466c16_0": "　於上妙快樂，　　園林勝境界，　受用不厭足，　　由是而墮落。",
    "T17n0728_002:0466c18_0": "　壽命匪堅固，　　譬若彼浮泡，　倏有即還無，　　愚夫亦如是。",
    "T17n0728_002:0466c20_0": "　如風飄聚沫，　　暫時猶可停，　彼天若福盡，　　瞬息不能住。",
    "T17n0728_002:0466c22_0": "　若人著欲樂，　　則為貪所使，　展轉多希求，　　不知死將至。",
    "T17n0728_002:0466c24_0": "　由縱彼貪愛，　　念念則增長，　寧知彼壽命，　　漸漸而減少。",
    "T17n0728_002:0466c26_0": "　少壯倏衰朽，　　猶如杖捶打，　安樂病來侵，　　損害亦如此。",
    "T17n0728_002:0466c28_0": "　是三種過惡，　　能壞天非天，　凡夫癡所加，　　見已不驚怖。",
    "T17n0728_002:0467a01_0": "　觀自他親屬，　　如涎洟不斷，　由彼彼癡愛，　　互相而纏縛。",
    "T17n0728_002:0467a03_0": "　若人貪種族，　　子孫相繼嗣，　彼如繭自縛，　　畢竟何所得？",
    "T17n0728_002:0467a05_0": "　壽命難保護，　　死冤有大力，　勢速不暫停，　　剎那即相近。",
    "T17n0728_002:0467a07_0": "　非天人修羅，　　鬼神諸異類，　唯除佛世尊，　　餘無力能伏。",
    "T17n0728_002:0467a09_0": "　善了力無力，　　顯示真實法，　不造諸罪因，　　永離彼險道。",
    "T17n0728_002:0467a11_0": "不放逸品第六",
    "T17n0728_002:0467a12_0": "　若人樂放逸，　　此說非解脫，　由彼癡所迷，　　去菩提即遠。",
    "T17n0728_002:0467a14_0": "　不樂放逸者，　　眎放逸如讎，　諸天因此故，　　即墮於地獄。",
    "T17n0728_002:0467a16_0": "　眾生若放逸，　　則沈於生死，　心若離彼過，　　自性本清淨。",
    "T17n0728_002:0467a18_0": "　不放逸最勝，　　如飡於甘露，　若放逸癡迷，　　服毒即當死。",
    "T17n0728_002:0467a20_0": "　又彼放逸者，　　如彼熾毒火，　由是造作故，　　長時自燒煮。",
    "T17n0728_002:0467a22_0": "　於一切世間，　　無為最寂靜，　是人不放逸，　　當得至彼所。",
    "T17n0728_002:0467a24_0": "　若人生放逸，　　常造諸不善，　彼為癡所蔽，　　云何得生天？",
    "T17n0728_002:0467a26_0": "　放逸當殂壞，　　離此常安隱，　鄙惡深可厭，　　是故當遐棄。",
    "T17n0728_002:0467a28_0": "　若人不放逸，　　為世所崇重，　常離於顛倒，　　此稱為正人。",
    "T17n0728_002:0467b01_0": "　云何著喜樂，　　起放逸過咎？",
    "T17n0728_002:0467b02_0": "　心若不制止，　　為死魔所屈。",
    "T17n0728_002:0467b03_0": "　喜樂如熾煙，　　放逸猶炎火，　燒無量諸天，　　癡醉無知覺。",
    "T17n0728_002:0467b05_0": "　若不斷放逸，　　常作輪迴人，　為境界所迷，　　不能求解脫。",
    "T17n0728_002:0467b07_0": "　放逸牽諸天，　　令墮於險難，　是故智惠人，　　說放逸為毒。",
    "T17n0728_002:0467b09_0": "　快樂如彼蜜，　　放逸即耽嗜，　後感苦果時，　　自受其楚毒。",
    "T17n0728_002:0467b11_0": "　放逸招危厄，　　智者皆了知，　愚癡不厭患，　　譬彼牛無異。",
    "T17n0728_002:0467b13_0": "　若樂行放逸，　　是人唯有苦，　放逸非善因，　　少樂不可得。",
    "T17n0728_002:0467b15_0": "　不放逸當得，　　寂靜心死處，　放逸無他能，　　唯招地獄苦。",
    "T17n0728_002:0467b17_0": "　諸天著放逸，　　耽染無明惠，　彼則同異趣，　　暗鈍悉相似。",
    "T17n0728_002:0467b19_0": "　彼天極放逸，　　樂種種變現，　謂常處天宮，　　不知己墮落。",
    "T17n0728_002:0467b21_0": "　又彼諸天人，　　知量而受樂，　若淫縱過多，　　失壞唯自咎。",
    "T17n0728_002:0467b23_0": "　於天中妙樂，　　貪著無暫捨，　福業即隨減，　　自知當退沒。",
    "T17n0728_002:0467b25_0": "　示放逸過患，　　諸天當永斷，　由愛著不捨，　　從忉利而墮。",
    "T17n0728_002:0467b27_0": "　愚癡樂放逸，　　生種種過惡，　於彼命終時，　　為欲火所逼。",
    "T17n0728_002:0467b29_0": "　五欲如於地，　　放逸依之生，　常耽染癡迷，　　不修其福業。",
    "T17n0728_002:0467c02_0": "　欲為放逸因，　　暴惡極捷利，　智者當制之，　　了彼皆如夢。",
    "T17n0728_002:0467c04_0": "　夢非地獄因，　　五欲即為因，　當離於五欲，　　勤修殊勝行。",
    "T17n0728_002:0467c06_0": "　諸天於欲樂，　　隨念皆獲得，　以智善開悟，　　則為不放逸。",
    "T17n0728_002:0467c08_0": "　諸天處宮殿，　　為境界所惑，　放逸無出離，　　沈淪於苦海。",
    "T17n0728_002:0467c10_0": "　放逸極癡暗，　　以無明為本，　為彼癡所覆，　　雖見若無目。",
    "T17n0728_002:0467c12_0": "　又如騰熾焰，　　因火而發生，　放逸生諸惑，　　由癡而得起。",
    "T17n0728_002:0467c14_0": "　意若生放逸，　　即為彼所燒，　如是愚癡人，　　當墮於地獄。",
    "T17n0728_002:0467c16_0": "　諸天起放逸，　　戀著於天女，　樂和合快樂，　　不覺乖離苦。",
    "T17n0728_002:0467c18_0": "　彼天命欲終，　　則近大恐怖，　快樂非堅牢，　　當此徒厭悔。",
    "T17n0728_002:0467c20_0": "　合會當離散，　　著樂苦所壞，　少者即衰朽，　　一切皆歸盡。",
    "T17n0728_002:0467c22_0": "　又彼諸有情，　　善、惡業所縛，　各各往諸趣，　　如彼俳優者。",
    "T17n0728_002:0467c24_0": "　由業所牽故，　　隨輪迴流轉，　報盡即無常，　　有智無能免。",
    "T17n0728_002:0467c26_0": "　放逸甚可惡，　　方便常遠離，　若能斷彼過，　　則超三有海。",
    "T17n0728_002:0467c28_0": "　如人墜深崖，　　彼命或少活，　放逸若墮落，　　少樂不可得。",
    "T17n0728_002:0468a01_0": "　由放逸過失，　　造無量惡業，　於其晝夜中，　　而無有少善。",
    "T17n0728_002:0468a03_0": "　世間出世間，　　所有諸快樂，　為放逸破壞，　　是故當棄捨。",
    "T17n0728_002:0468a05_0": "　放逸速破壞，　　離此即安隱，　後得生諸天，　　為最勝天主。",
    "T17n0728_002:0468a07_0": "　若人離放逸，　　則斷流轉因，　是故當棄捨，　　常得離憂怖。",
    "T17n0728_002:0468a09_0": "　若人求樂果，　　當除其苦因，　若斷彼放逸，　　則無諸苦難。",
    "T17n0728_002:0468a11_0": "　又著放逸者，　　引生於睡眠，　及惡作因緣，　　當墮於險岸。",
    "T17n0728_002:0468a13_0": "　不放逸最勝，　　無令少生起，　捨離常獲安，　　樂著為彼縛。",
    "T17n0728_002:0468a15_0": "　諸天放逸故，　　展轉增癡醉，　如禽無所知，　　常為地獄行。",
    "T17n0728_002:0468a17_0": "　無量諸天人，　　為欲所桎梏，　墮放逸海中，　　如魚投羂網。",
    "T17n0728_002:0468a19_0": "　又天中有情，　　耽欲無知覺，　為放逸纏心，　　彼樂豈能久？",
    "T17n0728_002:0468a21_0": "　意隨放逸轉，　　境界常現前，　於樂無厭患，　　彼天常苦惱。",
    "T17n0728_002:0468a23_0": "　諸天著欲行，　　皆由彼放逸，　是法不堅牢，　　能壞於壽命。",
    "T17n0728_002:0468a25_0": "　無量百千萬，　　那由他諸天，　為欲火所燒，　　由愚癡放逸。",
    "T17n0728_002:0468a27_0": "　彼放逸過惡，　　能令諸有情，　造彼不善因，　　後招其苦果。",
    "T17n0728_002:0468a29_0": "　善真實觀察，　　彼放逸自性，　譬之於毒蚖，　　亦如利刀劍。",
    "T17n0728_002:0468b02_0": "　放逸使諸天，　　一切皆隨轉，　初眎若親朋，　　後覺如冤敵。",
    "T17n0728_002:0468b04_0": "　天人阿脩羅，　　及彼諸龍等，　皆由放逸故，　　而生諸障難。",
    "T17n0728_002:0468b06_0": "　為放逸所惑，　　不能修眾善，　是人失大利，　　求趣險惡道。",
    "T17n0728_002:0468b08_0": "　若人常樂著，　　飲食與和合，　造作傍生行，　　為放逸欺誑。",
    "T17n0728_002:0468b10_0": "　又彼諸天人，　　遠離眾善業，　展轉恣癡迷，　　放逸何所得？",
    "T17n0728_002:0468b12_0": "　諸天放逸故，　　福盡而墮落，　為業風所吹，　　漂淪於惡趣。",
    "T17n0728_002:0468b14_0": "　經無量百千，　　輪迴生滅苦，　無正念思惟，　　常生諸憂怖。",
    "T17n0728_002:0468b16_0": "　諸天由彼癡，　　飲放逸濁水，　後墮地獄中，　　猛火常圍繞。",
    "T17n0728_002:0468b18_0": "　若人於世間，　　常樂不放逸，　勤修諸福業，　　定得生天中。",
    "T17n0728_002:0468b20_0": "　人身極難得，　　得已生放逸，　放逸極黑暗，　　當招地獄苦。",
    "T17n0728_002:0468b22_0": "　若人樂放逸，　　復不生憐愍，　於彼命終時，　　受極苦熱惱。",
    "T17n0728_002:0468b24_0": "　非世火所燒，　　及刀劍所斷，　是放逸熾火，　　從五根發起。",
    "T17n0728_002:0468b26_0": "　樂壞即為苦，　　親屬亦如冤，　皆由放逸生，　　是故當棄捨。",
    "T17n0728_002:0468b28_0": "　放逸與癡愛，　　令貪轉增長，　是三種可畏，　　能壞眾生善。",
    "T17n0728_002:0468c01_0": "　無智捨正法，　　樂作於放逸，　為焰摩使者，　　臨終所驅逼。",
    "T17n0728_002:0468c03_0": "　放逸極險惡，　　智者常守護，　彼於命終時，　　安隱無諸怖。",
    "T17n0728_002:0468c05_0": "　放逸第一苦，　　不放逸最樂，　若求彼樂者，　　不應行放逸。",
    "T17n0728_002:0468c07_0": "　於彼處界等，　　起放逸過患，　損壞諸善根，　　則生諸障礙。",
    "T17n0728_002:0468c09_0": "　又彼放逸者，　　樂著於形色，　由增上無知，　　即趣於險難。",
    "T17n0728_002:0468c11_0": "　若常作放逸，　　定墮於惡道，　愚夫不覺知，　　彼死掌中住。",
    "T17n0728_002:0468c13_0": "　諸天福盡故，　　皆由生放逸，　為彼所損害，　　墮落無能捄。",
    "T17n0728_002:0468c15_0": "　唯有一善法，　　具足諸功德，　忍辱常相應，　　憐愍於含識，　由此善根力，　　臨終離諸怖。",
    "T17n0728_002:0468c18_0": "　是故捨放逸，　　專注勤修作，　常遠離愚癡，　　善護於明惠，　若達此二法，　　放逸自除斷。",
    "T17n0728_002:0468c21_0": "　此丈夫法財，　　決定當修習，　由具彼財故，　　則樂不放逸。",
    "T17n0728_002:0468c23_0": "　放逸名為縛，　　不放逸即解，　如是二種相，　　以方便揀擇。",
    "T17n0728_002:0468c25_0": "　若樂放逸者，　　當起善思惟，　於後命終時，　　則知其業果。",
    "T17n0728_002:0468c27_0": "　又復捨家人，　　常生於止足，　精進修諸善，　　得近寂滅樂。",
    "T17n0728_002:0468c29_0": "　離世俗攀緣，　　唯務於真諦，　不為諸魔事，　　少分而動亂。",
    "T17n0728_002:0469a02_0": "　若人意寂靜，　　常離諸希求，　勝智則發生，　　於彼何有苦？",
    "T17n0728_002:0469a04_0": "　以正惠觀察，　　過現諸恐怖，　當脫彼未來，　　無量煩惱縛。",
    "T17n0728_002:0469a06_0": "　若樂不放逸，　　常不值諸難，　由智離垢染，　　當證真常處。",
    "T17n0728_002:0469a08_0": "　此放逸能壞，　　諸天妙五欲，　何況彼愚夫，　　耽著無知覺！",
    "T17n0728_002:0469a10_0": "　若樂行放逸，　　彼人則近死，　能離彼過失，　　善任持惠命。",
    "T17n0728_002:0469a12_0": "　放逸不放逸，　　二種如是說，　近之為苦本，　　捨之則遠死。",
    "T17n0728_002:0469a14_0": "　諸天及世人，　　常著於欲樂，　猶如彼飛禽，　　二種無有異。",
    "T17n0728_002:0469a16_0": "　不達彼正法，　　不知解脫因，　如是天及人，　　故與彼相似。",
    "T17n0728_002:0469a18_0": "　若棄捨放逸，　　常樂於勝行，　如是諸有情，　　此為真智者。",
    "T17n0728_002:0469a20_0": "　諸天樂遊戲，　　常作於放逸，　雖受天福報，　　與彼禽同類。",
    "T17n0728_002:0469a22_0": "　諸業有差別，　　受生則有異，　唯善法可依，　　決定無少墮。",
    "T17n0728_002:0469a24_0": "　若不悟輪迴，　　一切皆歸盡，　彼天極愚癡，　　顛倒唯自損。",
    "T17n0728_002:0469a26_0": "　若天依正法，　　住無垢境界，　不作放逸行，　　為世所恭敬。",
    "T17n0728_002:0469a28_0": "　謂彼苦與樂，　　皆從因緣起，　彼天善覺了，　　不造非義利。",
    "T17n0728_002:0469b01_0": "　於親眷朋友，　　互相而繫屬，　不厭怖輪迴，　　何曾求出離！",
    "T17n0728_002:0469b03_0": "　飲酒生放逸，　　智者當了知，　飲已即消散，　　放逸難可壞。",
    "T17n0728_002:0469b05_0": "　放逸發狂亂，　　馳騁於五趣，　是故方便說，　　為患逾惛醉。",
    "T17n0728_002:0469b07_0": "　若人行放逸，　　受罪俱胝劫，　飲者日當醒，　　放逸長時醉。",
    "T17n0728_002:0469b09_0": "　遠離放逸者，　　則無彼墮落，　若為彼所牽，　　常沈於諸有。",
    "T17n0728_002:0469b11_0": "　若樂饒益者，　　當捨諸放逸，　為最上煩惱，　　是諸佛所說。",
    "T17n0728_002:0469b13_0": "　為放逸所牽，　　令心則輕動，　諸天由是故，　　懈怠無修斷。",
    "T17n0728_002:0469b15_0": "　若不遠放逸，　　惡惠深可怖，　定墮於險難，　　後受彼熱惱。",
    "T17n0728_002:0469b17_0": "　從天中墮落，　　則受諸艱苦，　當知彼放逸，　　少不可親近。",
    "T17n0728_002:0469b19_0": "　若常樂放逸，　　彼無快樂分，　當知彼放逸，　　第一苦根本。",
    "T17n0728_002:0469b21_0": "　無數諸天人，　　皆因放逸故，　墮於地獄中，　　百千俱胝劫。",
    "T17n0728_002:0469b23_0": "　放逸第一冤，　　不放逸如友，　是故當親近，　　常為作饒益。",
    "T17n0728_002:0469b25_0": "諸法集要經卷第二"
}