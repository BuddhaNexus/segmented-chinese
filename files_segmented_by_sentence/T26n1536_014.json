{
    "T26n1536_014:0424c02_0": "阿毘達磨集異門足論卷第十四",
    "T26n1536_014:0424c04_0": "尊者舍利子說",
    "T26n1536_014:0424c05_0": "三藏法師玄奘奉　詔譯",
    "T26n1536_014:0424c06_0": "五法品第六之四",
    "T26n1536_014:0424c07_0": "◎復次具壽，若諸苾芻苾芻尼等，雖無大師或餘隨一尊重有智同梵行者為說法要，亦不以大音聲讀誦隨曾所聞究竟法要，亦不為他廣說開示隨曾所聞究竟法要，亦不獨處寂靜思惟籌量觀察隨曾所聞究竟法要所有義趣，而能善取隨一定相，於彼定相能善思惟，又善了知復善通達。",
    "T26n1536_014:0424c13_1": "如如善取隨一定相，於彼定相能善思惟，又善了知復善通達，如是如是於彼法要能正了知，若法若義由正了知若法若義便發起欣，欣故心喜，生喜故身輕安，身輕安故受樂，受樂故心定，心定故如實知見，如實知見故生厭，厭故能離，離故得解脫，是名第五解脫處。",
    "T26n1536_014:0424c20_2": "是諸苾芻苾芻尼等，安住此處，念未住者能住正念、心未定者能住正定、漏未盡者能盡諸漏、未得最上安隱涅槃者疾能證得。",
    "T26n1536_014:0424c23_3": "此中大師或有隨一尊重有智同梵行者為說法要者，問：大師云何？",
    "T26n1536_014:0424c24_4": "答：即諸如來、應、正等覺說名大師。",
    "T26n1536_014:0424c25_5": "問：尊重有智同梵行者云何？",
    "T26n1536_014:0424c26_6": "答：解憍陳那、馬勝、賢勝、霧氣、大名、那舍、圓滿、無垢、妙臂、牛主、舍利子、大採菽氏、大迦葉波、大劫庀那、大營搆氏、大迦多衍那、大執藏、大善見、大路、隨順、無滅、欲樂、金毘羅等，皆名尊重有智同梵行者。",
    "T26n1536_014:0425a01_7": "問法云何？",
    "T26n1536_014:0425a01_8": "答：名身、句身、文身，是名為法。",
    "T26n1536_014:0425a02_9": "即前大師尊重有智同梵行者，以諸名身句身文身，為彼宣說施設建立，開顯分別明了開示，由此故言為說法要。",
    "T26n1536_014:0425a04_10": "如如大師或有隨一尊重有智同梵行者為說法要，如是如是彼於法要能正了知若法若義者，問：能正了知若法云何？",
    "T26n1536_014:0425a07_11": "答：名身、句身、文身是名為法。",
    "T26n1536_014:0425a08_12": "彼於此法等了近了明了，通達品類差別，獲得無二無退轉智故，名能正了知若法。",
    "T26n1536_014:0425a10_13": "問：能正了知若義云何？",
    "T26n1536_014:0425a10_14": "答名身、句身、文身，所顯所了、所說所遍說、所示所等示，所開名義，彼於此義等了近了明了，通達品類差別，獲得無二無退轉智，是名能正了知若義。",
    "T26n1536_014:0425a14_0": "由正了知若法若義便發起欣者，最初所發喜名為欣，彼於此欣起等起、生等生、轉現轉，聚集出現，由斯故說便發起欣。",
    "T26n1536_014:0425a16_1": "欣故生喜者，謂上品欣轉名為喜，彼於此喜，起等起、生等生、轉現轉，聚集出現，由斯故說欣故生喜。",
    "T26n1536_014:0425a18_2": "心喜故身輕安者，謂彼從欣生心喜故，於現法中身重性斷、心重性斷，身有堪能、心有堪能，身細滑、心細滑，身輕軟、心輕軟，身離蓋、心離蓋，身無懶惰、心無懶惰，身無疲倦、心無疲倦，由斯故說心喜故身輕安。",
    "T26n1536_014:0425a23_3": "身輕安故受樂者，謂由身有堪能、心有堪能，廣說乃至身無疲倦、心無疲惓故，身便有樂心受妙喜，由斯故說身輕安故受樂。",
    "T26n1536_014:0425a26_4": "受樂故心定者，謂受樂故遠離勞倦，無勞倦法平等行故，心住等住近住一趣得三摩地，由斯故說受樂故心定。",
    "T26n1536_014:0425a29_0": "心定故如實知見者，謂彼若時心住等住無二無轉，爾時於苦如實知見苦、於集滅道如實知見集滅道，由斯故說心定故如實知見。",
    "T26n1536_014:0425b03_0": "如實知見故生厭者，謂彼若時於苦如實知見苦、於集滅道如實知見集滅道，爾時於五取蘊便生厭毀違逆而住，由斯故說如實知見故生厭。",
    "T26n1536_014:0425b06_1": "厭故能離者，謂彼若時於五取蘊能生厭毀違逆而住，爾時便於貪嗔癡三不善根能損能薄令漸缺減。",
    "T26n1536_014:0425b08_2": "如人以水浸漬黃衣置日光中染色速脫。",
    "T26n1536_014:0425b09_3": "如是若時於五取蘊能生厭毀違逆而住，爾時便於三不善根能損能薄令漸缺減，由斯故說厭故能離。",
    "T26n1536_014:0425b11_4": "離故得解脫者，謂彼若時能損能薄能漸缺減三不善根，爾時便於貪嗔癡等心得解脫，由斯故說離故得解脫。",
    "T26n1536_014:0425b14_5": "是名第一者，漸次順次相續次第數為第一。",
    "T26n1536_014:0425b15_6": "解脫處者，此中何謂解脫處耶？",
    "T26n1536_014:0425b16_7": "答此中七法名解脫處：一者正了知法；二者正了知義；三者欣；四者喜；五者輕安；六者樂；七者定。",
    "T26n1536_014:0425b18_8": "是諸苾芻苾芻尼等者，謂若能引學無間道，於此義中說為苾芻苾芻尼等。",
    "T26n1536_014:0425b19_9": "安住此處者，謂住此處等住近住，是故說為安住此處。",
    "T26n1536_014:0425b21_10": "念未住者能住正念者，謂能住四念住。",
    "T26n1536_014:0425b22_11": "心未定者能住正定者，謂能住四靜慮。",
    "T26n1536_014:0425b22_12": "漏未盡者能盡諸漏者，問：諸漏云何？",
    "T26n1536_014:0425b23_13": "答：有三漏，謂欲漏、有漏、無明漏。",
    "T26n1536_014:0425b24_14": "彼於此三漏，能盡、等盡、遍盡、現盡、當盡、速盡，由斯故說漏未盡者能盡諸漏。",
    "T26n1536_014:0425b26_15": "未得無上安隱涅槃者能疾證得者，謂諸愛盡離滅涅槃，說為無上安隱涅槃。",
    "T26n1536_014:0425b27_16": "彼速於此能得隨得能觸能證，由斯故說未得無上安隱涅槃者能疾證得。",
    "T26n1536_014:0425b29_17": "而能以大音聲讀誦隨曾所聞究竟法要者，謂以廣大音聲讀誦如先所聞究竟法要。",
    "T26n1536_014:0425c02_18": "而能為他廣說開示隨曾所聞究竟法要者，謂彼而能為他宣說施設建立開顯分別明了顯示如先所聞究竟法要。",
    "T26n1536_014:0425c05_19": "而能獨處寂靜思惟籌量觀察隨曾所聞究竟法要所有義趣者，謂能獨處寂靜，尋思遍尋思、簡擇遍簡擇、觀察遍觀察如先所聞究竟法要所有義趣。",
    "T26n1536_014:0425c08_20": "而能善取隨一定相，於彼定相能善思惟，又善了知復善通達者，謂能善取定及定相，於彼定相能善思惟，又善了知復善通達入住出相，餘如前說。",
    "T26n1536_014:0425c12_0": "五根者，云何為五？",
    "T26n1536_014:0425c13_1": "一、信根；二、精進根；三、念根；四、定根；五、慧根。",
    "T26n1536_014:0425c14_2": "此五根相，如前廣說。",
    "T26n1536_014:0425c14_3": "五力者，云何為五？",
    "T26n1536_014:0425c15_4": "一、信力；二、精進力；三、念力；四、定力；五、慧力。",
    "T26n1536_014:0425c16_5": "問：信力云何？",
    "T26n1536_014:0425c16_6": "答：於如來所修植淨信根生安住，不為沙門或婆羅門或天魔梵或餘世間如法引奪，是名信力。",
    "T26n1536_014:0425c18_7": "問：精進力云何？",
    "T26n1536_014:0425c18_8": "答：於已生不善法為永斷故，生欲策勵，乃至廣說四種正斷，是名精進力。",
    "T26n1536_014:0425c20_9": "問：念力云何？",
    "T26n1536_014:0425c20_10": "答：於內身住循身觀，乃至廣說四種念住，是名念力。",
    "T26n1536_014:0425c21_11": "問：定力云何？",
    "T26n1536_014:0425c22_12": "答：離欲惡不善法，乃至廣說四種靜慮，是名定力。",
    "T26n1536_014:0425c23_13": "問：慧力云何？",
    "T26n1536_014:0425c23_14": "答：如實了知，此是苦聖諦、此是苦集聖諦、此是苦滅聖諦、此是趣苦滅行聖諦，是名慧力。",
    "T26n1536_014:0425c25_15": "問：何故名力？",
    "T26n1536_014:0425c25_16": "答：因如是力、依如是力、住如是力，一切結縛隨眠隨煩惱纏皆可斷截摧伏破壞，故名為力。",
    "T26n1536_014:0425c28_0": "五不還者，云何為五？",
    "T26n1536_014:0425c28_1": "一者中般涅槃補特伽羅；二者生般涅槃補特伽羅；三者有行般涅槃補特伽羅；四者無行般涅槃補特伽羅；五者上流補特伽羅。",
    "T26n1536_014:0426a02_2": "云何中般涅槃補特伽羅？",
    "T26n1536_014:0426a03_0": "答：諸有補特伽羅，即於現法已斷五順下分結、未斷五順上分結，造作增長起異熟業、非生異熟業，身壞命終彼色界天中有起已，便得如是無漏道力，進斷餘結而般涅槃，是名中般涅槃補特伽羅。",
    "T26n1536_014:0426a07_1": "問：何故名中般涅槃補特伽羅？",
    "T26n1536_014:0426a08_2": "答：由此補特伽羅，根極猛利結極微薄，已超欲界未至色界，於其中間便得如是無漏道力，進斷餘結而般涅槃故，名中般涅槃補特伽羅。",
    "T26n1536_014:0426a11_3": "云何生般涅槃補特伽羅？",
    "T26n1536_014:0426a11_4": "答：諸有補特伽羅，即於現法五順下分結已斷已遍知、五順上分結未斷未遍知，造作增長起異熟業及生異熟業，身壞命終彼生色界天中有起已往生色界，生已不久便得如是無漏道力，進斷餘結而般涅槃，是名生般涅槃補特伽羅。",
    "T26n1536_014:0426a17_5": "問：何故名生般涅槃補特伽羅？",
    "T26n1536_014:0426a18_0": "答：由此補特伽羅，纔生未久便得如是無漏道力，進斷餘結而般涅槃故，名生般涅槃補特伽羅。",
    "T26n1536_014:0426a20_1": "復次有說如是補特伽羅，纔生未久便得如是無漏道力，進斷餘結此後乃至盡壽而住，方入無餘般涅槃界故，名生般涅槃補特伽羅。",
    "T26n1536_014:0426a23_2": "云何有行般涅槃補特伽羅？",
    "T26n1536_014:0426a23_3": "答：諸有補特伽羅，即於現法五順下分結已斷已遍知、五順上分結未斷未遍知，造作增長起異熟業及生異熟業，身壞命終彼色界天中有起已往生色界，生已後時依有行道，以有勤行、有勤作意修不息加行道，進斷餘結而般涅槃，是名有行般涅槃補特伽羅。",
    "T26n1536_014:0426a29_4": "問：何故名有行般涅槃補特伽羅？",
    "T26n1536_014:0426b01_5": "答：由此補特伽羅，依有行道、以有勤行、有勤作意修不息加行道，進斷餘結而般涅槃故，名有行般涅槃補特伽羅。",
    "T26n1536_014:0426b04_6": "復次有說，由此補特伽羅，依有為緣定進斷餘結而般涅槃故，名有行般涅槃補特伽羅。",
    "T26n1536_014:0426b06_7": "云何無行般涅槃補特伽羅？",
    "T26n1536_014:0426b06_8": "答：諸有補特伽羅，即於現法五順下分結已斷已遍知、五順上分結未斷未遍知，造作增長起異熟業及生異熟業，身壞命終彼色界天中有起已往生色界，生已後時依無行道，以無勤行、無勤作意修止息加行道進斷餘結，入無餘依般涅槃界，是名無行般涅槃補特伽羅。",
    "T26n1536_014:0426b12_9": "問：何故名無行涅槃補特伽羅？",
    "T26n1536_014:0426b13_10": "答：由此補特伽羅依無行道，以無勤行、無勤作意修止息加行道，進斷餘結而般涅槃故，名無行般涅槃補特伽羅。",
    "T26n1536_014:0426b16_11": "復次有說，由此補特伽羅依無為緣定，進斷餘結入無餘依般涅槃界故，名無行般涅槃補特伽羅。",
    "T26n1536_014:0426b18_12": "云何上流補特伽羅？",
    "T26n1536_014:0426b18_13": "答：諸有補特伽羅，即於現法五順下分結已斷已遍知、五順上分結未斷未遍知，乃至現入雜修世俗第四靜慮，將命終時退三靜慮住初靜慮，臨命終時造作增長起異熟業及生異熟業，身壞命終彼色界天中有起已往生色界梵眾天中。",
    "T26n1536_014:0426b24_14": "生已後時現入世俗第二靜慮，臨命終時造作增長起異熟業及生異熟業，身壞命終彼色界天中有起已往生色界光音天中。",
    "T26n1536_014:0426b27_15": "生已後時現入世俗第三靜慮，臨命終時造作增長起異熟業及生異熟業，身壞命終彼色界天中有起已往生色界遍淨天中。",
    "T26n1536_014:0426c01_16": "生已後時現入世俗第四靜慮，臨命終時造作增長起異熟業及生異熟業，身壞命終彼色界天中有起已往生色界廣果天中。",
    "T26n1536_014:0426c04_0": "生已後時現入下品雜修世俗第四靜慮，臨命終時造作增長起異熟業及生異熟業，身壞命終彼色界天中有起已往生色界無煩天中。",
    "T26n1536_014:0426c07_1": "生已後時現入中品雜修世俗第四靜慮，臨命終時造作增長起異熟業及生異熟業，身壞命終彼色界天中有起已往生色界無熱天中。",
    "T26n1536_014:0426c10_2": "生已後時現入上品雜修世俗第四靜慮，臨命終時造作增長起異熟業及生異熟業，身壞命終彼色界天中有起已往生色界善現天中。",
    "T26n1536_014:0426c13_3": "生已後時入上勝品雜修世俗第四靜慮，臨命終時造作增長起異熟業及生異熟業，身壞命終彼色界天中有起已往生色界善見天中。",
    "T26n1536_014:0426c16_4": "生已後時入上上品最極圓滿雜修世俗第四靜慮，臨命終時造作增長起異熟業及生異熟業，身壞命終彼色界天中有起已往生色界色究竟天。",
    "T26n1536_014:0426c19_5": "生已後時方得如是無漏道力，進斷餘結入無餘依般涅槃界，是名上流補特伽羅。",
    "T26n1536_014:0426c21_6": "問：何故名上流補特伽羅？",
    "T26n1536_014:0426c22_7": "答：有二種流，謂生死業及彼煩惱。",
    "T26n1536_014:0426c23_8": "彼於此二俱未斷未遍知，彼由此因及此緣故，上行隨行、上流隨流故，名上流補特伽羅。",
    "T26n1536_014:0426c25_9": "復次有作是言，說由此不還補特伽羅，漸次勝進，於後後定能領隨領、能受隨受，永無退轉，故名上流。",
    "T26n1536_014:0426c27_10": "復次上流略有二種。",
    "T26n1536_014:0426c27_11": "何謂為二？",
    "T26n1536_014:0426c28_12": "一者行色界？",
    "T26n1536_014:0426c28_13": "二者行無色界。",
    "T26n1536_014:0426c28_14": "行色界者？",
    "T26n1536_014:0426c29_0": "以色究竟天為最極處。",
    "T26n1536_014:0426c29_1": "行無色界者？",
    "T26n1536_014:0426c29_2": "以非想非非想處天為最極處。",
    "T26n1536_014:0427a02_0": "五淨居天者，云何為五？",
    "T26n1536_014:0427a02_1": "答：一、無煩天；二、無熱天；三、善現天；四、善見天；五、色究竟天。",
    "T26n1536_014:0427a03_2": "云何無煩天？",
    "T26n1536_014:0427a04_3": "答：謂此與彼諸無煩天，是一類、為伴侶、共眾同分，依得、事得、處得皆同。",
    "T26n1536_014:0427a05_4": "又若生在無煩天中，所有無覆無記色受想行識蘊，是名無煩天。",
    "T26n1536_014:0427a07_5": "復次以無煩天，於苦見苦、於集見集、於滅見滅、於道見道故，名無煩天。",
    "T26n1536_014:0427a08_6": "復次以無煩天，身無煩擾、心無煩擾，由彼身心無煩擾故，領受寂靜遍淨無漏微妙諸受故，名無煩天。",
    "T26n1536_014:0427a11_7": "復次此是彼名異語增語諸想等想施設言說，謂無煩天故，名無煩天。",
    "T26n1536_014:0427a12_8": "云何無熱天？",
    "T26n1536_014:0427a12_9": "答：謂此與彼諸無熱天，同一類、為伴侶、共眾同分，依得、事得、處得皆同。",
    "T26n1536_014:0427a14_10": "又若生在無熱天中，所有無覆無記色受想行識蘊，是名無熱天。",
    "T26n1536_014:0427a16_0": "復次以無熱天，於苦見苦、於集見集、於滅見滅、於道見道故，名無熱天。",
    "T26n1536_014:0427a17_1": "復次以無熱天，身無熱惱、心無熱惱，由彼身心無熱惱故，領受寂靜遍淨無漏微妙諸受故，名無熱天。",
    "T26n1536_014:0427a19_2": "復次此是彼名異語增語諸想等想施設言說，謂無熱天故，名無熱天。",
    "T26n1536_014:0427a21_3": "云何善現天？",
    "T26n1536_014:0427a21_4": "答：謂此與彼諸善現天，同一類、為伴侶、共眾同分、依得、事得、處得皆同。",
    "T26n1536_014:0427a23_5": "又彼生在善現天中，所有無覆無記色受想行識蘊，是名善現天。",
    "T26n1536_014:0427a24_6": "復次以善現天，於苦見苦、於集見集、於滅見滅、於道見道故，名善現天。",
    "T26n1536_014:0427a26_7": "復次以善現天形色微妙，眾所樂觀清淨端嚴，超過無煩無熱天眾故，名善現天。",
    "T26n1536_014:0427a28_8": "復次此是彼名異語增語諸想等想施設言說，謂善現天故，名善現天。",
    "T26n1536_014:0427a29_9": "云何善見天？",
    "T26n1536_014:0427b01_10": "答：謂此與彼諸善見天，同一類、為伴侶、共眾同分，依得、事得、處得皆同。",
    "T26n1536_014:0427b02_11": "又彼生在善見天中，所有無覆無記色受想行識蘊，是名善見天。",
    "T26n1536_014:0427b04_12": "復次以善見天，於苦見苦、於集見集、於滅見滅、於道見道故，名善見天。",
    "T26n1536_014:0427b05_13": "復次以善見天形色轉微妙，眾所轉樂觀轉清淨端嚴，超過無煩無熱善現天眾故，名善見天。",
    "T26n1536_014:0427b07_14": "復次此是彼名異語增語諸想等想施設言說，謂善見天故，名善見天。",
    "T26n1536_014:0427b09_15": "云何色界究竟天？",
    "T26n1536_014:0427b09_16": "答：謂此與彼諸色究竟天，同一類、為伴侶、共眾同分，依得、事得、處得皆同。",
    "T26n1536_014:0427b11_17": "又復生在色究竟天中，所有無覆無記色受想行識蘊，是名色究竟天。",
    "T26n1536_014:0427b13_18": "復次以色究竟天，於苦見苦，於集見集，於滅見滅，於道見道故，名色究竟天。",
    "T26n1536_014:0427b14_19": "復次以色究竟天所得自體，於生色趣最勝第一故，名色究竟天。",
    "T26n1536_014:0427b16_20": "復次此天亦名礙究竟天。",
    "T26n1536_014:0427b16_21": "礙謂礙身，此是礙身最究竟處故，名礙究竟天。",
    "T26n1536_014:0427b18_0": "復次此是彼名異語增語諸想等想施設言說，謂色究竟天，或謂礙究竟天故，名色究竟天、或名礙究竟天。",
    "T26n1536_014:0427b21_0": "五出離界者，云何為五？",
    "T26n1536_014:0427b21_1": "具壽當知，諸有多聞聖弟子眾具猛利見，若念諸欲，便於諸欲心不趣入、不信樂、不安住、無勝解、卷縮不伸、棄捨而住，厭惡毀呰制伏違逆，如燒筋羽卷縮不伸。",
    "T26n1536_014:0427b25_2": "如是多聞聖弟子眾具猛利見，若念諸欲便於諸欲心不趣入，乃至廣說。",
    "T26n1536_014:0427b26_3": "若念出離，便於出離深心趣入、信樂安住、有勝解、不卷縮、恒舒泰，心不厭毀任運現行，其心安樂易善修習，於諸欲緣所起諸漏損害熱惱皆得解脫。",
    "T26n1536_014:0427c01_4": "從彼起已離繫解脫，不受彼因彼緣諸受，如是名為於欲出離。",
    "T26n1536_014:0427c02_5": "於恚無恚，於害無害，於色無色，應知亦爾。",
    "T26n1536_014:0427c03_6": "具壽當知，諸有多聞聖弟子眾具猛利見，若念有身，便於有身心不趣入、不信樂、不安住、無勝解、卷縮不伸、棄捨而住，厭惡毀呰制伏違逆，如燒筋羽卷縮不伸。",
    "T26n1536_014:0427c07_0": "如是多聞聖弟子眾具猛利見，若念有身，便於有身心不趣入，乃至廣說。",
    "T26n1536_014:0427c08_1": "若念有身滅涅槃，便於有身滅涅槃深心趣入、信樂安住、有勝解、不卷縮、恒舒泰，心不厭毀任運現行，其心安樂易善修習，於有身緣所起諸漏損害熱惱皆得解脫。",
    "T26n1536_014:0427c12_2": "從彼起已離繫解脫，不受彼因彼緣諸受，如是名為有身出離。",
    "T26n1536_014:0427c13_3": "此中諸有者，謂如是名、如是姓、如是類、如是食、如是受苦樂、如是長壽、如是壽邊際，故名諸有。",
    "T26n1536_014:0427c15_4": "多聞者，謂聞多正法。",
    "T26n1536_014:0427c16_5": "多正法者，謂契經、應誦、記別、諷頌、自說、因緣、譬喻、本事、本生、方廣、希法、論議。",
    "T26n1536_014:0427c18_6": "聞此諸法，故名多聞。",
    "T26n1536_014:0427c18_7": "聖弟子者，聖謂諸佛，佛之弟子名聖弟子。",
    "T26n1536_014:0427c19_8": "諸能歸依佛法僧者，一切皆得聖弟子名，故名聖弟子。",
    "T26n1536_014:0427c20_9": "具猛利見者，云何猛利？",
    "T26n1536_014:0427c21_10": "答：上品圓滿故名猛利。",
    "T26n1536_014:0427c21_11": "云何為見？",
    "T26n1536_014:0427c22_12": "答：若依出離遠離所生善法，於法簡擇極簡擇，廣說乃至毘鉢舍那，故名為見。",
    "T26n1536_014:0427c23_13": "若念諸欲者，云何名諸欲？",
    "T26n1536_014:0427c24_14": "答：欲亦名諸欲、欲界亦名諸欲、五妙欲境亦名諸欲，今此義中意說五妙欲境名諸欲，由此故名。",
    "T26n1536_014:0427c26_15": "若念諸欲，便於諸欲心不趣入不信樂不安住無勝解者，謂聖弟子於妙欲境，以稱讚俱行作意審思惟時，不起隨順心、隨順信、隨順欲、隨順心勝解、已勝解、當勝解，由此故名便於諸欲心不趣入不信樂不安住無勝解。",
    "T26n1536_014:0428a02_16": "卷縮不伸者，謂聖弟子於諸妙欲，以稱讚俱行作意審思惟時，心不樂住、不隨順、不趣向、不臨入，故名卷縮。",
    "T26n1536_014:0428a05_17": "不伸棄捨而住厭惡毀呰制伏違逆者，謂聖弟子於諸妙欲，以稱讚俱行作意審思惟時，於諸妙欲棄捨而住，厭惡毀呰制伏違逆故，名棄捨而住厭惡毀呰制伏違逆。",
    "T26n1536_014:0428a08_18": "若念出離者，云何出離？",
    "T26n1536_014:0428a09_19": "答：出離亦名出離、出離界亦名出離、色界善根亦名出離、初靜慮亦名出離，今此義中意說初靜慮名出離，由此故名，若念出離，便於出離深心趣入信樂安住有勝解者，謂聖弟子於此出離，以勝解俱行作意審思惟時，便生隨順心、隨順信、隨順欲、隨順心勝解、已勝解、當勝解，由此故名便於出離深心趣入信樂安住。",
    "T26n1536_014:0428a16_20": "有勝解不卷縮恒舒泰者，謂聖弟子於此出離，以稱讚俱行作意審思惟時，心樂安住順趣臨入，故名不卷縮恒舒泰。",
    "T26n1536_014:0428a19_21": "心不厭毀任運現行者，謂聖弟子於此出離，以稱讚俱行作意審思惟時，非如於欲心不樂住，厭惡毀呰制伏違逆，由此故言心不厭毀任運現行。",
    "T26n1536_014:0428a22_22": "其心安樂者，謂聖弟子當於爾時，其心安樂無勞無損成無倦法，由此故言其心安樂。",
    "T26n1536_014:0428a24_23": "易修習者，謂聖弟子當於爾時，數數修習數數作意相應修習，故名易修習。",
    "T26n1536_014:0428a26_24": "善修習者，謂聖弟子當於爾時，因故、門故、理故、行故，殷重修習、堅住修習、恭敬修習、作意修習故，名善修習。",
    "T26n1536_014:0428a28_25": "於諸欲緣所起諸漏損害熱惱皆得解脫，從彼起已離繫解脫者，謂聖弟子由此因緣，於諸欲中心得解脫，從彼起已離繫解脫，由斯故說於諸欲緣所起諸漏損害熱惱皆得解脫，從彼起已離繫解脫。",
    "T26n1536_014:0428b04_26": "不受彼因彼緣諸受者，謂於諸欲若未斷未遍知便受苦受，若已斷已遍知不受苦受，由斯故說不受彼因彼緣諸受，如是名為於欲出離者。",
    "T26n1536_014:0428b07_27": "問：今於此中何謂出離？",
    "T26n1536_014:0428b07_28": "答：永斷諸欲亦名出離、超過諸欲亦名出離、捨離塵俗亦名出離、色界善根亦名出離、初靜慮亦名出離，今此義中意說初靜慮名出離。",
    "T26n1536_014:0428b10_29": "於恚無恚者，問：恚云何？",
    "T26n1536_014:0428b11_30": "答：恚亦名恚、恚界亦名恚，今此義中意說恚界名恚。",
    "T26n1536_014:0428b12_31": "問：無恚云何？",
    "T26n1536_014:0428b12_32": "答：無恚亦名無恚、無恚界亦名無恚、慈心定亦名無恚，今此義意說慈心定名無恚。",
    "T26n1536_014:0428b14_33": "於害無害者，問：害云何？",
    "T26n1536_014:0428b15_34": "答：害亦名害、害界亦名害，今此義中意說害界名害。",
    "T26n1536_014:0428b16_35": "問：無害云何？",
    "T26n1536_014:0428b16_36": "答：無害亦名無害、無害界亦名無害、悲心定亦名無害，今此義中意說悲心定名無害。",
    "T26n1536_014:0428b18_37": "於色無色者，問：色云何？",
    "T26n1536_014:0428b19_38": "答：色亦名色、色界亦名色、四靜慮亦名色，今此義中意說四靜慮名色。",
    "T26n1536_014:0428b20_39": "問：無色云何？",
    "T26n1536_014:0428b21_40": "答：無色亦名無色、無色界亦名無色、四無色亦名無色，今此義中意說四無色名無色。",
    "T26n1536_014:0428b23_41": "諸有多聞聖弟子眾具猛利見者，如前說。",
    "T26n1536_014:0428b24_0": "若念有身者，有身亦名有身、五取蘊亦名有身，今此義中意說五取蘊名有身。",
    "T26n1536_014:0428b25_1": "便於有身心不趣入等，如前欲說。",
    "T26n1536_014:0428b26_2": "若念有身滅者，有身滅亦名滅、擇滅亦名滅，今此義中意說擇滅名滅非餘。",
    "T26n1536_014:0428b29_0": "說一切有部集異門足論卷第十四",
    "T26n1536_014:0428c01_0": "此卷宋本第八幅第八九行云，彼色界天中有起(之下便云)壞命終彼色界天(乃至)第九幅原五行補特伽羅復(之下便云)已往生色界(乃至)第十一幅第七行生異熟業身(之下便云)次有作是言說(等)。",
    "T26n1536_014:0428c06_0": "如是三節，文斷義絕不相連續。",
    "T26n1536_014:0428c06_1": "今撿二本，則宋本錯將生異熟業身(之下)壞命終彼色界天(乃至)補特伽羅復(等)凡三十四行之文，進而寫之于彼色界天中。",
    "T26n1536_014:0428c09_2": "有起(之下)却將中有起(之下)已往生色界(乃)生異熟業身(等)三十四行之文，退而寫之于補特伽羅復(之下)。",
    "T26n1536_014:0428c11_3": "致令如是。",
    "T26n1536_014:0428c11_4": "今依二本進退而正之。",
    "T26n1536_014:0428c13_0": "第十二幅原六行善現天中所有無(之下)，國本宋本並脫覆無記(乃至)便於諸欲心(等)凡三十五行之文，今依丹本足之。"
}