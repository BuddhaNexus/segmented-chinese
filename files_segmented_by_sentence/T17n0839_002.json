{
    "T17n0839_002:0906c25_0": "占察善惡業報經卷下(出六根聚經中)天竺三藏菩提燈譯爾時堅淨信菩薩摩訶薩問地藏菩薩摩訶薩言：「云何開示求向大乘者，進趣方便？」",
    "T17n0839_002:0906c29_1": "地藏菩薩摩訶薩言：「善男子！",
    "T17n0839_002:0907a01_2": "若有眾生欲向大乘者，應當先知最初所行根本之業。",
    "T17n0839_002:0907a02_3": "其最初所行根本業者，所謂依止一實境界以修信解，因信解力增長故，速疾得入菩薩種性。",
    "T17n0839_002:0907a04_4": "所言一實境界者，謂眾生心體，從本以來，不生不滅，自性清淨，無障無礙，猶如虛空。",
    "T17n0839_002:0907a06_5": "離分別故，平等普遍，無所不至，圓滿十方，究竟一相，無二無別，不變不異，無增無減。",
    "T17n0839_002:0907a08_6": "以一切眾生心，一切聲聞、辟支佛心，一切菩薩心，一切諸佛心，皆同不生不滅，無染寂靜，真如相故。",
    "T17n0839_002:0907a10_7": "所以者何？",
    "T17n0839_002:0907a11_8": "一切有心起分別者，猶如幻化，無有定實。",
    "T17n0839_002:0907a12_9": "所謂識、受、想、行、憶念、緣慮、覺知等，種種心數，非青非黃，非赤非白，亦非雜色，無有長短、方圓、大小。",
    "T17n0839_002:0907a14_10": "乃至盡於十方虛空一切世界，求心形狀，無一區分而可得者。",
    "T17n0839_002:0907a15_11": "但以眾生無明癡闇熏習因緣，現妄境界，令生念著。",
    "T17n0839_002:0907a16_12": "所謂此心不能自知，妄自謂有，起覺知想，計我、我所，而實無有覺知之想。",
    "T17n0839_002:0907a18_13": "以此妄心畢竟無體，不可見故。",
    "T17n0839_002:0907a19_14": "若無覺知能分別者，則無十方三世一切境界差別之相。",
    "T17n0839_002:0907a20_15": "以一切法皆不能自有，但依妄心分別故有。",
    "T17n0839_002:0907a21_16": "所謂一切境界，各各不同，自念為有，知此為自，知彼為他。",
    "T17n0839_002:0907a22_17": "是故一切法不能自有，則無別異。",
    "T17n0839_002:0907a23_18": "唯依妄心，不知不了內自無故，謂有前外境界，妄生種種法想，謂有謂無，謂彼謂此，謂是謂非，謂好謂惡，乃至妄生無量無邊法想。",
    "T17n0839_002:0907a26_19": "當如是知，一切諸法，皆從妄想生，依妄心為本。",
    "T17n0839_002:0907a27_20": "「然此妄心無自相故，亦依境界而有，所謂緣念覺知前境界故，說名為心。",
    "T17n0839_002:0907a29_21": "又此妄心與前境界，雖俱相依，起無先後，而此妄心能為一切境界原主。",
    "T17n0839_002:0907b01_22": "所以者何？",
    "T17n0839_002:0907b02_23": "謂依妄心，不了法界一相故，說心有無明。",
    "T17n0839_002:0907b03_24": "依無明力因故，現妄境界。",
    "T17n0839_002:0907b03_25": "亦依無明滅故，一切境界滅，非依一切境界。",
    "T17n0839_002:0907b04_26": "自不了故，說境界有。",
    "T17n0839_002:0907b05_27": "無明亦非依境界故，生於無明。",
    "T17n0839_002:0907b05_28": "以一切諸佛，於一切境界不生無明故。",
    "T17n0839_002:0907b06_29": "又復不依境界滅故，無明心滅。",
    "T17n0839_002:0907b07_30": "以一切境界，從本已來，體性自滅，未曾有故。",
    "T17n0839_002:0907b08_31": "因如此義，是故但說一切諸法依心為本。",
    "T17n0839_002:0907b09_32": "當知一切諸法，悉名為心，以義、體不異，為心所攝故。",
    "T17n0839_002:0907b10_33": "又一切諸法，從心所起，與心作相，和合而有，共生共滅，同無有住。",
    "T17n0839_002:0907b12_34": "以一切境界，但隨心所緣，念念相續故，而得住持，暫時為有。",
    "T17n0839_002:0907b13_35": "「如是所說心義者，有二種相。",
    "T17n0839_002:0907b14_36": "何等為二？",
    "T17n0839_002:0907b14_37": "一者心內相，二者心外相。",
    "T17n0839_002:0907b14_38": "心內相者，復有二種。",
    "T17n0839_002:0907b15_39": "云何為二？",
    "T17n0839_002:0907b15_40": "一者真，二者妄。",
    "T17n0839_002:0907b16_0": "所言真者，謂心體本相，如如不異，清淨圓滿，無障無礙，微密難見，以遍一切處，常恒不壞，建立生長一切法故。",
    "T17n0839_002:0907b18_1": "所言妄者，謂起念、分別、覺知、緣慮、憶想等事，雖復相續，能生一切種種境界，而內虛偽，無有真實，不可見故。",
    "T17n0839_002:0907b20_2": "所言心外相者，謂一切諸法種種境界等，隨有所念，境界現前故，知有內心及外心差別。",
    "T17n0839_002:0907b22_3": "如是當知，內妄想者，為因為體。",
    "T17n0839_002:0907b23_4": "外妄相者，為果為用。",
    "T17n0839_002:0907b24_5": "依如此等義，是故我說一切諸法悉名為心。",
    "T17n0839_002:0907b25_6": "「又復當知，心外相者，如夢所見種種境界，唯心想作，無實外事。",
    "T17n0839_002:0907b26_7": "一切境界，悉亦如是，以皆依無明識夢所見，妄想作故。",
    "T17n0839_002:0907b27_8": "「復次，應知內心念念不住故，所見、所緣一切境界亦隨心念念不住，所謂心生故種種法生，心滅故種種法滅。",
    "T17n0839_002:0907c01_9": "而生滅相，但有名字，實不可得。",
    "T17n0839_002:0907c01_10": "以心不往至於境界，境界亦不來至於心。",
    "T17n0839_002:0907c02_11": "如鏡中像，無來無去。",
    "T17n0839_002:0907c03_12": "是故一切法，求生滅定相，了不可得。",
    "T17n0839_002:0907c04_13": "所謂一切法畢竟無體，本來常空，實不生滅故。",
    "T17n0839_002:0907c05_14": "如是一切法實不生滅者，則無一切境界差別之相，寂靜一味，名為真如第一義諦，自性清淨心。",
    "T17n0839_002:0907c07_15": "彼自性清淨心，湛然圓滿，以無分別相故。",
    "T17n0839_002:0907c08_16": "無分別相者，於一切處，無所不在。",
    "T17n0839_002:0907c09_17": "無所不在者，以能依持建立一切法故。",
    "T17n0839_002:0907c10_0": "「復次，彼心名如來藏，所謂具足無量無邊不可思議無漏清淨功德之業。",
    "T17n0839_002:0907c11_1": "以諸佛法身，從無始本際來，無障無礙，自在不滅，一切現化種種功業，恒常熾然，未曾休息。",
    "T17n0839_002:0907c13_2": "所謂遍一切世界，皆示作業，種種化益故。",
    "T17n0839_002:0907c14_3": "以一佛身，即是一切諸佛身。",
    "T17n0839_002:0907c15_4": "一切諸佛身，即是一佛身。",
    "T17n0839_002:0907c15_5": "所有作業亦皆共一，所謂無分別相，不念彼此，平等無二。",
    "T17n0839_002:0907c17_6": "以依一法性而有作業，同自然化，體無別異故。",
    "T17n0839_002:0907c18_7": "如是諸佛法身，遍一切處，圓滿不動故，隨諸眾生死此生彼，恒為作依。",
    "T17n0839_002:0907c19_8": "譬如虛空，悉能容受一切色像種種形類，以一切色像種種形類，皆依虛空而有，建立生長。",
    "T17n0839_002:0907c21_9": "住虛空中，為虛空處所攝。",
    "T17n0839_002:0907c22_10": "以虛空為體，無有能出虛空界分者。",
    "T17n0839_002:0907c23_11": "當知色像之中，虛空之界不可毀滅。",
    "T17n0839_002:0907c24_12": "色像終壞時，還歸虛空。",
    "T17n0839_002:0907c24_13": "而虛空本界，無增無減，不動不變。",
    "T17n0839_002:0907c25_14": "諸佛法身，亦復如是，悉能容受一切眾生種種果報。",
    "T17n0839_002:0907c26_15": "以一切眾生種種果報，皆依諸佛法身而有建立生長。",
    "T17n0839_002:0907c27_16": "住法身中，為法身處所攝。",
    "T17n0839_002:0907c28_17": "以法身為體，無有能出法身界分者。",
    "T17n0839_002:0907c29_18": "「當知一切眾生身中，諸佛法身亦不可毀滅。",
    "T17n0839_002:0908a01_19": "若煩惱斷壞時，還歸法身。",
    "T17n0839_002:0908a01_20": "而法身本界，無增無減，不動不變。",
    "T17n0839_002:0908a02_21": "但從無始世來，與無明心俱，癡闇因緣熏習力故，現妄境界。",
    "T17n0839_002:0908a03_22": "以依妄境界熏習因緣故，起妄想相應心，計我、我所，造集諸業，受生死苦，說彼法身名為眾生。",
    "T17n0839_002:0908a06_23": "若如是眾生中，法身熏習而有力者，煩惱漸薄，能厭世間，求涅槃道，信歸一實，修六波羅蜜等一切菩提分法，名為菩薩。",
    "T17n0839_002:0908a08_24": "若如是菩薩中，修行一切善法滿足，究竟得離無明睡者，轉名為佛。",
    "T17n0839_002:0908a10_25": "當知如是眾生、菩薩、佛等，但依世間假名言說，故有差別。",
    "T17n0839_002:0908a11_26": "而法身之體，畢竟平等，無有異相。",
    "T17n0839_002:0908a12_27": "「善男子！",
    "T17n0839_002:0908a12_28": "是名略說一實境界義。",
    "T17n0839_002:0908a13_29": "若欲依一實境界修信解者，應當學習二種觀道。",
    "T17n0839_002:0908a14_30": "何等為二？",
    "T17n0839_002:0908a14_31": "一者唯心識觀，二者真如實觀。",
    "T17n0839_002:0908a15_32": "學唯心識觀者，所謂於一切時一切處，隨身口意所有作業，悉當觀察，知唯是心。",
    "T17n0839_002:0908a16_33": "乃至一切境界，若心住念，皆當察知，勿令使心無記攀緣，不自覺知。",
    "T17n0839_002:0908a18_34": "於念念間，悉應觀察。",
    "T17n0839_002:0908a18_35": "隨心有所緣念，還當使心隨逐彼念，令心自知。",
    "T17n0839_002:0908a20_0": "知己內心自生想念，非一切境界有念有分別也。",
    "T17n0839_002:0908a21_1": "所謂內心自生長短、好惡、是非、得失、衰利、有無等見，無量諸想。",
    "T17n0839_002:0908a22_2": "而一切境界，未曾有想，起於分別。",
    "T17n0839_002:0908a23_3": "「當知一切境界自無分別想故，即自非長非短、非好非惡，乃至非有非無，離一切相。",
    "T17n0839_002:0908a25_0": "如是觀察，一切法唯心想生。",
    "T17n0839_002:0908a25_1": "若使離心，則無一法一想而能自見有差別也。",
    "T17n0839_002:0908a26_2": "常應如是守記內心，知唯妄念，無實境界，勿令休廢。",
    "T17n0839_002:0908a27_3": "是名修學唯心識觀。",
    "T17n0839_002:0908a28_4": "若心無記，不知自心念者，即謂有前境界，不名唯心識觀。",
    "T17n0839_002:0908a29_5": "「又守記內心者，則知貪想、瞋想，及愚癡、邪見想。",
    "T17n0839_002:0908b01_6": "知善、知不善、知無記，知心勞慮種種諸苦。",
    "T17n0839_002:0908b02_7": "若於坐時，隨心所緣，念念觀知唯心生滅。",
    "T17n0839_002:0908b03_8": "譬如水流燈炎，無暫時住。",
    "T17n0839_002:0908b04_9": "從是當得色寂三昧。",
    "T17n0839_002:0908b04_10": "「得此三昧已，次應學習信奢摩他觀心，及信毗婆舍那觀心。",
    "T17n0839_002:0908b06_0": "習信奢摩他觀心者，思惟內心不可見相，圓滿不動，無來無去，本性不生，離分別故。",
    "T17n0839_002:0908b07_1": "習信毗婆舍那觀心者，想見內外色，隨心生，隨心滅。",
    "T17n0839_002:0908b09_2": "乃至習想見佛色身，亦復如是。",
    "T17n0839_002:0908b09_3": "隨心生，隨心滅，如幻如化，如水中月，如鏡中像。",
    "T17n0839_002:0908b10_4": "非心不離心，非來非不來，非去非不去，非生非不生，非作非不作。",
    "T17n0839_002:0908b12_5": "「善男子！",
    "T17n0839_002:0908b12_6": "若能習信此二觀心者，速得趣會一乘之道。",
    "T17n0839_002:0908b13_7": "當知如是唯心識觀，名為最上智慧之門。",
    "T17n0839_002:0908b14_8": "所謂能令其心猛利，長信解力，疾入空義，得發無上大菩提心故。",
    "T17n0839_002:0908b15_9": "若學習真如實觀者，思惟心性無生無滅，不住見聞覺知，永離一切分別之想。",
    "T17n0839_002:0908b17_10": "漸漸能過空處、識處、無少處、非想非非想處等定境界相，得相似空三昧。",
    "T17n0839_002:0908b19_11": "得相似空三昧時，識想受行麁分別相不現在前。",
    "T17n0839_002:0908b20_12": "從此修學，為善知識大慈悲者守護長養，是故離諸障礙，勤修不廢，展轉能入心寂三昧。",
    "T17n0839_002:0908b22_13": "得是三昧已，即復能入一行三昧。",
    "T17n0839_002:0908b23_14": "入是一行三昧已，見佛無數，發深廣行心，住堅信位。",
    "T17n0839_002:0908b24_15": "所謂於奢摩他、毗婆舍那二種觀道，決定信解，能決定向。",
    "T17n0839_002:0908b25_16": "隨所修學世間諸禪三昧之業，無所樂著。",
    "T17n0839_002:0908b26_17": "乃至遍修一切善根菩提分法，於生死中無所怯畏，不樂二乘。",
    "T17n0839_002:0908b28_0": "以依能習向二觀心最妙巧便，眾智所依，行根本故。",
    "T17n0839_002:0908b29_1": "「復次，修學如上信解者，人有二種。",
    "T17n0839_002:0908c01_0": "何等為二？",
    "T17n0839_002:0908c01_1": "一者利根，二者鈍根。",
    "T17n0839_002:0908c01_2": "其利根者，先已能知一切外諸境界，唯心所作，虛誑不實，如夢如幻等，決定無有疑慮。",
    "T17n0839_002:0908c03_3": "陰蓋輕微，散亂心少。",
    "T17n0839_002:0908c04_4": "如是等人，即應學習真如實觀。",
    "T17n0839_002:0908c04_5": "其鈍根者，先未能知一切外諸境界，悉唯是心，虛誑不實故，染著情厚，蓋障數起，心難調伏，應當先學唯心識觀。",
    "T17n0839_002:0908c07_6": "「若人雖學如是信解，而善根業薄，未能進趣。",
    "T17n0839_002:0908c08_7": "諸惡煩惱，不得漸伏。",
    "T17n0839_002:0908c08_8": "其心疑怯，畏墮三惡道，生八難處。",
    "T17n0839_002:0908c09_9": "畏不常值佛菩薩等，不得供養聽受正法。",
    "T17n0839_002:0908c10_10": "畏菩提信難可成就。",
    "T17n0839_002:0908c10_11": "有如此疑怖及種種障礙等者，應於一切時一切處，常勤誦念我之名字。",
    "T17n0839_002:0908c12_12": "若得一心，善根增長，其意猛利，當觀我法身，及一切諸佛法身，與己自身，體性平等，無二無別，不生不滅，常樂我淨，功德圓滿，是可歸依。",
    "T17n0839_002:0908c15_13": "「又復觀察己身心相，無常、苦、無我、不淨，如幻如化，是可厭離。",
    "T17n0839_002:0908c16_14": "若能修學如是觀者，速得增長淨信之心，所有諸障，漸漸損減。",
    "T17n0839_002:0908c18_15": "何以故？",
    "T17n0839_002:0908c18_16": "此人名為學習聞我名者，亦能學習聞十方諸佛名者；名為學至心禮拜供養我者，亦能學至心禮拜供養十方諸佛者；名為學聞大乘深經者；名為學執持書寫供養恭敬大乘深經者；名為學受持讀誦大乘深經者；名為學遠離邪見，於深正義中不墮謗者；名為於究竟甚深第一實義中學信解者；名為能除諸罪障者；名為當得無量功德聚者。",
    "T17n0839_002:0908c26_17": "此人捨身，終不墮惡道、八難之處，還聞正法，習信修行，亦能隨願往生他方淨佛國土。",
    "T17n0839_002:0908c28_18": "「復次，若人欲生他方現在淨佛國者，應當隨彼世界佛之名字，專意誦念，一心不亂。",
    "T17n0839_002:0909a01_19": "如上觀察者，決定得生彼佛淨國，善根增長，速獲不退。",
    "T17n0839_002:0909a02_20": "當知如上一心係念思惟諸佛平等法身，一切善根中，其業最勝。",
    "T17n0839_002:0909a03_21": "所謂勤修習者，漸漸能向一行三昧。",
    "T17n0839_002:0909a04_22": "若到一行三昧者，則成廣大微妙行心，名得相似無生法忍。",
    "T17n0839_002:0909a06_0": "以能得聞我名字故，亦能得聞十方諸佛名字故；以能至心禮拜供養我故，亦能至心禮拜供養十方諸佛故。",
    "T17n0839_002:0909a08_1": "以能得聞大乘深經故，能執持書寫供養恭敬大乘深經故，能受持讀誦大乘深經故。",
    "T17n0839_002:0909a10_2": "能於究竟甚深第一實義中不生怖畏，遠離誹謗，得正見心，能信解故。",
    "T17n0839_002:0909a12_0": "決定除滅諸罪障故，現證無量功德聚故。",
    "T17n0839_002:0909a12_1": "所以者何？",
    "T17n0839_002:0909a13_2": "謂無分別菩提心，寂靜智現，起發方便業，種種願行故。",
    "T17n0839_002:0909a14_3": "能聞我名者，謂得決定信利益行故。",
    "T17n0839_002:0909a15_4": "乃至一切所能者，皆得不退一乘因故。",
    "T17n0839_002:0909a16_5": "若雜亂垢心，雖復稱誦我之名字，而不名為聞。",
    "T17n0839_002:0909a17_6": "以不能生決定信解，但獲世間善報，不得廣大深妙利益。",
    "T17n0839_002:0909a18_7": "如是雜亂垢心，隨其所修一切諸善，皆不能得深大利益。",
    "T17n0839_002:0909a19_8": "「善男子！",
    "T17n0839_002:0909a20_0": "當知如上勤心修學無相禪者，不久能獲深大利益，漸次作佛。",
    "T17n0839_002:0909a21_1": "「深大利益者，所謂得入堅信之位，成就信忍故。",
    "T17n0839_002:0909a22_2": "入堅法位，成就順忍故。",
    "T17n0839_002:0909a23_3": "入正真位，成就無生忍故。",
    "T17n0839_002:0909a23_4": "又成就信忍者，能作如來種性故。",
    "T17n0839_002:0909a24_5": "成就順忍者，能解如來行故。",
    "T17n0839_002:0909a25_6": "成就無生忍者，得如來業故。",
    "T17n0839_002:0909a25_7": "「漸次作佛者，略說有四種。",
    "T17n0839_002:0909a26_8": "何等為四？",
    "T17n0839_002:0909a26_9": "一者，信滿法故作佛。",
    "T17n0839_002:0909a27_0": "所謂依種性地，決定信諸法不生不滅，清淨平等，無可願求故。",
    "T17n0839_002:0909a28_1": "二者，解滿法故作佛。",
    "T17n0839_002:0909a28_2": "所謂依解行地，深解法性，知如來業無造無作，於生死涅槃不起二想，心無所怖故。",
    "T17n0839_002:0909b01_3": "三者，證滿法故作佛。",
    "T17n0839_002:0909b02_4": "所謂依淨心地，以得無分別寂靜法智，及不思議自然之業，無求想故。",
    "T17n0839_002:0909b03_5": "四者，一切功德行滿足故作佛。",
    "T17n0839_002:0909b04_6": "所謂依究竟菩薩地，能除一切諸障，無明夢盡故。",
    "T17n0839_002:0909b05_7": "「復次，當知，若修學世間有相禪者，有三種。",
    "T17n0839_002:0909b06_8": "何等為三？",
    "T17n0839_002:0909b06_9": "一者，無方便信解力故，貪受諸禪三昧功德而生憍慢，為禪所縛，退求世間。",
    "T17n0839_002:0909b08_10": "二者，無方便信解力故，依禪發起偏厭離行，怖怯生死，退墮二乘。",
    "T17n0839_002:0909b09_11": "三者，有方便信解力，所謂依止一實境界，習近奢摩他、毗婆舍那二種觀道故，能信解一切法唯心想生，如夢如幻等。",
    "T17n0839_002:0909b12_12": "雖獲世間諸禪功德，而不堅著，不復退求三有之果。",
    "T17n0839_002:0909b13_13": "又信知生死即涅槃故，亦不怖怯，退求二乘。",
    "T17n0839_002:0909b14_14": "「如是修學一切諸禪三昧法者，當知有十種次第相門，具足攝取禪定之業，能令學者成就相應，不錯不謬。",
    "T17n0839_002:0909b17_15": "何等為十？",
    "T17n0839_002:0909b17_16": "一者，攝念方便相。",
    "T17n0839_002:0909b17_17": "二者，欲住境界相。",
    "T17n0839_002:0909b18_18": "三者，初住境界，分明了了知出、知入相。",
    "T17n0839_002:0909b19_19": "四者，善住境界得堅固相。",
    "T17n0839_002:0909b19_20": "五者，所作思惟，方便勇猛，轉求進趣相。",
    "T17n0839_002:0909b20_21": "六者，漸得調順，稱心喜樂，除疑信解，自安慰相。",
    "T17n0839_002:0909b21_22": "七者，剋獲勝進，意所專者，少分相應，覺知利益相。",
    "T17n0839_002:0909b22_23": "八者，轉修增明，所習堅固，得勝功德，對治成就相；九者，隨心有所念作，外現功德，如意相應，不錯不謬相。",
    "T17n0839_002:0909b25_24": "十者，若更異修，依前所得而起方便，次第成就，出入隨心，超越自在相。",
    "T17n0839_002:0909b26_25": "是名十種次第相門，攝修禪定之業。」",
    "T17n0839_002:0909b28_0": "爾時，堅淨信菩薩摩訶薩問地藏菩薩摩訶薩言：「汝云何巧說深法，能令眾生得離怯弱？」",
    "T17n0839_002:0909b29_1": "地藏菩薩摩訶薩言：「善男子！",
    "T17n0839_002:0909c01_2": "當知初學發意，求向大乘，未得信心者，於無上道甚深之法，喜生疑怯。",
    "T17n0839_002:0909c03_3": "我常以方便，宣顯實義而安慰之，令離怯弱，是故號我為善安慰說者。",
    "T17n0839_002:0909c04_4": "云何安慰？",
    "T17n0839_002:0909c05_5": "所謂鈍根小心眾生，聞無上道最勝最妙，意雖貪樂，發心願向。",
    "T17n0839_002:0909c06_6": "而復思念求無上道者，要須積功廣極，難行苦行，自度度他，劫數長遠，於生死中久受勤苦，方乃得獲。",
    "T17n0839_002:0909c08_7": "以是之故，心生怯弱。",
    "T17n0839_002:0909c09_8": "我即為說真實之義，所謂一切諸法，本性自空，畢竟無我，無作無受，無自無他，無行無到，無有方所，亦無過去現在、未來。",
    "T17n0839_002:0909c12_0": "乃至為說十八空等，無有生死、涅槃一切諸法定實之相而可得者。",
    "T17n0839_002:0909c13_1": "又復為說一切諸法如幻如化，如水中月，如鏡中像，如乾闥婆城，如空谷響，如陽焰，如泡，如露，如燈，如目[目*壹]，如夢，如電，如雲。",
    "T17n0839_002:0909c16_2": "煩惱生死，性甚微弱，易可令滅。",
    "T17n0839_002:0909c16_3": "又煩惱生死，畢竟無體，求不可得。",
    "T17n0839_002:0909c17_4": "本來不生，實更無滅。",
    "T17n0839_002:0909c18_5": "自性寂靜，即是涅槃。",
    "T17n0839_002:0909c18_6": "如此所說，能破一切諸見，損自身心執著想故，得離怯弱。",
    "T17n0839_002:0909c19_7": "「復有眾生，不解如來言說旨意故而生怯弱。",
    "T17n0839_002:0909c20_8": "當知如來言說旨意者，所謂如來見彼一實境界故，究竟得離生老病死眾惡之法，證彼法身常恒清涼不變異等無量功德聚。",
    "T17n0839_002:0909c23_9": "復能了了見一切眾生身中，皆有如是真實微妙清淨功德，而為無明闇染之所覆障，長夜恒受生老病死無量眾苦。",
    "T17n0839_002:0909c26_10": "如來於此起大慈悲意，欲令一切眾生離於眾苦，同獲法身第一義樂。",
    "T17n0839_002:0909c28_0": "而彼法身，是無分別離念之法。",
    "T17n0839_002:0909c28_1": "唯有能滅虛妄識想不起念著，乃所應得。",
    "T17n0839_002:0909c29_2": "但一切眾生，常樂分別取著諸法，以顛倒妄想故而受生死。",
    "T17n0839_002:0910a01_3": "「是故如來為欲令彼離於分別執著想故，說一切世間法，畢竟體空無所有。",
    "T17n0839_002:0910a03_4": "乃至一切出世間法，亦畢竟體空無所有。",
    "T17n0839_002:0910a04_5": "若廣說者，如十八空。",
    "T17n0839_002:0910a05_0": "如是顯示一切諸法，皆不離菩提體。",
    "T17n0839_002:0910a05_1": "菩提體者，非有、非無、非非有、非非無、非有無俱，非一、非異、非非一、非非異、非一異俱。",
    "T17n0839_002:0910a07_2": "乃至畢竟無有一相而可得者，以離一切相故。",
    "T17n0839_002:0910a08_3": "離一切相者，所謂不可依言說取。",
    "T17n0839_002:0910a09_4": "以菩提法中，無有受言說者，及無能言說者故。",
    "T17n0839_002:0910a10_5": "又不可依心念知。",
    "T17n0839_002:0910a11_0": "以菩提法中，無有能取、可取，無自無他，離分別想故。",
    "T17n0839_002:0910a12_1": "若有分別想者，則為虛偽，不名相應。",
    "T17n0839_002:0910a13_0": "「如是等說，鈍根眾生不能解者，謂無上道如來法身但唯空法，一向畢竟而無所有，其心怯弱，畏墮無所得中。",
    "T17n0839_002:0910a15_1": "或生斷滅想，作增減見，轉起誹謗，自輕輕他。",
    "T17n0839_002:0910a16_2": "我即為說如來法身，自性不空，有真實體，具足無量清淨功業。",
    "T17n0839_002:0910a17_3": "從無始世來，自然圓滿，非修非作。",
    "T17n0839_002:0910a18_4": "乃至一切眾生身中，亦皆具足，不變不異，無增無減。",
    "T17n0839_002:0910a19_5": "如是等說，能除怯弱，是名安慰。",
    "T17n0839_002:0910a20_6": "「又復，愚癡堅執眾生，聞如是等說亦生怯弱。",
    "T17n0839_002:0910a21_7": "以取如來法身本來滿足，非修非作相故，起無所得想而生怯弱，或計自然墮邪倒見。",
    "T17n0839_002:0910a23_8": "我即為說修行一切善法，增長滿足，生如來色身，得無量功德清淨果報。",
    "T17n0839_002:0910a25_9": "如此等說，令離怯弱，是為安慰。",
    "T17n0839_002:0910a25_10": "而我所說甚深之義，真實相應，無有諸過，以離相違說故。",
    "T17n0839_002:0910a27_11": "云何知離相違相？",
    "T17n0839_002:0910a27_12": "所謂如來法身中，雖復無有言說境界，離心想念，非空非不空。",
    "T17n0839_002:0910a29_13": "乃至無一切相，不可依言說示，而據世諦幻化因緣假名法中，相待相對，則可方便顯示而說。",
    "T17n0839_002:0910b02_14": "以彼法身性實無分別，離自相、離他相，無空、無不空，乃至遠離一切諸相故，說彼法體為畢竟空無所有。",
    "T17n0839_002:0910b04_15": "以離心分別，想念則盡，無一相而能自見自知為有，是故空義決定真實，相應不謬。",
    "T17n0839_002:0910b07_0": "「復次，即彼空義中，以離分別妄想心念故，則盡畢竟無有一相而可空者，以唯有真實故，即為不空。",
    "T17n0839_002:0910b09_1": "所謂離識想故，無有一切虛偽之相，畢竟常恒，不變不異，以更無一相可壞可滅，離增減故。",
    "T17n0839_002:0910b11_2": "又彼無分別實體之處，從無始世來，具無量功德自然之業，成就相應，不離不脫故，說為不空。",
    "T17n0839_002:0910b13_3": "如是實體功德之聚，一切眾生雖復有之，但為無明曀覆障故而不知見，不能剋獲功德利益，與無莫異，說名未有。",
    "T17n0839_002:0910b16_0": "以不知見彼法體故，所有功德利益之業，非彼眾生所能受用，不名屬彼。",
    "T17n0839_002:0910b17_1": "唯依遍修一切善法，對治諸障，見彼法身，然後剋獲功德利益，是故說修一切善法，生如來色身、智身。",
    "T17n0839_002:0910b19_2": "「善男子！",
    "T17n0839_002:0910b20_3": "如我所說甚深之義，決定真實，離相違過，當如是知。」",
    "T17n0839_002:0910b21_4": "爾時，地藏菩薩摩訶薩說如此等殊勝方便深要法門時，有十萬億眾生，發阿耨多羅三藐三菩提心，住堅信位。",
    "T17n0839_002:0910b23_5": "復有九萬八千菩薩，得無生法忍。",
    "T17n0839_002:0910b24_6": "一切大眾各以天香花供養於佛，及供養地藏菩薩摩訶薩。",
    "T17n0839_002:0910b25_7": "爾時，佛告諸大眾言：「汝等各各應當受持此法門，隨所住處，廣令流布。",
    "T17n0839_002:0910b27_8": "所以者何？",
    "T17n0839_002:0910b27_9": "如此法門，甚為難值，能大利益。",
    "T17n0839_002:0910b28_10": "若人得聞彼地藏菩薩摩訶薩名號，及信其所說者，當知是人速能得離一切所有諸障礙事，疾至無上道。」",
    "T17n0839_002:0910c01_11": "於是大眾皆同發言：「我當受持，流布世間，不敢令忘。」",
    "T17n0839_002:0910c03_12": "爾時，堅淨信菩薩摩訶薩白佛言：「世尊，如是所說六根聚修多羅中，名何法門？",
    "T17n0839_002:0910c04_13": "此法真要，我當受持，令未來世普皆得聞。」",
    "T17n0839_002:0910c05_14": "佛告堅淨信菩薩摩訶薩言：「此法門名為『占察善惡業報』；亦名『消除諸障增長淨信』；亦名『開示求向大乘者進趣方便顯出甚深究竟實義』；亦名『善安慰說令離怯弱速入堅信決定法門』。",
    "T17n0839_002:0910c09_15": "依如是名義，汝當受持。」",
    "T17n0839_002:0910c10_16": "佛說此法門名已，一切眾會，悉皆歡喜，信受奉行。",
    "T17n0839_002:0910c12_0": "占察善惡業報經卷下"
}