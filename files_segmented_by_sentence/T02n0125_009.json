{
    "T02n0125_009:0587b02_0": "增壹阿含經卷第九",
    "T02n0125_009:0587b04_0": "東晉罽賓三藏瞿曇僧伽提婆譯",
    "T02n0125_009:0587b05_0": "慚愧品第十八",
    "T02n0125_009:0587b06_0": "（一）聞如是：一時，佛在舍衛國祇樹給孤獨園。",
    "T02n0125_009:0587b07_1": "爾時，世尊告諸比丘：「有二妙法擁護世間。",
    "T02n0125_009:0587b08_2": "云何為二法？",
    "T02n0125_009:0587b08_3": "所謂有慚、有愧也。",
    "T02n0125_009:0587b08_4": "諸比丘！",
    "T02n0125_009:0587b09_0": "若無此二法，世間則不別有父、有母、有兄、有弟、有妻子、知識、尊長、大小，便當與猪、雞、狗、牛、羊六畜之類而同一等。",
    "T02n0125_009:0587b11_1": "以其世間有此二法擁護世間，則別有父母、兄弟、妻子、尊長、大小，亦不與六畜共同。",
    "T02n0125_009:0587b13_2": "是故，諸比丘！",
    "T02n0125_009:0587b14_0": "當習有慚、有愧。",
    "T02n0125_009:0587b14_1": "如是，諸比丘！",
    "T02n0125_009:0587b14_2": "當作是學。」",
    "T02n0125_009:0587b14_3": "爾時，諸比丘聞佛所說，歡喜奉行。",
    "T02n0125_009:0587b16_0": "（二）聞如是：一時，佛在舍衛國祇樹給孤獨園。",
    "T02n0125_009:0587b17_1": "爾時，世尊告諸比丘：「世有二人，無有厭足而取命終。",
    "T02n0125_009:0587b18_2": "云何為二人？",
    "T02n0125_009:0587b18_3": "所謂得財物恒藏舉之；復有得物而喜與人。",
    "T02n0125_009:0587b19_4": "是謂二人無有厭足而取命終。」",
    "T02n0125_009:0587b20_5": "爾時，有比丘白世尊曰：「我等，世尊！",
    "T02n0125_009:0587b21_6": "不解此略說之義。",
    "T02n0125_009:0587b21_7": "云何得物藏舉？",
    "T02n0125_009:0587b22_8": "云何得物與人？",
    "T02n0125_009:0587b22_9": "唯願世尊廣演其義。」",
    "T02n0125_009:0587b23_10": "世尊告曰：「諦聽！",
    "T02n0125_009:0587b23_11": "諦聽！",
    "T02n0125_009:0587b23_12": "善思念之，吾當為汝分別其義。」",
    "T02n0125_009:0587b24_13": "對曰：「如是。」",
    "T02n0125_009:0587b24_14": "爾時，佛告諸比丘：「於是，有族姓子學諸技術，或習田作，或習書疏，或習計算，或習天文，或習地理，或習卜相，或學遠使，或作王佐，不避寒暑、飢寒、懃苦，而自營己。",
    "T02n0125_009:0587b28_15": "彼作是功力而獲財物，彼人不能食噉，亦不與妻子，亦不與奴婢親親之屬，皆悉不與。",
    "T02n0125_009:0587c01_16": "彼所得財物，或王劫奪，或復被賊，或火燒水漂，分散異處，不獲其利，即於家中有人分散此物，不得停住。",
    "T02n0125_009:0587c04_17": "是謂，比丘！",
    "T02n0125_009:0587c04_18": "得財藏舉者也。",
    "T02n0125_009:0587c04_19": "「彼云何得財分布？",
    "T02n0125_009:0587c05_20": "有族姓子學諸伎術，或習田作，或習書疏，或習計算，或習天文、地理，或習卜相，或學遠使，或作王佐，不避寒暑、飢寒、懃苦，而自營己。",
    "T02n0125_009:0587c08_21": "彼作是功力而獲財物，彼人惠施眾生，給與父母、奴婢、妻子，亦復廣及沙門、婆羅門，造諸功德，種天上之福。",
    "T02n0125_009:0587c11_22": "是謂，比丘！",
    "T02n0125_009:0587c11_23": "得而惠施。",
    "T02n0125_009:0587c11_24": "是謂，比丘！",
    "T02n0125_009:0587c11_25": "二人無厭足。",
    "T02n0125_009:0587c12_26": "如前一人得財物而舉者，當念捨離；第二人得而廣布，當學此業。",
    "T02n0125_009:0587c13_27": "如是，諸比丘！",
    "T02n0125_009:0587c14_28": "當作是學。」",
    "T02n0125_009:0587c14_29": "爾時，諸比丘聞佛所說，歡喜奉行。",
    "T02n0125_009:0587c16_0": "（三）聞如是：一時，佛在舍衛國祇樹給孤獨園。",
    "T02n0125_009:0587c17_1": "爾時，世尊告諸比丘：「常當法施，勿習食施。",
    "T02n0125_009:0587c18_2": "所以然者，汝等今有果報之祐，使我弟子恭敬於法，不貪利養。",
    "T02n0125_009:0587c19_3": "設貪利養者，則有大過於如來所。",
    "T02n0125_009:0587c20_4": "何以故？",
    "T02n0125_009:0587c20_5": "謂眾生類不分別法，毀世尊教；已毀世尊教，後不復得至涅槃道，我便有恥。",
    "T02n0125_009:0587c22_6": "所以然者，謂如來弟子貪著利養，不行於法，不分別法，毀世尊教，不順正法；已毀世尊教，復不至涅槃道。",
    "T02n0125_009:0587c25_7": "汝今，比丘！",
    "T02n0125_009:0587c25_8": "當念法施，勿思欲施，便得稱譽，多聞四遠，恭敬於法，不貪財物，此則無有羞恥。",
    "T02n0125_009:0587c27_9": "所以然者，如來弟子以好法施，不貪思欲之施。",
    "T02n0125_009:0587c28_10": "是謂，比丘！",
    "T02n0125_009:0587c28_11": "當念法施，勿學財施。",
    "T02n0125_009:0587c29_12": "汝等比丘，吾說此義，為因何義而說此緣乎？」",
    "T02n0125_009:0588a01_13": "爾時，諸比丘白世尊曰：「唯願世尊事事分別。」",
    "T02n0125_009:0588a02_14": "爾時，世尊告諸比丘：「昔有一人請吾供養，然吾爾時有遺餘法而可除棄。",
    "T02n0125_009:0588a04_15": "有二比丘從遠方來，形體困篤，顏色變易。",
    "T02n0125_009:0588a05_16": "爾時，我便語彼比丘，作是語：『有遺餘法而可除棄，隨時須者，便可取之而自營己。』",
    "T02n0125_009:0588a07_17": "時，一比丘便作是念：『世尊今日有遺餘法而可除棄，隨時須者，便可取之。",
    "T02n0125_009:0588a08_18": "設復我等不取食者，便當以此食捨于淨地。",
    "T02n0125_009:0588a10_0": "若著水中。",
    "T02n0125_009:0588a10_1": "然今我等宜取此食，以充虛乏，加得氣力。』",
    "T02n0125_009:0588a11_2": "爾時，彼比丘復作是學：『佛亦作是說：「當行法施，莫行思欲之施。",
    "T02n0125_009:0588a12_3": "所以然者，施中之上無過財施，然復法施於中最尊。」",
    "T02n0125_009:0588a14_4": "我今堪任竟日不食，猶得自濟，不須受彼信施之福。』",
    "T02n0125_009:0588a15_5": "爾時，彼比丘便自息意，不取彼施，形體困篤，不自顧命。",
    "T02n0125_009:0588a16_6": "「彼時，第二比丘復作是念：『世尊亦有遺餘之法而可除者，設我等不取食者，便當困篤。",
    "T02n0125_009:0588a18_7": "今以此食用充虛乏，加得氣力，晝夜安寧。』",
    "T02n0125_009:0588a19_8": "爾時，彼比丘便取食之，晝夜安隱，氣力充足。」",
    "T02n0125_009:0588a20_9": "佛告諸比丘：「彼比丘雖復取彼供養，除去虛乏，氣力充足，不如先前比丘可敬，可貴，甚可尊重。",
    "T02n0125_009:0588a22_10": "彼比丘長夜名稱遠聞，於律知足，易充易滿。",
    "T02n0125_009:0588a24_0": "諸比丘當學法施，勿學思欲之施。",
    "T02n0125_009:0588a24_1": "我前所說者，由此因緣。」",
    "T02n0125_009:0588a25_2": "爾時，世尊說此語已，便從坐起而去。",
    "T02n0125_009:0588a26_3": "是時，眾多比丘復作是念：「向者，世尊略說其要，竟不廣普，便從坐起，入寂靜室。",
    "T02n0125_009:0588a28_4": "今此眾中誰能堪任於此略義而廣普演其義者也？」",
    "T02n0125_009:0588a29_5": "是時，眾多比丘復作是念：「今尊者舍利弗，世尊所譽，我當盡共詣彼舍利弗所。」",
    "T02n0125_009:0588b02_6": "是時，眾多比丘便往至尊者舍利弗所，共相禮拜，在一面坐。",
    "T02n0125_009:0588b03_7": "在一面坐已。",
    "T02n0125_009:0588b03_8": "是時，眾多比丘所可從世尊聞事，盡向舍利弗說之。",
    "T02n0125_009:0588b05_9": "是時，尊者舍利弗告諸比丘：「云何世尊弟子貪著利養，不修行法？",
    "T02n0125_009:0588b06_10": "云何世尊弟子貪修行法，不貪利養？」",
    "T02n0125_009:0588b07_11": "爾時，眾多比丘白舍利弗曰：「我等乃從遠來，請問其義，得修行之。",
    "T02n0125_009:0588b09_12": "尊者舍利弗堪任者，便與我等廣演其義。」",
    "T02n0125_009:0588b10_13": "舍利弗告曰：「諦聽！",
    "T02n0125_009:0588b10_14": "諦聽！",
    "T02n0125_009:0588b10_15": "善思念之，吾當與汝廣演其義。」",
    "T02n0125_009:0588b11_16": "爾時，眾多比丘對曰：「如是。」",
    "T02n0125_009:0588b12_0": "舍利弗告曰：「世尊弟子所學寂靜念安，聲聞弟子不如是學；世尊吐教所應滅法，而諸比丘亦不滅之；於中懈怠起諸亂想，所應為者而不肯行，所不應為者便修行之。",
    "T02n0125_009:0588b15_1": "爾時，諸賢長老比丘於三處便有羞恥。",
    "T02n0125_009:0588b16_2": "云何為三？",
    "T02n0125_009:0588b17_3": "世尊常樂寂靜之處，爾時聲聞不作是學，長老比丘便有羞恥。",
    "T02n0125_009:0588b18_4": "世尊教人當滅此法，然比丘不滅此法，長老比丘便有羞恥。",
    "T02n0125_009:0588b20_5": "於中起亂想之念，意不專一，長老比丘便有羞恥。",
    "T02n0125_009:0588b21_6": "「諸賢當知，中比丘於三處便有羞恥。",
    "T02n0125_009:0588b22_7": "云何為三？",
    "T02n0125_009:0588b22_8": "世尊常樂寂靜之處，爾時聲聞不作是學，中比丘便有羞恥。",
    "T02n0125_009:0588b23_9": "世尊教人當滅此法，然彼比丘不滅此法，中比丘便有羞恥。",
    "T02n0125_009:0588b25_10": "於中起亂想之念，意不專一，中比丘便有羞恥。",
    "T02n0125_009:0588b26_11": "「諸賢當知，年少比丘於三處便有羞恥。",
    "T02n0125_009:0588b27_12": "云何為三？",
    "T02n0125_009:0588b27_13": "世尊弟子常樂寂靜之處，爾時聲聞不作是學，年少比丘便有羞恥。",
    "T02n0125_009:0588b29_14": "世尊教人當滅此法，然彼比丘不滅此法，年少比丘便有羞恥。",
    "T02n0125_009:0588c01_15": "於中復起亂想之念，意不專一，年少比丘便有羞恥。",
    "T02n0125_009:0588c02_16": "是謂，諸賢！",
    "T02n0125_009:0588c03_17": "貪著於財，不著於法。」",
    "T02n0125_009:0588c03_18": "諸比丘白舍利弗曰：「云何比丘貪著於法，不著於財？」",
    "T02n0125_009:0588c04_19": "舍利弗曰：「於是，比丘！",
    "T02n0125_009:0588c05_20": "世尊樂寂靜之處，聲聞亦學如來樂寂靜之處；世尊所說當滅此法，諸比丘便滅此法；不懈怠，亦不亂，所應行者便修行之，所不應行者便不行之。",
    "T02n0125_009:0588c09_21": "諸賢當知，長老比丘於三處便有名稱。",
    "T02n0125_009:0588c10_0": "云何為三？",
    "T02n0125_009:0588c10_1": "世尊樂寂靜之處，聲聞亦樂寂靜之處，長老比丘便有名稱。",
    "T02n0125_009:0588c11_2": "世尊教人當滅此法，爾時比丘便滅此法，長老比丘便有名稱。",
    "T02n0125_009:0588c13_3": "於中不起亂想之念，意常專一，長老比丘便有名稱。",
    "T02n0125_009:0588c14_4": "「諸賢當知，中比丘於三處便有名稱。",
    "T02n0125_009:0588c15_5": "云何為三？",
    "T02n0125_009:0588c15_6": "世尊樂寂靜之處，聲聞亦樂寂靜之處，中比丘便有名稱。",
    "T02n0125_009:0588c16_7": "世尊教人當滅此法，爾時比丘便滅此法，中比丘便有名稱。",
    "T02n0125_009:0588c18_8": "於中不起亂想之念，意常專一，中比丘便得名稱。",
    "T02n0125_009:0588c19_9": "「諸賢當知，年少比丘於三處便有名稱：云何為三？",
    "T02n0125_009:0588c20_10": "於是，比丘！",
    "T02n0125_009:0588c20_11": "世尊樂寂靜之處，年少比丘亦樂寂靜之處，年少比丘便有名稱。",
    "T02n0125_009:0588c22_12": "世尊教人當滅此法，爾時比丘便滅此法，年少比丘便有名稱。",
    "T02n0125_009:0588c23_13": "於中不起亂想之念，意常專一，年少比丘便有名稱。",
    "T02n0125_009:0588c25_14": "「諸賢當知，貪之為病，甚大災患，瞋恚亦然。",
    "T02n0125_009:0588c26_15": "貪婬、瞋恚滅者，便得處中之道，眼生、智生，諸縛休息，得至涅槃。",
    "T02n0125_009:0588c27_16": "慳疾為病，亦復極重，煩惱燒煮，憍慢亦深。",
    "T02n0125_009:0588c28_17": "幻偽不真，無慚、無愧，不能捨離，婬欲敗正，慢、增上慢亦復不捨。",
    "T02n0125_009:0589a01_0": "此二慢滅，便得處中之道，眼生、智生，諸縛休息，得至涅槃。」",
    "T02n0125_009:0589a02_1": "比丘白曰：「云何，尊者舍利弗！",
    "T02n0125_009:0589a03_0": "處中之道，眼生、智生，諸縛休息，得至涅槃？」",
    "T02n0125_009:0589a03_1": "舍利弗言：「諸賢當知，所謂賢聖八品道是。",
    "T02n0125_009:0589a04_2": "所謂正見、正治、正語、正行、正命、正方便、正念、正三昧。",
    "T02n0125_009:0589a06_3": "是謂，諸賢！",
    "T02n0125_009:0589a06_4": "處中之道，眼生、智生、諸縛休息，得至涅槃。」",
    "T02n0125_009:0589a07_5": "爾時，眾多比丘聞尊者舍利弗所說，歡喜奉行。",
    "T02n0125_009:0589a09_0": "（四）聞如是：一時，佛在羅閱城迦蘭陀竹園所，與大比丘眾五百人俱。",
    "T02n0125_009:0589a10_1": "爾時，世尊到時，著衣持鉢，入羅閱城乞食，在一街巷。",
    "T02n0125_009:0589a11_2": "爾時，彼巷有一梵志婦，欲飯食婆羅門，即出門，遙見世尊，便往至世尊所，問世尊曰：「頗見婆羅門不？」",
    "T02n0125_009:0589a14_3": "爾時，尊者大迦葉先在其巷。",
    "T02n0125_009:0589a14_4": "世尊便舉手指示曰：「此是婆羅門。」",
    "T02n0125_009:0589a15_5": "是時，梵志婦熟視如來面，默然不語。",
    "T02n0125_009:0589a16_6": "爾時，世尊便說此偈：「無欲無恚者，　　去愚無有癡；　漏盡阿羅漢，　　是謂名梵志。",
    "T02n0125_009:0589a20_0": "　無欲無恚者，　　去愚無有癡；　以捨結使聚，　　是謂名梵志。",
    "T02n0125_009:0589a22_0": "　無欲無恚者，　　去愚無有癡；　以斷吾我慢，　　是謂名梵志。",
    "T02n0125_009:0589a24_0": "　若欲知法者，　　三佛之所說；　至誠自歸彼，　　最尊無有上。」",
    "T02n0125_009:0589a26_0": "爾時，世尊告大迦葉曰：「汝可往為此梵志婦，便現身，得免宿罪。」",
    "T02n0125_009:0589a27_1": "是時，迦葉從佛受教，往至梵志婦舍已，就座而坐。",
    "T02n0125_009:0589a28_2": "是時，彼婆羅門婦便供辦餚饍種種飲食，以奉迦葉。",
    "T02n0125_009:0589b01_0": "是時，迦葉即受食飲，欲度人故，而為彼人說此達嚫：「祠祀火為上，　　眾書頌為最；　王為人中尊，　　眾流海為上。",
    "T02n0125_009:0589b05_0": "　眾星月為首，　　照明日為先；　四維及上下，　　於諸方域境。",
    "T02n0125_009:0589b07_0": "　天與世間人，　　佛為最尊上；　欲求其福者，　　當歸於三佛。」",
    "T02n0125_009:0589b09_0": "是時，彼梵志婦聞此語已，即歡喜踊躍，不能自勝，前白大迦葉曰：「唯願梵志恒受我請，在此舍食。」",
    "T02n0125_009:0589b11_1": "是時，大迦葉即受彼請，在彼處受彼食。",
    "T02n0125_009:0589b12_2": "是時，婆羅門婦見迦葉食訖，更取一卑座，在迦葉前坐。",
    "T02n0125_009:0589b13_3": "是時，迦葉以次與說微妙之法。",
    "T02n0125_009:0589b14_4": "所謂論者：施論、戒論、生天之論，欲為不淨，斷漏為上，出家為要。",
    "T02n0125_009:0589b15_5": "尊者大迦葉已知彼梵志婦心開意解，甚懷歡喜。",
    "T02n0125_009:0589b17_0": "諸佛所可常說法者，苦、習、盡、道。",
    "T02n0125_009:0589b17_1": "是時，尊者大迦葉悉為梵志婦說之時，梵志婦即於座上諸塵垢盡，得法眼淨。",
    "T02n0125_009:0589b19_2": "猶如新淨白褻，無有塵垢，易染為色。",
    "T02n0125_009:0589b20_3": "時梵志婦亦復如是，即於座上得法眼淨，彼已得法、見法，分別其法，無有狐疑，已逮無畏，自歸三尊：佛、法、聖眾，受持五戒。",
    "T02n0125_009:0589b23_4": "是時，尊者大迦葉重為梵志婦說微妙法已，即從坐起而去。",
    "T02n0125_009:0589b24_5": "迦葉去未久時，婦夫婿來至家。",
    "T02n0125_009:0589b25_6": "婆羅門見婦顏色甚悅，非復常人。",
    "T02n0125_009:0589b26_7": "時，婆羅門即問其婦，婦即以此因緣具向夫婿說之。",
    "T02n0125_009:0589b27_8": "時，婆羅門聞是語已，便將其婦共詣精舍。",
    "T02n0125_009:0589b28_9": "往至世尊所，時，婆羅門與世尊共相問訊，在一面坐。",
    "T02n0125_009:0589b29_10": "婆羅門婦頭面禮世尊足，在一面坐。",
    "T02n0125_009:0589c01_11": "時，婆羅門白世尊曰：「向有婆羅門來至我家，今為所在？」",
    "T02n0125_009:0589c03_12": "爾時，尊者大迦葉去世尊不遠，結跏趺坐，正身正意，思惟妙法。",
    "T02n0125_009:0589c04_13": "爾時，世尊遙指示大迦葉曰：「此是尊長婆羅門也。」",
    "T02n0125_009:0589c05_14": "婆羅門曰：「云何，瞿曇！",
    "T02n0125_009:0589c06_15": "沙門即是婆羅門耶？",
    "T02n0125_009:0589c06_16": "沙門與婆羅門豈不異乎？」",
    "T02n0125_009:0589c07_17": "世尊告曰：「欲言沙門者，即我身是。",
    "T02n0125_009:0589c08_18": "所以然者，我即是沙門。",
    "T02n0125_009:0589c08_19": "諸有奉持沙門戒律，我皆已得。",
    "T02n0125_009:0589c09_20": "如今欲論婆羅門者，亦我身是。",
    "T02n0125_009:0589c10_21": "所以然者，我即是婆羅門也。",
    "T02n0125_009:0589c10_22": "諸過去婆羅門，所持法行，吾已悉知。",
    "T02n0125_009:0589c11_23": "欲論沙門者，即大迦葉是。",
    "T02n0125_009:0589c12_24": "所以然者，諸有沙門律，迦葉比丘皆悉包攬。",
    "T02n0125_009:0589c13_25": "欲論婆羅門者，亦是迦葉比丘。",
    "T02n0125_009:0589c14_26": "所以然者，諸有婆羅門奉持禁戒，迦葉比丘皆悉了知。」",
    "T02n0125_009:0589c15_27": "爾時，世尊便說此偈：「我不說梵志，　　能知呪術者；　唱言生梵天，　　此則不離縛。",
    "T02n0125_009:0589c18_0": "　無縛無生趣，　　能脫一切結；　不復稱天福，　　即沙門梵志。」",
    "T02n0125_009:0589c20_0": "爾時，婆羅門白世尊曰：「言結縛者，何等名為結乎？」",
    "T02n0125_009:0589c21_1": "世尊告曰：「欲愛是結，瞋恚是結，愚癡是結。",
    "T02n0125_009:0589c22_2": "如來者無此欲愛，永滅無餘，瞋恚、愚癡亦復如是。",
    "T02n0125_009:0589c23_3": "如來無復此結。」",
    "T02n0125_009:0589c23_4": "婆羅門曰：「唯願世尊說深妙法，無復有此諸結縛著。」",
    "T02n0125_009:0589c25_5": "是時，世尊漸與彼婆羅門說微妙之論。",
    "T02n0125_009:0589c26_0": "所謂論者：施論、戒論、生天之論，欲為不淨，斷漏為上，出家為要。",
    "T02n0125_009:0589c27_1": "爾時，世尊知彼婆羅門心開意解，甚懷歡喜，古昔諸佛常所說法：苦、習、盡、道，爾時世尊盡為婆羅門說之。",
    "T02n0125_009:0589c29_2": "時，婆羅門即於座上諸塵垢盡，得法眼淨。",
    "T02n0125_009:0590a01_3": "猶如新淨白褻，無有塵垢，易染為色。",
    "T02n0125_009:0590a02_4": "時婆羅門亦復如是，即於座上得法眼淨，彼已得法、見法，分別其法，無有狐疑，已逮無畏，自歸三尊：佛、法、聖眾，受持五戒，為如來真子，無復退還。",
    "T02n0125_009:0590a06_5": "爾時，彼婆羅門夫婦聞佛所說，歡喜奉行。",
    "T02n0125_009:0590a08_0": "（五）聞如是：一時，佛在羅閱城迦蘭陀竹園所，與大比丘眾五百人俱。",
    "T02n0125_009:0590a09_1": "爾時，王阿闍世有象，名那羅祇梨，極為兇弊暴虐，勇健能降外怨，緣彼象力，使摩竭一國，無不靡伏。",
    "T02n0125_009:0590a12_2": "爾時，提婆達兜便往至王阿闍世所。",
    "T02n0125_009:0590a12_3": "到已，而作是說：「大王當知，今此象惡，能降伏眾怨，可以醇酒，飲彼象醉。",
    "T02n0125_009:0590a14_4": "清旦，沙門瞿曇必來入城乞食，當放此醉象，蹋蹈殺之。」",
    "T02n0125_009:0590a16_0": "時，王阿闍世聞提婆達兜教，即告令國中：「明日清旦，當放醉象，勿令人民在里巷遊行。」",
    "T02n0125_009:0590a18_0": "是時，提婆達兜告王阿闍世曰：「若彼沙門瞿曇有一切智，知當來事者，明日必不入城乞食。」",
    "T02n0125_009:0590a20_1": "王阿闍世曰：「亦如尊教，設有一切智者，明日清旦不入城乞食。」",
    "T02n0125_009:0590a21_2": "爾時，羅閱城內男女大小事佛之者，聞王阿闍世清旦當放醉象害於如來，聞已，各懷愁憂，便往至世尊所，頭面禮足，在一面住，白世尊曰：「明日清旦，願世尊勿復入城！",
    "T02n0125_009:0590a25_3": "所以然者，王阿闍世今有教令，勅語城內人民之類：『明日勿復在里巷行來，吾欲放醉象，害沙門瞿曇。",
    "T02n0125_009:0590a28_0": "設沙門有一切智，明日清旦不入城乞食。』",
    "T02n0125_009:0590a29_0": "唯願世尊勿復入城，傷害如來，世人喪目，無復救護。」",
    "T02n0125_009:0590b01_1": "世尊告曰：「止！",
    "T02n0125_009:0590b01_2": "止！",
    "T02n0125_009:0590b01_3": "諸優婆塞！",
    "T02n0125_009:0590b01_4": "勿懷愁惱。",
    "T02n0125_009:0590b02_5": "所以然者，如來之身非俗數身，然不為他人所害，終無此事。",
    "T02n0125_009:0590b03_6": "諸優婆塞當知，閻浮里地東西廣七千由旬，南北長二十一千由旬；瞿耶尼縱廣八千由旬，如半月形；弗于逮縱廣九千由旬，土地方正；欝單越縱廣十千由旬，土地圓如滿月。",
    "T02n0125_009:0590b07_7": "正使此四天下醉象滿其中，如似稻、麻、叢林，其數如是，猶不能得動如來毫毛，況復得害於如來？",
    "T02n0125_009:0590b10_8": "終無此事！",
    "T02n0125_009:0590b10_9": "「則捨四天下，復有如千天下、千日月、千須彌山、千四海水、千閻浮提、千瞿耶尼、千弗于逮、千欝單越、千四天王、千三十三天、千兜術天、千豔天、千化自在天、千他化自在天，此名千世界；乃至二千世界，此名中千世界；乃至三千世界，此名三千大千世界；滿其中伊羅鉢龍王，猶不能動如來一毛，況復此象欲害如來哉？",
    "T02n0125_009:0590b18_10": "終無是處。",
    "T02n0125_009:0590b18_11": "所以然者，如來神力不可思議，如來出世，終不為人所傷害也。",
    "T02n0125_009:0590b19_12": "汝等各歸所在，如來自當知此變趣。」",
    "T02n0125_009:0590b20_13": "爾時，世尊與四部眾廣為說微妙之法。",
    "T02n0125_009:0590b21_14": "時，優婆塞、優婆斯聞正法已，各從坐起，頭面禮足，便退而去。",
    "T02n0125_009:0590b23_0": "爾時，世尊清旦著衣持鉢，欲入羅閱城乞食。",
    "T02n0125_009:0590b24_1": "是時，提頭賴吒天王將乾沓惒等，從東方來，侍從世尊。",
    "T02n0125_009:0590b25_2": "是時，毘留勒王將拘槃茶眾，侍從如來。",
    "T02n0125_009:0590b26_3": "西方毘留波叉將諸龍眾，侍從如來。",
    "T02n0125_009:0590b27_4": "北方天王拘毘羅將羅剎鬼眾，侍從如來。",
    "T02n0125_009:0590b28_5": "是時，釋提桓因將諸天人數千萬眾，從兜術天沒，來至世尊所，時，梵天王將諸梵天數千萬眾，從梵天上來至世尊所。",
    "T02n0125_009:0590c02_6": "釋、梵、四天王及二十八天，大鬼神王各各相謂言：「我等今日當觀二神，龍象共鬪，誰者勝負？」",
    "T02n0125_009:0590c04_7": "時，羅閱城四部之眾遙見世尊將諸比丘入城乞食，時城內人民皆舉聲喚曰。",
    "T02n0125_009:0590c06_0": "王阿闍世復聞此聲，問左右曰：「此是何等聲響，乃徹此間？」",
    "T02n0125_009:0590c07_1": "侍臣對曰：「此是如來入城乞食，人民見已，故有此聲。」",
    "T02n0125_009:0590c08_2": "阿闍世曰：「沙門瞿曇亦無聖道，不知人心來變之驗。」",
    "T02n0125_009:0590c09_3": "王阿闍世即勅象師：「汝速將象飲以醇酒，鼻帶利劍，即放使走。」",
    "T02n0125_009:0590c11_4": "爾時，世尊將諸比丘詣城門，適舉足入門。",
    "T02n0125_009:0590c12_5": "時，天地大動，諸神尊天在虛空中散種種之華。",
    "T02n0125_009:0590c13_6": "時，五百比丘見醉象來，各各馳走，莫知所如。",
    "T02n0125_009:0590c14_7": "時，彼暴象遙見如來，便走趣向。",
    "T02n0125_009:0590c15_8": "侍者阿難見醉象來，在世尊後，不自安處，白世尊曰：「此象暴惡，將恐相害，宜可遠之。」",
    "T02n0125_009:0590c17_9": "世尊告曰：「勿懼！",
    "T02n0125_009:0590c17_10": "阿難！",
    "T02n0125_009:0590c17_11": "吾今當以如來神手降伏此象。」",
    "T02n0125_009:0590c18_12": "如來觀察暴象不近不遠，便化左右作諸師子王，於彼象後作大火坑。",
    "T02n0125_009:0590c20_13": "時，彼暴象見左右師子王及見火坑，即失尿放糞，無走突處，便前進向如來。",
    "T02n0125_009:0590c22_14": "爾時，世尊便說此偈：「汝莫害於龍，　　龍現甚難遇，　不由害龍已，　　而得生善處。」",
    "T02n0125_009:0590c25_0": "爾時，暴象聞世尊說此偈，如被火燃，即自解劍，向如來跪雙膝，投地以鼻舐如來足。",
    "T02n0125_009:0590c27_0": "時，世尊伸右手摩象頭，而作是說：「瞋恚生地獄，　　亦作蛇蚖形；　是故當捨恚，　　更莫受此身。」",
    "T02n0125_009:0591a01_0": "爾時，神尊諸天在虛空中，以若干百千種花散如來上。",
    "T02n0125_009:0591a02_1": "是時，世尊與四部之眾、天、龍、鬼神說微妙法。",
    "T02n0125_009:0591a03_2": "爾時，見降象男女六萬餘人諸塵垢盡，得法眼淨，八萬天人亦得法眼淨。",
    "T02n0125_009:0591a05_3": "時，彼醉象身中刀風起，身壞命終，生四天王宮。",
    "T02n0125_009:0591a06_4": "爾時，比丘、比丘尼，諸優婆塞、優婆夷，及天、龍、鬼神，聞世尊所說，歡喜奉行。",
    "T02n0125_009:0591a08_0": "（六）聞如是：一時，佛在舍衛國祇樹給孤獨園。",
    "T02n0125_009:0591a09_1": "爾時，尊者難陀著極妙之衣，色曜人目，著金廁履屣，復抆飾兩目，手執鉢器，欲入舍衛城。",
    "T02n0125_009:0591a11_2": "爾時，眾多比丘遙見尊者難陀著極妙之衣，入舍衛城乞食。",
    "T02n0125_009:0591a12_3": "爾時，眾多比丘便往至世尊所，頭面禮足，在於一面坐，須臾退坐，白世尊曰：「向者，難陀比丘著極妙之衣，色曜人目，入舍衛城乞食。」",
    "T02n0125_009:0591a15_4": "爾時，世尊告一比丘：「汝速往至難陀比丘所：『如來呼卿！』」",
    "T02n0125_009:0591a17_5": "對曰：「如是。",
    "T02n0125_009:0591a17_6": "世尊！」",
    "T02n0125_009:0591a17_7": "時，彼比丘受世尊教，頭面禮足而去。",
    "T02n0125_009:0591a18_8": "往至難陀比丘所，到已，語難陀曰：「世尊呼卿。」",
    "T02n0125_009:0591a19_9": "是時，難陀聞比丘語，即來至世尊所，到已，頭面禮足，在一面坐。",
    "T02n0125_009:0591a20_10": "是時，世尊告難陀曰：「汝今何故著此極妙之衣，又則著履屣，入舍衛城乞食？」",
    "T02n0125_009:0591a22_11": "時，尊者難陀默然不語。",
    "T02n0125_009:0591a23_12": "世尊復重告曰：「云何，難陀！",
    "T02n0125_009:0591a23_13": "汝豈不以信牢固出家學道乎？」",
    "T02n0125_009:0591a24_14": "難陀對曰：「如是。",
    "T02n0125_009:0591a25_15": "世尊！」",
    "T02n0125_009:0591a25_16": "世尊告曰：「汝今族姓子不應律行，以信牢固出家學道，何由復著極妙之衣，摩治形服，欲入舍衛城乞食？",
    "T02n0125_009:0591a27_17": "與彼白衣有何差別？」",
    "T02n0125_009:0591a28_18": "爾時，世尊便說此偈：「何日見難陀，　　能治阿練行；　心樂沙門法，　　頭陀度無極。",
    "T02n0125_009:0591b02_0": "「汝今，難陀！",
    "T02n0125_009:0591b02_1": "更莫造此如是之行。」",
    "T02n0125_009:0591b02_2": "爾時，尊者難陀及四部眾聞佛所說，歡喜奉行。",
    "T02n0125_009:0591b04_0": "（七）聞如是：一時，佛在舍衛國祇樹給孤獨園。",
    "T02n0125_009:0591b05_1": "爾時，尊者難陀不堪行梵行，欲脫法衣，習白衣行。",
    "T02n0125_009:0591b06_2": "爾時，眾多比丘往至世尊所，頭面禮足，在一面坐。",
    "T02n0125_009:0591b07_3": "爾時，眾多比丘白世尊曰：「難陀比丘不堪行梵行，欲脫法服，習居家行。」",
    "T02n0125_009:0591b09_4": "爾時，世尊告一比丘：「汝往至難陀所，云：『如來喚卿。』」",
    "T02n0125_009:0591b10_5": "對曰：「如是。",
    "T02n0125_009:0591b10_6": "世尊！」",
    "T02n0125_009:0591b10_7": "時，彼比丘受世尊教，即從坐起，禮世尊足，便退而去。",
    "T02n0125_009:0591b12_8": "至彼難陀比丘所云：「世尊喚。」",
    "T02n0125_009:0591b12_9": "難陀對曰：「如是。」",
    "T02n0125_009:0591b13_10": "爾時難陀比丘尋隨此比丘至世尊所，頭面禮足，在一面坐。",
    "T02n0125_009:0591b14_11": "是時，世尊告難陀曰：「云何，難陀！",
    "T02n0125_009:0591b15_12": "不樂修梵行，欲脫法衣，修白衣行乎？」",
    "T02n0125_009:0591b16_13": "難陀對曰：「如是。",
    "T02n0125_009:0591b16_14": "世尊！」",
    "T02n0125_009:0591b16_15": "世尊告曰：「何以故？",
    "T02n0125_009:0591b17_16": "難陀！」",
    "T02n0125_009:0591b17_17": "難陀對曰：「欲心熾然，不能自禁。」",
    "T02n0125_009:0591b18_18": "世尊告曰：「云何，難陀！",
    "T02n0125_009:0591b18_19": "汝非族姓子出家學道乎？」",
    "T02n0125_009:0591b19_20": "難陀對曰：「如是。",
    "T02n0125_009:0591b19_21": "世尊！",
    "T02n0125_009:0591b19_22": "我是族姓子，以信牢固出家學道。」",
    "T02n0125_009:0591b20_23": "世尊告曰：「汝族姓子！",
    "T02n0125_009:0591b21_0": "此非其宜，以捨家學道修清淨行。",
    "T02n0125_009:0591b21_1": "云何捨於正法欲習穢污？",
    "T02n0125_009:0591b22_2": "難陀當知，有二法無厭足，若有人習此法者終無厭足。",
    "T02n0125_009:0591b23_3": "云何為二法？",
    "T02n0125_009:0591b24_4": "所謂婬欲及飲酒。",
    "T02n0125_009:0591b24_5": "是謂二法無厭足。",
    "T02n0125_009:0591b25_6": "若有人習此二法，終無厭足，緣此行果，亦不能得無為之處。",
    "T02n0125_009:0591b26_7": "是故，難陀！",
    "T02n0125_009:0591b26_8": "當念捨此二法，後必成無漏之報。",
    "T02n0125_009:0591b27_9": "汝今，難陀！",
    "T02n0125_009:0591b27_10": "善修梵行，趣道之果，靡不由之。」",
    "T02n0125_009:0591b28_11": "爾時，世尊便說此偈：「蓋屋不密，　　天雨則漏；　　人不惟行，　漏婬怒癡。",
    "T02n0125_009:0591c02_12": "　　蓋屋善密，　　天雨不漏；　人能惟行，　　無婬怒癡。」",
    "T02n0125_009:0591c04_0": "爾時，世尊復作是念：「此族姓子欲意極多，我今宜可以火滅火。」",
    "T02n0125_009:0591c05_1": "是時，世尊即以神力手執難陀，猶如力人屈伸臂頃，將難陀至香山上。",
    "T02n0125_009:0591c07_2": "爾時，山上有一巖穴，復有一瞎獼猴在彼住止。",
    "T02n0125_009:0591c08_3": "是時，世尊右手執難陀而告之曰：「汝，難陀！",
    "T02n0125_009:0591c09_4": "頗見此瞎獼猴不？」",
    "T02n0125_009:0591c09_5": "對曰：「如是。",
    "T02n0125_009:0591c10_0": "世尊！」",
    "T02n0125_009:0591c10_1": "世尊告曰：「何者為妙？",
    "T02n0125_009:0591c10_2": "為孫陀利釋種妙耶？",
    "T02n0125_009:0591c11_3": "為此瞎獼猴妙乎？」",
    "T02n0125_009:0591c11_4": "難陀對曰：「猶如有人傷極惡犬鼻，復加毒塗，彼犬倍惡。",
    "T02n0125_009:0591c12_5": "此亦如是。",
    "T02n0125_009:0591c13_6": "孫陀利釋女，今以此瞎獼猴相比，不可為喻，猶如大火[卄/積]焚燒山野，加益以乾薪，火轉熾然，此亦如是。",
    "T02n0125_009:0591c15_7": "我念彼釋女，不去心懷。」",
    "T02n0125_009:0591c16_8": "爾時，世尊如屈伸臂頃，從彼山不現，便至三十三天。",
    "T02n0125_009:0591c17_9": "爾時，三十三天上諸天普集善法講堂，去善法講堂不遠，復有宮殿，五百玉女自相娛樂，純有女人，無有男子。",
    "T02n0125_009:0591c20_10": "爾時，難陀遙見五百天女，作倡伎樂，自相娛樂，見已，問世尊曰：「此是何等，五百天女作倡伎樂，自相娛樂？」",
    "T02n0125_009:0591c22_11": "世尊告曰：「汝難陀自往問之。」",
    "T02n0125_009:0591c23_12": "是時，尊者難陀便往至五百天女所，見彼宮舍，敷好坐具若干百種，純是女人，無有男子。",
    "T02n0125_009:0591c25_13": "是時，尊者難陀問彼天女曰：「汝等是何天女，各相娛樂，快樂如是？」",
    "T02n0125_009:0591c27_0": "天女報曰：「我等有五百人，悉皆清淨，無有夫主。",
    "T02n0125_009:0591c28_1": "我等聞有世尊弟子，名曰難陀，是佛姨母兒，彼於如來所，清淨修梵行，命終之後當生此間，與我等作夫主，共相娛樂。」",
    "T02n0125_009:0592a01_2": "是時，尊者難陀甚懷喜悅，不能自勝，便作是念：「我今是世尊弟子，且又復是姨母兒，此諸天女皆當為我作婦。」",
    "T02n0125_009:0592a04_3": "是時，難陀便退而去，至世尊所。",
    "T02n0125_009:0592a05_4": "世尊告曰：「云何，難陀！",
    "T02n0125_009:0592a05_5": "彼玉女何所言說？」",
    "T02n0125_009:0592a06_6": "難陀報曰：「彼玉女各作是說：『我等各無夫主，聞有世尊弟子善修梵行，命終之後，當來生此。』」",
    "T02n0125_009:0592a08_7": "世尊告曰：「難陀，汝意云何？",
    "T02n0125_009:0592a09_8": "難陀！",
    "T02n0125_009:0592a09_9": "汝意云何？」",
    "T02n0125_009:0592a09_10": "難陀報曰：「爾時，即自生念：『我是世尊弟子，又且復是佛姨母兒，此諸天女盡當與我作妻。』」",
    "T02n0125_009:0592a11_11": "世尊告曰：「快哉，難陀！",
    "T02n0125_009:0592a12_0": "善修梵行，我當與汝作證，使此五百女人皆為給使。」",
    "T02n0125_009:0592a13_1": "世尊復告：「云何，難陀！",
    "T02n0125_009:0592a13_2": "孫陀利釋女妙耶？",
    "T02n0125_009:0592a14_3": "為是五百天女妙乎？」",
    "T02n0125_009:0592a14_4": "難陀報曰：「猶如山頂瞎獼猴在孫陀利前，無有光澤，亦無有色。",
    "T02n0125_009:0592a16_5": "此亦如是。",
    "T02n0125_009:0592a16_6": "孫陀利在他天女前，亦復如是，無有光澤。」",
    "T02n0125_009:0592a17_7": "世尊告曰：「汝善修梵行，我當證汝得此五百天人。」",
    "T02n0125_009:0592a18_8": "爾時，世尊便作是念：「我今當以火滅難陀火。」",
    "T02n0125_009:0592a19_9": "猶如力人屈伸臂頃，世尊右手執難陀臂將至地獄中。",
    "T02n0125_009:0592a21_10": "爾時，地獄眾生受若干苦惱。",
    "T02n0125_009:0592a21_11": "爾時，彼地獄中有一大鑊，空無有人。",
    "T02n0125_009:0592a22_12": "見已，便生恐懼，衣毛皆竪，前白世尊曰：「此諸眾生皆受苦痛，唯有此釜而獨空無人。」",
    "T02n0125_009:0592a24_13": "世尊告曰：「此者名為阿毘地獄。」",
    "T02n0125_009:0592a25_14": "爾時，難陀倍復恐怖，衣毛皆竪，白世尊曰：「此是阿毘地獄，而獨自空，亦無罪人？」",
    "T02n0125_009:0592a27_15": "世尊告曰：「汝難陀自往問之。」",
    "T02n0125_009:0592a27_16": "是時，尊者難陀便自問曰：「云何，獄卒！",
    "T02n0125_009:0592a28_17": "此是何獄？",
    "T02n0125_009:0592a29_18": "此是何獄空無有人？」",
    "T02n0125_009:0592a29_19": "獄卒報曰：「比丘當知，釋迦文佛弟子名曰難陀，彼於如來所，淨修梵行，身壞命終，生善處天上，於彼壽千歲，快自娛樂。",
    "T02n0125_009:0592b03_20": "復於彼終，生此阿毘地獄中，此空鑊者即是其室。」",
    "T02n0125_009:0592b04_21": "時，尊者難陀聞此語已，便懷怖懅，衣毛皆竪，即生此念：「此之空釜，正為我耳。」",
    "T02n0125_009:0592b06_22": "來至世尊所，頭面禮足，白世尊曰：「願受懺悔，我自罪緣，不修梵行，觸嬈如來。」",
    "T02n0125_009:0592b08_23": "爾時，尊者難陀便說此偈：「人生不足貴，　　天壽盡亦喪；　地獄痛酸苦，　　唯有涅槃樂。」",
    "T02n0125_009:0592b11_0": "爾時，世尊告難陀曰：「善哉！",
    "T02n0125_009:0592b11_1": "善哉！",
    "T02n0125_009:0592b11_2": "如汝所言，涅槃者最是快樂。",
    "T02n0125_009:0592b12_3": "難陀！",
    "T02n0125_009:0592b12_4": "聽汝懺悔，汝愚、汝癡，自知有咎於如來所。",
    "T02n0125_009:0592b13_5": "今受汝悔過，後更莫犯。」",
    "T02n0125_009:0592b14_6": "爾時，世尊屈伸臂頃，手執難陀，從地獄不現，便至舍衛城祇樹給孤獨園。",
    "T02n0125_009:0592b15_7": "爾時，世尊告難陀曰：「汝今，難陀！",
    "T02n0125_009:0592b16_8": "當修二法。",
    "T02n0125_009:0592b16_9": "云何為二法？",
    "T02n0125_009:0592b17_10": "所謂止與觀也。",
    "T02n0125_009:0592b17_11": "復當更修二法。",
    "T02n0125_009:0592b17_12": "云何為二法？",
    "T02n0125_009:0592b18_13": "生死不可樂，知涅槃為樂，是謂二法。",
    "T02n0125_009:0592b19_14": "復當更修二法。",
    "T02n0125_009:0592b19_15": "云何為二法？",
    "T02n0125_009:0592b19_16": "所謂智與辯也。」",
    "T02n0125_009:0592b20_17": "爾時，世尊以此種種法向難陀說。",
    "T02n0125_009:0592b21_18": "是時，尊者難陀從世尊受教已，從坐起，禮世尊足，便退而去，至安陀園。",
    "T02n0125_009:0592b22_19": "到已，在一樹下結加趺坐，正身正意，繫念在前，思惟如來如此言教。",
    "T02n0125_009:0592b24_20": "是時，尊者在閑靜處，恒思惟如來教，不去須臾。",
    "T02n0125_009:0592b25_21": "所以族姓子，以信牢固出家學道，修無上梵行，生死已盡，梵行已立，所作已辦，更不復受有，如實知之。",
    "T02n0125_009:0592b27_22": "是時，尊者難陀便成阿羅漢。",
    "T02n0125_009:0592b28_23": "已成阿羅漢，即從坐起，整衣服至世尊所，頭面禮足，在一面坐。",
    "T02n0125_009:0592c01_24": "是時，尊者難陀白世尊曰：「世尊前許證弟子五百天女者，今盡捨之。」",
    "T02n0125_009:0592c02_25": "世尊告曰：「汝今生死已盡，梵行已立，吾即捨之。」",
    "T02n0125_009:0592c03_26": "爾時，便說偈曰：「我今見難陀，　　修行沙門法；　諸惡皆以息，　　頭陀無有失。」",
    "T02n0125_009:0592c07_0": "爾時，世尊告諸比丘言：「得阿羅漢者，今難陀比丘是。",
    "T02n0125_009:0592c08_1": "無婬、怒、癡，亦是難陀比丘。」",
    "T02n0125_009:0592c08_2": "爾時，諸比丘聞佛所說，歡喜奉行。",
    "T02n0125_009:0592c10_0": "（八）聞如是：一時，佛在釋翅瘦迦毘羅越尼拘留園中，與大比丘五百人俱。",
    "T02n0125_009:0592c11_1": "爾時，大愛道瞿曇彌便往至世尊所，頭面禮足，白世尊曰：「願世尊長化愚冥，恒護生命。」",
    "T02n0125_009:0592c13_2": "世尊告曰：「瞿曇彌！",
    "T02n0125_009:0592c14_3": "不應向如來作是言：『如來延壽無窮，恒護其命。』」",
    "T02n0125_009:0592c15_4": "是時，大愛道瞿曇彌即說此偈：「云何禮最勝，　　世間無與等，　能斷一切疑，　　由是說此語？」",
    "T02n0125_009:0592c19_0": "爾時，世尊復以偈報瞿曇彌曰：「精進意難缺，　　恒有勇猛心；　平等視聲聞，　　此則禮如來。」",
    "T02n0125_009:0592c22_0": "是時，大愛道白世尊曰：「自今以後當禮世尊，如來今勅禮一切眾生，意無增減。",
    "T02n0125_009:0592c23_1": "天上、人中及阿須倫，如來為最上。」",
    "T02n0125_009:0592c24_2": "是時，世尊可大愛道所說。",
    "T02n0125_009:0592c25_3": "即從坐起，頭面禮足，便退而去。",
    "T02n0125_009:0592c26_4": "爾時，世尊告諸比丘：「我聲聞中第一弟子廣識多知，所謂大愛道是。」",
    "T02n0125_009:0592c27_5": "是時，諸比丘聞佛所說，歡喜奉行。",
    "T02n0125_009:0592c29_0": "（九）聞如是：一時，佛在舍衛國祇樹給孤獨園。",
    "T02n0125_009:0593a01_1": "爾時，世尊告諸比丘：「有此二人，於如來眾而興誹謗。",
    "T02n0125_009:0593a02_2": "云何為二人？",
    "T02n0125_009:0593a02_3": "謂非法言是法，謂法是非法，是謂二人，誹謗如來。",
    "T02n0125_009:0593a03_4": "復有二人不誹謗如來。",
    "T02n0125_009:0593a04_5": "云何為二？",
    "T02n0125_009:0593a04_6": "所謂非法即是非法，真法即是真法，是謂二人不誹謗如來。",
    "T02n0125_009:0593a06_7": "是故，諸比丘！",
    "T02n0125_009:0593a06_8": "非法當言非法，真法當言真法。",
    "T02n0125_009:0593a07_9": "如是，諸比丘！",
    "T02n0125_009:0593a07_10": "當作是學。」",
    "T02n0125_009:0593a07_11": "爾時，諸比丘聞佛所說，歡喜奉行。",
    "T02n0125_009:0593a09_0": "（一○）聞如是：一時，佛在舍衛國祇樹給孤獨園。",
    "T02n0125_009:0593a10_1": "爾時，世尊告諸比丘：「有此二人獲福無量。",
    "T02n0125_009:0593a11_2": "云何為二？",
    "T02n0125_009:0593a11_3": "所謂應稱譽者便歎譽之，不應稱者亦不稱歎之，是謂二人獲福無量。",
    "T02n0125_009:0593a13_4": "復有二人受罪無量。",
    "T02n0125_009:0593a13_5": "何等為二？",
    "T02n0125_009:0593a13_6": "所謂可稱歎反更誹謗，不應稱嘆者而更稱嘆。",
    "T02n0125_009:0593a14_7": "諸比丘！",
    "T02n0125_009:0593a15_8": "莫作是學。」",
    "T02n0125_009:0593a15_9": "爾時，諸比丘聞佛所說，歡喜奉行。",
    "T02n0125_009:0593a17_0": "增壹阿含經卷第九"
}