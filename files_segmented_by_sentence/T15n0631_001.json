{
    "T15n0631_001:0458b15_0": "佛說法律三昧經",
    "T15n0631_001:0458b17_0": "吳月支國居士支謙奉　詔譯",
    "T15n0631_001:0458b18_0": "聞如是：一時佛遊於摩竭提國，與大比丘眾俱，及諸菩薩、四部弟子、天人、龍神一切大會。",
    "T15n0631_001:0458b20_0": "佛告眾會：「有法律三昧，菩薩學者當以和順調其情性，深入微妙，不得輕慢。",
    "T15n0631_001:0458b21_1": "所以者何？",
    "T15n0631_001:0458b21_2": "未深入者，不識三學功德厚薄，或以放恣，失其本意。",
    "T15n0631_001:0458b23_3": "當知是輩有十二事，自墮大罪，終不可悔。",
    "T15n0631_001:0458b24_4": "何謂十二？",
    "T15n0631_001:0458b24_5": "有人學道，不得明師，見聞未廣而自貢高，欲求名字，謗菩薩法，以為不要，妄造譁說言我師說，既已自墮復墮他人。",
    "T15n0631_001:0458b26_6": "此如獼猴毒羹之喻，但欲害彼，不知還自殺。",
    "T15n0631_001:0458b27_7": "是一自燒。",
    "T15n0631_001:0458b28_8": "「有人學菩薩法藏，得聞深經，未曾問師，不知義趣，自用隨意，及以輕慢成就菩薩。",
    "T15n0631_001:0458c01_0": "是二自燒。",
    "T15n0631_001:0458c01_1": "「有人已學深經，中道更墮弟子學者，毀笑大道以為迂遠。",
    "T15n0631_001:0458c02_2": "是三自燒。",
    "T15n0631_001:0458c02_3": "「有人學不深入，但欲依道全保其命，不解道理，專行謗訕深經大法。",
    "T15n0631_001:0458c04_4": "是四自燒。",
    "T15n0631_001:0458c04_5": "「有人雖學，無有至意，但欲容身，虛飾自可，得經好語，與非其人，令到見者，諂意啤呲以為不然，聚踧偽骸，造謗長短，欲望其譽。",
    "T15n0631_001:0458c07_6": "是為五自燒。",
    "T15n0631_001:0458c07_7": "「有人頑闇，嫉妬賢能，常懷毒心向講法者，不惟道德，但貪利養。",
    "T15n0631_001:0458c09_8": "是六自燒。",
    "T15n0631_001:0458c09_9": "「有始入學，從明師得決，不念恩德，反有人工言：『我自知』，既不自解，亦不肯復從師問經，此無反復，罪不輕矣。",
    "T15n0631_001:0458c11_10": "是七自燒。",
    "T15n0631_001:0458c12_0": "「若已發菩薩意，欲學佛經道，隨師不久，禮節未閑，聲聞師說，有權方便，未達其趣，妄飾虛辭，非法解之，復以微意瞻師所行，自用為是，遂失權慧，入魔羅網。",
    "T15n0631_001:0458c15_1": "是八自燒。",
    "T15n0631_001:0458c15_2": "「學有畔棄。",
    "T15n0631_001:0458c16_0": "何謂畔棄？",
    "T15n0631_001:0458c16_1": "謂從明師得解權慧，見深入者，不數請問，中道懈怠，更懷毒心，念師所短，已墮非法，不自覺知，違道失智，謂之畔棄。",
    "T15n0631_001:0458c18_2": "是九自燒。",
    "T15n0631_001:0458c19_3": "「有人以曉微妙權慧而更不敬，廢經輕罪，為枝掖說，於屏處言：『師無所知。",
    "T15n0631_001:0458c20_4": "我已從學，其說皆非。",
    "T15n0631_001:0458c21_5": "自今不當復與從事。』",
    "T15n0631_001:0458c21_6": "令無知者信用其言，斯已自飲毒，復飲他人毒。",
    "T15n0631_001:0458c22_7": "是十自燒。",
    "T15n0631_001:0458c23_8": "「有人學道，從明師得深經。",
    "T15n0631_001:0458c23_9": "有信菩薩至心行者，欲從求學，斷絕不與，呼為不賢。",
    "T15n0631_001:0458c24_10": "有但聲聞，未曾見經，信戒未立，此人索經，為反與之，便以俗語比方解之，轉相教誑，令真道薄淡，自取大罪，復誤他人。",
    "T15n0631_001:0458c27_11": "是十一自燒。",
    "T15n0631_001:0458c27_12": "「有人雖學，無有至信，不識真偽，不畏于罪，曲媚豪強，不解道者，隨毀佛法，誹比丘僧。",
    "T15n0631_001:0458c29_13": "此輩既自墮八難，復增成人罪。",
    "T15n0631_001:0459a01_14": "是十二自燒。",
    "T15n0631_001:0459a01_15": "「犯此罪者，不可悔除。",
    "T15n0631_001:0459a02_16": "從三惡道出，則有所望。",
    "T15n0631_001:0459a02_17": "如是十二輩難可度脫。」",
    "T15n0631_001:0459a04_0": "佛告阿難：「吾故說是法律三昧。",
    "T15n0631_001:0459a04_1": "汝為人說，當令了諦，護其意行，莫作小福如毫釐者，而犯大罪如須彌也。",
    "T15n0631_001:0459a06_2": "長失三寶，却就惡道，無窮竟者，但坐貪愛須臾之可，而致劇痛，斯難言也。」",
    "T15n0631_001:0459a08_3": "佛說是時，莫不感愧，學者悉入第六道地。",
    "T15n0631_001:0459a09_4": "眾會皆起，同聲讚言：「佛為吾等及後學者開現大明，令得慧眼。」",
    "T15n0631_001:0459a10_5": "俱前稽首，願以頂受。",
    "T15n0631_001:0459a10_6": "佛言：「且聽！",
    "T15n0631_001:0459a11_7": "乃往久遠時，有菩薩名有道志，與十四萬人俱，從違羅提佛發菩薩意。",
    "T15n0631_001:0459a12_8": "其輩中有一人最高才，名賢行。",
    "T15n0631_001:0459a13_9": "時有道志事以為師，追隨累劫，不失其意，堅行精進。",
    "T15n0631_001:0459a14_10": "後成作佛，字世頭胞，而有道志遂從受決，餘人悉退墮弟子行，于今在五道，尚未得出。」",
    "T15n0631_001:0459a16_11": "阿難問言：「其時輩人從見佛後，頗復得深經不？」",
    "T15n0631_001:0459a17_12": "佛言：「皆得，但不力學，不問中慧，不敬承師，輕人法者。」",
    "T15n0631_001:0459a19_0": "阿難復問：「已發大意，何以墮落？」",
    "T15n0631_001:0459a19_1": "佛言：「用四事故：一者學本不知善權方便，輕慢師友，無有一心，其意數轉；二者學不精進，無有道力，但貪名譽，望人敬待；三者學所事師不念勤苦，當得成就，虛飾貢高，無有至心；四者好學外道，習邪見人，反持異術比佛深經，言道同等。",
    "T15n0631_001:0459a25_0": "時十四萬人皆用是意故，後世轉退，去大道遠；獨有道志志大心強，追事賢行，至其得佛，果從受決。」",
    "T15n0631_001:0459a27_1": "當說是時，天人百一十萬皆發菩薩意。",
    "T15n0631_001:0459a28_2": "賢者阿難言：「如佛所說，學當恭敬，反以自恣，失大道本，可不慎哉！",
    "T15n0631_001:0459a29_3": "自今新學欲入法者，寧能別善、惡，不失善師友至竟者耶？」",
    "T15n0631_001:0459b02_0": "佛言：「有，但少耳。",
    "T15n0631_001:0459b02_1": "多隨本意不可化者。」",
    "T15n0631_001:0459b02_2": "阿難又問：「凡人相說惡，寧自知惡不？」",
    "T15n0631_001:0459b03_3": "佛言：「天下愚人但見人惡，不自知惡；但自見善，不見人善；稱己智者，皆非智也；自處明者，其悉甚矣；言『我知經』亦以惑也；云『知大法』而不事師，不可信矣！",
    "T15n0631_001:0459b07_4": "佛智廣大，不可測度。",
    "T15n0631_001:0459b07_5": "見聞少少，自以為足，用自貢高，豈智者哉！",
    "T15n0631_001:0459b08_6": "唯有至學深入之士、近善師者，乃為明智。",
    "T15n0631_001:0459b09_7": "愚者安知世有明智人，乃別有賢愚耳。",
    "T15n0631_001:0459b10_8": "夫愚癡者但見人貢高，不自知貢高。",
    "T15n0631_001:0459b11_9": "其自見過者，可與說善事；自見善者，不可與語議。",
    "T15n0631_001:0459b12_10": "何則？",
    "T15n0631_001:0459b12_11": "皆自是故。",
    "T15n0631_001:0459b12_12": "能解難者，可與論道，不者，但增其憍慢；自可者，不可為說忍辱之事，會不能受；解道意謙虛者，可與共講深經之要，不者皆縛；知微妙深入者，可與共說無端緒事，不者猶疑。",
    "T15n0631_001:0459b16_13": "言『我知菩薩法。』",
    "T15n0631_001:0459b17_0": "發言有貪著，言『我所入淨。』",
    "T15n0631_001:0459b17_1": "不自知污濁，適始欲與，便言『已了』；能覺魔事，不知皆在魔羅網中，如蠶作繭，還自纏裹。",
    "T15n0631_001:0459b19_2": "欲悉覺知、分別內外深淺意者，當問久學成就菩薩，近善師者，乃可了了覺魔事耳。」",
    "T15n0631_001:0459b21_3": "佛言：「學不可不諦，行不可不護，忘其本意，墮非法者，皆坐自用，隨邪心故。",
    "T15n0631_001:0459b23_4": "諸不可行、不當行，輕犯大過墮惡道者，皆以專愚，不承法令，為魔所中，致罪不細。」",
    "T15n0631_001:0459b25_5": "於是賢者舍利弗白佛言：「新發意者，實宜自護。",
    "T15n0631_001:0459b26_6": "坐小可意而失大者，斯不少矣！",
    "T15n0631_001:0459b26_7": "昔我前世有是意故，失大得小。",
    "T15n0631_001:0459b27_8": "雖欲悔之，無復及也。」",
    "T15n0631_001:0459b28_0": "佛言：「本心不解，皆有是耳。」",
    "T15n0631_001:0459b28_1": "舍利弗問佛：「何謂人本、五陰本、六入本、十二緣起本及九十六種道本所入？",
    "T15n0631_001:0459c01_2": "何謂四諦本、弟子本、各佛本、如來本？",
    "T15n0631_001:0459c02_3": "知之云何？",
    "T15n0631_001:0459c02_4": "曾聞佛言：『不解本無，故墮小道。』",
    "T15n0631_001:0459c03_5": "願為新學分別說之！」",
    "T15n0631_001:0459c03_6": "佛言：「善哉！",
    "T15n0631_001:0459c04_0": "所問甚快！",
    "T15n0631_001:0459c04_1": "多所開發，欲聞者聽。」",
    "T15n0631_001:0459c04_2": "於時會中皆曰：「受教。」",
    "T15n0631_001:0459c05_3": "佛言：「人本者，無從出，無所受，無作者，無有主，無色，無識，不生，不滅。",
    "T15n0631_001:0459c06_4": "如是知本，失是離本。",
    "T15n0631_001:0459c07_5": "「五陰本者，無有住處，隨所著即為陰。",
    "T15n0631_001:0459c08_0": "成敗如幻，一切無強。",
    "T15n0631_001:0459c08_1": "知如是者，計無有陰。",
    "T15n0631_001:0459c08_2": "「六入本者，猶如空野，以所更樂，謂之為入。",
    "T15n0631_001:0459c09_3": "其入虛空，無積聚處。",
    "T15n0631_001:0459c10_4": "知本淨者，計無所入。",
    "T15n0631_001:0459c10_5": "「十二緣起本，無端緒，來無所從，去無所至。",
    "T15n0631_001:0459c11_6": "癡不可見，所緣無際。",
    "T15n0631_001:0459c12_7": "至於老、死，如夢非真。",
    "T15n0631_001:0459c12_8": "如不起法忍，是知本也。",
    "T15n0631_001:0459c13_9": "「九十六種道本，所入皆從貪欲。",
    "T15n0631_001:0459c13_10": "六十二見捨內取外。",
    "T15n0631_001:0459c14_11": "何謂捨內取外？",
    "T15n0631_001:0459c14_12": "身為化種，虛而非真。",
    "T15n0631_001:0459c15_13": "求有萬端，貪不能捨。",
    "T15n0631_001:0459c15_14": "欲保安存，久而要壞，生死不絕。",
    "T15n0631_001:0459c16_15": "「四諦本者，亦無根莖。",
    "T15n0631_001:0459c16_16": "苦、習、盡、道皆由觀解。",
    "T15n0631_001:0459c17_17": "見空淨者，為知諦本。",
    "T15n0631_001:0459c17_18": "「弟子本者，初觀世有，不解本無。",
    "T15n0631_001:0459c18_19": "厭生死苦，攝意觀法，斷却五陰，守空，行淨，想滅，漏盡，便得解脫。",
    "T15n0631_001:0459c19_20": "是為羅漢本。",
    "T15n0631_001:0459c20_21": "「所入各佛本者，學作功德，不曉成時。",
    "T15n0631_001:0459c21_22": "聞知有佛，欲得尊號，無有大悲，不曉善權，呼身為有，持想視佛，樂淨守道，不親善友，雖積功德如江河沙，猶無益於。",
    "T15n0631_001:0459c23_23": "不入權慧，不修利及相好，半行不具，以覺因緣，便得成佛。",
    "T15n0631_001:0459c25_0": "是為各佛本。",
    "T15n0631_001:0459c25_1": "「所入如來本者，從發意來見身皆空、諸法清淨；曉眾生本惠德所入，陰入種持，一切本無；曉諸功德成時所入，如本立，如有智，不起，不滅，無往，無來，不在泥洹，不離本無，如虛空等不可動移。",
    "T15n0631_001:0459c29_2": "是為如來本所入。」",
    "T15n0631_001:0460a01_0": "舍利弗言：「佛意實妙，非眾羅漢、各佛所知。",
    "T15n0631_001:0460a01_1": "我輩初學，皆從縛著，志微學淺。",
    "T15n0631_001:0460a02_2": "承佛得度，心根已滅。",
    "T15n0631_001:0460a03_3": "雖聞大道，無復學意。",
    "T15n0631_001:0460a03_4": "譬如野夫聞天子事，暫快其耳，終不能效。",
    "T15n0631_001:0460a04_5": "雖人久處三惡道者，出學大道，可成作佛；如我羅漢，無復心矣。",
    "T15n0631_001:0460a05_6": "為菩薩者，誠快無量，已發大意，深入廣博，但當精進諦護行耳。」",
    "T15n0631_001:0460a07_7": "於是有菩薩名勇聲，白佛言：「大道甚妙！",
    "T15n0631_001:0460a08_8": "非是世間才明所知，唯深入者乃達其微。",
    "T15n0631_001:0460a09_9": "恐後三學——新發意菩薩及為弟子、各佛行者，曚冥未寤，不別深淺，見聞少小，自以為明，諍訟取勝，更以相惑。",
    "T15n0631_001:0460a11_10": "唯佛加哀，為決大疑。",
    "T15n0631_001:0460a12_11": "其諸學者皆俱行禪，得道各異，何用別知弟子、各佛、菩薩、大乘及諸外學、五通仙人禪意云何？」",
    "T15n0631_001:0460a14_12": "佛言：「善哉！",
    "T15n0631_001:0460a14_13": "善哉！",
    "T15n0631_001:0460a14_14": "大士欲護一切，乃以此問。",
    "T15n0631_001:0460a15_15": "雖俱行禪，意趣不同。",
    "T15n0631_001:0460a15_16": "弟子學者，聞有四禪，要約直心，可疾得道，不及知餘深妙大法。",
    "T15n0631_001:0460a17_17": "畏苦厭身，一心思惟，取欲自度，不念眾生，但守行滅，何如為滅。",
    "T15n0631_001:0460a18_18": "所施福德，持戒精進，欲望泥洹，不知佛大慈泥洹所出入，言：『泥洹一到，通四禪，得三活，生死斷，已度世。』",
    "T15n0631_001:0460a21_0": "是為羅漢所入禪。",
    "T15n0631_001:0460a21_1": "「各佛學者，從發意來不事善友，言世間有，其行常著，何如為著？",
    "T15n0631_001:0460a22_2": "所作功德，望欲得佛，言禪道如，不用餘行，亦不知佛禪意。",
    "T15n0631_001:0460a24_3": "所向如來禪者，無意、無想、無見、無得、不熟，曉了那中，繫意守淨，無為不曉，權慧法意，以成得禪，見空因緣，解便得道，明過羅漢而不及佛，無十種力、四無所畏及十八不絕法。",
    "T15n0631_001:0460a27_4": "是為各佛所入禪。",
    "T15n0631_001:0460a28_5": "「菩薩禪者，從發意來，不離明師，學廣智深，曉了禪本。",
    "T15n0631_001:0460a29_6": "何謂曉了本？",
    "T15n0631_001:0460a29_7": "心法本無，道亦無本、無著、無縛、無解、無行、無出、無入、無捨、無取，現大智慧善權之行，不斷德本及大悲意，修相好，嚴佛國，具十力、四無所畏及十八不絕法，一切見、一切知無所不覺，故號曰佛。",
    "T15n0631_001:0460b05_8": "佛用世間多貪亂意故，於樹下閉目而坐，為現禪法，欲令解者以道縛意，亦隨所樂各得其所。",
    "T15n0631_001:0460b07_9": "是為如來本所入禪。",
    "T15n0631_001:0460b07_10": "「外諸小學、五通禪者，學貴無為，不解至要，避世安已，持想守一，瞑目縱體，內觀歷藏，存神道氣，養性求昇，惡消福盛，思致五通，壽命久長，名曰仙人。",
    "T15n0631_001:0460b11_0": "行極於此，不知泥洹，其後福盡，生死不絕。",
    "T15n0631_001:0460b11_1": "是為外道五通禪定。」",
    "T15n0631_001:0460b13_0": "佛言：「如弟子、各佛，雖得泥洹，為不知本。",
    "T15n0631_001:0460b13_1": "所以者何？",
    "T15n0631_001:0460b14_2": "其學本謂世有道無，故壞五陰而取滅度。",
    "T15n0631_001:0460b15_3": "唯如來為知泥洹本。",
    "T15n0631_001:0460b15_4": "所以者何？",
    "T15n0631_001:0460b15_5": "知俗與道諸法本空，如本無住，不起，不滅，是為泥洹。",
    "T15n0631_001:0460b16_6": "佛意如是，故曰如來；弟子、各佛名為滅盡。",
    "T15n0631_001:0460b17_7": "菩薩當解深妙大法，明諦受學。",
    "T15n0631_001:0460b18_8": "雖離明師，心當清淨，不可放逸。」",
    "T15n0631_001:0460b19_9": "於是勇聲叉手白佛言：「得值佛者，為難有也。",
    "T15n0631_001:0460b20_10": "大聖大慈所度無極。",
    "T15n0631_001:0460b20_11": "今蒙佛恩，無所復疑。",
    "T15n0631_001:0460b21_12": "其欲學者，當受佛教。",
    "T15n0631_001:0460b21_13": "莫為不賢之行，使魔得其便。",
    "T15n0631_001:0460b22_14": "如佛所言，終無有異。",
    "T15n0631_001:0460b22_15": "天魔官屬莫能壞是清淨行者。」",
    "T15n0631_001:0460b23_16": "言已，即前稽首佛足。",
    "T15n0631_001:0460b24_0": "是時諸天及人有二百一十萬，皆願樂立於無所從生法忍。",
    "T15n0631_001:0460b25_1": "賢者阿難白佛言：「此法律為何等義？」",
    "T15n0631_001:0460b26_2": "佛言：「是為剖決道意，釋人根本慧德所入，分別弟子、各佛、菩薩學意所行，知諦知不諦大要，名曰法律三昧。」",
    "T15n0631_001:0460b28_3": "佛言：「阿難！",
    "T15n0631_001:0460b28_4": "其有信解是經法者，皆於十方佛所聞善權已。」",
    "T15n0631_001:0460b29_5": "佛說經訖，諸來會者皆歡喜，各前為佛作禮而去。",
    "T15n0631_001:0460c03_0": "佛說法律三昧經"
}