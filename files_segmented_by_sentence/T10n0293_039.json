{
    "T10n0293_039:0840a02_0": "大方廣佛華嚴經卷第三十九",
    "T10n0293_039:0840a04_0": "罽賓國三藏般若奉　詔譯",
    "T10n0293_039:0840a05_0": "入不思議解脫境界普賢行願品",
    "T10n0293_039:0840a06_0": "爾時，善財童子見普賢菩薩如是自在神通境界，歡喜踊躍，普遍身心。",
    "T10n0293_039:0840a07_1": "重復觀察，見普賢菩薩一一身分、一一肢節、一一毛孔，悉有三千大千世界；其中一切地、水、火、風大海四洲，須彌鐵圍及眾寶山國土、城邑、宮殿、園苑，乃至地獄、餓鬼、畜生、閻羅王界，天龍八部，人與非人，欲界、色界、無色界處所有形色，日月星宿，風、雲、雷、電，晝夜、月時及以年劫，諸佛出世，菩薩眾會，道場莊嚴，如是等事，悉皆明見。",
    "T10n0293_039:0840a15_2": "如見此世界盡於東方，種種世界亦復如是。",
    "T10n0293_039:0840a16_3": "如東方，南、西、北方，四維，上、下，亦復如是。",
    "T10n0293_039:0840a17_4": "如見現在十方世界，盡過去際，盡未來際，種種世界相續不斷，亦如是見。",
    "T10n0293_039:0840a18_5": "各各差別，互相涉入，不相雜亂。",
    "T10n0293_039:0840a19_6": "如於此毘盧遮那如來寶蓮華藏師子座上，顯示如是遊戲神通；於東方蓮華吉祥世界賢吉祥如來所，顯示一切遊戲神通，亦復如是。",
    "T10n0293_039:0840a22_7": "如賢吉祥如來所，如是盡於東方，南、西、北方，四維，上、下，一切世界亦復如是。",
    "T10n0293_039:0840a24_8": "如是十方一切佛剎一一塵中，皆有法界諸佛眾會，一一佛所皆有普賢坐寶蓮華師子之座，顯示一切遊戲神通，悉亦如是。",
    "T10n0293_039:0840a27_9": "又於彼一一普賢身中皆見三世一切境界，猶如明鏡現其影像；所謂：一切佛剎、一切資具、一切眾生、一切佛出興、一切菩薩道場眾會；又聞一切眾生種種音聲、一切佛聲、一切如來轉法輪聲、一切如來遊戲神通聲、一切菩薩善誘誨聲；一切菩薩神通境界、菩薩智通、菩薩普集、菩薩說法、菩薩遊戲如是等聲。",
    "T10n0293_039:0840b06_0": "爾時，善財童子見聞普賢菩薩如是無量不可思議遊戲神通，即得十種智波羅蜜；何等為十？",
    "T10n0293_039:0840b08_1": "一者、於念念中令身遍滿一切佛剎智波羅蜜；二者、於念念中悉能往詣一切佛所智波羅蜜；三者、於念念中悉能供養一切如來智波羅蜜；四者、於念念中普於一切諸如來所聞法受持智波羅蜜；五者、於念念中微細觀察一切如來所有法輪智波羅蜜；六者、於念念中知一切佛不可思議大神通事智波羅蜜；七者、於念念中說一句法盡未來際辯才無盡智波羅蜜；八者、於念念中智海現前觀一切法智波羅蜜；九者、於念念中得一切法界教海智波羅蜜；十者、於念念中得知一切眾生離眾生想智波羅蜜；十一、於念念中普賢慧行皆現在前智波羅蜜。",
    "T10n0293_039:0840b20_2": "善財童子既得是已，普賢菩薩即伸右手摩善財頂，善財即得深入一切佛剎極微塵數諸大三昧。",
    "T10n0293_039:0840b23_0": "各以一切佛剎極微塵數三昧而為眷屬；一一三昧悉得一切昔所未見、昔所未聞一切佛剎極微塵數種種世界海諸佛大會，增長一切佛剎極微塵數一切智助道具，出現一切佛剎極微塵數一切智法門，成就一切佛剎極微塵數初發一切智心，深入一切佛剎極微塵數一切智大願海，出生一切佛剎極微塵數一切智出要道，修習一切佛剎極微塵數一切智菩薩行，圓滿一切佛剎極微塵數一切智速疾力，得一切佛剎極微塵數一切智普光照；如此娑婆世界毘盧遮那佛所，普賢菩薩摩善財頂所獲法門，如是十方所有世界，及彼世界一一塵中、一切世界、一切佛所，普賢菩薩悉亦如是摩善財頂所得法門，亦皆同等。",
    "T10n0293_039:0840c09_0": "爾時，普賢菩薩摩訶薩告善財言：「善男子！",
    "T10n0293_039:0840c09_1": "汝見我此神通力不？」",
    "T10n0293_039:0840c10_2": "善財白言：「聖者！",
    "T10n0293_039:0840c10_3": "唯然已見。",
    "T10n0293_039:0840c11_0": "此不思議大神通事，得佛智慧方能知之。」",
    "T10n0293_039:0840c11_1": "普賢菩薩告善財言：「善男子！",
    "T10n0293_039:0840c12_2": "我於不可說不可說劫行菩薩行，求一切智；一一劫中為欲清淨菩提心故，承事不可說不可說如來；一一劫中為集一切智福德具故，設不可說不可說佛剎極微塵數廣大施會，一切世間最勝無比，悉皆迴向一切眾生；一一劫中為求一切智法故，以不可說不可說佛剎極微塵數財物而為大捨；一一劫中為求佛智故，以不可說不可說佛剎極微塵數國土、王位、村營、城邑、聚落、宮殿、妻子、眷屬，身分肢節、眼、耳、鼻、舌，乃至身命而為布施；一一劫中為求一切智首故，以不可說不可說佛剎極微塵數頭而為布施；一一劫中為求一切智故，於不可說不可說佛剎極微塵數諸如來所，恭敬尊重，承事供養上妙衣服、臥具、醫藥，一切所須悉皆奉施，於其法中出家學道，受持法教，隨順修行。",
    "T10n0293_039:0840c28_3": "「善男子！",
    "T10n0293_039:0840c28_4": "我於爾所大劫海中，自憶未曾於一念間不順佛教；爾所劫中，未曾一念生瞋害心，我、我所心，自他差別心，未曾一念離菩提心，於生死中起疲厭心，生下劣心，懷嬾惰心，有障礙心，起迷惑心；唯住無上不可沮壞一切智性大菩提心。",
    "T10n0293_039:0841a04_5": "善男子！",
    "T10n0293_039:0841a04_6": "我普嚴淨一切佛土，我以大悲救護眾生，教化成熟令其清淨；我供養承事一切諸佛、諸善知識，於彼諸佛、善知識所，為求正法，弘宣護持，一切內外悉皆能捨，乃至身命亦無所吝；如是無量相應圓滿所行之行，一切劫海說其因緣，劫海可盡，此不可盡。",
    "T10n0293_039:0841a10_7": "善男子！",
    "T10n0293_039:0841a10_8": "我法海中無有一文一句非是捨施轉輪王位而求得者，非是悉捨一切所有而求得者。",
    "T10n0293_039:0841a12_9": "善男子！",
    "T10n0293_039:0841a13_10": "我所求法，皆為救護一切眾生，念念相續，微細觀察，令最勝法速得現前；願以智光照明開示一切世間，願為顯示出世間智，願令眾生悉得安樂，願普稱讚一切如來所有功德；我如是等往昔圓滿相應行門，於不可說不可說佛剎極微塵數劫海說不可盡。",
    "T10n0293_039:0841a18_11": "是故，善男子！",
    "T10n0293_039:0841a19_12": "我以如是積集助道法力、增長諸善根力、廣大極深信力、修行諸功德力、如實觀察一切法力、成就一切智慧眼力、為諸如來所加持力、種種大願所引起力、無邊大悲不可動力、悉能清淨妙智通力、種種善友所攝受力；由此等故，得此究竟三世平等清淨法身，及得無上清淨色身，超諸世間，而隨眾生種種心樂，普為現形；入一切剎、遍一切處，普能隨順示現神通，令諸眾生靡不欣樂。",
    "T10n0293_039:0841a27_13": "「善男子！",
    "T10n0293_039:0841a28_14": "汝見我此圓滿廣大威德身不？",
    "T10n0293_039:0841a28_15": "汝應微細思惟觀察。",
    "T10n0293_039:0841a29_16": "善男子！",
    "T10n0293_039:0841a29_17": "我此妙身無邊劫海之所成就，無量百千億那由他劫難得出現、難得覩見。",
    "T10n0293_039:0841b02_18": "善男子！",
    "T10n0293_039:0841b02_19": "若有眾生未種善根及少善根，猶尚不得聞我名字，況見我身？",
    "T10n0293_039:0841b03_20": "善男子！",
    "T10n0293_039:0841b04_0": "若有眾生得聞我名，皆於阿耨多羅三藐三菩提得不退轉；若見、若念，若迎、若送，若暫隨逐，乃至夢中，皆亦如是。",
    "T10n0293_039:0841b06_1": "或有眾生一日一夜憶念於我，隨順修行而得成熟；或七日、七夜、半月、一月、半年、一年、百年、千年、一劫、百劫，乃至不可說不可說佛剎極微塵數劫，憶念於我而成熟者；或一生、或百生、乃至不可說不可說佛剎極微塵數生，憶念於我而成熟者；或見我圓光、或見放光、或見色身、或見神通震動佛剎、或生恐怖、或生歡喜，皆得成熟。",
    "T10n0293_039:0841b13_2": "善男子！",
    "T10n0293_039:0841b14_3": "我以如是等佛剎極微塵數諸方便門，令諸眾生於阿耨多羅三藐三菩提得不退轉。",
    "T10n0293_039:0841b16_4": "「復次，善男子！",
    "T10n0293_039:0841b16_5": "若有眾生見聞於我清淨剎者，必得生我清淨剎中；若有眾生見聞於我清淨身者，必得生我清淨身中。",
    "T10n0293_039:0841b18_6": "善男子！",
    "T10n0293_039:0841b18_7": "汝應觀我此大威德清淨之身。」",
    "T10n0293_039:0841b20_0": "爾時，善財童子微細觀察普賢之身，見一一毛孔中有不可說不可說諸佛剎海；一一剎海皆有諸佛出興於世，遍滿其中，大菩薩眾海會圍遶；彼諸剎海種種建立、種種形狀、種種莊嚴、種種大山周匝圍遶、種種色雲彌覆其上、種種佛出興、種種演說法，如是等事各各不同。",
    "T10n0293_039:0841b26_1": "如一毛孔，一切毛孔中、一一相中、一一好中、一一肢節中，皆亦如是。",
    "T10n0293_039:0841b27_2": "又見普賢菩薩於一一世界海中出一切佛剎極微塵數佛變化身雲，周遍十方一切世界，教化眾生，令於阿耨多羅三藐三菩提而得成熟。",
    "T10n0293_039:0841c01_3": "時，善財童子隨順普賢善誘誨故，入普賢身及毛孔內十方一切諸世界中，教化眾生。",
    "T10n0293_039:0841c03_4": "復次，善財童子所見佛剎極微塵數諸善知識，往詣親近，承事供養，積集增長一切善根，智慧光明，比此暫見普賢菩薩所得善根，百分不及一，千分不及一，百千分不及一，百千億分、數分、算分、諭分、優波尼沙陀分，亦不及一。",
    "T10n0293_039:0841c09_5": "善財童子從初發心乃至得見普賢菩薩，於其中間所入剎海，相續不斷；今於普賢菩薩一毛孔中，一念所入諸佛剎海相續不斷，過前不可說不可說倍，如一毛孔，一切毛孔，悉亦如是。",
    "T10n0293_039:0841c13_6": "善財童子於普賢菩薩毛孔剎中行一步，過不可說不可說佛剎極微塵數世界，如是而行，盡未來際劫猶不能知一毛孔中種種剎海相續、剎海藏、剎海差別、剎海出生門、剎海成、剎海壞、剎海莊嚴所有邊際；亦不能知佛海出現相續、佛海出現藏、佛海差別、佛海出生門、佛海生、佛海滅所有邊際；亦不能知菩薩眾會道場海相續、菩薩眾海藏、菩薩眾海差別、菩薩眾海出生門、菩薩眾海集、菩薩眾海散所有邊際；亦不能知入眾生界，知眾生根，教化調伏諸眾生界，覺悟成熟諸眾生智，菩薩所住自在神通、菩薩所入諸地諸道；如是等海，皆悉不知究竟邊際。",
    "T10n0293_039:0841c25_7": "善財童子於普賢毛孔剎中，或有剎中一日而行，或有剎中一年而行，乃至不可說不可說佛剎極微塵數劫，如是而行；不動不出，念念周遍無邊剎海，教化調伏一切眾生，令向阿耨多羅三藐三菩提。",
    "T10n0293_039:0842a01_8": "當是之時，善財童子則次第得普賢菩薩諸行願海，皆悉平等；與普賢等、與諸佛等、一身充滿一切世界等、諸行圓滿等、正覺現前等、神通大用等、種種法輪等、清淨辯才等、出生言辭等、種種音聲等、諸力無畏等、種種佛住等、大慈大悲等；如是乃至不可思議解脫自在悉皆同等。",
    "T10n0293_039:0842a07_9": "爾時，普賢菩薩摩訶薩觀察一切菩薩眾會及善財童子，而說偈言：「汝等應離諸疑垢，　　一心不亂而諦聽，　我說如來滿諸度，　　一切解脫真實道。",
    "T10n0293_039:0842a12_0": "　出世調柔勝丈夫，　　其心清淨如虛空，　常放智日大光明，　　普照世間除惑暗。",
    "T10n0293_039:0842a14_0": "　如來難可得見聞，　　無量億劫今乃遇，　如優曇華時一現，　　是故應聽佛功德。",
    "T10n0293_039:0842a16_0": "　隨順世間諸所作，　　譬如幻士現眾業，　但為悅可眾生心，　　未曾一念生分別。」",
    "T10n0293_039:0842a18_0": "爾時，一切菩薩聞此說已，一心渴仰發大誓願，欲聞如來真實義諦所有功德，咸作是念：「普賢菩薩諸行已圓，體性清淨，如說能行，如行而說，一切如來共所稱讚。」",
    "T10n0293_039:0842a21_1": "作是念已，深生渴仰。",
    "T10n0293_039:0842a22_2": "爾時，普賢菩薩圓滿種種功德，智慧莊嚴，身心猶如蓮華，不著三界一切塵垢，告諸菩薩言：「汝等皆當一心諦聽，我今欲說佛功德海一滴之相。」",
    "T10n0293_039:0842a25_3": "即說偈言：「佛智廣大同虛空，　　普遍一切眾生心，　了世妄想皆非有，　　不起種種異分別。",
    "T10n0293_039:0842a28_0": "　一念悉知三世法，　　亦了一切眾生根，　譬如善巧大幻師，　　念念示現無邊量。",
    "T10n0293_039:0842b01_0": "　隨諸眾生心行異，　　往昔諸業願樂力，　令其所見各不同，　　而佛寂然無動念。",
    "T10n0293_039:0842b03_0": "　或有處處見佛坐，　　充滿十方諸世界，　或有其心不清淨，　　無量劫中不見佛，　或有信解心無我，　　一念發意見如來，　或有諂誑不淨心，　　億劫專求莫能遇，　或一切處聞佛音，　　其音美妙令心悅，　或有百千萬億劫，　　心不淨故不得聞，　或見清淨大菩薩，　　充滿三千大千界，　皆已具足普賢行，　　如來於中儼然坐。",
    "T10n0293_039:0842b11_0": "　或見此界妙無比，　　佛無量劫所嚴淨，　毘盧遮那最勝尊，　　於中覺悟成菩提。",
    "T10n0293_039:0842b13_0": "　或見蓮華勝妙剎，　　賢首如來住在中，　無量菩薩眾圍遶，　　皆悉勤修普賢行。",
    "T10n0293_039:0842b15_0": "　或有見佛無量壽，　　觀自在等共圍遶，　悉已住於灌頂地，　　遍滿十方無量土。",
    "T10n0293_039:0842b17_0": "　或有見此三千界，　　猶如妙喜具莊嚴，　阿閦如來住在中，　　及如香象諸菩薩。",
    "T10n0293_039:0842b19_0": "　或見月覺大名稱，　　金剛幢等菩薩俱，　住如圓鏡妙莊嚴，　　普遍十方清淨剎。",
    "T10n0293_039:0842b21_0": "　或見日藏世所尊，　　住普光明清淨土，　與得灌頂諸菩薩，　　充滿十方而說法。",
    "T10n0293_039:0842b23_0": "　或見金剛大焰佛，　　與智幢等菩薩俱，　周行一切廣大剎，　　說法除滅眾生闇。",
    "T10n0293_039:0842b25_0": "　一一毛端不可說，　　諸佛具相三十二，　菩薩眾會共圍遶，　　種種說法度眾生。",
    "T10n0293_039:0842b27_0": "　或見一一佛毛孔，　　具足莊嚴廣大剎，　無量諸佛住其中，　　清淨佛子皆充滿。",
    "T10n0293_039:0842b29_0": "　或見十方平等剎，　　而全在一極微中，　無量菩薩悉充滿，　　不可說劫修諸行。",
    "T10n0293_039:0842c02_0": "　或有見一毛端處，　　無量極微塵剎海，　種種業起各差別，　　毘盧遮那轉法輪。",
    "T10n0293_039:0842c04_0": "　或有世界不清淨，　　或清淨剎眾寶成，　如來住壽無量時，　　乃至涅槃諸所現。",
    "T10n0293_039:0842c06_0": "　普盡十方諸世界，　　種種示現不思議，　隨諸眾生心智殊，　　靡不化度令清淨。",
    "T10n0293_039:0842c08_0": "　如是無上大調御，　　充滿十方國土中，　示現種種神通力，　　我說少分汝當聽。",
    "T10n0293_039:0842c10_0": "　或見釋迦成佛道，　　已經不可思議劫，　或見今始為菩薩，　　十方利益諸群生，　或有見此釋師子，　　供養諸佛修行道，　或見人中最勝尊，　　顯示種種神通事，　或見布施或持戒，　　或忍或進或諸禪，　般若方便願力智，　　隨眾生心皆示現。",
    "T10n0293_039:0842c16_0": "　或見究竟波羅蜜，　　或見安住於諸地，　總持三昧神通智，　　如是悉現盡無餘。",
    "T10n0293_039:0842c18_0": "　或現修行無量劫，　　住於菩薩堪忍位，　或見住於不退地，　　或現法水灌其頂，　或現梵釋護世身，　　或現剎利婆羅門，　種種色相所莊嚴，　　猶如幻師現眾像。",
    "T10n0293_039:0842c22_0": "　或現兜率始降神，　　或見宮中受嬪御，　或見棄捨諸榮樂，　　出離王宮行學道，　或見始生或見滅，　　或示出家學異行，　或見坐於菩提樹，　　摧伏魔軍成正覺，　或有見佛始涅槃，　　或見起塔遍世間，　或見塔中立影像，　　或隨眾生現身色，　或見如來無量壽，　　與諸菩薩授尊記，　而成真實大導師，　　次補住於安樂剎。",
    "T10n0293_039:0843a01_0": "　或見無量億千劫，　　作佛事已入涅槃，　或見今始成菩提，　　或見正修諸妙行，　或見如來清淨月，　　在於梵世及魔宮，　自在天宮化樂宮，　　示現種種諸神變。",
    "T10n0293_039:0843a05_0": "　或見在於兜率宮，　　無量諸天共圍遶，　為彼說法令歡喜，　　一切淨心供養佛。",
    "T10n0293_039:0843a07_0": "　或見住在夜摩天，　　忉利護世龍神處，　如是一切諸宮殿，　　莫不於中現其像。",
    "T10n0293_039:0843a09_0": "　或於然燈世尊所，　　散華布髮為供養，　從是了知深妙法，　　恒以此道化群生。",
    "T10n0293_039:0843a11_0": "　或見久遠已涅槃，　　或見初始成菩提，　或見住於無量劫，　　或見須臾即滅度，　身相光明與壽命，　　智慧菩提及涅槃，　眾會所化威儀聲，　　如是一一皆無量。",
    "T10n0293_039:0843a15_0": "　或現其身極廣大，　　譬如須彌大寶山，　或見跏趺不動搖，　　充滿無邊諸世界，　或見圓光一尋量，　　或見千萬億由旬，　或照無量國土中，　　或見充滿一切剎，　或見佛壽八十年，　　或壽百千萬億歲，　或住不可思議劫，　　如是展轉倍過是。",
    "T10n0293_039:0843a21_0": "　佛智通達淨無礙，　　剎那普了三世法，　皆從心識因緣現，　　生滅無常無自性。",
    "T10n0293_039:0843a23_0": "　於一剎中成正覺，　　一切剎處悉亦然，　一切入一一亦爾，　　隨眾生心而示現。",
    "T10n0293_039:0843a25_0": "　如來安住無上道，　　成就十力四無畏，　圓滿智慧無障礙，　　轉於十二行法輪。",
    "T10n0293_039:0843a27_0": "　普知苦集及滅道，　　微細分別緣起法，　法義樂說辭無礙，　　因此無畏廣宣揚。",
    "T10n0293_039:0843a29_0": "　諸法無我無有相，　　業性不起亦不失，　一切遠離如虛空，　　佛以方便能分別。",
    "T10n0293_039:0843b02_0": "　如來如是轉法輪，　　普震十方諸國土，　宮殿山河悉搖動，　　不使眾生有驚怖。",
    "T10n0293_039:0843b04_0": "　如來普演廣大音，　　隨其根欲皆令解，　悉使發心除惑垢，　　而佛未始生心念。",
    "T10n0293_039:0843b06_0": "　或聞施戒忍精進，　　禪定般若方便智，　或聞慈悲及喜捨，　　種種言辭差別聲，　或聞四念四正勤，　　神足根力覺支道，　諸念神通止觀等，　　無量方便諸法門。",
    "T10n0293_039:0843b10_0": "　龍神八部人非人，　　梵釋護世諸天眾，　佛以一音為說法，　　隨其品類皆令解。",
    "T10n0293_039:0843b12_0": "　或有貪欲瞋恚癡，　　忿覆慳嫉及憍諂，　八萬四千煩惱異，　　令其聞說對治門。",
    "T10n0293_039:0843b14_0": "　若白淨法未修治，　　令其聞說十學處，　已能布施調伏者，　　令聞寂滅涅槃音。",
    "T10n0293_039:0843b16_0": "　若人志劣無慈愍，　　厭惡生死自求離，　令其聞說三脫門，　　使得出苦涅槃樂。",
    "T10n0293_039:0843b18_0": "　若有自性少諸欲，　　厭背三有求寂靜，　令其聞說諸緣起，　　依獨覺乘而出離。",
    "T10n0293_039:0843b20_0": "　若有清淨廣大心，　　圓滿施戒諸功德，　親近如來具慈愍，　　令其聞說大乘音。",
    "T10n0293_039:0843b22_0": "　或有國土聞一乘，　　或二或三或四五，　如是乃至無有量，　　悉是如來方便力。",
    "T10n0293_039:0843b24_0": "　涅槃寂靜無差別，　　智行勝劣有殊異，　譬如虛空體性一，　　鳥飛遠近各不同。",
    "T10n0293_039:0843b26_0": "　佛體音聲亦如是，　　普遍一切虛空界，　隨諸眾生心智殊，　　所聞所見各差別。",
    "T10n0293_039:0843b28_0": "　佛以過去修諸行，　　能隨所樂演妙音，　無心計念此與彼，　　我為誰說誰不說。",
    "T10n0293_039:0843c01_0": "　如來面門放大光，　　具足八萬四千數，　所說法門亦如是，　　普照於世除煩惱。",
    "T10n0293_039:0843c03_0": "　圓滿清淨功德智，　　而常隨順三世間，　猶如虛空無染著，　　為眾生故而顯示。",
    "T10n0293_039:0843c05_0": "　示有生老病死苦，　　亦示住壽處於世，　雖順世間如是現，　　體性清淨如虛空。",
    "T10n0293_039:0843c07_0": "　一切國土無有邊，　　眾生根樂亦無量，　如來智眼皆明見，　　隨所應化示佛道。",
    "T10n0293_039:0843c09_0": "　究竟十方虛空界，　　所有人天大眾中，　隨其形相各不同，　　佛現其身亦如是。",
    "T10n0293_039:0843c11_0": "　若在沙門大眾會，　　鬀除鬚髮服袈裟，　執持衣鉢護諸根，　　令其歡喜息煩惱。",
    "T10n0293_039:0843c13_0": "　若時親近婆羅門，　　則為示現羸瘦身，　執杖持瓶恒潔淨，　　具足智慧巧談說。",
    "T10n0293_039:0843c15_0": "　吐故納新自充飽，　　吸風飲露無異食，　或坐或立不動搖，　　現諸苦行摧異道。",
    "T10n0293_039:0843c17_0": "　或持彼戒為世師，　　善達醫方等諸論，　書數天文地眾相，　　及身休咎無不了。",
    "T10n0293_039:0843c19_0": "　深入諸禪及解脫，　　三昧神通智慧行，　言談諷詠共嬉戲，　　方便皆令住佛道。",
    "T10n0293_039:0843c21_0": "　或現上服以嚴身，　　首戴華冠蔭高蓋，　四兵前後共圍遶，　　誓眾宣威伏小王。",
    "T10n0293_039:0843c23_0": "　或為聽訟斷獄官，　　懲惡勸善多方便，　所有與奪皆明審，　　令其欣敬盡欽承。",
    "T10n0293_039:0843c25_0": "　或作輔弼諸大臣，　　善用諸王治政法，　十方利益皆周遍，　　了達世間無有餘。",
    "T10n0293_039:0843c27_0": "　或為粟散諸小王，　　或作飛行轉輪帝，　令諸王子采女眾，　　悉皆授化奉修行。",
    "T10n0293_039:0843c29_0": "　或作護世四天王，　　或作夜叉龍等主，　各為其眾而說法，　　一切皆令大欣慶。",
    "T10n0293_039:0844a02_0": "　或作忉利大天王，　　住善法堂歡喜園，　首戴華冠說妙法，　　諸天覲仰無能測。",
    "T10n0293_039:0844a04_0": "　或住夜摩兜率天，　　化樂自在魔王所，　居處摩尼寶宮殿，　　說真實行令調伏。",
    "T10n0293_039:0844a06_0": "　或至梵天眾會中，　　說四無量諸禪道，　普令歡喜便捨去，　　而莫知其往來相。",
    "T10n0293_039:0844a08_0": "　或至阿迦尼吒天，　　為說覺分諸寶華，　及餘無量聖功德，　　然後捨去無知者。",
    "T10n0293_039:0844a10_0": "　如來無礙智所見，　　其中一切諸眾生，　悉以無邊方便門，　　種種教化令成熟。",
    "T10n0293_039:0844a12_0": "　譬如幻師善幻術，　　現作種種諸幻事，　佛化眾生亦如是，　　為其示現種種身。",
    "T10n0293_039:0844a14_0": "　如淨月輪在虛空，　　令世眾生見盈缺，　一切河池現影像，　　所有星宿奪光色。",
    "T10n0293_039:0844a16_0": "　如來智月出世間，　　亦以方便示增減，　菩薩心水現影像，　　二乘星宿無光色。",
    "T10n0293_039:0844a18_0": "　譬如大海寶充滿，　　清淨無濁無有邊，　四洲所有諸眾生，　　一切於中現其像。",
    "T10n0293_039:0844a20_0": "　佛身功德海亦爾，　　無垢無濁量無邊，　乃至法界諸眾生，　　靡不於中現其像。",
    "T10n0293_039:0844a22_0": "　譬如淨日放千光，　　不動本處遍十方，　佛日光明亦如是，　　無去無來除世闇。",
    "T10n0293_039:0844a24_0": "　譬如龍王降大雨，　　不從身出及心出，　而能霑洽悉周遍，　　滌除炎熱使清涼。",
    "T10n0293_039:0844a26_0": "　如來法雨亦復然，　　不從於佛身心出，　而能開悟諸含識，　　盡能滅除三毒火。",
    "T10n0293_039:0844a28_0": "　如來清淨妙法身，　　一切三界無倫匹，　超出世間言語道，　　本性非有亦非無。",
    "T10n0293_039:0844b01_0": "　雖無所依無不依，　　如是無來亦無去，　如空如日亦如夢，　　當於佛體如是觀。",
    "T10n0293_039:0844b03_0": "　三界有無一切法，　　不能與佛為譬諭，　譬如山林鳥獸等，　　無有依空而住者。",
    "T10n0293_039:0844b05_0": "　大海摩尼無量色，　　佛身差別亦復然，　如來非色非非色，　　隨應而現無所住。",
    "T10n0293_039:0844b07_0": "　虛空真如及實際，　　涅槃法性寂滅等，　唯有如是真實法，　　可以顯示於如來。",
    "T10n0293_039:0844b09_0": "　剎塵心念可數知，　　大海中水可飲盡，　虛空可量風可繫，　　無人能說佛功德。",
    "T10n0293_039:0844b11_0": "　若有聞斯功德海，　　能生歡喜信樂心，　如所稱揚悉當得，　　慎勿於此生疑念。」",
    "T10n0293_039:0844b13_0": "大方廣佛華嚴經卷第三十九"
}