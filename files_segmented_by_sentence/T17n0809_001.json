{
    "T17n0809_001:0754b19_0": "佛說乳光佛經",
    "T17n0809_001:0754b21_0": "西晉月氏三藏竺法護譯",
    "T17n0809_001:0754b22_0": "聞如是：一時佛遊維耶離梵志摩調音樂樹下，與八百比丘眾、千菩薩俱，國王、大臣、人民及諸天、龍、鬼神共會說經。",
    "T17n0809_001:0754b24_1": "時佛世尊適小中風，當須牛乳。",
    "T17n0809_001:0754b25_2": "爾時維耶離國有梵志，名摩耶利，為五萬弟子作師。",
    "T17n0809_001:0754b26_3": "復為國王、大臣、人民所敬遇。",
    "T17n0809_001:0754b27_4": "豪富貪嫉，不信佛法，不喜布施，但好異道，常持羅網覆蓋屋上及其中庭，欲令飛鳥不侵家中穀食之故。",
    "T17n0809_001:0754b29_5": "所居處去音樂園不近不遠。",
    "T17n0809_001:0754c01_6": "於是佛告賢者阿難：「持如來名，往到梵志摩耶利家，從其求索牛乳湩來。」",
    "T17n0809_001:0754c02_7": "阿難受教，著衣，持鉢，到其門下。",
    "T17n0809_001:0754c03_8": "梵志摩耶利適與五百上足弟子欲行入宮與王相見，時即出舍，值遇阿難，因問言：「汝朝來何其早。",
    "T17n0809_001:0754c05_9": "欲何所求？」",
    "T17n0809_001:0754c05_10": "阿難答曰：「佛世尊身小不安隱，使我晨來，索牛乳湩。」",
    "T17n0809_001:0754c07_11": "梵志摩耶利默然不報，自思惟：「我若不持乳湩與阿難者，諸人便當謂我慳惜。",
    "T17n0809_001:0754c08_12": "這持乳與，諸餘梵志便復謂我事瞿曇道。",
    "T17n0809_001:0754c09_13": "進退惟宜。",
    "T17n0809_001:0754c10_14": "雖爾，續當指授，與弊惡牛，自令阿難[穀禾+牛]取其乳。",
    "T17n0809_001:0754c11_15": "又是瞿曇，喜與我等共諍功德，常欲得其勝，當使是弊惡牸牛觝殺其弟子，即可折辱其道，便見捐棄。",
    "T17n0809_001:0754c13_16": "我可還為眾人所敬。",
    "T17n0809_001:0754c13_17": "阿難得乳、若不得乳，趣使諸人明我不惜。",
    "T17n0809_001:0754c14_18": "為牛所殺，不能得乳，我意已達，於我無過。」",
    "T17n0809_001:0754c15_19": "梵志摩耶利時謀議是事已，即告阿難：「牛朝已放在彼壍裏。",
    "T17n0809_001:0754c17_20": "汝自往[穀禾+牛]，取其乳湩。」",
    "T17n0809_001:0754c17_21": "摩耶利勅其兒使言：「汝將阿難示此牛處，慎莫為捉取牛乳湩，試知阿難能得乳不？」",
    "T17n0809_001:0754c19_22": "時五百弟子聞師說是，悉大歡喜，即復共疑怪阿難向者所說事，則相謂言：「寂志瞿曇常自稱譽：『我於天上天下最尊，悉度十方老、病、死。』",
    "T17n0809_001:0754c22_23": "佛何因緣自身復病也？」",
    "T17n0809_001:0754c23_24": "五百梵志共說此已，爾時維摩詰來，欲至佛所，道徑當過摩耶利梵志門前，因見阿難，即謂言：「何為晨朝持鉢住此？",
    "T17n0809_001:0754c25_25": "欲何求索？」",
    "T17n0809_001:0754c25_26": "阿難答曰：「如來身小中風，當須牛乳，故使我來到是間。」",
    "T17n0809_001:0754c27_27": "維摩詰則告阿難：「莫作是語！",
    "T17n0809_001:0754c27_28": "如來、至真、等正覺身若如金剛，眾惡悉已斷，但有諸善功德共會，當有何病！",
    "T17n0809_001:0754c29_29": "默然行，勿得効外道誹謗如來。",
    "T17n0809_001:0755a01_30": "復慎莫復語，無使諸天、龍、神得聞是聲，十方菩薩、阿羅漢皆得聞此言。",
    "T17n0809_001:0755a02_31": "轉輪聖王以輪在前，用無數德故，常得自在；何況從無央數劫布施於一切人，如來、至真、等正覺無量福合會成如來身？",
    "T17n0809_001:0755a05_32": "阿難！",
    "T17n0809_001:0755a05_33": "莫復使外道、異學、梵志得聞是不順之言！",
    "T17n0809_001:0755a06_34": "何況世尊身自有病，不能療愈，何能救諸老、病、死者？",
    "T17n0809_001:0755a07_35": "如來、至真、等正覺是法身，非是未脫之身。",
    "T17n0809_001:0755a08_36": "佛為天上天下最尊，無有病，佛病已盡滅。",
    "T17n0809_001:0755a09_37": "如來身者有無數功德，眾患已除。",
    "T17n0809_001:0755a10_38": "其病有因緣，不徒爾也。",
    "T17n0809_001:0755a11_39": "阿難！",
    "T17n0809_001:0755a11_40": "勿為羞慚索乳。",
    "T17n0809_001:0755a11_41": "疾行，慎莫多言！」",
    "T17n0809_001:0755a12_42": "阿難聞此，大自慚懼，聞空中有聲言：「是阿難！",
    "T17n0809_001:0755a13_43": "如長者維摩詰所言，但為如來、至真、等正覺出於世間，在於五濁弊惡之世故，以是緣示現，度脫一切十方貪婬、瞋恚、愚癡之行故。",
    "T17n0809_001:0755a16_0": "時往取乳，向者維摩詰雖有是語，莫得羞慚！」",
    "T17n0809_001:0755a17_0": "阿難爾時大自驚怪，謂為妄聽，即還自惟言：「得無是如來威神感動所為也。」",
    "T17n0809_001:0755a18_1": "於是五百梵志，聞空中聲所說如是，即無狐疑心，皆踊躍悉發無上正真道意。",
    "T17n0809_001:0755a21_0": "爾時梵志摩耶利內外親屬及聚邑中合數千人，皆隨阿難往觀牛。",
    "T17n0809_001:0755a22_1": "阿難到，即住牛傍自念言：「今我所事師作寂志者法，不得手自[穀禾+牛]取牛乳也。」",
    "T17n0809_001:0755a24_2": "語適竟，第二忉利天帝座即為動，便從天來，下化作年少梵志被服，因住牛傍。",
    "T17n0809_001:0755a26_3": "阿難見之，心用歡喜，謂言：「年少梵志！",
    "T17n0809_001:0755a26_4": "請取牛乳。」",
    "T17n0809_001:0755a27_5": "即答阿難：「我非梵志，是第二忉利天帝釋也。",
    "T17n0809_001:0755a28_6": "我聞如來欲得牛乳，故捨處所來到此間，欲立本德故。」",
    "T17n0809_001:0755a29_7": "阿難言：「天帝位尊，何能近此腥穢之牛？」",
    "T17n0809_001:0755b01_8": "帝釋答曰：「雖我之豪，何如如來尊尚不厭倦建立功德，何況小天？",
    "T17n0809_001:0755b02_9": "我處無常，皆當過去。",
    "T17n0809_001:0755b03_10": "今不立德，食福將盡，後無所怙。」",
    "T17n0809_001:0755b03_11": "阿難報釋：「設欲為我取牛乳者，惟願用時。」",
    "T17n0809_001:0755b04_12": "釋應曰：「諾。」",
    "T17n0809_001:0755b05_13": "尋即持器前至牛所。",
    "T17n0809_001:0755b05_14": "時牛靜住，不敢復動。",
    "T17n0809_001:0755b06_0": "其來觀者皆驚怪之：「年少梵志有何等急，來為瞿曇弟子而取牛乳？",
    "T17n0809_001:0755b07_1": "若儻為是弊惡牛所觝踏死，奈何不自令寂志前取牛乳。」",
    "T17n0809_001:0755b08_2": "帝釋爾時即為阿難[穀禾+牛]取牛乳，而說偈言：「今佛小中風，　　汝與我乳湩，　令佛服之差，　　得福無有量。",
    "T17n0809_001:0755b12_0": "　佛尊天人師，　　常慈心憂念，　蜎飛蠕動類，　　皆欲令度脫。」",
    "T17n0809_001:0755b14_0": "爾時犢母即為天帝釋說偈言：「此手捫摸我，　　何一快乃爾，　取我兩乳湩，　　置於後餘者。",
    "T17n0809_001:0755b17_0": "　當持遺我子，　　朝來未得飲，　雖知有福多，　　作意當平等。」",
    "T17n0809_001:0755b19_0": "於是犢子便為母說偈言：「我從無數劫，　　今得聞佛聲，　即言持我分，　　盡用奉上佛。",
    "T17n0809_001:0755b22_0": "　世尊一切師，　　甚難得再見，　我食草飲水，　　可自足今日。",
    "T17n0809_001:0755b24_0": "　我作人已來，　　飲乳甚多久，　及在六畜中，　　亦爾不可數。",
    "T17n0809_001:0755b26_0": "　世間愚癡者，　　亦甚大眾多，　不知佛布施，　　後困悔無益。",
    "T17n0809_001:0755b28_0": "　我乃前世時，　　慳貪坐抵突，　復隨惡知友，　　不信佛經戒，　使我作牛馬，　　至于十六劫，　今乃值有佛，　　如病得醫藥。",
    "T17n0809_001:0755c03_0": "　持我所飲乳，　　盡與滿鉢去，　令我後智慧，　　得道願如佛。」",
    "T17n0809_001:0755c05_0": "時天帝釋即為阿難取牛乳湩，得滿鉢去。",
    "T17n0809_001:0755c05_1": "阿難得乳，意甚歡喜。",
    "T17n0809_001:0755c06_2": "於是梵志從聚邑中來出觀者，悉聞此牛子母所說，皆共驚怪，展轉相謂言：「此牛麁常時弊惡，人不得近。",
    "T17n0809_001:0755c08_3": "今日何故柔善乃爾？",
    "T17n0809_001:0755c09_4": "想是阿難所感發耳。",
    "T17n0809_001:0755c09_5": "瞿曇弟子尚能如此，何況佛功德威神變化？",
    "T17n0809_001:0755c10_6": "然而我等不信其教。」",
    "T17n0809_001:0755c11_7": "即時歡喜，信解佛法。",
    "T17n0809_001:0755c11_8": "梵志摩耶利門室大小、聚邑男女合萬餘人，皆悉踊躍，遠塵，離垢，逮得法眼。",
    "T17n0809_001:0755c13_9": "阿難持乳還至佛所。",
    "T17n0809_001:0755c13_10": "是時世尊適為無數千人說法。",
    "T17n0809_001:0755c14_11": "阿難即前，更整衣服，長跪叉手，而白佛言：「向者奉使詣梵志摩耶利家索乳。",
    "T17n0809_001:0755c16_12": "牛之子母便作人語。",
    "T17n0809_001:0755c16_13": "我聞其言，大驚怪之。」",
    "T17n0809_001:0755c17_14": "佛告阿難：「是牛子母悉說何等，而汝意疑？」",
    "T17n0809_001:0755c18_15": "阿難白佛：「此摩耶利有一牛，大弊惡，喜觝踏人。",
    "T17n0809_001:0755c19_16": "家中人使初不敢近。",
    "T17n0809_001:0755c19_17": "主雖不得[穀禾+牛]取乳者，但令產乳。",
    "T17n0809_001:0755c20_18": "是牛自產犢大且好，勝於餘犢百千倍也。",
    "T17n0809_001:0755c21_19": "梵志密勅兒使，制不得令而我取乳。",
    "T17n0809_001:0755c22_20": "我自念言：『沙門法不應手自取。』",
    "T17n0809_001:0755c22_21": "言適竟，第二忉利天帝即來，下化作年少梵志被服，因住牛邊。",
    "T17n0809_001:0755c24_22": "我言：『倩卿[穀禾+牛]取牛乳。』",
    "T17n0809_001:0755c24_23": "帝釋言：『諾。』",
    "T17n0809_001:0755c24_24": "便前取乳，即告牛言：『今世尊小中風，當用乳。",
    "T17n0809_001:0755c26_0": "汝與如來乳者，得福無量。』",
    "T17n0809_001:0755c26_1": "於是牛語答帝釋言：『取我兩乳，置兩乳湩以遺我子。』",
    "T17n0809_001:0755c27_2": "犢在母邊，聞世尊名，心大歡喜，便語母言：『持我乳分盡用上佛。",
    "T17n0809_001:0755c29_3": "如來世尊天人所師，甚難得值。",
    "T17n0809_001:0755c29_4": "我作人時飲乳大久，作畜生時亦復如是。",
    "T17n0809_001:0756a01_5": "世間愚癡者甚大，多不知布施，後世當得其福。",
    "T17n0809_001:0756a02_6": "我乃前世坐隨惡友，不信經道，憙行觝突。",
    "T17n0809_001:0756a03_7": "是故使我墮牛馬中十六劫，乃得聞佛聲。",
    "T17n0809_001:0756a04_8": "悉持餘乳用上如來。",
    "T17n0809_001:0756a05_9": "願後智慧得道如佛。』",
    "T17n0809_001:0756a05_10": "牛母、犢子說事如是。」",
    "T17n0809_001:0756a06_11": "佛告阿難：「實如牛子母所說。」",
    "T17n0809_001:0756a06_12": "佛言：「諦聽我之所言。",
    "T17n0809_001:0756a07_13": "此牛子母乃昔宿命時曾為長者，大富樂，饒財寶。",
    "T17n0809_001:0756a08_14": "復慳貪，不肯布施，不信佛經戒，不知生死本。",
    "T17n0809_001:0756a09_15": "常憙出錢財，外人來從舉息錢，日月適至，憙多債息，無有道理。",
    "T17n0809_001:0756a11_0": "既償錢畢，復謾抵人，言其未畢。",
    "T17n0809_001:0756a11_1": "但坐是故，墮畜生中十六劫。",
    "T17n0809_001:0756a12_2": "今聞我名歡喜者何？",
    "T17n0809_001:0756a12_3": "畜生之罪亦當畢，是故聞佛聲，便有慈心，以乳與佛。",
    "T17n0809_001:0756a14_4": "用此因緣，當得解脫。」",
    "T17n0809_001:0756a14_5": "佛爾時笑，五色光從口出，天地為大震動，光照十方，還繞身三匝，分為兩分：一分入臍中，一分從頂入便不復現。",
    "T17n0809_001:0756a17_6": "於是阿難即前，長跪叉手，白佛言：「佛不妄笑，會當有緣。」",
    "T17n0809_001:0756a18_7": "佛告阿難：「汝所問者大善！",
    "T17n0809_001:0756a18_8": "何以故？",
    "T17n0809_001:0756a19_9": "此牛子母却後命盡，七反生兜術天及梵天上，七反生世間，當為豪富家作子，終不生三惡道。",
    "T17n0809_001:0756a21_10": "所在常當通識宿命，當供養諸佛，為懸繒、幡、蓋，散華，燒香，受持經法。",
    "T17n0809_001:0756a22_11": "牛母從是因緣，最後當值見彌勒佛作沙門，精進不久，當得羅漢道。",
    "T17n0809_001:0756a24_12": "犢子亦當如是，上下二十劫竟，當得作佛，號曰乳光，國土當名幢幡光明。",
    "T17n0809_001:0756a25_13": "乳光如來得作佛時，當度天上、天下萬民及蜎飛蠕動之類，其數當如恒沙數。",
    "T17n0809_001:0756a27_14": "爾時國中人民皆壽七千歲，被服、飲食譬如北方尊上天下。",
    "T17n0809_001:0756a29_15": "佛在世間教授四萬歲，般泥洹後經法住止萬歲乃盡。」",
    "T17n0809_001:0756b01_16": "佛告阿難：「牛之子母以好心、善意布施與如來乳湩，俱得度脫。",
    "T17n0809_001:0756b02_17": "如畜生尚有善心，何況作人？",
    "T17n0809_001:0756b03_18": "六情完具，能別知好、醜，而不信明生所從來、死所趣向，復不知佛經戒，不信布施後世當得其福。",
    "T17n0809_001:0756b05_19": "人但坐慳貪故，還自欺身，心念惡、口言惡、身行惡。",
    "T17n0809_001:0756b06_20": "愚癡之人，皆由是不得解脫。」",
    "T17n0809_001:0756b07_21": "說經已，會中五百長者子悉發無上正真道意。",
    "T17n0809_001:0756b08_22": "三千八百梵志本不信佛法，聞經踊躍歡喜，應時得須陀洹道。",
    "T17n0809_001:0756b09_23": "五百人本不信生死罪福，見佛變化，悉受五戒為清信士。",
    "T17n0809_001:0756b11_24": "佛說經已，比丘、眾長者、梵志、人民，皆大歡喜，稽首佛足而退。",
    "T17n0809_001:0756b13_0": "佛說乳光佛經"
}