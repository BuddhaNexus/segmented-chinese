{
    "T16n0657_002:0134a04_0": "佛說華手經卷第二",
    "T16n0657_002:0134a06_0": "後秦龜茲國三藏鳩摩羅什奉　詔譯",
    "T16n0657_002:0134a07_0": "念處品第六",
    "T16n0657_002:0134a08_0": "佛告跋陀婆羅：「於爾時世，諸善人等應作是念：『我等當自依四念處。』",
    "T16n0657_002:0134a09_1": "四念處者，於聖法中一切諸法皆名念處。",
    "T16n0657_002:0134a10_2": "所以者何？",
    "T16n0657_002:0134a10_3": "一切諸法常住自性，無能壞故，是念處門、法所住門、入法初門、八聖道門、三解脫門。",
    "T16n0657_002:0134a12_4": "解脫門者，以不二法捨離二邊，得聖解脫。",
    "T16n0657_002:0134a13_5": "不二法者，是無所有；若無所有，即是無盡，是名正見。",
    "T16n0657_002:0134a14_6": "遠離二邊，邊即自空，無有真實。",
    "T16n0657_002:0134a15_7": "跋陀婆羅！",
    "T16n0657_002:0134a15_8": "當知如來不以見邊而得離邊，本無有邊故曰離邊。",
    "T16n0657_002:0134a16_9": "諸佛世尊離一切法，智者不如凡夫所受。",
    "T16n0657_002:0134a17_10": "跋陀婆羅！",
    "T16n0657_002:0134a18_0": "求法真相實不可得，故名為離，是法虛妄無得無失。",
    "T16n0657_002:0134a19_1": "「跋陀婆羅！",
    "T16n0657_002:0134a19_2": "以是義故，昔曾有天來問我言：『沙門喜耶？』",
    "T16n0657_002:0134a20_3": "我即答言：『我得何事而有喜耶？』",
    "T16n0657_002:0134a21_4": "又問：『憂耶？』",
    "T16n0657_002:0134a21_5": "我又答言：『為失何事而有憂耶？』",
    "T16n0657_002:0134a22_6": "又問：『不喜不憂耶？』",
    "T16n0657_002:0134a22_7": "答言：『如是。』",
    "T16n0657_002:0134a22_8": "天言：『善哉！",
    "T16n0657_002:0134a23_9": "不喜、不憂。』",
    "T16n0657_002:0134a23_10": "又問天曰：『得吾何意？』",
    "T16n0657_002:0134a23_11": "天曰：『我謂沙門安處寂滅。』",
    "T16n0657_002:0134a24_12": "「跋陀婆羅！",
    "T16n0657_002:0134a24_13": "汝觀是天速得我法。",
    "T16n0657_002:0134a25_14": "彼時天者今在此會，知一切法本性寂滅，當知是天昔曾供養五百佛故，於我法中速得通達。",
    "T16n0657_002:0134a27_15": "是故佛說，不種善根善根未熟。",
    "T16n0657_002:0134a27_16": "於聲聞法尚不能解，況於我法能速通達！",
    "T16n0657_002:0134a28_17": "跋陀婆羅！",
    "T16n0657_002:0134a29_18": "若聞是法能速解者，功德極少，猶於千佛殖諸善本。",
    "T16n0657_002:0134b01_19": "所以者何？",
    "T16n0657_002:0134b01_20": "善根廣大，乃能通達甚深智慧。」",
    "T16n0657_002:0134b02_21": "時跋陀婆羅菩薩、寶積菩薩、導師菩薩、星得菩薩、那羅達菩薩、帝天菩薩、水天菩薩、善力菩薩、大意菩薩、益意菩薩、增意菩薩、不虛見菩薩、善住意菩薩、過力菩薩、常精進菩薩、不休息菩薩、日藏菩薩等，五百菩薩各以眾華供散佛上，而作是言：「世尊！",
    "T16n0657_002:0134b08_22": "若有眾生求是等經及得聞者，皆令必定佛菩提道。",
    "T16n0657_002:0134b09_23": "又以是緣，當令十方現在諸佛得請久住及說法者，令眾具足助菩提法。」",
    "T16n0657_002:0134b11_24": "爾時，佛問跋陀婆羅：「眾生於汝有何等利，而能為之發是大願，及為請佛久住說法，令眾具足助菩提道？」",
    "T16n0657_002:0134b13_25": "跋陀婆羅白世尊曰：「不以眾生損益我故而發莊嚴，不作是念：『此諸眾生利益我故，令住佛法；於我有損，不住佛法。』",
    "T16n0657_002:0134b16_0": "諸菩薩等不以如是分別莊嚴。",
    "T16n0657_002:0134b16_1": "「譬如，世尊！",
    "T16n0657_002:0134b16_2": "波梨質多拘毘羅樹華葉盛時，忉利諸天見其敷榮，心大歡喜，於此樹下五樂自娛。",
    "T16n0657_002:0134b18_3": "世尊！",
    "T16n0657_002:0134b18_4": "忉利諸天於此樹王有何損益，而令諸天心生愛樂，常詣其下五欲自娛，見之便得無比喜樂？",
    "T16n0657_002:0134b21_5": "諸菩薩等亦復如是，不以眾生有利有損而發莊嚴，但作是念：『何時當得具佛智慧，為十方界無量眾生之所歸趣？』",
    "T16n0657_002:0134b23_6": "如彼天樹，其華敷開，諸天所樂。",
    "T16n0657_002:0134b24_7": "當令眾生以佛五根法喜自娛，如彼樹王，諸天於下五樂自娛。",
    "T16n0657_002:0134b25_8": "「復次，世尊！",
    "T16n0657_002:0134b26_0": "離眾生故而發莊嚴，非得眾生；以離我故而發莊嚴，非得我也；以離法故而發莊嚴，非得諸法；以離陰故而發莊嚴，非得諸陰；以離界故而發莊嚴，非得諸界；以離入故而發莊嚴，非得諸入。",
    "T16n0657_002:0134c01_1": "世尊！",
    "T16n0657_002:0134c01_2": "是莊嚴中無有諸果，莊嚴離故，以是果空，當於諸法無取無捨而發莊嚴。",
    "T16n0657_002:0134c03_3": "世尊！",
    "T16n0657_002:0134c03_4": "如是莊嚴相不可得，是莊嚴處、莊嚴所為，皆不可得。",
    "T16n0657_002:0134c04_5": "世尊！",
    "T16n0657_002:0134c04_6": "若有所得，則為得我。",
    "T16n0657_002:0134c04_7": "是故菩薩不貪、不受若我、無我；若受無我則為是我，不名無我、無所受者。",
    "T16n0657_002:0134c06_8": "世尊！",
    "T16n0657_002:0134c06_9": "以如此義，是大莊嚴現於世間，是莊嚴中無此彼相。」",
    "T16n0657_002:0134c07_10": "佛告跋陀婆羅：「如是莊嚴見有何利？」",
    "T16n0657_002:0134c08_11": "答言：「世尊！",
    "T16n0657_002:0134c09_0": "我發莊嚴，不見凡夫及學人法於我為遠、佛法為近，我亦不見是諸佛法如是佛法。",
    "T16n0657_002:0134c10_1": "世尊！",
    "T16n0657_002:0134c11_0": "我發莊嚴，於中不見有利、有損。",
    "T16n0657_002:0134c11_1": "如是莊嚴，以此相故現於世間。」",
    "T16n0657_002:0134c12_2": "時諸菩薩所散眾華，現神通力，遍到十方供養諸佛、教化眾生令住佛法。",
    "T16n0657_002:0134c15_0": "發心即轉法輪品第七",
    "T16n0657_002:0134c16_0": "爾時，東方去此世界過無量無邊阿僧祇國，有世界名相德聚，佛號無相音，現在說法，為發心即轉法輪菩薩授無上道記，作如是言：「今此菩薩次於我後，當得阿耨多羅三藐三菩提。」",
    "T16n0657_002:0134c20_1": "時此菩薩見大光明聞大音聲，白彼佛言：「世尊！",
    "T16n0657_002:0134c21_2": "是為何佛光明音聲？」",
    "T16n0657_002:0134c21_3": "彼佛答言：「西方去此過于無量阿僧祇國，有世界名娑婆，佛號釋迦牟尼，今現在，是為彼佛光明音聲。",
    "T16n0657_002:0134c24_4": "今彼如來為菩薩說斷眾生疑令眾歡喜菩薩藏經，彼諸菩薩成就無量具足莊嚴。」",
    "T16n0657_002:0134c25_5": "時發心即轉法輪菩薩，白彼佛言：「世尊！",
    "T16n0657_002:0134c26_6": "我欲詣彼娑婆世界供養、禮覲釋迦牟尼佛及諸菩薩摩訶薩眾。",
    "T16n0657_002:0134c28_7": "所以者何？",
    "T16n0657_002:0134c28_8": "是諸大士尚難得見，何況親近！」",
    "T16n0657_002:0134c29_9": "彼佛報言：「汝自知時。」",
    "T16n0657_002:0134c29_10": "時彼菩薩既蒙聽許，即從坐起，頂禮佛足，右遶已去。",
    "T16n0657_002:0135a01_11": "時無相音佛與一蓮華，而告之言：「汝持此華與釋迦牟尼。",
    "T16n0657_002:0135a03_12": "此蓮華中，見無相音佛本為菩薩所修功德，如是等華遍彼世界，令諸眾生皆得受用。」",
    "T16n0657_002:0135a05_13": "時彼菩薩從佛受華，來詣此土。",
    "T16n0657_002:0135a05_14": "時此世界所有卉木，華葉果實乃至毫末，皆悉於發心，即轉法輪菩薩手中現，及諸眾生所有音聲，皆出法音、無常苦空無我之音、根力覺道禪定解脫諸三昧音。",
    "T16n0657_002:0135a09_15": "時，舍利弗白佛言：「世尊！",
    "T16n0657_002:0135a10_16": "今見如來大神通力。」",
    "T16n0657_002:0135a10_17": "佛告舍利弗：「非我所為。",
    "T16n0657_002:0135a11_18": "從此東方過于無量阿僧祇國，有世界名相德聚，佛號無相音，現在說法。",
    "T16n0657_002:0135a12_19": "有菩薩名發心即轉法輪，從彼發來至此世界，是彼菩薩本願果報神通之力。」",
    "T16n0657_002:0135a14_20": "舍利弗白佛言：「世尊！",
    "T16n0657_002:0135a14_21": "發心即轉法輪菩薩，於過去世種何善根，能有如是果報神力？」",
    "T16n0657_002:0135a16_22": "佛告舍利弗：「善哉，善哉！",
    "T16n0657_002:0135a16_23": "汝以佛力能問如來，發心即轉法輪菩薩從過去佛種諸善根。",
    "T16n0657_002:0135a18_24": "汝今一心聽是菩薩於過去世所殖德本。",
    "T16n0657_002:0135a19_25": "若十方佛坐於道場初始得佛，時此菩薩或為梵王、轉輪聖王、五通仙人，來詣道場供養諸佛、請轉法輪，其數多少？",
    "T16n0657_002:0135a21_26": "「舍利弗！",
    "T16n0657_002:0135a22_0": "如我初得無上道時，有梵天王來請我言：『唯願，世尊！",
    "T16n0657_002:0135a23_1": "轉于法輪。",
    "T16n0657_002:0135a23_2": "有諸眾生於過去世深行善法，利根智慧能知佛意；若不聞法，則為永失？』",
    "T16n0657_002:0135a25_3": "舍利弗！",
    "T16n0657_002:0135a25_4": "是發心即轉法輪菩薩勸請諸佛轉于法輪，此諸功德更無所為，但為請佛轉於法輪。",
    "T16n0657_002:0135a27_5": "「舍利弗！",
    "T16n0657_002:0135a27_6": "我今當說譬喻以明此義，智者有以譬喻得解。",
    "T16n0657_002:0135a28_7": "假使三千大千世界，百億日月、四百億大海、百億四天下、四百億那由他屬四天下諸小國土、百億須彌山王、百億鐵圍山，皆為一器狀若海坑，滿中芥子若麻若米，有大力士盡能把持灑散四方，大風普吹令一芥子墮一世界。",
    "T16n0657_002:0135b04_8": "汝意云何？",
    "T16n0657_002:0135b04_9": "是諸芥子所墮世界寧為多不？」",
    "T16n0657_002:0135b05_10": "答言：「世尊！",
    "T16n0657_002:0135b05_11": "甚多！",
    "T16n0657_002:0135b05_12": "無量不可稱數。」",
    "T16n0657_002:0135b06_13": "「舍利弗！",
    "T16n0657_002:0135b06_14": "我今為汝明了此事。",
    "T16n0657_002:0135b07_0": "爾許芥子所墮世界，合為一器，縱廣正等高亦如是。",
    "T16n0657_002:0135b08_1": "其壁堅固，如是大器滿中細沙，如以升斛堆量米麵。",
    "T16n0657_002:0135b09_2": "如是沙數寧為多不？」",
    "T16n0657_002:0135b09_3": "「甚多！",
    "T16n0657_002:0135b10_4": "世尊！",
    "T16n0657_002:0135b10_5": "不可稱數。」",
    "T16n0657_002:0135b10_6": "佛告舍利弗：「是諸沙數尚可數知，而此菩薩所可勸請道場諸佛，轉于法輪度脫眾生，是不可數，此諸善根猶不迴向阿耨多羅三藐三菩提；又以七寶珠輪上佛請轉法輪，其數倍多；又以眾寶華輪上佛請轉法輪，數復倍多；又以香輪上佛請轉法輪，數亦轉多。",
    "T16n0657_002:0135b16_7": "況以金銀綵畫木輪，供養諸佛請轉法輪，而是善根亦不迴向佛菩提道，但為請佛轉于法輪！",
    "T16n0657_002:0135b18_8": "「又，舍利弗！",
    "T16n0657_002:0135b18_9": "是後，有佛名過智力。",
    "T16n0657_002:0135b19_10": "時有轉輪聖王，號名聞力，大千世界威勢自在。",
    "T16n0657_002:0135b20_11": "後宮園館五欲自娛，諸婇女等歌詠稱讚，隨五欲事而自然出無常、苦、空、不淨之音，王即怖畏生厭離心。",
    "T16n0657_002:0135b22_12": "時便往詣過智力佛，過智力佛令自憶本所種善根。",
    "T16n0657_002:0135b23_13": "王聞佛言，便作是念：『諸佛如來至未曾有智慧無閡，令我得知若干佛所種諸善根。",
    "T16n0657_002:0135b25_14": "我以自恣五欲覆心，統理國事眾務所纏，尚不自知於一佛所種諸善根。",
    "T16n0657_002:0135b27_15": "我昔雖從爾所諸佛殖眾善本，而不迴向佛無上道，令此善根在不定中。",
    "T16n0657_002:0135b28_16": "我今當以所集善根，為無上道利益眾生，在所生處遊諸佛國；其中所有眾生語言皆是無常、苦、空、無我之音，及諸世界卉木叢林華葉果實，皆出無常、苦、空、無我之音。",
    "T16n0657_002:0135c03_17": "我此善根與眾生共，當得如今過智力佛所得智慧。』",
    "T16n0657_002:0135c04_18": "作是念已，即從坐起於佛前立，發如是言：『世尊！",
    "T16n0657_002:0135c05_19": "今我所有一切國土奉佛及僧，唯願受用。』",
    "T16n0657_002:0135c06_20": "既奉施已，出家為道。",
    "T16n0657_002:0135c07_21": "四兵聞已亦隨出家，四十那由他諸婇女等皆隨出家，及八十億那由他人亦隨出家。",
    "T16n0657_002:0135c09_22": "過智力佛諸四部眾，於是增廣。",
    "T16n0657_002:0135c09_23": "是諸出家皆得五通，各以神力至于東方恒沙佛土，勸請無量坐道場佛，轉尊法輪度脫眾生。",
    "T16n0657_002:0135c12_24": "南西北方四維上下，勸請無量恒沙諸佛，轉于法輪度脫眾生，皆亦如是。",
    "T16n0657_002:0135c13_25": "名聞力王，從是已後更不受胎，亦常不生不淨國土，所遊世界其中眾生卉木叢林，皆出無常、苦、空、無我之音。",
    "T16n0657_002:0135c16_26": "「舍利弗！",
    "T16n0657_002:0135c16_27": "汝謂爾時名聞力王，於過智力佛自聞先世所種善根，出家修道得五神通，遊於十方無量世界，勸請諸佛轉于法輪度眾生者，豈異人乎？",
    "T16n0657_002:0135c19_28": "今此發心即轉法輪菩薩是也。」",
    "T16n0657_002:0135c21_0": "現變品第八",
    "T16n0657_002:0135c22_0": "爾時，發心即轉法輪菩薩至王舍城，詣竹園中，頂禮佛足，却住一面，而白佛言：「無相音佛問訊世尊：少惱、少病，起居輕利，氣力康耶？",
    "T16n0657_002:0135c24_1": "以大蓮華奉上世尊。」",
    "T16n0657_002:0135c25_2": "佛即受華，而告之曰：「無相音佛安隱、無恙，善教化耶？」",
    "T16n0657_002:0135c26_3": "答言：「世尊！",
    "T16n0657_002:0135c26_4": "無相音佛氣力康強、眾生易度。",
    "T16n0657_002:0135c27_5": "所以者何？",
    "T16n0657_002:0135c27_6": "彼世界中大眾集會，有四淨法。",
    "T16n0657_002:0135c28_7": "何謂為四？",
    "T16n0657_002:0135c28_8": "善根清淨，為菩提故；無量戒淨，正發願故；無量見淨，不得法故；所觀清淨，不取相故。",
    "T16n0657_002:0136a01_9": "世尊！",
    "T16n0657_002:0136a01_10": "彼眾無有毀禁破戒壞威儀者，亦無有是三毀之名。",
    "T16n0657_002:0136a02_11": "彼國土眾，觀此世界所有眾生如獄拷掠，我今請還，唯願如來至彼世界。」",
    "T16n0657_002:0136a04_12": "時佛告言：「止！",
    "T16n0657_002:0136a04_13": "善男子！",
    "T16n0657_002:0136a05_14": "至彼世界欲何所為？",
    "T16n0657_002:0136a05_15": "我今於此亦化眾生。」",
    "T16n0657_002:0136a06_16": "發心即轉法輪菩薩慇懃三請：「唯願如來至彼世界，若不臨顧，我當自以報得神力接此世界，如一念頃置于彼土虛空分中。」",
    "T16n0657_002:0136a08_17": "時佛默然，聽此菩薩現大神通自在之力，欲令眾生具足善根，亦為示現度知見力。",
    "T16n0657_002:0136a10_18": "時此菩薩，即以右手斷取三千大千世界，猶如陶師以杖轉輪，持之而去。",
    "T16n0657_002:0136a12_19": "時，舍利弗覺此三千大千世界皆大搖動，白世尊曰：「持此世界并我等去，持此世界并我等去。」",
    "T16n0657_002:0136a14_20": "爾時，世尊以隨智音、柔軟和雅悅可眾心，具足深遠不高不下，簡要不亂能示義趣，答舍利弗：「非我所為。」",
    "T16n0657_002:0136a17_0": "其音普聞大千世界。",
    "T16n0657_002:0136a17_1": "時有眾生貪著我心依止有見，皆大驚怖得厭離心；餘諸四眾，但見如來菩薩圍遶而為說法，如轉輪王安處正座，如大梵王在眾梵中。",
    "T16n0657_002:0136a20_2": "時發心即轉法輪菩薩，皆持十方無量世界令集一處以示眾生。",
    "T16n0657_002:0136a21_3": "爾時，世尊以神通力，令大風起吹諸世界，互相觸搏壞裂破碎，皆悉散滅。",
    "T16n0657_002:0136a23_4": "佛現神力，諸大梵王及諸梵天，於見聞法計常不壞。",
    "T16n0657_002:0136a24_5": "所謂梵王諸梵宮殿，今皆自見宮殿散壞，甚大驚怖生厭離心，各作是念：「此諸宮殿先自成立，而今皆悉相搏毀壞，如水波蕩鼓浪成沫。",
    "T16n0657_002:0136a27_6": "若水竭盡日曝風飃皆悉磨滅，則是我等無常相也。」",
    "T16n0657_002:0136a29_7": "俱懷戰悚合掌禮佛。",
    "T16n0657_002:0136a29_8": "爾時，世尊告舍利弗：「我從昔來常為汝說，世間虛妄無有真實。",
    "T16n0657_002:0136b02_0": "譬如有人與空共諍，世間如是，但從憶想分別故有，無牢無固猶如聚沫；世間如幻，能誑眾生；世間如炎，無實體相不除渴愛；世間如影，不可得取；世間如響，虛誑起業；世間如實，性無顛倒。",
    "T16n0657_002:0136b06_1": "「舍利弗！",
    "T16n0657_002:0136b06_2": "我坐道場如實通達，知世間相空無所有無所依止，以無障閡得世間相。",
    "T16n0657_002:0136b08_3": "「舍利弗！",
    "T16n0657_002:0136b08_4": "我本未知世間味、世間患、世間出，不自唱言我得佛道。",
    "T16n0657_002:0136b09_5": "我既如實知世間相，及世間集、知世間滅、世間滅道，便自唱言我得佛道。",
    "T16n0657_002:0136b11_6": "「舍利弗！",
    "T16n0657_002:0136b11_7": "何謂世間？",
    "T16n0657_002:0136b11_8": "其世間者，所謂五陰。",
    "T16n0657_002:0136b12_9": "何謂為五？",
    "T16n0657_002:0136b12_10": "色陰、受陰，想、行、識陰。",
    "T16n0657_002:0136b12_11": "「舍利弗！",
    "T16n0657_002:0136b12_12": "何謂色陰？",
    "T16n0657_002:0136b13_13": "或有眾生作如是念：『若過去者不名為色，未來、現在不名為色，是故佛說諸所有色，若於過去、未來、現在；若內、若外、若麁、若細、若好、若醜、若近、若遠，皆名色陰，而是色陰實無有相。",
    "T16n0657_002:0136b17_14": "譬如空陰、風陰、火陰、水陰、地陰，但有是名，色陰、受陰，想、行、識陰亦復如是，以此因緣說有諸陰。』",
    "T16n0657_002:0136b19_15": "舍利弗！",
    "T16n0657_002:0136b19_16": "凡夫癡冥貪著於身不知色相，謂色是我、是我所有，取相分別而生著心，受想行識亦復如是。",
    "T16n0657_002:0136b21_17": "「舍利弗！",
    "T16n0657_002:0136b21_18": "我坐道場，於此事中，不謂是有、不謂是無而生法眼。",
    "T16n0657_002:0136b23_0": "凡夫於此無所有法，生渴愛心，是法散壞便生憂惱，是人深著失所著故，轉增癡惑重起黑業。",
    "T16n0657_002:0136b25_1": "若以瓦石、杖楚、刀矟種種兵器，共相加害，以癡惑故起是罪業。",
    "T16n0657_002:0136b26_2": "如來通達諸法平等、諸見平等故說正見。",
    "T16n0657_002:0136b27_3": "謂正見者，平等正直無有高下。",
    "T16n0657_002:0136b28_4": "正行道者、正修習者、正解脫者，得是見故名為正見。",
    "T16n0657_002:0136b29_5": "「舍利弗！",
    "T16n0657_002:0136b29_6": "佛說正見，不可以言為汝等說，但可隨順如說修行。",
    "T16n0657_002:0136c01_7": "舍利弗！",
    "T16n0657_002:0136c02_8": "汝等皆當如法修習，當得無量無邊智慧，是則名為八萬四千諸法藏中一法藏門，謂諸起作非起作相。」",
    "T16n0657_002:0136c04_9": "如來說此法藏門時，七萬七千那由他數諸梵天王，於諸法中遠離塵垢得法眼淨。",
    "T16n0657_002:0136c06_10": "欲界諸天八萬四千那由他眾，於諸法中遠離塵垢得法眼淨，及無量人亦於諸法遠塵離垢得法眼淨。",
    "T16n0657_002:0136c08_11": "百億閻浮提中百千萬億諸菩薩眾，皆於此會得無生忍，及餘無量無邊眾生，皆發阿耨多羅三藐三菩提心。",
    "T16n0657_002:0136c11_12": "爾時，世尊還攝神力，諸四部眾、梵世梵住梵眾諸天，及欲界中天、龍、夜叉、乾闥婆、阿修羅、迦樓羅、緊陀羅、摩睺羅伽、人非人等，皆自見身還此世界。",
    "T16n0657_002:0136c15_0": "如來力品第九",
    "T16n0657_002:0136c16_0": "爾時，大目揵連從坐而起，偏袒右肩，合掌向佛，白世尊曰：「未曾有也，是發心即轉法輪菩薩有大神力，接此忍界及以如來置於他方世界中間。",
    "T16n0657_002:0136c19_1": "世尊！",
    "T16n0657_002:0136c19_2": "持我至彼及還來此，我於爾時神尚不在，何況有通！",
    "T16n0657_002:0136c20_3": "我復生念：『今此菩薩具大神通接我往還，都不覺知遲速遠近。』",
    "T16n0657_002:0136c21_4": "我又生念：『今此菩薩未成佛道有是神力，何況成佛！』」",
    "T16n0657_002:0136c23_5": "佛告目連：「汝或謂是發心即轉法輪菩薩能接如來有往還耶？",
    "T16n0657_002:0136c24_6": "勿造斯念。",
    "T16n0657_002:0136c24_7": "所以者何？",
    "T16n0657_002:0136c25_0": "我不見有沙門、婆羅門、阿羅漢、辟支佛，及餘眾生，天、龍、夜叉、乾闥婆、阿修羅、迦樓羅、緊陀羅、摩睺羅伽、人非人等，能動如來衣一角者，何況接舉至餘世界及還置此，無有是處。",
    "T16n0657_002:0136c28_1": "目連！",
    "T16n0657_002:0136c29_2": "置是世間一切天人，若此三千大千世界所有眾生，有色、無色、有想、無想、非有想、非無想，若可見、若不可見，假令一時皆得人身，以信出家得阿羅漢，具六神通皆如目連。",
    "T16n0657_002:0137a03_3": "於意云何？",
    "T16n0657_002:0137a04_4": "是等所有神通智力，寧為大不？」",
    "T16n0657_002:0137a04_5": "「甚大。",
    "T16n0657_002:0137a04_6": "世尊！」",
    "T16n0657_002:0137a05_7": "佛告目連：「是諸羅漢手接三千大千世界，遊於十方恒沙國土。",
    "T16n0657_002:0137a06_8": "假令如來以一芥子置于空中，是大神通眾阿羅漢，尚不能動如毫末許。",
    "T16n0657_002:0137a08_9": "目連！",
    "T16n0657_002:0137a08_10": "且復置此大神通眾，假令一人有大神力，佛聽此人，能以一吹吹大千界皆使散壞，令諸微塵散遍無量恒沙世界；又以一吹令諸微塵還成三千大千世界。",
    "T16n0657_002:0137a11_11": "目連！",
    "T16n0657_002:0137a11_12": "於意云何？",
    "T16n0657_002:0137a12_13": "是人具足大神力不？」",
    "T16n0657_002:0137a12_14": "「甚大。",
    "T16n0657_002:0137a12_15": "世尊！」",
    "T16n0657_002:0137a12_16": "「目連！",
    "T16n0657_002:0137a12_17": "假使有人皆得如是大神通力，滿此三千大千世界，猶如甘蔗、稻麻、叢林，皆同一心盡現神力，尚不能動如來衣角，況舉如來置於餘界而復還耶？",
    "T16n0657_002:0137a16_18": "「目連！",
    "T16n0657_002:0137a16_19": "我處此座，能動東方無量無邊不可思議阿僧祇界，其中眾生都不自覺有往來想，是諸眾生不能覺知世間成敗及以散滅。",
    "T16n0657_002:0137a19_20": "目連！",
    "T16n0657_002:0137a19_21": "當知如來所現神力，隨眾所應而為說法。",
    "T16n0657_002:0137a20_22": "或有眾生應見佛身而得度者，或有眾生應見天身而得度者，或有眾生應見龍身而得度者，或有眾生應見夜叉、乾闥婆、阿修羅、迦樓羅、緊那羅、摩睺羅伽身而得度者，或有應見男身女身而得度者，或有應見大身小身而得度者。",
    "T16n0657_002:0137a25_23": "目連！",
    "T16n0657_002:0137a25_24": "如來所有力無所畏自在神通，當知皆悉攝在此經。",
    "T16n0657_002:0137a26_25": "南、西、北方，四維、上、下皆悉如是。",
    "T16n0657_002:0137a27_26": "「目連！",
    "T16n0657_002:0137a27_27": "汝若得見如來所行及大神力，汝則不能有所問答。",
    "T16n0657_002:0137a28_28": "目連！",
    "T16n0657_002:0137a28_29": "我教阿難陀羅尼門，為令受持十二部經：修多羅、祇夜、闍伽羅那、伽陀、優陀那、尼陀那、阿波陀那、伊帝目多伽、闍多伽、廣經、未曾有經、優波提舍，令不忘失，而今阿難尚不能知如來神力。",
    "T16n0657_002:0137b04_30": "所以者何？",
    "T16n0657_002:0137b04_31": "佛以一言、一字、一句，一切聲聞及辟支佛，若於一劫百千萬劫，乃至無量阿僧祇劫，尚不能盡讀誦受持思量演說，況能悉知如來所為大神通力，無有是處。",
    "T16n0657_002:0137b08_32": "「目連！",
    "T16n0657_002:0137b08_33": "如來所為種種因緣、種種威儀、種種道門，教化眾生及演說法。",
    "T16n0657_002:0137b09_34": "但著衣時，一切聲聞及辟支佛，尚不能知其中所益幾所眾生、云何說法，況能盡知如來所行、如來神通、如來智慧，無有是處？」",
    "T16n0657_002:0137b12_35": "爾時，世尊從發心即轉法輪菩薩取蓮花已，告跋陀婆羅菩薩、寶積菩薩、導師菩薩、星得菩薩、那羅達菩薩、帝得菩薩、水天菩薩、善力菩薩，如是等能於後世護法藏者：「諸善男子！",
    "T16n0657_002:0137b16_36": "汝等能護如來法藏，善能信解如來所行而演說耶？」",
    "T16n0657_002:0137b17_37": "「唯然，世尊！",
    "T16n0657_002:0137b17_38": "我等皆能。」",
    "T16n0657_002:0137b18_39": "佛言：「汝等從今若有所說，先觀如來所行意趣、所入法門，然後乃說。",
    "T16n0657_002:0137b19_40": "若有人言：『何者名為具足佛智？』",
    "T16n0657_002:0137b20_41": "汝等當於如是等經觀如來行，然後乃答。",
    "T16n0657_002:0137b21_42": "汝等若聞諸所說門，皆應觀察如來意行，為是事故說如是法。",
    "T16n0657_002:0137b22_43": "汝等若見眾生所行，亦當應觀如來法藏，謂諸眾生有如是行，佛以是行如是轉除。",
    "T16n0657_002:0137b24_44": "「眾生行者，謂有九萬九千諸根，如來悉知貪欲多者有如是根，瞋恚多者有如是根，愚癡多者有如是根，似多欲者有如是根，似多恚者有如是根，似多癡者有如是根，似多貪恚有如是根，似多貪癡有如是根，似多恚癡有如是根，似多貪瞋癡有如是根。",
    "T16n0657_002:0137c01_45": "如是諸根能清淨道能起諸事，如是諸根從本緣生，如是諸根從習行得。",
    "T16n0657_002:0137c03_46": "有作業根是起黑業、是起白業，起黑白業，是根順道、是根順定、是根順慧、是順盡智，順無生智是根隨順，盡無生智是根順諦。",
    "T16n0657_002:0137c06_47": "「諸善男子！",
    "T16n0657_002:0137c06_48": "是中有二萬諸根，和合先世因緣力故能起諸業，若黑、若白。",
    "T16n0657_002:0137c07_49": "以是業緣得種種色，若黑、若白、不黑不白，若上、若離，如是等色有二萬根，能生諸身，若長、若短、若麁、若細、若中容等。",
    "T16n0657_002:0137c10_50": "有二十萬根能表內相，若於眼耳鼻舌身中。",
    "T16n0657_002:0137c11_51": "知是貪心、是人瞋心、是人癡心，是人離貪、是人離瞋、是人離癡。",
    "T16n0657_002:0137c12_52": "有三萬根差別業報，謂人死時情識迷悶，形色變異手足[病丙+卷]縮，諸根錯亂支節相離。",
    "T16n0657_002:0137c14_53": "臨抒氣時，知是諸根應入地獄，如是諸根應墮畜生，如是諸根應生餓鬼，是根應生天上人中，是根應生他方佛土得見諸佛，是根應斷生死相續不受後身。",
    "T16n0657_002:0137c18_54": "有七萬根，以信解力能攝善本，二萬諸根攝不善法，死時可知。",
    "T16n0657_002:0137c19_55": "諸善男子！",
    "T16n0657_002:0137c20_0": "是名佛力，如來所行如來法藏，如來住此能演諸法不增不減。」",
    "T16n0657_002:0137c22_0": "功德品第十",
    "T16n0657_002:0137c23_0": "爾時，會中有一菩薩名曰堅意，從坐而起，恭敬合掌，白佛言：「世尊！",
    "T16n0657_002:0137c24_1": "我於此門得法光明，是故我當修是法門令得具足。",
    "T16n0657_002:0137c25_2": "所以者何？",
    "T16n0657_002:0137c25_3": "我今當發如是莊嚴，推求、習行、具足是法終不懈息，於未來世還復得聞如來法藏。」",
    "T16n0657_002:0137c27_4": "佛告堅意：「善哉，善哉！",
    "T16n0657_002:0137c28_5": "汝能勤求諸佛如來無量無邊阿僧祇劫所集大法。",
    "T16n0657_002:0137c29_6": "堅意！",
    "T16n0657_002:0137c29_7": "若此三千大千世界所有眾生，若色、無色、有想、無想、非有想、非無想，假令一時皆得人身，若善男子及善女人，給此眾生一切樂具，隨其所須色、香、味、觸即皆能與。",
    "T16n0657_002:0138a04_8": "持此眾生悉置掌中，若至一劫、若減一劫，又以一手除其臭穢，遠棄他處。",
    "T16n0657_002:0138a05_9": "堅意！",
    "T16n0657_002:0138a05_10": "於汝意云何？",
    "T16n0657_002:0138a06_11": "是人所為寧為大不？」",
    "T16n0657_002:0138a06_12": "「甚大。",
    "T16n0657_002:0138a06_13": "世尊！」",
    "T16n0657_002:0138a07_0": "「堅意！",
    "T16n0657_002:0138a07_1": "若復有人發阿耨多羅三藐三菩提心，若佛現在、若滅度後，能求是等助菩提法菩薩藏經，作如是念：『我修集此大乘法藏，為眾生說斷貪、恚、癡，離生、老、死、憂悲苦惱。』",
    "T16n0657_002:0138a10_2": "如是求時，若得是經一四句偈，能為眾生讀誦、解說，比前功德，百分、千分、百千萬分尚不及一，乃至譬喻所不能及。",
    "T16n0657_002:0138a13_3": "如是菩薩，以求此等深法因緣，能大利益一切眾生。",
    "T16n0657_002:0138a14_4": "「堅意！",
    "T16n0657_002:0138a14_5": "是事誰能信者？",
    "T16n0657_002:0138a15_6": "唯有諸佛究竟通了。",
    "T16n0657_002:0138a15_7": "若聖弟子及餘發心求佛道者，乃能信受。",
    "T16n0657_002:0138a16_8": "所以者何？",
    "T16n0657_002:0138a16_9": "諸菩薩等，初發阿耨多羅三藐三菩提時，自願當為無救眾生而作救護，無洲者作洲，無道者作道。",
    "T16n0657_002:0138a19_10": "我當修習是大乘法——佛之智慧，當令無量無數眾生住無漏法。",
    "T16n0657_002:0138a20_11": "堅意！",
    "T16n0657_002:0138a20_12": "假使此人從旦至食，以諸珍寶積若須彌，與一一人，中時、晡時、初中後夜，盡其形壽，晝夜六時，以此寶聚施與眾生。",
    "T16n0657_002:0138a23_13": "堅意！",
    "T16n0657_002:0138a23_14": "於意云何？",
    "T16n0657_002:0138a23_15": "是眾生心得滿足不？」",
    "T16n0657_002:0138a24_16": "「不也。",
    "T16n0657_002:0138a24_17": "世尊！",
    "T16n0657_002:0138a24_18": "或因是故，墮三惡道。",
    "T16n0657_002:0138a24_19": "菩薩念言：『我當勤求無上妙法，與諸眾生令觀三千大千世界珍寶之聚，猶如涕唾，生怖畏心。』」",
    "T16n0657_002:0138a26_20": "「大智菩薩觀此寶聚，皆是三毒煩惱眾生，生死往來，地獄、畜生、餓鬼、人中苦惱之本，求時苦本，守護苦本，怨憎諍訟，起諸罪業眾苦之本。",
    "T16n0657_002:0138a29_21": "菩薩如是，於大寶聚生厭離心，又作是念：『此非寶聚，但是惡道苦惱之聚，或有眾生貪著是故，墮三惡道。』",
    "T16n0657_002:0138b03_22": "「堅意！",
    "T16n0657_002:0138b03_23": "置是三千大千世界所有眾生。",
    "T16n0657_002:0138b04_24": "十方無量恒河沙等國土眾生，若色、無色、有想、無想、非有想、非無想，假令一時皆得人身，若有一人，發心欲與一切樂具，隨其所須色、聲、香、味等，即皆能與，若置頭上、若肩荷負，若至一劫、若減一劫，隨意坐臥，亦以一手除其臭穢，遠棄他處。",
    "T16n0657_002:0138b09_25": "堅意！",
    "T16n0657_002:0138b09_26": "於汝意云何？",
    "T16n0657_002:0138b09_27": "是人所為寧為多不？」",
    "T16n0657_002:0138b10_28": "「甚多。",
    "T16n0657_002:0138b10_29": "世尊！」",
    "T16n0657_002:0138b10_30": "「堅意！",
    "T16n0657_002:0138b10_31": "我今告汝誠言，若善男子、若善女人，發阿耨多羅三藐三菩提心，求如是等助菩提法菩薩藏經，發足一步福不可量，至得阿耨多羅三藐三菩提猶不能盡，比前功德，百分、千分、百千萬分尚不及一，乃至譬喻所不能及。",
    "T16n0657_002:0138b15_32": "所以者何？",
    "T16n0657_002:0138b15_33": "前樂具者，是諸結使有漏因緣，不能離苦畢竟安隱；諸菩薩等求法因緣，增長戒品、定品、慧品，亦能具足一切佛法，能得無量不可思議方便之力，成就眾生淨佛國土。",
    "T16n0657_002:0138b19_34": "是故，堅意！",
    "T16n0657_002:0138b20_0": "佛說菩薩求法因緣，得阿耨多羅三藐三菩提。",
    "T16n0657_002:0138b21_1": "「復次，堅意！",
    "T16n0657_002:0138b21_2": "若四天下滿中如來，猶如甘蔗、稻麻、叢林，若有一人盡其形壽，供養衣服、臥具、湯藥種種所須。",
    "T16n0657_002:0138b23_3": "是諸如來般涅槃後，起七寶塔，方一由旬，表剎莊嚴，華香、幡蓋、然燈供養，若至百劫、若過百劫。",
    "T16n0657_002:0138b25_4": "堅意！",
    "T16n0657_002:0138b25_5": "於汝意云何？",
    "T16n0657_002:0138b26_0": "是人得福寧為多不？」",
    "T16n0657_002:0138b26_1": "「甚多。",
    "T16n0657_002:0138b26_2": "世尊！",
    "T16n0657_002:0138b26_3": "無量無邊。」",
    "T16n0657_002:0138b26_4": "「堅意！",
    "T16n0657_002:0138b27_5": "我今告汝誠言，是人供養爾所如來、起爾所塔、於爾所劫種種供養，若善男子及善女人，發阿耨多羅三藐三菩提心，求如是等助菩提法菩薩藏經，受持、讀誦，比前福德百分、千分、百千萬分尚不及一，乃至譬喻所不能及。",
    "T16n0657_002:0138c03_6": "所以者何？",
    "T16n0657_002:0138c03_7": "於諸施中法施第一，於諸求中求法第一。",
    "T16n0657_002:0138c04_8": "「是故，堅意！",
    "T16n0657_002:0138c04_9": "汝等於後五百歲中，受持、讀誦如是等經，所得功德無量無邊，至得阿耨多羅三藐三菩提猶不能盡。",
    "T16n0657_002:0138c06_10": "「堅意！",
    "T16n0657_002:0138c07_0": "我今欲說譬喻，粗明此事，汝當信受。",
    "T16n0657_002:0138c07_1": "譬如三千大千國土以為一器，滿中芥子，如黑麻米。",
    "T16n0657_002:0138c09_2": "汝意云何？",
    "T16n0657_002:0138c09_3": "是中芥子為有幾數？」",
    "T16n0657_002:0138c09_4": "「甚多。",
    "T16n0657_002:0138c09_5": "世尊！",
    "T16n0657_002:0138c10_6": "不可數也。」",
    "T16n0657_002:0138c10_7": "「堅意！",
    "T16n0657_002:0138c10_8": "假使復數如此芥子等大千世界，合為一器，滿中細沙。",
    "T16n0657_002:0138c11_9": "此諸細沙為有幾數？」",
    "T16n0657_002:0138c12_10": "「甚多。",
    "T16n0657_002:0138c12_11": "世尊！",
    "T16n0657_002:0138c12_12": "無量無邊。」",
    "T16n0657_002:0138c12_13": "「堅意！",
    "T16n0657_002:0138c12_14": "有大力人，持是細沙，灑散四方。",
    "T16n0657_002:0138c13_15": "時大風起，吹此諸沙，一一各墮一世界中。",
    "T16n0657_002:0138c14_16": "汝意云何？",
    "T16n0657_002:0138c14_17": "是諸世界為有幾數？」",
    "T16n0657_002:0138c15_18": "「甚多。",
    "T16n0657_002:0138c15_19": "世尊！",
    "T16n0657_002:0138c15_20": "無量無邊不可稱數。」",
    "T16n0657_002:0138c15_21": "「堅意！",
    "T16n0657_002:0138c16_22": "我今明了告汝，如來具足無量神通、持戒、禪定、智慧之力，能以一步越爾所界，而處本坐威儀不動，於神通力猶不盡現。",
    "T16n0657_002:0138c18_23": "堅意！",
    "T16n0657_002:0138c18_24": "如來以此一沙為一劫，爾所劫為一日，爾所日為一月，爾所月為一歲，如是千歲東行不息。",
    "T16n0657_002:0138c20_25": "南、西、北方、四維上下，亦復如是。",
    "T16n0657_002:0138c21_26": "若善男子及善女人，欲聞是經受持讀誦，發足一步所得功德，假使有形，如來所經爾所國土不能容受，如來但知是人福德無量無邊不可思議。",
    "T16n0657_002:0138c25_0": "堅意！",
    "T16n0657_002:0138c25_1": "此福不可文字、算數之所能知，是福攝在無量數中。」",
    "T16n0657_002:0138c27_0": "發心品第十一",
    "T16n0657_002:0138c28_0": "爾時，東方過阿僧祇國，有世界名大名聞，佛號須彌肩，今現在，為光明威德聚菩薩授阿耨多羅三藐三菩提記，作如是言：「是光明威德聚菩薩，次於我後當得作佛。」",
    "T16n0657_002:0139a02_1": "爾時，彼佛大眾圍遶而為說法，是光明威德聚菩薩時在彼會見大光明，聞謦欬聲見地大動，問彼佛言：「世尊！",
    "T16n0657_002:0139a05_2": "是為何佛光明音聲？」",
    "T16n0657_002:0139a05_3": "彼佛答言：「西方去此過阿僧祇國，有世界名娑婆，佛號釋迦牟尼，今現在，說菩薩藏經。",
    "T16n0657_002:0139a07_4": "彼會菩薩具大莊嚴，今於十方恒沙國土，少有如是大菩薩眾。",
    "T16n0657_002:0139a09_5": "若聞是等菩薩名者，尚得大利，何況目見親近供養？」",
    "T16n0657_002:0139a10_6": "即時，光明威德聚菩薩白須彌肩佛言：「世尊！",
    "T16n0657_002:0139a11_7": "我欲詣彼娑婆世界，見釋迦牟尼佛禮事、供養，亦欲見彼具足莊嚴大菩薩眾。」",
    "T16n0657_002:0139a13_8": "彼佛答言：「欲往隨意。」",
    "T16n0657_002:0139a13_9": "時，彼佛與光明威德聚菩薩七枚蓮華，而告之曰：「汝持此華與釋迦牟尼佛，并以我言問訊彼佛：少病、少惱，起居輕利，氣力強耶？」",
    "T16n0657_002:0139a16_10": "時彼菩薩即持此華，頂禮佛足，遶已而去，如大力士屈伸臂頃，從彼佛土忽然不現，到此世界。",
    "T16n0657_002:0139a18_11": "至王舍城，行詣竹園，頂禮佛足，於一面立，而白佛言：「須彌肩佛問訊世尊：少病、少惱，起居輕利，氣力康耶？",
    "T16n0657_002:0139a20_12": "以此蓮華供養世尊。」",
    "T16n0657_002:0139a21_13": "時佛受華，而問之曰：「須彌肩佛少病、少惱，氣力康耶？」",
    "T16n0657_002:0139a22_14": "答言：「世尊！",
    "T16n0657_002:0139a22_15": "須彌肩佛於彼世界安隱、無恙。」",
    "T16n0657_002:0139a23_16": "佛以此華與彌勒言：「阿逸多！",
    "T16n0657_002:0139a24_17": "汝持此華，種助佛道、善根因緣。」",
    "T16n0657_002:0139a24_18": "時彌勒菩薩從佛受華，與跋陀婆羅菩薩、寶積菩薩、導師菩薩、星得菩薩、那羅達菩薩、帝得菩薩、水天菩薩、善力菩薩、日藏菩薩、持世菩薩、持地菩薩、住意菩薩、無邊意菩薩、越三界行菩薩、無邊行菩薩、無量力菩薩、普現緣菩薩、堅意菩薩、無邊力菩薩、不虛力菩薩、師子力菩薩、疾辯菩薩、利辯菩薩、深辯菩薩、無邊辯菩薩、無量辯菩薩、文殊師利法王子、華德藏法王子、無邊手菩薩、無著手菩薩、寶手菩薩、寶臂菩薩、不虛德菩薩、不動行菩薩、無憂菩薩、離憂菩薩、發無分別行菩薩、離諸難菩薩、離男相菩薩、離女相菩薩、離眾生相菩薩、網明菩薩、不入胎菩薩、佛華手菩薩、華手菩薩、香象菩薩、成利菩薩、上德菩薩、寶德菩薩、珠纓菩薩、珠髻菩薩、華耳菩薩、雲音菩薩、畢竟思菩薩、無邊捨(丹有華)菩薩、善思行菩薩、不虛願菩薩、過願菩薩、轉願菩薩、深行願菩薩、願離難菩薩、演華菩薩、寶華菩薩、不虛稱菩薩、不虛讚菩薩、普願菩薩、諸道不亂菩薩、常喜嚴菩薩、常悲嚴菩薩、化無知願菩薩、具戒願菩薩、執炬菩薩、樂眾菩薩、善眾菩薩、樂行菩薩、愛天菩薩、樂佛菩薩、願不離佛菩薩、願轉法輪菩薩、願轉無礙法輪菩薩、願捨一切菩薩、願無慳菩薩、願無差別菩薩、願紹佛種菩薩、願不亂菩薩、月菩薩、法菩薩、德海菩薩、善戒菩薩、導師菩薩、大導師菩薩、上眾菩薩、增上菩薩、寶嚴菩薩、普利菩薩、普德菩薩、袈裟相菩薩、無染菩薩、滅相菩薩、寂滅菩薩、善意菩薩、喜見菩薩、樂勝菩薩、上嚴菩薩、常勝菩薩、勝眾菩薩、勝數菩薩、壞魔菩薩、壞怨菩薩、勝怨菩薩、普名聞菩薩、日寶菩薩、轉法菩薩、增法菩薩、善知識菩薩、天善友菩薩、增友菩薩、一蓋菩薩、寶蓋菩薩、善宿王菩薩、星宿菩薩、法天菩薩、淨門菩薩、淨勇菩薩、勇行菩薩、無邊行菩薩(再出)、不虛行菩薩、香德菩薩、智德菩薩、無邊眼菩薩、帝(丹本作常)德菩薩、梵上菩薩、持法菩薩、法德菩薩、自在力菩薩、無迹行菩薩、善行菩薩、等行菩薩，與如是等七萬七千諸菩薩等，作如是言：「諸善知識！",
    "T16n0657_002:0139c06_19": "我從佛所受得此華，今以相與，汝等取華為助佛道，皆當一心俱發大願。」",
    "T16n0657_002:0139c08_20": "時七萬、七千菩薩取此蓮華，一時俱發方便大願，還以上佛。",
    "T16n0657_002:0139c09_21": "佛愍受已，告彌勒曰：「我今安隱能使汝等種大善根。",
    "T16n0657_002:0139c10_22": "阿逸多！",
    "T16n0657_002:0139c11_23": "諸佛難值，諸菩薩等亦復難遇。",
    "T16n0657_002:0139c11_24": "所以者何？",
    "T16n0657_002:0139c12_0": "我所得法，一切皆從菩薩行生。",
    "T16n0657_002:0139c12_1": "於汝意云何。",
    "T16n0657_002:0139c13_0": "若如來本不發阿耨多羅三藐三菩提心者，當有十力出世間不？」",
    "T16n0657_002:0139c14_1": "「不也。",
    "T16n0657_002:0139c14_2": "世尊！」",
    "T16n0657_002:0139c14_3": "「阿逸多！",
    "T16n0657_002:0139c14_4": "於汝意云何？",
    "T16n0657_002:0139c15_5": "若如來本不發阿耨多羅三藐三菩提心，當有四無所畏出世間不？」",
    "T16n0657_002:0139c16_6": "「不也。",
    "T16n0657_002:0139c16_7": "世尊！」",
    "T16n0657_002:0139c16_8": "「阿逸多！",
    "T16n0657_002:0139c17_9": "若如來本不發阿耨多羅三藐三菩提心，當有大慈大悲大喜大捨出世間不？」",
    "T16n0657_002:0139c18_10": "「不也。",
    "T16n0657_002:0139c19_0": "世尊！」",
    "T16n0657_002:0139c19_1": "「若如來本不發阿耨多羅三藐三菩提心，當有十八不共法出世間不？」",
    "T16n0657_002:0139c20_2": "「不也。",
    "T16n0657_002:0139c20_3": "世尊！」",
    "T16n0657_002:0139c20_4": "「若如來本不發阿耨多羅三藐三菩提心，當有不虛行法出世間不？」",
    "T16n0657_002:0139c22_5": "「不也。",
    "T16n0657_002:0139c22_6": "世尊！」",
    "T16n0657_002:0139c22_7": "「若如來本不發阿耨多羅三藐三菩提心，當有象王觀法出世間不？」",
    "T16n0657_002:0139c24_8": "「不也。",
    "T16n0657_002:0139c24_9": "世尊！」",
    "T16n0657_002:0139c24_10": "「若如來本不發阿耨多羅三藐三菩提心，當有師子奮迅三昧出世間不？」",
    "T16n0657_002:0139c26_11": "「不也。",
    "T16n0657_002:0139c26_12": "世尊！」",
    "T16n0657_002:0139c26_13": "「若如來本不發阿耨多羅三藐三菩提心，當有無見頂相出世間不？」",
    "T16n0657_002:0139c27_14": "「不也。",
    "T16n0657_002:0139c28_0": "世尊！」",
    "T16n0657_002:0139c28_1": "「若如來本不發阿耨多羅三藐三菩提心，當有三轉十二行法輪出世間不？」",
    "T16n0657_002:0139c29_2": "「不也。",
    "T16n0657_002:0139c29_3": "世尊！」",
    "T16n0657_002:0140a01_4": "「若如來本不發阿耨多羅三藐三菩提心，當有三十二大人相出世間不？」",
    "T16n0657_002:0140a02_5": "「不也。",
    "T16n0657_002:0140a02_6": "世尊！」",
    "T16n0657_002:0140a02_7": "「若如來本不發阿耨多羅三藐三菩提心，當有百千無量法具出世間不？」",
    "T16n0657_002:0140a04_8": "「不也。",
    "T16n0657_002:0140a04_9": "世尊！」",
    "T16n0657_002:0140a04_10": "「若如來本不發阿耨多羅三藐三菩提心，當有聲聞大眾出世間不？」",
    "T16n0657_002:0140a06_11": "「不也。",
    "T16n0657_002:0140a06_12": "世尊！」",
    "T16n0657_002:0140a06_13": "「是故，阿逸多！",
    "T16n0657_002:0140a06_14": "當知諸佛一切功德，皆在初發調伏心中，是故菩薩世間難遇，佛亦難值。",
    "T16n0657_002:0140a08_15": "「阿逸多！",
    "T16n0657_002:0140a08_16": "譬如無牛則無醍醐，如是若無菩薩發心則無佛種；若有牛則有醍醐，如是若有菩薩發心則佛種不斷。",
    "T16n0657_002:0140a11_17": "「阿逸多！",
    "T16n0657_002:0140a11_18": "譬如有種則有華實，如是若有菩薩發心則佛種不斷；是故當知，發心為難，發心難故，佛亦難得。",
    "T16n0657_002:0140a13_19": "「阿逸多！",
    "T16n0657_002:0140a13_20": "譬如海寶，無價者少餘寶甚多，如是眾生少有能發菩薩心者，多起聲聞辟支佛意。",
    "T16n0657_002:0140a15_21": "是故當知，菩薩心者第一難得，如優曇華時時一現，是珍寶心以無價故，是心如須彌極高大故，是心如空不可壞故，是心如海深難測故，是心無比勝滿三千大千世界摩尼珠故。",
    "T16n0657_002:0140a19_22": "阿逸多！",
    "T16n0657_002:0140a19_23": "假使是心有形色者，世間天、人、阿修羅等皆應敬禮。",
    "T16n0657_002:0140a20_24": "是故，汝等為發此心，當勤精進深生欲樂。」",
    "T16n0657_002:0140a22_0": "佛說華手經卷第二"
}