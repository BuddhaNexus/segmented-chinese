{
    "T17n0811_001:0770a24_0": "佛說決定總持經",
    "T17n0811_001:0770a26_0": "西晉月氏三藏竺法護譯",
    "T17n0811_001:0770a27_0": "聞如是：一時，佛在羅閱祇耆闍崛山中，與大比丘俱，比丘千二百五十，菩薩八萬。",
    "T17n0811_001:0770a28_1": "一切大聖神通已達，皆不退轉究竟諸法，已逮總持辯才微妙，曉了善權方便之宜。",
    "T17n0811_001:0770b01_2": "善學無數菩薩禁誡，入于深要，體解十二緣起合會，行無所造，空無想願不起不生。",
    "T17n0811_001:0770b03_3": "一切諸法使入一道，諸通慧海攬攝法藏，其意廣普聖覺無際，明識眾義分別美辭章句之趣。",
    "T17n0811_001:0770b05_4": "所問則答靡不通暢，得眾生意解諸結縛，心等如空無有憎愛，離於眾垢寂然永安，達無瑕疵成大乘場。",
    "T17n0811_001:0770b08_5": "演智慧光降伏外學，猶如日明消螢火耀，及摩尼珠火電之暉，絕去放逸，棄諸顛倒所計有常斷滅之觀。",
    "T17n0811_001:0770b10_6": "了知無我、無壽、無命、無人、無養，寂然觀察諸所興起。",
    "T17n0811_001:0770b11_7": "無央數劫行菩薩道，被正德鎧，開化一切六度無極，修四恩。",
    "T17n0811_001:0770b13_8": "從權方便出生死道，以斯開導迷惑之眾，示于禍福救拔苦惱，令不復造生死根栽，皆得進趣至三昧門。",
    "T17n0811_001:0770b15_9": "其名曰：無憂首菩薩、師子樂菩薩、光英王菩薩、梵音響如雷雨菩薩、無量德寶菩薩、雜花菩薩、若干瓔珞莊嚴菩薩、石磨王菩薩、法雨菩薩、蓮華首藏王菩薩、壞虛厭意見菩薩、大智光明菩薩、辯演若干種王菩薩，如是等類菩薩八萬。",
    "T17n0811_001:0770b20_10": "爾時，世尊與無央數百千之眾眷屬圍遶而為說經，其法名曰決總持門。",
    "T17n0811_001:0770b22_11": "彼時會中有族姓子等輩十人，咸共聽受，聞如來宣決總持門，欣然踊躍善心生焉，棄捐睡眠樂處閑居，修止足德專志經行，夙夜精進無敢懈怠，離於放逸貪欲之想，如是慇懃不廢精誦至于七年，終竟七載其心馳騁，不得須臾定息一時，何況乃當逮總持門！",
    "T17n0811_001:0770b28_12": "不得所願，其意患厭節德閑居，樂於睡眠廢於精進，不復經行捨欲之事，不復修學總持之門。",
    "T17n0811_001:0770c01_13": "釋沙門服捨戒就賤，迷惑志性求聖教短，皆歸居家還習五業。",
    "T17n0811_001:0770c03_0": "於時，世尊為王阿闍貰決虛妄疑已除猶豫，七日寂然則演聖威。",
    "T17n0811_001:0770c04_1": "因令其王不為放逸心懷諍訟，解散王結一切調戲諸所見縛。",
    "T17n0811_001:0770c05_2": "竟七日已，與七億人往詣佛所，欲啟受法；十族姓子求聖短者，亦侍從王在於大眾。",
    "T17n0811_001:0770c07_3": "是時座中，有一菩薩名無怯行，致得總持，從無數劫成就法忍，逮無從生無有顛倒，辯才無量入一切智，正慧道力分別隨順，度無極行，曉無思議總持門品，普見一切眾生志性根無所趣，應可化者而為說法不失其本。",
    "T17n0811_001:0770c12_4": "即從座起偏露右肩，右膝著地，叉手白佛：「惟，天中天！",
    "T17n0811_001:0770c13_5": "此族姓子等類十人出家修道，夙夜精進七歲不懈，欲求總持所願不獲，失其本志捨沙門服，還家居業察聖教短。",
    "T17n0811_001:0770c16_6": "惟願世尊，演說法義，以權方便如應開化，令族姓子改往修來，當自歸命無上大道。」",
    "T17n0811_001:0770c19_0": "佛告無怯行菩薩：「斯族姓子，乃往過去久遠世時，謗毀佛法不肯聽受，以用謗毀越佛法故，由是所致，不得疾獲無上大道。」",
    "T17n0811_001:0770c21_1": "無怯行菩薩，則以頌問佛曰：「我聞人中尊，　　法王演光明，　諸菩薩所行，　　得消除央罪，　功勳慧遠布，　　無能越度者。",
    "T17n0811_001:0770c26_0": "　十力無等倫，　　聖智無罣礙，　已脫於三處，　　則不為放逸，　惟為說其行，　　使淨斯道業。",
    "T17n0811_001:0770c29_0": "　今啟於無量，　　執懷甘露慧，　當為分別說，　　猶豫意結網，　今質於如來，　　世尊惟為決。",
    "T17n0811_001:0771a03_0": "　何謂諸菩薩，　　修行於大乘，　日日常精進，　　最勝行無懈，　降伏魔官屬，　　燒盡眾塵穢，　曉了一切行，　　顯示於眾生？",
    "T17n0811_001:0771a07_0": "　惟為分別說，　　道行之本業，　言辭甚微妙，　　和顏為人說，　在於生死處，　　樂度終始患。",
    "T17n0811_001:0771a10_0": "　諦聽所歎訓，　　解決眾狐疑，　最稱願為演，　　如應修道行，　善修德清淨，　　本行滅生死，　愍哀施安隱，　　以濟眾生意。",
    "T17n0811_001:0771a14_0": "　捐棄用捨處，　　惠寶及車乘，　頭目施與人，　　妻子亦如是，　欽敬行忍辱，　　好於禁戒德。",
    "T17n0811_001:0771a17_0": "　精進修寂願，　　曉了堅固志，　眾會以此德，　　能忍百千患。",
    "T17n0811_001:0771a19_0": "　仁尊所遊步，　　勝通便無礙，　明識所當行，　　如節無猶豫，　滅除三垢穢，　　所致無能極。",
    "T17n0811_001:0771a22_0": "　分別出家業，　　開化於五趣，　安住惟為說，　　如應當行道。」",
    "T17n0811_001:0771a24_0": "佛告無怯行菩薩：「此族姓子等類十人，過去世時，違犯諸佛、誹謗經典。",
    "T17n0811_001:0771a25_1": "何謂違犯諸佛之法？",
    "T17n0811_001:0771a26_2": "乃往過去久遠世時，更歷三十二劫焰棄世界，有佛名曰光世音如來、至真、等正覺、明行成為、善逝、世間解、無上士、道法御、天人師，為佛、世尊。",
    "T17n0811_001:0771a29_3": "是族姓子等類十人，在於彼世為大豪貴長者作子。",
    "T17n0811_001:0771b01_4": "佛滅度後處於末學，為其世尊興立功德，五百塔寺講堂精舍，以若干種供養之具，而用給足諸比丘僧，一一塔寺所有精舍，百千比丘遊居其中。",
    "T17n0811_001:0771b04_5": "「於彼世時有一菩薩，名曰辯積，逮得總持執權方便，進退隨宜開化一切，而為說法適處高座。",
    "T17n0811_001:0771b06_6": "五百諸佛教授辯才，八十億天子在於虛空，淨除眾穢莊嚴校飾，化作講堂竪諸幢幡供養法師，愍逮一切而為說經，七萬人眾逮不退轉，當成無上正真之道，又一萬人得須陀洹果。",
    "T17n0811_001:0771b10_7": "「時彼世界有國王，名曰月施，愛樂道法渴仰經義以法自娛。",
    "T17n0811_001:0771b12_8": "于時國王供養法師辯積菩薩，與其中宮貴人婇女五百之眾，大作伎樂以寶為華而散其上，和栴檀香用塗其體，以五百蓋而覆其上，五百細妙衣服供養，晝夜七日住不敢坐，奉以所安隨其所宜不失時節，其敬法師最為無上，巍巍之尊福無過者。",
    "T17n0811_001:0771b17_9": "「時大豪貴長者之子，誹謗橫枉辯積菩薩法師，言毀法戒不隨禁業。",
    "T17n0811_001:0771b19_10": "以是罪故墮於地獄滿九萬歲；生於人間，五萬世中墮在邊地夷狄之中，迷惑邪見罪蓋覆蔽；六百世中常當生盲，喑啞無舌不能言語；出家為道作沙門來，七百世慇懃精修，不惜身命不得總持。",
    "T17n0811_001:0771b23_11": "今復來生於我之世，意數數亂不能專定。",
    "T17n0811_001:0771b24_12": "以是之故，宿命餘殃罪蓋所蔽，而今此輩諸族姓子不得總持。",
    "T17n0811_001:0771b26_13": "是故賢者囑累汝等，鄭重告勅，聞是經典面見法師，為人班宣咸共供養，不當愁憂心懷毒害，況復遙聞生惡心耶！」",
    "T17n0811_001:0771b28_14": "佛言：「族姓子！",
    "T17n0811_001:0771b29_0": "假使有人皆取眾生挑其兩眼，斯罪雖重尚可堪任劫數盡竟。",
    "T17n0811_001:0771c01_1": "若有害意向於法師，罪之劫數復過於彼。",
    "T17n0811_001:0771c02_2": "假使有人皆取眾生好鬪諍者，和諧別離廣令安隱；若見法師一心住前，是諸功德過於和合眾生鬪諍令得安隱，百倍、千倍、萬倍、億倍、巨億萬倍，不及悅顏住菩薩前。",
    "T17n0811_001:0771c06_3": "所以者何？",
    "T17n0811_001:0771c06_4": "其有誹謗法師者，則謗如來。",
    "T17n0811_001:0771c07_5": "欲得供養於如來者當奉法師，欲敬如來當順法師，欲禮如來當禮法師。",
    "T17n0811_001:0771c08_6": "所以者何？",
    "T17n0811_001:0771c08_7": "諸菩薩等皆從法生，從諸菩薩成一切智，因一切智成佛世尊。",
    "T17n0811_001:0771c10_8": "菩薩所起因興道心，不以住欲在於塵勞得稽首禮，由無所生則無所住，淨修梵行見稽首禮，不以無色三昧正受禮於無色也。",
    "T17n0811_001:0771c13_9": "不以餘殃而就所生，所願自在，因其所願而往生矣。",
    "T17n0811_001:0771c14_10": "已得解脫一切愚冥凡夫之行，欲令菩薩有餘殃者，猶使虛空有其色像。",
    "T17n0811_001:0771c16_11": "譬如，族姓子！",
    "T17n0811_001:0771c16_12": "阿耨達龍王欲見諸龍遊戲之時，教告一切諸龍眷屬，皆依龍王而得安隱，常脫三痛能為無患。",
    "T17n0811_001:0771c18_13": "菩薩如是，捨一切樂、斷三處罪，滅蓋塵勞壞眾苦惱，爾乃為安度脫眾生。",
    "T17n0811_001:0771c20_14": "譬如蛟龍遊於水中而無所畏；菩薩如是，遊於三界亦無所懼。",
    "T17n0811_001:0771c21_15": "譬如蛟龍行於深水，見中所有恣意所欲，而不為水之所惱害；菩薩如是，遊於盲冥凡夫之眾，住其所行，惟覩慧議不違道行，不與愚人而俱同塵，不為三處所見沒溺。",
    "T17n0811_001:0771c25_16": "是故行者，常當將護奉法安詳，此為菩薩之所修業。」",
    "T17n0811_001:0771c26_17": "佛時頌曰：「其欲歸命佛，　　敬承無量聖，　常供養菩薩，　　欽奉於導師。",
    "T17n0811_001:0771c29_0": "　吾今所衣鉢，　　床榻諸坐具，　佛皆以此供，　　聽施志道者。",
    "T17n0811_001:0772a02_0": "　所上佛燈火，　　以是燈給之，　如是成正覺，　　諸聖中最上。",
    "T17n0811_001:0772a04_0": "　飲食車乘施，　　斯等諸慧士，　為愚之導者，　　將至甘露方。",
    "T17n0811_001:0772a06_0": "　一切眾生類，　　施天人間安，　以順初發意，　　不能報其恩。」",
    "T17n0811_001:0772a08_0": "無怯行菩薩復白佛言：「惟天中天！",
    "T17n0811_001:0772a08_1": "寧有方便，使此十人族姓子等，消除罪殃得至道乎？」",
    "T17n0811_001:0772a09_2": "佛言：「設此十人一心受學佛所頒宣，修是法律復為沙門，勤諷誦斯總持章句，可成道耳。",
    "T17n0811_001:0772a11_3": "何謂總持章句？",
    "T17n0811_001:0772a13_0": "「『修清澄，　　鮮潔句，　　清且涼，　　無所授，　　亦無造，　　無所得，　　遵速疾，　　取新生。",
    "T17n0811_001:0772a15_0": "　　奉精進，　　禮行步，　　勤修行，　　智曉了，　　主觀察，　　無所起，　　去患難，　　遊慕便。",
    "T17n0811_001:0772a17_0": "　　舉輕便，　　普清淨，　　無不淨。』」",
    "T17n0811_001:0772a18_0": "佛告無怯行菩薩：「此等十人以諷誦是總持章句，而於七日修恩德無所下使無色，不懷瞋恚，安詳不久遊無所作，無瑕穢心平等捨所有，離五陰釋不淨意念佛。",
    "T17n0811_001:0772a21_1": "諸族姓子！",
    "T17n0811_001:0772a21_2": "設能如是奉遵道教，十方世界各有千佛，示現其前令自見之，剋心自責歸命聖尊，罪殃可除逮成道慧。",
    "T17n0811_001:0772a24_3": "諸族姓子！",
    "T17n0811_001:0772a24_4": "時聞佛教等順法律，即捨家業出為沙門，諷誦此總持章句，如聖所誨，晝夜七日精進奉行，竟七日已，輒見十方各有千佛，分別為說消罪之業。",
    "T17n0811_001:0772a27_5": "應時皆得修普智行總持之門，超三十六劫生死之難，逮不退轉，當成無上正真之道。」",
    "T17n0811_001:0772a29_6": "佛告無怯行菩薩：「爾時，月施國王者，今現阿彌陀是；其辯積者，阿閦如來是；十長者子，今此十人族姓子是也。",
    "T17n0811_001:0772b03_7": "故，無怯行！",
    "T17n0811_001:0772b03_8": "其有志學菩薩乘者，慇懃奉修如佛所教，住于正法捨其無明，慎無伺求他人之短也。」",
    "T17n0811_001:0772b06_0": "佛告無怯行菩薩：「有四事行，能遵修者，嚴淨佛道。",
    "T17n0811_001:0772b07_1": "何等為四？",
    "T17n0811_001:0772b07_2": "一曰、奉行空事，常有慈心，無害眾生；二曰、菩薩愍敬同學，不為輕慢；三曰、為人說法以輕惠施，無所悕望；四曰、志常專一，不懷供養衣食之心。",
    "T17n0811_001:0772b10_3": "是為四。」",
    "T17n0811_001:0772b10_4": "佛時頌曰：「其志常樂篤信空無，　　修治清淨最勝之道，　猶如日光隨時宣明，　　已得佛道所照過彼。",
    "T17n0811_001:0772b13_0": "　未曾有人知其瑕闕，　　為人聖德普忍一切，　如是清淨柔順之場，　　棄捐貢高堪任無量。",
    "T17n0811_001:0772b15_0": "　一切所有上妙衣服，　　常當以施志佛道者，　亦不從人悕望供養，　　是為佛道清淨之品。",
    "T17n0811_001:0772b17_0": "　以不悕冀施無量法，　　恒修愍哀念於眾生，　志性常懷恩德之義，　　是為嚴淨諸佛之道。",
    "T17n0811_001:0772b19_0": "　假使樂奉一切諸聖，　　若欲供養無欲經典，　常當承事無極佛道，　　斯三寶者皆由中生。」",
    "T17n0811_001:0772b21_0": "佛告無怯行菩薩：「復有四事疾得佛道。",
    "T17n0811_001:0772b21_1": "何謂為四：一曰、愛樂明經好於大乘；二曰、遠離愛欲不習放逸；三曰、常修濟貧匱供以所乏；四曰、能興法財七業施人。",
    "T17n0811_001:0772b24_2": "是為四。」",
    "T17n0811_001:0772b24_3": "佛時頌曰：「愛樂法師，　　志慕大乘，　　遠離愛欲，　修清淨行，　　愍傷厄貧，　　濟諸危難，　常以七財，　　施不懈道。」",
    "T17n0811_001:0772b28_0": "佛告無怯行菩薩：「復有四事疾得佛道。",
    "T17n0811_001:0772b28_1": "何謂為四：一曰、常行大慈，哀諸群生；二曰、常行大哀，為之雨淚；三曰、常行大喜，和顏悅人視於眾生；四曰、常行大護，救度三界生死之患。",
    "T17n0811_001:0772c02_2": "是為四。」",
    "T17n0811_001:0772c03_3": "佛時頌曰：「常行於大慈，　　愍傷眾生類，　念欲成就之，　　如母育其子。",
    "T17n0811_001:0772c06_0": "　大哀遊終始，　　不畏諸患難。",
    "T17n0811_001:0772c07_0": "　五趣如泡沫，　　愍之為雨淚。",
    "T17n0811_001:0772c08_0": "　和顏察眾生，　　以法而樂之，　示以離眾苦，　　無痛長安隱。",
    "T17n0811_001:0772c10_0": "　委靡隨五趣，　　方便示所宜，　使度三界惱，　　獲致無上道。」",
    "T17n0811_001:0772c12_0": "佛告無怯行菩薩：「若有勤求此總持者，當習閑居數詣法會，等行清淨著淨衣服，復遵修四事威儀禮節之正，志不懈廢，以若干種諸所供具，奉養法師篤信三寶。",
    "T17n0811_001:0772c15_1": "常懷恭敬謙遜卑順，未曾懈厭常行精進，無有諛諂邪行之業，心之所念常不離佛。",
    "T17n0811_001:0772c17_2": "意所遵修解無所有，已無所有無所想念，皆能曉了眾生性行，勤自謹勅心口相應，愛樂諸佛請問諮受，誨過守節勸助德本，威儀禮節不違道教。",
    "T17n0811_001:0772c20_3": "無應不應，聞非人聲不以恐怖，不畏蛇蚖毒螫之蟲，奉敬師長修此經典未曾懈惓。」",
    "T17n0811_001:0772c22_4": "佛說是經時，三萬人從本已來未興道心，今皆發起無上正真道意；五千人遠塵離垢諸法眼淨；三萬菩薩逮得無所從生法忍。",
    "T17n0811_001:0772c25_5": "佛言：「若有菩薩，聞說是經法，皆得具足一切功勳無量辯才。",
    "T17n0811_001:0772c26_6": "若族姓子、族姓女學菩薩道，皆以七寶滿于三千大千世界，恒邊沙劫奉進三寶。",
    "T17n0811_001:0772c28_7": "有人聞此經典，福尊過彼。",
    "T17n0811_001:0772c29_8": "若菩薩於百千劫奉五度無極，而無大智無善權者，不如聞此經典之要，福尊過彼。",
    "T17n0811_001:0773a02_9": "是故，族姓子！",
    "T17n0811_001:0773a02_10": "囑累汝等此經相付，慇懃勸助，隨時將護令不忘失，莫使增減長存在世，持諷誦讀廣分別義為他人說。",
    "T17n0811_001:0773a04_11": "假使遭厄殞歿身命故，當將慎於此經典，勿使忘失。",
    "T17n0811_001:0773a06_12": "是佛之教。」",
    "T17n0811_001:0773a06_13": "佛說如是，無怯行菩薩、十族姓子、諸大聲聞，一切眾會天、龍、鬼神、阿須倫、世間人，聞經歡喜，作禮而去。",
    "T17n0811_001:0773a09_0": "佛說決定總持經"
}