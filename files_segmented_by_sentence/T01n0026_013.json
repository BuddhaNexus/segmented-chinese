{
    "T01n0026_013:0506b04_0": "中阿含經卷第十三",
    "T01n0026_013:0506b06_0": "東晉罽賓三藏瞿曇僧伽提婆譯",
    "T01n0026_013:0506b07_0": "中阿含王相應品第一(有七經第二日誦名小土城有四品半合有五十二經)　烏鳥喻、說本　　天[木*奈]林、善見　三十喻、轉輪　　蜱肆最在後（六五）中阿含王相應品烏鳥喻經第一我聞如是：一時，佛遊王舍城，在竹林加蘭哆園。",
    "T01n0026_013:0506b13_1": "爾時，世尊告諸比丘：「昔轉輪王欲試珠寶時，便集四種軍，象軍、馬軍、車軍、步軍，集四種軍已，於夜闇中竪立高幢，安珠置上，出至園觀，珠之光耀，照四種軍，明之所及，方半由延。",
    "T01n0026_013:0506b17_2": "彼時，有一梵志而作是念：『我寧可往見轉輪王及四種軍，觀琉璃珠。』",
    "T01n0026_013:0506b18_3": "爾時，梵志復作是念：『且置見轉輪王及四種軍、觀琉璃珠，我寧可往至彼林間。』",
    "T01n0026_013:0506b20_4": "「於是，梵志便往詣林，到已入中，至一樹下，坐已未久，有一獺獸來，梵志見已而問之曰：『善來，獺獸！",
    "T01n0026_013:0506b22_5": "汝從何來，為欲何去？』",
    "T01n0026_013:0506b23_6": "答曰：『梵志！",
    "T01n0026_013:0506b23_7": "此池本時清泉盈溢，饒藕多華，魚龜滿中，我昔所依，而今枯熇。",
    "T01n0026_013:0506b25_8": "梵志當知！",
    "T01n0026_013:0506b25_9": "我欲捨去，入彼大河，我今欲去，唯畏於人。』",
    "T01n0026_013:0506b26_10": "時，彼獺獸與此梵志共論是已，便捨而去，梵志故坐。",
    "T01n0026_013:0506b27_11": "「復有究暮鳥來，梵志見已而問之曰：『善來，究暮鳥！",
    "T01n0026_013:0506b28_12": "汝從何來，為欲何去？』",
    "T01n0026_013:0506b29_13": "答曰：『梵志！",
    "T01n0026_013:0506b29_14": "此池本時清泉盈溢，饒藕多華，魚龜滿中，我昔所依，而今枯熇。",
    "T01n0026_013:0506c02_15": "梵志當知！",
    "T01n0026_013:0506c02_16": "我欲捨去，依彼死牛聚處栖宿，或依死驢，或依死人聚處栖宿，我今欲去，唯畏於人。』",
    "T01n0026_013:0506c04_17": "彼究暮鳥與此梵志共論是已，便捨而去，梵志故坐。",
    "T01n0026_013:0506c05_18": "「復有鷲鳥來，梵志見已而問之曰：『善來，鷲鳥！",
    "T01n0026_013:0506c06_19": "汝從何來，為欲何去？』",
    "T01n0026_013:0506c07_20": "答曰：『梵志！",
    "T01n0026_013:0506c07_21": "我從大墓復至大墓殺害而來，我今欲食死象之肉，死馬、死牛、死人之肉，我今欲去，唯畏於人。』",
    "T01n0026_013:0506c09_22": "時，彼鷲鳥與此梵志共論是已，便捨而去，梵志故坐。",
    "T01n0026_013:0506c10_23": "「復有食吐鳥來，梵志見已而問之曰：『善來，食吐鳥！",
    "T01n0026_013:0506c11_24": "汝從何來，為欲何去？』",
    "T01n0026_013:0506c12_25": "答曰：『梵志！",
    "T01n0026_013:0506c12_26": "汝見向者鷲鳥去耶？",
    "T01n0026_013:0506c13_27": "我食彼吐，我今欲去，唯畏於人。』",
    "T01n0026_013:0506c13_28": "彼食吐鳥與此梵志共論是已，便捨而去，梵志故坐。",
    "T01n0026_013:0506c15_29": "「復有犲獸來，梵志見已而問之曰：『善來，犲獸！",
    "T01n0026_013:0506c16_30": "汝從何來，為欲何去？』",
    "T01n0026_013:0506c16_31": "答曰：『梵志！",
    "T01n0026_013:0506c17_32": "我從深澗至深澗，從榛莽至榛莽，從僻靜至僻靜處來，我今欲食死象肉，死馬、死牛、死人之肉，我今欲去，唯畏於人。』",
    "T01n0026_013:0506c19_33": "時，彼犲獸與此梵志共論是已，便捨而去，梵志故坐。",
    "T01n0026_013:0506c21_34": "「復有烏鳥來，梵志見已而問之曰：『善來，烏鳥！",
    "T01n0026_013:0506c22_35": "汝從何來，為欲何去？』",
    "T01n0026_013:0506c22_36": "答曰：『梵志！",
    "T01n0026_013:0506c22_37": "汝強額癡狂，何為問我：「汝從何來，為欲何去？」』",
    "T01n0026_013:0506c23_38": "彼時，烏鳥面訶梵志已，便捨而去，梵志故坐。",
    "T01n0026_013:0506c25_0": "「復有狌狌獸來，梵志見已而問之曰：『善來，狌狌獸！",
    "T01n0026_013:0506c26_1": "汝從何來，為欲何去？』",
    "T01n0026_013:0506c26_2": "答曰：『梵志！",
    "T01n0026_013:0506c26_3": "我從園至園，從觀至觀，從林至林，飲清泉水，食好果來，我今欲去，不畏於人。』",
    "T01n0026_013:0506c28_4": "彼狌狌獸與此梵志共論是已，便捨而去。」",
    "T01n0026_013:0506c29_5": "佛告諸比丘：「吾說此喻，欲令解義，汝等當知此說有義。",
    "T01n0026_013:0507a02_6": "時，彼獺獸與此梵志共論是已，便捨而去。",
    "T01n0026_013:0507a03_7": "吾說此喻有何義耶？",
    "T01n0026_013:0507a03_8": "若有比丘依村邑行，比丘平旦著衣持鉢，入村乞食，不護於身，不守諸根，不立正念，而彼說法，或佛所說，或聲聞所說，因此得利衣被、飲食、床褥、湯藥、諸生活具，彼得利已，染著觸猗，不見災患，不能捨離，隨意而用。",
    "T01n0026_013:0507a08_9": "彼比丘行惡戒，成就惡法，最在其邊，生弊腐敗，非梵行稱梵行，非沙門稱沙門，猶如梵志見獺獸已，而問之曰：『善來，獺獸！",
    "T01n0026_013:0507a11_10": "汝從何來，為欲何去？』",
    "T01n0026_013:0507a12_11": "答曰：『梵志！",
    "T01n0026_013:0507a12_12": "此池本時清泉盈溢，饒藕多華，魚龜滿中，我昔所依，而今枯熇。",
    "T01n0026_013:0507a13_13": "梵志當知！",
    "T01n0026_013:0507a14_14": "我欲捨去，入彼大河，我今欲去，唯畏於人。』",
    "T01n0026_013:0507a15_15": "吾說比丘亦復如是，入惡不善穢汙法中，為當來有本煩熱苦報、生老病死因，是以比丘莫行如獺，莫依非法以自存命；當淨身行，淨口、意行，住無事中，著糞掃衣，常行乞食，次第乞食，少欲知足，樂住遠離而習精勤，立正念、正智、正定、正慧，常當遠離，應學如是。",
    "T01n0026_013:0507a21_16": "「彼究暮鳥與此梵志共論是已，便捨而去。",
    "T01n0026_013:0507a22_17": "吾說此喻有何義耶？",
    "T01n0026_013:0507a22_18": "若有比丘依村邑行，比丘平旦著衣持鉢，入村乞食，不護於身，不守諸根，不立正念，彼入他家教化說法，或佛所說，或聲聞所說，因此得利衣被、飲食、床褥、湯藥、諸生活具，彼得利已，染著觸猗，不見災患，不能捨離，隨意而用。",
    "T01n0026_013:0507a28_19": "彼比丘惡戒，成就惡法，最在其邊，生弊腐敗，非梵行稱梵行，非沙門稱沙門，猶如梵志見究暮已，而問之曰：『善來，究暮！",
    "T01n0026_013:0507b01_20": "汝從何來，為欲何去？』",
    "T01n0026_013:0507b02_21": "答曰：『梵志！",
    "T01n0026_013:0507b02_22": "此池本時清泉盈溢，饒藕多華，魚龜滿中，我昔所依，而今枯熇。",
    "T01n0026_013:0507b04_23": "梵志當知！",
    "T01n0026_013:0507b04_24": "我今欲去，依彼死牛聚處栖宿，或依死驢，或依死人聚處栖宿，我今欲去，唯畏於人。』",
    "T01n0026_013:0507b06_25": "吾說比丘亦復如是，依惡不善穢汙之法，為當來有本煩熱苦報、生老病死因，是以比丘莫行如究暮，莫依非法以自存命；當淨身行，淨口、意行，住無事中，著糞掃衣，常行乞食，次第乞食，少欲知足，樂住遠離而習精勤，立正念、正智、正定、正慧，常當遠離，應學如是。",
    "T01n0026_013:0507b12_26": "「時，彼鷲鳥與此梵志共論是已，便捨而去。",
    "T01n0026_013:0507b13_27": "吾說此喻有何義耶？",
    "T01n0026_013:0507b14_28": "若有比丘依村邑行，比丘平旦著衣持鉢，入村乞食，不護於身，不守諸根，不立正念，彼入他家教化說法，或佛所說，或聲聞所說，因此得利衣被、飲食、床褥、湯藥、諸生活具，彼得利已，染著觸猗，不見災患，不能捨離，隨意而用。",
    "T01n0026_013:0507b19_29": "彼比丘行惡戒，成就惡法，最在其邊，生弊腐敗，非梵行稱梵行，非沙門稱沙門，猶如梵志見鷲鳥已，而問之曰：『善來，鷲鳥！",
    "T01n0026_013:0507b22_30": "汝從何來，為欲何去？』",
    "T01n0026_013:0507b22_31": "答曰：『梵志！",
    "T01n0026_013:0507b23_0": "我從大墓復至大墓殺害而來，我今欲食死象之肉，死馬、死牛、死人之肉，我今欲去，唯畏於人。』",
    "T01n0026_013:0507b25_1": "吾說比丘亦復如是，是以比丘莫行如鷲鳥，莫依非法以自存命；當淨身行，淨口、意行，住無事中，著糞掃衣，常行乞食，次第乞食，少欲知足，樂住遠離而習精勤，立正念、正智、正定、正慧，常當遠離，應學如是。",
    "T01n0026_013:0507c01_2": "「彼食吐鳥與此梵志共論是已，便捨而去。",
    "T01n0026_013:0507c02_3": "吾說此喻有何義耶？",
    "T01n0026_013:0507c02_4": "若有比丘依村邑行，比丘平旦著衣持鉢，入村乞食，不護於身，不守諸根，不立正念，彼入比丘尼房教化說法，或佛所說，或聲聞所說，彼比丘尼入若干家說好說惡，受信施物持與比丘，因此得利衣被、飲食、床褥、湯藥、諸生活具，彼得利已，染著觸猗，不見災患，不能捨離，隨意而用。",
    "T01n0026_013:0507c09_5": "彼比丘行惡戒，成就惡法，最在其邊，生弊腐敗，非梵行稱梵行，非沙門稱沙門，猶如梵志見食吐鳥已，而問之曰：『善來，食吐鳥！",
    "T01n0026_013:0507c12_6": "汝從何來，為欲何去？』",
    "T01n0026_013:0507c12_7": "答曰：『梵志！",
    "T01n0026_013:0507c13_8": "汝見向者鷲鳥去耶？",
    "T01n0026_013:0507c13_9": "我食彼吐，我今欲去，唯畏於人。』",
    "T01n0026_013:0507c14_10": "吾說比丘亦復如是，是以比丘莫行如食吐鳥，莫依非法以自存命；當淨身行，淨口、意行，住無事中，著糞掃衣，常行乞食，次第乞食，少欲知足，樂住遠離而習精勤，立正念、正智、正定、正慧，常當遠離，應學如是。",
    "T01n0026_013:0507c19_11": "「時，彼犲獸與此梵志共論是已，便捨而去。",
    "T01n0026_013:0507c20_12": "吾說此喻有何義耶？",
    "T01n0026_013:0507c20_13": "若有比丘依貧村住，彼若知村邑及城郭中多有智慧精進梵行者，即便避去，若知村邑及城郭中無有智慧精進梵行者，而來住中，或九月，或十月。",
    "T01n0026_013:0507c24_14": "諸比丘見已，便問：『賢者！",
    "T01n0026_013:0507c24_15": "何處遊行？』",
    "T01n0026_013:0507c25_16": "彼即答曰：『諸賢！",
    "T01n0026_013:0507c25_17": "我依某處貧村邑行。』",
    "T01n0026_013:0507c25_18": "諸比丘聞已即作是念：『此賢者難行而行。",
    "T01n0026_013:0507c26_19": "所以者何？",
    "T01n0026_013:0507c27_20": "此賢者乃能依某貧村邑行。』",
    "T01n0026_013:0507c27_21": "諸比丘等便共恭敬禮事供養，因此得利衣被、飲食、床褥、湯藥、諸生活具，彼得利已，染著觸猗，不見災患，不能捨離，隨意而用。",
    "T01n0026_013:0508a01_22": "彼比丘行惡戒，成就惡法，最在其邊，生弊腐敗，非梵行稱梵行，非沙門稱沙門，猶如梵志見犲獸已，而問之曰：『善來，犲獸！",
    "T01n0026_013:0508a04_23": "汝從何來，為欲何去？』",
    "T01n0026_013:0508a05_0": "答曰：『梵志！",
    "T01n0026_013:0508a05_1": "我從深澗至深澗，從榛莽至榛莽，從僻靜至僻靜處來，我今欲食死象之肉，死馬、死牛、死人之肉，我今欲去，唯畏於人。』",
    "T01n0026_013:0508a08_0": "吾說比丘亦復如是，是以比丘莫行如犲，莫依非法以自存命；當淨身行，淨口、意行，住無事中，著糞掃衣，常行乞食，次第乞食，少欲知足，樂住遠離而習精勤，立正念、正智、正定、正慧，常當遠離，應學如是。",
    "T01n0026_013:0508a12_1": "「彼時，烏鳥面訶梵志已，便捨而去。",
    "T01n0026_013:0508a13_2": "吾說此喻有何義耶？",
    "T01n0026_013:0508a14_3": "若有比丘依貧無事處而受夏坐，彼若知村邑及城郭中多有智慧精進梵行者，即便避去，若知村邑及城郭中無有智慧精進梵行者，而來住中二月、三月。",
    "T01n0026_013:0508a17_4": "諸比丘見已，問曰：『賢者！",
    "T01n0026_013:0508a18_5": "何處夏坐？』",
    "T01n0026_013:0508a18_6": "答曰：『諸賢！",
    "T01n0026_013:0508a18_7": "我今依某貧無事處而受夏坐，我不如彼諸愚癡輩，作床成就，具足五事而住於中，中前中後、中後中前，口隨其味，味隨其口，求而求，索而索。』",
    "T01n0026_013:0508a22_8": "時，諸比丘聞已，即作是念：『此賢者難行而行。",
    "T01n0026_013:0508a23_9": "所以者何？",
    "T01n0026_013:0508a23_10": "此賢者乃能依某貧無事處而受夏坐。』",
    "T01n0026_013:0508a24_11": "諸比丘等便共恭敬禮事供養，因此得利衣被、飲食、床褥、湯藥、諸生活具，彼得利已，染著觸猗，不見災患，不能捨離，隨意而用。",
    "T01n0026_013:0508a27_12": "彼比丘行惡戒，成就惡法，最在其邊，生弊腐敗，非梵行稱梵行，非沙門稱沙門，猶如梵志見烏鳥已，而問之曰：『善來，烏鳥！",
    "T01n0026_013:0508b01_13": "汝從何來，為欲何去？』",
    "T01n0026_013:0508b01_14": "答曰：『梵志！",
    "T01n0026_013:0508b01_15": "汝強額癡狂，何為問我：汝從何來，為欲何去？』",
    "T01n0026_013:0508b03_0": "吾說比丘亦復如是，是以比丘莫行如烏，莫依非法以自存命；當淨身行，淨口、意行，住無事中，著糞掃衣，常行乞食，次第乞食，少欲知足，樂住遠離而習精勤，立正念、正智、正定、正慧，常當遠離，應學如是。",
    "T01n0026_013:0508b07_1": "「彼狌狌獸與此梵志共論是已，便捨而去。",
    "T01n0026_013:0508b08_2": "吾說此喻有何義耶？",
    "T01n0026_013:0508b09_3": "若有比丘依村邑行，比丘平旦著衣持鉢，入村乞食，善護於身，守攝諸根，立於正念，彼從村邑乞食已竟，食訖，中後收舉衣鉢，澡洗手足，以尼師檀著於肩上，或至無事處，或至樹下，或至空屋中，敷尼師檀，結加趺坐，正身正願，反念不向，斷除貪伺，心無有諍，見他財物、諸生活具，不起貪伺，欲令我得。",
    "T01n0026_013:0508b16_4": "彼於貪伺淨除其心。",
    "T01n0026_013:0508b17_5": "如是瞋恚、睡眠、調悔，斷疑度惑，於善法中無有猶豫，彼於疑惑淨除其心，彼已斷此五蓋心穢慧羸，離欲、離惡不善之法，至得第四禪成就遊。",
    "T01n0026_013:0508b20_6": "彼得如是，定心清淨，無穢無煩，柔軟善住，得不動心，趣向漏盡智通作證，彼便知此苦如真，知此苦習，知此苦滅，知此苦滅道如真，知此漏，知此漏習，知此漏滅，知此漏滅道如真。",
    "T01n0026_013:0508b24_7": "彼如是知，如是見已，則欲漏心解脫，有漏、無明漏心解脫，解脫已，便知解脫，生已盡，梵行已立，所作已辦，不更受有，知如真。",
    "T01n0026_013:0508b27_8": "猶如梵志見狌狌已，而問之曰：『善來，狌狌！",
    "T01n0026_013:0508b28_9": "汝從何來，為欲何去？』",
    "T01n0026_013:0508b29_10": "答曰：『梵志！",
    "T01n0026_013:0508b29_11": "我從園至園，從觀至觀，從林至林，飲清泉水，噉好果來，我今欲去，不畏於人。』",
    "T01n0026_013:0508c02_12": "吾說比丘亦復如是。",
    "T01n0026_013:0508c02_13": "「是以比丘莫行如獺，莫行如究暮，莫行如鷲，莫行如食吐鳥，莫行如犲，莫行如烏，當行如狌狌。",
    "T01n0026_013:0508c05_14": "所以者何？",
    "T01n0026_013:0508c05_15": "世中無著真人如狌狌獸。」",
    "T01n0026_013:0508c06_16": "佛說如是。",
    "T01n0026_013:0508c06_17": "彼諸比丘聞佛所說，歡喜奉行。",
    "T01n0026_013:0508c08_0": "烏鳥喻經第一竟(三千一百七十八字)（六六）中阿含王相應品說本經第二(第二小土城誦)我聞如是：一時，佛遊波羅[木*奈]，在仙人住處鹿野園中。",
    "T01n0026_013:0508c12_1": "時，諸比丘於中食後，以小因緣集坐講堂，共論此事：「云何？",
    "T01n0026_013:0508c13_2": "諸賢！",
    "T01n0026_013:0508c13_3": "居士在家何者為勝？",
    "T01n0026_013:0508c14_4": "為比丘等持戒妙法，成就威儀，入家受食耶？",
    "T01n0026_013:0508c15_5": "為朝朝益利百千萬倍乎？」",
    "T01n0026_013:0508c15_6": "或有比丘作是說者：「諸賢！",
    "T01n0026_013:0508c16_7": "何用益利百千萬倍，唯此至要。",
    "T01n0026_013:0508c17_8": "若有比丘持戒妙法，成就威儀，入家受食，非為朝朝益利百千萬倍。」",
    "T01n0026_013:0508c19_9": "是時，尊者阿那律陀亦在眾中。",
    "T01n0026_013:0508c19_10": "於是，尊者阿那律陀告諸比丘：「諸賢！",
    "T01n0026_013:0508c20_11": "何用益利百千萬倍？",
    "T01n0026_013:0508c21_12": "設復過是，唯此至要。",
    "T01n0026_013:0508c21_13": "若有比丘持戒妙法，成就威儀，入家受食，非為朝朝益利百千萬倍。",
    "T01n0026_013:0508c23_14": "所以者何？",
    "T01n0026_013:0508c23_15": "我憶昔時在此波羅[木*奈]國為貧窮人，唯仰捃拾客擔生活。",
    "T01n0026_013:0508c24_16": "是時，此波羅[木*奈]國災旱、早霜、蟲蟥，不熟，人民荒儉，乞求難得。",
    "T01n0026_013:0508c26_17": "是時，有一辟支佛，名曰無患，依此波羅[木*奈]住。",
    "T01n0026_013:0508c27_18": "於是，無患辟支佛過夜平旦著衣持鉢，入波羅[木*奈]而行乞食。",
    "T01n0026_013:0508c28_19": "我於爾時為捃拾故，早出波羅[木*奈]。",
    "T01n0026_013:0508c29_20": "諸賢！",
    "T01n0026_013:0508c29_21": "我登出時，逢見無患辟支佛入彼。",
    "T01n0026_013:0509a01_22": "時，無患辟支佛持淨鉢入，如本淨鉢出。",
    "T01n0026_013:0509a02_23": "「諸賢！",
    "T01n0026_013:0509a02_24": "我時捃還入波羅[木*奈]，復見無患辟支佛出。",
    "T01n0026_013:0509a03_25": "彼見我已，便作是念：『我旦入時，見此人出，我今還出，復見此人入。",
    "T01n0026_013:0509a05_26": "此人或能未得食也，我今寧可隨此人去。』",
    "T01n0026_013:0509a06_27": "時，辟支佛便追尋我，如影隨形。",
    "T01n0026_013:0509a07_0": "諸賢！",
    "T01n0026_013:0509a07_1": "我持捃還到家，捨擔而迴顧視，便見無患辟支佛來追尋我後，如影隨形。",
    "T01n0026_013:0509a08_2": "我見彼已，便作是念：『我旦出時，見此仙人入城乞食，今此仙人或未得食，我寧可自闕己食，分與此仙人。』",
    "T01n0026_013:0509a11_3": "作是念已，即持食分與辟支佛，白曰：『仙人！",
    "T01n0026_013:0509a12_4": "當知此食是我己分，為慈愍故，願哀受之。』",
    "T01n0026_013:0509a13_5": "時，辟支佛即答我曰：『居士！",
    "T01n0026_013:0509a14_0": "當知今年災旱、早霜、蟲蟥，五穀不熟，人民荒儉，乞求難得。",
    "T01n0026_013:0509a15_1": "汝可減半著我鉢中，汝自食半，俱得存命，如是者好。』",
    "T01n0026_013:0509a16_2": "我復白曰：『仙人！",
    "T01n0026_013:0509a17_0": "當知我在居家，自有釜竈、有樵薪、有穀米，飲食早晚亦無時節。",
    "T01n0026_013:0509a18_1": "仙人！",
    "T01n0026_013:0509a18_2": "當為慈愍我故，盡受此食。』",
    "T01n0026_013:0509a19_3": "時，辟支佛為慈愍故，便盡受之。",
    "T01n0026_013:0509a20_4": "「諸賢！",
    "T01n0026_013:0509a20_5": "我因施彼一鉢食福，七反生天，得為天王，七反生人，復為人王。",
    "T01n0026_013:0509a21_6": "諸賢！",
    "T01n0026_013:0509a21_7": "我因施彼一鉢食福，得生如此釋種族中，大富豐饒，多諸畜牧、封戶、食邑，資財無量，珍寶具足。",
    "T01n0026_013:0509a24_0": "諸賢！",
    "T01n0026_013:0509a24_1": "我因施彼一鉢食福，棄捨百千姟金錢王，出家學道，況復其餘種種雜物？",
    "T01n0026_013:0509a25_2": "諸賢！",
    "T01n0026_013:0509a25_3": "我因施彼一鉢食福，為王、王臣、梵志、居士、一切人民所見識待，及四部眾比丘、比丘尼、優婆塞、優婆夷所見敬重。",
    "T01n0026_013:0509a28_4": "諸賢！",
    "T01n0026_013:0509a28_5": "我因施彼一鉢食福，常為人所請求，令受飲食、衣被、氍氀、毾[毯-炎+登]、床褥、綩綖、病瘦湯藥、諸生活具，非不請求。",
    "T01n0026_013:0509b02_6": "若我爾時知彼沙門是無著真人者，所獲福報當復轉倍，受大果報，極妙功德，明所徹照，極廣甚大。」",
    "T01n0026_013:0509b04_7": "於是，尊者阿那律陀無著、真人、逮正解脫，說此頌曰：「我憶昔貧窮，　　唯仰捃拾活，　闕己供沙門，　　無患最上德。",
    "T01n0026_013:0509b08_0": "　因此生釋種，　　名曰阿那律，　善解能歌舞，　　作樂常歡喜。",
    "T01n0026_013:0509b10_0": "　我得見世尊，　　正覺如甘露，　見已生信樂，　　棄捨家學道。",
    "T01n0026_013:0509b12_0": "　我得識宿命，　　知本之所生，　生三十三天，　　七反住於彼。",
    "T01n0026_013:0509b14_0": "　此七彼亦七，　　世受生十四，　人間及天上，　　初不墮惡處。",
    "T01n0026_013:0509b16_0": "　我今知死生，　　眾生往來處，　知他心是非，　　賢聖五娛樂。",
    "T01n0026_013:0509b18_0": "　得五支禪定，　　常息心靜默，　已得靜正住，　　便逮淨天眼。",
    "T01n0026_013:0509b20_0": "　所為今學道，　　遠離棄捨家，　我今獲此義，　　得入佛境界。",
    "T01n0026_013:0509b22_0": "　我不樂於死，　　亦不願於生，　隨時任所適，　　建立正念智。",
    "T01n0026_013:0509b24_0": "　隨耶離竹林，　　我命在彼盡，　當在竹林下，　　無餘般涅槃。」",
    "T01n0026_013:0509b26_0": "爾時，世尊在於燕坐，以淨天耳出過於人，聞諸比丘於中食後集坐講堂，共論此事。",
    "T01n0026_013:0509b28_0": "世尊聞已，則於晡時從燕坐起，往至講堂比丘眾前，敷座而坐，問諸比丘：「汝等今日以何事故集坐講堂？」",
    "T01n0026_013:0509c01_1": "時，諸比丘白曰：「世尊！",
    "T01n0026_013:0509c01_2": "我等今日以尊者阿那律陀因過去事而說法故，集坐講堂。」",
    "T01n0026_013:0509c03_3": "於是，世尊告諸比丘：「汝等今日欲從佛聞因未來事而說法耶？」",
    "T01n0026_013:0509c04_4": "諸比丘白曰：「世尊！",
    "T01n0026_013:0509c05_5": "今正是時。",
    "T01n0026_013:0509c05_6": "善逝！",
    "T01n0026_013:0509c05_7": "今正是時。",
    "T01n0026_013:0509c05_8": "若世尊為諸比丘因未來事而說法者，諸比丘聞已，當善受持。」",
    "T01n0026_013:0509c07_9": "世尊告曰：「諸比丘！",
    "T01n0026_013:0509c07_10": "諦聽，諦聽！",
    "T01n0026_013:0509c07_11": "善思念之，吾當為汝廣分別說。」",
    "T01n0026_013:0509c08_12": "時，諸比丘受教而聽。",
    "T01n0026_013:0509c09_13": "世尊告曰：「諸比丘！",
    "T01n0026_013:0509c09_14": "未來久遠當有人民壽八萬歲，人壽八萬歲時，此閻浮洲極大富樂，多有人民，村邑相近，如雞一飛。",
    "T01n0026_013:0509c11_15": "諸比丘！",
    "T01n0026_013:0509c12_0": "人壽八萬歲時，女年五百乃當出嫁。",
    "T01n0026_013:0509c12_1": "諸比丘！",
    "T01n0026_013:0509c13_0": "人壽八萬歲時，唯有如是病，謂寒、熱、大小便、欲、飲食、老，更無餘患。",
    "T01n0026_013:0509c14_1": "「諸比丘！",
    "T01n0026_013:0509c14_2": "人壽八萬歲時，有王名螺，為轉輪王，聰明智慧，有四種軍，整御天下，由己自在。",
    "T01n0026_013:0509c16_3": "如法法王成就七寶，彼七寶者，輪寶、象寶、馬寶、珠寶、女寶、居士寶、主兵臣寶，是為七，千子具足，顏貌端正，勇猛無畏，能伏他眾。",
    "T01n0026_013:0509c19_4": "彼當統領此一切地乃至大海，不以刀杖，以法教令，令得安樂。",
    "T01n0026_013:0509c20_5": "有大金幢，諸寶嚴飾，舉高千肘，圍十六肘，彼當竪之。",
    "T01n0026_013:0509c22_6": "既竪之後，下便布施沙門、梵志、貧窮、孤獨、遠來乞者，以飲食、衣被、車乘、華鬘、散華、塗香、屋舍、床褥、氍氀、綩綖、給使、明燈。",
    "T01n0026_013:0509c24_7": "彼施此已，便剃除鬚髮，著袈裟衣，至信、捨家、無家、學道，彼族姓子所為，剃除鬚髮，著袈裟衣，至信、捨家、無家、學道者，唯無上梵行訖，於現法中自知自覺，自作證成就遊，生已盡，梵行已立，所作已辦，不更受有，知如真。」",
    "T01n0026_013:0509c29_8": "爾時，尊者阿夷哆在眾中坐。",
    "T01n0026_013:0510a01_9": "於是，尊者阿夷哆即從坐起，偏袒著衣，叉手向佛，白曰：「世尊！",
    "T01n0026_013:0510a02_10": "我於未來久遠人壽八萬歲時，可得作王，號名曰螺，為轉輪王，聰明智慧，有四種軍，整御天下，由己自在。",
    "T01n0026_013:0510a05_11": "如法法王成就七寶，彼七寶者，輪寶、象寶、馬寶、珠寶、女寶、居士寶、主兵臣寶，是為七，我當有千子具足，顏貌端正，勇猛無畏，能伏他眾，我當統領此一切地乃至大海，不以刀杖，以法教令，令得安樂。",
    "T01n0026_013:0510a09_12": "有大金幢，諸寶嚴飾，舉高千肘，圍十六肘，我當竪之。",
    "T01n0026_013:0510a11_13": "既竪之後，下便布施沙門、梵志、貧窮、孤獨、遠來乞者，以飲食、衣被、車乘、花鬘、散華、塗香、屋舍、床褥、氍氀、綩綖、給使、明燈。",
    "T01n0026_013:0510a13_14": "我施此已，便剃除鬚髮，著袈裟衣，至信、捨家、無家、學道，我族姓子所為，剃除鬚髮，著袈裟衣，至信、捨家、無家、學道者，唯無上梵行訖，於現法中自知自覺，自作證成就遊，生已盡，梵行已立，所作已辦，不更受有，知如真。」",
    "T01n0026_013:0510a18_15": "於是，世尊訶尊者阿夷哆曰：「汝愚癡人！",
    "T01n0026_013:0510a19_16": "應更一死，而求再終。",
    "T01n0026_013:0510a20_17": "所以者何？",
    "T01n0026_013:0510a20_18": "謂汝作是念：『世尊！",
    "T01n0026_013:0510a20_19": "我於未來久遠人壽八萬歲時，可得作王，號名曰螺，為轉輪王，聰明智慧，有四種軍，整御天下，由己自在。",
    "T01n0026_013:0510a23_20": "如法法王成就七寶，彼七寶者，輪寶、象寶、馬寶、珠寶、女寶、居士寶、主兵臣寶，是為七，我當有千子具足，顏貌端正，勇猛無畏，能伏他眾，我當統領此一切地乃至大海，不以刀杖，以法教令，令得安樂。",
    "T01n0026_013:0510a27_21": "有大金幢，諸寶嚴飾，舉高千肘，圍十六肘，我當竪之。",
    "T01n0026_013:0510a29_22": "既竪之後，下便布施沙門、梵志、貧窮、孤獨、遠來乞者，以飲食、衣被、車乘、華鬘、散華、塗香、屋舍、床褥、氍氀、綩綖、給使、明燈。",
    "T01n0026_013:0510b02_23": "我施此已，便剃除鬚髮，著袈裟衣，至信、捨家、無家、學道，我族姓子所為，剃除鬚髮，著袈裟衣，至信、捨家、無家、學道者，唯無上梵行訖，於現法中自知自覺，自作證成就遊，生已盡，梵行已立，所作已辦，不更受有，知如真。』」",
    "T01n0026_013:0510b07_24": "世尊告曰：「阿夷哆！",
    "T01n0026_013:0510b08_25": "汝於未來久遠人壽八萬歲時，當得作王，號名曰螺，為轉輪王，聰明智慧，有四種軍，整御天下，由己自在。",
    "T01n0026_013:0510b10_26": "如法法王成就七寶，彼七寶者，輪寶、象寶、馬寶、珠寶、女寶、居士寶、主兵臣寶，是為七，汝當有千子具足，顏貌端正，勇猛無畏，能伏他眾，汝當統領此一切地乃至大海，不以刀杖，以法教令，令得安樂。",
    "T01n0026_013:0510b15_27": "有大金幢，諸寶嚴飾，舉高千肘，圍十六肘，汝當竪之，既竪之後，下便布施沙門、梵志、貧窮、孤獨、遠來乞者，以飲食、衣被、車乘、華鬘、散華、塗香、屋舍、床褥、氍氀、綩綖、給使、明燈。",
    "T01n0026_013:0510b19_28": "汝施此已，便剃除鬚髮，著袈裟衣，至信、捨家、無家、學道，汝族姓子所為，剃除鬚髮，著袈裟衣，至信、捨家、無家、學道者，唯無上梵行訖，於現法中自知自覺，自作證成就遊，生已盡，梵行已立，所作已辦，不更受有，知如真。」",
    "T01n0026_013:0510b24_0": "佛告諸比丘：「未來久遠人壽八萬歲時，當有佛，名彌勒如來、無所著、等正覺、明行成為、善逝、世間解、無上士、道法御、天人師，號佛、眾祐，猶如我今已成如來、無所著、等正覺、明行成為、善逝、世間解、無上士、道法御、天人師，號佛、眾祐。",
    "T01n0026_013:0510b29_1": "彼於此世，天及魔、梵、沙門、梵志，從人至天，自知自覺，自作證成就遊，猶如我今於此世，天及魔、梵、沙門、梵志，從人至天，自知自覺，自作證成就遊。",
    "T01n0026_013:0510c03_2": "彼當說法，初妙、中妙、竟亦妙，有義有文，具足清淨，顯現梵行，猶如我今說法，初妙、中妙、竟亦妙，有義有文，具足清淨，顯現梵行。",
    "T01n0026_013:0510c06_3": "彼當廣演流布梵行，大會無量，從人至天，善發顯現，猶如我今廣演流布梵行，大會無量，從人至天，善發顯現，彼當有無量百千比丘眾，猶如我今無量百千比丘眾。」",
    "T01n0026_013:0510c10_4": "爾時，尊者彌勒在彼眾中。",
    "T01n0026_013:0510c10_5": "於是，尊者彌勒即從坐起，偏袒著衣，叉手向佛白曰：「世尊！",
    "T01n0026_013:0510c12_6": "我於未來久遠人壽八萬歲時，可得成佛，名彌勒如來、無所著、等正覺、明行成為、善逝、世間解、無上士、道法御、天人師，號佛、眾祐，如今世尊、如來、無所著、等正覺、明行成為、善逝、世間解、無上士、道法御、天人師，號佛、眾祐。",
    "T01n0026_013:0510c17_0": "我於此世，天及魔、梵、沙門、梵志，從人至天，自知自覺，自作證成就遊，如今世尊於此世，天及魔、梵、沙門、梵志，從人至天，自知自覺，自作證成就遊。",
    "T01n0026_013:0510c20_1": "我當說法，初妙、中妙、竟亦妙，有義有文，具足清淨，顯現梵行，如今世尊說法，初妙、中妙、竟亦妙，有義有文，具足清淨，顯現梵行。",
    "T01n0026_013:0510c23_2": "我當廣演流布梵行，大會無量，從人至天，善發顯現，如今世尊廣演流布梵行，大會無量，從人至天，善發顯現。",
    "T01n0026_013:0510c25_3": "我當有無量百千比丘眾，如今世尊無量百千比丘眾。」",
    "T01n0026_013:0510c27_4": "於是，世尊歎彌勒曰：「善哉，善哉！",
    "T01n0026_013:0510c27_5": "彌勒！",
    "T01n0026_013:0510c28_0": "汝發心極妙，謂領大眾。",
    "T01n0026_013:0510c28_1": "所以者何？",
    "T01n0026_013:0510c28_2": "如汝作是念：『世尊！",
    "T01n0026_013:0510c29_3": "我於未來久遠人壽八萬歲時，可得成佛，名彌勒如來、無所著、等正覺、明行成為、善逝、世間解、無上士、道法御、天人師，號佛、眾祐，如今世尊、如來、無所著、等正覺、明行成為、善逝、世間解、無上士、道法御、天人師，號佛、眾祐。",
    "T01n0026_013:0511a05_4": "我於此世，天及魔、梵、沙門、梵志，從人至天，自知自覺，自作證成就遊，如今世尊於此世，天及魔、梵、沙門、梵志，從人至天，自知自覺，自作證成就遊。",
    "T01n0026_013:0511a08_5": "我當說法，初妙、中妙、竟亦妙，有義有文，具足清淨，顯現梵行，如今世尊說法，初妙、中妙、竟亦妙，有義有文，具足清淨，顯現梵行。",
    "T01n0026_013:0511a11_6": "我當廣演流布梵行，大會無量，從人至天，善發顯現，如今世尊廣演流布梵行，大會無量，從人至天，善發顯現。』」",
    "T01n0026_013:0511a13_7": "佛復告曰：「彌勒！",
    "T01n0026_013:0511a14_8": "汝於未來久遠人壽八萬歲時，當得作佛，名彌勒如來、無所著、等正覺、明行成為、善逝、世間解、無上士、道法御、天人師，號佛、眾祐，猶如我今如來、無所著、等正覺、明行成為、善逝、世間解、無上士、道法御、天人師，號佛、眾祐。",
    "T01n0026_013:0511a19_9": "汝於此世，天及魔、梵、沙門、梵志，從人至天，自知自覺，自作證成就遊，猶如我今於此世，天及魔、梵、沙門、梵志，從人至天，自知自覺，自作證成就遊。",
    "T01n0026_013:0511a22_10": "汝當說法，初妙、中妙、竟亦妙，有義有文，具足清淨，顯現梵行，猶如我今說法，初妙、中妙、竟亦妙，有義有文，具足清淨，顯現梵行。",
    "T01n0026_013:0511a25_11": "汝當廣演流布梵行，大會無量，從人至天，善發顯現，猶如我今廣演流布梵行，大會無量，從人至天，善發顯現。",
    "T01n0026_013:0511a27_12": "汝當有無量百千比丘眾，猶如我今無量百千比丘眾。」",
    "T01n0026_013:0511a29_13": "爾時，尊者阿難執拂侍佛。",
    "T01n0026_013:0511a29_14": "於是，世尊迴顧告曰：「阿難！",
    "T01n0026_013:0511b01_15": "汝取金縷織成衣來，我今欲與彌勒比丘。」",
    "T01n0026_013:0511b02_16": "爾時，尊者阿難受世尊教，即取金縷織成衣來，授與世尊。",
    "T01n0026_013:0511b03_17": "於是，世尊從尊者阿難受此金縷織成衣已，告曰：「彌勒！",
    "T01n0026_013:0511b05_18": "汝從如來取此金縷織成之衣，施佛、法、眾。",
    "T01n0026_013:0511b06_19": "所以者何？",
    "T01n0026_013:0511b06_20": "彌勒！",
    "T01n0026_013:0511b06_21": "諸如來、無所著、等正覺，為世間護，求義及饒益，求安隱快樂。」",
    "T01n0026_013:0511b07_22": "於是，尊者彌勒從如來取金縷織成衣已，施佛、法、眾。",
    "T01n0026_013:0511b09_23": "時，魔波旬便作是念：「此沙門瞿曇遊波羅[木*奈]仙人住處鹿野園中，彼為弟子因未來說法，我寧可往而嬈亂之。」",
    "T01n0026_013:0511b11_24": "時，魔波旬往至佛所，到已向佛即說頌曰：「彼必定當得，　　容貌妙第一，　華鬘瓔珞身，　　明珠佩其臂，　若在雞頭城，　　螺王境界中。」",
    "T01n0026_013:0511b16_0": "於是，世尊而作是念：「此魔波旬來到我所，欲相嬈亂。」",
    "T01n0026_013:0511b17_1": "世尊知已，為魔波旬即說頌曰：「彼必定當得，　　無伏無疑惑，　斷生老病死，　　無漏所作訖，　若行梵行者，　　彌勒境界中。」",
    "T01n0026_013:0511b22_0": "於是，魔王復說頌曰：「彼必定當得，　　名衣上妙服，　旃檀以塗體，　　身傭直姝長，　若在雞頭城，　　螺王境界中。」",
    "T01n0026_013:0511b26_0": "爾時，世尊復說頌曰：「彼必定當得，　　無主亦無家，　手不持金寶，　　無為無所憂，　若行梵行者，　　彌勒境界中。」",
    "T01n0026_013:0511c01_0": "於是，魔王復說頌曰：「彼必定當得，　　名財好飲食，　善能解歌舞，　　作樂常歡喜，　若在雞頭城，　　螺王境界中。」",
    "T01n0026_013:0511c05_0": "爾時，世尊復說頌曰：「彼為必度岸，　　如鳥破網出，　得禪自在遊，　　具樂常歡喜，　汝魔必當知，　　我已相降伏。」",
    "T01n0026_013:0511c09_0": "於是，魔王復作是念：「世尊知我，善逝見我。」",
    "T01n0026_013:0511c10_0": "愁惱憂慼不能得住，即於彼處忽沒不現。",
    "T01n0026_013:0511c11_0": "佛說如是。",
    "T01n0026_013:0511c11_1": "彌勒、阿夷哆、尊者阿難及諸比丘，聞佛所說，歡喜奉行。",
    "T01n0026_013:0511c13_0": "說本經第二竟(四千一字)",
    "T01n0026_013:0511c14_0": "中阿含經卷第十三(七千一百七十九字)(第二小土城誦)"
}