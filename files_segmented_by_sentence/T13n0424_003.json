{
    "T13n0424_003:0984b22_0": "佛說大集會正法經卷第三",
    "T13n0424_003:0984b24_0": "西天譯經三藏朝奉大夫試鴻臚卿",
    "T13n0424_003:0984b25_0": "傳法大師臣施護奉　詔譯",
    "T13n0424_003:0984b26_0": "爾時，世尊告普勇菩薩言：「汝今諦聽。",
    "T13n0424_003:0984b26_1": "我念過去無量無數阿僧祇劫前，值遇十二俱胝如來、應供、正等正覺，同名寶上。",
    "T13n0424_003:0984b28_2": "我於爾時，修勇施行，即以飲食、衣服、殊妙莊嚴珍寶、瓔珞，及諸華鬘塗香等，一一供養彼等諸佛。",
    "T13n0424_003:0984c01_3": "時諸如來，皆與我授阿耨多羅三藐三菩提記。",
    "T13n0424_003:0984c02_4": "「普勇！",
    "T13n0424_003:0984c03_0": "我復又念過去劫中，值遇十八俱胝如來、應供、正等正覺，同名寶光。",
    "T13n0424_003:0984c04_1": "我亦是時，修勇施行，亦以如上諸供具等，一一供養彼等諸佛，時諸如來亦皆與我授阿耨多羅三藐三菩提記。",
    "T13n0424_003:0984c07_2": "「普勇！",
    "T13n0424_003:0984c07_3": "我復又念過去劫中，值遇二十俱胝如來、應供、正等正覺，同名頂生。",
    "T13n0424_003:0984c08_4": "我亦是時，修勇施行，亦以如上諸供具等，一一供養彼等諸佛，時諸如來亦皆與我授阿耨多羅三藐三菩提記。",
    "T13n0424_003:0984c11_5": "「普勇！",
    "T13n0424_003:0984c11_6": "我復又念過去劫中，值遇二十俱胝如來、應供、正等正覺，同名飲光。",
    "T13n0424_003:0984c13_0": "我亦是時，修勇施行，亦以如上諸供具等，一一供養彼等諸佛，時諸如來亦皆與我授阿耨多羅三藐三菩提記。",
    "T13n0424_003:0984c15_1": "「普勇！",
    "T13n0424_003:0984c15_2": "我復又念過去劫中，值遇十六俱胝如來、應供、正等正覺，同名無垢光。",
    "T13n0424_003:0984c17_3": "我亦是時，修勇施行，為大長者甚大財富，亦以如上諸供具等，一一供養彼等諸佛，時諸如來亦皆與我授阿耨多羅三藐三菩提記。",
    "T13n0424_003:0984c20_4": "「普勇！",
    "T13n0424_003:0984c20_5": "我復又念過去劫中，值遇九十五俱胝如來、應供、正等正覺，同名能寂。",
    "T13n0424_003:0984c22_0": "我亦是時，修勇施行，為大國王，能以正法治於一切，自在快樂、世財無量，亦以如上諸供具等，一一供養彼等諸佛，時諸如來亦皆與我授阿耨多羅三藐三菩提記。",
    "T13n0424_003:0984c25_1": "「普勇！",
    "T13n0424_003:0984c25_2": "我復又念過去劫中，值遇九十俱胝如來、應供、正等正覺，同名作莊嚴。",
    "T13n0424_003:0984c27_3": "我亦是時，修勇施行，為婆羅門有大寶聚，於一時中盡捨所有，辦如上等諸妙供具，一一供養彼等諸佛，時諸如來亦皆與我授阿耨多羅三藐三菩提記。",
    "T13n0424_003:0985a01_4": "「普勇！",
    "T13n0424_003:0985a02_5": "我復又念過去劫中，值遇十八俱胝如來、應供、正等正覺，同名金仙人。",
    "T13n0424_003:0985a03_6": "我亦是時，修勇施行，亦以如上諸供具等，一一供養彼等諸佛，時諸如來亦皆與我授阿耨多羅三藐三菩提記。",
    "T13n0424_003:0985a06_7": "「普勇！",
    "T13n0424_003:0985a06_8": "我復又念過去劫中，值遇十三俱胝如來、應供、正等正覺，同名吉祥光。",
    "T13n0424_003:0985a07_9": "我亦是時，修勇施行，亦以如上諸供具等，一一供養彼等諸佛，時諸如來亦皆與我授阿耨多羅三藐三菩提記。",
    "T13n0424_003:0985a10_10": "「普勇！",
    "T13n0424_003:0985a10_11": "我復又念過去劫中，值遇二十五俱胝如來、應供、正等正覺，同名妙華。",
    "T13n0424_003:0985a12_12": "我於爾時，初發信心，出家修道，常行精進，於如是等諸如來所，一一恭敬承事供養，如彼阿難等無有異。",
    "T13n0424_003:0985a14_13": "時諸如來亦皆與我授阿耨多羅三藐三菩提記。",
    "T13n0424_003:0985a15_14": "「普勇！",
    "T13n0424_003:0985a15_15": "我復又念過去劫中，值遇十二俱胝如來、應供、正等正覺，同名勝觀。",
    "T13n0424_003:0985a17_16": "我時於彼，亦復出家。",
    "T13n0424_003:0985a17_17": "是時，閻浮提中，所有眾生悉皆大富，七寶具足，快樂無礙，無一眾生受不足苦。",
    "T13n0424_003:0985a19_18": "彼諸佛等既出于世，廣為眾生宣說大集會正法。",
    "T13n0424_003:0985a20_19": "我時於彼諸如來所，恭敬尊重，承事供養，求授阿耨多羅三藐三菩提記。",
    "T13n0424_003:0985a22_20": "時，諸佛等皆不與我授記。",
    "T13n0424_003:0985a22_21": "我即白言：『諸佛世尊！",
    "T13n0424_003:0985a23_22": "我於何時當得授記？』",
    "T13n0424_003:0985a23_23": "彼諸佛言：『善男子！",
    "T13n0424_003:0985a24_24": "汝從是過阿僧祇劫，有佛出世，號曰然燈，彼佛世尊當授汝記。』",
    "T13n0424_003:0985a25_25": "我時聞是諸佛言已，修菩薩行轉復精進。",
    "T13n0424_003:0985a26_26": "即時又過阿僧祇劫，然燈如來出現于世，我時於彼為摩拏嚩迦，名為勝雲。",
    "T13n0424_003:0985a28_27": "修諸梵行，得見彼佛，生大歡喜，恭敬尊重，發希有心，即持優鉢羅華七莖，供養彼佛，作是願言：『願我以此善根，迴向阿耨多羅三藐三菩提。』",
    "T13n0424_003:0985b02_28": "是時，燃燈如來於大眾中與我授記作如是言：『善男子！",
    "T13n0424_003:0985b03_29": "汝於未來世過阿僧祇劫當得成佛，名釋迦牟尼，十號具足。』",
    "T13n0424_003:0985b05_30": "我於爾時得授記已，於彼佛前踊身虛空，高十二多羅樹，却復於地一心歡喜，即時證得無生法忍。",
    "T13n0424_003:0985b07_31": "「普勇當知，我於如是無數劫中，修諸梵行、種諸善根、供養諸佛，皆為圓滿諸波羅蜜故；自圓滿已，復令無數百千俱胝那庾多眾生，悉皆圓滿如是一切諸波羅蜜法。",
    "T13n0424_003:0985b11_32": "我於今日，已得成就阿耨多羅三藐三菩提，普為眾生廣大宣說最上甚深微妙法門。",
    "T13n0424_003:0985b13_33": "若有眾生樂見諸佛，即現佛身而為說法；若有眾生樂見菩薩，即現菩薩身而為說法；若有眾生樂見緣覺，即現緣覺身而為說法；若有眾生樂見聲聞，即現聲聞身而為說法。",
    "T13n0424_003:0985b17_34": "又復，若在天趣，即現天身而為說法；若在人趣，即現人身而為說法；若在龍趣，即現龍身而為說法；若在夜叉趣，即現夜叉身而為說法；若在鬼趣，即現彼身而為說法。",
    "T13n0424_003:0985b21_0": "隨諸趣類一切眾生彼彼色相而為現身，以善方便為宣妙法，使無怖畏令深信解。",
    "T13n0424_003:0985b22_1": "「普勇！",
    "T13n0424_003:0985b23_0": "我今何故以諸方便，現種種身而為說法？",
    "T13n0424_003:0985b23_1": "以諸眾生聞是法已，於勝義諦得大總持，觀諸世間起無常想，常念修行一切善法，而能究竟離諸雜染，真實善根無所損減。",
    "T13n0424_003:0985b26_2": "我於長夜以是方便，利益安樂一切眾生。",
    "T13n0424_003:0985b27_3": "普勇！",
    "T13n0424_003:0985b27_4": "如我上說，此大集會正法，有如是功德。",
    "T13n0424_003:0985b28_5": "於此會中有生疑者，互相謂言：『正法果報為有耶？",
    "T13n0424_003:0985c01_0": "為無耶？",
    "T13n0424_003:0985c01_1": "阿耨多羅三藐三菩提為可得耶？",
    "T13n0424_003:0985c01_2": "為不可得耶？",
    "T13n0424_003:0985c02_3": "一切眾生為能度耶？",
    "T13n0424_003:0985c02_4": "為不能度耶？』",
    "T13n0424_003:0985c03_0": "有作是言：『如佛所說，諸法實有因、能生果，果必從因。",
    "T13n0424_003:0985c04_1": "種善因者，善法何失？』",
    "T13n0424_003:0985c04_2": "有作是言：『諸法非有，果報亦無。",
    "T13n0424_003:0985c05_3": "因本自空何能有果？",
    "T13n0424_003:0985c05_4": "因果既無妄言歸趣。』",
    "T13n0424_003:0985c06_5": "普勇！",
    "T13n0424_003:0985c06_6": "一切眾生差別心行，明暗相違，因果自異。",
    "T13n0424_003:0985c07_7": "彼正說者，起真實見，是即名為建立正法。",
    "T13n0424_003:0985c08_8": "此人福報，汝今聽說，二十劫中不生北俱盧洲；二十五劫中皆生三十三天；彼天報盡乃生百千諸佛剎中，見彼諸佛聽聞正法，是人不復退轉於阿耨多羅三藐三菩提。",
    "T13n0424_003:0985c12_9": "彼邪說者，起斷滅見，是即名為破壞正法。",
    "T13n0424_003:0985c13_10": "此人罪報，汝今復聽，從此命終生大地獄受苦一劫；如是一劫而復一劫正滿八劫，一一別生一大地獄；於如是等八大地獄受大苦已，復於九千二十八劫中，尚於三惡趣，展轉復生，受大苦惱；過是劫已，雖得人身，於萬六千劫中，死母胎藏；萬四千劫中，舌根不具；萬二千劫中，為莽娑賓拏；萬一千劫中，生便無目。",
    "T13n0424_003:0985c20_11": "「普勇當知，一切眾生無有窮盡，若此界、若他界，若生緣、若死緣，若是處、若非處，若可意、若不可意，唯心造作，隨業發現。",
    "T13n0424_003:0985c23_0": "或有眾生，修諸善法，得生天趣；或有眾生為菩提故，修諸行願；或有眾生，漸得究竟無上寂滅。",
    "T13n0424_003:0985c25_1": "以是因緣，諸佛如來，為無數百千俱胝那庾多眾生，若已發趣、若未發趣，若天人、龍神等說法化度，於剎那頃無有休息。」",
    "T13n0424_003:0985c27_2": "爾時，世尊當說法時，復有八萬四千婆羅門眾，九十千俱胝外道尼乾陀等眾，互相議言：「今沙門瞿曇，居王舍城鷲峯山中，普會大眾知說何等？",
    "T13n0424_003:0986a02_3": "我等今者可共往彼相與論義！」",
    "T13n0424_003:0986a02_4": "正當是時，諸婆羅門外道既相議已，乃與無數眷屬來詣佛所。",
    "T13n0424_003:0986a04_5": "是時，世尊即於會中，放大希有淨妙光明普照大眾。",
    "T13n0424_003:0986a05_6": "時，慈氏菩薩摩訶薩即從座起，偏袒右肩、右膝著地，合掌恭敬前白佛言：「世尊！",
    "T13n0424_003:0986a07_7": "非無因緣而放是光。",
    "T13n0424_003:0986a07_8": "今此大眾咸欲聞知，願佛慈悲，為我等說。」",
    "T13n0424_003:0986a08_9": "佛言：「善男子！",
    "T13n0424_003:0986a09_0": "汝今當知，今此會中有無量眾皆來集會。」",
    "T13n0424_003:0986a09_1": "慈氏菩薩復白佛言：「世尊！",
    "T13n0424_003:0986a10_2": "為何等眾？",
    "T13n0424_003:0986a10_3": "若天眾耶？",
    "T13n0424_003:0986a11_4": "若人眾耶？",
    "T13n0424_003:0986a11_5": "若龍神、夜叉等眾耶？」",
    "T13n0424_003:0986a11_6": "佛言慈氏：「如汝所言皆來集會，復有諸婆羅門外道、尼乾陀等眾，來入會中與我論義。",
    "T13n0424_003:0986a13_7": "既調伏已，我即當為如應說法，彼八萬四千婆羅門，九十千俱胝外道、尼乾陀等眾，皆發阿耨多羅三藐三菩提心。",
    "T13n0424_003:0986a16_8": "慈氏！",
    "T13n0424_003:0986a16_9": "復有萬八千俱胝龍王眾，來入會中聞我說法已，亦皆發阿耨多羅三藐三菩提心。",
    "T13n0424_003:0986a18_10": "復有六萬俱胝淨光天子眾、三萬二千俱胝諸天魔眾、萬二千俱胝阿修羅眾，如是等皆來入會，聽受正法。",
    "T13n0424_003:0986a20_11": "復有諸大國王，所謂：歡喜王、妙喜王、最上喜王、人仙王、淨軍王、梵音王、善現王、愛軍王、喜軍王、妙色王、勝軍王、增長王，如是等五百大國王，各與千俱胝眷屬俱，皆來入會，聽受正法，一一皆住堅固阿耨多羅三藐三菩提心。",
    "T13n0424_003:0986a25_12": "慈氏！",
    "T13n0424_003:0986a26_13": "以是因緣放此光明。」",
    "T13n0424_003:0986a27_0": "爾時，慈氏菩薩聞佛說是大眾集會，於天、人非人等中，有發阿耨多羅三藐三菩提心者，有聞正法生信受者，生大歡喜，禮佛足已，右繞三匝，即於會中，隱身不現。",
    "T13n0424_003:0986b01_1": "是時，諸婆羅門外道、尼乾陀、左囉迦波哩沒囉惹迦，若天若龍，乃至五百大國王等，到佛所已、隨自修敬、各坐一面。",
    "T13n0424_003:0986b05_0": "爾時，東方有三萬俱胝大菩薩眾，東南方亦復如是；南方有五萬俱胝大菩薩眾，西南方亦復如是；西方有六萬俱胝大菩薩眾，西北方亦復如是；北方有八萬俱胝大菩薩眾，東北方亦復如是，上方有十萬俱胝大菩薩眾，下方有九萬俱胝大菩薩眾，如是等十方諸大菩薩眾，一一皆已圓滿十地，隨方而來入佛會中，到佛所已，各各頭面禮世尊足，退坐一面。",
    "T13n0424_003:0986b14_0": "爾時，世尊告普勇菩薩言：「普勇！",
    "T13n0424_003:0986b14_1": "汝今復往十方世界，宣示諸菩薩眾，作如是言：『如來今日當為眾生宣說大集會正法。』",
    "T13n0424_003:0986b16_2": "令彼十方一切菩薩合掌頂禮，生隨喜心。」",
    "T13n0424_003:0986b18_0": "爾時，普勇菩薩承佛聖旨，即以頭面禮世尊足，右繞三匝，忽於會中隱身不現，遍往十方世界，隨一一方，發大音聲作是唱言：「今娑婆世界釋迦牟尼如來，當為眾生宣說大集會正法！」",
    "T13n0424_003:0986b22_1": "如是三復、皆唱是言：「今娑婆世界釋迦牟尼如來，當為眾生宣說大集會正法！」",
    "T13n0424_003:0986b23_2": "是時，十方諸佛及諸菩薩，皆聞是言，各各稱讚：「善哉善哉！",
    "T13n0424_003:0986b25_3": "釋迦牟尼如來，能與眾生利益安樂。」",
    "T13n0424_003:0986b26_0": "及讚普勇菩薩，能於十方世界宣揚佛事。",
    "T13n0424_003:0986b27_0": "爾時，普勇菩薩遍於十方世界，宣示諸大菩薩已，一彈指頃還復此土，住立佛前，禮世尊足，退坐一面。",
    "T13n0424_003:0986b29_1": "是時，四方有四風神王來入會中，盡王舍城所有境界過百由旬，悉令清淨無諸塵穢。",
    "T13n0424_003:0986c02_2": "帝釋天主持金剛杵來入會中，諸魔外道，懾然而視。",
    "T13n0424_003:0986c03_3": "十方世界，於虛空中，布大香雲、降大香雨，沈水栴檀不可為喻；又復雨眾天華，所謂：優鉢羅華、俱母那華、奔拏利迦華等。",
    "T13n0424_003:0986c06_4": "種種妙華住於空中變成傘蓋，又於佛上變作八萬四千樓閣，一一皆是七寶所成，眾彩雜飾殊妙莊嚴。",
    "T13n0424_003:0986c08_5": "又於空中現大寶座無量無邊，一一座上悉皆有佛，現為眾生宣說妙法。",
    "T13n0424_003:0986c10_6": "時，彼三千大千世界六種震動。",
    "T13n0424_003:0986c11_0": "爾時，普勇菩薩摩訶薩合掌恭敬前白佛言：「世尊！",
    "T13n0424_003:0986c12_1": "以何因緣於虛空中現斯瑞相？",
    "T13n0424_003:0986c12_2": "甚為希有。",
    "T13n0424_003:0986c13_3": "而彼大地忽然震動，願佛慈悲當為宣說。」",
    "T13n0424_003:0986c14_0": "佛言普勇：「今此會中十方諸大菩薩，及天人、龍神等皆悉來集，我今當為宣說正法。",
    "T13n0424_003:0986c15_1": "又復為諸外道，破彼邪心、令歸正見，以是因緣故現斯瑞。",
    "T13n0424_003:0986c17_2": "普勇當知，諸凡夫類雖得值遇如來、應供、正等正覺出現世間，不能於佛殊妙色相，起尊重心、生難遭想，設得聞佛宣說正法，不能依法修行，復生取相起我慢心，暫得聽聞，妄生多解，而復起於易所得想，疑惑不信，作如是言：『如佛所說，若契經、若祇夜，我昔不聞知何所說，我今不能聽受記念，我於諸法悉自了知。』",
    "T13n0424_003:0986c24_3": "此人以是迷惑心故，恣己愚癡，違背佛法，作罪業因，自造經書，撰集義理，於世間中而為正說，作如是言：『我所造集是巧便智，轉勸他人使令修習。』",
    "T13n0424_003:0986c27_4": "雖復以己所造經書勸人修習，設使種種方便，終不能令一補特伽羅而獲利樂，於多生中自壞其身。",
    "T13n0424_003:0986c29_5": "業因緣故，臨命終時，受大苦惱。",
    "T13n0424_003:0987a01_6": "「普勇！",
    "T13n0424_003:0987a01_7": "此諸外道起迷惑心，生不正見，不能解脫，如彼初生飛禽，未生翅羽，其何能飛？",
    "T13n0424_003:0987a03_8": "說能飛者，是為虛誑！",
    "T13n0424_003:0987a04_0": "此外道輩，若不迴心歸佛正法，其何能得究竟無上清淨涅盤？",
    "T13n0424_003:0987a05_1": "彼常自計為涅盤者，亦為虛誑！",
    "T13n0424_003:0987a06_2": "何以故？",
    "T13n0424_003:0987a06_3": "此外道輩，造不正因，起戒禁取，破壞自身、斷滅正法、堅著我見，無由解脫。",
    "T13n0424_003:0987a08_0": "設得人身，尚非勝報，云何實得清淨涅盤？",
    "T13n0424_003:0987a08_1": "於其自身，猶未能知，本何所來？",
    "T13n0424_003:0987a09_2": "當何所往？",
    "T13n0424_003:0987a09_3": "生滅唐捐，受諸苦惱，增長惡趣，無有休息。",
    "T13n0424_003:0987a10_4": "我觀是輩，深可悲愍。」",
    "T13n0424_003:0987a12_0": "爾時，世尊作是說已，告諸外道、尼乾陀等言：「汝等當知，閻浮提中有大珍寶，無能護者隨意當用。",
    "T13n0424_003:0987a14_1": "我所宣說是大法聚，諸有求者，無所悋惜。",
    "T13n0424_003:0987a15_2": "汝等若有疑惑及所希求，當恣汝問，如來大悲一一為汝分別開示。」",
    "T13n0424_003:0987a17_0": "爾時，諸外道、尼乾陀等，各從座起，合掌向佛作是問言：「世尊！",
    "T13n0424_003:0987a18_1": "佛於長夜，度諸眾生令出輪迴，云何眾生，生滅相續無有間斷？",
    "T13n0424_003:0987a19_2": "我於是事，不能了知。",
    "T13n0424_003:0987a20_3": "願佛宣說。」",
    "T13n0424_003:0987a21_0": "爾時，世尊即於會中，告藥王軍菩薩言：「今此會中諸外道輩，以我大法光明威神照故，漸能開解，被精進鎧，息疑惑心，能以此義問佛世尊。",
    "T13n0424_003:0987a24_1": "藥王軍！",
    "T13n0424_003:0987a24_2": "一切生者，略有二種：一者久生，二者初生。",
    "T13n0424_003:0987a25_3": "譬如，有人富貴自在，忽於一時以水沐髮，復以鮮潔上妙衣服而為嚴飾，乃出其舍。",
    "T13n0424_003:0987a27_4": "時有貧人見已欣樂，即自還家，亦沐其髮，復以故衣洗濯令淨。",
    "T13n0424_003:0987a28_5": "是人雖復多汲其水，濯彼故衣，徒使疲勞，終不能令服飾新好。",
    "T13n0424_003:0987b01_6": "一切生中，若久生者，同彼貧人，濯其故服，終不能淨。",
    "T13n0424_003:0987b02_7": "若初生者，如彼富人，衣新好衣，未生塵垢。」",
    "T13n0424_003:0987b04_0": "爾時，諸婆羅門外道、尼乾陀等，聞佛作是說已，即白佛言：「何者初生？",
    "T13n0424_003:0987b05_1": "何者久生？」",
    "T13n0424_003:0987b05_2": "佛言：「彼六趣中，相續展轉受苦眾生，名為久生，何以故？",
    "T13n0424_003:0987b07_3": "此等眾生於六趣中，不生厭離、不求解脫。」",
    "T13n0424_003:0987b08_0": "時，諸婆羅門外道等，復白佛言：「世尊！",
    "T13n0424_003:0987b08_1": "如佛所說，久生眾生於輪迴中，受諸苦惱，不能解脫。",
    "T13n0424_003:0987b10_2": "初生眾生，願佛顯示。」",
    "T13n0424_003:0987b10_3": "作是言已。",
    "T13n0424_003:0987b10_4": "爾時，忽有九十四千俱胝摩拏嚩迦，來入會中，於世尊前，不伸禮敬，復無所問，默然而住。",
    "T13n0424_003:0987b12_5": "是時，藥王軍菩薩見是事已，即白佛言：「世尊！",
    "T13n0424_003:0987b13_6": "何因緣故，今此輩等來入佛會，而不禮敬，復無所問？",
    "T13n0424_003:0987b15_7": "其事云何？」",
    "T13n0424_003:0987b15_8": "佛言藥王軍：「此諸摩拏嚩迦是初生者，於佛世尊未有所問。」",
    "T13n0424_003:0987b16_9": "是時，彼諸摩拏嚩迦即作是言：「世尊！",
    "T13n0424_003:0987b17_10": "我等是初生者。」",
    "T13n0424_003:0987b17_11": "佛言：「如是如是！",
    "T13n0424_003:0987b18_12": "汝等初生，如日初出，光明普照遍於一切，無量眾生所共瞻覩。",
    "T13n0424_003:0987b19_13": "汝等久於佛道，心已成熟，諸菩薩法昔已通達，雖名初生而久修習。」",
    "T13n0424_003:0987b21_14": "是時，九十四千俱胝初生摩拏嚩迦，即各踊身虛空，從空中下，一一皆得圓滿十地。",
    "T13n0424_003:0987b24_0": "爾時，藥王軍菩薩合掌恭敬，生希有心，前白佛言：「世尊！",
    "T13n0424_003:0987b25_1": "此等眾生得大善利，久已盡彼輪迴苦惱，具大精進，是名初生，今日見佛於剎那間即得解脫。」",
    "T13n0424_003:0987b27_2": "是時，諸婆羅門外道、尼乾陀等眾中有諸盲者，以聞法故，忽見光明，各得觀佛殊妙色相。",
    "T13n0424_003:0987b29_3": "見佛相已，咸作是言：「如來、應供、正等正覺是最勝師，我等歸依！」",
    "T13n0424_003:0987c01_4": "即起合掌生淨信心，俱白佛言：「我等今者得見世尊。」",
    "T13n0424_003:0987c03_0": "佛言：「汝等應當重復審諦，觀佛如來殊善色相。",
    "T13n0424_003:0987c04_1": "汝等當知，汝等今者諸善根力已成熟故，得見世尊，又得聽聞大集會法。」",
    "T13n0424_003:0987c05_2": "是時，諸盲外道，得是利已，生大歡喜，各各皆發阿耨多羅三藐三菩提心。",
    "T13n0424_003:0987c08_0": "爾時，會中諸婆羅門外道、尼乾陀等，聞佛說法，亦皆發阿耨多羅三藐三菩提心，證得無生法忍，悉皆圓滿十地，即時又成大菩薩眾，乃各踊身虛空，高七多羅樹，於其空中各現種種神通變化，及化種種華鬘、瓔珞、傘蓋、幢幡、七寶樓閣等，住於佛上而為供養，各作是念：「今我此身從佛智生、從正法生，一切如來是真歸處。」",
    "T13n0424_003:0987c15_1": "作是念已，從空而下，禮世尊足退住一面。",
    "T13n0424_003:0987c17_0": "是時，會中有無數百千天子，見是事已即說伽陀：「我佛大沙門，　　得最上善利，　於一切世間，　　最尊無與等。",
    "T13n0424_003:0987c21_0": "　三摩地願力，　　皆悉已具足，　一切勝義法，　　無餘不知者。",
    "T13n0424_003:0987c23_0": "　一切眾生類，　　無始輪迴苦，　佛善巧方便，　　普令得解脫。",
    "T13n0424_003:0987c25_0": "　婆羅門外道，　　咸得大利樂。」",
    "T13n0424_003:0987c26_0": "佛說大集會正法經卷第三"
}