{
    "X04n0223_112:0737b01_0": "大方廣佛新華嚴經合論卷第一百十二唐于闐國三藏沙門實叉難陀譯經唐太原方山長者李通玄造論唐福州開元寺沙門志寧釐經合論入法界品第三十九之二十五【論】第一正入當位法門中長科為十段一爾時善財童子已下至增長菩薩大功德海有六行半經明善財往見善知識分二善財見已已下至為世大明有三行經明善財見善知識申請所求分三彼神答言已下至十者入如來地受生藏有十三行半經明正授善財十種受生藏分四善男子云何名願常供養一切佛受生藏已下至是為菩薩第十種受生藏十種受生藏自有十段文分別五從佛子菩薩摩訶薩於此十法修習增長已下至頌有十二行經明勸修得益分次下有二十行頌重頌前法歎受生法門六善男子菩薩具此十法生如來家已下至自在受生解脫門有兩行半經明林神自申得法久遠分七善財白言聖者此解脫門境界云何已下至頌有五紙經答前善財所問受生境界分八有二十三行頌重頌前法九善男子我唯知此菩薩於無量劫徧一切處示現受生自在解脫已下明推德升進十隨文釋義者此之菩薩受生門意明第八地菩薩得無生忍獲無功智創始現前令使進升九地學佛說法辯才門令使滿足天之及人一切眾生意名為初始處胎名為受生藏如經頌云聞法不厭樂觀察普於三世無所礙身心清淨如虗空此名稱者受生藏其心恒住大悲海堅如金剛及寶山了達一切種智門此最勝者受生藏廣如經具明於此第九地學佛智慧普周十地大智法悅現前以瞿波表之十一地悲滿智周以摩耶生佛表之處世利物大約以神及摩耶淨飯王等表智悲之行滿若佛者一切處一切時無不是生故善財問法問境界有二義一問受生境界二問得法門久近境界如下大天得此解脫其已久如如誕生之中約三乘境界一如摩耶夫人身所生法約中下根眾生所見約上根眾生蓮華化身或從空現不從母胎上上根眾生豁然悟道自覺聖智冥與智應不論如來出世如善財所有知識所說往因發心之始具有如是種種諸流亦有夜觀星月便見空中有佛而為說法亦有見佛從空而下而為說法亦有空中供養旃檀塔座佛為說法者如賢勝優婆夷得菩薩無依處道場既自開解復為他說又得無盡眼耳鼻舌身意皆無盡門此不從師學此摩耶夫人身俱明悲智相資益眾生事隨根所見各自不同普賢菩薩云為劣解眾生母胎出現上根之類蓮華出興若約異類多根六趣差別所見如來受生萬類不同且約人間感根所見如經具明乃至十方世界塵中普見如來受生境界以此境界以為園林念菩薩何時誕生經於百年者表從此九地升十地為百年至十一地是生時如境界果報光明摩耶夫人身相法事如下一一具陳十法已下廣明寶多羅樹者如此方椶閭樹勝寶所成已下問發心久近中言善男子乃往古世過億佛剎微塵數劫復過是數者是不以限量分別之數但總是無數也世界名普寶者從普賢願行為世界之體故劫名可樂者表從第九善慧地生如來家智慧可樂故八十那由他佛於中出現者表第八地生第九地佛智慧家故第一佛號自在功德明已升十地已下世界是所化之境王都是智所攝化之人王及夫人表智悲之行二十億那由他婇女表智悲二行法悅充滿園及樓閣表智遊生死如園為明菩薩居生死中攝化眾生令得樂者是菩薩遊法樂故其邊有樹名一切施喜光依所生菩薩施法樂得名夫人攀彼樹枝而生菩薩者表大悲攀緣利眾生萬行而生大智以用利人然菩薩何得有生而作生法皆約像表法引接眾生令易解故設見生者但約一分眾生見如是生非盡然也已下以此知之隨眾生解處而取之是菩薩誕生法但隨眾生宜何受益是菩薩誕生法故意明勝智慧生隨眾生欲說法自在是菩薩受生也畢洛叉樹此云高顯也依佛名高顯而立名樹亦稱德高顯彌覆十方已下合會因緣本行如經具明已下二十三行頌重頌前法如文具明此是第九善慧地善知識以力波羅蜜為主餘九為伴治於一切趣說法不自在障令得自在第二推德升進從如諸菩薩已下至辭退而去有九行經約分四門一推德升進二示知識所居之城名迦毗羅三舉知識名名曰瞿波四禮敬辭去迦毗羅城者此云黃色城是黃頭仙修仙道之處是事以會十地應真合中宮之色是以表法中宮土為黃色圓而無方明智悲二德以體用徧周載育萬有而無體也像戊巳二位戊表智巳表悲然達世應真者方始徹其萬法之本也始得妙用之精微者智悲為本也此瞿波者亦云瞿夷此云守護地者守護菩薩行中大慈大悲之地如毗盧遮那如來是智以華冠纓絡眾福莊嚴是智悲二行之報生佛也列位雖二行是一人瞿波雖號如來為太子時第三夫人之數意是表慈悲法悅之位終非如世間五欲妻也如來出世應真智會體徧十方不可以如世間質礙論不可以作世間形相解現同人間示同人法現同天上與天同風地獄畜生隨類差別不可以作一行知不可以作一身解眾生無量佛亦同然然其報土報身徧一切方出超三界與菩薩眾人天同居有翳之流恒同身共居而常不知不見十方佛剎智境含容於一微塵總圓無盡言瞿波者約此人間現同人法有而不著表大智之功難捨而能捨起引生之路如經下文自說往古同行之因緣所行菩薩行為夫妻之緣起乃至佛位又約先德所說如來為太子時有三夫人一名耶輸陀羅二名瞿波三名摩奴舍未知出何教門約有此義如耶輸陀羅出家作比丘尼依三乘出世法如瞿波作善財十地位中善知識表十地大悲行徹約古人作四句解之一得真不證二知真行俗三處纏不染四大悲同事此約毗盧遮那行普賢行十方六道化身處世應根大悲之行今約立十門以歎其德一以智體無依隨器現相門二即相如影性無俗塵門三智影本無器隨心現門四智無彼此如響應緣門五眾生妄夢所見非智有作門六智無所作隨夢幻生門七如幻人有形無質非有欲想門八以智體如空隨本願力十方對現門九以無作大悲徹俗利生門十以大智徧通含識俗體恒真而無所污門以此十法歎瞿波行普賢之行若以普賢行中引眾生出纏離俗之行具即須擇是簡非應根所宜治惑若智現隨流而性常者此為佛子說大意此瞿波十地道終出世智滿欲令諸菩薩至十地道者入十一地普賢行門如蓮華處水不濕成處世大悲破其染淨二種習障方得入十一地普賢行如前十定品十地位中灌頂受如來職位出世智悲二行已滿猶於十一地位三度入百千三昧門畢竟覓普賢菩薩不得如來令生想念志求方見普賢菩薩為有出世淨智習在准此例知須發廣大悲願誓度有情深觀世間與真體一不屬染淨處幻生門入幻住海化幻眾生知如幻性入無依智門等法界性以智幻生身幻作一切供養之具供養一切幻生如來以如是智幻生門供佛利生無有休息。",
    "X04n0223_112:0739a08_0": "第十迦毗羅城瞿波女主法雲地。",
    "X04n0223_112:0739a09_0": "【經】爾時善財童子向迦毗羅城思惟修習受生解脫增長廣大憶念不捨漸次遊行至菩薩集會普現法界光明講堂其中有神號無憂德與一萬主宮殿神俱來迎善財作如是言善來丈夫有大智慧有大勇猛能修菩薩不可思議自在解脫心恒不捨廣大誓願善能觀察諸法境界安住法城入於無量諸方便門成就如來功德大海得妙辯才善調眾生獲聖智身恒順修行知諸眾生心行差別令其歡喜趣向佛道我觀仁者修諸妙行心無暫懈威儀所行悉皆清淨汝當不久得諸如來清淨莊嚴無上三業以諸相好莊嚴其身以十力智瑩飾其心遊諸世間我觀仁者勇猛精進而無有比不久當得普見三世一切諸佛聽受其法不久當得一切菩薩禪定解脫諸三昧樂不久當入諸佛如來甚深解脫何以故見善知識親近供養聽受其教憶念修行不懈不退無憂無悔無有障礙魔及魔民不能為難不久當成無上果故善財童子言聖者如向所說願我皆得聖者我願一切眾生息諸熱惱離諸惡業生諸安樂修諸淨行聖者一切眾生起諸煩惱造諸惡業墮諸惡趣若身若心恒受楚毒菩薩見已心生憂惱聖者譬如有人唯有一子愛念情至忽見被人割截肢體其心痛切不能自安菩薩摩訶薩亦復如是見諸眾生以煩惱業墮三惡趣受種種苦心大憂惱若見眾生起身語意三種善業生天人趣受身心樂菩薩爾時生大歡喜何以故菩薩不自為故求一切智不貪生死諸欲快樂不隨想倒見倒心倒諸結隨眠愛見力轉不起眾生種種樂想亦不味著諸禪定樂非有障礙疲厭退轉住於生死但見眾生於諸有中具受無量種種諸苦起大悲心以大願力而普攝取悲願力故修菩薩行為斷一切眾生煩惱為求如來一切智智為供養一切諸佛如來為嚴淨一切廣大國土為淨治一切眾生樂欲及其所有身心諸行於生死中無有疲厭聖者菩薩摩訶薩於諸眾生為莊嚴令生人天富貴樂故為父母為其安立菩提心故為養育令其成就菩薩道故為衛護令其遠離三惡道故為船師令其得渡生死海故為歸依令捨諸魔煩惱怖故為究竟令其永得清涼樂故為津濟令入一切諸佛海故為導師令至一切法寶洲故為妙華開敷諸佛功德心故為嚴具常放福德智慧光故為可樂凡有所作悉端嚴故為可尊遠離一切諸惡業故為普賢具足一切端嚴身故為大明常放智慧淨光明故為大雲常雨一切甘露法故聖者菩薩如是修諸行時令一切眾生皆生愛樂具足法樂爾時善財童子將升法堂其無憂德及諸神眾以出過諸天上妙華鬘塗香末香及以種種寶莊嚴具散善財上而說頌曰。",
    "X04n0223_112:0739c06_0": "　汝今出世間　　為世大明燈　　普為諸眾生　勤求無上覺　　無量億千劫　　難可得見汝　功德日今出　　滅除諸世闇　　汝見諸眾生　顛倒惑所覆　　而興大悲意　　求證無師道　汝以清淨心　　尋求佛菩提　　承事善知識　不自惜身命　　汝於諸世間　　無依無所著　其心普無礙　　清淨如虗空　　汝修菩提行　功德悉圓滿　　放大智慧光　　普照一切世　汝不離世間　　亦不著於世　　行世無障礙　如風遊虗空　　譬如火災起　　一切無能滅　汝修菩提行　　精進火亦然　　勇猛大精進　堅固不可動　　金剛慧師子　　遊行無所畏　一切法界中　　所有諸剎海　　汝悉能往詣　親近善知識爾時無憂德神說此頌已為愛樂法故隨逐善財恒不捨離爾時善財童子入普現法界光明講堂周徧推求彼釋氏女見在堂內坐寶蓮華師子之座八萬四千婇女所共圍遶是諸婇女靡不皆從王種中生悉於過去修菩薩行同種善根布施愛語普攝眾生已能明見一切智境已共修習佛菩提行恒住正定常遊大悲普攝眾生猶如一子慈心具足眷屬清淨已於過去成就菩薩不可思議善巧方便皆於阿耨多羅三藐三菩提得不退轉具足菩薩諸波羅蜜離諸取著不樂生死雖行諸有心常清淨恒勤觀察一切智道離障蓋網超諸著處從於法身而示化形生普賢行長菩薩力智日慧燈悉已圓滿爾時善財童子詣彼釋女瞿波之所頂禮其足合掌而住作如是言聖者我已先發阿耨多羅三藐三菩提心而未知菩薩云何於生死中而不為生死過患所染了法自性而不住聲聞辟支佛地具足佛法而修菩薩行住菩薩地而入佛境界超過世間而於世受生成就法身而示現無邊種種色身證無相法而為眾生示現諸相知法無說而廣為眾生演說諸法知眾生空而恒不捨化眾生事雖知諸佛不生不滅而勤供養無有退轉雖知諸法無業無報而修諸善行恒不止息時瞿波女告善財言善哉善哉善男子汝今能問菩薩摩訶薩如是行法修習普賢諸行願者能如是問諦聽諦聽善思念之我當承佛神力為汝宣說善男子若諸菩薩成就十法則能圓滿因陀羅網普智光明菩薩之行何等為十所謂依善知識故得廣大勝解故得清淨欲樂故集一切福智故於諸佛所聽聞法故心恒不捨三世佛故同於一切菩薩行故一切如來所護念故大悲妙願皆清淨故能以智力普斷一切諸生死故是為十若諸菩薩成就此法則能圓滿因陀羅網普智光明菩薩之行佛子若菩薩親近善知識則能精進不退修習出生無盡佛法佛子菩薩以十種法承事善知識何等為十所謂於自身命無所顧惜於世樂具心不貪求知一切法性皆平等永不退捨一切智願觀察一切法界實相心恒捨離一切有海知法如空心無所依成就一切菩薩大願常能示現一切剎海淨修菩薩無礙智輪佛子應以此法承事一切諸善知識無所違逆爾時釋迦瞿波女欲重明此義承佛神力觀察十方而說頌言。",
    "X04n0223_112:0740b11_0": "　菩薩為利諸羣生　　正念親承善知識　敬之如佛心無怠　　此行於世帝網行　勝解廣大如虗空　　一切三世悉入中　國土眾生佛皆爾　　此是普智光明行　志樂如空無有際　　永斷煩惱離諸垢　一切佛所修功德　　此行於世身雲行　菩薩修習一切智　　不可思議功德海　淨諸福德智慧身　　此行於世不染行　一切諸佛如來所　　聽受其法無厭足　能生實相智慧燈　　此行於世普照行　十方諸佛無有量　　一念一切悉能入　心恒不捨諸如來　　此向菩提大願行　能入諸佛大眾會　　一切菩薩三昧海　願海及以方便海　　此行於世帝網行　一切諸佛所加持　　盡未來際無邊劫　處處修行普賢道　　此是菩薩分身行　見諸眾生受大苦　　起大慈悲現世間　演法光明除闇冥　　此是菩薩智日行　見諸眾生在諸趣　　為集無邊妙法輪　令其永斷生死流　　此是修行普賢行　菩薩修行此方便　　隨眾生心而現身　普於一切諸趣中　　化度無量諸含識　以大慈悲方便力　　普徧世間而現身　隨其解欲為說法　　皆令趣向菩提道時釋迦瞿波說此頌已告善財童子言善男子我已成就觀察一切菩薩三昧海解脫門善財言大聖此解脫門境界云何答言善男子我入此解脫知此娑婆世界佛剎微塵數劫所有眾生於諸趣中死此生彼作善作惡受諸果報有求出離不求出離正定邪定及以不定有煩惱善根無煩惱善根具足善根不具足善根不善根所攝善根善根所攝不善根如是所集善不善法我皆知見又彼劫中所有諸佛名號次第我悉了知彼佛世尊從初發心及以方便求一切智出生一切諸大願海供養諸佛修菩薩行成等正覺轉妙法輪現大神通化度眾生我悉了知亦知彼佛眾會差別其眾會中有諸眾生依聲聞乘而得出離其聲聞眾過去修習一切善根及其所得種種智慧我悉了知有諸眾生依獨覺乘而得出離其諸獨覺所有善根所得菩提寂滅解脫神通變化成熟眾生入於涅槃我悉了知亦知彼佛諸菩薩眾其諸菩薩從初發心修習善根出生無量諸大願行成就滿足諸波羅蜜種種莊嚴菩薩之道以自在力入菩薩地住菩薩地觀菩薩地淨菩薩地菩薩地相菩薩地智菩薩攝智菩薩教化眾生智菩薩建立智菩薩廣大行境界菩薩神通行菩薩三昧海菩薩方便菩薩於念念中所入三昧海所得一切智光明所獲一切智電光雲所得實相忍所通達一切智所住剎海所入法海所知眾生海所住方便所發誓願所現神通我悉了知善男子此娑婆世界盡未來際所有劫海展轉不斷我皆了知如知娑婆世界亦知娑婆世界內微塵數世界亦知娑婆世界內一切世界亦知娑婆世界微塵內所有世界亦知娑婆世界外十方無間所住世界亦知娑婆世界世界種所攝世界亦知毗盧遮那世尊此華藏世界海中十方無量諸世界種所攝世界所謂世界廣博世界安立世界輪世界場世界差別世界轉世界蓮華世界須彌世界名號盡此世界海一切世界由毗盧遮那世尊本願力故我悉能知亦能憶念亦念如來往昔所有諸因緣海所謂修習一切諸乘方便無量劫中住菩薩行淨佛國土教化眾生承事諸佛造立住處聽受說法獲諸三昧得諸自在修檀波羅蜜入佛功德海持戒苦行具足諸忍勇猛精進成就諸禪圓滿淨慧於一切處示現受生普賢行願悉皆清淨普入諸剎普淨佛土普入一切如來智海普攝一切諸佛菩提得於如來大智光明證於諸佛一切智性成等正覺轉妙法輪及其所有道場眾會其眾會中一切眾生往世已來所種善根從初發心成熟眾生修行方便念念增長獲諸三昧神通解脫如是一切我悉了知何以故我此解脫能知一切眾生心行一切眾生修行善根一切眾生雜染清淨一切眾生種種差別一切聲聞諸三昧門一切緣覺寂靜三昧神通解脫一切菩薩一切如來解脫光明皆了知故爾時善財童子白瞿波言聖者得此解脫其已久如答言善男子我於往世過佛剎微塵數劫有劫名勝行世界名無畏彼世界中有四天下名為安隱其四天下閻浮提中有一王城名高勝樹於八十王城中最為上首彼時有王名曰財主其王具有六萬婇女五百大臣五百王子其諸王子皆悉勇健能伏怨敵其王太子名威德主端正殊特人所樂見足下平滿輪相備具足趺隆起手足指間皆有網縵足跟齊正手足柔輭伊尼延鹿王腨七處圓滿陰藏隱密其身上分如師子王兩肩平滿雙臂傭長身相端直頸文三道頰如師子具四十齒悉皆齊密四牙鮮白其舌長廣出梵音聲眼目紺青睫如牛王眉間毫相頂上肉髻皮膚細輭如真金色身毛上靡髮帝青色其身洪滿如尼拘陀樹爾時太子受父王教與十千婇女詣香牙園遊觀戲樂太子是時乘妙寶車其車具有種種嚴飾置大摩尼師子之座而坐其上五百婇女各執寶繩牽馭而行進止有度不遲不速百千萬人持諸寶蓋百千萬人持諸寶幢百千萬人持諸寶幡百千萬人作諸妓樂百千萬人燒諸名香百千萬人散諸妙華前後圍遶而為翊從道路平正無有高下眾寶雜華散布其上寶樹行列寶網彌覆種種樓閣延袤其間其樓閣中或有積聚種種珍寶或有陳列諸莊嚴具或有供設種種飲食或有懸布種種衣服或有備擬諸資生物或復安置端正女人及以無量僮僕侍從隨有所須悉皆施與時有母人名為善現將一童女名具足妙德顏容端正色相嚴潔洪纖得所脩短合度目髮紺青聲如梵音善達工巧精通辯論恭勤匪懈慈愍不害具足慚愧柔和質直離癡寡欲無諸諂誑乘妙寶車婇女圍遶及與其母從王城出先太子行見其太子言辭諷詠心生愛染而白母言我心願得敬事此人若不遂情當自殞滅母告女言莫生此念何以故此甚難得此人具足輪王諸相後當嗣位作轉輪王有寶女出騰空自在我等卑賤非其匹偶此處難得勿生是念彼香牙園側有一道場名法雲光明時有如來名勝日身十號具足於中出現已經七日時彼童女暫時假寐夢見其佛從夢覺已空中有天而告之言勝日身如來於法雲光明道場成等正覺已經七日諸菩薩眾前後圍遶天龍夜叉乾闥婆阿脩羅迦樓羅緊那羅摩睺羅伽梵天乃至色究竟天諸地神風神火神水神河神海神山神樹神園神藥神主城神等為見佛故皆來集會時妙德童女夢覩如來故聞佛功德故其心安隱無有怖畏於太子前而說頌言。",
    "X04n0223_112:0742a06_0": "　我身最端正　　名聞徧十方　　智慧無等倫　善達諸工巧　　無量百千眾　　見我皆貪染　我心不於彼　　而生少愛欲　　無瞋亦無恨　無嫌亦無喜　　但發廣大心　　利益諸眾生　我今見太子　　具諸功德相　　其心大欣慶　諸根咸悅樂　　色如光明寶　　髮美而右旋　額廣眉纖曲　　我心願事汝　　我觀太子身　譬如真金像　　亦如大寶山　　相好有光明　目廣紺青色　　月面師子頰　　喜顏美妙音　願垂哀納我　　舌相廣長妙　　猶如赤銅色　梵音緊那聲　　聞者皆歡喜　　口方不褰縮　齒白悉齊密　　發言現笑時　　見者心歡喜　離垢清淨身　　具相三十二　　必當於此界　而作轉輪位爾時太子告彼女言汝是誰女為誰守護若先屬人我則不應起愛染心爾時太子以頌問曰。",
    "X04n0223_112:0742a22_0": "　汝身極清淨　　功德相具足　　我今問於汝　汝於誰所住　　誰為汝父母　　汝今繫屬誰　若已屬於人　　彼人攝受汝　　汝不盜他物　汝不有害心　　汝不作邪淫　　汝依何語住　不說他人惡　　不壞他所親　　不侵他境界　不於他恚怒　　不生邪險見　　不作相違業　不以諂曲力　　方便誑世間　　尊重父母不　敬善知識不　　見諸貧窮人　　能生攝心不　若有善知識　　誨示於汝法　　能生堅固心　究竟尊重不　　愛樂於佛不　　了知菩薩不　眾僧功德海　　汝能恭敬不　　汝能知法不　能淨眾生不　　為住於法中　　為住於非法　見諸孤獨者　　能起慈心不　　見惡道眾生　能生大悲不　　見他得榮樂　　能生歡喜不　他來逼迫汝　　汝無瞋惱不　　汝發菩提意　開悟眾生不　　無邊劫修行　　能無疲倦不爾時女母為其太子而說頌言。",
    "X04n0223_112:0742b15_0": "　太子汝應聽　　我今說此女　　初生及長成　一切諸因緣　　太子始生日　　即從蓮華生　其目淨脩廣　　肢節悉具足　　我曾於春月　遊觀娑羅園　　普見諸藥艸　　種種皆榮茂　奇樹發妙華　　望之如慶雲　　好鳥相和鳴　林間共歡樂　　同遊八百女　　端正奪人心　被服皆嚴麗　　歌詠悉殊美　　彼園有浴池　名曰蓮華幢　　我於池岸坐　　婇女眾圍遶　於彼蓮池內　　忽生千葉華　　寶葉琉璃莖　閻浮金為臺　　爾時夜分盡　　日光初出現　其蓮正開剖　　放大清淨光　　其光極熾盛　譬如日初出　　普照閻浮提　　眾歎未曾有　時見此玉女　　從彼蓮華生　　其身甚清淨　肢分皆圓滿　　此是人間寶　　從於淨業生　宿因無失壞　　今受此果報　　紺髮青蓮眼　梵聲金色光　　華鬘眾寶髻　　清淨無諸垢　肢節悉具足　　其身無缺減　　譬如真金像　安處寶華中　　毛孔栴檀香　　普熏於一切　口出青蓮香　　常演梵音聲　　此女所住處　常有天音樂　　不應下劣人　　而當如是偶　世間無有人　　堪與此為夫　　唯汝相嚴身　願垂見納受　　非長亦非短　　非麤亦非細　種種悉端嚴　　願垂見納受　　文字算數法　工巧諸技藝　　一切皆通達　　願垂見納受　善了諸兵法　　巧斷眾諍訟　　能調難可調　願垂見納受　　其身甚清淨　　見者無厭足　功德自莊嚴　　汝應垂納受　　眾生所有患　善達彼緣起　　應病而與藥　　一切能消滅　閻浮語言法　　差別無量種　　乃至妓樂音　靡不皆通達　　婦人之所能　　此女一切知　而無女人過　　願垂速納受　　不嫉亦不慳　無貪亦無恚　　質直性柔輭　　離諸麤獷惡　恭敬於尊者　　奉事無違逆　　樂修諸善行　此能隨順汝　　若見於老病　　貧窮在苦難　無救無所依　　常生大慈愍　　常觀第一義　不求自利樂　　但願益眾生　　以此莊嚴心　行住與坐臥　　一切無放逸　　言說及默然　見者咸欣樂　　雖於一切處　　皆無染著心　見有功德人　　樂觀無厭足　　尊重善知識　樂見離惡人　　其心不躁動　　先思後作業　福智所莊嚴　　一切無怨恨　　女人中最上　宜應事太子大方廣佛新華嚴經合論卷第一百十二音切腨(船輭切)。",
    "X04n0223_112:0743a13_1": "傭(丑恭切)。",
    "X04n0223_112:0743a13_2": "睫(子葉切)。",
    "X04n0223_112:0743a13_3": "翊(亦音)。",
    "X04n0223_112:0743a13_4": "殞(于敏切)。",
    "X04n0223_112:0743a13_5": "偶(吾苟切)。",
    "X04n0223_112:0743a13_6": "褰(去乾切)。",
    "X04n0223_112:0743a14_7": "豁(呼括切)。",
    "X04n0223_112:0743a14_8": "縵(莫半切)。",
    "X04n0223_112:0743a14_9": "嗣(寺音)。",
    "X04n0223_112:0743a14_10": "獷(古猛切)。"
}