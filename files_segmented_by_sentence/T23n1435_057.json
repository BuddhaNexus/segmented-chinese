{
    "T23n1435_057:0418c14_0": "十誦律卷第五十七(第十誦之二)",
    "T23n1435_057:0418c16_0": "後秦北印度三藏弗若多羅譯",
    "T23n1435_057:0418c17_0": "比尼誦行法之餘",
    "T23n1435_057:0418c18_0": "僧上座法者，上座法若僧唱時、若打揵椎時，應疾到坐。",
    "T23n1435_057:0418c19_1": "坐已看上中下座，莫令失次，教令相近坐。",
    "T23n1435_057:0418c20_2": "應示相，若不覺，應彈指向。",
    "T23n1435_057:0418c20_3": "若彈指不覺，應語比坐，應徐徐軟語。",
    "T23n1435_057:0418c21_4": "若飲食時，上座應教一切等與，應待唱僧跋。",
    "T23n1435_057:0418c22_5": "一切眾僧應隨順上座，是名僧上座法。",
    "T23n1435_057:0418c23_6": "僧坊上座法者，若僧坊破壞，是上座應自治、若使人治。",
    "T23n1435_057:0418c25_0": "若不見比丘，應推覓。",
    "T23n1435_057:0418c25_1": "若有病比丘，應看視問訊。",
    "T23n1435_057:0418c26_2": "若無看病人，應與看病人。",
    "T23n1435_057:0418c26_3": "若僧差看病人，是人不肯，應次第看。",
    "T23n1435_057:0418c27_4": "若是僧坊中僧應得利施，上座應一心勤作方便令不失。",
    "T23n1435_057:0418c28_5": "若得是利施物，應置隨所堪能比丘令分處。",
    "T23n1435_057:0418c29_6": "若僧坊中有所作事，上座應先自手作。",
    "T23n1435_057:0419a01_7": "是名僧坊上座法。",
    "T23n1435_057:0419a02_8": "別房上座法者，是別房若毀壞，上座應自治、若使人治。",
    "T23n1435_057:0419a03_9": "若不見房中比丘，應推覓。",
    "T23n1435_057:0419a04_10": "若有病比丘。",
    "T23n1435_057:0419a04_11": "應看視問訊。",
    "T23n1435_057:0419a04_12": "若無看病人，應與看病人。",
    "T23n1435_057:0419a05_13": "若看病人不肯，別房中應次第看。",
    "T23n1435_057:0419a06_14": "若是別房中僧應得利施，上座應一心勤作方便令不失。",
    "T23n1435_057:0419a07_15": "若得是利施物，應置隨所堪能比丘令分處。",
    "T23n1435_057:0419a08_16": "若別房中有所作事，上座應先自手作。",
    "T23n1435_057:0419a09_17": "是名別房上座法。",
    "T23n1435_057:0419a09_18": "阿藍者，僧伽藍。",
    "T23n1435_057:0419a10_19": "僧伽藍中種種制限，是制限若隨法，不自惱亦不惱他，是應受。",
    "T23n1435_057:0419a11_20": "若知制限失利，為自惱亦惱他，不應受，應餘處去。",
    "T23n1435_057:0419a12_21": "若是比丘，自知有同見勢力能如法滅是惡制，當白眾僧滅。",
    "T23n1435_057:0419a14_22": "是名阿藍法。",
    "T23n1435_057:0419a14_23": "林法者，林名叢樹。",
    "T23n1435_057:0419a14_24": "是林枝葉相接，面拘盧舍內，隨意不失衣，是名林法。",
    "T23n1435_057:0419a16_25": "阿藍者，僧伽藍。",
    "T23n1435_057:0419a16_26": "僧伽藍中多諸別房，別房中有種種制限，是制限若隨法，不為自惡亦不為他惡，是應受。",
    "T23n1435_057:0419a18_27": "若知是制限失利，為自惡亦他惡，不應受，應餘處去。",
    "T23n1435_057:0419a19_28": "若是比丘，自知有同見勢力，能如法滅是惡制，當白眾滅。",
    "T23n1435_057:0419a21_29": "是名別房法。",
    "T23n1435_057:0419a21_30": "房舍法者，若比丘隨所住房舍，應掃灑泥塗曬治臥具。",
    "T23n1435_057:0419a22_31": "若有垢應浣。",
    "T23n1435_057:0419a23_0": "若欲出行，應還僧臥具閉戶下鑰。",
    "T23n1435_057:0419a23_1": "是名房舍法。",
    "T23n1435_057:0419a24_2": "臥具法者，若比丘著僧臥具，得出僧坊門外四十九尋，不得過。",
    "T23n1435_057:0419a25_3": "若過，至地了時，得突吉羅。",
    "T23n1435_057:0419a26_4": "戶法者，戶名出入處，若打戶時不應大打，若開戶時不得大排，若閉戶時當徐徐。",
    "T23n1435_057:0419a28_5": "入出戶時亦應安徐一心，莫令衣摩戶兩邊。",
    "T23n1435_057:0419a29_6": "是名戶法。",
    "T23n1435_057:0419a29_7": "向法者，應施橝，去時當閉，為守護僧房亦守護自身故，是名向法。",
    "T23n1435_057:0419b01_8": "空僧坊法者，比丘若入空僧坊，應掃灑令淨，是中若有器物，應洗者當淨洗著覆處。",
    "T23n1435_057:0419b03_9": "若有淨人，當令却僧坊中草。",
    "T23n1435_057:0419b04_10": "若無淨人，比丘如法應作者當作。",
    "T23n1435_057:0419b05_11": "不應空僧房中直出入。",
    "T23n1435_057:0419b05_12": "是名空僧房法。",
    "T23n1435_057:0419b06_13": "鉢法者，比丘應看鉢如自眼，不應置地、不應置石上、不應置高處、不應置屋霤處、不應置牆頭、不應置大小便處及洗大小便處、不應持入浴室、不應以雜沙牛屎洗，若未乾不應舉，亦不得令太乾。",
    "T23n1435_057:0419b11_0": "不應故破、不得輕用，應好賞護，勿令破失，以更求因緣故妨行道。",
    "T23n1435_057:0419b12_1": "是名鉢法。",
    "T23n1435_057:0419b12_2": "衣法者，當賞護衣如自皮，若著僧伽梨，不得捉持瓦石泥土草木等，不應以青黃等色塗染。",
    "T23n1435_057:0419b15_0": "若著僧伽梨，不應掃灑塗地、不應以足躡、不應敷坐、不應敷臥、不應襯身著僧伽梨，隨僧伽梨法應用。",
    "T23n1435_057:0419b17_1": "欝多羅僧，隨欝多羅僧法應用。",
    "T23n1435_057:0419b18_2": "安陀會，隨安陀會法應用。",
    "T23n1435_057:0419b18_3": "是三衣應用淨染壞色畜，五種純色不應著，餘異色點及納衣。",
    "T23n1435_057:0419b20_4": "若比丘貧少衣，不能得割截衣，應衣上安葉，若五、若七、若九、若十一、若十三、若十五、若過十五；若能得，應割截作僧伽梨、欝多羅僧、安陀會。",
    "T23n1435_057:0419b23_5": "是名衣法。",
    "T23n1435_057:0419b23_6": "尼師壇法者，比丘不應受單尼師壇，先受尼師壇不應離。",
    "T23n1435_057:0419b25_0": "若捨，得突吉羅。",
    "T23n1435_057:0419b25_1": "是名尼師壇法。",
    "T23n1435_057:0419b25_2": "鍼法者，如上說。",
    "T23n1435_057:0419b26_3": "鍼筒法者，佛聽畜鍼筒，為安鍼故。",
    "T23n1435_057:0419b26_4": "比丘當賞護，莫令失，更求覓妨行道故。",
    "T23n1435_057:0419b27_5": "破戒無慚愧沙彌不應令舉。",
    "T23n1435_057:0419b28_6": "是名鍼筒法。",
    "T23n1435_057:0419b28_7": "淨水瓶法、常用水瓶法，亦如上說。",
    "T23n1435_057:0419b29_8": "粥法者，有五利益故聽啜粥：除飢、除渴、下氣、除臍下冷、消熟藏中生者，是名粥法。",
    "T23n1435_057:0419c02_9": "食法者，比丘食五食時應觀，是食難求得、難成辦；當觀入口在生藏熟藏；若出時由是食因緣故，起種種煩惱罪業受苦果報。",
    "T23n1435_057:0419c05_10": "是名食法。",
    "T23n1435_057:0419c05_11": "食處法者，比丘若到食處，應默然一心淨持威儀，能起他淨心，當徐入徐坐，是名食處法。",
    "T23n1435_057:0419c07_12": "與食法者，比丘未受食，不應與他。",
    "T23n1435_057:0419c08_13": "先受已，後當與他。",
    "T23n1435_057:0419c09_14": "阿誰應與？",
    "T23n1435_057:0419c09_15": "若父、若母、若與閉繫人、若與急須食人、若妊娠女人來，應正觀當少多與；畜生應與一口。",
    "T23n1435_057:0419c11_16": "是名與食法。",
    "T23n1435_057:0419c11_17": "乞食法者，比丘應一心從檀越受食，莫散亂心，勿觀好惡，應生不淨想，是名乞食法。",
    "T23n1435_057:0419c13_18": "乞食人法者，如雜部中廣說。",
    "T23n1435_057:0419c14_19": "乞食持來法者，當一心持食，莫令散失，勿觀好惡。",
    "T23n1435_057:0419c15_20": "應觀時節早晚持食來。",
    "T23n1435_057:0419c16_0": "是名乞食持來法。",
    "T23n1435_057:0419c16_1": "阿蘭若法者，阿蘭若比丘應常一心先問訊人，喜心和視共語，捨離顰蹙，讚言善來，應畜火及火爐，少多辦食及食器，常畜水及水器，洗足水器常令有水，淨澡罐廁澡罐中亦應令有水。",
    "T23n1435_057:0419c20_2": "應善知道徑，善知日數、善知夜、善知夜分、善知星宿，讀誦星宿經，善知修妬路、比尼、阿毘曇。",
    "T23n1435_057:0419c22_3": "若善知初禪、二、三、四禪，應善知須陀洹、斯陀含、阿那含、阿羅漢果。",
    "T23n1435_057:0419c24_4": "若不能得修學，當問知當讀誦，不應畜日愛珠、月愛珠，應畜法杖。",
    "T23n1435_057:0419c26_0": "所畜物皆隨順道，如《俱尼舍經》廣說。",
    "T23n1435_057:0419c26_1": "是名阿蘭若法。",
    "T23n1435_057:0419c27_2": "阿蘭若上座法者，若諸比丘出界，阿蘭若上座應善教化下座比丘，應為說阿蘭若法示教利喜，諸下座比丘應隨上座教行。",
    "T23n1435_057:0420a01_3": "若諸居士至阿蘭若處，應為說甚深法，應示正道邪道，應說知見。",
    "T23n1435_057:0420a02_4": "若諸居士去者善，若不去，少多與食，應作是言：「我唯有是食。」",
    "T23n1435_057:0420a04_0": "是名阿蘭若上座法。",
    "T23n1435_057:0420a04_1": "近聚落住法者，近聚落住比丘，應常一心先問訊人，喜心和視共語，捨離顰蹙，讚言善來。",
    "T23n1435_057:0420a06_2": "應畜火及火爐，少多辦食及食器，常畜水及水器，洗足水器常令有水，淨澡罐廁澡罐中亦應令有水。",
    "T23n1435_057:0420a08_3": "應善知道徑，善知日數、善知夜、善知夜分、善知星宿，讀誦星宿經，善知誦修妬路、毘尼、阿毘曇，善知初禪、二、三、四禪，應善知須陀洹、斯陀含、阿那含、阿羅漢果。",
    "T23n1435_057:0420a12_4": "若不能得修學，當問知當讀誦。",
    "T23n1435_057:0420a13_5": "不應畜日愛珠、月愛珠，所畜物皆隨順道，如《俱尼舍經》廣說。",
    "T23n1435_057:0420a14_6": "是名近聚落住法。",
    "T23n1435_057:0420a14_7": "近聚落住上座法者，若近聚落住上座比丘，諸比丘出界，上座應教化下座比丘，為說近聚落住法示教利憙，諸下座比丘應隨上座教行。",
    "T23n1435_057:0420a18_8": "若諸居士來，應為說甚深法，示正道邪道，應說知見，教布施、持戒、忍辱、行善、受持八戒。",
    "T23n1435_057:0420a20_0": "是名近聚落住上座法。",
    "T23n1435_057:0420a20_1": "洗足瓫法者，比丘見洗足瓫空，應自著水、若使人著，是名洗足瓫法。",
    "T23n1435_057:0420a22_2": "洗足上座法者，若下座已洗足，上座不應驅遣，若驅得突吉羅。",
    "T23n1435_057:0420a23_3": "是名洗足上座法。",
    "T23n1435_057:0420a24_0": "客法者，若客比丘初到僧房中，偏袒著衣，若泥洹僧高，應下著；若衣囊在右肩上，應轉著左肩上；若杖油囊革屣針筒在右手中，應移著左手中。",
    "T23n1435_057:0420a27_1": "若有大小便，應先在外却已入僧房。",
    "T23n1435_057:0420a28_2": "若得水洗足已入；若不得水，以草木樹葉拭足已入。",
    "T23n1435_057:0420a29_3": "若門閉，應求開門，若開應入；若不開，僧房外有牆塹刺蕀，應在現處立，一心淨持威儀，能起他善心。",
    "T23n1435_057:0420b02_4": "若見舊比丘應問：「此僧房中有若干歲比丘房舍不？」",
    "T23n1435_057:0420b04_0": "若言：「有。」",
    "T23n1435_057:0420b04_1": "即語開門。",
    "T23n1435_057:0420b04_2": "開門已入復問：「是房舍中為有人、為空耶？」",
    "T23n1435_057:0420b05_3": "若言：「空。」",
    "T23n1435_057:0420b05_4": "應問：「用何等水？」",
    "T23n1435_057:0420b06_0": "若言：「井水。」",
    "T23n1435_057:0420b06_1": "應索罐及繩掃篲。",
    "T23n1435_057:0420b06_2": "應開房戶彈指，若有毒蟲聞聲便去。",
    "T23n1435_057:0420b07_3": "當安徐往出枕、被褥、床榻、覆地物。",
    "T23n1435_057:0420b08_4": "出已應掃灑泥塗，抖擻薦席被褥枕覆地物覓蟲，覓蟲已還如本敷。",
    "T23n1435_057:0420b09_5": "洗足瓮、淨澡罐、廁澡罐中皆著水，持革屣至水邊，浣拂拭物。",
    "T23n1435_057:0420b11_6": "浣已絞捩，絞捩已擘散，然後捉革屣，先拭前頭，次拭後、拭中、拭帶。",
    "T23n1435_057:0420b12_7": "若水瓶在右邊，應右手取水左手洗足；若在左邊，應左手取水右手洗足。",
    "T23n1435_057:0420b14_8": "洗足已著革屣入房，閉戶下橝坐繩床，先徐攝一脚，次攝第二脚。",
    "T23n1435_057:0420b16_9": "攝已大坐正觀諸法，地了已應問舊比丘：「此僧房中有前食後食不？」",
    "T23n1435_057:0420b17_10": "應問：「乞食處何處有惡狗、惡牛、大童女、寡婦？",
    "T23n1435_057:0420b18_11": "何處是僧學家羯磨、覆鉢羯磨。",
    "T23n1435_057:0420b19_12": "何處可行？",
    "T23n1435_057:0420b19_13": "何處不可行？」",
    "T23n1435_057:0420b19_14": "問是等事已應行乞食。",
    "T23n1435_057:0420b20_15": "若是客比丘欲去，罐繩掃篲還付本主，摒擋臥具閉戶下橝已去。",
    "T23n1435_057:0420b22_0": "是名客比丘法。",
    "T23n1435_057:0420b22_1": "客比丘上座法者，客上座應籌量客比丘多少，應語舊比丘言：「我爾所客比丘來，當知須爾所臥具。」",
    "T23n1435_057:0420b24_2": "是名客比丘上座法。",
    "T23n1435_057:0420b25_3": "欲行比丘法者，若比丘明日欲行，今日應辭和上阿闍梨，若聽去便去；若不聽去不得強去。",
    "T23n1435_057:0420b27_4": "若是中住，知不能增長善法，當出此僧房觀諸方籌量伴侶，是人真實不？",
    "T23n1435_057:0420b29_0": "同心不？",
    "T23n1435_057:0420b29_1": "若道路病痛，不棄我去耶？",
    "T23n1435_057:0420b29_2": "如是籌量已應去。",
    "T23n1435_057:0420c01_3": "若不如是籌量去，得突吉羅。",
    "T23n1435_057:0420c01_4": "是名欲行法。",
    "T23n1435_057:0420c02_5": "欲行比丘上座法者，欲行時上座應最後發，當付囑僧臥具。",
    "T23n1435_057:0420c03_6": "出僧房已語諸伴黨莫有所忘。",
    "T23n1435_057:0420c04_7": "若伴黨有所忘物，上座應不遠待道中，應教化等伴，莫令作非法散亂調戲。",
    "T23n1435_057:0420c06_0": "是名欲行上座法。",
    "T23n1435_057:0420c06_1": "非時法者，若比丘非時欲行，應白和上阿闍梨：「我至某城邑某聚落某甲舍。」",
    "T23n1435_057:0420c08_2": "若聽便去；若不聽不應強去。",
    "T23n1435_057:0420c08_3": "是名非時法。",
    "T23n1435_057:0420c09_4": "非時會法者，除六齋日，餘非時會、非時事、非時坐。",
    "T23n1435_057:0420c10_5": "若聞唱時、打揵椎時，應速去速次第坐。",
    "T23n1435_057:0420c11_6": "應隨法隨比尼隨佛教行，莫輕上下座。",
    "T23n1435_057:0420c12_7": "是名非時會法。",
    "T23n1435_057:0420c12_8": "非時會上座法者，如上說。",
    "T23n1435_057:0420c13_9": "僧上座會坐法者，月六齋：所謂八日、十四日、十五日、二十三日、二十九日、三十日，於是日無病比丘，應和合一處說法。",
    "T23n1435_057:0420c15_10": "是中若外道論議師，懷嫉妬心來欲破說法，比丘當如法難詰降伏，莫瞋惡口。",
    "T23n1435_057:0420c17_11": "是名會坐法。",
    "T23n1435_057:0420c18_0": "會坐上座法者，若下座先坐，上座來不應令起。",
    "T23n1435_057:0420c19_1": "若驅令起，得突吉羅。",
    "T23n1435_057:0420c19_2": "是名會坐上座法。",
    "T23n1435_057:0420c20_3": "說法人法者，應一心說法，生慈悲利益心，當淨潔明了莊嚴語言，次第相續辯才無盡，如是說法隨順諸法實相，為法故說不為利養，是名說法人法。",
    "T23n1435_057:0420c23_4": "說法人上座法者，若下座法師說法，上座法師應觀察所說，為次第說、為不次第說；為說法、為說非法。",
    "T23n1435_057:0420c25_5": "若次第說法，應隨順讚善；不次第、若說非法，應呵止。",
    "T23n1435_057:0420c27_6": "是名說法人上座法。",
    "T23n1435_057:0420c27_7": "諸外道梵志六齋日和合一處說法，大得利養增長徒眾。",
    "T23n1435_057:0420c28_8": "洴沙王深愛佛法故，作是念：「願諸比丘，六齋日和合一處說法，我當引導大眾自往聽法，令諸比丘以是因緣大得供養增長徒眾。」",
    "T23n1435_057:0421a02_9": "以是事白佛，佛言：「從今日聽諸不病比丘六齋日和合一處說法。」",
    "T23n1435_057:0421a04_10": "諸比丘隨佛教，聽六齋日一處說法，國王群臣皆來聽法。",
    "T23n1435_057:0421a05_11": "諸比丘大得供養，徒眾增長。",
    "T23n1435_057:0421a06_12": "諸比丘或有坐地說法，音聲不能遠聞，作是念：「佛聽我立說法善。」",
    "T23n1435_057:0421a07_13": "以是事白佛，佛言：「聽立說法。」",
    "T23n1435_057:0421a08_14": "爾時諸比丘廣說大經，說者勞悶、聽者疲極，以是事白佛，佛言：「若宜止，時到聽止。」",
    "T23n1435_057:0421a10_15": "時諸比丘，取佛經義自用心廣分別說，諸比丘心疑將無壞法耶？",
    "T23n1435_057:0421a12_0": "以是事白佛，佛言：「從今日聽取佛經義莊嚴言辭，次第解說，佛經本當直讀誦，莫雜論議。」",
    "T23n1435_057:0421a14_1": "爾時諸比丘處處亂唄，佛言：「不應處處亂唄。」",
    "T23n1435_057:0421a15_2": "爾時二比丘一處合唄，佛言：「不得二比丘合唄，若合唄得突吉羅。」",
    "T23n1435_057:0421a16_3": "時諸比丘以是說法唄取財利，佛言：「不應以法取財利，若取得突吉羅。」",
    "T23n1435_057:0421a18_4": "爾時說法唄者，將大眾到餘處說法唄，佛言：「不應將大眾到餘處說法唄，除自徒眾。」",
    "T23n1435_057:0421a20_5": "爾時諸比丘，令一眼、無眼、通精癭、無手、僂脊、跛人說法讚唄。",
    "T23n1435_057:0421a21_6": "時有賢者深愛佛法，諸外道嗤弄言：「此是汝等讚施師、汝等塔、汝等所尊敬，先受供養在前食，在汝等前行者，正如是耶？」",
    "T23n1435_057:0421a24_7": "諸賢者皆大羞愧，以是事白佛，佛言：「從今日一眼、無眼、通精癭、無手跛僂脊，不應請說法讚唄，若請得突吉羅。」",
    "T23n1435_057:0421a27_0": "爾時有諸破戒破正見人令說法，是人說法因緣，大得供養徒眾勢力，行非法事不可禁止。",
    "T23n1435_057:0421a29_1": "諸比丘以是事白佛，佛言：「從今日不應請破戒破正見人說法，若請說得突吉羅。」",
    "T23n1435_057:0421b01_2": "不知使誰說法讚唄？",
    "T23n1435_057:0421b02_3": "佛言：「若請先習說法讚唄者令作，若無先習說法讚唄者，當次第語令說法唄。",
    "T23n1435_057:0421b04_4": "若諸比丘中無先習說法唄者，又不次第說法唄，諸比丘得突吉羅。」",
    "T23n1435_057:0421b05_5": "是名說法法。",
    "T23n1435_057:0421b06_0": "不說法法者，如雜部中廣說。",
    "T23n1435_057:0421b06_1": "安居法者，比丘若欲安居，先應籌量住處。",
    "T23n1435_057:0421b07_2": "若住處出入安隱，有好樹林有好水，晝夜少音聲，少蚊虻蜈蚣毒蛇，少風少熱，是中有真實比丘得同意比丘，共安隱坐禪說法聽法，若疾病當得隨病藥、隨病飲食、瞻病人，籌量如是事已應安居。",
    "T23n1435_057:0421b12_3": "若不如是籌量安居，得突吉羅。",
    "T23n1435_057:0421b12_4": "安居中法者，比丘安居中無佛所聽因緣，不應出界宿乃至一夜。",
    "T23n1435_057:0421b14_5": "如伽尸王子出家作比丘，父王欲起佛圖，遣使喚兒：「汝來共起佛圖。」",
    "T23n1435_057:0421b16_0": "是比丘言：「佛未聽我為作佛圖故破安居。」",
    "T23n1435_057:0421b16_1": "以是事白佛，佛言：「從今日聽為起佛圖故去。」",
    "T23n1435_057:0421b18_0": "是名安居中法。",
    "T23n1435_057:0421b18_1": "安居上座法者，安居上座應觀諸房舍，誰治誰不治？",
    "T23n1435_057:0421b19_2": "若治應讚言善好，若不治教令治。",
    "T23n1435_057:0421b20_3": "是名安居上座法。",
    "T23n1435_057:0421b20_4": "安居竟法者，比丘安居已應作三事，更唱界分。",
    "T23n1435_057:0421b21_5": "若受迦絺那衣，隨得施物，迦絺那衣所攝。",
    "T23n1435_057:0421b22_6": "隨所住房，應灑掃泥塗。",
    "T23n1435_057:0421b23_7": "若臥具有塵土垢膩，應抖擻浣，浣治已還置本處，出戶下橝聽隨意去。",
    "T23n1435_057:0421b25_8": "是名安居竟法。",
    "T23n1435_057:0421b25_9": "受眾法者，比丘應籌量眾，為樂說法、為樂默然？",
    "T23n1435_057:0421b26_10": "若樂說法，應隨宜為說；若樂默然則止。",
    "T23n1435_057:0421b27_11": "是名受眾法。",
    "T23n1435_057:0421b27_12": "往眾會法者，比丘應先分別，往剎利眾應如是，往婆羅門眾應如是，往居士眾應如是，往比丘眾應如是，往到是眾中應如是，入出行坐應如是，問訊如是言說，或時應默然。",
    "T23n1435_057:0421c02_13": "是名往眾會法。",
    "T23n1435_057:0421c03_14": "受眾法者，受眾比丘應觀，是眾誰善行、誰不善行？",
    "T23n1435_057:0421c04_15": "若善行者，應好看視供給衣鉢湯藥所須，若有罪應佐助令得出；若非善行者，應如法呵責令心調伏。",
    "T23n1435_057:0421c06_16": "是名受眾法。",
    "T23n1435_057:0421c07_17": "受眾上座法者，受眾上座應如法教化眾，莫令非法調戲散亂，是名受眾上座。",
    "T23n1435_057:0421c09_0": "說波羅提木叉法者，五種說波羅提木叉：說戒序，餘殘如僧常聞，乃至僧說戒布薩竟，是名為一。",
    "T23n1435_057:0421c11_1": "又復說戒序、說四波羅夷，餘殘如僧常聞，乃至僧說戒布薩竟，是名為二。",
    "T23n1435_057:0421c12_2": "又復說戒序、說四波羅夷、說十三僧伽婆尸沙，餘殘如僧常聞。",
    "T23n1435_057:0421c14_3": "乃至僧說戒布薩竟，是名為三。",
    "T23n1435_057:0421c15_4": "又復說戒序、說四波羅夷、說十三僧伽婆尸沙、說二不定法，餘殘如僧常聞，乃至僧說戒布薩竟，是名為四。",
    "T23n1435_057:0421c17_5": "第五廣說。",
    "T23n1435_057:0421c17_6": "是名波羅提木叉法。",
    "T23n1435_057:0421c18_7": "說波羅提木叉人法者，說波羅提木叉比丘，先當闇誦令利，莫眾僧中說時錯謬，是名說波羅提木叉人法。",
    "T23n1435_057:0421c20_8": "僧會法者，除月六齋日，餘殘僧會、僧事、僧坐處，唱時、打揵椎時，諸比丘應速去如法次第坐，應隨法隨比尼隨佛教行，不輕上中下座。",
    "T23n1435_057:0421c23_9": "是名增會法。",
    "T23n1435_057:0421c24_10": "上座法者，如上非時會上座說。",
    "T23n1435_057:0421c24_11": "中座法者，中座、下座比丘欲入白衣舍，當推上座在前，應恭敬上座。",
    "T23n1435_057:0421c26_12": "若上座便利，中座下座應待，不應遠去。",
    "T23n1435_057:0421c27_13": "若白衣來語：「諸長老入。」",
    "T23n1435_057:0421c27_14": "當答言：「小待，須上座至。」",
    "T23n1435_057:0421c28_15": "若檀越急喚入，當留上座所坐處然後坐。",
    "T23n1435_057:0421c29_16": "檀越言：「受水。」",
    "T23n1435_057:0421c29_17": "當言：「小待，須上座入。」",
    "T23n1435_057:0422a01_18": "是名中座法。",
    "T23n1435_057:0422a01_19": "下座法者，下座比丘，應掃灑佛圖、講堂、布薩處、佛圖門中眾僧會處地，應次第敷坐床，應辦火及火爐，應辦燈及燈具，洗足瓫中著水，淨澡罐、廁澡罐中皆著水，如是僧所有作事，下座皆應作。",
    "T23n1435_057:0422a06_20": "是名下座法。",
    "T23n1435_057:0422a06_21": "上中下座法者，上中下座比丘，隨佛所說戒盡應受持，是名上中下座法。",
    "T23n1435_057:0422a08_22": "浴室法者，比丘入浴室，應一心小語好持威儀收攝諸根，是名浴室法。",
    "T23n1435_057:0422a09_23": "浴室洗法者，浴室中洗得五利：一、除塵垢；二、治身皮膚令一色；三、破寒熱；四、除風氣；五、少病痛。",
    "T23n1435_057:0422a11_24": "是名浴室洗法。",
    "T23n1435_057:0422a12_25": "浴室上座法者，浴室中上座若見下座比丘已洗，不應驅遣，若驅遣得突吉羅。",
    "T23n1435_057:0422a14_26": "是名浴室上座法。",
    "T23n1435_057:0422a14_27": "和上法者，和上應教化共行弟子，遮令離惡知識，令近善知識。",
    "T23n1435_057:0422a16_0": "當佐助衣鉢湯藥，若有罪佐助令得出。",
    "T23n1435_057:0422a16_1": "是名和上法。",
    "T23n1435_057:0422a17_2": "共行弟子法者，共行弟子不應輕慢和上，有所作事皆應白和上，行時當隨從和上後，常供給一切所須，常隨和上意不得違逆。",
    "T23n1435_057:0422a20_3": "若有所作，不白和上不得作，除禮佛法僧用齒木大小便。",
    "T23n1435_057:0422a21_4": "若共行弟子，於和上邊知不能增長善法，應白和上，持我付囑某甲比丘。",
    "T23n1435_057:0422a23_5": "和上應籌量，是比丘教化法何似？",
    "T23n1435_057:0422a24_0": "弟子眾復何如？",
    "T23n1435_057:0422a24_1": "若知是比丘具足善法，當付囑；若知不具足，當更付囑餘比丘。",
    "T23n1435_057:0422a25_2": "若知和上不好，應捨去。",
    "T23n1435_057:0422a26_3": "是名共行弟子法。",
    "T23n1435_057:0422a26_4": "阿闍梨法者，阿闍梨應教化近行弟子，遮令離惡知識，令親近善知識，當佐助衣鉢湯藥，若有罪佐助令得出，是名阿闍梨法。",
    "T23n1435_057:0422a29_5": "近行弟子法者，近行弟子，不應輕慢阿闍梨，其所作事，皆應白阿闍梨。",
    "T23n1435_057:0422b02_6": "行時當隨從阿闍梨後，常供給一切所須，常隨順阿闍梨意不得違逆。",
    "T23n1435_057:0422b04_7": "若不白阿闍梨不得有所作，除禮佛法僧用齒木大小便。",
    "T23n1435_057:0422b05_8": "若近行弟子，知阿闍梨邊不能增長善法，應白阿闍梨，持我付囑某比丘。",
    "T23n1435_057:0422b07_0": "阿闍梨應籌量，是比丘教化法何似？",
    "T23n1435_057:0422b07_1": "弟子眾復何如？",
    "T23n1435_057:0422b08_2": "若知是比丘具足善法，當付囑；若知不具足，當付囑餘比丘。",
    "T23n1435_057:0422b09_3": "若阿闍梨不好，當捨去。",
    "T23n1435_057:0422b10_4": "是名近行弟子法。",
    "T23n1435_057:0422b10_5": "沙彌法者，沙彌不應輕慢和上，有所作事皆應白和上。",
    "T23n1435_057:0422b11_6": "行時當隨從和上後，常供給一切所須、隨順和上意不得有違逆。",
    "T23n1435_057:0422b13_7": "若有所作，不白和上不得作，除禮佛法僧用齒木大小便。",
    "T23n1435_057:0422b14_8": "沙彌住和上邊，知不能增長善法，應白和上，持我付囑某甲比丘。",
    "T23n1435_057:0422b16_9": "和上應籌量，是比丘教化法何似？",
    "T23n1435_057:0422b17_10": "弟子眾復何如？",
    "T23n1435_057:0422b17_11": "若知是比丘具足善法，當付囑；若知不具足，當更付囑餘比丘。",
    "T23n1435_057:0422b18_12": "若和上不好應捨去。",
    "T23n1435_057:0422b19_13": "應令取草樹葉、取果齒木，除僧坊中草，掃灑授飲食湯藥。",
    "T23n1435_057:0422b20_14": "是名沙彌法。",
    "T23n1435_057:0422b21_0": "出力法者，若白衣於寺中，欲作惡事侵惱諸比丘，諸比丘爾時應苦切語令其折伏。",
    "T23n1435_057:0422b22_1": "若不折伏，不應直向王言，先語是惡人知識，次語王夫人及王子大臣等。",
    "T23n1435_057:0422b24_2": "若是人捨惡事便止，莫令得事。",
    "T23n1435_057:0422b25_3": "是名出力法。",
    "T23n1435_057:0422b25_4": "隨後比丘法者，隨後比丘不應在前，亦不應太在後。",
    "T23n1435_057:0422b26_5": "不得並肩行，莫先語，不應多語，不問不應語，若問當時答。",
    "T23n1435_057:0422b28_6": "若前行比丘說非法，後比丘應呵止，若說法應隨喜。",
    "T23n1435_057:0422b29_7": "若如法得施應受。",
    "T23n1435_057:0422b29_8": "是名隨後比丘法。",
    "T23n1435_057:0422c01_9": "常入出家比丘法者，入出家時，常攝諸根不應調戲，淨持威儀如法，能起檀越善心，是名常入出家比丘法。",
    "T23n1435_057:0422c03_10": "至家法者，若比丘散亂心不厭離心至檀越家，常得五罪：一、不請自入；二、屏處坐；三、強坐；四、數數食；五、無男子與女人過五六語，是名至家法。",
    "T23n1435_057:0422c07_11": "住家法者，住家比丘，應善知坐處坐法差別，應為諸白衣說甚深法、示邪道正道，應說知見。",
    "T23n1435_057:0422c09_12": "常應教布施、持戒、忍辱、行善，與受八戒。",
    "T23n1435_057:0422c10_13": "是名住家法。",
    "T23n1435_057:0422c10_14": "住家上座法者，住家上座，應好觀自徒眾，莫令諸根散亂調戲，常淨持威儀起檀越善心，是名住家上座法。",
    "T23n1435_057:0422c12_15": "語言法者，客比丘初來時，舊比丘不應疾與臥具，先應共語，次問用僧臥具，隨是比丘上中下應與臥具，是名共語言法。",
    "T23n1435_057:0422c15_16": "息法者，客比丘初來時，不應從舊比丘疾索房舍臥具，初入僧坊先應在現處立，淨持威儀守攝諸根，然後向舊比丘說房舍臥具，是名息法。",
    "T23n1435_057:0422c18_17": "漉水囊法者，比丘無漉水囊，不應遠行。",
    "T23n1435_057:0422c19_18": "若有淨水若河水流水，又復二十里有住處，不須漉水囊，是名漉水囊法。",
    "T23n1435_057:0422c21_19": "經行法者，比丘應直經行，不遲不疾；若不能直，當畫地作相隨相直行，是名經行法。",
    "T23n1435_057:0422c23_20": "虛空法者，一切虛空無界，地人向空中人，空中人向地人，不得遮羯磨作羯磨，是名虛空法。",
    "T23n1435_057:0422c25_21": "便利法者，比丘若欲入廁，先應彈指。",
    "T23n1435_057:0422c26_22": "若有先入者，應待出。",
    "T23n1435_057:0422c26_23": "出已脫衣著一處，然後入廁，應蹲坐。",
    "T23n1435_057:0422c27_24": "若便利未下者不應待，下者不應留。",
    "T23n1435_057:0422c28_25": "是名便利法。",
    "T23n1435_057:0422c29_0": "近廁法者，比丘不應近廁讀誦經論議說法，不應近廁浣染割截刺衣，一切所作不應近廁，除便利，是名近廁法。",
    "T23n1435_057:0423a02_1": "廁板法者，比丘應安徐便利，勿令污板，是名廁板法。",
    "T23n1435_057:0423a03_2": "廁上坐法者，若下座先入廁已舉衣，上座後來不應驅遣，若驅遣得突吉羅，是名廁上座法。",
    "T23n1435_057:0423a05_3": "拭法者，不應用利物拭，不應用草拭，應用滑石軟木，是名拭法。",
    "T23n1435_057:0423a07_4": "洗處法者，若不洗大便處，不應坐臥僧臥具上，若坐臥得突吉羅。",
    "T23n1435_057:0423a09_0": "若無水、若白衣事水、若著藥不得洗，如是不洗無罪。",
    "T23n1435_057:0423a10_1": "是名洗處法。",
    "T23n1435_057:0423a10_2": "近洗處法者，若近洗處，不應讀誦經論議說法，不應浣染割截刺衣，一切有所作，不應近洗處，但除洗。",
    "T23n1435_057:0423a13_0": "是名近洗處法。",
    "T23n1435_057:0423a13_1": "洗處板法者，比丘應安徐洗，勿令濕板，是名洗處板法。",
    "T23n1435_057:0423a14_2": "洗處上座法者，若下座先在洗處坐，上座後來不應驅遣，若驅遣得突吉羅，是名洗處上座法。",
    "T23n1435_057:0423a16_3": "小便處法者，不得處處小便，應在常處，是名小便處法。",
    "T23n1435_057:0423a18_4": "近小便處法者，比丘不應近小便處讀誦經論議說法，不應近小便處浣染割截刺衣。",
    "T23n1435_057:0423a20_5": "一切所作不應近小便處，但除小便。",
    "T23n1435_057:0423a20_6": "是名近小便處法。",
    "T23n1435_057:0423a21_7": "小便處板法者，比丘應一心安徐小便，勿令濕板，是名小便處板法。",
    "T23n1435_057:0423a22_8": "小便處上座法者，若下座先入，上座來不應驅起，若驅起者得突吉羅，是名小便處上座法。",
    "T23n1435_057:0423a25_9": "唾法者，比丘不應大聲唾，不應唾淨潔治地，是名唾法。",
    "T23n1435_057:0423a26_10": "唾器法者，佛聽二種唾器：若瓦、若銅。",
    "T23n1435_057:0423a27_11": "應好守護勿令失，更求覓妨行道故。",
    "T23n1435_057:0423a28_12": "是名唾器法。",
    "T23n1435_057:0423a28_13": "鉢支法者，佛聽用鍮石、銅鐵、鉛錫、白鑞、瓦作，應好賞護莫令失，更求覓妨行道，是名鉢支法。",
    "T23n1435_057:0423b01_14": "齒木法者，佛聽齒木三種枝：上、中、下。",
    "T23n1435_057:0423b02_15": "上者尺二寸，下者六寸，餘者是中。",
    "T23n1435_057:0423b03_16": "是名齒木枝法。",
    "T23n1435_057:0423b03_17": "擿齒法者，不應用利物擿齒，不應強擿，不應破齗，是名擿齒法。",
    "T23n1435_057:0423b05_18": "刮舌法者，不應用利物刮令傷舌，是名刮舌法。",
    "T23n1435_057:0423b06_19": "擿耳法者，不應用利物擿耳垢，不得強擿，當徐徐擿，勿傷耳肌，是名擿耳法。",
    "T23n1435_057:0423b08_20": "如是等比丘法，當應受學修行，與上法相違，是名非法。",
    "T23n1435_057:0423b09_21": "(行法竟)◎◎二種毘尼及雜誦三事決定知比尼相：一、本起；二、結戒；三、隨結。",
    "T23n1435_057:0423b12_22": "復有二種比尼：諍比尼、犯比尼。",
    "T23n1435_057:0423b12_23": "復有二種比尼：淨比尼、煩惱比尼。",
    "T23n1435_057:0423b13_24": "復有二種比尼：比丘比尼、比丘尼比尼。",
    "T23n1435_057:0423b14_25": "復有二種比尼：遍比尼、不遍比尼。",
    "T23n1435_057:0423b15_26": "諍比尼者，相言共鬪諍訟、相罵相打作二分。",
    "T23n1435_057:0423b16_27": "諸比丘應觀察，是事何因緣起？",
    "T23n1435_057:0423b17_0": "云何可滅？",
    "T23n1435_057:0423b17_1": "起鬪亂事因緣者，十四破僧事，六鬪諍根本，起鬪亂因緣。",
    "T23n1435_057:0423b18_2": "滅相言事者，以二比尼滅：現前比尼、多覓比尼，是名滅比尼。",
    "T23n1435_057:0423b20_3": "云何犯比尼？",
    "T23n1435_057:0423b20_4": "五眾犯定犯，攝犯比尼。",
    "T23n1435_057:0423b20_5": "云何五種？",
    "T23n1435_057:0423b21_6": "所謂波羅夷、僧伽婆尸沙、波夜提、波羅提提舍尼、突吉羅。",
    "T23n1435_057:0423b22_7": "犯是五眾犯，應求本起，應覓除滅。",
    "T23n1435_057:0423b23_8": "本起者，五眾罪所起因緣，有身犯非口非意、有口犯非身非意、有身意犯非口、有口意犯非身、有身口意犯，無但意犯，是名犯起因緣。",
    "T23n1435_057:0423b26_9": "有犯下罪，心念便除滅。",
    "T23n1435_057:0423b27_10": "有犯中罪，從他除滅。",
    "T23n1435_057:0423b27_11": "有犯須出罪羯磨，有犯不可除滅。",
    "T23n1435_057:0423b28_12": "犯出罪羯磨有二種：一者覆藏、二者不覆藏。",
    "T23n1435_057:0423b29_13": "覆藏者，隨覆藏日與別住。",
    "T23n1435_057:0423c01_14": "不覆藏罪，但與六日六夜摩那埵。",
    "T23n1435_057:0423c01_15": "犯不可治，則不可除滅。",
    "T23n1435_057:0423c02_16": "煩惱比尼者，應覓起因緣、滅因緣。",
    "T23n1435_057:0423c03_17": "起因緣者，可繫法中貪著心，見利味諸煩惱發，是名起因緣。",
    "T23n1435_057:0423c04_18": "滅因緣者，於可繫法中，觀無常生滅厭離捨滅，善心住諸禪定三昧地中，和合諸行繫心緣中，入三脫門，能斷見諦所斷思惟所斷結使。",
    "T23n1435_057:0423c07_19": "二種結斷故證沙門果，隨得果故有聖人差別，是名攝斷結。",
    "T23n1435_057:0423c09_20": "比丘比尼者，是淨、是不淨。",
    "T23n1435_057:0423c09_21": "比丘尼比尼者，是淨、是不淨，遍、不遍、一切遍。",
    "T23n1435_057:0423c10_22": "一切遍時淨者，初夜受漿。",
    "T23n1435_057:0423c11_23": "二時淨者，初夜、後夜分，應若坐禪若讀經。",
    "T23n1435_057:0423c12_24": "一夜淨者，比丘尼應一夜畜長鉢。",
    "T23n1435_057:0423c13_25": "二夜淨者，得二夜共未受大戒人宿。",
    "T23n1435_057:0423c14_0": "三夜淨者，第三夜未受大戒人應移處宿。",
    "T23n1435_057:0423c14_1": "五夜淨者，佛聽極久五夜不受依止。",
    "T23n1435_057:0423c15_2": "六夜淨者，阿蘭若比丘怖畏處，得六夜離衣宿。",
    "T23n1435_057:0423c16_3": "七夜淨者，病聽極久七夜畜殘藥得服。",
    "T23n1435_057:0423c17_4": "十夜淨者，比丘畜長衣鉢，極久得至十夜。",
    "T23n1435_057:0423c18_5": "半月淨者，應半月一處和合說戒作布薩。",
    "T23n1435_057:0423c19_6": "一月淨者，得非時衣，極久得一月畜衣。",
    "T23n1435_057:0423c20_7": "二月淨者，比丘聽二月無依止。",
    "T23n1435_057:0423c21_8": "三月淨者，比丘應三月安居。",
    "T23n1435_057:0423c22_0": "四月淨者，受露坐比丘在多雨國土，應四月空地住，八月在覆處。",
    "T23n1435_057:0423c23_1": "五月淨者，比丘五月受迦絺那衣。",
    "T23n1435_057:0423c24_2": "八月淨者，受露坐比丘，在少雨國土，應八月在露地住、四月在覆處。",
    "T23n1435_057:0423c25_3": "九月淨者，比丘有事未了，極久應停至九月。",
    "T23n1435_057:0423c26_4": "一歲淨者，一歲比丘得受迦絺那衣。",
    "T23n1435_057:0423c27_5": "二歲淨者，二歲比丘尼應常隨逐和上。",
    "T23n1435_057:0423c28_6": "三歲淨者，比丘中間相降三歲，得共大繩床上坐，小繩床上得共二人坐，獨坐床上但一人坐。",
    "T23n1435_057:0424a01_7": "五歲淨者，五歲比丘應依止他，滿五歲已得離依止宿。",
    "T23n1435_057:0424a03_8": "六歲淨者，比丘尼六歲應依止他，滿六歲已得離依止宿。",
    "T23n1435_057:0424a04_9": "七歲淨者，佛聽沙彌極小乃至七歲。",
    "T23n1435_057:0424a05_10": "九歲淨者，九歲比丘應隨僧作使。",
    "T23n1435_057:0424a06_11": "十歲淨者，十歲比丘應畜弟子。",
    "T23n1435_057:0424a06_12": "又極小十歲曾嫁沙彌尼，得受六法。",
    "T23n1435_057:0424a07_13": "十二歲淨者，曾嫁式叉摩尼年十二應受具足戒。",
    "T23n1435_057:0424a08_14": "十二歲淨者，比丘尼應畜弟子。",
    "T23n1435_057:0424a09_15": "十八歲淨者，童女沙彌尼年十八歲，應受六法。",
    "T23n1435_057:0424a10_16": "二十歲淨者，沙彌年二十，應受具足戒；童女式叉摩尼年二十，應受具足戒；二十歲比丘僧，應令教化比丘尼。",
    "T23n1435_057:0424a13_17": "一淨者，應一比丘作阿地檀布薩。",
    "T23n1435_057:0424a14_18": "二淨者，二比丘應共分施物展轉分。",
    "T23n1435_057:0424a14_19": "三淨者，三語布薩。",
    "T23n1435_057:0424a15_20": "四淨者，四比丘應說波羅提木叉。",
    "T23n1435_057:0424a16_21": "五淨者，五比丘應差自恣人。",
    "T23n1435_057:0424a16_22": "八淨者，八比丘應受大眾會法。",
    "T23n1435_057:0424a17_23": "十淨者，十比丘應受具足戒。",
    "T23n1435_057:0424a18_24": "二十淨者，二十比丘應作出罪羯磨。",
    "T23n1435_057:0424a19_25": "鉢淨者，佛聽二種鉢：瓦鉢、鐵鉢。",
    "T23n1435_057:0424a19_26": "八種鉢不應畜。",
    "T23n1435_057:0424a20_27": "衣淨者，七種衣不作淨施得畜：僧伽梨、欝多羅僧、安陀會、雨浴衣、覆瘡衣、尼師壇，及餘百一物。",
    "T23n1435_057:0424a22_28": "刀子淨者，佛聽畜月頭刀子，為割截衣故。",
    "T23n1435_057:0424a23_29": "鍼淨者，佛聽畜二種鍼：銅鍼、鐵鍼。",
    "T23n1435_057:0424a24_30": "三種鼻：糠鼻、圓鼻、小豆鼻，比丘無鍼不應行。",
    "T23n1435_057:0424a25_31": "染淨者，五比丘白佛言：「世尊！",
    "T23n1435_057:0424a26_32": "我等用何等物染衣？」",
    "T23n1435_057:0424a26_33": "佛言：「用根汁、莖汁、葉汁、花汁、果汁、新生犢子糞汁染。」",
    "T23n1435_057:0424a27_34": "壞色淨者，比丘得新衣，應三種壞色：若青、若泥、若茜。",
    "T23n1435_057:0424a29_0": "量淨者，不應等佛衣量作衣，應隨自身量。",
    "T23n1435_057:0424b01_0": "如是等諸淨，盡應思惟觀察，及二部波羅提木叉，并義解比尼增一。",
    "T23n1435_057:0424b02_1": "無本起因緣、比尼共不共，是事淨不遮、是事不淨遮。",
    "T23n1435_057:0424b03_2": "如青黃赤白色，是不淨遮。",
    "T23n1435_057:0424b04_3": "非青黃赤白色，是淨不遮。",
    "T23n1435_057:0424b05_0": "如酒色、酒香、酒味酒力，是不淨遮。",
    "T23n1435_057:0424b05_1": "非酒色、非酒香、非酒味、非酒力，是淨不遮。",
    "T23n1435_057:0424b06_2": "又如諸比丘作淨已得用，如五種子生，比丘五種作淨得食。",
    "T23n1435_057:0424b08_3": "八種漿以水作淨得飲。",
    "T23n1435_057:0424b08_4": "十種衣三種壞色淨得用。",
    "T23n1435_057:0424b09_5": "是事淨，比丘、比丘尼應用；是事不淨，比丘、比丘尼不應用。",
    "T23n1435_057:0424b10_6": "是事某方、某時淨，比丘、比丘尼應用；是事某方、某時不淨，比丘、比丘尼不應用。",
    "T23n1435_057:0424b12_7": "是事某時、某人應用，如飢餓時如老病比丘應用；若豐樂時，若年少無病比丘不應用。",
    "T23n1435_057:0424b14_8": "如是事應籌量輕重本末已應用。",
    "T23n1435_057:0424b15_9": "(二犯等竟)波羅夷法初戒佛在毘耶離，爾時須提那迦蘭陀子比丘作是念：「佛結戒斷婬欲先作無罪，我多作婬欲，不知我何處是先？",
    "T23n1435_057:0424b19_10": "何處非先？」",
    "T23n1435_057:0424b19_11": "如是心生疑悔。",
    "T23n1435_057:0424b20_0": "是事白佛，佛言：「是須提那迦蘭陀子比丘，未結戒前一切婬欲不犯。」",
    "T23n1435_057:0424b21_1": "問：「佛說狂人不犯，齊何名狂？」",
    "T23n1435_057:0424b22_2": "佛言：「有五相名狂人：親里死盡故狂、財物失盡故狂、田業人民失盡故狂、或四大錯亂故狂、或先世業報故狂。",
    "T23n1435_057:0424b24_3": "比丘雖有是五狂相，若自知我是比丘作婬欲，得波羅夷。",
    "T23n1435_057:0424b26_4": "若不自知，不犯。」",
    "T23n1435_057:0424b26_5": "問：「比尼中說散亂心不犯。",
    "T23n1435_057:0424b27_6": "云何名散亂心？」",
    "T23n1435_057:0424b27_7": "佛言：「有五種因緣令心散亂：為非人所打故心散亂、或非人令心散亂、或非人食心精氣故心散亂、或四大錯故心散亂、或先世業報故心散亂。",
    "T23n1435_057:0424c01_8": "比丘有是五種散亂心，自覺是比丘，犯波羅夷。",
    "T23n1435_057:0424c02_9": "若不自覺知，不犯。」",
    "T23n1435_057:0424c03_10": "問：「佛言：『病壞心人不犯。』",
    "T23n1435_057:0424c03_11": "云何名病壞心人？」",
    "T23n1435_057:0424c04_12": "「有五種病壞心：或風發故病壞心、或熱發故病壞心、或冷發故病壞心、或三種俱發故病壞心、或時節氣發故病壞心。",
    "T23n1435_057:0424c07_0": "比丘有是五種病壞心，若自覺是比丘，得波羅夷。",
    "T23n1435_057:0424c08_1": "若不自知，不犯。」",
    "T23n1435_057:0424c08_2": "有跋耆子比丘，是比丘不還戒、戒羸不出，到自家作婬欲已，還生信心故出家，作是念：「我當問諸比丘。",
    "T23n1435_057:0424c10_3": "我還得受具足戒，當出家作比丘；若不得當止。」",
    "T23n1435_057:0424c12_0": "是人問諸比丘，比丘以是事白佛，佛言：「若比丘不還戒、戒羸不出，自至家作婬欲，是人不得受具足戒。",
    "T23n1435_057:0424c14_1": "隨今日是戒應如是說：若比丘入比丘法，不反戒、戒羸不出，作婬欲乃至共畜生，得波羅夷。」",
    "T23n1435_057:0424c16_2": "有一比丘，作道想非道中作婬欲，心生疑：「我將無得波羅夷耶？」",
    "T23n1435_057:0424c18_0": "是事白佛，佛言：「道中道想作婬欲，得波羅夷。",
    "T23n1435_057:0424c19_1": "道中非道想，亦得波羅夷。",
    "T23n1435_057:0424c19_2": "道中疑，亦得波羅夷。",
    "T23n1435_057:0424c20_3": "非道中非道想，得偷蘭遮。",
    "T23n1435_057:0424c20_4": "非道道想，得偷蘭遮。",
    "T23n1435_057:0424c21_5": "非道中疑，亦得偷蘭遮。",
    "T23n1435_057:0424c21_6": "道者，小便道、大便道、口道。",
    "T23n1435_057:0424c22_7": "若令入大便道中，得波羅夷。",
    "T23n1435_057:0424c23_8": "入小便道中，得波羅夷。",
    "T23n1435_057:0424c23_9": "入口道中，得波羅夷。",
    "T23n1435_057:0424c24_10": "比丘於象作婬欲，若觸肌，得波羅夷。",
    "T23n1435_057:0424c25_0": "若不觸，偷蘭遮。",
    "T23n1435_057:0424c25_1": "若不觸出精，僧伽婆尸沙。",
    "T23n1435_057:0424c26_0": "牛馬、駱駝、驢騾、猪羊、犬、猿猴、麞鹿、鵝鴈、孔雀、雞等亦如是。",
    "T23n1435_057:0424c27_1": "若觸，波羅夷。",
    "T23n1435_057:0424c27_2": "若不觸，偷蘭遮。",
    "T23n1435_057:0424c27_3": "若不觸出精，僧伽婆尸沙。」",
    "T23n1435_057:0424c28_4": "有一比丘，常婬欲發，語善知識：「我婬欲常發憂惱，不能自止，得一女人共作婬欲可休。」",
    "T23n1435_057:0425a01_5": "知識語言：「便可作去。」",
    "T23n1435_057:0425a02_6": "即隨知識語作婬欲。",
    "T23n1435_057:0425a02_7": "知識比丘心生疑悔：「我將不得波羅夷耶？」",
    "T23n1435_057:0425a03_8": "以是事白佛，佛言：「不犯波羅夷，得偷蘭遮罪。」",
    "T23n1435_057:0425a04_9": "長老優波離問佛言：「世尊！",
    "T23n1435_057:0425a05_10": "偷蘭遮云何懺悔除滅？」",
    "T23n1435_057:0425a05_11": "佛言：「有四種偷蘭遮：有偷蘭遮罪從波羅夷生重、有偷蘭遮罪從波羅夷生輕、有偷蘭遮從僧伽婆尸沙生重、有偷蘭遮從僧伽婆尸沙生輕。",
    "T23n1435_057:0425a08_12": "優波離！",
    "T23n1435_057:0425a09_13": "從波羅夷生重偷蘭遮，應一切僧前悔過除滅。",
    "T23n1435_057:0425a10_14": "從波羅夷生輕偷蘭遮，應出界外四比丘眾悔過除滅。",
    "T23n1435_057:0425a11_15": "從僧伽婆尸沙生重偷蘭遮，亦出界外四比丘眾悔過除滅。",
    "T23n1435_057:0425a12_16": "從僧伽婆尸沙生輕偷蘭遮，一比丘悔過除滅。」",
    "T23n1435_057:0425a14_0": "佛在舍衛國，有乞食比丘名難提，中前著衣持鉢入城乞食，食竟持尼師壇著左肩上，入安陀林一樹下敷尼師壇大坐。",
    "T23n1435_057:0425a16_1": "有魔天神來，欲破是比丘三昧，化作端正女人，在比丘前立。",
    "T23n1435_057:0425a18_2": "比丘從三昧起，開眼見此女人，即時起貪著心。",
    "T23n1435_057:0425a19_3": "世俗禪定不堅固，發婬心失禪定，欲摩女身。",
    "T23n1435_057:0425a20_4": "女人即却漸漸遠去，是比丘即起隨逐。",
    "T23n1435_057:0425a21_5": "時林中有死馬，到死馬邊女身不現，是比丘婬欲燒身故，共死馬作婬。",
    "T23n1435_057:0425a22_6": "作婬已欲熱小止，即時生悔言：「我已墮，非是比丘非釋種子，諸比丘必棄我、不復共我住，我不應以是不淨身著袈裟。」",
    "T23n1435_057:0425a25_7": "即揲袈裟著囊中置肩上，詣佛所。",
    "T23n1435_057:0425a26_8": "爾時佛與百千萬大眾圍遶恭敬說法。",
    "T23n1435_057:0425a27_9": "佛遙見是比丘來，作是念：「若我不軟語勞問，是人必破心肝熱血從面孔出。」",
    "T23n1435_057:0425a29_10": "是比丘到佛所，佛言：「善來難提！",
    "T23n1435_057:0425a29_11": "汝能還學比丘所學耶？」",
    "T23n1435_057:0425b01_12": "是比丘聞佛言：「善來難提！」",
    "T23n1435_057:0425b02_0": "心大歡喜，作是念：「我當得共諸比丘住，必不擯我。」",
    "T23n1435_057:0425b03_1": "如是思惟已答佛言：「世尊！",
    "T23n1435_057:0425b03_2": "我能還學比丘所學」。",
    "T23n1435_057:0425b04_3": "爾時佛告諸比丘：「汝等還與難提比丘學法，若有如難提比丘者，亦與學法。",
    "T23n1435_057:0425b06_4": "應一心和合僧，難提比丘偏袒右肩、脫革屣、胡[跳兆+詹]合掌，作是言：『大德僧憶念！",
    "T23n1435_057:0425b07_5": "我難提比丘，不還戒、戒不羸作婬欲。",
    "T23n1435_057:0425b08_6": "我難提從僧乞還學法，僧憐愍難提故，還與我學法。』",
    "T23n1435_057:0425b09_7": "第二、第三亦如是乞。",
    "T23n1435_057:0425b10_8": "眾中一比丘應僧中唱說：『大德僧聽！",
    "T23n1435_057:0425b11_9": "難提比丘不還戒、戒不羸作婬欲，難提從僧乞還與學法。",
    "T23n1435_057:0425b12_10": "今僧憐愍故，還與學法。",
    "T23n1435_057:0425b13_11": "若僧時到僧忍聽，還與難提比丘學法。",
    "T23n1435_057:0425b14_0": "白如是。』",
    "T23n1435_057:0425b14_1": "如是用白四羯磨。",
    "T23n1435_057:0425b14_2": "『還與難提比丘學法竟，僧忍默然故，是事如是持！』",
    "T23n1435_057:0425b15_3": "與學沙彌行法者，與學沙彌，佛所結一切戒盡應行，在諸比丘下坐，應授與大比丘飲食湯藥，自應從沙彌白衣受飲食，不得與大比丘同室過二宿，自不得與白衣沙彌過二宿，得與大比丘布薩自恣二羯磨，與學沙彌不得足數作布薩自恣羯磨。」",
    "T23n1435_057:0425b21_4": "憍薩羅國有一比丘，深山林中獨住，有非人女來，語比丘言：「共作婬欲來。」",
    "T23n1435_057:0425b23_5": "比丘言：「莫作是語，我是斷婬欲人。」",
    "T23n1435_057:0425b23_6": "女言：「汝若不來，我當破汝利與汝衰惱。」",
    "T23n1435_057:0425b24_7": "比丘言：「隨汝作，我不共汝作婬欲。」",
    "T23n1435_057:0425b25_8": "作是語已中夜比丘臥眠，鬼女合納衣持比丘著王宮內夫人邊臥眠。",
    "T23n1435_057:0425b27_9": "王覺見已問言：「汝何人耶？」",
    "T23n1435_057:0425b27_10": "比丘言：「我是沙門。」",
    "T23n1435_057:0425b28_11": "「是何沙門？」",
    "T23n1435_057:0425b28_12": "答曰：「我是釋子沙門。」",
    "T23n1435_057:0425b29_13": "王言：「汝何以來此？」",
    "T23n1435_057:0425b29_14": "比丘以是事具向王說。",
    "T23n1435_057:0425c01_15": "王言：「汝何用在深山林中住，為惡鬼所嬈？",
    "T23n1435_057:0425c02_16": "汝去。",
    "T23n1435_057:0425c02_17": "我知佛法故，不與汝事。」",
    "T23n1435_057:0425c02_18": "是比丘有大事得脫，向諸比丘具說。",
    "T23n1435_057:0425c03_19": "諸比丘以是事白佛，佛言：「從今日如是無人深山林中可畏處不應住。」",
    "T23n1435_057:0425c05_20": "憍薩羅國有一比丘，阿蘭若處住，有毘舍遮鬼女人來，語比丘言：「作婬欲來。」",
    "T23n1435_057:0425c07_21": "比丘言：「莫作是語，我是斷婬欲人。」",
    "T23n1435_057:0425c08_0": "鬼女言：「汝若不作，我當破汝利與汝衰惱。」",
    "T23n1435_057:0425c09_0": "比丘言：「隨汝作，我終不與汝作婬欲。」",
    "T23n1435_057:0425c09_1": "比丘夜臥，鬼女以納衣裹，持著酒舍酒瓫中。",
    "T23n1435_057:0425c10_2": "酒家人明日見比丘在酒瓫中，問言：「汝是何人？」",
    "T23n1435_057:0425c12_3": "答言：「我是沙門。」",
    "T23n1435_057:0425c12_4": "「是何沙門？」",
    "T23n1435_057:0425c12_5": "答言：「釋子沙門。」",
    "T23n1435_057:0425c13_6": "問言：「汝何故在是中。」",
    "T23n1435_057:0425c13_7": "比丘具說是事。",
    "T23n1435_057:0425c13_8": "酒舍人言：「汝去！」",
    "T23n1435_057:0425c14_9": "比丘以從是大事得脫故，向諸比丘說。",
    "T23n1435_057:0425c15_10": "諸比丘以是事白佛，佛言：「從今日比丘深山林中空處可異無人處不應住。」",
    "T23n1435_057:0425c17_0": "有比丘在惡牛群中行，惡牛逐欲觸比丘，走倒女人上。",
    "T23n1435_057:0425c18_1": "女人抱捉比丘，比丘出手推却，是比丘心生疑：「我將無得波羅夷耶？」",
    "T23n1435_057:0425c19_2": "以是事白佛，佛言：「不犯。",
    "T23n1435_057:0425c20_3": "從今日應安徐行牛群中。」",
    "T23n1435_057:0425c21_4": "有一比丘看井，墮井中，井中先有女人，比丘墮上。",
    "T23n1435_057:0425c22_5": "女人抱捉比丘，比丘推却。",
    "T23n1435_057:0425c22_6": "有居士入僧坊，井上看見是比丘，即時牽出。",
    "T23n1435_057:0425c24_0": "出時與女人俱出，居士問言：「比丘與女人是中作何等？」",
    "T23n1435_057:0425c25_1": "比丘言：「是女人先墮，我後墮。」",
    "T23n1435_057:0425c25_2": "是比丘生疑：「我將無得波羅夷耶？」",
    "T23n1435_057:0425c26_3": "以是事白佛，佛言：「無罪。",
    "T23n1435_057:0425c27_4": "從今日應一心看井，莫令墮。」",
    "T23n1435_057:0425c28_0": "有一乞食比丘，中前著衣持鉢入舍衛城乞食，到小門中欲入。",
    "T23n1435_057:0425c29_1": "有女人欲出，二人肩相觸，是比丘生疑：「我將無得波羅夷耶？」",
    "T23n1435_057:0426a01_2": "以是事白佛，佛言：「若無心無罪。",
    "T23n1435_057:0426a02_3": "從今日應徐徐行乞食。」",
    "T23n1435_057:0426a03_4": "有比丘女人共乘船渡水，船沒水中，女人抱捉比丘，比丘推却。",
    "T23n1435_057:0426a04_5": "比丘後生疑：「我將無得波羅夷耶？」",
    "T23n1435_057:0426a05_6": "以是事白佛，佛言：「不犯。",
    "T23n1435_057:0426a06_0": "從今日當徐徐乘船。」",
    "T23n1435_057:0426a07_0": "有一男子，名迦毘羅緊度，狀似女人，喜女人事。",
    "T23n1435_057:0426a08_1": "到比丘尼所，語比丘尼言：「度我出家。」",
    "T23n1435_057:0426a09_0": "諸比丘尼不思惟便度，是人摩捫比丘尼，比丘尼驅出；復摩捫式叉摩尼，式叉摩尼驅出；復摩捫沙彌尼，沙彌尼驅出。",
    "T23n1435_057:0426a11_1": "比丘尼自念：「我將無得波羅夷耶？」",
    "T23n1435_057:0426a12_2": "以是事白佛，佛言：「無罪。",
    "T23n1435_057:0426a13_3": "從今日當好思惟然後應度。」",
    "T23n1435_057:0426a13_4": "有一估客遠行，其婦與他人作婬欲，有娠轉大，怖畏故自墮胎，墮胎已看是死兒大愁憂，無有同意人可使棄此死兒者。",
    "T23n1435_057:0426a16_5": "是家中有一比丘尼，常入出其家，是比丘尼中前著衣持鉢來入其舍，比丘尼問言：「汝何故愁憂？」",
    "T23n1435_057:0426a18_6": "答言：「我夫遠行，我於後與他作婬欲有娠，聞夫欲來我怖畏故自墮胎。",
    "T23n1435_057:0426a20_7": "我今無同意人與我棄此死兒者，是故愁憂。」",
    "T23n1435_057:0426a21_8": "語比丘尼言：「善女！",
    "T23n1435_057:0426a21_9": "汝能為我棄此死兒不？」",
    "T23n1435_057:0426a22_10": "答言：「我能持去，誰能知者。」",
    "T23n1435_057:0426a23_11": "即盛著瓫中以物覆頭，遠棄著無人行處。",
    "T23n1435_057:0426a24_0": "是中有諸博掩人，見是比丘尼持瓫來，各相謂言：「往看比丘尼棄何物？」",
    "T23n1435_057:0426a25_1": "即共往看。",
    "T23n1435_057:0426a25_2": "見死兒，見已自相語言：「釋子比丘無斷婬欲，共比丘尼行婬欲，有娠生兒棄之。」",
    "T23n1435_057:0426a27_3": "一人語二人，二人語三人，如是展轉惡名流布，遍舍衛城。",
    "T23n1435_057:0426a29_4": "有比丘少欲知足行頭陀，聞是事心大愁憂，以是事白佛。",
    "T23n1435_057:0426b01_5": "佛以是因緣故和合僧，佛知故問是比丘尼：「汝實爾不？」",
    "T23n1435_057:0426b02_6": "答言：「實爾。",
    "T23n1435_057:0426b03_7": "世尊！」",
    "T23n1435_057:0426b03_8": "佛種種因緣呵是比丘尼言：「云何名比丘尼棄他死胎？",
    "T23n1435_057:0426b04_9": "從今日諸比丘尼，不應棄死胎。",
    "T23n1435_057:0426b05_10": "若棄得罪。」",
    "T23n1435_057:0426b05_11": "俱薩羅王波斯匿，聞跋陀迦毘羅出家，即請來入宮中，夏四月共止一處。",
    "T23n1435_057:0426b07_12": "後時王欲到園中，語守門人言：「汝好守門，莫令是比丘尼出。」",
    "T23n1435_057:0426b08_13": "守門人言：「爾。」",
    "T23n1435_057:0426b08_14": "王出後時守門人作是念：「是比丘尼樂住不走。」",
    "T23n1435_057:0426b09_15": "時守門人有餘因緣，比丘尼著夫人被服從門出逕到祇洹。",
    "T23n1435_057:0426b11_16": "爾時佛與百千眾恭敬圍遶說法，佛遙見來近已，佛言：「善來跋陀迦毘羅！」",
    "T23n1435_057:0426b13_0": "當佛作是語時，即失夫人被服，頭髮自落，袈裟著身，作比丘尼。",
    "T23n1435_057:0426b14_1": "作比丘尼已到佛所，頭面禮佛於一面立，佛為說四如意足神通道，即時比丘尼得神通力。",
    "T23n1435_057:0426b16_2": "是時王聞跋陀迦毘羅女走去，便將兵眾圍繞比丘尼坊，是比丘尼便飛虛空中。",
    "T23n1435_057:0426b18_3": "王仰看見已生悔心：「我云何污是阿羅漢比丘尼？」",
    "T23n1435_057:0426b19_4": "心悶躄地。",
    "T23n1435_057:0426b19_5": "時諸群臣以冷水灑，還得醒悟，向比丘尼悔過。",
    "T23n1435_057:0426b20_6": "諸比丘尼驅出：「汝是行婬欲人。",
    "T23n1435_057:0426b21_7": "出去！」",
    "T23n1435_057:0426b21_8": "是比丘尼言：「我無受欲心。」",
    "T23n1435_057:0426b22_9": "諸比丘尼言：「汝夏四月共王在宮殿中，云何不受？」",
    "T23n1435_057:0426b23_10": "是比丘尼不知云何？",
    "T23n1435_057:0426b24_0": "以是事白佛。",
    "T23n1435_057:0426b24_1": "佛知而故問是比丘尼：「汝實受細滑不？」",
    "T23n1435_057:0426b25_2": "答言：「世尊！",
    "T23n1435_057:0426b25_3": "我云何當受？",
    "T23n1435_057:0426b25_4": "我覺是細滑，如熱鐵入身。」",
    "T23n1435_057:0426b26_5": "佛言：「汝若無受細滑心無罪。」",
    "T23n1435_057:0426b27_6": "爾時佛語諸比丘尼：「汝等勿復說是跋陀迦毘羅事，女人業報因緣故得是女根，他人強行婬。",
    "T23n1435_057:0426b29_7": "若比丘尼他人強捉行婬，無受欲心無罪。」",
    "T23n1435_057:0426c01_8": "有比丘尼，名善生，端正可愛能動人心。",
    "T23n1435_057:0426c02_9": "迦毘羅緊度，先不語直來摩觸是比丘尼。",
    "T23n1435_057:0426c03_10": "比丘尼驅出，驅出已心生疑悔：「我將無得波羅夷耶？」",
    "T23n1435_057:0426c04_11": "以是事白佛，佛言：「無受欲心無罪。」",
    "T23n1435_057:0426c05_12": "有比丘尼名陀尼，端正可愛能動人心，中前著衣持鉢欲入舍衛國乞食。",
    "T23n1435_057:0426c06_13": "道中有諸博掩人，將入深林中，強共行婬。",
    "T23n1435_057:0426c07_14": "諸比丘尼驅令出坊，作是言：「汝是行婬人，不應住此。」",
    "T23n1435_057:0426c09_15": "是比丘尼言：「我無心受細滑。」",
    "T23n1435_057:0426c09_16": "諸比丘尼言：「諸博掩人將汝到深林中行婬，云何不受？」",
    "T23n1435_057:0426c11_0": "是比丘尼不知云何？",
    "T23n1435_057:0426c11_1": "以是事白佛。",
    "T23n1435_057:0426c11_2": "佛知故問：「汝實受細滑不？」",
    "T23n1435_057:0426c12_3": "答言：「世尊我云何受？",
    "T23n1435_057:0426c12_4": "我以手推脚蹋轉身，不能得脫。」",
    "T23n1435_057:0426c13_5": "佛言：「若無心不受無罪。」",
    "T23n1435_057:0426c15_0": "佛語諸比丘尼言：「汝等勿復說是比丘尼事，是比丘尼手推脚蹋轉身不受，為他強捉無罪。」",
    "T23n1435_057:0426c17_1": "有比丘尼名守園，中前著衣持鉢行乞食，有諸博掩人，牽入深林中，強為婬欲。",
    "T23n1435_057:0426c18_2": "諸比丘尼驅令出坊，是比丘尼言：「諸善女！",
    "T23n1435_057:0426c19_3": "我無心受細滑。」",
    "T23n1435_057:0426c20_4": "諸比丘尼言：「諸博掩人牽汝入深林中作婬欲。",
    "T23n1435_057:0426c21_5": "云何不受？」",
    "T23n1435_057:0426c21_6": "是時阿難在比丘尼坊中，諸比丘尼語言：「阿難在此。」",
    "T23n1435_057:0426c22_7": "阿難問是比丘尼，敬畏阿難故不能答。",
    "T23n1435_057:0426c23_8": "阿難嫌其不答，是比丘尼心念：「諸比丘尼驅我出坊，長老阿難復嫌我，我用活為？",
    "T23n1435_057:0426c25_9": "今當至阿耆羅婆河自投而死。」",
    "T23n1435_057:0426c26_10": "是比丘尼盛滿瓶沙，自繫其頸沈於水中，沙瓶繩斷身或浮沒。",
    "T23n1435_057:0426c27_11": "爾時諸博掩人遊戲岸邊，見已相語：「汝看是比丘尼，為水所漂浮，往取來。」",
    "T23n1435_057:0426c29_12": "即共出之，扶著岸邊，水出得穌。",
    "T23n1435_057:0427a01_13": "將入深林共作婬欲，還來入坊。",
    "T23n1435_057:0427a02_0": "諸比丘尼復驅出言：「汝先言無心受細滑，今博掩人將汝入深林中作婬已放來。」",
    "T23n1435_057:0427a03_1": "是比丘尼不知云何？",
    "T23n1435_057:0427a04_2": "以是事白佛。",
    "T23n1435_057:0427a04_3": "佛知故問比丘尼言：「汝有心受細滑不？」",
    "T23n1435_057:0427a05_4": "答言：「世尊！",
    "T23n1435_057:0427a05_5": "我云何受？",
    "T23n1435_057:0427a06_0": "我啼哭大喚，語言莫作，不能得脫。」",
    "T23n1435_057:0427a06_1": "佛言：「汝若無心受細滑無罪。」",
    "T23n1435_057:0427a07_2": "佛語諸比丘尼言：「汝等勿復說是比丘尼事，女人以先世業因緣故，得是女根，不得自在。",
    "T23n1435_057:0427a09_3": "雖啼哭亦強捉，雖言莫作亦強作，雖大喚亦強作。",
    "T23n1435_057:0427a10_4": "若比丘尼，為他強捉，無受欲心無罪。」",
    "T23n1435_057:0427a11_5": "(初波羅夷竟)第二盜戒之初佛在王舍城，因達尼迦陶師子比丘，結不盜戒言：「先作不犯。」",
    "T23n1435_057:0427a14_6": "是比丘心生疑悔言：「我多盜取材木，不知何者是先？",
    "T23n1435_057:0427a15_7": "何者非先？」",
    "T23n1435_057:0427a15_8": "是事白佛，佛言：「達尼迦比丘未結戒前一切時取材木不犯，是名先作不犯。」",
    "T23n1435_057:0427a17_9": "有比丘空處取無所屬物持去，心生疑：「我將無得波羅夷耶？」",
    "T23n1435_057:0427a19_0": "以是事白佛，佛言：「若知是物屬他，得波羅夷。",
    "T23n1435_057:0427a20_1": "若是物屬他，生無屬想取，得波羅夷。",
    "T23n1435_057:0427a20_2": "屬他物中疑，亦得波羅夷。",
    "T23n1435_057:0427a21_3": "是物無屬，生有屬想取，得偷蘭遮。",
    "T23n1435_057:0427a22_4": "無所屬物生疑，亦得偷蘭遮。",
    "T23n1435_057:0427a23_5": "若無屬物，生無屬想，無罪。」",
    "T23n1435_057:0427a23_6": "比丘他不與飯食。",
    "T23n1435_057:0427a24_7": "自取持去，心生疑：「我將無得波羅夷耶？」",
    "T23n1435_057:0427a25_8": "以是事白佛，佛言：「當計是飯食直。",
    "T23n1435_057:0427a25_9": "飯、麨、糒、魚、肉餅亦應計直。」",
    "T23n1435_057:0427a26_10": "有一比丘不請自來食，心生疑：「我不得波羅夷耶？」",
    "T23n1435_057:0427a27_11": "以是事白佛，佛言：「不犯。",
    "T23n1435_057:0427a28_12": "從今日不請不應往食。",
    "T23n1435_057:0427a28_13": "若往食得突吉羅。」",
    "T23n1435_057:0427a29_14": "有舊住比丘至聚落，有知識比丘與取食分，是比丘從聚落還，知識比丘言：「我與汝取食分。」",
    "T23n1435_057:0427b02_15": "是比丘言：「汝何故取？」",
    "T23n1435_057:0427b02_16": "答言：「為汝故取。」",
    "T23n1435_057:0427b03_17": "是比丘言：「我不語汝，汝何故取？」",
    "T23n1435_057:0427b04_0": "知識比丘生疑：「我將不得波羅夷耶？」",
    "T23n1435_057:0427b04_1": "以是事白佛，佛言：「不犯。",
    "T23n1435_057:0427b05_2": "從今日比丘若他不語，不應取食分。",
    "T23n1435_057:0427b06_3": "若不語而取，得突吉羅。」",
    "T23n1435_057:0427b06_4": "有一比丘至聚落。",
    "T23n1435_057:0427b07_5": "眾僧分飯，是比丘有二共行弟子，是弟子不相知故，俱取食分。",
    "T23n1435_057:0427b08_6": "後二弟子自相語言：「汝所取分，我所取分，誰具足取得波羅夷耶？」",
    "T23n1435_057:0427b10_7": "心生疑，以是事白佛，佛言：「不犯。",
    "T23n1435_057:0427b11_8": "從今日應自相語令一人取。",
    "T23n1435_057:0427b11_9": "取時當言：『我與某甲比丘取食分。』」",
    "T23n1435_057:0427b12_10": "有一比丘病，眾僧分飯，看病人為取飯，是比丘死，諸比丘不知云何？",
    "T23n1435_057:0427b14_11": "以是事白佛，佛言：「若病人先死後取飯，還歸本處。",
    "T23n1435_057:0427b15_12": "若先取飯後死，應同死比丘餘物分。」",
    "T23n1435_057:0427b17_0": "十誦律卷第五十七"
}