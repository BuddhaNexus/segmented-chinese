{
    "T12n0374_038:0586a23_0": "大般涅槃經卷第三十八",
    "T12n0374_038:0586a25_0": "北涼天竺三藏曇無讖譯",
    "T12n0374_038:0586a26_0": "迦葉菩薩品第十二之六",
    "T12n0374_038:0586a27_0": "◎迦葉菩薩白佛言：「世尊！",
    "T12n0374_038:0586a27_1": "云何名為清淨梵行？」",
    "T12n0374_038:0586a28_2": "佛言：「善男子！",
    "T12n0374_038:0586a28_3": "一切法是。」",
    "T12n0374_038:0586a28_4": "迦葉菩薩言：「世尊！",
    "T12n0374_038:0586a29_5": "一切法者，義不決定。",
    "T12n0374_038:0586a29_6": "何以故？",
    "T12n0374_038:0586a29_7": "如來或說是善不善、或時說為四念處觀、或說是十二入、或說是善知識、或說是十二因緣、或說是眾生、或說是正見邪見、或說十二部經、或說即是二諦，如來今乃說，一切法為淨梵行，悉是何等一切法耶？」",
    "T12n0374_038:0586b05_8": "佛言：「善哉，善哉！",
    "T12n0374_038:0586b05_9": "善男子！",
    "T12n0374_038:0586b05_10": "如是微妙大涅槃經，乃是一切善法寶藏。",
    "T12n0374_038:0586b06_11": "譬如大海是眾寶藏，是涅槃經亦復如是，即是一切字義祕藏。",
    "T12n0374_038:0586b08_12": "善男子！",
    "T12n0374_038:0586b08_13": "如須彌山眾藥根本，是經亦爾，即是菩薩戒之根本。",
    "T12n0374_038:0586b09_14": "善男子！",
    "T12n0374_038:0586b09_15": "譬如虛空是一切物之所住處，是經亦爾，即是一切善法住處。",
    "T12n0374_038:0586b11_16": "善男子！",
    "T12n0374_038:0586b11_17": "譬如猛風無能繫縛一切菩薩行，是經者亦復如是，不為一切煩惱惡法之所繫縛。",
    "T12n0374_038:0586b13_18": "善男子！",
    "T12n0374_038:0586b13_19": "譬如金剛無能壞者，是經亦爾，雖有外道惡邪之人，不能破壞。",
    "T12n0374_038:0586b14_20": "善男子！",
    "T12n0374_038:0586b15_21": "如恒河沙無能數者，如是經義亦復如是，無能數者。",
    "T12n0374_038:0586b16_22": "善男子！",
    "T12n0374_038:0586b16_23": "是經典者為諸菩薩而作法幢，如帝釋幢。",
    "T12n0374_038:0586b17_24": "善男子！",
    "T12n0374_038:0586b17_25": "是經即是趣涅槃城之商主也，如大導師引諸商人趣向大海。",
    "T12n0374_038:0586b18_26": "善男子！",
    "T12n0374_038:0586b19_27": "是經能為諸菩薩等作法光明，如世日月能破諸闇。",
    "T12n0374_038:0586b20_28": "善男子！",
    "T12n0374_038:0586b20_29": "是經能為病苦眾生作大良藥，如香山中微妙藥王能治眾病。",
    "T12n0374_038:0586b21_30": "善男子！",
    "T12n0374_038:0586b22_31": "是經能為一闡提杖，猶如羸人因之得起。",
    "T12n0374_038:0586b23_0": "善男子！",
    "T12n0374_038:0586b23_1": "是經能為一切惡人而作橋梁，猶如世橋能渡一切。",
    "T12n0374_038:0586b24_2": "善男子！",
    "T12n0374_038:0586b24_3": "是經能為行二十五有者，遇煩惱熱，而作陰涼，如世間蓋，遮覆暑熱。",
    "T12n0374_038:0586b26_4": "善男子！",
    "T12n0374_038:0586b26_5": "是經即是大無畏王，能壞一切煩惱惡魔，如師子王降伏眾獸。",
    "T12n0374_038:0586b27_6": "善男子！",
    "T12n0374_038:0586b27_7": "是經即是大神呪師，能壞一切煩惱惡鬼，如世呪師能去魍魎。",
    "T12n0374_038:0586b29_8": "善男子！",
    "T12n0374_038:0586b29_9": "是經即是無上霜雹，能壞一切生死果報，如世雹雨壞諸果實。",
    "T12n0374_038:0586c01_10": "善男子！",
    "T12n0374_038:0586c02_0": "是經能為壞戒目者作大良藥，猶如世間安闍那藥善療眼痛。",
    "T12n0374_038:0586c03_1": "善男子！",
    "T12n0374_038:0586c03_2": "是經能住一切善法，如世間地能住眾物。",
    "T12n0374_038:0586c04_3": "善男子！",
    "T12n0374_038:0586c04_4": "是經即是毀戒眾生之明鏡也，如世明鏡見諸色像。",
    "T12n0374_038:0586c05_5": "善男子！",
    "T12n0374_038:0586c06_6": "是經能為無慚愧者而作衣服，如世衣裳障蔽形體。",
    "T12n0374_038:0586c07_7": "善男子！",
    "T12n0374_038:0586c07_8": "是經能為貧善法者作大財寶，如功德天利益貧者。",
    "T12n0374_038:0586c08_9": "善男子！",
    "T12n0374_038:0586c08_10": "是經能為渴法眾生作甘露漿，如八味水充足渴者。",
    "T12n0374_038:0586c09_11": "善男子！",
    "T12n0374_038:0586c10_12": "是經能為煩惱之人而作法床，如世之人遇安隱床。",
    "T12n0374_038:0586c11_13": "善男子！",
    "T12n0374_038:0586c11_14": "是經能為初地菩薩至十住菩薩，而作瓔珞、香花塗香、末香燒香，清淨種性具足之乘，過於一切六波羅蜜受妙樂處，如忉利天波利質多羅樹。",
    "T12n0374_038:0586c14_15": "「善男子！",
    "T12n0374_038:0586c15_0": "是經即是剛利智斧能伐一切煩惱大樹、即是利刀能割習氣、即是勇健能摧魔怨、即是智火焚煩惱薪、即因緣藏出辟支佛、即是聞藏生聲聞人、即是一切諸天之眼、即是一切人之正道、即是一切畜生依處、即是餓鬼解脫之處、即是地獄無上之尊、即是一切十方眾生無上之器、即是十方過去未來現在諸佛之父母也。",
    "T12n0374_038:0586c22_1": "善男子！",
    "T12n0374_038:0586c22_2": "是故此經攝一切法。",
    "T12n0374_038:0586c22_3": "如我先說，此經雖攝一切諸法，我說梵行即是三十七助道法。",
    "T12n0374_038:0586c24_4": "善男子！",
    "T12n0374_038:0586c24_5": "若離如是三十七品，終不能得聲聞正果乃至阿耨多羅三藐三菩提果，不見佛性及佛性果，以是因緣梵行即是三十七品。",
    "T12n0374_038:0586c27_6": "何以故？",
    "T12n0374_038:0586c27_7": "三十七品性非顛倒，能壞顛倒；性非惡見，能壞惡見；性非怖畏，能壞怖畏；性是淨行，能令眾生畢竟造作清淨梵行。」",
    "T12n0374_038:0587a01_8": "迦葉菩薩白佛言：「世尊！",
    "T12n0374_038:0587a01_9": "有漏之法，亦復能作無漏法因，如來何故不說有漏為淨梵行？」",
    "T12n0374_038:0587a03_10": "「善男子！",
    "T12n0374_038:0587a03_11": "一切有漏即是顛倒，是故有漏不得名為清淨梵行。」",
    "T12n0374_038:0587a04_12": "迦葉菩薩白佛言：「世尊！",
    "T12n0374_038:0587a05_13": "世第一法，為是有漏、是無漏耶？」",
    "T12n0374_038:0587a05_14": "佛言：「善男子！",
    "T12n0374_038:0587a06_15": "是有漏也。」",
    "T12n0374_038:0587a06_16": "「世尊！",
    "T12n0374_038:0587a06_17": "雖是有漏，性非顛倒，何故不名清淨梵行？」",
    "T12n0374_038:0587a07_18": "「善男子！",
    "T12n0374_038:0587a07_19": "世第一法，無漏因故似於無漏，向無漏故不名顛倒。",
    "T12n0374_038:0587a08_20": "善男子！",
    "T12n0374_038:0587a08_21": "清淨梵行發心相續乃至畢竟，世第一法唯是一念，是故不得名淨梵行。」",
    "T12n0374_038:0587a10_22": "迦葉菩薩白佛言：「世尊！",
    "T12n0374_038:0587a11_23": "眾生五識亦是有漏，非是顛倒，復非一念，何故不名清淨梵行？」",
    "T12n0374_038:0587a12_24": "「善男子！",
    "T12n0374_038:0587a12_25": "眾生五識雖非一念，然是有漏，復是顛倒，增諸漏故，名為有漏。",
    "T12n0374_038:0587a14_26": "體非真實，著想故倒。",
    "T12n0374_038:0587a14_27": "云何名為體非真實，著想故倒？",
    "T12n0374_038:0587a15_28": "非男女中生男女想，乃至舍宅車乘瓶衣亦復如是，是名顛倒。",
    "T12n0374_038:0587a16_29": "善男子！",
    "T12n0374_038:0587a16_30": "三十七品性無顛倒，是故得名清淨梵行。",
    "T12n0374_038:0587a17_31": "善男子！",
    "T12n0374_038:0587a18_32": "若有菩薩於三十七品，知根、知因、知攝、知增、知主、知導、知勝、知實、知畢竟者，如是菩薩則得名為清淨梵行。」",
    "T12n0374_038:0587a20_33": "◎◎迦葉菩薩白佛言：「世尊！",
    "T12n0374_038:0587a21_34": "云何名為知根乃至知畢竟耶？」",
    "T12n0374_038:0587a22_35": "佛言：「善男子！",
    "T12n0374_038:0587a22_36": "善哉，善哉。",
    "T12n0374_038:0587a22_37": "菩薩發問為於二事：一者為自知故、二者為他知故。",
    "T12n0374_038:0587a24_0": "汝今已知，但為無量眾生未解，啟請是事，是故我今重讚歎汝。",
    "T12n0374_038:0587a25_1": "善哉，善哉！",
    "T12n0374_038:0587a25_2": "善男子！",
    "T12n0374_038:0587a25_3": "三十七品，根本是欲，因名明觸，攝取名受，增名善思，主名為念，導名為定，勝名智慧，實名解脫，畢竟名為大般涅槃。",
    "T12n0374_038:0587a28_4": "善男子！",
    "T12n0374_038:0587a28_5": "善欲即是初發道心，乃至阿耨多羅三藐三菩提之根本也，是故我說欲為根本。",
    "T12n0374_038:0587b01_6": "善男子！",
    "T12n0374_038:0587b01_7": "如世間說，一切苦惱，愛為根本；一切疹病，宿食為本；一切斷事，鬪諍為本。",
    "T12n0374_038:0587b03_8": "一切惡事，虛妄為本。」",
    "T12n0374_038:0587b03_9": "迦葉菩薩白佛言：「世尊！",
    "T12n0374_038:0587b04_10": "如來先於此經中說，一切善法不放逸為本，今乃說欲，是義云何？」",
    "T12n0374_038:0587b05_11": "佛言：「善男子！",
    "T12n0374_038:0587b06_12": "若言生因，善欲是也；若言了因，不放逸是。",
    "T12n0374_038:0587b07_0": "如世間說，一切果者子為其因。",
    "T12n0374_038:0587b07_1": "或復有說，子為生因，地為了因，是義亦爾。」",
    "T12n0374_038:0587b08_2": "迦葉菩薩言：「世尊！",
    "T12n0374_038:0587b09_3": "如來先於餘經中說，三十七品佛是根本，是義云何？」",
    "T12n0374_038:0587b10_4": "「善男子！",
    "T12n0374_038:0587b10_5": "如來先說，眾生初知三十七品，佛是根本。",
    "T12n0374_038:0587b11_6": "若自證得，欲為根本。」",
    "T12n0374_038:0587b11_7": "「世尊！",
    "T12n0374_038:0587b12_0": "云何明觸，名之為因？」",
    "T12n0374_038:0587b12_1": "「善男子！",
    "T12n0374_038:0587b12_2": "如來或時說明為慧、或說為信。",
    "T12n0374_038:0587b13_3": "善男子！",
    "T12n0374_038:0587b13_4": "信因緣故，親近善友，是名為觸。",
    "T12n0374_038:0587b14_5": "親近因緣，得聞正法，是名為觸。",
    "T12n0374_038:0587b14_6": "因聞正法，身口意淨，是名為觸。",
    "T12n0374_038:0587b15_7": "因三業淨，獲得正命，是名為觸。",
    "T12n0374_038:0587b16_8": "因正命故，得淨根戒；因淨根戒，樂寂靜處；因樂寂靜，能善思惟；因善思惟，得如法住；因如法住，得三十七品，能壞無量諸惡煩惱，是名為觸。",
    "T12n0374_038:0587b19_9": "善男子！",
    "T12n0374_038:0587b19_10": "受名攝取，眾生受時能作善惡，是故名受為攝取也。",
    "T12n0374_038:0587b20_11": "善男子！",
    "T12n0374_038:0587b21_12": "受因緣故生諸煩惱，三十七品能破壞之，是故以受為攝取也。",
    "T12n0374_038:0587b22_13": "因善思惟能破煩惱，是故名增。",
    "T12n0374_038:0587b23_14": "何以故？",
    "T12n0374_038:0587b23_15": "勤修習故。",
    "T12n0374_038:0587b23_16": "得如是等三十七品，若觀能破諸惡煩惱，要賴專念，是故以念為主。",
    "T12n0374_038:0587b25_17": "如世間中一切四兵隨主將意，三十七品亦復如是，皆隨念主。",
    "T12n0374_038:0587b26_18": "善男子！",
    "T12n0374_038:0587b26_19": "既入定已，三十七品能善分別一切法相，是故以定為導。",
    "T12n0374_038:0587b28_20": "是三十七品分別法相，智為最勝，是故以慧為勝。",
    "T12n0374_038:0587b29_21": "如是智慧知煩惱已，智慧力故，煩惱消滅，如世間中四兵壞怨，或一、或二勇健者能。",
    "T12n0374_038:0587c02_22": "三十七品亦復如是，智慧力故能壞煩惱，是故以慧為勝。",
    "T12n0374_038:0587c03_23": "善男子！",
    "T12n0374_038:0587c03_24": "雖因修習三十七品，獲得四禪神通安樂，亦不名實。",
    "T12n0374_038:0587c04_25": "若壞煩惱證解脫時，乃名為實。",
    "T12n0374_038:0587c05_26": "是三十七品發心修道，雖得世樂及出世樂、四沙門果及以解脫，亦不得名為畢竟也。",
    "T12n0374_038:0587c07_27": "若能斷除三十七品所行之事，是名涅槃，是故我說畢竟者即大涅槃。",
    "T12n0374_038:0587c09_0": "「復次善男子！",
    "T12n0374_038:0587c09_1": "善愛念心，即是欲也。",
    "T12n0374_038:0587c09_2": "因善愛念，親近善友，故名為觸，是名為因。",
    "T12n0374_038:0587c10_3": "因近善友，故名為受，是名攝取。",
    "T12n0374_038:0587c11_4": "因近善友能善思惟，故名為增。",
    "T12n0374_038:0587c12_5": "因是四法能生長道，所謂欲、念、定、智，是即名為主導勝也。",
    "T12n0374_038:0587c13_6": "因是三法，得二解脫，除斷愛故，心得解脫，斷無明故，慧得解脫，是名為實。",
    "T12n0374_038:0587c15_7": "如是八法，畢竟得果，名為涅槃，故名畢竟。",
    "T12n0374_038:0587c16_8": "「復次善男子，欲者即是發心出家，觸者即是白四羯磨，是名為因。",
    "T12n0374_038:0587c17_9": "攝者即是受二種戒：一者波羅提木叉戒、二者淨根戒，是名為受，是名攝取。",
    "T12n0374_038:0587c19_10": "增者即是修習四禪。",
    "T12n0374_038:0587c19_11": "主者即是須陀洹果、斯陀含果。",
    "T12n0374_038:0587c20_12": "導者即是阿那含果。",
    "T12n0374_038:0587c20_13": "勝者即是阿羅漢果。",
    "T12n0374_038:0587c21_14": "實者即是辟支佛果。",
    "T12n0374_038:0587c21_15": "畢竟者即是阿耨多羅三藐三菩提果。",
    "T12n0374_038:0587c22_16": "◎「◎復次善男子！",
    "T12n0374_038:0587c23_17": "欲名為識，觸名六入，攝名為受，增名無明，主名名色，導名為愛，勝名為取，實名為有，畢竟者名生老病死。」",
    "T12n0374_038:0587c25_18": "迦葉菩薩言：「世尊！",
    "T12n0374_038:0587c26_19": "根本、因、增，如是三法云何有異？」",
    "T12n0374_038:0587c26_20": "「善男子！",
    "T12n0374_038:0587c27_21": "所言根者即是初發，因者即是相似不斷，增者即是滅相似已能生相似。",
    "T12n0374_038:0587c28_22": "復次善男子！",
    "T12n0374_038:0587c29_0": "根即是作、因即是果、增即可用。",
    "T12n0374_038:0587c29_1": "善男子！",
    "T12n0374_038:0587c29_2": "未來之世雖有果報，以未受故，名之為因。",
    "T12n0374_038:0588a01_3": "及其受時，是名為增。",
    "T12n0374_038:0588a02_4": "復次善男子！",
    "T12n0374_038:0588a02_5": "根即是求、得即是因、用即是增。",
    "T12n0374_038:0588a03_6": "善男子！",
    "T12n0374_038:0588a03_7": "是經中根即是見道、因即修道、增者即是無學道也。",
    "T12n0374_038:0588a04_8": "復次善男子！",
    "T12n0374_038:0588a05_0": "根即正因，因即方便因，從是二因，獲得果報，名為增長。」",
    "T12n0374_038:0588a06_1": "迦葉菩薩言：「世尊！",
    "T12n0374_038:0588a06_2": "如佛所說，畢竟者即是涅槃，如是涅槃云何可得？」",
    "T12n0374_038:0588a07_3": "「善男子！",
    "T12n0374_038:0588a08_4": "若菩薩摩訶薩、比丘、比丘尼、優婆塞、優婆夷能修十想，當知是人能得涅槃。",
    "T12n0374_038:0588a09_5": "云何為十？",
    "T12n0374_038:0588a10_0": "一者無常想、二者苦想、三者無我想、四者厭離食想、五者一切世間不可樂想、六者死想、七者多過罪想、八者離想、九者滅想、十者無愛想。",
    "T12n0374_038:0588a13_1": "善男子！",
    "T12n0374_038:0588a13_2": "菩薩摩訶薩、比丘、比丘尼、優婆塞、優婆夷，修習如是十種想者，是人畢竟定得涅槃，不隨他心，自能分別善、不善等，是名真實稱比丘義，乃至得稱優婆夷義。」",
    "T12n0374_038:0588a17_0": "迦葉菩薩言：「世尊！",
    "T12n0374_038:0588a17_1": "云何名為菩薩乃至優婆夷等修無常想？」",
    "T12n0374_038:0588a18_2": "「善男子！",
    "T12n0374_038:0588a18_3": "菩薩二種：一初發心、二已行道。",
    "T12n0374_038:0588a19_4": "無常想者，亦復二種：一麁、二細。",
    "T12n0374_038:0588a19_5": "初心菩薩觀無常想時，作是思惟：『世間之物凡有二種：一內、二外。",
    "T12n0374_038:0588a21_6": "如是內物，無常變異，我見生時、小時、大時、壯時、老時、死時，是諸時節各各不同，是故當知內物無常。』",
    "T12n0374_038:0588a23_7": "復作是念：『我見眾生，或有肥鮮，具足色力，去來進止自在無礙。",
    "T12n0374_038:0588a25_8": "或見病苦，色力毀悴，顏貌羸損，不得自在。",
    "T12n0374_038:0588a26_0": "或見財富，庫藏盈溢。",
    "T12n0374_038:0588a26_1": "或見貧窮，觸事尠乏。",
    "T12n0374_038:0588a26_2": "或見成就無量功德。",
    "T12n0374_038:0588a27_3": "或見具足無量惡法。",
    "T12n0374_038:0588a27_4": "是故定知內法無常。",
    "T12n0374_038:0588a28_5": "復觀外法，子時、芽時、莖時、葉時、花時、果時，如是諸時各各不同，如是外法或有具足、或不具足，是故當知，一切外物定是無常。』",
    "T12n0374_038:0588b02_6": "既觀見法是無常已，復觀聞法。",
    "T12n0374_038:0588b02_7": "我聞諸天具足成就極妙快樂、神通自在，亦有五相，是故當知即是無常。",
    "T12n0374_038:0588b04_8": "復聞劫初有諸眾生，各各具足上妙功德，身光自照不假日月，無常力故光滅德損。",
    "T12n0374_038:0588b06_9": "復聞昔有轉輪聖王統四天下，成就七寶，得大自在，而不能壞無常之相。",
    "T12n0374_038:0588b08_10": "復觀大地，往昔之時，安處布置無量眾生，間無空處，如車輪許，具足生長一切妙藥，藂林、樹木、果實滋茂，眾生薄福，令此大地無復勢力，所生之物遂成虛耗。",
    "T12n0374_038:0588b11_11": "是故當知，內外之法一切無常，是則名為麁無常也。",
    "T12n0374_038:0588b12_12": "既觀麁已，次觀細者。",
    "T12n0374_038:0588b13_13": "云何名細？",
    "T12n0374_038:0588b13_14": "菩薩摩訶薩觀於一切內外之物乃至微塵，在未來時已是無常。",
    "T12n0374_038:0588b15_0": "何以故？",
    "T12n0374_038:0588b15_1": "具足成就破壞相故。",
    "T12n0374_038:0588b15_2": "若未來色非無常者，不得言色有十時差別。",
    "T12n0374_038:0588b16_3": "云何十時？",
    "T12n0374_038:0588b16_4": "一者膜時、二者泡時、三者疱時、四者肉團時、五者肢時、六者嬰孩時、七者童子時、八者少年時、九者盛壯時、十者衰老時。",
    "T12n0374_038:0588b19_5": "菩薩觀膜若非無常，不應至泡乃至盛壯，非無常者終不至老。",
    "T12n0374_038:0588b21_6": "若是諸時，非念念滅，終不漸長，應當一時成長具足；無是事故，是故當知，定有念念微細無常。",
    "T12n0374_038:0588b23_7": "復見有人，諸根具足，顏色暐曄，後見枯悴。",
    "T12n0374_038:0588b24_8": "復作是念，是人定有念念無常。",
    "T12n0374_038:0588b24_9": "復觀四大及四威儀。",
    "T12n0374_038:0588b25_10": "復觀內外，各二苦因，飢渴寒熱。",
    "T12n0374_038:0588b26_11": "復觀是四，若無念念微細無常，亦不得說如是四苦。",
    "T12n0374_038:0588b27_12": "若有菩薩能作是念，是名菩薩觀細無常。",
    "T12n0374_038:0588b28_13": "如內外色心法亦爾。",
    "T12n0374_038:0588b28_14": "何以故？",
    "T12n0374_038:0588b28_15": "行六處故。",
    "T12n0374_038:0588b29_16": "行六處時，或生喜心、或生瞋心、或生愛心、或生念心，展轉異生不得一種，是故當知，一切色法及非色法悉是無常。",
    "T12n0374_038:0588c02_17": "善男子！",
    "T12n0374_038:0588c02_18": "菩薩若能於一念中，見一切法生滅無常，是名菩薩具無常想。",
    "T12n0374_038:0588c04_19": "善男子！",
    "T12n0374_038:0588c04_20": "智者修習無常想已，遠離常慢、常倒、想倒。",
    "T12n0374_038:0588c06_0": "「次修苦想。",
    "T12n0374_038:0588c06_1": "何因緣故有如是苦？",
    "T12n0374_038:0588c06_2": "深知是苦因於無常，因無常故，受生老病死，生老病死因緣故，名為無常，無常因緣故，受內外苦，飢渴、寒熱、鞭打、罵辱，如是等苦，皆因無常。",
    "T12n0374_038:0588c09_3": "復次智者深觀此身，即無常器，是器即苦，以器苦故，所受盛法亦復是苦。",
    "T12n0374_038:0588c11_4": "善男子！",
    "T12n0374_038:0588c11_5": "智者復觀，生即是苦，滅即是苦，苦生滅故，即是無常，非我、我所。",
    "T12n0374_038:0588c13_6": "「修無我想。",
    "T12n0374_038:0588c13_7": "智者復觀苦即無常，無常即苦，若苦無常，智者云何說言有我？",
    "T12n0374_038:0588c14_8": "苦非是我，無常亦爾。",
    "T12n0374_038:0588c15_9": "如是五陰亦苦、無常，眾生云何說言有我？",
    "T12n0374_038:0588c16_10": "復次觀一切法有異和合，不從一和合生一切法，亦非一法是一切和合果，一切和合皆無自性，亦無一性，亦無異性，亦無物性亦無自在，諸法若有如是等相，智者云何說言有我？",
    "T12n0374_038:0588c20_11": "復作是念，一切法中無有一法能為作者，若使一法不能作者，眾法和合亦不能作。",
    "T12n0374_038:0588c22_12": "一切諸法，性終不能獨生獨滅，和合故滅，和合故生。",
    "T12n0374_038:0588c23_13": "是法生已，眾生倒想，言是和合。",
    "T12n0374_038:0588c23_14": "從和合生，眾生想倒無有真實，云何而有真實我耶？",
    "T12n0374_038:0588c25_15": "是故智者觀於無我。",
    "T12n0374_038:0588c25_16": "又復諦觀何因緣故眾生說我？",
    "T12n0374_038:0588c26_17": "是我若有，應一應多。",
    "T12n0374_038:0588c26_18": "我若一者，云何而有剎利、婆羅門、毘舍、首陀、人、天、地獄、餓鬼、畜生、大小、老壯？",
    "T12n0374_038:0588c28_19": "是故知我非是一也。",
    "T12n0374_038:0588c28_20": "我若多者，云何說言，眾生我者是一、是遍、無有邊際？",
    "T12n0374_038:0589a01_21": "若一、若多，二俱無我。",
    "T12n0374_038:0589a02_0": "「智者如是觀無我已，次復觀於厭離食想。",
    "T12n0374_038:0589a02_1": "作是念言，若一切法無常、苦、空、無我，云何為食，起身、口、意三種惡業？",
    "T12n0374_038:0589a04_2": "若有眾生為貪食故，起身、口、意三種惡業，所得財物眾皆共之，後受苦果無共分者。",
    "T12n0374_038:0589a06_3": "善男子！",
    "T12n0374_038:0589a06_4": "智者復觀，一切眾生為飲食故，身心受苦。",
    "T12n0374_038:0589a07_5": "若從眾苦而得食者，我當云何於是食中而生貪著？",
    "T12n0374_038:0589a08_6": "是故於食不生貪心。",
    "T12n0374_038:0589a09_7": "復次智者當觀，因於飲食身得增長，我今出家，受戒修道，為欲捨身；今貪此食，云何當得捨此身耶？",
    "T12n0374_038:0589a11_8": "如是觀已，雖復受食，猶如曠野食其子肉，其心厭惡，都不甘樂。",
    "T12n0374_038:0589a12_9": "深觀揣食有如是過，次觀觸食，如被剝牛，為無量虫之所唼食。",
    "T12n0374_038:0589a14_10": "次觀思食，如大火聚。",
    "T12n0374_038:0589a14_11": "識食猶如三百鑽矛。",
    "T12n0374_038:0589a15_12": "善男子！",
    "T12n0374_038:0589a15_13": "智者如是觀四食已，於食終不生貪樂想。",
    "T12n0374_038:0589a16_14": "若猶生貪，當觀不淨。",
    "T12n0374_038:0589a16_15": "何以故？",
    "T12n0374_038:0589a17_16": "為離食愛故。",
    "T12n0374_038:0589a17_17": "於一切食，善能分別不淨之想，隨諸不淨令與相似。",
    "T12n0374_038:0589a18_18": "如是觀已，若得好食及以惡食，受時猶如塗癰瘡藥，終不生於貪愛之心。",
    "T12n0374_038:0589a20_19": "善男子！",
    "T12n0374_038:0589a20_20": "智者若能如是觀者，是名成就厭離食想。」",
    "T12n0374_038:0589a21_21": "迦葉菩薩言：「世尊！",
    "T12n0374_038:0589a21_22": "智者觀食作不淨想，為是實觀？",
    "T12n0374_038:0589a22_23": "虛解觀耶？",
    "T12n0374_038:0589a22_24": "若是實觀，所觀之食實非不淨。",
    "T12n0374_038:0589a23_25": "若是虛解，是法云何名為善想？」",
    "T12n0374_038:0589a24_26": "佛言：「善男子！",
    "T12n0374_038:0589a24_27": "如是想者，亦是實觀，亦是虛解。",
    "T12n0374_038:0589a25_28": "能壞貪食故名為實，非虫見虫故名虛解。",
    "T12n0374_038:0589a26_29": "善男子！",
    "T12n0374_038:0589a26_30": "一切有漏皆名為虛，亦能得實。",
    "T12n0374_038:0589a27_0": "善男子！",
    "T12n0374_038:0589a27_1": "若有比丘發心乞食，預作是念：『我當乞食，願得好者莫得麁惡，願必多得莫令尠少，亦願速得莫令遲晚。』",
    "T12n0374_038:0589a29_2": "如是比丘不名於食得厭離想，所修善法日夜衰耗，不善之法漸當增長。",
    "T12n0374_038:0589b02_3": "善男子！",
    "T12n0374_038:0589b02_4": "若有比丘欲乞食時，先當願言：『令諸乞者悉得飽滿，其施食者得無量福，我若得食為療毒身，修習善法利益施主。』",
    "T12n0374_038:0589b04_5": "作是願時，所修善法日夜增長，不善之法漸當消滅。",
    "T12n0374_038:0589b06_6": "善男子！",
    "T12n0374_038:0589b06_7": "若有比丘能如是修，當知是人不空食於國中信施。",
    "T12n0374_038:0589b08_0": "「善男子！",
    "T12n0374_038:0589b08_1": "智者具足如是四想，能修世間不可樂想，作是念言：『一切世間無處不有生老病死，而我此身無處不生。",
    "T12n0374_038:0589b10_2": "若世間中無有一處當得離於生老病死，我當云何樂於世間？",
    "T12n0374_038:0589b11_3": "一切世間無有進得而不退失，是故世間定是無常，若是無常，云何智人而樂於世？",
    "T12n0374_038:0589b13_4": "一一眾生，周遍經歷一切世間，具受苦樂，雖復得受梵天之身乃至非想非非想天，命終還墮三惡道中。",
    "T12n0374_038:0589b16_5": "雖為四王乃至他化自在天身，命終生於畜生道中、或為師子、虎豹豺狼、象馬牛驢。",
    "T12n0374_038:0589b18_6": "次觀轉輪聖王之身，統四天下，豪貴自在，福盡貧困，衣食不供。』",
    "T12n0374_038:0589b19_7": "智者深觀如是事已，生於世間不可樂想。",
    "T12n0374_038:0589b20_8": "智者復觀世間有法，所謂舍宅、衣服飲食、臥具醫藥、香花瓔珞，種種伎樂、財物寶貨，如是等事皆為離苦；而是等物體即是苦，云何以苦欲離於苦？",
    "T12n0374_038:0589b23_9": "善男子！",
    "T12n0374_038:0589b23_10": "智者如是觀已，於世間物，不生愛樂而作樂想。",
    "T12n0374_038:0589b25_0": "善男子！",
    "T12n0374_038:0589b25_1": "譬如有人身嬰重病，雖有種種音樂倡伎、香花瓔珞，終不於中生貪愛樂。",
    "T12n0374_038:0589b26_2": "智者觀已亦復如是。",
    "T12n0374_038:0589b27_3": "善男子！",
    "T12n0374_038:0589b27_4": "智者深觀一切世間，非歸依處、非解脫處、非寂靜處、非可愛處、非彼岸處、非是常樂我淨之法，若我貪樂如是世間，我當云何得離是法？",
    "T12n0374_038:0589c01_5": "如人不樂處闇，而求光明，還復歸闇，闇即世間，明即出世。",
    "T12n0374_038:0589c02_6": "若我樂世，增長黑闇，遠離光明，闇即無明，光即智明，是智明因即是世間不可樂想。",
    "T12n0374_038:0589c04_7": "一切貪結雖是繫縛，然我今者貪於智明，不貪世間。",
    "T12n0374_038:0589c06_0": "智者深觀如是法已，具足世間不可樂想。",
    "T12n0374_038:0589c07_0": "「善男子！",
    "T12n0374_038:0589c07_1": "有智之人已修世間不可樂想，次修死想觀。",
    "T12n0374_038:0589c08_2": "是壽命常為無量怨讎所遶，念念損減，無有增長。",
    "T12n0374_038:0589c09_3": "猶山瀑水不得停住、亦如朝露勢不久停、如囚趣市步步近死、如牽牛羊詣於屠所。」",
    "T12n0374_038:0589c11_4": "迦葉菩薩言：「世尊！",
    "T12n0374_038:0589c11_5": "云何智者觀念念滅？」",
    "T12n0374_038:0589c12_6": "「善男子！",
    "T12n0374_038:0589c12_7": "譬如四人，皆善射術，聚在一處，各射一方，俱作是念：『我等四箭俱發俱墮。』",
    "T12n0374_038:0589c13_8": "復有一人作是念言：『如是四箭及其未墮，我能一時以手接取。』",
    "T12n0374_038:0589c15_9": "善男子！",
    "T12n0374_038:0589c15_10": "如是之人可說疾不？」",
    "T12n0374_038:0589c16_0": "迦葉菩薩言：「如是。",
    "T12n0374_038:0589c16_1": "世尊！」",
    "T12n0374_038:0589c16_2": "佛言：「善男子！",
    "T12n0374_038:0589c16_3": "地行鬼疾復速是人，有飛行鬼復速地行，四天王疾復速飛行，日月神天復速四王，行堅疾天復速日月，眾生壽命復速堅疾。",
    "T12n0374_038:0589c19_4": "善男子！",
    "T12n0374_038:0589c19_5": "一息一眴，眾生壽命四百生滅。",
    "T12n0374_038:0589c20_6": "智者若能觀命如是，是名能觀念念滅也。",
    "T12n0374_038:0589c21_7": "善男子！",
    "T12n0374_038:0589c21_8": "智者觀命繫屬死王，我若能離如是死王，則得永斷無常壽命。",
    "T12n0374_038:0589c23_9": "復次智者觀是壽命，猶如河岸臨峻大樹，亦如有人作大逆罪及其受戮無憐惜者，如師子王大飢困時，亦如毒蛇吸大風時，猶如渴馬護惜水時，如大惡鬼瞋恚發時，眾生死王亦復如是。",
    "T12n0374_038:0589c27_10": "善男子！",
    "T12n0374_038:0589c27_11": "智者若能作如是觀，是則名為修習死想。",
    "T12n0374_038:0589c28_12": "「善男子！",
    "T12n0374_038:0589c28_13": "智者復觀，我今出家設得壽命七日七夜，我當於中精勤修道，護持禁戒，說法教化利益眾生，是名智者修於死想。",
    "T12n0374_038:0590a02_14": "復以七日七夜為多，若得六日、五日、四日、三日、二日、一日、一時、乃至出息、入息之頃，我當於中精勤修道，護持禁戒，說法教化利益眾生，是名智者善修死想。",
    "T12n0374_038:0590a05_15": "智者具足如上六想，即七想因。",
    "T12n0374_038:0590a06_16": "何等名七？",
    "T12n0374_038:0590a06_17": "一者常修想、二者樂修想、三者無瞋想、四者無妬想、五者善願想、六者無慢想、七者三昧自在想。",
    "T12n0374_038:0590a09_0": "善男子！",
    "T12n0374_038:0590a09_1": "若有比丘具足七想，是名沙門、名婆羅門、是名寂靜、是名淨潔、是名解脫、是名智者、是名正見、名到彼岸、名大醫王、是大商主、是名善解如來祕密，亦知諸佛七種之語，名正見知，斷七種語中所生疑網。",
    "T12n0374_038:0590a13_2": "善男子！",
    "T12n0374_038:0590a13_3": "若人具足如上六想，當知是人能呵三界，遠離三界，滅除三界，於三界中不生愛著，是名智者具足十想。",
    "T12n0374_038:0590a16_4": "若有比丘具是十想，即得稱可沙門之相。」",
    "T12n0374_038:0590a17_5": "爾時迦葉菩薩，即於佛前以偈讚佛：「憐愍世間大醫王，　　身及智慧俱寂靜，　無我法中有真我，　　是故敬禮無上尊。",
    "T12n0374_038:0590a21_0": "　發心畢竟二不別，　　如是二心先心難，　自未得度先度他，　　是故我禮初發心。",
    "T12n0374_038:0590a23_0": "　初發已為人天師，　　勝出聲聞及緣覺，　如是發心過三界，　　是故得名最無上。",
    "T12n0374_038:0590a25_0": "　世救要求然後得，　　如來無請而為師，　佛隨世間如犢子，　　是故得名大悲牛。",
    "T12n0374_038:0590a27_0": "　如來功德滿十方，　　凡下無智不能讚，　我今讚歎慈悲心，　　為報身口二種業。",
    "T12n0374_038:0590a29_0": "　世間常樂自利益，　　如來終不為是事，　能斷眾生世果報，　　是故我禮自他利。",
    "T12n0374_038:0590b02_0": "　世間逐親作益厚，　　如來利益無怨親，　佛無是相如世人，　　是故其心等無二。",
    "T12n0374_038:0590b04_0": "　世間說異作業異，　　如來如說業無差，　凡所修行斷諸行，　　是故得名為如來。",
    "T12n0374_038:0590b06_0": "　先已了知煩惱過，　　示現處之為眾生，　久於世間得解脫，　　樂處生死慈悲故。",
    "T12n0374_038:0590b08_0": "　雖現天身及人身，　　慈悲隨逐如犢子，　如來即是眾生母，　　慈心即是小犢子。",
    "T12n0374_038:0590b10_0": "　自受眾苦念眾生，　　悲念時心不悔沒，　憐愍心盛不覺苦，　　故我稽首拔苦者。",
    "T12n0374_038:0590b12_0": "　如來雖作無量福，　　身口意業恒清淨，　常為眾生不為己，　　是故我禮清淨業。",
    "T12n0374_038:0590b14_0": "　如來受苦不覺苦，　　見眾受苦如己苦，　雖為眾生處地獄，　　不生苦想及悔心。",
    "T12n0374_038:0590b16_0": "　一切眾生受異苦，　　悉是如來一人苦，　覺已其心轉堅固，　　故能勤修無上道。",
    "T12n0374_038:0590b18_0": "　佛具一味大慈心，　　悲念眾生如子想，　眾生不知佛能救，　　故謗如來及法僧。",
    "T12n0374_038:0590b20_0": "　世間雖具眾煩惱，　　亦有無量諸過惡，　如是眾結及罪過，　　佛初發心已能壞。",
    "T12n0374_038:0590b22_0": "　唯有諸佛能讚佛，　　除佛無能讚歎者，　我今唯以一法讚，　　所謂慈心遊世間。",
    "T12n0374_038:0590b24_0": "　如來慈是大法聚，　　是慈亦能度眾生，　即是無上真解脫，　　解脫即是大涅槃。」",
    "T12n0374_038:0590b25_1": "◎大般涅槃經卷第三十八"
}