{
    "T25n1509_018:0190a09_0": "大智度論釋初品中般若波羅蜜",
    "T25n1509_018:0190a10_0": "第二十九(卷第十八)",
    "T25n1509_018:0190a12_0": "龍樹菩薩造",
    "T25n1509_018:0190a13_0": "後秦龜茲國三藏鳩摩羅什",
    "T25n1509_018:0190a14_0": "奉　詔譯",
    "T25n1509_018:0190a15_0": "【經】「於一切法不著故，應具足般若波羅蜜。」",
    "T25n1509_018:0190a16_0": "【論】問曰：云何名般若波羅蜜？",
    "T25n1509_018:0190a16_1": "答曰：諸菩薩從初發心求一切種智，於其中間，知諸法實相慧，是般若波羅蜜。",
    "T25n1509_018:0190a18_2": "問曰：若爾者，不應名為波羅蜜。",
    "T25n1509_018:0190a19_3": "何以故？",
    "T25n1509_018:0190a19_4": "未到智慧邊故。",
    "T25n1509_018:0190a19_5": "答曰：佛所得智慧是實波羅蜜，因是波羅蜜故，菩薩所行亦名波羅蜜，因中說果故。",
    "T25n1509_018:0190a21_6": "是般若波羅蜜，在佛心中變名為一切種智。",
    "T25n1509_018:0190a22_7": "菩薩行智慧，求度彼岸，故名波羅蜜；佛已度彼岸，故名一切種智。",
    "T25n1509_018:0190a24_8": "問曰：佛一切諸煩惱及習已斷，智慧眼淨，應如實得諸法實相；諸法實相即是般若波羅蜜。",
    "T25n1509_018:0190a26_9": "菩薩未盡諸漏，慧眼未淨，云何能得諸法實相？",
    "T25n1509_018:0190a27_10": "答曰：此義後品中當廣說，今但略說。",
    "T25n1509_018:0190a28_11": "如人入海，有始入者，有盡其源底者，深淺雖異，俱名為入。",
    "T25n1509_018:0190a29_12": "佛、菩薩亦如是，佛則窮盡其底；菩薩未斷諸煩惱習，勢力少故，不能深入。",
    "T25n1509_018:0190b02_13": "如後品中說譬喻：如人於闇室然燈，照諸器物，皆悉分了；更有大燈，益復明審。",
    "T25n1509_018:0190b04_14": "則知後燈所破之闇，與前燈合住；前燈雖與闇共住，而亦能照物。",
    "T25n1509_018:0190b06_15": "若前燈無闇，則後燈無所增益。",
    "T25n1509_018:0190b06_16": "諸佛菩薩智慧亦如是；菩薩智慧雖與煩惱習合，而能得諸法實相，亦如前燈亦能照物；佛智慧盡諸煩惱習，亦得諸法實相，如後燈倍復明了。",
    "T25n1509_018:0190b10_17": "問曰：云何是諸法實相？",
    "T25n1509_018:0190b10_18": "答曰：眾人各各說諸法實相，自以為實。",
    "T25n1509_018:0190b11_19": "此中實相者，不可破壞，常住不異，無能作者。",
    "T25n1509_018:0190b12_20": "如後品中佛語須菩提：「若菩薩觀一切法，非常非無常，非苦非樂，非我非無我，非有非無等，亦不作是觀，是名菩薩行般若波羅蜜。」",
    "T25n1509_018:0190b15_21": "是義，捨一切觀，滅一切言語，離諸心行，從本已來不生不滅，如涅槃相；一切諸法相亦如是，是名諸法實相。",
    "T25n1509_018:0190b18_22": "如〈讚般若波羅蜜偈〉說：　「般若波羅蜜，　　實法不顛倒，　　念想觀已除，　　言語法亦滅。",
    "T25n1509_018:0190b22_0": "　　無量眾罪除，　　清淨心常一，　　如是尊妙人，　　則能見般若。",
    "T25n1509_018:0190b24_0": "　　如虛空無染，　　無戲無文字；　　若能如是觀，　　是即為見佛。",
    "T25n1509_018:0190b26_0": "　　若如法觀佛，　　般若及涅槃，　　是三則一相，　　其實無有異。",
    "T25n1509_018:0190b28_0": "　　諸佛及菩薩，　　能利益一切；　　般若為之母，　　能出生養育。",
    "T25n1509_018:0190c01_0": "　　佛為眾生父，　　般若能生佛，　　是則為一切，　　眾生之祖母。",
    "T25n1509_018:0190c03_0": "　　般若是一法，　　佛說種種名，　　隨諸眾生力，　　為之立異字。",
    "T25n1509_018:0190c05_0": "　　若人得般若，　　議論心皆滅；　　譬如日出時，　　朝露一時失。",
    "T25n1509_018:0190c07_0": "　　般若之威德，　　能動二種人：　　無智者恐怖，　　有智者歡喜。",
    "T25n1509_018:0190c09_0": "　　若人得般若，　　則為般若主；　　般若中不著，　　何況於餘法！",
    "T25n1509_018:0190c11_0": "　　般若無所來，　　亦復無所去，　　智者一切處，　　求之不能得。",
    "T25n1509_018:0190c13_0": "　　若不見般若，　　是則為被縛；　　若人見般若，　　是亦名被縛。",
    "T25n1509_018:0190c15_0": "　　若人見般若，　　是則得解脫；　　若不見般若，　　是亦得解脫。",
    "T25n1509_018:0190c17_0": "　　是事為希有，　　甚深有大名；　　譬如幻化物，　　見而不可見。",
    "T25n1509_018:0190c19_0": "　　諸佛及菩薩，　　聲聞辟支佛，　　解脫涅槃道，　　皆從般若得。",
    "T25n1509_018:0190c21_0": "　　言說為世俗，　　憐愍一切故，　　假名說諸法，　　雖說而不說。",
    "T25n1509_018:0190c23_0": "　　般若波羅蜜，　　譬如大火焰，　　四邊不可取，　　無取亦不取。",
    "T25n1509_018:0190c25_0": "　　一切取已捨，　　是名不可取；　　不可取而取，　　是即名為取。",
    "T25n1509_018:0190c27_0": "　　般若無壞相，　　過一切言語，　　適無所依止，　　誰能讚其德？",
    "T25n1509_018:0190c29_0": "　　般若雖叵讚，　　我今能得讚，　　雖未脫死地，　　則為已得出！」",
    "T25n1509_018:0191a02_0": "大智度論釋般若相義第三十",
    "T25n1509_018:0191a03_0": "問曰：何以獨稱般若波羅蜜為「摩訶」，而不稱五波羅蜜？",
    "T25n1509_018:0191a04_1": "答曰：「摩訶」，秦言大；「般若」言慧；「波羅蜜」言到彼岸；以其能到智慧大海彼岸，到諸一切智慧邊，窮盡其極故，名到彼岸。",
    "T25n1509_018:0191a07_2": "一切世間中十方、三世，諸佛第一大，次有菩薩、辟支佛、聲聞；是四大人皆從般若波羅蜜中生，是故名為大。",
    "T25n1509_018:0191a09_3": "復次，能與眾生大果報，無量無盡，常不變異，所謂涅槃；餘五波羅蜜不能爾。",
    "T25n1509_018:0191a11_4": "布施等離般若波羅蜜，但能與世間果報，是故不得名大。",
    "T25n1509_018:0191a12_5": "問曰：何者是智慧？",
    "T25n1509_018:0191a13_6": "答曰：般若波羅蜜攝一切智慧。",
    "T25n1509_018:0191a13_7": "所以者何？",
    "T25n1509_018:0191a14_8": "菩薩求佛道，應當學一切法，得一切智慧，所謂聲聞、辟支佛、佛智慧。",
    "T25n1509_018:0191a15_9": "是智慧有三種：學、無學、非學非無學。",
    "T25n1509_018:0191a16_10": "非學非無學智者，如乾慧地、不淨、安那般那、欲界繫四念處，煖法、頂法、忍法、世間第一法等。",
    "T25n1509_018:0191a18_11": "學智者，苦法智忍慧，乃至向阿羅漢第九無礙道中金剛三昧慧。",
    "T25n1509_018:0191a20_12": "無學智者，阿羅漢第九解脫智；從是已後，一切無學智，如盡智、無生智等，是為無學智。",
    "T25n1509_018:0191a22_13": "求辟支佛道智慧亦如是。",
    "T25n1509_018:0191a22_14": "問曰：若辟支佛道亦如是者，云何分別聲聞、辟支佛？",
    "T25n1509_018:0191a24_0": "答曰：道雖一種，而用智有異。",
    "T25n1509_018:0191a24_1": "若諸佛不出、佛法已滅，是人先世因緣故，獨出智慧，不從他聞，自以智慧得道。",
    "T25n1509_018:0191a26_2": "如一國王，出在園中遊戲。",
    "T25n1509_018:0191a27_3": "清朝見林樹華菓蔚茂，甚可愛樂。",
    "T25n1509_018:0191a28_4": "王食已而臥，王諸夫人婇女皆共取華，毀折林樹。",
    "T25n1509_018:0191a29_5": "王覺已，見林毀壞，而自覺悟：一切世間無常變壞皆亦如是。",
    "T25n1509_018:0191b01_6": "思惟是已，無漏道心生，斷諸結使，得辟支佛道，具六神通，即飛到閑靜林間。",
    "T25n1509_018:0191b03_7": "如是等因緣，先世福德、願行、果報，今世見少因緣，成辟支佛道，如是為異。",
    "T25n1509_018:0191b05_8": "復次，辟支佛有二種：一名獨覺，二名因緣覺。",
    "T25n1509_018:0191b06_9": "因緣覺如上說。",
    "T25n1509_018:0191b06_10": "獨覺者，是人今世成道，自覺不從他聞，是名獨覺辟支迦佛。",
    "T25n1509_018:0191b07_11": "獨覺辟支迦佛有二種：一、本是學人，在人中生；是時無佛，佛法滅。",
    "T25n1509_018:0191b09_12": "是須陀洹已滿七生，不應第八生，自得成道。",
    "T25n1509_018:0191b10_13": "是人不名佛，不名阿羅漢，名為小辟支迦佛，與阿羅漢無異；或有不如舍利弗等大阿羅漢者。",
    "T25n1509_018:0191b12_14": "大辟支佛，亦於一百劫中作功德，增長智慧，得三十二相分：或有三十一相，或三十、二十九相，乃至一相。",
    "T25n1509_018:0191b15_15": "於九種阿羅漢中，智慧利勝，於諸深法中總相、別相能入；久修習定，常樂獨處。",
    "T25n1509_018:0191b17_16": "如是相，名為大辟支迦佛，以是為異。",
    "T25n1509_018:0191b18_17": "求佛道者，從初發心作願：「願我作佛度脫眾生，得一切佛法，行六波羅蜜，破魔軍眾及諸煩惱，得一切智，成佛道，乃至入無餘涅槃。」",
    "T25n1509_018:0191b21_18": "隨本願行，從是中間所有智慧，總相、別相一切盡知，是名佛道智慧。",
    "T25n1509_018:0191b23_0": "是三種智慧盡能知，盡到其邊，以是故言「到智慧邊」。",
    "T25n1509_018:0191b24_1": "問曰：若如所說一切智慧盡應入，若世間、若出世間，何以但言「三乘智慧盡到其邊」，不說餘智？",
    "T25n1509_018:0191b26_2": "答曰：三乘是實智慧，餘者皆是虛妄，菩薩雖知而不專行。",
    "T25n1509_018:0191b27_3": "如除摩梨山，一切無出栴檀木；若餘處或有好語，皆從佛法中得。",
    "T25n1509_018:0191b29_4": "自非佛法，初聞似好，久則不妙。",
    "T25n1509_018:0191c01_5": "譬如牛乳、驢乳，其色雖同；牛乳攢則成酥，驢乳攢則成尿。",
    "T25n1509_018:0191c02_6": "佛法語及外道語，不殺、不盜、慈愍眾生、攝心、離欲、觀空雖同；然外道語初雖似妙，窮盡所歸，則為虛誑。",
    "T25n1509_018:0191c04_7": "一切外道皆著我見；若實有我，應墮二種：若壞相，若不壞相。",
    "T25n1509_018:0191c06_8": "若壞相，應如牛皮；若不壞相，應如虛空。",
    "T25n1509_018:0191c07_9": "此二處無殺罪，無不殺福。",
    "T25n1509_018:0191c07_10": "若如虛空，雨露不能潤，風熱不能乾，是則墮常相。",
    "T25n1509_018:0191c09_11": "若常者，苦不能惱，樂不能悅；若不受苦、樂，不應避禍就福。",
    "T25n1509_018:0191c10_12": "若如牛皮，則為風雨所壞，若壞則墮無常，若無常則無罪、福。",
    "T25n1509_018:0191c11_13": "外道語若實如是，何有不殺為福、殺生為罪？",
    "T25n1509_018:0191c13_0": "問曰：外道戒福，所失如是，其禪定、智慧復云何？",
    "T25n1509_018:0191c14_1": "答曰：外道以我心逐禪故，多愛、見、慢故，不捨一切法故，無有實智慧。",
    "T25n1509_018:0191c15_2": "問曰：汝言外道觀空，觀空則捨一切法，云何言「不捨一切法故，無有實智慧」？",
    "T25n1509_018:0191c17_3": "答曰：外道雖觀空而取空相，雖知諸法空而不自知我空，愛著觀空智慧故。",
    "T25n1509_018:0191c19_4": "問曰：外道有無想定，心心數法都滅；都滅故，無有取相愛著智慧咎！",
    "T25n1509_018:0191c21_5": "答曰：無想定力，強令心滅，非實智慧力。",
    "T25n1509_018:0191c22_0": "又於此中生涅槃想，不知是和合作法，以是故墮顛倒中！",
    "T25n1509_018:0191c23_1": "是中心雖暫滅，得因緣還生。",
    "T25n1509_018:0191c24_2": "譬如人無夢睡時，心想不行，悟則還有。",
    "T25n1509_018:0191c25_3": "問曰：無想定其失如是，更有非有想非無想定，是中無一切妄想，亦不如強作無想定滅想，是中以智慧力故無想！",
    "T25n1509_018:0191c27_4": "答曰：是中有想，細微故不覺。",
    "T25n1509_018:0191c28_5": "若無想，佛弟子復何緣更求實智慧？",
    "T25n1509_018:0191c29_6": "佛法中，是非有想非無想中識，依四眾住；是四眾屬因緣故無常，無常故苦，無常苦故空，空故無我，空無我故可捨。",
    "T25n1509_018:0192a02_7": "汝等愛著智慧故，不得涅槃。",
    "T25n1509_018:0192a03_8": "譬如尺蠖，屈安後足，然後進前足；所緣盡，無復進處而還。",
    "T25n1509_018:0192a04_9": "外道依止初禪，捨下地欲，乃至依非有想非無想處，捨無所有處；上無所復依，故不能捨非有想非無想處。",
    "T25n1509_018:0192a07_10": "以更無依處，恐懼失我，畏墮無所得中故。",
    "T25n1509_018:0192a08_11": "復次，外道經中有聽殺、盜、婬、妄語、飲酒。",
    "T25n1509_018:0192a09_12": "言為天祠，呪殺無罪；為行道故，若遭急難，欲自全身而殺小人無罪。",
    "T25n1509_018:0192a11_13": "又有急難，為行道故，除金，餘者得盜取以自全濟，後當除此殃罪。",
    "T25n1509_018:0192a12_14": "除師婦、國王夫人、善知識妻、童女，餘者逼迫急難，得邪婬。",
    "T25n1509_018:0192a14_15": "為師及父母，為身、為牛、為媒故，聽妄語。",
    "T25n1509_018:0192a15_16": "寒鄉，聽飲石蜜酒；天祠中，或聽嘗一渧、二渧酒。",
    "T25n1509_018:0192a16_17": "佛法中則不然。",
    "T25n1509_018:0192a16_18": "於一切眾生慈心等視，乃至蟻子亦不奪命，何況殺人！",
    "T25n1509_018:0192a18_0": "一針一縷不取，何況多物！",
    "T25n1509_018:0192a18_1": "無主婬女不以指觸，何況人之婦女！",
    "T25n1509_018:0192a19_2": "戲笑不得妄語，何況故作妄語！",
    "T25n1509_018:0192a20_3": "一切酒，一切時常不得飲，何況寒鄉、天祠！",
    "T25n1509_018:0192a21_4": "汝等外道與佛法懸殊，有若天地！",
    "T25n1509_018:0192a22_5": "汝等外道法，是生諸煩惱處；佛法則是滅諸煩惱處，是為大異。",
    "T25n1509_018:0192a23_6": "諸佛法無量，有若大海，隨眾生意故，種種說法：或說有，或說無；或說常，或說無常；或說苦，或說樂；或說我，或說無我；或說懃行三業、攝諸善法，或說一切諸法無作相。",
    "T25n1509_018:0192a27_7": "如是等種種異說，無智聞之，謂為乖錯；智者入三種法門，觀一切佛語皆是實法，不相違背。",
    "T25n1509_018:0192a29_8": "何等是三門？",
    "T25n1509_018:0192a29_9": "一者、蜫勒門，二者、阿毘曇門，三者、空門。",
    "T25n1509_018:0192b01_10": "問曰：云何名蜫勒？",
    "T25n1509_018:0192b02_11": "云何名阿毘曇？",
    "T25n1509_018:0192b02_12": "云何名空門？",
    "T25n1509_018:0192b02_13": "答曰：蜫勒有三百二十萬言，佛在世時，大迦栴延之所造；佛滅度後人壽轉減，憶識力少，不能廣誦，諸得道人撰為三十八萬四千言。",
    "T25n1509_018:0192b06_14": "若人入蜫勒門，論議則無窮；其中有隨相門、對治門等種種諸門。",
    "T25n1509_018:0192b07_15": "隨相門者，如佛說偈：　「諸惡莫作，　　諸善奉行，　　自淨其意，　　是諸佛教。」",
    "T25n1509_018:0192b11_0": "是中心數法盡應說，今但說「自淨其意」，則知諸心數法已說。",
    "T25n1509_018:0192b12_1": "何以故？",
    "T25n1509_018:0192b12_2": "同相、同緣故。",
    "T25n1509_018:0192b12_3": "如佛說四念處，是中不離四正懃、四如意足、五根、五力。",
    "T25n1509_018:0192b14_4": "何以故？",
    "T25n1509_018:0192b14_5": "四念處中：四種精進，則是四正懃；四種定，是為四如意足；五種善法，是為五根、五力。",
    "T25n1509_018:0192b16_6": "佛雖不說餘門，但說四念處，當知已說餘門。",
    "T25n1509_018:0192b17_7": "如佛於四諦中，或說一諦，或二、或三。",
    "T25n1509_018:0192b18_8": "如馬星比丘為舍利弗說偈：　「諸法從緣生，　　是法緣及盡；　　我師大聖王，　　是義如是說。」",
    "T25n1509_018:0192b21_0": "此偈但說三諦，當知道諦已在中，不相離故；譬如一人犯事，舉家受罪。",
    "T25n1509_018:0192b22_1": "如是等，名為隨相門。",
    "T25n1509_018:0192b23_2": "對治門者，如佛但說四顛倒：常顛倒、樂顛倒、我顛倒、淨顛倒。",
    "T25n1509_018:0192b24_3": "是中雖不說四念處，當知已有四念處義。",
    "T25n1509_018:0192b25_4": "譬如說藥，已知其病，說病則知其藥。",
    "T25n1509_018:0192b26_5": "若說四念處，則知已說四倒；四倒則是邪相。",
    "T25n1509_018:0192b27_6": "若說四倒，則已說諸結。",
    "T25n1509_018:0192b28_7": "所以者何？",
    "T25n1509_018:0192b28_8": "說其根本，則知枝條皆得。",
    "T25n1509_018:0192b29_9": "如佛說一切世間有三毒；說三毒，當知已說三分、八正道。",
    "T25n1509_018:0192c01_10": "若說三毒，當知已說一切諸煩惱毒。",
    "T25n1509_018:0192c02_11": "十五種愛是貪欲毒，十五種瞋是瞋恚毒，十五種無明是愚癡毒，諸邪見、憍慢、疑屬無明。",
    "T25n1509_018:0192c04_12": "如是一切結使，皆入三毒。",
    "T25n1509_018:0192c05_13": "以何滅之？",
    "T25n1509_018:0192c05_14": "三分、八正道。",
    "T25n1509_018:0192c05_15": "若說三分、八正道，當知已說一切三十七品。",
    "T25n1509_018:0192c06_16": "如是等種種相，名為對治門。",
    "T25n1509_018:0192c07_17": "如是等諸法，名為蜫勒門。",
    "T25n1509_018:0192c08_18": "云何名阿毘曇門？",
    "T25n1509_018:0192c08_19": "或佛自說諸法義，或佛自說諸法名，諸弟子種種集述解其義。",
    "T25n1509_018:0192c10_0": "如佛說：「若有比丘於諸有為法，不能正憶念，欲得世間第一法，無有是處。",
    "T25n1509_018:0192c11_1": "若不得世間第一法，欲入正位中，無有是處。",
    "T25n1509_018:0192c13_0": "若不入正位，欲得須陀洹、斯陀含、阿那含、阿羅漢，無有是處。",
    "T25n1509_018:0192c14_1": "有比丘於諸有為法正憶念，得世間第一法，斯有是處。",
    "T25n1509_018:0192c15_2": "若得世間第一法，入正位；入正位，得須陀洹、斯陀含、阿那含、阿羅漢，必有是處。」",
    "T25n1509_018:0192c17_3": "如佛直說世間第一法，不說相義、何界繫、何因、何緣、何果報。",
    "T25n1509_018:0192c19_4": "從世間第一法，種種聲聞所行法，乃至無餘涅槃，一一分別相義，如是等是名阿毘曇門。",
    "T25n1509_018:0192c21_5": "空門者，生空、法空。",
    "T25n1509_018:0192c21_6": "如《頻婆娑羅王迎經》中，佛告大王：「色生時但空生，色滅時但空滅。",
    "T25n1509_018:0192c23_7": "諸行生時但空生，滅時但空滅。",
    "T25n1509_018:0192c23_8": "是中無吾我、無人、無神，無人從今世至後世，除因緣和合名字等眾生，凡夫愚人逐名求實。」",
    "T25n1509_018:0192c25_9": "如是等經中，佛說生空。",
    "T25n1509_018:0192c26_10": "法空者，如《佛說大空經》中，十二因緣，無明乃至老死：若有人言「是老死」，若言「誰老死」，皆是邪見。",
    "T25n1509_018:0192c28_11": "生、有、取、愛、受、觸、六入、名色、識、行、無明，亦如是。",
    "T25n1509_018:0192c29_12": "若有人言「身即是神」，若言「身異於神」，是二雖異，同為邪見。",
    "T25n1509_018:0193a02_0": "佛言：「身即是神，如是邪見，非我弟子；身異於神，亦是邪見，非我弟子。」",
    "T25n1509_018:0193a03_1": "是經中佛說法空。",
    "T25n1509_018:0193a04_2": "若說「誰老死」，當知是虛妄，是名生空；若說「是老死」，當知是虛妄，是名法空。",
    "T25n1509_018:0193a05_3": "乃至無明亦如是。",
    "T25n1509_018:0193a06_4": "復次，《佛說梵網經》中，六十二見：若有人言「神常，世間亦常」，是為邪見；若言「神無常，世間無常」，是亦邪見；「神及世間常亦無常」、「神及世間非常亦非非常」，皆是邪見。",
    "T25n1509_018:0193a09_5": "以是故，知諸法皆空，是為實。",
    "T25n1509_018:0193a10_6": "問曰：若言「神常」，應是邪見。",
    "T25n1509_018:0193a11_7": "何以故？",
    "T25n1509_018:0193a11_8": "神性無故。",
    "T25n1509_018:0193a11_9": "若言「世間常」，亦應是邪見。",
    "T25n1509_018:0193a12_10": "何以故？",
    "T25n1509_018:0193a12_11": "世間實皆無常，顛倒故言「有常」。",
    "T25n1509_018:0193a13_12": "若言「神無常」，亦應是邪見。",
    "T25n1509_018:0193a13_13": "何以故？",
    "T25n1509_018:0193a14_0": "神性無故，不應言「無常」。",
    "T25n1509_018:0193a14_1": "若言「世間無常」，不應是邪見。",
    "T25n1509_018:0193a15_2": "何以故？",
    "T25n1509_018:0193a15_3": "一切有為法性，實皆無常。",
    "T25n1509_018:0193a16_4": "答曰：若一切法實皆無常，佛云何說「世間無常是名邪見」？",
    "T25n1509_018:0193a17_5": "是故可知非實是無常。",
    "T25n1509_018:0193a17_6": "問曰：佛處處說觀有為法無常、苦、空、無我，令人得道，云何言「無常墮邪見」？",
    "T25n1509_018:0193a19_7": "答曰：佛處處說無常，處處說不滅。",
    "T25n1509_018:0193a20_8": "如摩訶男釋王來至佛所，白佛言：「是迦毘羅人眾殷多，我或值奔車、逸馬、狂象、鬪人時，便失念佛心；是時自念：『我今若死當生何處？』」",
    "T25n1509_018:0193a23_9": "佛告摩訶男：「汝勿怖勿畏！",
    "T25n1509_018:0193a24_10": "汝是時不生惡趣，必至善處。",
    "T25n1509_018:0193a24_11": "譬如樹常東向曲，若有斫者，必當東倒；善人亦如是，若身壞死時，善心意識長夜以信、戒、聞、施、慧熏心故，必得利益，上生天上。」",
    "T25n1509_018:0193a27_12": "若一切法念念生滅無常，佛云何言「諸功德熏心故必得上生」？",
    "T25n1509_018:0193a29_13": "以是故，知非無常性。",
    "T25n1509_018:0193a29_14": "問曰：若無常不實，佛何以說無常？",
    "T25n1509_018:0193b01_15": "答曰：佛隨眾生所應而說法，破常顛倒故，說無常；以人不知不信後世故，說「心去後世，上生天上，罪福業因緣，百千萬劫不失。」",
    "T25n1509_018:0193b04_16": "是對治悉檀，非第一義悉檀。",
    "T25n1509_018:0193b05_17": "諸法實相，非常非無常。",
    "T25n1509_018:0193b06_0": "佛亦處處說諸法空，諸法空中亦無無常。",
    "T25n1509_018:0193b06_1": "以是故說「世間無常是邪見」。",
    "T25n1509_018:0193b07_2": "是故名為法空。",
    "T25n1509_018:0193b08_0": "復次，毘耶離梵志，名論力，諸梨昌等大雇其寶物，令與佛論。",
    "T25n1509_018:0193b09_1": "取其雇已，即以其夜思撰五百難，明旦與諸梨昌至佛所，問佛言：「一究竟道？",
    "T25n1509_018:0193b11_2": "為眾多究竟道？」",
    "T25n1509_018:0193b11_3": "佛言：「一究竟道，無眾多也。」",
    "T25n1509_018:0193b12_4": "梵志言：「佛說一道，諸外道師各各有究竟道，是為眾多非一！」",
    "T25n1509_018:0193b13_5": "佛言：「是雖各有眾多，皆非實道。",
    "T25n1509_018:0193b14_6": "何以故？",
    "T25n1509_018:0193b14_7": "一切皆以邪見著故，不名究竟道。」",
    "T25n1509_018:0193b15_8": "佛問梵志：「鹿頭梵志得道不？」",
    "T25n1509_018:0193b16_9": "答言：「一切得道中，是為第一。」",
    "T25n1509_018:0193b17_0": "是時，長老鹿頭梵志比丘在佛後扇佛。",
    "T25n1509_018:0193b17_1": "佛問梵志：「汝識是比丘不？」",
    "T25n1509_018:0193b18_2": "梵志識之，慚愧低頭。",
    "T25n1509_018:0193b19_3": "是時，佛說〈義品〉偈：　「各各謂究竟，　　而各自愛著，　　各自是非彼，　　是皆非究竟！",
    "T25n1509_018:0193b22_0": "　　是人入論眾，　　辯明義理時，　　各各相是非，　　勝負懷憂喜。",
    "T25n1509_018:0193b24_0": "　　勝者墮憍坑，　　負者墮憂獄；　　是故有智者，　　不隨此二法。",
    "T25n1509_018:0193b26_0": "　　論力汝當知，　　我諸弟子法，　　無虛亦無實，　　汝欲何所求？",
    "T25n1509_018:0193b28_0": "　　汝欲壞我論，　　終已無此處，　　一切智難勝，　　適足自毀壞！」",
    "T25n1509_018:0193c01_0": "如是等處處聲聞經中，說諸法空。",
    "T25n1509_018:0193c01_1": "摩訶衍空門者，一切諸法性常自空，不以智慧方便觀故空。",
    "T25n1509_018:0193c03_2": "如佛為須菩提說：「色，色自空，受、想、行、識，識自空；十二入、十八界、十二因緣、三十七品、十力、四無所畏、十八不共法、大慈大悲、薩婆若，乃至阿耨多羅三藐三菩提，皆自空。」",
    "T25n1509_018:0193c06_3": "問曰：若一切諸法性常自空、真空、無所有者，云何不墮邪見？",
    "T25n1509_018:0193c08_4": "邪見名無罪無福，無今世後世，與此無異！",
    "T25n1509_018:0193c09_5": "答曰：無罪無福人，不言無今世，但言無後世；如草木之類，自生自滅。",
    "T25n1509_018:0193c11_6": "或人生、或人殺，止於現在，更無後世生；而不知觀身內外所有自相皆空，以是為異。",
    "T25n1509_018:0193c13_7": "復次，邪見人多行眾惡，斷諸善事；觀空人善法尚不欲作，何況作惡！",
    "T25n1509_018:0193c14_8": "問曰：邪見有二種：有破因破果，有破果不破因。",
    "T25n1509_018:0193c15_9": "如汝所說，破果不破因。",
    "T25n1509_018:0193c16_10": "破果破因者，言無因無緣，無罪無福，則是破因；無今世、後世、罪福報，是則破果。",
    "T25n1509_018:0193c18_11": "觀空人言皆空，則罪福、因果皆無，與此有何等異？",
    "T25n1509_018:0193c19_12": "答曰：邪見人於諸法斷滅令空；摩訶衍人知諸法真空，不破不壞。",
    "T25n1509_018:0193c21_0": "問曰：是邪見三種：一者、破罪福報，不破罪福；破因緣果報，不破因緣；破後世，不破今世。",
    "T25n1509_018:0193c23_1": "二者、破罪福報，亦破罪福；破因緣果報，亦破因緣；破後世，亦破今世，不破一切法。",
    "T25n1509_018:0193c25_2": "三者、破一切法，皆令無所有。",
    "T25n1509_018:0193c25_3": "觀空人亦言真空無所有，與第三邪見有何等異？",
    "T25n1509_018:0193c27_4": "答曰：邪見破諸法令空；觀空人知諸法真空，不破不壞。",
    "T25n1509_018:0193c28_5": "復次，邪見人言諸法皆空無所有，取諸法空相戲論；觀空人知諸法空，不取相、不戲論。",
    "T25n1509_018:0194a01_6": "復次，邪見人雖口說一切空，然於愛處生愛，瞋處生瞋，慢處生慢，癡處生癡，自誑其身；如佛弟子實知空，心不動，一切結使生處不復生。",
    "T25n1509_018:0194a04_7": "譬如虛空，烟火不能染，大雨不能濕；如是觀空，種種煩惱不復著其心。",
    "T25n1509_018:0194a06_8": "復次，邪見人言無所有，不從愛因緣出；真空名從愛因緣生，是為異。",
    "T25n1509_018:0194a08_9": "四無量心諸清淨法，以所緣不實故，猶尚不與真空智慧等，何況此邪見？",
    "T25n1509_018:0194a09_10": "復次，是見名為邪見，真空見名為正見。",
    "T25n1509_018:0194a10_11": "行邪見人，今世為弊惡人，後世當入地獄；行真空智慧人，今世致譽，後世得作佛。",
    "T25n1509_018:0194a12_12": "譬如水、火之異，亦如甘露、毒藥，天食須陀以比臭糞！",
    "T25n1509_018:0194a13_13": "復次，真空中有空空三昧；邪見空雖有空，而無空空三昧。",
    "T25n1509_018:0194a15_14": "復次，觀真空人，先有無量布施、持戒、禪定，其心柔軟，諸結使薄，然後得真空；邪見中無此事，但欲以憶想分別，邪心取空。",
    "T25n1509_018:0194a18_15": "譬如田舍人初不識鹽，見貴人以鹽著種種肉菜中而食，問言：「何以故爾？」",
    "T25n1509_018:0194a19_16": "語言：「此鹽能令諸物味美故。」",
    "T25n1509_018:0194a20_17": "此人便念此鹽能令諸物美，自味必多，便空抄鹽，滿口食之，醎苦傷口，而問言：「汝何以言鹽能作美？」",
    "T25n1509_018:0194a22_18": "貴人言：「癡人！",
    "T25n1509_018:0194a23_19": "此當籌量多少，和之令美，云何純食鹽？」",
    "T25n1509_018:0194a24_20": "無智人聞空解脫門，不行諸功德，但欲得空，是為邪見，斷諸善根。",
    "T25n1509_018:0194a25_21": "如是等義，名為空門。",
    "T25n1509_018:0194a26_22": "若人入此三門，則知佛法義不相違背。",
    "T25n1509_018:0194a27_23": "能知是事，即是般若波羅蜜力，於一切法無所罣礙。",
    "T25n1509_018:0194a28_24": "若不得般若波羅蜜法，入阿毘曇門則墮有中，若入空門則墮無中，若入蜫勒門則墮有無中。",
    "T25n1509_018:0194b01_25": "復次，菩薩摩訶薩行般若波羅蜜，雖知諸法一相，亦能知一切法種種相；雖知諸法種種相，亦能知一切法一相。",
    "T25n1509_018:0194b04_26": "菩薩如是智慧，名為般若波羅蜜。",
    "T25n1509_018:0194b05_27": "問曰：菩薩摩訶薩云何知一切法種種相？",
    "T25n1509_018:0194b06_28": "云何知一切法一相？",
    "T25n1509_018:0194b06_29": "答曰：菩薩觀諸法相，所謂有相。",
    "T25n1509_018:0194b07_30": "因是有，諸法中有心生，如是等一切有。",
    "T25n1509_018:0194b08_31": "問曰：無法中云何有心生？",
    "T25n1509_018:0194b08_32": "答曰：若言無，是事即是有法。",
    "T25n1509_018:0194b09_33": "復次，菩薩觀一切法一相，所謂無相。",
    "T25n1509_018:0194b10_34": "如牛中無羊相，羊中無牛相；如是等諸法中，各各無他相。",
    "T25n1509_018:0194b11_35": "如先言因有故有心生，是法異於有，異故應無。",
    "T25n1509_018:0194b13_0": "若有法是牛，羊亦應是牛。",
    "T25n1509_018:0194b13_1": "何以故？",
    "T25n1509_018:0194b13_2": "有法不異故。",
    "T25n1509_018:0194b14_3": "若異則無，如是等一切皆無。",
    "T25n1509_018:0194b14_4": "復次，菩薩觀一切法一，因是一法，諸法中一心生。",
    "T25n1509_018:0194b15_5": "諸法各各有一相，合眾一故名為二、名為三；一為實，二、三為虛。",
    "T25n1509_018:0194b17_6": "復次，菩薩觀諸法有所因故有，如人身無常。",
    "T25n1509_018:0194b18_7": "何以故？",
    "T25n1509_018:0194b18_8": "生滅相故。",
    "T25n1509_018:0194b18_9": "一切法皆如是，有所因故有。",
    "T25n1509_018:0194b19_10": "復次，一切諸法無所因故有，如人身無常，生滅故；因生滅故知無常。",
    "T25n1509_018:0194b21_11": "此因復應有因，如是則無窮，若無窮則無因；若是因更無因，是無常因亦非因，如是等一切無因。",
    "T25n1509_018:0194b23_12": "復次，菩薩觀一切法有相，無有法無相者，如：地，堅、重相；水，冷、濕相；火，熱、照相；風，輕、動相；虛空，容受相；分別覺知，是為識相。",
    "T25n1509_018:0194b26_13": "有此有彼，是為方相；有久有近，是為時相。",
    "T25n1509_018:0194b27_14": "濁惡心惱眾生，是為罪相；淨善心愍眾生，是為福相。",
    "T25n1509_018:0194b28_15": "著諸法，是為縛相；不著諸法，是為解脫相。",
    "T25n1509_018:0194b29_16": "現前知一切法無礙，是為佛相。",
    "T25n1509_018:0194c01_17": "如是等一切各有相。",
    "T25n1509_018:0194c01_18": "復次，菩薩觀一切法皆無相，是諸相從因緣和合生，無自性故無。",
    "T25n1509_018:0194c03_19": "如地，色、香、味、觸四法和合故名地，不但色故名地，亦不但香、但味、但觸故名為地。",
    "T25n1509_018:0194c05_20": "何以故？",
    "T25n1509_018:0194c05_21": "若但色是地，餘三則不應是地，地則無香、味、觸；香、味、觸亦如是。",
    "T25n1509_018:0194c06_22": "復次，是四法云何為一法？",
    "T25n1509_018:0194c07_23": "一法云何為四法？",
    "T25n1509_018:0194c07_24": "以是故，不得以四為地，亦不得離四為地。",
    "T25n1509_018:0194c08_25": "問曰：我不以四為地，但因四法故地法生，此地在四法中住！",
    "T25n1509_018:0194c10_26": "答曰：若從四法生地，地與四法異。",
    "T25n1509_018:0194c11_27": "如父母生子，子則異父母。",
    "T25n1509_018:0194c11_28": "若爾者，今眼見色、鼻知香、舌知味、身知觸，地若異此四法者，應更有異根、異識知；若更無異根、異識知，則無有地。",
    "T25n1509_018:0194c14_29": "問曰：若上說地相有失，應如阿毘曇說地相。",
    "T25n1509_018:0194c15_30": "地名四大造色，但地種是堅相，地是可見色！",
    "T25n1509_018:0194c16_31": "答曰：若地但是色，先已說失。",
    "T25n1509_018:0194c17_32": "又地為堅相，但眼見色，如水中月，鏡中像，草木影，則無堅相，堅則身根觸知故。",
    "T25n1509_018:0194c19_33": "復次，若眼見色是地，堅相是地種；眼見色亦是水、火，濕、熱相是水、火種。",
    "T25n1509_018:0194c20_34": "若爾者，風、風種亦應分別，而不分別！",
    "T25n1509_018:0194c21_35": "如說：「何等是風？",
    "T25n1509_018:0194c21_36": "風種；何等風種？",
    "T25n1509_018:0194c22_37": "風。」",
    "T25n1509_018:0194c22_38": "若是一物，不應作二種答；若是不異者，地及地種不應異。",
    "T25n1509_018:0194c23_39": "問曰：是四大各各不相離，地中有四種，水、火、風各有四種。",
    "T25n1509_018:0194c25_40": "但地中地多故，以地為名；水、火、風亦爾。",
    "T25n1509_018:0194c26_0": "答曰：不然！",
    "T25n1509_018:0194c26_1": "何以故？",
    "T25n1509_018:0194c26_2": "若火中有四大，應都是熱，無不熱火故。",
    "T25n1509_018:0194c27_3": "若三大在火中，不熱，則不名為火；若熱，則捨自性，皆名為火。",
    "T25n1509_018:0194c28_4": "若謂細故不可知，則與無無異。",
    "T25n1509_018:0194c29_5": "若有麁可得，則知有細；若無麁，亦無細。",
    "T25n1509_018:0195a01_6": "如是種種因緣，地相不可得；若地相不可得，一切法相亦不可得。",
    "T25n1509_018:0195a03_0": "是故一切法皆一相。",
    "T25n1509_018:0195a03_1": "問曰：不應言無相。",
    "T25n1509_018:0195a03_2": "何以故？",
    "T25n1509_018:0195a04_3": "於諸法無相即是相。",
    "T25n1509_018:0195a04_4": "若無無相，則不可破一切法相。",
    "T25n1509_018:0195a05_5": "何以故？",
    "T25n1509_018:0195a05_6": "無無相故。",
    "T25n1509_018:0195a05_7": "若有是無相，則不應言「一切法無相」！",
    "T25n1509_018:0195a06_8": "答曰：以無相破諸法相。",
    "T25n1509_018:0195a07_9": "若有無相相，則墮諸法相中；若不入諸法相中，則不應難！",
    "T25n1509_018:0195a08_10": "無相皆破諸法相，亦自滅相；譬如前火木，然諸薪已，亦復自然。",
    "T25n1509_018:0195a10_11": "是故聖人行無相無相三昧，破無相故。",
    "T25n1509_018:0195a11_12": "復次，菩薩觀一切法不合、不散，無色、無形，無對、無示、無說，一相所謂無相。",
    "T25n1509_018:0195a12_13": "如是等諸法一相。",
    "T25n1509_018:0195a13_14": "云何觀種種相？",
    "T25n1509_018:0195a13_15": "一切法攝入二法中，所謂名、色，色、無色，可見、不可見，有對、無對，有漏、無漏，有為、無為等二。",
    "T25n1509_018:0195a15_16": "百二法門，如〈千難品〉中說。",
    "T25n1509_018:0195a16_17": "復次，有二法：忍辱、柔和。",
    "T25n1509_018:0195a16_18": "又二法：親敬、供養。",
    "T25n1509_018:0195a17_19": "二施：財施、法施。",
    "T25n1509_018:0195a17_20": "二力：慧分別力、修道力。",
    "T25n1509_018:0195a18_21": "二具足：戒具足、正見具足。",
    "T25n1509_018:0195a18_22": "二相：質直相、柔軟相。",
    "T25n1509_018:0195a19_23": "二法：定、智。",
    "T25n1509_018:0195a19_24": "二法：明、解脫。",
    "T25n1509_018:0195a19_25": "二法：世間法、第一義法。",
    "T25n1509_018:0195a20_26": "二法：念、巧慧。",
    "T25n1509_018:0195a20_27": "二諦：世諦、第一義諦。",
    "T25n1509_018:0195a21_28": "二解脫：待時解脫、不壞心解脫。",
    "T25n1509_018:0195a21_29": "二種涅槃：有餘涅槃、無餘涅槃。",
    "T25n1509_018:0195a22_30": "二究竟：事究竟、願究竟。",
    "T25n1509_018:0195a23_0": "二見：知見、斷見。",
    "T25n1509_018:0195a23_1": "二具足：義具足、語具足。",
    "T25n1509_018:0195a23_2": "二法：少欲、知足。",
    "T25n1509_018:0195a24_3": "二法：易養、易滿。",
    "T25n1509_018:0195a24_4": "二法：法、隨法行。",
    "T25n1509_018:0195a24_5": "二智：盡智、無生智。",
    "T25n1509_018:0195a25_6": "如是等分別無量二法門。",
    "T25n1509_018:0195a26_0": "復次，知三道：見道、修道、無學道。",
    "T25n1509_018:0195a26_1": "三性：斷性、離性、滅性。",
    "T25n1509_018:0195a27_2": "三修：戒修、定修、慧修。",
    "T25n1509_018:0195a27_3": "三菩提：佛菩提、辟支迦佛菩提、聲聞菩提(更不復學，智滿足之名也)。",
    "T25n1509_018:0195a28_4": "三乘：佛乘、辟支迦佛乘、聲聞乘。",
    "T25n1509_018:0195a29_5": "三歸依：佛、法、僧。",
    "T25n1509_018:0195a29_6": "三住：梵住、天住、聖住。",
    "T25n1509_018:0195b01_7": "三增上：自增上、他增上、法增上。",
    "T25n1509_018:0195b02_8": "諸佛三不護：身業不護、口業不護、意業不護。",
    "T25n1509_018:0195b03_9": "三福處：布施、持戒、善心。",
    "T25n1509_018:0195b03_10": "三器杖：聞器杖、離欲器杖、慧器杖。",
    "T25n1509_018:0195b04_11": "三輪：變化輪、示他心輪、教化輪。",
    "T25n1509_018:0195b05_12": "三解脫門：空解脫門、無相解脫門、無作解脫門。",
    "T25n1509_018:0195b06_13": "如是等無量三法門。",
    "T25n1509_018:0195b06_14": "復知四法：四念處、四正懃、四如意足、四聖諦、四聖種、四沙門果、四知、四信、四道、四攝法、四依、四通達善根、四道、四天人輪、四堅法、四無所畏、四無量心——如是等無量四法門。",
    "T25n1509_018:0195b10_15": "復知五無學眾、五出性、五解脫處、五根、五力、五大施、五智、五阿那含、五淨居天處、五治道、五智三昧、五聖分支三昧、五如法語道——如是等無量五法門。",
    "T25n1509_018:0195b13_16": "復知六捨法、六愛敬法、六神通、六種阿羅漢、六地見諦道、六隨順念、六三昧、六定、六波羅蜜——如是等無量六法門。",
    "T25n1509_018:0195b16_17": "復知七覺意、七財、七依止、七想定、七妙法、七知、七善人去處、七淨、七財福、七非財福、七助定法——如是等無量七法門。",
    "T25n1509_018:0195b18_18": "復知八聖道分、八背捨、八勝處、八大人念、八種精進、八丈夫、八阿羅漢力——如是等無量八法門。",
    "T25n1509_018:0195b20_19": "復知九次第定，九名色等減(從名色至生死為九)，九無漏智(得盡智故除等智也)，九無漏地(六禪、三無色)，九地思惟道——如是等無量九法門。",
    "T25n1509_018:0195b24_20": "復知十無學法、十想、十智、十一切入、十善大地、佛十力——如是等無量十法門。",
    "T25n1509_018:0195b26_21": "復知十一助聖道法，復知十二因緣法，復知十三出法、十四變化心、十五心見諦道、十六安那般那行、十七聖行、十八不共法、十九離地，思惟道中一百六十二道能破煩惱賊，一百七十八沙門果——八十九有為果、八十九無為果。",
    "T25n1509_018:0195c02_22": "如是等種種無量異相法，生、滅、增、減，得、失、垢、淨，悉能知之。",
    "T25n1509_018:0195c03_23": "菩薩摩訶薩知是諸法已，能令諸法入自性空，而於諸法無所著，過聲聞、辟支佛地，入菩薩位中；入菩薩位中已，以大悲憐愍故，以方便力分別諸法種種名字，度眾生令得三乘。",
    "T25n1509_018:0195c07_24": "譬如工巧之人，以藥力故，能令銀變為金，金變為銀。",
    "T25n1509_018:0195c09_25": "問曰：若諸法性真空，云何分別諸法種種名字？",
    "T25n1509_018:0195c10_26": "何以不但說真空性？",
    "T25n1509_018:0195c10_27": "答曰：菩薩摩訶薩不說空是可得可著；若可得可著，不應說諸法種種異相。",
    "T25n1509_018:0195c12_28": "不可得空者，無所罣礙；若有罣礙，是為可得，非不可得空。",
    "T25n1509_018:0195c14_29": "若菩薩摩訶薩知不可得空，還能分別諸法，憐愍度脫眾生，是為般若波羅蜜力。",
    "T25n1509_018:0195c16_0": "取要言之，諸法實相是般若波羅蜜。",
    "T25n1509_018:0195c16_1": "問曰：一切世俗經書，及九十六種出家經中，皆說有諸法實相；又聲聞法三藏中，亦有諸法實相，何以不名為般若波羅蜜？",
    "T25n1509_018:0195c19_2": "而此經中諸法實相，獨名般若波羅蜜？",
    "T25n1509_018:0195c20_3": "答曰：世俗經書中，為安國全家、身命壽樂故非實。",
    "T25n1509_018:0195c21_4": "外道出家墮邪見法中，心愛著故，是亦非實。",
    "T25n1509_018:0195c22_5": "聲聞法中雖有四諦，以無常、苦、空、無我觀諸法實相，以智慧不具足不利，不能為一切眾生、不為得佛法故，雖有實智慧，不名般若波羅蜜。",
    "T25n1509_018:0195c26_6": "如說：「佛入出諸三昧，舍利弗等乃至不聞其名，何況能知！」",
    "T25n1509_018:0195c27_7": "何以故？",
    "T25n1509_018:0195c27_8": "諸阿羅漢、辟支佛初發心時，無大願，無大慈大悲，不求一切諸功德，不供養一切三世十方佛，不審諦求知諸法實相；但欲求脫老、病、死苦故。",
    "T25n1509_018:0196a02_9": "諸菩薩從初發心，弘大誓願，有大慈悲，求一切諸功德，供養一切三世十方諸佛，有大利智，求諸法實相。",
    "T25n1509_018:0196a04_10": "除種種諸觀，所謂淨觀、不淨觀，常觀、無常觀，樂觀、苦觀，空觀、實觀，我觀、無我觀。",
    "T25n1509_018:0196a06_11": "捨如是等妄見心力諸觀，但觀外緣中實相，非淨、非不淨，非常、非非常，非樂、非苦，非空、非實，非我、非無我。",
    "T25n1509_018:0196a08_12": "如是等諸觀，不著不得；世俗法故，非第一義。",
    "T25n1509_018:0196a09_13": "周遍清淨，不破不壞，諸聖人行處，是名般若波羅蜜。",
    "T25n1509_018:0196a10_14": "問曰：已知般若體相是無相無得法，行者云何能得是法？",
    "T25n1509_018:0196a12_15": "答曰：佛以方便說法，行者如所說行則得。",
    "T25n1509_018:0196a13_16": "譬如絕崖嶮道，假梯能上；又如深水，因船得渡。",
    "T25n1509_018:0196a14_17": "初發心菩薩，若從佛聞、若從弟子聞、若於經中聞，一切法畢竟空，無有決定性可取可著，第一實法，滅諸戲論。",
    "T25n1509_018:0196a16_18": "涅槃相是最安隱，我欲度脫一切眾生，云何獨取涅槃？",
    "T25n1509_018:0196a18_19": "我今福德、智慧、神通力未具足故，不能引導眾生，當具足是諸因緣，行布施等五波羅蜜：財施因緣故得大富，法施因緣故得大智慧；能以此二施，引導貧窮眾生，令入三乘道。",
    "T25n1509_018:0196a22_20": "以持戒因緣故，生人天尊貴，自脫三惡道，亦令眾生免三惡道。",
    "T25n1509_018:0196a23_21": "以忍辱因緣故，障瞋恚毒，得身色端政，威德第一，見者歡喜，敬信心伏，況復說法！",
    "T25n1509_018:0196a25_22": "以精進因緣故，能破今世後世福德、道法懈怠，得金剛身、不動心；以是身、心，破凡夫憍慢，令得涅槃。",
    "T25n1509_018:0196a28_23": "以禪定因緣故，破散亂心，離五欲罪樂，能為眾生說離欲法。",
    "T25n1509_018:0196a29_24": "禪是般若波羅蜜依止處，依是禪，般若波羅蜜自然而生。",
    "T25n1509_018:0196b02_0": "如經中說：「比丘一心專定，能觀諸法實相。」",
    "T25n1509_018:0196b02_1": "復次，知欲界中多以慳、貪罪業，閉諸善門；行檀波羅蜜時，破是二事，開諸善門。",
    "T25n1509_018:0196b04_2": "欲令常開故，行十善道尸羅波羅蜜。",
    "T25n1509_018:0196b05_3": "未得禪定、智慧，未離欲故，破尸羅波羅蜜，以是故行忍辱。",
    "T25n1509_018:0196b07_4": "知上三事能開福門。",
    "T25n1509_018:0196b07_5": "又知是福德果報無常，天人中受樂，還復墮苦；厭是無常福德故，求實相般若波羅蜜。",
    "T25n1509_018:0196b09_6": "是云何當得？",
    "T25n1509_018:0196b10_0": "必以一心，乃當可得。",
    "T25n1509_018:0196b10_1": "如貫龍王寶珠，一心觀察，能不觸龍，則得價直閻浮提。",
    "T25n1509_018:0196b11_2": "一心禪定，除却五欲、五蓋，欲得心樂，大用精進，是故次忍辱說精進波羅蜜。",
    "T25n1509_018:0196b13_3": "如經中說：「行者端身直坐，繫念在前，專精求定；正使肌骨枯朽，終不懈退。」",
    "T25n1509_018:0196b15_4": "是故精進修禪。",
    "T25n1509_018:0196b15_5": "若有財而施，不足為難；畏墮惡道，恐失好名，持戒、忍辱亦不為難。",
    "T25n1509_018:0196b17_6": "以是故，上三度中不說精進。",
    "T25n1509_018:0196b18_7": "今為般若波羅蜜實相，從心求定，是事難故，應須精進。",
    "T25n1509_018:0196b19_8": "如是行，能得般若波羅蜜。",
    "T25n1509_018:0196b20_9": "問曰：要行五波羅蜜，然後得般若波羅蜜？",
    "T25n1509_018:0196b21_10": "亦有行一、二波羅蜜，得般若波羅蜜耶？",
    "T25n1509_018:0196b22_11": "答曰：諸波羅蜜有二種：一者、一波羅蜜中相應隨行，具諸波羅蜜；二者、隨時別行波羅蜜。",
    "T25n1509_018:0196b24_12": "多者受名。",
    "T25n1509_018:0196b24_13": "譬如四大共合，雖不相離，以多者為名。",
    "T25n1509_018:0196b25_14": "相應隨行者，一波羅蜜中具五波羅蜜，是不離五波羅蜜，得般若波羅蜜。",
    "T25n1509_018:0196b27_0": "隨時得名者，或因一、因二得般若波羅蜜。",
    "T25n1509_018:0196b28_0": "若人發阿耨多羅三藐三菩提心布施，是時求布施相，不一不異，非常非無常，非有非無等，如破布施中說。",
    "T25n1509_018:0196c01_1": "因布施實相，解一切法亦如是——是名因布施得般若波羅蜜。",
    "T25n1509_018:0196c03_0": "或有持戒，不惱眾生，心無有悔；若取相生著，則起諍競。",
    "T25n1509_018:0196c04_1": "是人雖先不瞋眾生，於法有憎愛心故而瞋眾生。",
    "T25n1509_018:0196c05_2": "是故若欲不惱眾生，當行諸法平等；若分別是罪是無罪，則非行尸羅波羅蜜。",
    "T25n1509_018:0196c07_3": "何以故？",
    "T25n1509_018:0196c07_4": "憎罪、愛不罪，心則自高，還墮惱眾生道中。",
    "T25n1509_018:0196c08_5": "是故菩薩觀罪者、不罪者，心無憎愛。",
    "T25n1509_018:0196c09_6": "如是觀者，是為但行尸羅波羅蜜得般若波羅蜜。",
    "T25n1509_018:0196c10_7": "菩薩作是念：「若不得法忍，則不能常忍。",
    "T25n1509_018:0196c11_8": "一切眾生未有逼迫能忍，苦來切已則不能忍。",
    "T25n1509_018:0196c12_9": "譬如囚畏杖楚而就死苦。",
    "T25n1509_018:0196c13_10": "以是因緣故，當生法忍：無有打者、罵者，亦無受者，但從先世顛倒果報因緣故名為受。」",
    "T25n1509_018:0196c15_11": "是時不分別是忍事、忍法者，深入畢竟空故，是名法忍。",
    "T25n1509_018:0196c16_12": "得是法忍，常不復瞋惱眾生。",
    "T25n1509_018:0196c17_13": "法忍相應慧，是般若波羅蜜。",
    "T25n1509_018:0196c18_14": "精進常在一切善法中，能成就一切善法。",
    "T25n1509_018:0196c19_15": "若智慧籌量分別諸法，通達法性，是時精進助成智慧。",
    "T25n1509_018:0196c20_16": "又知精進實相，離身心，如實不動，如是精進能生般若波羅蜜。",
    "T25n1509_018:0196c22_0": "餘精進如幻、如夢，虛誑非實，是故不說。",
    "T25n1509_018:0196c22_1": "若深心攝念，能如實見諸法實相。",
    "T25n1509_018:0196c23_2": "諸法實相者，不可以見聞念知能得。",
    "T25n1509_018:0196c24_3": "何以故？",
    "T25n1509_018:0196c24_4": "六情、六塵，皆是虛誑因緣果報；是中所知所見，皆亦虛誑。",
    "T25n1509_018:0196c26_5": "是虛誑知，都不可信；所可信者，唯有諸佛於阿僧祇劫所得實相智慧。",
    "T25n1509_018:0196c27_6": "以是智慧，依禪定一心觀諸法實相，是名禪定中生般若波羅蜜。",
    "T25n1509_018:0196c29_7": "或有離五波羅蜜，但聞、讀誦、思惟、籌量通達諸法實相，是方便智中生般若波羅蜜。",
    "T25n1509_018:0197a02_8": "或從二，或三、四波羅蜜生般若波羅蜜。",
    "T25n1509_018:0197a03_9": "如聞說一諦而成道果，或聞二、三、四諦而得道果。",
    "T25n1509_018:0197a04_10": "有人於苦諦多惑故，為說苦諦而得道；餘三諦亦如是。",
    "T25n1509_018:0197a05_11": "或有都惑四諦故，為說四諦而得道。",
    "T25n1509_018:0197a06_12": "如佛語比丘：「汝若能斷貪欲，我保汝得阿那含道。」",
    "T25n1509_018:0197a08_13": "若斷貪欲，當知恚、癡亦斷。",
    "T25n1509_018:0197a08_14": "六波羅蜜中亦如是，為破多慳貪故，說布施法，當知餘惡亦破。",
    "T25n1509_018:0197a10_15": "為破雜惡故，具為說六。",
    "T25n1509_018:0197a10_16": "是故或一一行、或合行，普為一切人故說六波羅蜜，非為一人。",
    "T25n1509_018:0197a12_17": "復次，若菩薩不行一切法、不得一切法故，得般若波羅蜜。",
    "T25n1509_018:0197a13_18": "所以者何？",
    "T25n1509_018:0197a13_19": "諸行皆虛妄不實，或近有過，或遠有過：如不善法近有過罪；善法久後變異時，著者能生憂苦，是遠有過罪。",
    "T25n1509_018:0197a16_20": "譬如美食、惡食，俱有雜毒。",
    "T25n1509_018:0197a17_21": "食惡食即時不悅，食美食即時甘悅，久後俱奪命故，二不應食！",
    "T25n1509_018:0197a18_22": "善、惡諸行亦復如是。",
    "T25n1509_018:0197a19_23": "問曰：若爾者，佛何以說三行：梵行、天行、聖行？",
    "T25n1509_018:0197a20_24": "答曰：行無行故，名為聖行。",
    "T25n1509_018:0197a20_25": "何以故？",
    "T25n1509_018:0197a20_26": "一切聖行中，不離三解脫門故。",
    "T25n1509_018:0197a21_27": "梵行、天行中，因取眾生相故生，雖行時無過，後皆有失。",
    "T25n1509_018:0197a23_0": "又即今求實，皆是虛妄；若賢聖以無著心行此二行，則無咎。",
    "T25n1509_018:0197a24_1": "若能如是行無行法皆無所得，顛倒虛妄煩惱畢竟不生。",
    "T25n1509_018:0197a25_2": "如虛空清淨故，得諸法實相。",
    "T25n1509_018:0197a26_3": "以無所得為得，如無所得般若中說：「色等法非以空故空，從本已來常自空。",
    "T25n1509_018:0197a28_4": "色等法不以智慧不及故無所得，從本已來常自無所得。」",
    "T25n1509_018:0197a29_5": "是故不應問「行幾波羅蜜得般若波羅蜜」！",
    "T25n1509_018:0197b01_6": "諸佛憐愍眾生，隨俗故說行，非第一義。",
    "T25n1509_018:0197b02_7": "問曰：若無所得、無所行，行者何以求之？",
    "T25n1509_018:0197b03_8": "答曰：無所得有二種：一者、世間欲有所求，不如意，是無所得。",
    "T25n1509_018:0197b05_0": "二者、諸法實相中，受決定相不可得故名無所得，非無有福德智慧增益善根。",
    "T25n1509_018:0197b06_1": "如凡夫人，分別世間法故有所得；諸善功德亦如是，隨世間心故說有所得，諸佛心中則無所得。",
    "T25n1509_018:0197b09_2": "是略說般若波羅蜜義，後當廣說。",
    "T25n1509_018:0197b10_0": "大智度論卷第十八"
}