{
    "T03n0161_001:0386a03_0": "長壽王經",
    "T03n0161_001:0386a05_0": "僧祐錄云安公失譯經人名今附西晉錄聞如是：一時，佛在舍衛國祇樹給孤獨園。",
    "T03n0161_001:0386a07_0": "是時，佛告諸比丘：「昔有菩薩為大國王，名曰長壽；王有太子，名曰長生。",
    "T03n0161_001:0386a08_1": "王治國以政，刀杖之惱不加吏民，風雨時節五穀豐熟。",
    "T03n0161_001:0386a10_2": "有隣國王治行暴虐，不修正治國民貧困，謂傍臣曰：『我聞長壽王國去是不遠，熾饒豐樂，而無兵革之備。",
    "T03n0161_001:0386a12_3": "我欲往彼攻奪其國，為可得不？』",
    "T03n0161_001:0386a13_4": "傍臣對曰：『大善！』",
    "T03n0161_001:0386a13_5": "遂興兵，而行到長壽王國界。",
    "T03n0161_001:0386a14_6": "「界上吏民走行白王曰：『彼貪王興兵而來，欲攻明王之國，唯願備豫。』",
    "T03n0161_001:0386a16_7": "長壽王召其群臣，而告之曰：『彼所以來者，但貪我國人民倉穀珍寶耳。",
    "T03n0161_001:0386a17_8": "若與其戰，必傷吾民。",
    "T03n0161_001:0386a18_9": "夫諍國殺民，吾不為也。』",
    "T03n0161_001:0386a18_10": "群臣曰：『臣等皆曉習戰法，必能勝彼，不使明王之兵為彼所侵也。』",
    "T03n0161_001:0386a20_11": "王曰：『若我勝彼，即有死傷。",
    "T03n0161_001:0386a20_12": "彼兵、我民俱惜壽命，愛我害彼，賢者不為也。』",
    "T03n0161_001:0386a21_13": "群臣不聽，留王於宮，乃自相與於外發兵，出往界上逆而距之。",
    "T03n0161_001:0386a23_14": "「長壽王乃謂其太子曰：『彼貪我國，故來攻我。",
    "T03n0161_001:0386a24_15": "今群臣以我故，欲逆而距之。",
    "T03n0161_001:0386a25_16": "夫兩敵相向，必有缺傷，今欲與汝俱委國亡去。』",
    "T03n0161_001:0386a26_17": "太子言：『諾。』",
    "T03n0161_001:0386a26_18": "即父子共踰城而出，幽隱山間。",
    "T03n0161_001:0386a28_0": "「於是貪王遂入其國，募求長壽王金千斤、錢千萬。",
    "T03n0161_001:0386a29_1": "長壽王後日，出於道邊樹下坐。",
    "T03n0161_001:0386a29_2": "有遠方婆羅門來，亦息於樹下。",
    "T03n0161_001:0386b01_3": "問長壽王曰：『卿何處人？",
    "T03n0161_001:0386b02_4": "何緣在此？』",
    "T03n0161_001:0386b02_5": "王曰：『我此國中人也，偶來到此戲耳。』",
    "T03n0161_001:0386b03_6": "長壽王問婆羅門：『賢者從何所來？",
    "T03n0161_001:0386b04_7": "將欲所之？』",
    "T03n0161_001:0386b04_8": "婆羅門言：『我遠國貧鄙之道士，遙聞此國長壽王好喜布施、周救貧羸，吾故遠來，欲從乞匃用自生活。",
    "T03n0161_001:0386b06_9": "不知王意於今云何？",
    "T03n0161_001:0386b07_10": "卿是國人，聽聞其意，於今何如？",
    "T03n0161_001:0386b08_0": "故肯布施不也？』",
    "T03n0161_001:0386b08_1": "王默自念：『子用我故，故從遠來，值我失國，到無所得而當空去。",
    "T03n0161_001:0386b09_2": "甚可哀念。』",
    "T03n0161_001:0386b10_3": "「於是，王乃垂淚，而謂婆羅門曰：『我即是長壽王也。",
    "T03n0161_001:0386b11_4": "有他國王前來攻我，我委國亡隱藏此間。",
    "T03n0161_001:0386b12_5": "今聞賢者故來相歸，值我空窮無以相副，將奈之何？』",
    "T03n0161_001:0386b13_6": "兩人相向，哽咽啼泣。",
    "T03n0161_001:0386b14_7": "王曰：『我聞新王慕我甚重，卿以我頭往，可得重賞。』",
    "T03n0161_001:0386b15_8": "婆羅門曰：『遙聞大王周救一切，故來乞匃，庶得幾微以養餘命。",
    "T03n0161_001:0386b16_9": "值王失國，自我薄福，今教斷頭不敢承命。』",
    "T03n0161_001:0386b17_10": "王曰：『卿故遠來欲有所得，遇我困乏，無以相副。",
    "T03n0161_001:0386b18_11": "且人生世皆當趣死，吾等當死，願以身相惠，何為辭讓之也？",
    "T03n0161_001:0386b20_12": "今若不取，後有來者，我猶與之，不如早取也。』",
    "T03n0161_001:0386b21_13": "婆羅門言：『我不忍殺大王。",
    "T03n0161_001:0386b22_14": "大王若有弘慈之意，必欲殞命以相惠施者，但當散手相隨去耳。』",
    "T03n0161_001:0386b23_15": "王即隨去，到城門外，而令縛之以白貪王。",
    "T03n0161_001:0386b24_16": "王即雇婆羅門金錢之賞，遣令還去。",
    "T03n0161_001:0386b26_0": "「貪王於是，乃使人於四街道頭燒殺長壽王。",
    "T03n0161_001:0386b27_0": "王故，群臣白貪王曰：『此臣等故君，今當就終歿之罪，願得為設微具以遣送之。』",
    "T03n0161_001:0386b28_1": "貪王聽之。",
    "T03n0161_001:0386b29_2": "群臣具饌，哽咽臨之，人民觀者皆言：『王枉死。』",
    "T03n0161_001:0386c01_3": "郭邑草野莫不呼天。",
    "T03n0161_001:0386c02_0": "「太子長生時出在道邊，聽聞人語，知父為貪王所得，乃佯擔樵出於市賣之，間鬧人中。",
    "T03n0161_001:0386c04_1": "當父前住，觀見父當死，心中悲痛。",
    "T03n0161_001:0386c04_2": "父見長生，恐其瞋恚為父報怨，父乃仰天太息曰：『夫為人子欲為至孝，使汝父死而不恨慎。",
    "T03n0161_001:0386c07_3": "莫為汝父報怨也，即汝父樂死而不憂；若違父言行殺他人者，即令汝父死有餘恨。』",
    "T03n0161_001:0386c09_4": "長生不忍見其父死，因還入山，長壽王遂就燒死之誅。",
    "T03n0161_001:0386c11_0": "「長生久後自念：『我父仁義深篤，至死不轉；而此貪王無狀，不別善惡，枉殺我父。",
    "T03n0161_001:0386c12_1": "雖我父有慈惻淳仁之心，死而不恚；然我不能忍也，我不出殺此貪王者，我終不苟生於世矣。』",
    "T03n0161_001:0386c14_2": "遂出傭賃。",
    "T03n0161_001:0386c15_3": "國中大臣徇園於市賃人，得長生。",
    "T03n0161_001:0386c15_4": "使種菜種，菜甚好。",
    "T03n0161_001:0386c16_5": "後日，大臣案行園田，見菜甚好，呼問園監。",
    "T03n0161_001:0386c17_6": "園監對曰：『前賃得一人使為之，故好如是。』",
    "T03n0161_001:0386c18_7": "大臣因呼長生，見之問言：『卿頗能作飲食不耶？』",
    "T03n0161_001:0386c19_8": "對曰：『能作。』",
    "T03n0161_001:0386c19_9": "使作飲食甚甘美，因以請王。",
    "T03n0161_001:0386c20_10": "王往臨食，飲食甘美，因問：『誰作此食者？』",
    "T03n0161_001:0387a01_11": "臣對曰：『臣前賃一人，能作此食。』",
    "T03n0161_001:0387a02_12": "王遂呼，將歸宮使作飲食。",
    "T03n0161_001:0387a04_0": "「後日，王問長生：『汝寧便習兵法不？』",
    "T03n0161_001:0387a04_1": "對曰：『實便習之。』",
    "T03n0161_001:0387a05_2": "王因取以置邊，而告之曰：『我有怨家，是長壽王子。",
    "T03n0161_001:0387a06_3": "恒恐行來卒與我相逢，今相恃怙，幸相助備之。』",
    "T03n0161_001:0387a07_4": "長生對曰：『唯然，當為大王展力效命。』",
    "T03n0161_001:0387a08_5": "「後日，王問長生：『汝寧好獵不？』",
    "T03n0161_001:0387a09_6": "對曰：『臣少好獵。』",
    "T03n0161_001:0387a09_7": "王便勅外嚴駕，因與長生共出行獵。",
    "T03n0161_001:0387a10_8": "適入山林便見走獸，王與長生馳而逐之，轉入深山惑失道徑，不能得出。",
    "T03n0161_001:0387a12_9": "迷惑三日，遂至飢困，王因下馬解劍以授長生曰：『我甚疲極，汝坐，我欲枕汝膝臥。』",
    "T03n0161_001:0387a14_10": "長生言：『諾。』",
    "T03n0161_001:0387a14_11": "王便得臥。",
    "T03n0161_001:0387a14_12": "長生自念：『我前後以來求索子便，今日已得我所願。』",
    "T03n0161_001:0387a15_13": "便拔劍欲殺貪王。",
    "T03n0161_001:0387a16_14": "思惟：『我父臨死時囑我懇懇，奈何快我愚意，而違慈父絕歿之教。』",
    "T03n0161_001:0387a17_15": "即內劍而止。",
    "T03n0161_001:0387a18_16": "王便驚悟，問長生曰：『我夢見長壽王子欲來殺我，我大驚怖。",
    "T03n0161_001:0387a19_17": "何以如此？』",
    "T03n0161_001:0387a19_18": "長生曰：『是山中有強鬼神，見大王在此，故來恐怖大王耳。",
    "T03n0161_001:0387a21_19": "臣自侍衛，王但安臥無所畏懼也。』",
    "T03n0161_001:0387a21_20": "「王還得臥，長生復拔劍欲殺之，重思憶父言復止。",
    "T03n0161_001:0387a23_21": "王復驚悟，告長生曰：『我故復夢見長壽王子故欲來殺我，我大畏之。",
    "T03n0161_001:0387a24_22": "何以爾也？』",
    "T03n0161_001:0387a25_0": "長生曰：『是故山神所為耳。",
    "T03n0161_001:0387a25_1": "王無所畏也。』",
    "T03n0161_001:0387a26_0": "王復還臥，長生復拔劍欲殺之，思惟父言復止，遂棄劍於地，無復殺王之意。",
    "T03n0161_001:0387a27_1": "王復驚悟，告長生言：『我復夢見長壽王子，自言：「原赦。」",
    "T03n0161_001:0387a29_0": "不復殺我。』",
    "T03n0161_001:0387a29_1": "於是長生曰：『我即是長壽王太子長生，我實故來出，欲殺大王以報父怨。",
    "T03n0161_001:0387b02_0": "念我父臨死時慇懃囑我，不欲使我報怨；而我愚癡故欲違父之言，詳思父教懇惻慇懃，不敢違之。",
    "T03n0161_001:0387b04_1": "是故今投劍於地，以順父言。",
    "T03n0161_001:0387b05_0": "雖爾，猶恐後日迷惑失計，而違亡父教也。",
    "T03n0161_001:0387b05_1": "今故自告，願大王便誅伐我身，早滅其惡意，可使終始斷絕也。』",
    "T03n0161_001:0387b07_2": "王乃自悔曰：『我為兇逆，不別善惡，賢者父子行仁淳固至死不轉，而我貪酷初不覺知。",
    "T03n0161_001:0387b09_3": "今日如是，命屬子手。",
    "T03n0161_001:0387b09_4": "子故懷仁，惟憶父言而不相害，誠感厚潤。",
    "T03n0161_001:0387b10_5": "今欲還國，當從何道也？』",
    "T03n0161_001:0387b11_6": "長生言：『我知道徑前故來者，迷惑大王欲報父怨耳。』",
    "T03n0161_001:0387b12_7": "「長生遂與王俱出林外，便見群臣散滿林際。",
    "T03n0161_001:0387b13_8": "王便止坐，施設飲食。",
    "T03n0161_001:0387b14_9": "王問群臣：『卿等寧識長壽王子長生不？』",
    "T03n0161_001:0387b15_0": "中有不識者，對曰：『不識。』",
    "T03n0161_001:0387b15_1": "中有識者，昔受長生恩，恐王殺之，亦言：『不識。』",
    "T03n0161_001:0387b16_2": "王便指示言：『是即長生也。』",
    "T03n0161_001:0387b17_3": "王曰：『從今日始，我自還我故國，願以此國還付太子；從今日始，卿為我弟，若有他國來相侵奪，當相救助。』",
    "T03n0161_001:0387b19_4": "王遂率臣兵歸其本國，國有奇物更相貢遺。」",
    "T03n0161_001:0387b21_0": "佛告諸比丘：「時長壽王者，今我身是也；太子長生者，阿難是；貪王者，調達是。",
    "T03n0161_001:0387b22_1": "調達與我世世有怨，我雖有善意向之，故欲害我。",
    "T03n0161_001:0387b23_2": "阿難與之，本無惡意，故至相見即有和解之心。",
    "T03n0161_001:0387b24_3": "菩薩求道勤苦如是，至見賊害無怨恚之心，故自致得佛，為三界尊。」",
    "T03n0161_001:0387b26_4": "諸比丘歡喜，為佛作禮。",
    "T03n0161_001:0387b27_0": "　　　佛為海船師，　　法橋度河津，　大乘道之輿，　　一切度天人，　亦謂自解結，　　度岸得昇仙。",
    "T03n0161_001:0387c01_0": "　都使諸弟子，　　縛解至泥洹，　敬謁法王來，　　心正道力安。",
    "T03n0161_001:0387c03_0": "　最勝號為佛，　　名顯若雪山，　譬華淨無疑，　　得喜如近香。",
    "T03n0161_001:0387c05_0": "　萬身觀無厭，　　光若靈曜明，　八正覺自得，　　無離無所染。",
    "T03n0161_001:0387c07_0": "　愛盡破欲網，　　自然無師受，　我行無師保，　　志獨無等侶。",
    "T03n0161_001:0387c09_0": "　積一得作佛，　　從是通聖道，　至道無往返，　　玄微清妙真。",
    "T03n0161_001:0387c11_0": "　不歿不復生，　　是處為泥洹，　此要寂無上，　　畢竟不受辛；　雖天有善處，　　皆莫如泥洹，　吾師天中天，　　三界無極尊。",
    "T03n0161_001:0387c15_0": "　相好身丈六，　　神通遊虛空，　華薰去五陰，　　拔斷十二根。",
    "T03n0161_001:0387c17_0": "　不貪天世位，　　心淨開法門，　佛為無上法，　　道御清等行。",
    "T03n0161_001:0387c19_0": "　三寶於後世，　　絕滅諸欲情，　離苦勝無為，　　常樂快安寧。",
    "T03n0161_001:0387c21_0": "　願常會佛前，　　等度諸群生，　佛所本行願，　　精進百劫勤。",
    "T03n0161_001:0387c23_0": "　四等大布施，　　十方受弘恩，　持戒淨無垢，　　慈柔護眾生。",
    "T03n0161_001:0387c25_0": "　用慧入禪定，　　大悲普讀經，　常為智所仰，　　眾聖所共宗。",
    "T03n0161_001:0388a02_0": "　釋梵以為師，　　乃知佛為尊，　難值無有比，　　最上無過者。",
    "T03n0161_001:0388a04_0": "　功德以流布，　　當為稽首禮，　聽我歌十方，　　棄蓋寂定禪。",
    "T03n0161_001:0388a06_0": "　光徹照七天，　　德香殊栴檀，　上帝神妙來，　　歎仰欲見尊。",
    "T03n0161_001:0388a08_0": "　釋梵齊敬意，　　稽首欲受問，　所以佛度世，　　福施以周匝。",
    "T03n0161_001:0388a10_0": "　所說教戒行，　　在在悉分明，　亦以法流布，　　弟子樂受行，　令天人鬼龍，　　敬受頭面禮。",
    "T03n0161_001:0388a13_0": "長壽王經"
}