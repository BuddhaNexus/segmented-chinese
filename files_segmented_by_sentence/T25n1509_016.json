{
    "T25n1509_016:0174a23_0": "大智度論釋初品中毘梨耶波羅",
    "T25n1509_016:0174a24_0": "蜜義第二十七(卷第十六)",
    "T25n1509_016:0174a26_0": "龍樹菩薩造",
    "T25n1509_016:0174a27_0": "後秦龜茲國三藏鳩摩羅什",
    "T25n1509_016:0174a28_0": "奉　詔譯",
    "T25n1509_016:0174a29_0": "問曰：云何名精進相？",
    "T25n1509_016:0174a29_1": "答曰：於事必能，起發無難，志意堅強，心無疲惓，所作究竟，以此五事為精進相。",
    "T25n1509_016:0174b02_2": "復次，如佛所說：「精進相者，身、心不息故。」",
    "T25n1509_016:0174b03_3": "譬如釋迦牟尼佛，先世曾作賈客主，將諸賈人入嶮難處；是中有羅剎鬼，以手遮之言：「汝住莫動，不聽汝去！」",
    "T25n1509_016:0174b05_4": "賈客主即以右拳擊之，拳即著鬼，挽不可離；復以左拳擊之，亦不可離；以右足蹴之，足復粘著；復以左足蹴之，亦復如是；以頭衝之，頭即復著。",
    "T25n1509_016:0174b09_5": "鬼問言：「汝今如是，欲作何等？",
    "T25n1509_016:0174b10_6": "心休息未？」",
    "T25n1509_016:0174b10_7": "答言：「雖復五事被繫，我心終不為汝息也。",
    "T25n1509_016:0174b11_8": "當以精進力與汝相擊，要不懈退！」",
    "T25n1509_016:0174b12_9": "鬼時歡喜，心念此人膽力極大，即語人言：「汝精進力大，必不休息，放汝令去！」",
    "T25n1509_016:0174b14_0": "行者如是，於善法中，初夜、中夜、後夜，誦經、坐禪，求諸法實相，不為諸結使所覆，身心不懈，是名精進相。",
    "T25n1509_016:0174b16_1": "是精進名心數法，懃行不住相；隨心行，共心生；或有覺有觀，或無覺有觀，或無覺無觀。",
    "T25n1509_016:0174b18_2": "如阿毘曇法廣說。",
    "T25n1509_016:0174b18_3": "於一切善法中懃修不懈，是名精進相。",
    "T25n1509_016:0174b19_4": "於五根中，名精進根；根增長名精進力；心能開悟，名精進覺；能到佛道涅槃城，是名正精進；四念處中，能懃繫心，是精進分；四正懃，是精進門；四如意足中，欲、精進即是精進；六波羅蜜中，名精進波羅蜜。",
    "T25n1509_016:0174b24_5": "問曰：汝先讚精進，今說精進相，是名何精進？",
    "T25n1509_016:0174b25_6": "答曰：是一切善法中精進相。",
    "T25n1509_016:0174b26_7": "問曰：今說摩訶般若波羅蜜論議中，應說精進波羅蜜，何以故說一切善法中精進？",
    "T25n1509_016:0174b28_8": "答曰：初發心菩薩，於一切善法中精進，漸漸次第得精進波羅蜜。",
    "T25n1509_016:0174b29_9": "問曰：一切善法中精進多，今說精進波羅蜜，已入一切善法精進中。",
    "T25n1509_016:0174c02_10": "答曰：為佛道精進，名為波羅蜜；諸餘善法中精進，但名精進，不名波羅蜜。",
    "T25n1509_016:0174c03_11": "問曰：一切善法中懃，何以不名精進波羅蜜；而獨名菩薩精進為波羅蜜？",
    "T25n1509_016:0174c05_12": "答曰：波羅蜜名到彼岸。",
    "T25n1509_016:0174c06_13": "世間人及聲聞、辟支佛，不能具足行諸波羅蜜，是故不名為精進波羅蜜。",
    "T25n1509_016:0174c08_0": "復次，是人無大慈、大悲，棄捨眾生；不求十力、四無所畏、十八不共法、一切智，及無礙解脫、無量身、無量光明、無量音聲、無量持戒、禪定、智慧。",
    "T25n1509_016:0174c11_1": "以是故，是人精進不名波羅蜜。",
    "T25n1509_016:0174c11_2": "復次，菩薩精進，不休、不息，一心求佛道，如是行者，名為精進波羅蜜。",
    "T25n1509_016:0174c13_3": "如好施菩薩求如意珠，抒大海水，正使筋骨枯盡，終不懈廢；得如意珠，以給眾生，濟其身苦。",
    "T25n1509_016:0174c15_4": "菩薩如是難為能為，是為菩薩精進波羅蜜。",
    "T25n1509_016:0174c16_5": "復次，菩薩以精進力為首，行五波羅蜜，是時，名為菩薩精進波羅蜜。",
    "T25n1509_016:0174c18_6": "譬如眾藥和合，能治重病；菩薩精進亦如是，但行精進，不能行五波羅蜜，是不名菩薩精進波羅蜜。",
    "T25n1509_016:0174c20_7": "復次，菩薩精進，不為財利、富貴、力勢，亦不為身，不為生天、轉輪王、梵、釋、天王，亦不自為以求涅槃，但為佛道，利益眾生。",
    "T25n1509_016:0174c23_8": "如是相，名為菩薩精進波羅蜜。",
    "T25n1509_016:0174c24_9": "復次，菩薩精進，修行一切善法，大悲為首。",
    "T25n1509_016:0174c25_10": "如慈父愛子，唯有一子而得重病，一心求藥，救療其病；菩薩精進，以慈為首，亦復如是，救療一切，心無暫捨。",
    "T25n1509_016:0174c27_11": "復次，菩薩精進，以實相智慧為首，行六波羅蜜，是名菩薩精進波羅蜜。",
    "T25n1509_016:0174c29_12": "問曰：諸法實相無為無作；精進有為有作相，云何以實相為首？",
    "T25n1509_016:0175a01_13": "答曰：雖知諸法實相無為無作，以本願大悲欲度眾生故，於無作中，以精進力度脫一切。",
    "T25n1509_016:0175a04_14": "復次，若諸法實相，無為無作、如涅槃相、無一無二，汝云何言「實相與精進相異」耶？",
    "T25n1509_016:0175a06_15": "汝即不解諸法相。",
    "T25n1509_016:0175a06_16": "復次，爾時菩薩觀三界、五道眾生，各失所樂。",
    "T25n1509_016:0175a07_17": "無色界天，樂定心著，不覺命盡，墮在欲界中，受禽獸形。",
    "T25n1509_016:0175a08_18": "色界諸天，亦復如是，從清淨處墮，還受婬欲，在不淨中。",
    "T25n1509_016:0175a10_19": "欲界六天，樂著五欲，還墮地獄，受諸苦痛。",
    "T25n1509_016:0175a11_20": "見人道中，以十善福貿得人身，人身多苦少樂，壽盡多墮惡趣中。",
    "T25n1509_016:0175a12_21": "見諸畜生，受諸苦惱，鞭杖驅馳，負重涉遠，項領穿壞，熱鐵燒爍。",
    "T25n1509_016:0175a14_22": "此人宿行因緣，以繫縛眾生，鞭杖苦惱；如是等種種因緣故，受象、馬、牛、羊、麞、鹿畜獸之形。",
    "T25n1509_016:0175a16_23": "婬欲情重，無明偏多，受鵝、鴨、孔雀、鴛鴦、鳩、鴿、鷄、鷖、鸚鵡，百舌之屬，受此眾鳥，種類百千。",
    "T25n1509_016:0175a18_24": "婬行罪故，身生毛羽，隔諸細滑，嘴[口*(甚其+庚)]麁[革*卬]，不別觸味。",
    "T25n1509_016:0175a19_25": "瞋恚偏多，受毒蛇、蝮蝎、蚑蜂、百足，含毒之虫。",
    "T25n1509_016:0175a20_26": "愚癡多故，受蚓蛾、蜣蜋、蟻螻、鵂鷖、角鵄之屬，諸騃虫鳥。",
    "T25n1509_016:0175a21_27": "憍慢、瞋恚多故，受師子、虎、豹諸猛獸身。",
    "T25n1509_016:0175a22_28": "邪慢緣故，受生驢、猪、駱駝之中。",
    "T25n1509_016:0175a23_29": "慳貪、嫉妬、輕躁、短促故，受獼猴、[狂王+哥]玃、熊、羆之形。",
    "T25n1509_016:0175a24_30": "邪貪、憎嫉業因緣故，受猫、狸、土虎諸獸之身。",
    "T25n1509_016:0175a25_31": "無愧、無慚、饕餮因緣故，受烏鵲、鵄鷲諸鳥之形。",
    "T25n1509_016:0175a26_32": "輕慢善人故，受鷄、狗、野干等身。",
    "T25n1509_016:0175a27_33": "大作布施，瞋恚、曲心，以此因緣故，受諸龍身。",
    "T25n1509_016:0175a28_34": "大修布施，心高陵瘧，苦惱眾生，受金翅鳥形。",
    "T25n1509_016:0175a29_35": "如是等種種結使業因緣故，受諸畜生禽獸之苦。",
    "T25n1509_016:0175b01_36": "菩薩得天眼，觀眾生輪轉五道，迴旋其中：天中死，人中生；人中死，天中生；天中死，生地獄中；地獄中死，生天上；天上死，生餓鬼中；餓鬼中死，還生天上；天上死，生畜生中；畜生中死，生天上；天上死，還生天上。",
    "T25n1509_016:0175b06_37": "地獄、餓鬼、畜生亦如是。",
    "T25n1509_016:0175b07_0": "欲界中死，色界中生；色界中死，欲界中生；欲界中死，無色界中生；無色界中死，欲界中生；欲界中死，欲界中生。",
    "T25n1509_016:0175b09_1": "色界、無色界亦如是。",
    "T25n1509_016:0175b09_2": "活地獄中死，黑繩地獄中生；黑繩地獄中死，活地獄中生；活地獄中死，還生活地獄中；合會地獄乃至阿鼻地獄，亦如是。",
    "T25n1509_016:0175b12_3": "炭坑地獄中死，沸屎地獄中生；沸屎地獄中死，炭坑地獄中生；炭坑地獄中死，還生炭坑地獄中。",
    "T25n1509_016:0175b14_4": "燒林地獄乃至摩訶波頭摩地獄，亦如是展轉生其中。",
    "T25n1509_016:0175b16_5": "卵生中死，胎生中生；胎生中死，卵生中生；卵生中死，還生卵生中。",
    "T25n1509_016:0175b17_6": "胎生、濕生、化生亦如是。",
    "T25n1509_016:0175b18_7": "閻浮提中死，弗婆提中生；弗婆提中死，閻浮提中生；閻浮提中死，還生閻浮提中。",
    "T25n1509_016:0175b19_8": "劬陀尼、欝怛羅越亦如是。",
    "T25n1509_016:0175b20_9": "四天處死，三十三天中生；三十三天中死，四天處生；四天處死，還生四天處。",
    "T25n1509_016:0175b22_10": "三十三天乃至他化自在天亦如是。",
    "T25n1509_016:0175b23_11": "梵眾天中死，梵輔天中生；梵輔天中死，梵眾天中生；梵眾天中死，還生梵眾天中。",
    "T25n1509_016:0175b24_12": "梵輔天，少光天、無量光、光音，少淨、無量淨、遍淨，阿那跋羅伽、得生、大果，虛空處、識處、無所有處、非有想非無想處亦如是。",
    "T25n1509_016:0175b27_13": "非有想非無想天中死，阿鼻地獄中生。",
    "T25n1509_016:0175b28_14": "如是展轉生五道中。",
    "T25n1509_016:0175b28_15": "菩薩見是已，生大悲心：「我於眾生為無所益，雖與世樂，樂極則苦；當以佛道涅槃常樂益於一切。",
    "T25n1509_016:0175c02_16": "云何而益？",
    "T25n1509_016:0175c02_17": "當懃大精進，乃得實智慧；得實智慧，知諸法實相，以餘波羅蜜助成，以益眾生。」",
    "T25n1509_016:0175c04_18": "是為菩薩精進波羅蜜。",
    "T25n1509_016:0175c04_19": "見餓鬼中飢渴故，兩眼陷，毛髮長，東西馳走。",
    "T25n1509_016:0175c05_20": "若欲趣水，護水諸鬼，以鐵杖逆打；設無守鬼，水自然竭；或時天雨，雨化為炭。",
    "T25n1509_016:0175c07_21": "或有餓鬼常被火燒，如劫盡時，諸山火出。",
    "T25n1509_016:0175c08_22": "或有餓鬼羸瘦狂走，毛髮蓬亂，以覆其身。",
    "T25n1509_016:0175c09_23": "或有餓鬼常食屎尿，涕唾歐吐，盪滌餘汁；或時至廁溷邊立，伺求不淨汁。",
    "T25n1509_016:0175c11_24": "或有餓鬼常求產婦藏血飲之，形如燒樹，咽如針孔；若與其水，千歲不足。",
    "T25n1509_016:0175c13_25": "或有餓鬼自破其頭，以手取腦而舐。",
    "T25n1509_016:0175c14_26": "或有餓鬼形如黑山，鐵鎖鎖頸，叩頭求哀，歸命獄卒。",
    "T25n1509_016:0175c15_27": "或有餓鬼先世惡口，好以麁語加彼眾生，眾生憎惡，見之如讎，以此罪故，墮餓鬼中。",
    "T25n1509_016:0175c17_28": "如是等種種罪故，墮餓鬼趣中，受無量苦痛。",
    "T25n1509_016:0175c18_29": "見八大地獄，苦毒萬端。",
    "T25n1509_016:0175c19_30": "活大地獄中諸受罪人，各各共鬪，惡心瞋諍，手捉利刀，互相割剝，以槊相刺，鐵叉相叉，鐵棒相棒，鐵杖相捶，鐵鏟相貫，而以利刀互相切膾，又以鐵爪而相爴裂，各以身血而相塗漫。",
    "T25n1509_016:0175c23_31": "痛毒逼切，悶無所覺；宿業因緣，冷風來吹，獄卒喚之：「咄！」",
    "T25n1509_016:0175c24_32": "諸罪人還活，以是故名活地獄；即時平復，復受苦毒。",
    "T25n1509_016:0175c25_33": "此中眾生，以宿行因緣，好殺物命，牛羊禽獸；為田業、舍宅、奴婢、妻子、國土、錢財故，而相殺害。",
    "T25n1509_016:0175c28_34": "如是等種種殺業報故，受此劇罪。",
    "T25n1509_016:0175c28_35": "見黑繩大地獄中罪人，為惡羅剎、獄卒、鬼匠，常以黑熱鐵繩，拼度罪人。",
    "T25n1509_016:0176a01_36": "以獄中鐵斧，煞之斫之：長者令短，短者令長；方者使圓，圓者使方。",
    "T25n1509_016:0176a03_37": "斬截四肢，却其耳鼻，落其手足。",
    "T25n1509_016:0176a03_38": "以大鐵鋸，解析揣截，破其肉分，臠臠稱之。",
    "T25n1509_016:0176a04_39": "此人宿行因緣，讒賊忠良，妄語、惡口、兩舌、無義語，枉殺無辜，或作姧吏，酷暴侵害。",
    "T25n1509_016:0176a06_40": "如是等種種惡口讒賊，故受此罪。",
    "T25n1509_016:0176a07_41": "見合會大地獄中，惡羅剎、獄卒作種種形：牛、馬、猪、羊、麞、鹿、狐、狗、虎、狼、師、子、六駮、大鳥、鵰鷲、鶉鳥，作此種種諸鳥獸頭而來，吞噉齩嚙，[齒*齊]掣罪人。",
    "T25n1509_016:0176a10_42": "兩山相合，大熱鐵輪轢諸罪人，令身破碎；熱鐵臼中搗之令碎，如笮蒲桃，亦如壓油；譬如蹂場，聚肉成[卄/積]，積頭如山，血流成池，鵰鷲、虎狼各來諍掣。",
    "T25n1509_016:0176a14_43": "此人宿業因緣，多殺牛、馬、猪、羊、麞、鹿、狐、兔、虎、狼、師子、六駮、大鳥、眾鳥，如是等種種鳥獸多殘賊故，還為此眾鳥獸頭來害罪人；又以力勢相陵，枉壓羸弱，受兩山相合罪；慳貪、瞋恚，愚癡、怖畏故，斷事輕重，不以正理，或破正道，轉易正法，受熱鐵輪轢，熱鐵臼搗。",
    "T25n1509_016:0176a20_44": "第四、第五，名叫喚、大叫喚。",
    "T25n1509_016:0176a21_45": "此大地獄，其中罪人，羅剎、獄卒頭黃如金，眼中火出，著赤色衣，身肉堅勁，走疾如風，手足長大，口出惡聲，捉三股叉，箭墮如雨，刺射罪人。",
    "T25n1509_016:0176a24_46": "罪人狂怖，叩頭求哀，小見放捨，小見憐愍。",
    "T25n1509_016:0176a25_47": "即時將入熱鐵地獄，縱廣百由旬，驅打馳走，足皆焦然，脂髓流出，如笮蘇油。",
    "T25n1509_016:0176a27_0": "鐵棒棒頭，頭破腦出，如破酪瓶。",
    "T25n1509_016:0176a27_1": "斫剉割剝，身體糜爛。",
    "T25n1509_016:0176a28_2": "而復將入鐵閣屋間，黑烟來熏，互相推壓，更相怨毒，皆言何以壓我？",
    "T25n1509_016:0176a29_3": "纔欲求出，其門以閉；大聲嘷呼，音常不絕。",
    "T25n1509_016:0176b01_4": "此人宿行因緣，皆由斗秤欺誑，非法斷事，受寄不還，侵陵下劣，惱諸窮貧，令其號哭；破他城郭，壞人聚落，傷害劫剝，室家怨毒，舉城叫喚；有時譎詐欺誑，誘之令出而復害之。",
    "T25n1509_016:0176b06_5": "如是等種種因緣故，受如此罪。",
    "T25n1509_016:0176b06_6": "大叫喚地獄中人，皆坐熏殺穴居之類，幽閉囹圄，或闇烟窟中而熏殺之；或投井中，劫奪他財。",
    "T25n1509_016:0176b09_7": "如是等種種因緣，受大叫喚地獄罪。",
    "T25n1509_016:0176b10_0": "第六、第七，熱、大熱地獄中，有二大銅鑊：一名難陀，二名跋難陀(秦言喜、大喜也)。",
    "T25n1509_016:0176b11_1": "醎沸水滿中，羅剎鬼獄卒以罪人投中，如廚士烹肉；人在鑊中，腳上頭下，譬如煮豆熟爛，骨節解散，皮肉相離；知其已爛，以叉叉出，行業因緣，冷風吹活。",
    "T25n1509_016:0176b15_2": "復投炭坑中，或著沸屎中，譬如魚出於水而著熱沙中；又以濃血而自煎熬。",
    "T25n1509_016:0176b17_3": "從炭坑中出，投之焰床，強驅令坐，眼、耳、鼻、口及諸毛孔，一切火出。",
    "T25n1509_016:0176b18_4": "此人宿世惱亂父母、師長、沙門、婆羅門，於諸好人福田中惱令心熱；以此罪故，受熱地獄罪。",
    "T25n1509_016:0176b21_5": "或有宿世煮生繭，或生炙猪羊，或以木貫人而生炙之，或焚燒山野及諸聚落、佛圖、精舍，及天神等，或推眾生著火坑中。",
    "T25n1509_016:0176b24_0": "如是等種種因緣，生此地獄中。",
    "T25n1509_016:0176b24_1": "見阿鼻地獄，縱廣四千里，周迴鐵壁，於七地獄，其處最深。",
    "T25n1509_016:0176b26_2": "獄卒羅剎以大鐵椎椎諸罪人，如鍛師打鐵，從頭剝皮，乃至其足；以五百釘釘挓其身，如挓牛皮，互相掣挽，應手破裂。",
    "T25n1509_016:0176b29_3": "熱鐵火車，以轢其身。",
    "T25n1509_016:0176b29_4": "驅入火坑，令抱炭出。",
    "T25n1509_016:0176c01_5": "熱沸屎河，驅令入中；有鐵嘴毒虫，從鼻中入腳底出，從足下入口中出。",
    "T25n1509_016:0176c02_6": "竪劍道中，驅令馳走，足下破碎，如廚膾肉；利刀劍槊，飛入身中，譬如霜樹落葉，隨風亂墜；罪人手、足、耳、鼻、支節，皆被斫剝割截在地，流血成池。",
    "T25n1509_016:0176c06_7": "二大惡狗：一名賒摩，二名賒婆羅。",
    "T25n1509_016:0176c07_0": "鐵口猛毅，破人筋骨，力踰虎豹，猛如師子。",
    "T25n1509_016:0176c08_1": "有大刺林，驅逼罪人，強令上樹。",
    "T25n1509_016:0176c08_2": "罪人上時，刺便下向，下時刺便上向。",
    "T25n1509_016:0176c09_3": "大身毒蛇，蝮蝎惡虫，競來齧之。",
    "T25n1509_016:0176c10_4": "大鳥長嘴，破頭噉腦。",
    "T25n1509_016:0176c10_5": "入醎河中，隨流上下；出則蹈熱鐵地，行鐵刺上；或坐鐵杙，杙從下入。",
    "T25n1509_016:0176c12_6": "以鉗開口，灌以洋銅，吞熱鐵丸，入口口焦，入咽咽爛，入腹腹然，五藏皆焦，直過墮地。",
    "T25n1509_016:0176c14_7": "但見惡色，恒聞臭氣，常觸麁澁，遭諸苦痛，迷悶委頓；或狂逸唐突，或藏竄投擲，或顛匐墮落。",
    "T25n1509_016:0176c16_8": "此人宿行，多造大惡五逆重罪，斷諸善根，法言非法，非法言法，破因破果，憎嫉善人。",
    "T25n1509_016:0176c18_9": "以是罪故，入此地獄，受罪最劇。",
    "T25n1509_016:0176c19_10": "如是等種種八大地獄。",
    "T25n1509_016:0176c20_11": "周圍其外，復有十六小地獄為眷屬：八寒氷，八炎火，其中罪毒，不可見聞。",
    "T25n1509_016:0176c21_12": "八炎火地獄者：一名炭坑，二名沸屎，三名燒林，四名劍林，五名刀道，六名鐵刺林，七名醎河，八名銅橛，是為八。",
    "T25n1509_016:0176c24_13": "八寒氷地獄者：一名頞浮陀(少多有孔)，二名尼羅浮陀(無孔)，三名阿羅羅(寒戰聲也)，四名阿婆婆(亦患寒聲)，五名睺睺(亦是患寒聲)，六名漚波羅(此地獄外壁似青蓮花也)，七名波頭摩(紅蓮花罪人生中受苦也)，八名摩訶波頭摩，是為八。",
    "T25n1509_016:0177a03_14": "若破清淨戒出家法，令白衣輕賤佛道；或排眾生著火坑中，或眾生命未盡頃於火上炙之。",
    "T25n1509_016:0177a06_0": "如是等種種因緣，墮炭坑地獄中。",
    "T25n1509_016:0177a06_1": "大火炎炭至膝，燒罪人身。",
    "T25n1509_016:0177a07_2": "若沙門、婆羅門福田食，以不淨手觸，或先噉，或以不淨物著中；或以熱沸屎灌他身，破淨命，以邪命自活。",
    "T25n1509_016:0177a09_3": "如是等種種因緣，墮沸屎地獄中。",
    "T25n1509_016:0177a10_4": "沸屎深廣如大海水，中有虫，以鐵為嘴，破罪人頭噉腦，破骨食髓。",
    "T25n1509_016:0177a12_5": "若焚燒草木，傷害諸虫，或燒林大獵，為害彌廣。",
    "T25n1509_016:0177a13_6": "如是等種種因緣，墮燒林地獄中。",
    "T25n1509_016:0177a14_7": "草木火然，以燒罪人。",
    "T25n1509_016:0177a14_8": "若執持刀劍，鬪諍傷殺；若斫樹壓人，以報宿怨；若人以忠信誠告，而密相中陷。",
    "T25n1509_016:0177a16_9": "如是等種種因緣，墮劍林地獄中。",
    "T25n1509_016:0177a17_10": "此地獄罪人入中，風吹劍葉，割截手足、耳鼻，皆令墮落；是時，林中有烏鷲、惡狗，來食其肉。",
    "T25n1509_016:0177a19_11": "若以利刀刺人，若橛若槍傷人；若斷截道路，撥徹橋樑，破正法道，示以非法道，如是等種種因緣，墮利刀道地獄中。",
    "T25n1509_016:0177a22_12": "利刀道地獄者，於絕壁狹道中竪利刀，令罪人行上而過。",
    "T25n1509_016:0177a23_13": "若犯邪婬，侵他婦女，貪受樂觸，如是等種種因緣墮鐵刺林地獄中。",
    "T25n1509_016:0177a25_14": "刺樹高一由旬，上有大毒蛇，化作美女身，喚此罪人上來，共汝作樂；獄卒驅之令上，刺皆下向，貫刺罪人，身被刺害，入骨徹髓。",
    "T25n1509_016:0177a28_15": "既至林上，化女還復蛇身，破頭入腹，處處穿穴，皆悉破爛。",
    "T25n1509_016:0177b01_0": "忽復還活，身體平復；化女復在樹下喚之，獄卒以箭仰射，呼之令下，刺復仰刺；既得到地，化女身復毒蛇，破罪人身。",
    "T25n1509_016:0177b03_1": "如是久久，從熱鐵刺林出，遙見河水清涼快樂，走往趣之；入中變成熱沸醎水，罪人在中，須臾之頃，皮肉離散，骨立水中；獄卒羅剎以叉鉤出之，持著岸上。",
    "T25n1509_016:0177b07_2": "此人宿行因緣，傷殺水性魚鼈之屬，或時排人及諸眾生令沒水中，或投之沸湯，或投之氷水。",
    "T25n1509_016:0177b09_3": "如是等種種惡業因緣，故受此罪。",
    "T25n1509_016:0177b10_4": "若在銅橛地獄，獄卒羅剎問諸罪人：「汝何處來？」",
    "T25n1509_016:0177b11_5": "答言：「我苦悶不知來處，但患飢渴。」",
    "T25n1509_016:0177b12_6": "若言渴，是時，獄卒即驅逐罪人，令坐熱銅橛上，以鐵鉗開口，灌以洋銅；若言飢，坐之銅橛，吞以鐵丸。",
    "T25n1509_016:0177b14_7": "入口口焦，入咽咽爛，入腹腹然，五藏爛壞，直過墮地。",
    "T25n1509_016:0177b16_0": "此人宿行因緣，劫盜他財以自供口。",
    "T25n1509_016:0177b16_1": "諸出家人，或時詐病，多求酥油、石蜜；或無戒、無禪、無有智慧，而多受人施；或惡口傷人。",
    "T25n1509_016:0177b18_2": "如是等種種宿業因緣，墮銅橛地獄。",
    "T25n1509_016:0177b19_3": "若人墮頞浮陀地獄中，其處積氷，毒風來吹，令諸罪人皮毛裂落，筋肉斷絕，骨破髓出。",
    "T25n1509_016:0177b21_4": "即復完堅，受罪如初。",
    "T25n1509_016:0177b22_5": "此人宿業因緣，寒月剝人；或劫盜凍人薪火；或作惡龍瞋毒忿恚，放大雹雨，氷凍害人；或輕賤謗毀若佛及佛弟子持戒之人；或口四業作眾重罪。",
    "T25n1509_016:0177b25_6": "如是等種種因緣，墮頞浮陀地獄中。",
    "T25n1509_016:0177b26_7": "尼羅浮陀亦如是。",
    "T25n1509_016:0177b26_8": "頞浮陀少多有孔，時得出入；尼羅波絕無孔罅，無出入處。",
    "T25n1509_016:0177b28_9": "呵婆婆、呵羅羅、睺睺，此三地獄，寒風噤戰，口不能開，因其呼聲而以名獄。",
    "T25n1509_016:0177c01_10": "漚波羅獄中，凍氷浹渫，有似青蓮花。",
    "T25n1509_016:0177c02_0": "波頭摩，狀如此間赤蓮花。",
    "T25n1509_016:0177c02_1": "摩呵波頭摩，是中拘迦離住處。",
    "T25n1509_016:0177c03_2": "有智之人聞是驚言：「咄！",
    "T25n1509_016:0177c03_3": "以此無明恚愛法故，乃受此苦。",
    "T25n1509_016:0177c04_4": "出而復入，無窮無已！」",
    "T25n1509_016:0177c05_5": "菩薩見此，如是思惟：「此苦業因緣，皆是無明諸煩惱所作，我當精進懃修六度，集諸功德，斷除眾生五道中苦。」",
    "T25n1509_016:0177c07_6": "興發大哀，增益精進。",
    "T25n1509_016:0177c08_7": "如見父母幽閉囹圄，拷掠搒笞，憂毒萬端，方便求救，心不暫捨；菩薩見諸眾生受五道苦，念之如父，亦復如是。",
    "T25n1509_016:0177c10_8": "復次，菩薩精進，世世勤修，求諸財寶，給施眾生，心無懈廢。",
    "T25n1509_016:0177c12_9": "自有財物，能盡施與，心亦不懈。",
    "T25n1509_016:0177c13_0": "復次，精進持戒，若大、若小，一切能受、一切能持，不毀、不犯；大如毛髮，設有違失，即時發露，初不覆藏。",
    "T25n1509_016:0177c15_1": "復次，懃修忍辱，若人刀杖打害，罵詈毀辱，及恭敬供養，一切能忍，不受、不著；於深法中，其心不沒，亦不疑悔。",
    "T25n1509_016:0177c17_2": "復次，專精一心，修諸禪定，能住能守，得五神通，及四等心、勝處、背捨、十一切處，具諸功德；得四念處及諸菩薩見佛三昧。",
    "T25n1509_016:0177c20_3": "復次，菩薩精進求法，不懈身心，懃力供養法師，種種恭敬供給給使，初不違失，亦不廢退，不惜身命，以為法故。",
    "T25n1509_016:0177c23_4": "誦讀問答，初、中、後夜，思惟憶念，籌量分別，求其因緣，選擇同異，欲知實相：一切諸法自相、異相，總相、別相，一相，有相、無相，如實相，諸佛菩薩無量智慧，心不沒不退，是名菩薩精進。",
    "T25n1509_016:0177c27_5": "如是等種種因緣，能生能辦種種善法，是故名為精進波羅蜜。",
    "T25n1509_016:0177c28_6": "波羅蜜義，如先說。",
    "T25n1509_016:0177c29_7": "復次，菩薩精進，名為精進波羅蜜；餘人精進，不名波羅蜜。",
    "T25n1509_016:0178a01_8": "問曰：云何為精進滿足？",
    "T25n1509_016:0178a02_9": "答曰：菩薩生身、法性身，能具功德，是為精進波羅蜜滿足。",
    "T25n1509_016:0178a03_10": "滿足義，如上說。",
    "T25n1509_016:0178a03_11": "身、心精進，不廢息故。",
    "T25n1509_016:0178a04_12": "問曰：精進是心數法，經何以名身精進？",
    "T25n1509_016:0178a05_13": "答曰：精進雖是心數法，從身力出，故名為身精進。",
    "T25n1509_016:0178a06_14": "如受是心數法，而有五識相應受，是名身受；有意識相應受，是為心受。",
    "T25n1509_016:0178a08_15": "精進亦如是，身力懃修，若手布施，口誦法言，若講說法，如是等名為身口精進。",
    "T25n1509_016:0178a10_16": "復次，行布施、持戒，是為身精進；忍辱、禪定、智慧，是名心精進。",
    "T25n1509_016:0178a11_17": "復次，外事懃修，是為身精進；內自專精，是為心精進。",
    "T25n1509_016:0178a12_18": "麁精進名為身，細精進名為心。",
    "T25n1509_016:0178a13_19": "為福德精進名為身，為智慧精進是為心。",
    "T25n1509_016:0178a14_20": "若菩薩初發心，乃至得無生忍，於是中間名身精進，生身未捨故。",
    "T25n1509_016:0178a16_0": "得無生忍，捨肉身得法性身，乃至成佛，是為心精進。",
    "T25n1509_016:0178a17_1": "復次，菩薩初發心時，功德未足故，種三福因緣：布施、持戒、善心，漸得福報以施眾生。",
    "T25n1509_016:0178a19_2": "眾生未足，更廣修福，發大悲心：「一切眾生不足於財，多作眾惡，我以少財不能滿足其意；其意不滿，不能懃受教誨；不受道教，不能得脫生、老、病、死。",
    "T25n1509_016:0178a22_3": "我當作大方便，給足於財，令其充滿。」",
    "T25n1509_016:0178a23_4": "便入大海，求諸異寶；登山履危，以求妙藥；入深石窟，求諸異物，石汁、珍寶，以給眾生。",
    "T25n1509_016:0178a25_5": "或作薩陀婆，冒涉嶮道、劫賊、師子、虎、狼、惡獸，為布施眾生故，懃求財寶，不以為難。",
    "T25n1509_016:0178a27_6": "藥草、呪術，能令銅變為金，如是種種變化，致諸財物，及四方無主物，以給眾生，是為身精進。",
    "T25n1509_016:0178a29_7": "得五神通，能自變化，作諸美味，或至天上取自然食，如是等，名為心精進。",
    "T25n1509_016:0178b02_8": "能集財寶以用布施，是為身精進；以是布施之德，得至佛道，是為心精進。",
    "T25n1509_016:0178b04_9": "生身菩薩行六波羅蜜，是為身精進；法性身菩薩行六波羅蜜，是為心精進(未得法身，心則隨身；已得法身，則心不隨身，身不累心也)。",
    "T25n1509_016:0178b07_0": "復次，一切法中，皆能成辦，不惜身命，是為身精進；求一切禪定、智慧時，心不懈惓，是為心精進。",
    "T25n1509_016:0178b09_1": "復次，身精進者，受諸懃苦，終不懈廢。",
    "T25n1509_016:0178b10_2": "如說：「波羅柰國梵摩達王，遊獵於野林中。",
    "T25n1509_016:0178b11_3": "見二鹿群，群各有主，一主有五百群鹿。",
    "T25n1509_016:0178b12_0": "一主身七寶色，是釋迦牟尼菩薩；一主是提婆達多。",
    "T25n1509_016:0178b13_1": "菩薩鹿王見人王大眾殺其部黨，起大悲心，逕到王前。",
    "T25n1509_016:0178b14_2": "王人競射，飛矢如雨；王見此鹿直進趣已，無所忌憚，勅諸從人：『攝汝弓矢，無得斷其來意！』",
    "T25n1509_016:0178b16_3": "鹿王既至，跪白人王：『君以嬉遊逸樂小事故，群鹿一時皆受死苦；若以供膳，輒當差次，日送一鹿，以供王廚。』",
    "T25n1509_016:0178b19_4": "王善其言，聽如其意。",
    "T25n1509_016:0178b19_5": "於是二鹿群主，大集差次，各當一日，送應次者。",
    "T25n1509_016:0178b21_0": "是時，提婆達多鹿群中，有一鹿懷子，來白其主：『我身今日當應送死，而我懷子，子非次也；乞垂料理，使死者得次，生者不濫！』",
    "T25n1509_016:0178b23_1": "鹿王怒之言：『誰不惜命？",
    "T25n1509_016:0178b24_2": "次來但去，何得辭也？』",
    "T25n1509_016:0178b25_0": "「鹿母思惟：『我王不仁，不以理恕，不察我辭，橫見瞋怒，不足告也！』",
    "T25n1509_016:0178b26_1": "即至菩薩王所，以情具白。",
    "T25n1509_016:0178b27_2": "「王問此鹿：『汝主何言？』",
    "T25n1509_016:0178b27_3": "「鹿曰：『我主不仁，不見料理，而見瞋怒；大王仁及一切，故來歸命。",
    "T25n1509_016:0178b29_4": "如我今日，天地雖曠，無所控告！』",
    "T25n1509_016:0178b29_5": "菩薩思惟：『此甚可愍！",
    "T25n1509_016:0178c01_6": "若我不理，抂殺其子；若非次更差，次未及之，如何可遣？",
    "T25n1509_016:0178c02_7": "唯有我當代之。』",
    "T25n1509_016:0178c03_8": "思之既定，即自送身，遣鹿母還：『我今代汝，汝勿憂也！』",
    "T25n1509_016:0178c04_9": "鹿王逕到王門，眾人見之，怪其自來，以事白王。",
    "T25n1509_016:0178c05_10": "「王亦怪之，而命令前，問言：『諸鹿盡耶？",
    "T25n1509_016:0178c06_11": "汝何以來？』",
    "T25n1509_016:0178c06_12": "「鹿王言：『大王仁及群鹿，人無犯者，但有滋茂，何有盡時！",
    "T25n1509_016:0178c07_13": "我以異部群中，有一鹿懷子，以子垂產，身當殂割，子亦併命，歸告於我，我以愍之。",
    "T25n1509_016:0178c09_14": "非分更差，是亦不可；若歸而不救，無異木石。",
    "T25n1509_016:0178c10_15": "是身不久，必不免死；慈救苦厄，功德無量。",
    "T25n1509_016:0178c11_16": "若人無慈，與虎狼無異。』",
    "T25n1509_016:0178c12_17": "王聞是言，即從坐起，而說偈言：　「我實是畜獸，　　名曰人頭鹿；　　汝雖是鹿身，　　名為鹿頭人！",
    "T25n1509_016:0178c16_0": "　　以理而言之，　　非以形為人；　　若能有慈惠，　　雖獸實是人。",
    "T25n1509_016:0178c18_0": "　　我從今日始，　　不食一切肉；　　我以無畏施，　　且可安汝意！」",
    "T25n1509_016:0178c20_0": "諸鹿得安，王得仁信。",
    "T25n1509_016:0178c20_1": "復次，如愛法梵志，十二歲遍閻浮提求知聖法而不能得；時世無佛，佛法亦盡。",
    "T25n1509_016:0178c22_2": "有一婆羅門言：「我有聖法一偈，若實愛法，當以與汝！」",
    "T25n1509_016:0178c23_3": "答言：「實愛法！」",
    "T25n1509_016:0178c23_4": "婆羅門言：「若實愛法，當以汝皮為紙，以身骨為筆，以血書之，當以與汝！」",
    "T25n1509_016:0178c25_5": "即如其言，破骨、剝皮，以血寫偈：　「如法應修行，　　非法不應受；　　今世亦後世，　　行法者安隱！」",
    "T25n1509_016:0178c29_0": "復次，昔野火燒林，林中有一雉，懃身自力，飛入水中，漬其毛羽，來滅大火；火大水少，往來疲乏，不以為苦。",
    "T25n1509_016:0179a02_1": "是時，天帝釋來問之言：「汝作何等？」",
    "T25n1509_016:0179a03_2": "答言：「我救此林，愍眾生故！",
    "T25n1509_016:0179a04_0": "此林蔭育處廣，清涼快樂，我諸種類，及諸宗親，并諸眾生，皆依仰此。",
    "T25n1509_016:0179a05_1": "我有身力，云何懈怠而不救之？」",
    "T25n1509_016:0179a06_2": "天帝問言：「汝乃精懃，當至幾時？」",
    "T25n1509_016:0179a07_0": "雉言：「以死為期！」",
    "T25n1509_016:0179a07_1": "天帝言：「汝心雖爾，誰證知者？」",
    "T25n1509_016:0179a08_2": "即自立誓：「我心至誠，信不虛者，火即當滅！」",
    "T25n1509_016:0179a09_3": "是時，淨居天知菩薩弘誓，即為滅火。",
    "T25n1509_016:0179a09_4": "自古及今，唯有此林，常獨蔚茂，不為火燒。",
    "T25n1509_016:0179a10_5": "如是等種種宿世所行，難為能為，不惜身命、國財、妻子、象馬、七珍、頭目骨髓，懃施不惓。",
    "T25n1509_016:0179a13_0": "如說菩薩為諸眾生，一日之中千死千生，如檀、尸、忍、禪、般若波羅蜜中所行如是。",
    "T25n1509_016:0179a14_1": "菩薩本生經中種種因緣相，是為身精進。",
    "T25n1509_016:0179a15_2": "於諸善法修行信樂，不生疑悔而不懈怠，從一切賢聖，下至凡人，求法無厭，如海吞流，是為菩薩心精進。",
    "T25n1509_016:0179a18_3": "問曰：心無厭足，是事不然！",
    "T25n1509_016:0179a19_0": "所以者何？",
    "T25n1509_016:0179a19_1": "若所求事辦，所願已成，是則應足。",
    "T25n1509_016:0179a20_2": "若理不可求，事不可辦，亦應捨廢，云何恒無厭足？",
    "T25n1509_016:0179a21_3": "如人穿井求泉，用功轉多，轉無水相，則應止息；亦如行道，已到所在，不應復行，云何恒無厭足？",
    "T25n1509_016:0179a23_4": "答曰：菩薩精進，不可以世間譬喻為比，如穿井力少，則不能得水，非無水也；若此處無水，餘處必有。",
    "T25n1509_016:0179a26_0": "如有所至，必求至佛，至佛無厭，誨人不惓，故言無厭。",
    "T25n1509_016:0179a27_1": "復次，菩薩精進，志願弘曠，誓度一切；而眾生無盡，是故精進亦不可盡。",
    "T25n1509_016:0179a29_0": "汝言「事辦應止」，是事不然！",
    "T25n1509_016:0179a29_1": "雖得至佛，眾生未盡，不應休息。",
    "T25n1509_016:0179b01_2": "譬如火相若不滅，終不冷；菩薩精進亦復如是，未入滅度，終不休息。",
    "T25n1509_016:0179b03_3": "以是故，十八不共法中，欲及精進，二事常修。",
    "T25n1509_016:0179b04_4": "復次，菩薩不住法住般若波羅蜜中，不廢精進，是菩薩精進，非佛精進。",
    "T25n1509_016:0179b05_5": "復次，菩薩未得菩薩道，生死身以好事施眾生，眾生反更以不善事加之。",
    "T25n1509_016:0179b07_6": "或有眾生，菩薩讚美反更毀辱，菩薩恭敬而反輕慢，菩薩慈念反求其過，謀欲中傷；此眾生等，無有力勢，來惱菩薩。",
    "T25n1509_016:0179b10_7": "菩薩於此眾生，發弘誓願：「我得佛道，要當度此惡中之惡諸眾生輩！」",
    "T25n1509_016:0179b11_8": "於此惡中，其心不懈，生大悲心；譬如慈母憐其子病，憂念不捨。",
    "T25n1509_016:0179b13_9": "如是相，是為菩薩精進。",
    "T25n1509_016:0179b13_10": "復次，行布施波羅蜜時，十方種種乞兒來欲求索，不應索者皆來索之，及所愛重難捨之物，語菩薩言：「與我兩眼，與我頭腦骨髓、愛重妻子及諸貴價珍寶。」",
    "T25n1509_016:0179b17_11": "如是等難捨之物，乞者強索，其心不動，慳瞋不起，見疑心不生，一心為佛道故布施；譬如須彌山，四方風吹所不能動。",
    "T25n1509_016:0179b20_12": "如是種種相，是名精進波羅蜜。",
    "T25n1509_016:0179b21_13": "復次，菩薩精進，遍行五波羅蜜，是為精進波羅蜜。",
    "T25n1509_016:0179b22_14": "問曰：若行戒波羅蜜時，若有人來乞三衣鉢盂，若與之則毀戒。",
    "T25n1509_016:0179b23_15": "何以故？",
    "T25n1509_016:0179b24_16": "佛不聽故。",
    "T25n1509_016:0179b24_17": "若不與，則破檀波羅蜜，精進云何遍行五事？",
    "T25n1509_016:0179b25_18": "答曰：若新行菩薩，則不能一世一時遍行五波羅蜜。",
    "T25n1509_016:0179b26_19": "如菩薩行檀波羅蜜時，見餓虎飢急，欲食其子；菩薩是時興大悲心，即以身施。",
    "T25n1509_016:0179b28_20": "菩薩父母以失子故，憂愁懊惱，兩目失明；虎殺菩薩，亦應得罪。",
    "T25n1509_016:0179b29_21": "而不籌量父母憂苦、虎得殺罪；但欲滿檀，自得福德。",
    "T25n1509_016:0179c02_22": "又如持戒比丘，隨事輕重，擯諸犯法。",
    "T25n1509_016:0179c03_23": "被擯之人，愁苦懊惱。",
    "T25n1509_016:0179c03_24": "但欲持戒，不愍其苦。",
    "T25n1509_016:0179c04_25": "或時行世俗般若，息慈悲心。",
    "T25n1509_016:0179c04_26": "如釋迦牟尼菩薩，宿世為大國王太子。",
    "T25n1509_016:0179c05_27": "父王有梵志師，不食五穀，眾人敬信，以為奇特。",
    "T25n1509_016:0179c06_28": "太子思惟：「人有四體，必資五穀，而此人不食，必是曲取人心，非真法也！」",
    "T25n1509_016:0179c08_29": "父母告子：「此人精進不食五穀，是世希有，汝何愚甚而不敬之？」",
    "T25n1509_016:0179c10_30": "太子答言：「願小留意此人，不久證驗自出！」",
    "T25n1509_016:0179c11_31": "是時，太子求其住處，至林樹間，問林中牧牛人：「此人何所食噉？」",
    "T25n1509_016:0179c12_32": "牧牛者答言：「此人夜中，少多服酥以自全命。」",
    "T25n1509_016:0179c13_33": "太子知已還宮，欲出其證驗，即以種種諸下藥草，熏青蓮華。",
    "T25n1509_016:0179c15_34": "清旦梵志入宮，坐王邊，太子手執此花來供養之；拜已，授與。",
    "T25n1509_016:0179c16_35": "梵志歡喜自念：「王及夫人，內外大小，皆服事我，唯太子不見敬信；今日以好華供養，甚善無量！」",
    "T25n1509_016:0179c18_36": "得此好華，敬所來處，舉以向鼻嗅之。",
    "T25n1509_016:0179c19_37": "華中藥氣入腹，須臾腹內藥作，欲求下處。",
    "T25n1509_016:0179c20_38": "太子言：「梵志不食，何緣向廁？」",
    "T25n1509_016:0179c21_39": "急捉之。",
    "T25n1509_016:0179c21_40": "須臾便吐王邊，吐中純酥。",
    "T25n1509_016:0179c22_0": "證驗現已，王與夫人乃知其詐。",
    "T25n1509_016:0179c22_1": "太子言：「此人真賊！",
    "T25n1509_016:0179c23_2": "求名故以誑一國。」",
    "T25n1509_016:0179c23_3": "如是行世俗般若，但求滿智，寢憐愍心，不畏人瞋。",
    "T25n1509_016:0179c24_4": "或時菩薩行出世間般若，於持戒、布施心不染著。",
    "T25n1509_016:0179c26_5": "何以故？",
    "T25n1509_016:0179c26_6": "施者、受者、所施財物，於罪、不罪，於瞋、不瞋，於進、於怠，攝心、散心，不可得故。",
    "T25n1509_016:0179c27_7": "復次，菩薩行精進波羅蜜，於一切法，不生不滅，非常非無常，非苦非樂，非空非實，非我非無我，非一非異，非有非無；盡知一切諸法，因緣和合，但有名字，實相不可得。",
    "T25n1509_016:0180a02_8": "菩薩作如是觀，知一切有為，皆是虛誑，心息無為，欲滅其心，唯以寂滅為安隱。",
    "T25n1509_016:0180a04_9": "爾時，念本願憐愍眾生故，還行菩薩法，集諸功德。",
    "T25n1509_016:0180a05_10": "菩薩自念：「我雖知諸法虛誑，眾生不知是事，於五道中受諸苦痛，我今當具足行六波羅蜜。」",
    "T25n1509_016:0180a07_11": "菩薩報得神通，亦得佛道：三十二相、八十種好、一切智慧、大慈大悲、無礙解脫、十力、四無所畏、十八不共法、三達等無量諸佛法。",
    "T25n1509_016:0180a10_12": "得是法時，一切眾生皆得信淨，皆能受行愛樂佛法。",
    "T25n1509_016:0180a12_13": "能辦是事，皆是精進波羅蜜力。",
    "T25n1509_016:0180a12_14": "是為精進波羅蜜。",
    "T25n1509_016:0180a13_15": "如佛所說：「爾時，菩薩精進，不見身，不見心；身無所作，心無所念，身、心一等而無分別。",
    "T25n1509_016:0180a15_16": "所求佛道以度眾生，不見眾生為此岸、佛道為彼岸，一切身、心所作放捨；如夢所為，覺無所作。",
    "T25n1509_016:0180a17_17": "是名寂滅諸精進故，名為波羅蜜。",
    "T25n1509_016:0180a18_18": "所以者何？",
    "T25n1509_016:0180a18_19": "知一切精進皆是邪偽故。",
    "T25n1509_016:0180a19_20": "以一切作法皆是虛妄不實，如夢、如幻；諸法平等，是為真實。",
    "T25n1509_016:0180a20_21": "平等法中，不應有所求索，是故知一切精進皆是虛妄。",
    "T25n1509_016:0180a21_22": "雖知精進虛妄，而常成就不退，是名菩薩真實精進。」",
    "T25n1509_016:0180a23_23": "如佛言：「我於無量劫中，頭、目、髓、腦以施眾生，令其願滿。",
    "T25n1509_016:0180a24_24": "持戒、忍辱、禪定時，在山林中，身體乾枯；或持齋節食，或絕諸色味，或忍罵辱、刀杖之患，是故身體焦枯。",
    "T25n1509_016:0180a26_25": "又常坐禪，曝露懃苦，以求智慧；誦讀、思惟，問難、講說一切諸法；以智分別好惡、麁細、虛實、多少；供養無量諸佛，慇懃精進求此功德，欲具足五波羅蜜。",
    "T25n1509_016:0180b01_26": "我是時無所得，不得檀、尸、羼、精進、禪、智慧波羅蜜。",
    "T25n1509_016:0180b02_27": "見然燈佛，以五華散佛，布髮泥中，得無生法忍，即時六波羅蜜滿；於空中立，偈讚然燈佛，見十方無量諸佛，是時得實精進。」",
    "T25n1509_016:0180b05_28": "身精進平等故得心平等，心平等故得一切諸法平等。",
    "T25n1509_016:0180b06_29": "如是種種因緣相，名為精進波羅蜜。",
    "T25n1509_016:0180b08_0": "大智度論卷第十六"
}