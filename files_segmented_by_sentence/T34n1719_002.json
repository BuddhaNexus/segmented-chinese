{
    "T34n1719_002:0172b02_0": "法華文句記卷第二(上)",
    "T34n1719_002:0172b04_0": "唐天台沙門湛然述",
    "T34n1719_002:0172b05_0": "迦葉緣起，《傳》中最廣，豈可具書？",
    "T34n1719_002:0172b05_1": "迦葉是姓故云氏也。",
    "T34n1719_002:0172b06_2": "負圖者，如此方河圖。",
    "T34n1719_002:0172b06_3": "《十二遊經》云：「佛成道第三年始度五人，第四年化大迦葉及三兄弟，第五年化目連、身子。」",
    "T34n1719_002:0172b08_4": "「聚落」，多人所居，但勝人當名。",
    "T34n1719_002:0172b09_5": "「畏勝王」者，民物不合勝王耳。",
    "T34n1719_002:0172b10_6": "「三捨」者，捨此已下是也。",
    "T34n1719_002:0172b10_7": "「後時佛語」等者，《增一》云：「佛在迦蘭陀與五百比丘俱，時迦葉乞食前至佛所，却坐一面。",
    "T34n1719_002:0172b12_8": "佛言：汝年老長大志衰根弊，可捨乞食及十二頭陀，亦可受請并受長衣。",
    "T34n1719_002:0172b14_9": "迦葉曰：我不從佛教，若如來不成佛，我作辟支佛，辟支佛法盡壽行蘭若行。",
    "T34n1719_002:0172b16_10": "佛言：善哉！",
    "T34n1719_002:0172b16_11": "善哉！",
    "T34n1719_002:0172b16_12": "多所饒益。",
    "T34n1719_002:0172b16_13": "若迦葉行頭行在世者，我法久住增益人天，三惡道滅成三乘道。」",
    "T34n1719_002:0172b18_14": "《十住婆沙》十二頭陀一一各具十種功德，廣在第十四卷〈十二頭陀品〉中。",
    "T34n1719_002:0172b20_0": "《增一》四十六在增十一文中，樹下、露坐合之為一，故知法相不可一準。",
    "T34n1719_002:0172b21_1": "《大論》四十九，說無生忍為十二頭陀，屬通非藏，故今約教極在涅槃。",
    "T34n1719_002:0172b23_2": "有無同異具如《止觀》第四記。",
    "T34n1719_002:0172b23_3": "「四神三昧」者，四神足定也，由四神足有此四用。",
    "T34n1719_002:0172b24_4": "「無形」者，能隱沒故。",
    "T34n1719_002:0172b25_5": "「無量意」者，知他心故。",
    "T34n1719_002:0172b25_6": "「清淨積」者，能變穢故。",
    "T34n1719_002:0172b26_7": "「不退」者，能入惡故。",
    "T34n1719_002:0172b26_8": "言四定者，此是必定定得諸禪及以無漏，能善簡擇戒法具足，由是諸事得無退轉。",
    "T34n1719_002:0172b28_9": "「文陀竭王」者，頂生王也。",
    "T34n1719_002:0172b29_10": "「天人咸等」者，《增一》云：「迦葉聞天人稱為佛師，起鳴佛足云：佛是我師，我是弟子。」",
    "T34n1719_002:0172c02_11": "「又迦葉」下，如《別譯阿含》第二十云：「佛在迦蘭陀，迦葉共阿難入城乞食。",
    "T34n1719_002:0172c03_12": "阿難云：日時未至，且往比丘尼精舍。",
    "T34n1719_002:0172c04_13": "迦葉如言，諸尼遙見來，歡喜敷坐具竟，迦葉即為尼說法。",
    "T34n1719_002:0172c06_14": "時偷羅難陀心不甘樂，即私云：長老迦葉在阿難前說法，如販針兒至針師門求欲賣針，終不可售。",
    "T34n1719_002:0172c08_15": "迦葉亦爾，在阿難前而說於法。",
    "T34n1719_002:0172c09_16": "迦葉天耳遙聞，語阿難言：何足可怪？",
    "T34n1719_002:0172c10_17": "迦葉於比丘尼前作師子吼，從座而起即還所止。」",
    "T34n1719_002:0172c11_18": "今文從「迦葉語尼言」去文，即迦葉師子吼文也。",
    "T34n1719_002:0172c12_19": "又《別譯阿含》乞食法，從家至家不足便止。",
    "T34n1719_002:0172c13_20": "有云：至七家，不足便止。",
    "T34n1719_002:0172c13_21": "「四大弟子」者，迦葉、賓頭盧、羅云、軍屠鉢漢。",
    "T34n1719_002:0172c14_22": "文列七大，若并本族大及諸天戀慕為慈悲大，合為九大。",
    "T34n1719_002:0172c16_23": "若以此為四悉者，姓及捨受即世界；三行大即為人，聞名覩行皆生善；故第四印可即是對治，以佛印可息疑怪故；位與慈悲即第一義，見理入位故。",
    "T34n1719_002:0172c19_24": "集法持法並入位之功。",
    "T34n1719_002:0172c20_25": "集法中引肇公者，明集法功多。",
    "T34n1719_002:0172c21_26": "又文中「位大」者，不獨論無學位也，以德高望重所掌職大。",
    "T34n1719_002:0172c22_27": "「云云」者，因緣縱多並為四悉攝盡。",
    "T34n1719_002:0172c23_28": "次約教中先約事境，次「且約」下乃約諦觀以分教別。",
    "T34n1719_002:0172c24_29": "事境中云「離五怖」者，王、賊、水、火、惡子。",
    "T34n1719_002:0172c25_30": "「二是衣」等者，從初次第以數對之，但文中闕次第乞。",
    "T34n1719_002:0172c26_31": "下之三教並以初事為境，說者須委。",
    "T34n1719_002:0172c27_32": "解十二頭陀各作八十八使、三十七品等，頭陀既爾，況餘劣行。",
    "T34n1719_002:0172c28_33": "忝預道流，聞此勝法而不自省心行耶？",
    "T34n1719_002:0172c29_34": "「相似相續」者，念念生滅迷謂相續，凡夫不了妄謂為常。",
    "T34n1719_002:0173a02_35": "三受俱苦，適意之受其實苦也。",
    "T34n1719_002:0173a02_36": "動非自在，動故無我。",
    "T34n1719_002:0173a03_37": "通教者，事境指前，但約行相以辨諦觀，亦應可見。",
    "T34n1719_002:0173a04_38": "別教，法身為所依者，期心法身修二德故。",
    "T34n1719_002:0173a05_39": "文後「云云」者，不委明橫豎位位抖擻，別位橫豎自他門戶不可卒備故也。",
    "T34n1719_002:0173a07_40": "圓教既云住處即二，驗知即是本有三德，修得亦然。",
    "T34n1719_002:0173a08_41": "「一即一切」等者，不出三德：一即一切行，衣也；一切即一慧，食也；非一非一切身，處也。",
    "T34n1719_002:0173a10_42": "「云云」者，未明行相，且對頭陀。",
    "T34n1719_002:0173a11_43": "約本迹中云「捨法愛」者，既云與如來同得，即捨真似兩愛也。",
    "T34n1719_002:0173a12_44": "乃至隨在何地，地地離愛，故論久本本地三德，迹示五味頭陀事中衣等。",
    "T34n1719_002:0173a14_45": "凡釋本迹大旨，如前明數中辨。",
    "T34n1719_002:0173a15_46": "「觀」下「云云」者，亦不暇具述諸觀次第。",
    "T34n1719_002:0173a15_47": "圓頭陀者，正當不生不生之三德也。",
    "T34n1719_002:0173a16_48": "故下三人復對三德，其理宛同。",
    "T34n1719_002:0173a17_49": "「剎」者，應云剎摩，此云田，即一佛所王土也。",
    "T34n1719_002:0173a18_50": "今名「剎柱」者，表田域故，故諸經中多云「表剎」。",
    "T34n1719_002:0173a19_51": "若欲明四悉者，初是世界，族姓住處不同故；「毘婆尸」下為人也，共立剎柱以為善因；「佛作」下是對治，見佛即能除惡故也；「佛即語云」下第一義，能於小乘見真理故。",
    "T34n1719_002:0173a23_52": "「佛作十神變」者，文中一往且列十事，然《律》、《論》文不專此十。",
    "T34n1719_002:0173a24_53": "又文中雖列，事未委悉，《增一》、《瑞應》廣明其事，今略出之使文可見。",
    "T34n1719_002:0173a26_54": "《增一》云：「佛入迦葉窟，毒龍放火等，佛收毒龍住於盋內，至迦葉所。",
    "T34n1719_002:0173a27_55": "迦葉請住，三月供養。",
    "T34n1719_002:0173a28_56": "時至請食，佛言：前去。",
    "T34n1719_002:0173a28_57": "便往閻浮樹取閻浮果。",
    "T34n1719_002:0173a29_58": "乃至云：沙門雖神不如我道真。",
    "T34n1719_002:0173b01_0": "次往東弗婆提，取毘梨勒果；次往瞿耶尼，取呵梨勒果；次往欝單越，取自然粳糧(皆如前云沙門等)。",
    "T34n1719_002:0173b03_1": "又於閻浮提，取呵摩勒果。",
    "T34n1719_002:0173b03_2": "欲作大祀，五百弟子欲破薪斧舉不下，迦葉問佛，佛言：欲得下耶？",
    "T34n1719_002:0173b05_3": "斧即下。",
    "T34n1719_002:0173b05_4": "下又不舉(如前)。",
    "T34n1719_002:0173b05_5": "欲然火，火不然；欲滅火，火不滅(如前)。",
    "T34n1719_002:0173b06_6": "迦葉念欲大祀，必有諸王貴人來，瞿曇端正，若人見者令我失利；若明日不來我則大幸。",
    "T34n1719_002:0173b08_7": "佛知已，且往北方取粳糧，瞿耶尼取乳汁，往阿耨池食。",
    "T34n1719_002:0173b10_8": "暮還石窟中，迦葉問：昨何不來？",
    "T34n1719_002:0173b11_0": "佛言：我知汝心，我不來。",
    "T34n1719_002:0173b11_1": "具為說前事。",
    "T34n1719_002:0173b11_2": "又因四天王來聽法夜有光明，明日問佛，佛具為說。",
    "T34n1719_002:0173b13_3": "次帝釋、梵王來亦爾。",
    "T34n1719_002:0173b13_4": "迦葉問：能令我祖父來聽法不？",
    "T34n1719_002:0173b14_5": "佛便令來(云云)。",
    "T34n1719_002:0173b14_6": "恒水卒長，迦葉恐佛為水所溺，使弟子往看，水不沒足，在水上行(如前)。",
    "T34n1719_002:0173b16_7": "佛言：汝是盲人，目無所覩如是神變，固云道真。",
    "T34n1719_002:0173b17_8": "佛云：汝能水上行不？",
    "T34n1719_002:0173b17_9": "今方共水上行(云云)。",
    "T34n1719_002:0173b18_10": "汝若不捨邪見，令汝長劫受苦。",
    "T34n1719_002:0173b19_0": "聞已頭面禮佛求悔，乃告弟子：合隨所宜，我師世尊。",
    "T34n1719_002:0173b20_1": "語弟子言：我見降龍時已有心歸佛。",
    "T34n1719_002:0173b21_2": "乃至五百弟子皆聞善來得成沙門果，並以術具投之於水，隨流而下。",
    "T34n1719_002:0173b22_3": "二弟復有五百弟子，見火具下(云云)。",
    "T34n1719_002:0173b23_4": "亦皆善來以成沙門。",
    "T34n1719_002:0173b24_5": "佛欲至迦毘羅衛，問佛：何以至彼？",
    "T34n1719_002:0173b24_6": "佛言：一切諸佛俱有五事，一轉法輪，二為父說法，三為母說法，四當導凡夫立菩薩行，五授菩薩記。",
    "T34n1719_002:0173b27_7": "是以至彼為父說法。",
    "T34n1719_002:0173b27_8": "父王因令千釋出家，以自圍繞。」",
    "T34n1719_002:0173b28_9": "約教者，亦應具列四教解三人行德，而列五味者，味攝教故。",
    "T34n1719_002:0173c01_10": "約本迹中以三人對三德者，圓德必一人具三，但一人偏從所表一德為名，既是共表體同性一故也。",
    "T34n1719_002:0173c03_11": "觀中亦爾，初得中道、次遮邊倒、後照邊諦，故知三德即不思議圓無生也。",
    "T34n1719_002:0173c05_12": "釋舍利子引《生經》等，亦具四悉，初是世界，以明宿世及胎中故；「難陀」下生善，以令國人生信及見頞鞞能生善故；「調達」下對治，能治調達及度差故；「中含」下第一義，歎與佛等故。",
    "T34n1719_002:0173c09_13": "「昔者」等者，彼經五卷，出第一卷，今更略出令文可見。",
    "T34n1719_002:0173c10_14": "彼釋著我所中云：「昔無數劫，甥舅俱為官御織師，見藏中好物便生貪心，即共議云：吾等織作勤苦，具知藏物好醜，寧可共取用解貧乏。",
    "T34n1719_002:0173c13_15": "後人定間盜得無貲。",
    "T34n1719_002:0173c14_16": "監覺白王(下如疏文)。",
    "T34n1719_002:0173c14_17": "後時復來，甥語舅言：舅年衰弱恐為守者所得，令從地窟却入，如他人見，我力強壯便能濟舅。",
    "T34n1719_002:0173c16_18": "果如甥言，甥知不濟恐明人識，輒截頭留身而去。",
    "T34n1719_002:0173c17_19": "王令棄屍(如疏)。",
    "T34n1719_002:0173c18_20": "王令微伺，伺之不密，甥因教童兒執火舞戲猥鬧投火，伺者不覺(如疏)。",
    "T34n1719_002:0173c19_21": "王復出女嚴飾璣珠，安置房舍於大水邊(如疏)。",
    "T34n1719_002:0173c21_0": "王先教女(如疏)，女執其衣，其曰：用執衣為？",
    "T34n1719_002:0173c22_0": "汝執我手。",
    "T34n1719_002:0173c22_1": "其甥凶黠先備死人(如疏)。",
    "T34n1719_002:0173c22_2": "王曰：如此方便無雙，當奈之何？",
    "T34n1719_002:0173c23_3": "女妊娠十月，生男端正，使乳母抱周遍國界，令有鳴者捉之。",
    "T34n1719_002:0173c25_0": "終日不獲。",
    "T34n1719_002:0173c25_1": "甥為餅師住爐下，小兒啼哭，餅師與餅而鳴。",
    "T34n1719_002:0173c26_2": "乳母白王。",
    "T34n1719_002:0173c26_3": "王云：何不縛來？",
    "T34n1719_002:0173c26_4": "乳母曰：兒飢，餅師與餅，不意是賊。",
    "T34n1719_002:0173c27_5": "王又令如近兒者捉來。",
    "T34n1719_002:0173c28_6": "甥又沽醇酒，喚乳母及伺者飲，伺者大醉，盜兒而去(如疏)。",
    "T34n1719_002:0173c29_7": "前後各二百五十騎，甥在中央不下，王因往入騎中捉之，云：汝是前盜不？",
    "T34n1719_002:0174a02_8": "前後捉汝何不得耶？",
    "T34n1719_002:0174a02_9": "稽首答曰：乞此餘命。",
    "T34n1719_002:0174a03_10": "王曰：卿聰黠天下無雙，隨卿所願(如疏)。」",
    "T34n1719_002:0174a04_11": "「兼則相不祥」者，在道以相則之，所則之相凡屬己者皆悉不祥。",
    "T34n1719_002:0174a05_12": "「師事沙然梵志」等者，《增一》云：「舍利子與目連二人求道無剋，乃問師。",
    "T34n1719_002:0174a07_13": "師云：我自歷年求道無剋，為道無耶？",
    "T34n1719_002:0174a08_14": "他日師疾，舍利弗在頭，目連在脚，命欲終時乃笑，二人俱問笑意(如疏)。",
    "T34n1719_002:0174a10_0": "二人筆受(如疏)，由是發誓，若得甘露必與共甞。」",
    "T34n1719_002:0174a11_1": "「中含第二至寧可盡」者，彼《七車喻經》云：「舍利子見滿慈子」(如疏)彼第二〈七法品〉中，廣述緣起。",
    "T34n1719_002:0174a13_2": "言「生處安居」者，經云「生地」，即本生處也。",
    "T34n1719_002:0174a14_3": "生處諸比丘白佛，稱說滿慈子等(如疏)。",
    "T34n1719_002:0174a15_0": "「白晢」(音析)光悅也。",
    "T34n1719_002:0174a15_1": "若析音，美色也。",
    "T34n1719_002:0174a15_2": "二義俱通。",
    "T34n1719_002:0174a15_3": "「戒淨」等者，準《淨名疏》云，戒淨者正語、業、命，心淨者正精進、念、定，見淨者正見、正思惟，斷疑淨者是見道。",
    "T34n1719_002:0174a18_4": "知道非道淨者亦名分別淨，道迹知見淨者亦名行淨，此二是修道。",
    "T34n1719_002:0174a19_5": "道迹智斷淨亦名涅槃淨，即無學道。",
    "T34n1719_002:0174a20_6": "至約教中方分教別，後二須用同體見思，此以「有餘稱無餘」者，七淨始從事戒終至智斷皆是有餘，報終入滅方證無餘。",
    "T34n1719_002:0174a23_7": "七淨乃是無餘之門，若即以七淨為無餘者，故知乃以有餘稱無餘耳。",
    "T34n1719_002:0174a25_8": "無餘必假七淨方至，故云離七亦無。",
    "T34n1719_002:0174a26_0": "「拘薩羅」者，舍衛。",
    "T34n1719_002:0174a26_1": "「婆雞帝」者，地名，未知里數。",
    "T34n1719_002:0174a27_0": "「作師子吼」者，《雜含．舍利子師子吼經》中，佛說一句義，三問身子，三不能答。",
    "T34n1719_002:0174a28_1": "佛少開已入於靜室，舍利子集諸比丘，語言：佛未示我事端即不能答，我於七日七夜演其法而不能窮。",
    "T34n1719_002:0174b02_2": "「佛命目連往祇洹喚身子」等者，佛在阿耨達泉五百比丘俱，阿難侍佛坐金蓮華，七寶為莖，五百皆集。",
    "T34n1719_002:0174b04_3": "時龍王云：此眾空缺不見舍利弗，願佛遣一比丘喚。",
    "T34n1719_002:0174b05_4": "時舍利弗在祇洹補故衣(五納祇是雜色)。",
    "T34n1719_002:0174b06_5": "舍利弗曰：汝先去至彼，我即來。",
    "T34n1719_002:0174b07_6": "目連云：汝神力可勝我耶？",
    "T34n1719_002:0174b08_0": "乃令前去。",
    "T34n1719_002:0174b08_1": "目連曰：若不時去，吾捉汝臂將向彼泉。",
    "T34n1719_002:0174b09_2": "舍利弗言：目連試弄我。",
    "T34n1719_002:0174b09_3": "舍利弗即解衣帶著地，語目連言：汝能舉此衣帶不？",
    "T34n1719_002:0174b11_4": "然後捉吾臂將去。",
    "T34n1719_002:0174b11_5": "於時目連念：舍利弗輕弄於我。",
    "T34n1719_002:0174b12_6": "目連曰：此必有意事不徒然。",
    "T34n1719_002:0174b12_7": "申手取帶不動一毫，盡其神力亦不能動。",
    "T34n1719_002:0174b13_8": "舍利弗取帶繫閻浮樹枝令舉，時閻浮提地一切皆動。",
    "T34n1719_002:0174b15_9": "舍利弗言：目連尚能動閻浮提地，何況此帶？",
    "T34n1719_002:0174b16_10": "今當繫餘天下。",
    "T34n1719_002:0174b16_11": "乃至三天下皆能動之如動輕衣。",
    "T34n1719_002:0174b17_12": "次繫須彌山小千中千大千，皆能動之。",
    "T34n1719_002:0174b18_13": "是時天地大動，唯佛座及阿耨達池不動。",
    "T34n1719_002:0174b19_14": "龍王問佛：何故地動？",
    "T34n1719_002:0174b19_15": "佛答(如疏)。",
    "T34n1719_002:0174b20_16": "龍王曰：誰神力勝？",
    "T34n1719_002:0174b20_17": "佛言：舍利弗勝。",
    "T34n1719_002:0174b20_18": "龍王曰：前何故云目連神通第一？",
    "T34n1719_002:0174b21_19": "佛言：目連能住一劫，舍利弗住多劫。",
    "T34n1719_002:0174b22_20": "他云邊際定者，秖此定耳。",
    "T34n1719_002:0174b23_21": "舍利弗入三昧，目連不知名。",
    "T34n1719_002:0174b23_22": "舍利弗復作是念：目連動於大地，蠕動死者無數，我躬聞佛說如來座者不可移動，今以此帶繫之。",
    "T34n1719_002:0174b26_23": "目連復舉所以不動，今云他方佛座脚小異耳。",
    "T34n1719_002:0174b27_24": "目連自念：不於神力有退乎？",
    "T34n1719_002:0174b28_0": "欲往佛所而問其事。",
    "T34n1719_002:0174b28_1": "目連捨至世尊所，遙見舍利弗在佛前坐。",
    "T34n1719_002:0174b29_2": "又念：佛弟子中我神力第一，然今不如舍利弗耶？",
    "T34n1719_002:0174c01_3": "便往問佛：將無不失神力耶？",
    "T34n1719_002:0174c02_4": "我前發今在後到。",
    "T34n1719_002:0174c02_5": "佛言：汝神力不退，但舍利弗所入汝不識耳。",
    "T34n1719_002:0174c03_6": "龍王聞此甚大歡喜。",
    "T34n1719_002:0174c04_7": "諸比丘私論：佛弟子中目連神力第一，今不如舍利弗。",
    "T34n1719_002:0174c05_8": "便於目連起輕薄心。",
    "T34n1719_002:0174c06_9": "佛告目連：汝現神力。",
    "T34n1719_002:0174c06_10": "目連禮佛，即於佛前，往東方七恒沙界，佛名奇光，往盋緣上行。",
    "T34n1719_002:0174c08_11": "彼眾見謂蟲，示彼佛。",
    "T34n1719_002:0174c08_12": "彼佛云：西方七恒沙界(云云)，彼佛令現神力，莫令諸比丘起輕想。",
    "T34n1719_002:0174c10_13": "乃至令盋囊盛五百等著梵天，一足蹋梵天、一足蹋須彌，說偈聲滿祇園。",
    "T34n1719_002:0174c11_14": "諸比丘聞，不知所在。",
    "T34n1719_002:0174c12_15": "問佛，佛言：在彼界(云云)。",
    "T34n1719_002:0174c12_16": "諸比丘白佛，令目連歸(云云)。",
    "T34n1719_002:0174c13_17": "彼比丘欲來，佛令將來，佛為說六界法令還，目連送歸(云云)。",
    "T34n1719_002:0174c14_18": "「如般若中說」者，彼經富樓那說破菩提見，故是通意。",
    "T34n1719_002:0174c16_19": "「諸賢聖自說己法」等者，此中釋通教，因引《般若》共菩薩行必破菩提法輪等見，方名菩薩。",
    "T34n1719_002:0174c18_20": "故引諸大乘經中凡諸菩薩自說己證，皆為利生或對佛述解，非如凡夫自謂己見而稱己能，故云「妄有所說」。",
    "T34n1719_002:0174c20_21": "釋目連中「吉占」等者，父名吉占，其父初生時，相者占之言吉，因以為名。",
    "T34n1719_002:0174c22_22": "「目伽略兮度」五字，並是西音，故論第十釋如來語密中，引目連尋聲，彼佛告云：目伽路子度何故來此？",
    "T34n1719_002:0174c24_23": "目連乃答言等。",
    "T34n1719_002:0174c25_24": "乃是彼佛稱此五字而命目連，即是二土音輕重耳。",
    "T34n1719_002:0174c26_25": "文中「路」字者誤作「略」字，「子」字誤作「兮」字。",
    "T34n1719_002:0174c27_26": "「同名者多」者，如《中含》三十五云：「有算數目連，善知算法」。",
    "T34n1719_002:0174c28_27": "彼經佛在舍衛鹿母堂，算數目連中後仿佯至佛所問訊，却坐白佛：願有所問，佛言：恣汝所問。",
    "T34n1719_002:0175a01_28": "乃至云，我以算法存命，歸佛出家存本俗業故云也。",
    "T34n1719_002:0175a03_29": "瞿墨善知法相。",
    "T34n1719_002:0175a03_30": "目連不一，故別標大。",
    "T34n1719_002:0175a04_0": "見貴與取重，文語從異，其義一也，皆以德行重之耳。",
    "T34n1719_002:0175a05_1": "舍利弗才高而智明，目揵連族豪而神爽，爽亦明也。",
    "T34n1719_002:0175a06_2": "藝謂六藝，略如《釋籤》，然西方智藝有殊此土，以有得禪者故，故四韋陀所攝甚廣。",
    "T34n1719_002:0175a08_3": "此中因緣亦具四悉：初是世界，「釋論」去為人，「外道」下對治，「涅槃」下第一義。",
    "T34n1719_002:0175a10_0": "「左面弟子」者，所以以身子、目連為轉法輪左右弟子者，通因定生即定慧一雙，以此二法為一切法之根本，亦是福慧一雙；悲多現通，亦是悲智一雙，成破法輪準此可知。",
    "T34n1719_002:0175a14_0": "「簸峨」者，傾側貌也。",
    "T34n1719_002:0175a14_1": "有作「[跳-兆+叵][跳-兆+我]」、有作「[跳-兆+叵][跳-兆+我]」，並不見所出，準《文選．江海賦》云：「陽侯砐硪以岸起」，砐字(五合切)今作簸者，扇動意耳。",
    "T34n1719_002:0175a16_2": "「難陀」等者，《增一》二十八云：「佛在給孤獨園，帝釋白佛：如來在世應行五事，母在三十三天須行說法。",
    "T34n1719_002:0175a19_3": "佛默然受(云云)。",
    "T34n1719_002:0175a19_4": "於是便往(云云)。",
    "T34n1719_002:0175a19_5": "龍嗔放火大風，閻浮提洞然，阿難白佛：云何有此大煙火耶？",
    "T34n1719_002:0175a21_6": "佛具答。",
    "T34n1719_002:0175a21_7": "迦葉、那律等各起白佛，欲降此龍，佛皆言：此龍力暴難可化度，卿可安坐。",
    "T34n1719_002:0175a23_8": "目連白佛，佛亦止之。",
    "T34n1719_002:0175a23_9": "又問：汝云何降？",
    "T34n1719_002:0175a24_0": "答言：先以極大身恐怯，次以極小身鑽齧，然後以常身降之。",
    "T34n1719_002:0175a25_1": "佛言：善哉！",
    "T34n1719_002:0175a25_2": "汝能堪任。",
    "T34n1719_002:0175a25_3": "佛復誡言：固心勿亂，恐為所嬈。",
    "T34n1719_002:0175a26_4": "目連禮佛足至山上，現十四頭，繞山十四匝。",
    "T34n1719_002:0175a27_5": "龍見恐怖，自相謂言：我今試降為勝我不？",
    "T34n1719_002:0175a28_6": "二龍即以尾擲大海水，不至忉利；目連以尾擲水，水至梵宮，并灑二龍。",
    "T34n1719_002:0175b01_7": "二龍知劣，極大嗔恚，雷電霹靂放大火焰。",
    "T34n1719_002:0175b02_8": "目連自念：夫龍鬪者皆以煙火霹靂，設我亦爾，閻浮叨利悉皆被害。",
    "T34n1719_002:0175b03_9": "乃化為小形(云云)。",
    "T34n1719_002:0175b04_10": "二龍伏退，念言：四生龍中無出家者，此龍威力乃爾，身毛皆竪。",
    "T34n1719_002:0175b05_11": "尊者知龍心伏，乃復常身於龍眼睫上行，二龍於是始知非龍。",
    "T34n1719_002:0175b07_12": "歎曰：甚奇！",
    "T34n1719_002:0175b07_13": "甚奇！",
    "T34n1719_002:0175b07_14": "白目連曰：何為相惱？",
    "T34n1719_002:0175b08_15": "何所誡耶？",
    "T34n1719_002:0175b08_16": "目連曰：汝昨有念云：此禿沙門恒飛我上耶？",
    "T34n1719_002:0175b09_17": "龍曰：如是。",
    "T34n1719_002:0175b09_18": "目連曰：須彌山者是諸天路，非汝居處。",
    "T34n1719_002:0175b10_19": "龍曰：願恕其過，從今已去願為弟子。",
    "T34n1719_002:0175b11_20": "目連曰：汝莫歸我；歸我所歸。",
    "T34n1719_002:0175b12_21": "龍曰：我歸如來。",
    "T34n1719_002:0175b12_22": "目連將二龍至舍衛。",
    "T34n1719_002:0175b13_23": "目連曰：世尊今為無量大眾說法，莫作汝形。",
    "T34n1719_002:0175b14_24": "龍曰：如是。",
    "T34n1719_002:0175b14_25": "乃作端正人，佛為說法，為優婆塞。",
    "T34n1719_002:0175b15_26": "時波斯匿王來問煙火事(云云)。",
    "T34n1719_002:0175b15_27": "佛具答(云云)。",
    "T34n1719_002:0175b16_28": "王見二龍不起，二龍嗔，復念：國中人民於我無惡(云云)。",
    "T34n1719_002:0175b17_29": "二龍便於匿王宮上現大霹靂等，尊者變為優曇華；龍嗔復雨大山，復變為餅食；龍倍嗔而雨刀劍，復變為好衣；龍更嗔，復變為七寶。",
    "T34n1719_002:0175b20_30": "匿王不知，便云：閻浮有德不過於我，宮內常有如是等物，當作輪王乎？",
    "T34n1719_002:0175b22_31": "龍又自念：何無勢力一至如斯？",
    "T34n1719_002:0175b22_32": "念已始復知是目連之力，見已便去。",
    "T34n1719_002:0175b23_33": "王得七寶飯等不敢自受，將至佛所以事白佛。",
    "T34n1719_002:0175b24_34": "佛令供養目連，王得目連力。",
    "T34n1719_002:0175b25_35": "王問：何故爾耶？",
    "T34n1719_002:0175b25_36": "佛具答。",
    "T34n1719_002:0175b26_37": "王方知(云云)。」",
    "T34n1719_002:0175b26_38": "「調達引五百」等者，《增一》四十七云：「佛在拘留園，時提婆達兜三白佛欲出家，佛再不許，便作是言：此沙門懷嫉妬心，我今宜自剃頭修梵行，何用是沙門為？",
    "T34n1719_002:0175c01_39": "有一比丘名修陀，頭陀乞食，達兜往彼頭面禮足，願教威儀，比丘便教。",
    "T34n1719_002:0175c02_40": "次從學通，此比丘教云：當知心意識輕重，知已復知四大輕重，知已當修自在三昧，次修勇猛三昧，次修心意三昧，次修自識三昧，如是不久便得神足。",
    "T34n1719_002:0175c06_41": "依言修習名稱遠聞，至三十三天，採優盋羅華上太子膝上(云云)，廣受供養。」",
    "T34n1719_002:0175c08_42": "欲破僧行舍羅等，具如《止觀》第一記。",
    "T34n1719_002:0175c09_0": "時舍利弗、目連自相謂曰：試共往彼聽說何等？",
    "T34n1719_002:0175c10_1": "彼見歡喜謂來歸之，一切諸人咸有此念。",
    "T34n1719_002:0175c11_0": "語舍利弗：汝能為諸比丘說法不？",
    "T34n1719_002:0175c11_1": "我今背痛。",
    "T34n1719_002:0175c12_2": "便累足而臥。",
    "T34n1719_002:0175c12_3": "舍利弗為說法已，目連將諸比丘去(云云)。",
    "T34n1719_002:0175c13_4": "後因造逆(云云)，為火所燒遂入阿鼻。",
    "T34n1719_002:0175c14_5": "阿難問佛：當生何處？",
    "T34n1719_002:0175c14_6": "佛答(云云)。",
    "T34n1719_002:0175c14_7": "「雜含二十九」等者，彼文甚廣。",
    "T34n1719_002:0175c15_8": "又《增一》四十四亦云：「佛在給孤獨，阿難問佛：如毘婆尸佛弟子幾時生瑕穢？",
    "T34n1719_002:0175c17_9": "佛言：初八萬四千年，後八十七六三二十至十二，次第對七佛。」",
    "T34n1719_002:0175c18_10": "「帝釋與修羅戰」，具如《止觀》第五記。",
    "T34n1719_002:0175c19_11": "「佛梵聲深遠」，如《止觀》第一記。",
    "T34n1719_002:0175c20_12": "「佛求侍者」，如《止觀》第六記。",
    "T34n1719_002:0175c20_13": "約教中「十四變化」者，具如《釋籤》，故以十四變化釋四禪耳，此乃一切羅漢並得。",
    "T34n1719_002:0175c22_14": "次「觀」等，四俱解脫人方乃具之，以具觀禪必得滅受想定。",
    "T34n1719_002:0175c23_15": "次「十一切」，欲令神通廣普故耳。",
    "T34n1719_002:0175c24_16": "「練熏修」如《止觀》第九及法界次第中，十一切具如法界次第。",
    "T34n1719_002:0175c26_17": "「事禪」具如《玄》文及《次第禪門》。",
    "T34n1719_002:0175c26_18": "「十八變」如《止觀》第十記。",
    "T34n1719_002:0175c27_19": "又有人云：十八變者謂震動等，今為頌曰：震動及熾然，流布與示現，轉變及來往，卷舒眾像身，往同趣隱顯，自在并制他，施辨與憶念，施安及放光。",
    "T34n1719_002:0176a01_20": "又有人云：身上出火等。",
    "T34n1719_002:0176a02_21": "「依空起慧」者，空即諦境，依境生智通屬智性，故云「以空慧心」。",
    "T34n1719_002:0176a03_22": "「次第」等者，三諦功用通名神通，初地已去別名感應，三諦次第故云深入，獨菩薩法故且云「過於二乘」，其實超於兩教三乘。",
    "T34n1719_002:0176a06_23": "言「不以二相」等者，不二即實相，見土即神通，依理而見故云不二相見也。",
    "T34n1719_002:0176a08_24": "言「云云」者，令分別之，前二修得、後二發得，藏依事禪、通依真理，別地前助、圓任運發。",
    "T34n1719_002:0176a10_25": "前二名通名化，後二名密名應；前二調伏物，後二見物機；前二可破壞，後二不可壞；前二在教道，後二在證道；前二身通唯現在，後二通三世；前二聖位方修通，後二凡位俱修通；前二隨依皆可修，後二必須有勝依。",
    "T34n1719_002:0176a15_26": "「願得通」應在前文因緣釋中，然亦可以四願表教。",
    "T34n1719_002:0176a16_27": "今文中初教從事、通教從真，後二在理故從容在此。",
    "T34n1719_002:0176a17_28": "言「云云」者，更有多緣皆在願得，亦有不願任緣得者，即如那律箭挑燈緣。",
    "T34n1719_002:0176a19_29": "「引令入極云云」者，分別五味如前。",
    "T34n1719_002:0176a20_30": "觀心中「欻有」等者，三觀意也。",
    "T34n1719_002:0176a20_31": "實相是中境，無有無心契中境，故云「通至」。",
    "T34n1719_002:0176a21_32": "次釋旃延中，初因緣具四悉者：初是世界，「增一」去為人，「與外道論」，對治及第一義，斷見及世典各有破邪及得道故也。",
    "T34n1719_002:0176a24_33": "言「文飾」者，善讚詠故。",
    "T34n1719_002:0176a25_34": "言「扇繩」者，若作「肩乘」二字並誤，以其生時父已去世，此兒礙母不得再嫁，如扇繫繩，亦可言好肩，好肩胛故。",
    "T34n1719_002:0176a27_35": "言「思勝」者，思是慧數，論義功強得思勝名。",
    "T34n1719_002:0176a28_36": "所引《長含》十重問答者，借彼迦葉童女比丘破弊宿文，以之為例。",
    "T34n1719_002:0176b01_37": "計斷者計死後神滅，故以不滅為難，若計常者反增其計，故應別以念念不住破之。",
    "T34n1719_002:0176b03_38": "第一重中言「今之日月」等者，初反質答者，如今日月為自立耶？",
    "T34n1719_002:0176b04_39": "為為他耶？",
    "T34n1719_002:0176b05_40": "若為他者，為天為人？",
    "T34n1719_002:0176b05_41": "秖緣天人他故，故有明日。",
    "T34n1719_002:0176b06_42": "若無他世應唯今日，若無明日亦無昨日，以今日即是昨之明日。",
    "T34n1719_002:0176b07_43": "言「析薪」者，具緣有火如有神，緣謝無火如無神，豈析無神之身而能見神？",
    "T34n1719_002:0176b09_44": "如析闕緣之本而欲見火者，遠矣。",
    "T34n1719_002:0176b10_45": "言「貝聲」者，人身是色為眼所見，神則非色云何可見？",
    "T34n1719_002:0176b11_46": "如貝可見聲不可見，若欲於可見中求不可見者，須更具緣。",
    "T34n1719_002:0176b13_47": "緣既闕已更反轉求，終無得理，神亦如是，緣具在身緣闕神去。",
    "T34n1719_002:0176b14_48": "至第八番無理可難，但云執久拒而固違。",
    "T34n1719_002:0176b15_49": "第九答中「兩商人」者，正邪二見，鬼如汝師，汝師雖僻亦假稱智，故詐為人像說邪干正，以邪涅槃而云安樂，故云前路豐米草也。",
    "T34n1719_002:0176b18_50": "舊米草者，世正見也。",
    "T34n1719_002:0176b19_51": "新米草者，出世正見。",
    "T34n1719_002:0176b19_52": "人是能乘行者，牛是所乘之智，信邪師鬼言，如汝棄舊，尚失人天況復涅槃？",
    "T34n1719_002:0176b21_53": "故云人牛皆死為邪所噉，壞世出世故云皆噉。",
    "T34n1719_002:0176b22_54": "次一商者，世正見人，得出世正見方棄人天有漏諸法，我說正見汝何不棄，辭理既窮固拒亦息。",
    "T34n1719_002:0176b24_55": "又「世典」者，《增一》第八云：「佛在釋翅尼拘留園與五百人俱，集普義堂。",
    "T34n1719_002:0176b26_56": "時世典婆羅門往釋種所，作如是言：諸君頗有人能與我論不？",
    "T34n1719_002:0176b28_0": "諸釋言：此中二人正覺眾中無黠無聞，言語醜拙不別去就，若與論者當供與千兩純金。",
    "T34n1719_002:0176c01_1": "世典心念：此國中人多諸虛偽，設得勝者何足為奇？",
    "T34n1719_002:0176c02_2": "或得我便，乃為愚者所伏。",
    "T34n1719_002:0176c03_0": "思是事已。",
    "T34n1719_002:0176c03_1": "乃云：我不論。",
    "T34n1719_002:0176c03_2": "語已便去，道逢槃特。",
    "T34n1719_002:0176c04_3": "世典念言：我今當往問彼人義。",
    "T34n1719_002:0176c04_4": "便往問曰：汝字何等(如疏)迦旃延天耳遙聞，作槃特形而語之曰：汝若言我但有神足不堪論者，吾當報汝向義，更引喻汝汝字何等？",
    "T34n1719_002:0176c07_5": "世典曰：梵天。",
    "T34n1719_002:0176c08_6": "又問：丈夫乎？",
    "T34n1719_002:0176c08_7": "答丈夫。",
    "T34n1719_002:0176c08_8": "又問：人乎？",
    "T34n1719_002:0176c09_0": "答是人。",
    "T34n1719_002:0176c09_1": "又問：人亦丈夫豈非繁重，盲與無目此義不同。",
    "T34n1719_002:0176c10_2": "世典曰：何名為盲？",
    "T34n1719_002:0176c10_3": "答：猶如不見。",
    "T34n1719_002:0176c11_4": "今世後世生者滅者，善業惡業不如實知，永無所覩稱之曰盲。",
    "T34n1719_002:0176c12_5": "云何無目？",
    "T34n1719_002:0176c12_6": "答：即是無有如上智眼。",
    "T34n1719_002:0176c13_7": "世典曰(如疏)。",
    "T34n1719_002:0176c13_8": "又問：五陰有緣生無緣生？",
    "T34n1719_002:0176c14_9": "答：有，非無緣。",
    "T34n1719_002:0176c14_10": "又問：五陰何緣？",
    "T34n1719_002:0176c14_11": "答：愛為緣。",
    "T34n1719_002:0176c15_12": "又問：何者是愛？",
    "T34n1719_002:0176c15_13": "答：生是。",
    "T34n1719_002:0176c15_14": "又問：何者是生？",
    "T34n1719_002:0176c16_15": "答：愛是生(如疏)。",
    "T34n1719_002:0176c16_16": "世典聞已得果，命終，槃特報諸釋，令辦薪而闍維之，為起偷婆。」",
    "T34n1719_002:0176c17_17": "又《長含》中外道諸計甚廣，如云：不得手障形，不得兩臂中間食、二人中間食、二刀中間食、二杵中間食、二家中間食。",
    "T34n1719_002:0176c20_18": "又云：先言義者不得食，不得兩器食，一餐一咽至七餐止，更益不過三度，或一日一食二日，或至七日一食，食米食菜牛糞鹿糞樹根華果等，自落者食，或草衣樹衣毛衣皮衣莎衣、留鬢留鬚等，當舉一足、常坐座(今世已有)、常蹲臥棘臥糞臥瓜，三日一浴、一夜三浴，如是等於我法中名不淨法。",
    "T34n1719_002:0176c27_19": "如是等略須識之。",
    "T34n1719_002:0176c27_20": "比有執專坐者，未契大道。",
    "T34n1719_002:0176c28_21": "言專坐者，以不臥為功，不以不行為德，豈有居暗室，乃四儀同凡，覩來眾則端拱若聖，君子之行尚闕，菩薩之道永虧，自任胸襟無教可準，使後輩不鑒者許之尚之，覩行動者輕若芻芥；佛猶四儀動作，豈未學者過之？",
    "T34n1719_002:0177a04_22": "夫道在心不在事法、由己非由人，既不能縮德露疵且顯晦均等。",
    "T34n1719_002:0177a06_23": "約教釋中皆云「破斷常」者，凡云論者，以破邪為先，故各於當宗以立能破。",
    "T34n1719_002:0177a08_24": "「依總持四辯」者，且以俗諦三昧而為總持。",
    "T34n1719_002:0177a09_25": "「四辯」者，具如《法界次第》，以藥逗病。",
    "T34n1719_002:0177a09_26": "「破斷常」者，入愛見假先破斷常故。",
    "T34n1719_002:0177a10_27": "又破斷常有二種義：一以諸觀共破界內見惑斷常，則四教皆以見惑為境，具如《止觀》第十。",
    "T34n1719_002:0177a13_0": "二者展轉長短不同，則三教皆破界內見惑，唯有別教先破界內斷常，次破空有斷常，後破空假斷常，圓教一念破三斷常。",
    "T34n1719_002:0177a15_1": "觀心論義中言「往復」者，智研境為往，境發智為復，數觀數發數往數復。",
    "T34n1719_002:0177a17_2": "釋阿[少/兔]樓馱中，種姓等廣在《賢劫》等經。",
    "T34n1719_002:0177a18_3": "《大論》亦廣釋，姓剎利也。",
    "T34n1719_002:0177a19_0": "若言「瞿曇」者，具如下述。",
    "T34n1719_002:0177a19_1": "若作四悉者，初是世界，「仁賢劫」下為人，「那律」下對治，「佛廣」下第一義。",
    "T34n1719_002:0177a21_2": "言「無獵」者，免非獵得故云也，具如後文。",
    "T34n1719_002:0177a22_3": "稗飯雖輕，以盡所有及田勝故，故得勝報，亦可於此廣明施相，但於此中非急。",
    "T34n1719_002:0177a24_4": "始「民主」至「善思」者，善思生懿摩并及四鐵輪，合八萬四千二百一十王，具如《律》中。",
    "T34n1719_002:0177a25_5": "言「草創」者，草亦初也。",
    "T34n1719_002:0177a26_6": "如布衣初遇，汝當解王衣者，令脫王服被瞿曇衣，使隨師姓。",
    "T34n1719_002:0177a27_7": "此方古俗皆從師為姓，如竺道生本不姓竺，但事竺法汰為弟子耳。",
    "T34n1719_002:0177a29_8": "自安公來，令同一釋種，譯《十誦律》乃見其文。",
    "T34n1719_002:0177b01_9": "《律》云：「四河入海無復河名，四姓出家同一釋種」。",
    "T34n1719_002:0177b02_10": "四子被猜者，是次母之子為長母所猜。",
    "T34n1719_002:0177b03_11": "「賢愚經」者，彼經具列宿昔施食遇兔等緣，略如今文。",
    "T34n1719_002:0177b04_12": "「眠是眼食」者，如《止觀》第四記。",
    "T34n1719_002:0177b05_13": "「佛與八百為作衣」者，佛在舍衛，那律語阿難言：「倩諸比丘作三衣，我衣壞。」",
    "T34n1719_002:0177b07_14": "阿難房房語諸比丘。",
    "T34n1719_002:0177b07_15": "又往娑羅邏巖中，俱薩羅，梵音不同。",
    "T34n1719_002:0177b09_0": "諸比丘如言。",
    "T34n1719_002:0177b09_1": "佛見阿難問言：「汝作何事？」",
    "T34n1719_002:0177b09_2": "阿難具答。",
    "T34n1719_002:0177b10_3": "佛言：「汝何不倩佛？」",
    "T34n1719_002:0177b10_4": "佛與諸比丘為舒張截割，諸比丘縫一日即成，因說迦絺那(云云)。",
    "T34n1719_002:0177b12_5": "約教中兩重者，初重論發，次重論修。",
    "T34n1719_002:0177b12_6": "四教通論發者，意明修成，雖少不等大體不殊，肉眼雖失天眼復成，望後故論次第不次第，具如《止觀》第五記。",
    "T34n1719_002:0177b15_7": "亦應明開顯等，此中正明天眼兼明四眼耳。",
    "T34n1719_002:0177b16_8": "觀心中不云慧眼者，闕耳。",
    "T34n1719_002:0177b17_9": "應云「觀因緣定心即天眼，空心即慧眼」。",
    "T34n1719_002:0177b18_10": "釋劫賓那中，初是世界，「是比丘」下為人，「中夜」下對治，「豁然」下第一義。",
    "T34n1719_002:0177b19_11": "「禱星」等者，《爾雅》云：「天駟房」。",
    "T34n1719_002:0177b20_12": "注云：「龍為天馬，故房四星謂之天駟星也。」",
    "T34n1719_002:0177b21_13": "即東方七宿中第四宿也。",
    "T34n1719_002:0177b21_14": "若準西方宿復不定，具如《止觀》第十記。",
    "T34n1719_002:0177b22_15": "約教中皆云「棲」者，依如來所證處以釋宿也，則當教明佛分齊不同。",
    "T34n1719_002:0177b24_16": "釋「憍梵」中，初文含四悉故不分之，至後自結。",
    "T34n1719_002:0177b25_17": "「翻牛呞」者，過去世時曾作比丘，過他粟田摘看生熟，後五百歲作牛償之，今得無學尚有餘習。",
    "T34n1719_002:0177b27_18": "結四悉名在中間，總釋前後文也。",
    "T34n1719_002:0177b28_19": "故「又云」去，重釋前四悉意也。",
    "T34n1719_002:0177b29_20": "次「佛滅」去，重更別釋第一義也。",
    "T34n1719_002:0177c01_21": "「水說偈」者，論云：「憍梵般提稽首禮，妙眾第一大德僧，聞佛滅度我隨去，如大象去象子隨」。",
    "T34n1719_002:0177c03_22": "約教中皆著「示」者，若作垂示義兼本迹，若作教示正當約教。",
    "T34n1719_002:0177c04_23": "約觀心中正用丈夫牛王，而通取白牛引駕。",
    "T34n1719_002:0177c05_24": "釋「離婆多」因緣中，初是世界，「假和合」去為人、對治，「增一」去第一義。",
    "T34n1719_002:0177c07_25": "故且約爭屍一緣秖具二悉，若依爭屍緣自具四悉者，「假和」合世界也，「易度」即為人，「問人」即對治，「聞說」即第一義。",
    "T34n1719_002:0177c09_26": "二鬼爭屍緣在《止觀》第七記。",
    "T34n1719_002:0177c10_27": "引《增一》，重證第一義耳。",
    "T34n1719_002:0177c11_28": "有口失緣在金藏經。",
    "T34n1719_002:0177c11_29": "約教中還寄爭屍，以為義本。",
    "T34n1719_002:0177c12_30": "別教云「非己有」等者，凡別教中立佛界者，有其三意：一者以理性為佛界，二者以果頭為佛界，三者以初地去分名佛界。",
    "T34n1719_002:0177c15_31": "今言十界皆非己者，指初地去分佛界耳；若指果頭應云九界非己有耳。",
    "T34n1719_002:0177c17_32": "圓教中「非我非他」者，非真非緣復非共離。",
    "T34n1719_002:0177c18_33": "又非己有不同前兩，非他有不同別教，前約教則寄假合，今本迹觀心並約星宿，皆隨便耳。",
    "T34n1719_002:0177c20_34": "「見佛如星」，《般舟》中意。",
    "T34n1719_002:0177c20_35": "「觀心」下「云云」者，應廣引《般舟三昧》(云云)。",
    "T34n1719_002:0177c21_36": "釋「畢陵伽」廣明慢緣，在《止觀》第二記。",
    "T34n1719_002:0177c22_37": "若約此為四悉者，「五百世」世界也。",
    "T34n1719_002:0177c23_38": "「懺悔」具二悉，引《增一》即第一義。",
    "T34n1719_002:0177c24_39": "「觀心」後「云云」者，三觀總別俱是第一義，所破之惑俱得是麁說等也。",
    "T34n1719_002:0177c25_40": "釋「薄拘羅」因緣中，初文是世界，「年一百六十」去生善，「身樂」去是對治，故「增一云壽命」等是第一義。",
    "T34n1719_002:0177c27_41": "「昔施呵梨勒」者，過去毘婆尸佛時，以呵梨勒施一頭痛比丘，自是已來而常無病。",
    "T34n1719_002:0177c29_42": "言「持一戒四戒莊嚴」者，少分優婆塞受時俱五，期心多少。",
    "T34n1719_002:0178a02_43": "增一云：「佛語優迦尼：夫食者長善滅惡可以食之；若長惡滅善則不可食。",
    "T34n1719_002:0178a03_44": "持戒破戒亦復如是。」",
    "T34n1719_002:0178a04_45": "「多毀犯」下「云云」者，應分別之。",
    "T34n1719_002:0178a05_0": "如云：若破一戒當墮地獄，若持一戒得生人中。",
    "T34n1719_002:0178a06_1": "再三問能持不者，令三自歸，故持一戒得名少分，乃至滿分。",
    "T34n1719_002:0178a07_2": "《報恩》第六，五戒不許五種販賣：一、畜生直賣者得，二、弓箭，三、沽酒，四、壓油，五、五大染色。",
    "T34n1719_002:0178a09_3": "罽賓已來麻中無蟲處聽，流沙諸國染多殺生，秦地染青亦多殺蟲，前四皆云不販者得。",
    "T34n1719_002:0178a11_4": "藏中有一卷《五戒經》，分為五品，甚是持五戒者所要。",
    "T34n1719_002:0178a13_0": "「塔猶有是力」者二義，一者舍利之力，二者護塔神力。",
    "T34n1719_002:0178a14_1": "本迹中「大寂定」者，秖是大般涅槃。",
    "T34n1719_002:0178a14_2": "「長壽」去，寄迹事以立本德，本住真常迹現長壽，本居極樂迹示無病，本八自在迹居不夭，本住圓淨迹示閑靜。",
    "T34n1719_002:0178a17_3": "釋「俱絺羅」因緣中，雖對身子為成舅德且從舅說，族姓即世界，「見姊」即為人，「棄家」至「墮負」對治，「即低頭」去並屬第一義。",
    "T34n1719_002:0178a20_4": "《中含》五十八，舍利子與俱絺羅論有多番。",
    "T34n1719_002:0178a21_5": "初舍利子問：云何不善？",
    "T34n1719_002:0178a21_6": "云何不善根？",
    "T34n1719_002:0178a22_7": "俱絺羅答：身是不善，貪等是不善根。",
    "T34n1719_002:0178a23_0": "問：何者是智慧？",
    "T34n1719_002:0178a23_1": "答：四諦是。",
    "T34n1719_002:0178a23_2": "問：何者是識？",
    "T34n1719_002:0178a23_3": "知色聲香味觸法者是。",
    "T34n1719_002:0178a24_4": "問：識何所依？",
    "T34n1719_002:0178a24_5": "答：依壽。",
    "T34n1719_002:0178a24_6": "問：壽何所依？",
    "T34n1719_002:0178a25_7": "答：不別有依。",
    "T34n1719_002:0178a25_8": "依壽有燸如因油有燈。",
    "T34n1719_002:0178a26_9": "更有多番。",
    "T34n1719_002:0178a26_10": "釋「難陀」因緣文甚略，「亦云放牛」者，《大論》云：「頻婆娑羅王請佛及比丘僧三月安居，語放牛人令近處住，令日日送乳酪酥等。",
    "T34n1719_002:0178a29_11": "終竟三月，王甚慚之令其見佛，其乃與諸同輩議云，曾聞一切智人即淨飯王子，彼生在王宮頗知放牛事不？",
    "T34n1719_002:0178b03_0": "乃入竹園端坐問佛，佛為說十一事等。」",
    "T34n1719_002:0178b03_1": "具如《止觀》第二記。",
    "T34n1719_002:0178b04_2": "因發心出家成無學果，從本為名故云放牛。",
    "T34n1719_002:0178b05_3": "言「善歡喜」者，從初慕道為名，歡喜中勝，故云善也。",
    "T34n1719_002:0178b06_4": "「欣樂」是善喜之別名耳。",
    "T34n1719_002:0178b07_5": "若以此義立四悉者，翻名即世界，十萬釋即為人，佛說放牛事即對治，得果即第一義。",
    "T34n1719_002:0178b09_6": "約教中云「歡喜住」者，住無歡喜之名，但約別地，證道既同故借地以名住。",
    "T34n1719_002:0178b10_7": "釋「孫陀羅難陀」因緣中，初是世界，「四月」下為人，「婦即」下對治，云云者，文略，義當後時得道是第一義。",
    "T34n1719_002:0178b13_8": "「彌沙塞」者，彼《律》乃是跋難陀，且以名同釋之，俱端正故。",
    "T34n1719_002:0178b14_9": "「地獄天堂」已後文，廣如《止觀》第二記。",
    "T34n1719_002:0178b15_10": "本迹觀心如前者，如前難陀中。",
    "T34n1719_002:0178b16_0": "釋「富樓那」因緣中，初是世界，「是人」去為人，「增一」下第一義，「欲還」本去對治。",
    "T34n1719_002:0178b17_1": "歎滿者，重舉第一義。",
    "T34n1719_002:0178b18_2": "「須菩提」中，初文，世界，「常修」下為人。",
    "T34n1719_002:0178b18_3": "空是最勝行即業也。",
    "T34n1719_002:0178b19_4": "現報復勝故云善吉。",
    "T34n1719_002:0178b19_5": "「住無諍」去對治，「佛忉利」下即第一義。",
    "T34n1719_002:0178b20_6": "觀心中列四句者，雖通諸觀，於修空行其義更便。",
    "T34n1719_002:0178b21_7": "言「法身」者，且順前第一義中意，非獨此中必云法身。",
    "T34n1719_002:0178b23_8": "釋「阿難」因緣中，初是世界，「中含」下為人，「自誓」下對治，「育王」下第一義。",
    "T34n1719_002:0178b24_9": "「宗社」者，具如《止觀》第四記。",
    "T34n1719_002:0178b25_10": "本迹中約歡喜地以釋本住，地即住也。",
    "T34n1719_002:0178b26_11": "約觀中「相似」乃至「相應」者，亦可通取名字。",
    "T34n1719_002:0178b27_12": "言「云云」者，具述觀相。",
    "T34n1719_002:0178b27_13": "釋「羅睺羅」因緣中，約往世今世及祖王歡喜，並世界也；諸能破障邊多是為人；諸所破障邊多是對治；後得道是第一義。",
    "T34n1719_002:0178c01_14": "準《雜寶藏經》，羅云是佛得道夜生，以羅云六年在胎，若佛十九出家，乃成二十四得道；若三十成道，乃成二十五出家。",
    "T34n1719_002:0178c04_15": "不同見別不須和會，乃至諸釋起謗及息謗等，具在彼經事不可具，《未曾有經》復甚委悉。",
    "T34n1719_002:0178c06_16": "「寶女等」者，瞿毘羅云：「我常與耶輸進止共俱，未曾有過。」",
    "T34n1719_002:0178c07_17": "言「寶女」者，是天種不孕，佛不出家當為輪王，天送寶女以為侍者；或云是羅剎女。",
    "T34n1719_002:0178c09_18": "如天帝釋亦妻修羅女。",
    "T34n1719_002:0178c10_19": "《大論》十九云：「耶輸陀羅，菩薩出家時自覺有娠，菩薩六年苦行，故懷妊亦六年，乃令諸釋有疑。",
    "T34n1719_002:0178c12_20": "因佛還國，羅云以一器百味飲食及歡喜丸以上於佛，佛變五百羅漢與佛不殊，羅云送食直至佛所，諸比丘空盋而坐。」",
    "T34n1719_002:0178c15_21": "章安云：「寶女能生千子。",
    "T34n1719_002:0178c15_22": "《法顯傳》云：『王妃生肉團如瓜，瓜有千[柬*瓜]，[柬*瓜]生一子，有千子。』",
    "T34n1719_002:0178c17_23": "此與《大論》文復小異。」",
    "T34n1719_002:0178c17_24": "「而佛索令出家」者，《未曾有經》佛令目連從瞿姨索，瞿姨不肯，空聲告曰：「汝遇定光佛世買華之時，願為他妻好醜不離，所有盡捨唯留父母。",
    "T34n1719_002:0178c21_0": "今何以惜子？」",
    "T34n1719_002:0178c21_1": "問：文中何故不云瞿姨，但云耶輸？",
    "T34n1719_002:0178c22_2": "答：昔時瞿姨是今日耶輸，今日瞿姨乃是天女故。",
    "T34n1719_002:0178c23_3": "「羅云以沙彌之年」者，《中含》第三云：「佛乞食訖至溫泉羅云住處，羅云為敷坐具汲水洗足，佛取水器瀉留少水。",
    "T34n1719_002:0178c25_4": "問羅云：見不？",
    "T34n1719_002:0178c26_5": "答：見。",
    "T34n1719_002:0178c26_6": "佛言：我說彼道少亦復如是。",
    "T34n1719_002:0178c27_0": "次令水盡，次令器覆，皆答佛。",
    "T34n1719_002:0178c27_1": "佛言：彼道盡，彼道覆。",
    "T34n1719_002:0178c28_2": "皆語羅云：當作是意不得戲笑妄語。",
    "T34n1719_002:0178c29_3": "而說偈言：人狂一往謂妄語是，不畏後世無惡不作。",
    "T34n1719_002:0179a01_4": "說是頌已，問羅云曰：如人照鏡，欲見其面見淨不淨。",
    "T34n1719_002:0179a02_5": "如是羅云，將己身業觀於彼淨及以不淨、善不善、已作當作，皆當受善惡果報，乃至口意亦復如是一一觀察。」",
    "T34n1719_002:0179a05_6": "四大羅漢名，如前。",
    "T34n1719_002:0179a05_7": "佛勅云：「吾法滅盡然後涅槃。」",
    "T34n1719_002:0179a06_8": "準《寶雲經》第七，佛記十六羅漢令持佛法，至後佛出方得入滅。",
    "T34n1719_002:0179a07_9": "彼經一一皆列住處人名眾數等，故諸聖者皆於佛前各發誓言：我等以神力故，弘護是經不般涅槃。",
    "T34n1719_002:0179a10_10": "賓頭盧、羅云在十六數，却不云迦葉。",
    "T34n1719_002:0179a11_11": "本迹中云「八種障」等者，意云，本住無障迹示十障。",
    "T34n1719_002:0179a12_12": "「障涅槃」者，謂生死障使不得入涅槃故，即前文中初八番是。",
    "T34n1719_002:0179a13_13": "「一種障生死」者，障使不得至於生死，即第九是。",
    "T34n1719_002:0179a14_14": "次被佛勅不得涅槃，故障無餘即第十是。",
    "T34n1719_002:0179a15_15": "又前八文障義小異，一二三兼六年在胎，為胎等障故云覆障；第四謂宿世常障故云覆障；第五為疑所障故云障；第六約父不許，為父所障故云障，餘準可知。",
    "T34n1719_002:0179a19_16": "「觀心例前」者，具如諸文，今應云「即假故障涅槃，即空故障生死，即中故障非生死非涅槃，乃至三惑，能障三觀所障之惑，有思議不思議等。」",
    "T34n1719_002:0179a23_0": "法華文句記卷第二(上)",
    "T34n1719_002:0179a26_0": "法華文句記卷第二(中)",
    "T34n1719_002:0179a28_0": "唐天台沙門湛然述",
    "T34n1719_002:0179a29_0": "次釋少知識眾中，非但不歎又不列名，以少人知。",
    "T34n1719_002:0179b01_1": "而云「聖與凡」等者，釋少知識所以，凡不測聖故云「絕交」。",
    "T34n1719_002:0179b02_2": "非聖全不交凡名之為絕，如以凡望凡交者方識，況以凡望聖理合絕交，交好既絕，豈以識之多少言耶？",
    "T34n1719_002:0179b05_3": "「特以」等者，今聖為引凡發彼同類，機緣不等隨類接之，故現少識之迹以接隱德之徒，故不以凡夫能知能識而判所知所識位高下也。",
    "T34n1719_002:0179b08_4": "故言不可以多少之迹失其本，故不可以多人知識為本高、以少人知識為本下。",
    "T34n1719_002:0179b10_5": "又不可多知識者為有實本、少知識者為無實本，故知多識少識俱迹而別有理本，若久本者自有實成。",
    "T34n1719_002:0179b12_6": "若欲此中辨四悉者，「多少異故」，世界；「隨順物機」為人；「藏名隱德」，對治，「高下莫測」，第一義。",
    "T34n1719_002:0179b14_7": "「三藏十八種學人」等者，具如《止觀》第六記。",
    "T34n1719_002:0179b15_8": "通教學無學位兩節判者，前約二乘，後約菩薩。",
    "T34n1719_002:0179b16_9": "又前約三乘共位，後約獨菩薩位。",
    "T34n1719_002:0179b17_10": "約別圓中亦兩節判者，前云「功用無功用」，即約地住前後，次「具不具」即等覺妙覺，初入無功用亦得名為無學，但是分得故更約具足。",
    "T34n1719_002:0179b20_11": "引《阿含》意者，為開第三句義端故也。",
    "T34n1719_002:0179b21_12": "外人所以作此問者，汝云羅漢既云無學，何故更須隨逐世尊？",
    "T34n1719_002:0179b23_13": "「若爾」下假問徵起，答中即成第四句也。",
    "T34n1719_002:0179b24_14": "凡言學者，為進斷故，如七反、一來、不還皆不復學，若歷果進者義屬前句，況已所已斷不復更斷亦當第四句也。",
    "T34n1719_002:0179b26_15": "更加雙非即五句也。",
    "T34n1719_002:0179b27_16": "兩教聲聞悉皆如此。",
    "T34n1719_002:0179b27_17": "四教例者，通教更約菩薩者，前兩句如前，後兩句者學無學當地住故，無學學者無學在佛不可更學，還應退取六地為無學，出假名為學；若準羅漢，佛亦住於善法，為無學學。",
    "T34n1719_002:0179c03_0": "別圓後位唯不得令佛更有所學，則闕第三句，準通可知。",
    "T34n1719_002:0179c04_1": "並以凡位為第五句，則後三教並有兩節，皆成五句。",
    "T34n1719_002:0179c05_2": "本迹中云「居滿字學無學」者，別圓兩教皆取未足位，其中不妨亦有古佛，即是第二節無學人也。",
    "T34n1719_002:0179c07_3": "又「滿」字者，滿通三教簡二從圓。",
    "T34n1719_002:0179c08_4": "「眾生應以半字學無學莊嚴雙樹」者，初從半字引入圓滿，即鹿苑示枯、方等示榮，爾時已是莊嚴不二，始行執迹而暗其本，來至法華、涅槃方始顯說，即《大經》中舉因六人，既見佛性同於如來，二而不二故云莊嚴。",
    "T34n1719_002:0179c13_5": "觀心中已立學無學二句，應更立二句，不緣而緣名無學學，常如是觀名學無學，對未修者成第五句，亦可約理為第五句，亦得三觀各為五句，思之可見。",
    "T34n1719_002:0179c17_6": "約觀為數中云「界如互論即具二千」者，百界千如但成一千，即十界百界界界十如，復應更以百如千界。",
    "T34n1719_002:0179c19_7": "又名一千，且如十如初後相在則十如為百，用對十界豈非千界？",
    "T34n1719_002:0179c21_8": "此且一往論其單數，若百如中之千界界界十界，百界中之千如如如十如，何但界如各一千耶？",
    "T34n1719_002:0179c23_9": "是則重重無盡不可數知，將何以為二千定數？",
    "T34n1719_002:0179c24_10": "故云「不可思議」。",
    "T34n1719_002:0179c25_11": "諸境皆然且隨便說，故云二千。",
    "T34n1719_002:0179c25_12": "因緣約教中並但列數，於義即足不須別求，故前二文直列而已。",
    "T34n1719_002:0179c27_13": "若欲義立聞數歡喜生善破惡入真，諸教用觀對數解異，即其意也。",
    "T34n1719_002:0179c29_0": "「舉迹」下，本迹也。",
    "T34n1719_002:0179c29_1": "「舉迹」等者，即此迹法是本法也。",
    "T34n1719_002:0180a01_2": "本自有迹故云本迹，非迹無以顯本，此迹即是本家之迹，非本無以垂迹，故二千迹中之迹即二千本中之迹，上下悉然。",
    "T34n1719_002:0180a03_3": "釋妨如前多知識中。",
    "T34n1719_002:0180a04_4": "列尼眾中破舊解云「又復無文」等者，比丘眾末結云「如是眾所知識故可云多」，學無學文末無此結故，故望前多得云少耳。",
    "T34n1719_002:0180a07_5": "尼眾二文前無眾所知識之言，後無可望以之為少，故云無文。",
    "T34n1719_002:0180a08_6": "「義不可」者，比丘眾約歎德不歎德、列名不列名及數多少，并有結無結，以判多識少識。",
    "T34n1719_002:0180a10_7": "今尼眾中但標二眾主名，二人之後但云六千及亦與眷屬俱，並無結列，豈有六千為他所識、直云眷屬不為他識耶？",
    "T34n1719_002:0180a13_8": "尚不例上藏名隱德，豈得云少？",
    "T34n1719_002:0180a14_9": "「大小」者，舊呼大小名聞等，已如前破。",
    "T34n1719_002:0180a15_10": "又復「耶輸」此翻名聞，豈得却以為無名聞(云云)。",
    "T34n1719_002:0180a16_11": "二尼並闕約教者，準例合有，亦應約僧具有四教五味。",
    "T34n1719_002:0180a17_12": "問：大愛道之名何故用智度以消本耶？",
    "T34n1719_002:0180a18_13": "復非佛母，何以引佛母釋之？",
    "T34n1719_002:0180a19_14": "答：以有智故方能愛道，既愛大道智度亦大，況凡女人皆能生子，故借淨名法門之母，令生己心導師之子，數無約教大意如前。",
    "T34n1719_002:0180a22_15": "觀解數中以六根為六千者，雖借下文〈法師功德品〉文，今此並是義通初後，若的屬尼眾並是聖位六根，已於三周得記，故正用《華嚴》十種六根表本法門者，兼本迹義也。",
    "T34n1719_002:0180a26_16": "耶輸中「以子標母」者，凡以子標父母，或以父母標子，皆有德業為他所識者可以相顯，比丘皆然。",
    "T34n1719_002:0180a28_17": "「或云無翻」者，非獨耶輸，一切未翻者多具有翻無翻，例修多羅等。",
    "T34n1719_002:0180b01_18": "佛妻者，果中說因也。",
    "T34n1719_002:0180b01_19": "則出家之時已捨耶輸，故有佛號時無復妻也。",
    "T34n1719_002:0180b03_0": "觀解以表三夫人者，鹿野不生故表空，耶輸有生故表假，復居三觀之中，曇姨位大表中明矣。",
    "T34n1719_002:0180b05_1": "「上當分」下，合明本迹觀心，於中先明來意，次正釋。",
    "T34n1719_002:0180b06_2": "初又二：初總，次別。",
    "T34n1719_002:0180b06_3": "初二句總明者，「當分」兩字皆去聲呼，所以共明本迹觀心者，以因緣不可合釋，約教理應互通，今欲主伴共論，本迹觀心便故。",
    "T34n1719_002:0180b09_4": "然菩薩雜眾各有本迹，觀心不共明者，形服疎故、無始終故、非物重故、非經別為故。",
    "T34n1719_002:0180b11_5": "又因緣教相不別明者，從本垂迹秖是感應，感應所為不過教相，故但本迹自攝餘兩。",
    "T34n1719_002:0180b13_6": "若爾，上文已有，此兩何須重明？",
    "T34n1719_002:0180b14_7": "答：由化緣不同莫非益物，因緣相關須共設迹，或一人關多人、多人關一人，或一人關一、多人關多，故使始終親疎主伴顯密共成一化。",
    "T34n1719_002:0180b17_8": "又諸聖觀行，能觀所觀一剎那頃含納一期，事理權實人法主伴隱顯善惡，無不為此心觀攝之，是故須約王所以明。",
    "T34n1719_002:0180b20_9": "次「顯善權」下別述來意。",
    "T34n1719_002:0180b21_10": "初句明本迹來意，次句明觀心來意。",
    "T34n1719_002:0180b22_0": "權中之最故名為善，無一聖者不順機緣故云「曲巧」，無一心所不成妙觀故云「精微」，隨機故曲、誘進故巧，無雜故精、理極故微。",
    "T34n1719_002:0180b24_1": "從「夫首楞嚴」去，先總釋本迹為三，先敘垂迹總論利物之道，次「今且」下明主伴同懷化方，三「以此」下總結三昧之功。",
    "T34n1719_002:0180b27_2": "初文明本迹所依，本地所依，首楞本也，示現迹也。",
    "T34n1719_002:0180b28_3": "「稱適」者，明垂迹意。",
    "T34n1719_002:0180b29_4": "「靡所」者，明垂迹相。",
    "T34n1719_002:0180b29_5": "諸大小教明諸羅漢但得四智，直被彈斥洮汰而已，不明化意，爾時誰云生陰未盡、梵行未立、所作未辦，仍有變易，故知但約界內明盡。",
    "T34n1719_002:0180c03_6": "若開顯已本是大權，所以先外次小傳引入圓，故非首楞之本無以垂於化迹，故云「靡所不為」。",
    "T34n1719_002:0180c06_7": "次明主伴化方者，為六：初、主伴降神；次、「若三十二」下明師資誕質；三、「若皇皇」下明共稟世道；四、「若法」下明能所生熟，即指鹿苑小乘；五、「共輔」下更熟未熟，即指方等、般若，六、「次聞法華」下，明主伴功畢。",
    "T34n1719_002:0180c10_8": "初又二：初主也，次「法身」下伴也。",
    "T34n1719_002:0180c11_9": "次文又二：初師也，次「諸大」下資也。",
    "T34n1719_002:0180c12_10": "第三文亦二：初師示稟世道，次「諸大士」下次示受邪化。",
    "T34n1719_002:0180c13_11": "第四文亦二：初知所化尚生，次「若所」下鑒所化機熟。",
    "T34n1719_002:0180c14_12": "第五文又二：初方等，次般若。",
    "T34n1719_002:0180c15_13": "第六又二：初正明功畢，次「法王」下重述半滿以顯化功。",
    "T34n1719_002:0180c16_14": "分文竟，次略釋之。",
    "T34n1719_002:0180c17_15": "言「近論」者，且捨中間以述伽耶。",
    "T34n1719_002:0180c17_16": "「聖后」者，聖皇之后，后亦德政故。",
    "T34n1719_002:0180c18_17": "「法身」等者，亦有古佛且云菩薩，主既降神伴亦在迹。",
    "T34n1719_002:0180c19_18": "「金姿」者，金色美容也。",
    "T34n1719_002:0180c20_19": "「大士」者，《大論》稱菩薩為大士，亦曰開士。",
    "T34n1719_002:0180c21_20": "士謂士夫，凡人之通稱，以「大」、「開」簡別，故曰大等。",
    "T34n1719_002:0180c22_21": "如世云仁士志士等，亦以仁等簡之。",
    "T34n1719_002:0180c23_22": "今人中發大心者名大，開是發之異名，引物不同故諸相各異。",
    "T34n1719_002:0180c24_23": "「空室」者，須菩提，生時室內一切皆空，表解空故。",
    "T34n1719_002:0180c25_24": "「雨寶」者，樓那。",
    "T34n1719_002:0180c26_25": "「寄辨通夢」者，舍利弗。",
    "T34n1719_002:0180c26_26": "「太子」等者，初同後異，欲奪先與故為皇等，處其極尊而為先導，如《因果經》云：「佛將降此閻浮，時有九十九億眾」，棄斯大眾及忘四天下，故云「捨國」，棄金輪位故曰「捐王」，示習世定故云「學道」，諸大士等亦示受邪化故云「請業」，過其所習故曰「兼通」，却攝彼眾故曰「宗匠」。",
    "T34n1719_002:0181a04_27": "如身子十六聲振五天，與目連共師沙然梵志，未經旬月沙然徒眾盡以付之。",
    "T34n1719_002:0181a06_0": "大法欲啟先為開闢，如陳如等；知所化既生，能化猶與分庭抗禮，如迦葉等。",
    "T34n1719_002:0181a07_1": "「抗」者，《易》云：「知進而不知退，知得而不知亡」。",
    "T34n1719_002:0181a08_2": "亦「對」也，未肯為臣故分庭不退。",
    "T34n1719_002:0181a09_3": "「崇我道真」者，具如迦葉。",
    "T34n1719_002:0181a10_4": "緣中機熟可化，故云「易染」等。",
    "T34n1719_002:0181a10_5": "諸大士各掌一職，智慧身子，神通目連，辯才迦旃延，三昧富樓那。",
    "T34n1719_002:0181a12_6": "「更度未度」者，雖師徒受化化道未休，度兼二義，若全未受化則方等中更令入小，若諸菩薩但令盡無明。",
    "T34n1719_002:0181a14_7": "言「重熟已熟」者，大小兩熟位既未終，理須進入。",
    "T34n1719_002:0181a16_0": "釋慕大中云「不知」者，秖此不知之言即大機冥發，下云「機情二索」，即此意也。",
    "T34n1719_002:0181a17_1": "「含挾」等者，謂般若中通教二乘，故彼部中通教真中具大小故，名之為含；大帶於小故名為挾，從始至終通大小故。",
    "T34n1719_002:0181a20_2": "「出內」等者，明領業也，自他之法皆令知故。",
    "T34n1719_002:0181a21_3": "出內具如下疏中說。",
    "T34n1719_002:0181a22_4": "「出內」兩字，江南多分去聲呼之，非無所以。",
    "T34n1719_002:0181a23_5": "若人之出入，「出」字可從入聲，人之所運可從去聲；「內」字南北二音義同，但恐濫內外故從南音。",
    "T34n1719_002:0181a25_6": "「共」謂通教。",
    "T34n1719_002:0181a25_7": "若爾，何不付藏？",
    "T34n1719_002:0181a26_0": "答：先已得之。",
    "T34n1719_002:0181a26_1": "別即別圓，偏圓具如《玄》文分別。",
    "T34n1719_002:0181a27_2": "被加為「奉命」，所說名「領知」，名說為領，無別領也。",
    "T34n1719_002:0181a28_3": "猶住小果名「無希取」，轉成熟酥名「未頓捨」，望後極教故名為「雖」，被加領法其心不驚名為「通泰」。",
    "T34n1719_002:0181b01_4": "故漸已之言通昔，通泰唯在熟酥。",
    "T34n1719_002:0181b02_5": "「次聞法華」明至第五時，具如〈信解〉中廣說。",
    "T34n1719_002:0181b03_6": "顯真遺體故會天性，天性定故父子義成。",
    "T34n1719_002:0181b04_7": "昔結大緣名為真體，得受記莂父子義成。",
    "T34n1719_002:0181b05_8": "定昔二萬佛所，方乃堪為記莂。",
    "T34n1719_002:0181b06_9": "孤調涅槃故云「獨滅」，尚無一人獨滅，豈留多人？",
    "T34n1719_002:0181b07_10": "「法王」下更述一代化意。",
    "T34n1719_002:0181b07_11": "「初用」下借半滿枯榮以成化事，釋上方便權巧之言。",
    "T34n1719_002:0181b09_12": "大化功畢故曰「身子」等，不待涅槃故云「息化」，「贖命」如《釋籤》。",
    "T34n1719_002:0181b10_13": "若此釋者，方釋法華經眾，總別兩重消釋本迹，尚恐失旨，直爾一句翻名而已，何異諸教聲聞眾耶？",
    "T34n1719_002:0181b12_14": "「唱滅」等者，正由功畢唱滅言興，故唱滅之緣正在斯典。",
    "T34n1719_002:0181b14_15": "「二萬燈明」等者，準文殊答問引往所見，皆無後教，當知即於法華訖化，若東方所見具見法華、涅槃，是則引同今佛故也。",
    "T34n1719_002:0181b17_16": "若迦葉出世其土猶淨理同往見，雖涅槃有無不同，並於此經顯實。",
    "T34n1719_002:0181b18_17": "「為學」等者，男如寶積、善德等，女如月上、無垢施等。",
    "T34n1719_002:0181b19_18": "「道」謂出家二眾，「俗」即在家二眾，發起等四皆悉有之，乃至良賤人畜親疎恭慢瞋喜凡聖，其相非一故注「云云」。",
    "T34n1719_002:0181b22_19": "次「總明觀者」，總別大旨委如前說，以二十心所共輔心王而緣善境，如初起觀不離王數，通數猶通通至善所，以此大善歷緣對境，其善轉深如至今經，故此善數無別心體，還秖轉其惡數而生，故從外入小、從小入大，自始歸終方名善極，善行雖多不出此十，故云「十心為本」。",
    "T34n1719_002:0181b28_20": "轉既極已，還同心王無善無惡，如諸弟子得授記已，分同法王故云「立」也。",
    "T34n1719_002:0181c01_21": "又漸轉者，如諸聲聞，若頓轉者，如頓菩薩，無非實相，使王成究竟法、王子成法王真子，咸堪補處轉化餘生，是故於中先取善心，然今所列並準舊譯。",
    "T34n1719_002:0181c05_22": "新云：信及不放逸，輕安捨慚愧，二根及不害，勤唯遍善心。",
    "T34n1719_002:0181c06_23": "初三句一字列，後四字結，若欲對舊名略辨同異者，新云信，謂於三寶所忍許故也，與舊名義同。",
    "T34n1719_002:0181c08_24": "新云不放逸者，謂修諸善專注為性，舊名為念，念謂憶持，名異義同。",
    "T34n1719_002:0181c10_25": "新云輕安者，謂輕利安適堪任為性，舊名為喜，喜悅安快，亦名異義同。",
    "T34n1719_002:0181c12_26": "新名為捨，謂離沈掉，與舊名義同。",
    "T34n1719_002:0181c12_27": "新云慚愧，舊云猗覺，名義俱異。",
    "T34n1719_002:0181c13_28": "新云二根謂無貪無嗔，舊云定慧，名義亦別而道理大同，以無此二定慧方成。",
    "T34n1719_002:0181c15_29": "定慧亦深淺不同，二根非無優劣。",
    "T34n1719_002:0181c16_30": "新云不害，謂無損惱為性，舊名為戒，名異義同。",
    "T34n1719_002:0181c17_31": "新云勤，舊名進，名義大同。",
    "T34n1719_002:0181c18_32": "其名義全不同者，譯人意別不須和會，今此貴在從名入觀，故善王善數共導諸惡以成妙善，故通心所輔王亦然，以數對人隨其行相，亦應可解。",
    "T34n1719_002:0181c21_33": "十人既爾，以十望諸乃至無數，不出心所，何但一萬二千乃至未受化來，以惡心所攝之亦盡，何但善及通耶？",
    "T34n1719_002:0181c24_34": "「十人各備」等者，寄本迹以明觀心，本乃已成法王，迹示善通心所，以示入道不同故也。",
    "T34n1719_002:0181c26_35": "言「一一心中皆有王數」者，既二論不同，今言相扶即是同時，亦應更云「次第相生」。",
    "T34n1719_002:0181c28_36": "非但同時異時，亦乃諸數互有，信具諸數從信為名，餘九亦然。",
    "T34n1719_002:0181c29_37": "從強而說故受別名，十通心所準此可知。",
    "T34n1719_002:0182a01_38": "是故展轉相扶攻惡，若一心改、餘者相從，若相扶轉盡同入實境，無非真王非王非數，故知隨人何者偏強，強為觀境、弱者隨去，妙得此意，四儀三業修觀有託，況復能觀須辨異同？",
    "T34n1719_002:0182a06_0": "言「共攻」者，通心善心即能攻也。",
    "T34n1719_002:0182a06_1": "言「不行」等者，指餘惡等，能攻屬智故云「行般若」也。",
    "T34n1719_002:0182a07_2": "引《普賢觀》者，能所盡故，故心無心、法不住法，計有能觀名為我心，有我心故能所不亡；我所若空，罪福無主。",
    "T34n1719_002:0182a10_3": "「無心無數名正觀」者，故云「若不盡者觀則不訖」，故至妙覺方名為訖。",
    "T34n1719_002:0182a12_4": "所言「盡」者，因心所盡、果心無盡，猶如五陰因果名同而其體永別。",
    "T34n1719_002:0182a13_5": "通引諸經意云「眾生不度」等者，借事證理，若所觀之心眾生不轉，則能觀王數師弟不息。",
    "T34n1719_002:0182a15_6": "「云云」者，廣明王數能觀所觀，訖與不訖、成不成相，正覺之名又通諸地等。",
    "T34n1719_002:0182a17_7": "次「列菩薩眾者」，《大論》第四先問：何名菩提薩埵？",
    "T34n1719_002:0182a18_8": "答：一切諸佛法，戒定及智慧，能利益一切，是名為菩提；其心不可動，能忍成道事，不斷亦不破，是名為薩埵。",
    "T34n1719_002:0182a21_9": "應約三教以釋答文，對小成四。",
    "T34n1719_002:0182a21_10": "「菩薩為出家」等者，《論》有二問，初問：聲聞經中有四眾，無菩薩者何？",
    "T34n1719_002:0182a23_11": "答：有二種道，謂聲聞、菩薩，四眾是聲聞道，故聲聞經無菩薩眾。",
    "T34n1719_002:0182a24_12": "次問具如今文，答云：通雖如此，別則不然，具如今文。",
    "T34n1719_002:0182a26_13": "《論》問：若爾，衍經何不獨列菩薩？",
    "T34n1719_002:0182a26_14": "此問意者，小乘教中菩薩非正，但列聲聞及以四眾，菩薩入在四眾中攝；衍中聲聞非正，亦應但列菩薩，四眾攝在菩薩中耶？",
    "T34n1719_002:0182a29_15": "《論》答云：是乘廣大諸乘皆入，如恒河中不受大海，大海即能受於恒河。",
    "T34n1719_002:0182b02_16": "論答意者，實如所問，但為攝取漸令歸大如恒入海，彼存方便，若依今文先識諸部共別有無，方識今經列眾之意，非關列眾離合能辨大小偏圓，如《金剛經》唯列小數及《金光明》大小俱無，豈可能判大小別耶？",
    "T34n1719_002:0182b07_17": "故知先以教定，以教辨人則百無一失。",
    "T34n1719_002:0182b08_18": "「故今」等者，言通意別。",
    "T34n1719_002:0182b09_0": "「若具存」等者，先辨存略。",
    "T34n1719_002:0182b09_1": "「菩提」下正釋名，先約上求，又成下約化他。",
    "T34n1719_002:0182b10_2": "摩訶比前亦大等三，具有四教道知用三，故云多種，具如《玄》等及《止觀》中。",
    "T34n1719_002:0182b12_3": "一一四弘即其始也，一一利生即其用也，一一道品即其行也，一一法門即所知也。",
    "T34n1719_002:0182b14_4": "四弘若別四三必殊，及簡五味，方是今經圓妙菩薩也。",
    "T34n1719_002:0182b15_5": "如「釋論」下至「醍醐」也，寄五味名以辨四教菩薩。",
    "T34n1719_002:0182b16_6": "《論》又云：「凡稱善法皆名為薩，善法體相名之為埵」，故知菩薩自利利他皆是善法及善體相，即是四種阿耨菩提之道，一切賢聖之所稱歎，是為四種菩提之薩埵也。",
    "T34n1719_002:0182b20_7": "又《論》云：「通論三種皆稱菩提，所謂三乘，前二乘人雖稱菩提，非佛功德，故不名薩埵，凡為雜血調成三祇百劫淨乳」。",
    "T34n1719_002:0182b23_0": "引《大品》三文證四味者，且以三教義攝四味，況今五味皆判菩薩，故以酪對通，二酥對別，醍醐對圓，以諸菩薩歷此四味入不定故義當三觀：即三藏菩薩轉入通時，義當於酪，據時並在方等已前；轉入別時在二味者，以二味中皆有菩薩不思議事。",
    "T34n1719_002:0182b28_1": "引《淨名》者，已入實者於二味中心稱脫理，八千受屈，示同鈍根及二乘人彈斥洮汰，方並入別。",
    "T34n1719_002:0182c02_2": "準《玄》文意，即離二味以對通別，進退盈縮並有二意。",
    "T34n1719_002:0182c03_3": "故入實者，皆自立身如彼座像，座高四萬二千由旬，身亦稱之。",
    "T34n1719_002:0182c04_4": "借本迹中意以助約教。",
    "T34n1719_002:0182c05_5": "「菩薩疑除」等者，並證四菩薩中權者須開，故至今經方除三菩薩疑，方是善行菩薩之道。",
    "T34n1719_002:0182c07_6": "「又涅槃等」者，然二經同味咸息希望，是故引同。",
    "T34n1719_002:0182c08_7": "言「略有」者，今昔合指。",
    "T34n1719_002:0182c09_8": "「本迹者」為三：先明本迹莫測，次、「所以」下明施迹意，三、「然其」下正示本拂迹。",
    "T34n1719_002:0182c10_9": "初文中云「或齊法王」者，如文殊本是龍種上尊王佛，餘並準知。",
    "T34n1719_002:0182c12_10": "「散影垂容」等者，同前聲聞總明本迹。",
    "T34n1719_002:0182c13_11": "次施迹意中有法、譬、合，譬中云「槌砧」者，化主為槌，輔者為砧，乃至互為皆為成器，本以古質為淳朴，今以未治為淳朴，令其成器，故名為器。",
    "T34n1719_002:0182c16_12": "淳朴不一故名為諸。",
    "T34n1719_002:0182c17_13": "觀中名破為成。",
    "T34n1719_002:0182c17_14": "觀後「云云」者，五住對三次與不次，觀亦如是思之可知。",
    "T34n1719_002:0182c18_15": "「同謀」下「云云」者，應合喻云，今開祕藏不涉權下，故證信之人皆非率爾，故今文列不必在多。",
    "T34n1719_002:0182c21_0": "列眾雖爾，本門得道數倍諸經，即先得無生增道者是，故知復是隨要列耳。",
    "T34n1719_002:0182c22_1": "此明數中已當因緣，雖即不明約教本迹，因緣之人既預密謀，必是圓人及有遠本。",
    "T34n1719_002:0182c24_2": "「八正即八萬」者，既是無作，道品八正無不觀彼百界千如，十善既為所觀，八正即是能觀，能所相從各有八萬。",
    "T34n1719_002:0182c27_3": "次明位中，初是因緣，次「應四種」下約教。",
    "T34n1719_002:0182c28_4": "初文中云「無上道如境妙中」者，六境初四菩提是也。",
    "T34n1719_002:0182c29_5": "境咸妙道之所趣，以所顯能故須指境。",
    "T34n1719_002:0183a01_6": "若辨四悉者，三不退異，世界也；入位功德，生善也；必治無明，對治也；證一分真，第一義也。",
    "T34n1719_002:0183a03_7": "下去準知，不能具記。",
    "T34n1719_002:0183a03_8": "「具此名跋致」者，阿者無也。",
    "T34n1719_002:0183a04_9": "跋致者退也。",
    "T34n1719_002:0183a04_10": "第三祇時橫得三不退故，離五障時三義俱得，即是第三僧祇通至百劫，通是三不退也。",
    "T34n1719_002:0183a06_11": "至此名為上忍故也。",
    "T34n1719_002:0183a07_12": "次通教位引六心者，通教地前無位可論，借別位名以通其位，即指別教七信已上入乾慧也，故云初地至六地方名位不退。",
    "T34n1719_002:0183a10_13": "或指地前假立七賢，即以忍位為第六心，依小乘位雖云忍位名位不退，望菩薩乘猶名為退。",
    "T34n1719_002:0183a12_14": "次別教中許地論師故不破。",
    "T34n1719_002:0183a13_15": "圓位者，諸教圓位不過華嚴，餘文雖有位義不彰，或略舉初住闕後諸位，初住既爾行向豈殊？",
    "T34n1719_002:0183a15_16": "豈得同其地前伏惑？",
    "T34n1719_002:0183a16_17": "然又華嚴住後兼別，或便一向作次第解，或以一向作圓頓解，一何誤哉！",
    "T34n1719_002:0183a17_18": "具三不退者，若先以不次寄次第說者，則七信名位不退，八信已去名行不退，初住已去名念不退，今從初住已具三德，名三不退，故云具也。",
    "T34n1719_002:0183a21_19": "般若是位，離二死故；解脫是行，諸行具故；法身名念，證實境故。",
    "T34n1719_002:0183a22_20": "彼經第七〈賢首品〉中廣明其相，卷初帝釋問法慧云：初住成就幾法、幾功德藏？",
    "T34n1719_002:0183a24_21": "法慧答云：此處甚深，難信難知、難說難解、難通難分別。",
    "T34n1719_002:0183a25_22": "然承佛力具足演說，仍先較量云：供養十方阿僧祇眾生樂具，經於千劫復令證支佛，百千億分不及其一。",
    "T34n1719_002:0183a28_23": "又云：欲知十方世界一即多、多即一，一念無量念等，望法華中施四百萬億阿僧祇世界六趣四生，乃至令得無學，不如初隨喜人，彼經仍易彼是聖位，故云十方等。",
    "T34n1719_002:0183b03_24": "望此第五十人一念功德，方顯圓位不可思議，此經為難，既俱是圓初後不二，亦何彼此？",
    "T34n1719_002:0183b05_25": "「尚非初住」者，此諸菩薩皆是一生補處，尚是古佛，況復初住？",
    "T34n1719_002:0183b06_26": "自新譯來但以瑜伽唯識之位，掩蔽華嚴圓常之說，誰知唯識等文但明別位？",
    "T34n1719_002:0183b08_27": "後代誰肯見茲同異？",
    "T34n1719_002:0183b08_28": "又復有人全毀唯識論之權宗，此則全迷方便之路。",
    "T34n1719_002:0183b09_29": "「不識迹」者，迹居諸經之首，來至《法華經》初，驗知可是淺位人耶？",
    "T34n1719_002:0183b11_30": "既失其本、理迷其迹，況從部判？",
    "T34n1719_002:0183b12_31": "部妙人尊，諸師既不曉於五時，安知菩薩本迹？",
    "T34n1719_002:0183b13_32": "故云「所歎既謬」等。",
    "T34n1719_002:0183b13_33": "以藏歎通尚已成失，以偏歎圓過莫大矣。",
    "T34n1719_002:0183b14_34": "「還成增減兩謗」者，秖此一謬義招二失，經無三教苦欲增之，抑圓成偏減豈過此？",
    "T34n1719_002:0183b16_35": "三觀即三不退者，空位假行中念一心者，還約妙三一觀悉具。",
    "T34n1719_002:0183b18_36": "「云云」者，委釋次第不次第相，及以一念須約六即。",
    "T34n1719_002:0183b19_37": "「極有眉眼」者，縱而奪之，雖有眉眼大體全無。",
    "T34n1719_002:0183b20_38": "從「覈論」下，奪也。",
    "T34n1719_002:0183b20_39": "「無趣向」者，此現德等何教無之，雖云法報不簡圓別，儻分圓別為初為後，乃至諸句為橫為豎？",
    "T34n1719_002:0183b23_0": "故總破云無宗體也。",
    "T34n1719_002:0183b23_1": "若有宗體故證位人依經立位，位之所依名為位本，本即是體、位即是宗，況復今經特出諸教諸位之上，準教歎德意則可知。",
    "T34n1719_002:0183b26_2": "故始自不退終于度生，先定體宗方可歎德。",
    "T34n1719_002:0183b27_3": "問：此經何以豎歎十地別教位耶？",
    "T34n1719_002:0183b28_4": "答：一者寄本，二者證同，三者順論。",
    "T34n1719_002:0183b29_5": "「云何七地」等者？",
    "T34n1719_002:0183b29_6": "古人所判云七地恐起二乘心者，此似通位，是故難其不成別義，難圓亦爾。",
    "T34n1719_002:0183c02_7": "若言七地始入無功用道，此是別教教道明義，故不成圓。",
    "T34n1719_002:0183c03_8": "言「進退」等者，斥進不成圓、退非通別。",
    "T34n1719_002:0183c04_9": "今文「橫豎」者，豎歎赴情意本在圓，先正釋，次料簡。",
    "T34n1719_002:0183c05_10": "然初豎中初文雖借離二之名，須異《瓔珞》二為方便，還依一念具三不退以為初地，圓離三垢、圓發三智，圓明圓轉，一念供養，圓植德本為佛圓歎，具圓三慈不二佛慧下去準知。",
    "T34n1719_002:0183c09_11": "若不開等覺則四句同歎十地，今從開說，故後三句歎於等覺。",
    "T34n1719_002:0183c11_12": "文云二句者，指第十一、十二句，為十地內外德者耳。",
    "T34n1719_002:0183c12_13": "但不從初即具，故似別耳。",
    "T34n1719_002:0183c13_14": "次橫歎中初句亦云「過二邊」者，豎尚俱圓，況此橫歎離二邊耶？",
    "T34n1719_002:0183c14_15": "但約非豎而豎，如前所說。",
    "T34n1719_002:0183c15_16": "「過二邊」者，麁惑前去，又從勝說從中立名，下去諸句準此應知。",
    "T34n1719_002:0183c16_17": "「阿字」者，今師承用，具如《止觀》第五記。",
    "T34n1719_002:0183c17_18": "問答者，初問中初句立宗，「三藏」下縱許，「聲聞」下立例，「迹為」下立難。",
    "T34n1719_002:0183c19_19": "立宗意者，斷惑也。",
    "T34n1719_002:0183c19_20": "地住已上皆約圓教斷位歎德，三藏菩薩始終不斷，容不彼歎。",
    "T34n1719_002:0183c21_21": "於斷惑中尚歎二乘，迹為通別斷惑菩薩何得不歎，而橫豎二歎悉唯歎圓。",
    "T34n1719_002:0183c22_22": "答意者，義通本迹、意唯在圓，豎文似歎於別，依部唯歎於圓，借迹消文經意從本，故準歎聲聞從迹，亦應菩薩四教俱歎，但欲知圓旨故亡迹以存本及去初而取後。",
    "T34n1719_002:0183c26_23": "次問可見。",
    "T34n1719_002:0183c27_24": "答中為三：初、正答。",
    "T34n1719_002:0183c27_25": "次、「舊云」下引別位為例，八地位既未極，舊釋尚具德不疑，何妨圓人諸位位位具足諸德。",
    "T34n1719_002:0183c29_26": "三、《法華論》去引證。",
    "T34n1719_002:0184a01_27": "《論》云：「彼菩薩德，十三句、二文攝取，應知一者上支下支門，二者攝取事門。」",
    "T34n1719_002:0184a02_28": "初上支下支謂總相別相，應知初至不退轉是總，餘者是別。",
    "T34n1719_002:0184a04_29": "彼《論》云：「不退有十種示現」，具如今引，但除初總句猶有十二句，乃以供養、植德二句合為第四示現，名稱、度生二句合為第十示現，故但成十示現，皆以不退為名。",
    "T34n1719_002:0184a07_30": "故知圓釋句句互通，一一示現具十示現、具一切諸句，何但十示現十二句耶？",
    "T34n1719_002:0184a09_31": "此與四十二字門意同。",
    "T34n1719_002:0184a10_32": "又經云以慈修身句中，論文具修身心二業，經文所以略修心者，慈即是心，心熏於身故不別說；乃至依我空法空不退，故知地住俱證二空。",
    "T34n1719_002:0184a13_33": "所以豎釋文雖別對意非別者，一者以有次文橫釋是約豎論橫，二者依《論》句句義意以對諸地，如初地云不墮二邊三觀具足，自利利他有無雙照。",
    "T34n1719_002:0184a16_34": "若福若智不離一心，內因外緣何嘗不具？",
    "T34n1719_002:0184a17_35": "初地既爾後去悉然，即此地中橫竪具足，為對次第權借地名，為顯唯圓彼須橫釋。",
    "T34n1719_002:0184a19_36": "故《論》中攝取事門即當豎釋，是故今文具用《論》中二門解釋，但今文中準《論》，於何等境界下剩「何等」二字。",
    "T34n1719_002:0184a22_37": "《論》但云：「何等境界中應作所作故」。",
    "T34n1719_002:0184a22_38": "《論》自釋云：「地清淨者，八地已上三地無相行寂靜清淨」，今文意以彼《論》三何等言，一一皆屬諸地，清淨即諸地惑斷，方便即諸地進趣，境界即諸地所依，應作等即諸地功用。",
    "T34n1719_002:0184a26_39": "《論》云：「方便者，有四種：一者攝取妙法方便，任持妙法以樂說力為人說故」，即初四句隨義思之。",
    "T34n1719_002:0184b01_0": "「二者攝取善知識方便，以依善知識應作所作故」，即第五六七八句隨句思之。",
    "T34n1719_002:0184b03_0": "「三者攝取眾生方便，以不捨眾生故」，即第九一句也。",
    "T34n1719_002:0184b05_0": "「四者攝取智方便，以教化眾生令入彼智故」，即後四句。",
    "T34n1719_002:0184b07_0": "既諸句各對，復云何等。",
    "T34n1719_002:0184b07_1": "何等者，辨別之辭。",
    "T34n1719_002:0184b08_0": "今亦互通，一一方便通約十地，順諸經論。",
    "T34n1719_002:0184b08_1": "及《瓔珞》中，初地已上入法流水，念念趣故入證道也。",
    "T34n1719_002:0184b10_2": "《論》中復有攝取事，示現諸境地等，於經非要故不更述。",
    "T34n1719_002:0184b11_3": "言「八地」者，雖不同《瓔珞》，諸經非無，復是別中教道異義，去取俱得，今且依《瓔珞》，於《論》既非大違，且依一家承用。",
    "T34n1719_002:0184b14_4": "言「何等境界」者，利物處也。",
    "T34n1719_002:0184b14_5": "次約觀心者，此中前文敘古破舊義當因緣，今文二釋義當教觀，雖闕本迹，德隨於人故不重明，三觀無殊隨事名異，若爾亦是諸句展轉互具，以得不退一心三觀，方得乃至度生一心三觀，乃至以得度生一心三觀，故方得乃至不退轉一心三觀，中間諸句準此可知。",
    "T34n1719_002:0184b20_6": "當知百句秖是一句，故初住去位位圓融，句別義同不須曲釋。",
    "T34n1719_002:0184b22_7": "小乘之中佛為身子開一句義端，身子尚說無窮盡，況此圓菩薩德欲分張之令楷定耶？",
    "T34n1719_002:0184b24_8": "況復觀門即是其德，觀融德妙何可疑耶？",
    "T34n1719_002:0184b25_9": "故應約諸句自在說之。",
    "T34n1719_002:0184b26_0": "有人問：何故此中文殊居首？",
    "T34n1719_002:0184b26_1": "答：序中既能釋於彌勒之疑，乃是一經發起之首，況二萬佛所咸為眾啟疑，是故列在八萬之首。",
    "T34n1719_002:0184b28_2": "「法門」等者，依此名義例應四釋，而今少者，一者準例可知。",
    "T34n1719_002:0184c01_3": "又菩薩事迹或隱或顯、或真或俗、或主或伴，不同聲聞事迹顯著，雖非顯著必具諸教，而今開顯義必在圓，況復如前約諸聲聞總別廣釋，因已具知菩薩本迹，本迹既爾因緣教觀準類可知，故不委述菩薩總別。",
    "T34n1719_002:0184c06_4": "今初文殊中引五文者，初三辨名，《思益》舉說明行，《悲華》論願益物。",
    "T34n1719_002:0184c07_5": "初「大經」者，從德立名，即以見性立妙德名，此準第十七闍王悔後發願文也。",
    "T34n1719_002:0184c09_6": "次二經但舉梵音不同耳。",
    "T34n1719_002:0184c10_7": "《思益》明如說而觀，觀謂不起法非法想，觀即行也，即言行相稱而得妙名。",
    "T34n1719_002:0184c11_8": "《悲華》因取妙土，益物事廣所化位高，高廣願行一切皆妙，名為妙德。",
    "T34n1719_002:0184c13_9": "菩薩利生迹因何定？",
    "T34n1719_002:0184c13_10": "於此文中亦可義立四悉釋者，即以妙德若名若體無非四悉，取土即世界，說法即為人，立行即對治，佛記等即第一義，此是圓人復當約教，從「北方」去即本迹也。",
    "T34n1719_002:0184c17_11": "又如《楞嚴經》過去無量阿僧祇劫，有佛號龍種上尊王，亦文殊是。",
    "T34n1719_002:0184c19_12": "觀音中作四悉者，名即世界，思益即為人，稱名即對治，「寶藏佛」去即第一義。",
    "T34n1719_002:0184c20_13": "又《思益》見得菩提亦第一義。",
    "T34n1719_002:0184c21_14": "「下文」指〈普門品〉。",
    "T34n1719_002:0184c22_0": "注「云云」者，亦闕約教及以本迹，教即圓人本是古佛。",
    "T34n1719_002:0184c23_1": "觀心中釋初二字與下不殊，但第三字與下稍別，下約事釋以所被為音，此約能觀，以所宣為音，由觀故設教，故云「觀是語本」。",
    "T34n1719_002:0184c26_2": "次大勢至者，《思益》約行，《悲華》約願，《思益》約威勢以釋勢，正當字義。",
    "T34n1719_002:0184c27_3": "「取大千」者，以世釋勢，勢力取世不違其志，以志大故，故佛記之。",
    "T34n1719_002:0184c29_4": "志取世故亦名世志。",
    "T34n1719_002:0185a01_0": "若作四悉者，思益世界，悲華為人對治，「寶藏佛」去第一義也。",
    "T34n1719_002:0185a02_1": "亦闕約教。",
    "T34n1719_002:0185a02_2": "本迹例前擬後可知，文闕。",
    "T34n1719_002:0185a03_3": "常精進，如《大寶積經》云：「是菩薩為一眾生經無量劫隨逐不捨，猶不受化，無一念棄捨，以身心俱進故。」",
    "T34n1719_002:0185a05_4": "義通四悉，教迹觀心準例可知。",
    "T34n1719_002:0185a06_5": "不休息者，與常精進義意略同。",
    "T34n1719_002:0185a07_6": "欲辨別者，無間趣入名為精進，長時無廢名不休息，是故觀解名為不住，故釋不休息亦約長時，但得記與利生不同耳。",
    "T34n1719_002:0185a10_7": "教迹準知。",
    "T34n1719_002:0185a10_8": "釋「寶掌者」，先釋掌，次「令釋」下釋寶。",
    "T34n1719_002:0185a11_9": "掌謂身分，既被上鎧身分堅固，以其固掌法身之分，尚出無上出世之寶，況復世寶？",
    "T34n1719_002:0185a13_10": "故此兩寶必具四悉，於中云「不志二乘」者，簡法寶濫。",
    "T34n1719_002:0185a14_11": "「通慧心」者，從實起通，通是慧性故云通慧。",
    "T34n1719_002:0185a15_12": "約教本迹等(云云)。",
    "T34n1719_002:0185a15_13": "釋「藥王」中，三緣從後醫王義當於藥，前二雖別，是則佛世滅後皆立行生善。",
    "T34n1719_002:0185a17_14": "「火淨」者，從燒身立名，文中且以世治表出世治(云云)。",
    "T34n1719_002:0185a18_15": "「欠七菩薩」，未檢經。",
    "T34n1719_002:0185a19_16": "跋陀婆羅中，初句是世界，次「思益」下第一義。",
    "T34n1719_002:0185a20_17": "此菩薩名在《般舟經》中亦名賢護，善即賢也，善巧將護令其不退。",
    "T34n1719_002:0185a21_18": "彌勒中初句是世界，思益是為人，賢愚是對治，悲華第一義。",
    "T34n1719_002:0185a23_19": "「又云」去，應合在因緣中。",
    "T34n1719_002:0185a23_20": "「賢愚」等者，彼經第九，佛在迦蘭陀，阿難忽然思惟：彌勒世尊往昔云何發此慈悲之心，得是妙益？",
    "T34n1719_002:0185a26_0": "從禪定起而白佛。",
    "T34n1719_002:0185a26_1": "佛言：過去久遠此閻浮提有一大王，名摩訶波羅婆，主五百小國，與群臣出獵，王所乘象欲心熾盛，因見象師調象，而便發心，今為補處。",
    "T34n1719_002:0185a29_2": "又經亦有末濟跛兔緣，而立慈稱，以本願力熏，見苦生慈。",
    "T34n1719_002:0185b02_3": "前《悲華》中乃以拔苦而釋與樂，故圓拔與而無別體(云云)。",
    "T34n1719_002:0185b03_4": "「云云」者，約教本迹觀心乃至迹門發起眾等。",
    "T34n1719_002:0185b04_5": "釋「導師」中文舍四悉，導師是舍婆提國人，是白衣居士，「令入正道」釋導字，「不求恩報」釋師德，以亡懷故方應師位。",
    "T34n1719_002:0185b07_6": "具名之外但列數者，因緣觀等具如前意，但名不可盡陳，故但標大數。",
    "T34n1719_002:0185b08_7": "總而言之，但由國人舊多知識者，則先列之。",
    "T34n1719_002:0185b09_8": "證信為易，一代教中諸大菩薩宿緣獲記，多在《悲華》第二卷中。",
    "T34n1719_002:0185b11_9": "經云：「有菩薩名曰寂意，白佛言：諸佛皆有淨土，如來何故取此穢土？",
    "T34n1719_002:0185b13_0": "佛言：本願故取。",
    "T34n1719_002:0185b13_1": "我於過去恒河沙阿僧祇劫，世界名刪提嵐，劫名善，輪王名無諍念，主四天下，王有千子。",
    "T34n1719_002:0185b15_2": "有一大臣，名曰寶海梵志，唯有一子，三十二相八十種好，常有諸天而來供養，國為作號名曰寶藏，出家成道亦名寶藏，說法度人其數無量。",
    "T34n1719_002:0185b18_3": "其王千子各各供養經於三月，過三月已欲為授記，先入三昧現十方佛土，集諸菩薩，先授寶海。",
    "T34n1719_002:0185b21_4": "十方世界眾生寶海教化者，一時成佛。",
    "T34n1719_002:0185b21_5": "次授輪王千子，授第一子云，汝觀六道起大悲心，斷諸煩惱令住安樂，今當字汝為觀世音，阿彌陀佛般涅槃後，二恒阿僧祇劫於夜初分正法滅時，於夜後分其土轉名一切珍寶之所成就所有莊嚴勝安樂界，於一念頃便成正覺，號一切功德山王，壽九十六億那由他百千萬億劫。",
    "T34n1719_002:0185b28_6": "第二太子名大勢志(如疏)，第三名文殊(如疏)，第四名普賢，在東方十恒沙世界微塵世界，名不瞬，乃至第九名阿閦，如是次第授千太子。",
    "T34n1719_002:0185c02_7": "中有願取五濁成佛者，以大悲故其土名娑婆。",
    "T34n1719_002:0185c03_8": "何以故？",
    "T34n1719_002:0185c04_0": "是諸眾生忍於三毒及諸煩惱，能忍斯惡故名忍土。",
    "T34n1719_002:0185c05_1": "是千人中唯除一人，餘並於賢劫而得成佛。」",
    "T34n1719_002:0185c07_0": "法華文句卷第二(中)",
    "T34n1719_002:0185c10_0": "法華文句記卷第二(下)",
    "T34n1719_002:0185c12_0": "唐天台沙門湛然述",
    "T34n1719_002:0185c13_0": "次「列雜眾者」，「舊云凡」等者，如八龍多是八地菩薩，乃至華嚴中並得不思議解脫，此中有道者，如闍王所將豈獨俗眾。",
    "T34n1719_002:0185c15_1": "「五道」者，無地獄，即乘戒俱緩。",
    "T34n1719_002:0185c16_2": "「二界」者，無無色，即戒急乘緩。",
    "T34n1719_002:0185c17_3": "「八番」者，欲天、色天、龍、乾、緊、修、迦、人，具如下列。",
    "T34n1719_002:0185c18_4": "「方等列地獄」者，具如《釋籤》第四戒緩乘急。",
    "T34n1719_002:0185c19_5": "「中陰化無色」者，《中陰上卷．分身品》，定化王菩薩白佛言：快說斯義，曉了眾生聞法易悟。",
    "T34n1719_002:0185c21_6": "復有難悟者，或在有對，或在無對，或可見，或不可見。",
    "T34n1719_002:0185c22_7": "前有對有可見、不可見故，可見有對如前，不可見有對如臭毛鬼所至聞氣，不可見無對即餘鬼神，或在有色，或在無色，或在非有想非無想，有色即欲色二界，無色即下三空處。",
    "T34n1719_002:0185c26_8": "雖復難化，佛或至彼或攝到此。",
    "T34n1719_002:0185c27_9": "此經無者或略等耳，故云「不可一例」。",
    "T34n1719_002:0185c28_10": "又準乘戒細論，具如《淨名疏》。",
    "T34n1719_002:0185c28_11": "「舊云人是土主」者，意指八番中闍王眾也。",
    "T34n1719_002:0185c29_12": "今亦不用，故引《無量義》破之。",
    "T34n1719_002:0186a01_13": "豈有鬼神等必須外客耶？",
    "T34n1719_002:0186a02_14": "言「未詳」者，雖望《無量義》人不必在後，或恐有意。",
    "T34n1719_002:0186a03_15": "「鬼神重出」者，即緊、乾、脩。",
    "T34n1719_002:0186a04_0": "「機雜」者，亦應更云諸機不同，析與體雜、偏與圓雜(云云)。",
    "T34n1719_002:0186a05_1": "「此是約教釋」者，二乘即兩教二乘，菩薩即三教菩薩，三教皆有出假智故，佛道既云一攝一切唯得是圓，二乘菩薩並是從初，佛道即是元初修圓者，不從漸來。",
    "T34n1719_002:0186a08_2": "三十三天及三光四天王者，《俱舍》云：「妙高層有四，相去各十千，旁出十六千，八四二千量，堅首及持鬘，恒憍大王眾，如次居四級，亦住餘七山，妙高頂八萬，三十三天居，四角有四峯，金剛首所住，中宮名善現，周萬逾繕那，外四苑莊嚴，眾車麁雜喜。」",
    "T34n1719_002:0186a14_3": "若作四悉者，住處得名世界，能施為人，思義對治，天主第一義。",
    "T34n1719_002:0186a16_4": "約教者，《阿含》證三藏，《般若》證通。",
    "T34n1719_002:0186a16_5": "別圓者，《華嚴經》帝釋在第二地，故知兩教並得首楞嚴定明矣。",
    "T34n1719_002:0186a18_6": "「過賢劫」等者，具如《般若》。",
    "T34n1719_002:0186a18_7": "「云云」者，得記義當三教菩薩。",
    "T34n1719_002:0186a19_8": "本迹中云「共服甘露」者，《大經》第六〈四依品〉云：「如三十三天有妙甘露不死之藥」，譬初住已上理同也。",
    "T34n1719_002:0186a21_9": "「名月」等，本迹並出《正法華》，本必有教。",
    "T34n1719_002:0186a22_10": "「觀解意」者，三諦即第一義天，諦即是境，境生於智，智如子也。",
    "T34n1719_002:0186a24_11": "「云云」者，境別智別生子不同。",
    "T34n1719_002:0186a24_12": "「居四寶山」者，秖是須彌，《正法念》云：「四級各有十住處」，具如《玄》文。",
    "T34n1719_002:0186a26_13": "「廣二十四萬里」者，未知所出，若《俱舍》，依妙高半腹而住，有四級，頌云：「旁出十六千，八四二千量」，向上一一各半減故。",
    "T34n1719_002:0186a29_14": "「東提頭」等者，名在《金光明》第二〈四天王品〉，爾時提頭賴吒天王，毘留勒叉天王，毘留博叉天王，毘沙門天王，始自東方終于北方。",
    "T34n1719_002:0186b03_0": "第三〈鬼神品〉列二十八部。",
    "T34n1719_002:0186b03_1": "「不令」等者，迹防四樹，四樹既表於四德；以迹表本，本護四德雙樹，雖復四枯四榮，然非枯非榮之理，亦不出於常樂我淨，故護八樹是護四德。",
    "T34n1719_002:0186b06_2": "護四德者有其二義：一者不許偏取，偏取成邪；二者不許全取，全取成執。",
    "T34n1719_002:0186b08_3": "須知其理謂非枯榮。",
    "T34n1719_002:0186b09_4": "今言「枝葉」者，以一德中皆具四德，若偏取一名不知具德，名取枝葉等，故外教中並有其名，是故文云「枝幹喻常」等，正顯一德各具四德。",
    "T34n1719_002:0186b12_5": "「護八愛見」者，一一諦下各一愛見，四種四諦各隨其教除其愛見，故四王各領不令腦人，如各護見愛不令取境。",
    "T34n1719_002:0186b15_6": "若從後說，「王」即王三昧也。",
    "T34n1719_002:0186b15_7": "當教教主亦可皆王，各破愛見。",
    "T34n1719_002:0186b16_8": "「他化五欲」下「云云」者，應具明欲天身量壽命。",
    "T34n1719_002:0186b17_9": "《俱舍》云：「贍部洲人量，三肘半四肘，東西北洲人，倍倍增如次，欲天俱盧舍，四分一一增，色天逾繕那，初四增半半，此上增倍倍，唯無雲減三，人間五十年，下天一晝夜，承斯壽五百，上五倍倍增，色無晝夜殊，劫數等身量，無色初二萬，後後二二增，少光上下天，大全半為劫。」",
    "T34n1719_002:0186b23_10": "若論高下於一一天，如去下量去上亦然。",
    "T34n1719_002:0186b24_11": "《別譯阿含》第六，廣明諸梵來下，第八、第十一廣明諸天讚佛，諸天若來並同人形，第四云：「梵王來禮佛，佛入火光三昧，不能得前，因往瞿伽離門喚之。",
    "T34n1719_002:0186b28_12": "瞿伽離問：誰喚？",
    "T34n1719_002:0186b28_13": "答：梵王。",
    "T34n1719_002:0186b28_14": "又問：佛記汝得阿那含耶？",
    "T34n1719_002:0186b29_15": "答：如是。",
    "T34n1719_002:0186b29_16": "又問：阿那含名為不來，汝何以來？",
    "T34n1719_002:0186c01_17": "梵王言：如是之人不應與語。」",
    "T34n1719_002:0186c02_18": "故知一同人法，還有違情而誡伽離。",
    "T34n1719_002:0186c03_0": "「例有教門」等者，既為一代請法輪主，請大則大，請小則小。",
    "T34n1719_002:0186c04_1": "本迹者，本住清淨一實妙境，觀除惑穢並得名淨。",
    "T34n1719_002:0186c05_2": "又文中從釋諸天來唯帝釋具四釋，三光、四王、自在等色天，雖有因緣並闕約教者，然諸天常隨世尊處處聞法，亦應隨諸教味以判淺深及開顯等，如引身子得記之流，但弘教事薄舉例而已。",
    "T34n1719_002:0186c10_3": "故八龍下多然，唯緊有教，以義便耳。",
    "T34n1719_002:0186c11_4": "「無量法門」下「云云」者，從多頭故，且以假觀為首，即是一假一切假。",
    "T34n1719_002:0186c12_5": "若通說者，一空一切空、一中一切中亦多頭也。",
    "T34n1719_002:0186c13_6": "「長阿含」等者，彼經具明池出四大河，如《疏》。",
    "T34n1719_002:0186c14_7": "「阿」者無、「耨達」者患，無彼三患故也。",
    "T34n1719_002:0186c15_8": "「本住法華三昧」者，實道所證一切皆名法華三昧，今且以華釋華耳。",
    "T34n1719_002:0186c17_9": "「四緊」者，《雜心》云：「是畜生道攝，緊那一角，乾闥無角，身相略同。」",
    "T34n1719_002:0186c18_10": "今言「奏四教」等者，既歷五味皆有緊等，當知所奏亦偏圓別，來至今經獨顯實諦。",
    "T34n1719_002:0186c20_11": "如《大樹緊那羅經》中，大樹緊那羅王與無量緊及無量乾、無量諸天，奏八萬四千淨妙樂音，來至佛所，絃歌一動聲震大千，須彌山王踊沒低昂，一切聲聞皆從座起猶如舞戲。",
    "T34n1719_002:0186c24_12": "天冠菩薩問迦葉言：少欲知足頭陀第一，乃於今日猶如小兒。",
    "T34n1719_002:0186c25_13": "迦葉答言：非本心也。",
    "T34n1719_002:0186c26_14": "故知彼經屬方等部以大斥小，緊那奏於別圓之樂，故使聲聞不能自安，故至法華理合純妙。",
    "T34n1719_002:0186c28_15": "「十寶山」者，《華嚴》具列，已如《止觀》第五記。",
    "T34n1719_002:0186c29_16": "若《俱舍》中先列七山，并妙高八。",
    "T34n1719_002:0187a01_17": "《論》云：「蘇迷盧處中次逾健達羅等，於大洲等外有鐵輪圍山，前七金所成，蘇迷盧四寶，并雪香山合十山也。」",
    "T34n1719_002:0187a03_18": "既云為天奏樂，天亦諸機不同。",
    "T34n1719_002:0187a04_19": "「歌詠十力」者，既云不起滅定，即初住已上也。",
    "T34n1719_002:0187a05_20": "故迹中絃管亦應歌於四教，各有十力，若《大樹經》中於香山南請佛供養，佛受供已，記其當得作佛，號功德王，理應法身記也。",
    "T34n1719_002:0187a08_21": "若在初住八相之記，猶在迹中，今經所將不及《大樹經》中多者，以聞實經不易故也。",
    "T34n1719_002:0187a10_22": "又今經龍王舉八、緊等各四者，有所表故，八擬八正，諸教各有八正故也。",
    "T34n1719_002:0187a12_23": "緊既四教，大旨可知。",
    "T34n1719_002:0187a12_24": "餘者俗樂以俗表真，四乾對教隨義釋出。",
    "T34n1719_002:0187a13_25": "「幢」謂緣幢，即竽木也。",
    "T34n1719_002:0187a14_26": "「倒」謂擲倒等。",
    "T34n1719_002:0187a14_27": "四脩亦云無天者，無天德故，《佛地論》屬天種，《正法念》鬼畜種，大權示現往緣何定？",
    "T34n1719_002:0187a16_28": "準《阿含》等，四脩次第住於海底，各二萬由旬。",
    "T34n1719_002:0187a17_29": "言「畜天等種」者，並據元祖。",
    "T34n1719_002:0187a18_30": "「五繫繫魔外道」者，具如《止觀》第五記。",
    "T34n1719_002:0187a19_31": "「五住」者，他解秖是界內見思，若爾與四住何別？",
    "T34n1719_002:0187a20_32": "他云：三界見為見一處住地，欲思為欲愛，色思為色愛，無色思為無色愛，三界無明為無明住地，然依五性宗中以見疑無明等種子為無明住地。",
    "T34n1719_002:0187a23_33": "今意不爾，五住為二死作因，即以三界通惑為四住，更加別惑為第五住，故別惑中總含內外無知及以障中無明故也。",
    "T34n1719_002:0187a26_34": "望唯識等但加種子為異耳。",
    "T34n1719_002:0187a27_35": "「正本」者，《正法華》耳。",
    "T34n1719_002:0187a27_36": "「水精入身」者，或是有情，或是非情，若是非情義同濕生而兼胎藏，如《阿含經》有女人向火，煖氣入身有孕。",
    "T34n1719_002:0187b01_37": "父疑責女，乃至達王，王欲罪之。",
    "T34n1719_002:0187b01_38": "女云：何有此無道之王欲治無罪之人，請王試驗。",
    "T34n1719_002:0187b03_39": "王知無罪乃納為妃。",
    "T34n1719_002:0187b03_40": "具如《止觀》第四記。",
    "T34n1719_002:0187b04_41": "「色心本淨」者，對迹醜嫉也。",
    "T34n1719_002:0187b04_42": "本住色淨故般若淨，般若淨即心淨。",
    "T34n1719_002:0187b05_43": "「此云障持」者，謂能障持，世云常持者無憑。",
    "T34n1719_002:0187b06_44": "「日蝕」者，若全不許俗有計者，然依曆數亦可預算知之，何耶？",
    "T34n1719_002:0187b08_0": "以器世間法爾，與人陰陽理合，故人身中五行與天地數合，故虧盈之法須應曆數，豈妨正業耶？",
    "T34n1719_002:0187b10_1": "言「種種邪說」者，然日月照四天下，四天下亦陰陽不同，不可虧盈則令一切王等盡皆衰耶？",
    "T34n1719_002:0187b12_2": "水旱災變亦復如是。",
    "T34n1719_002:0187b12_3": "故知雖一分與陰陽理合，而一分須依眾生業力。",
    "T34n1719_002:0187b14_4": "故凡諸依土皆順正報，如華藏土必順報佛，及諸菩薩，依正自在，方便亦然。",
    "T34n1719_002:0187b15_5": "「怖日月時」等者，《大論》十一云：「羅睺欲噉月時，月天子怖疾走訴佛而說偈言：大智精進佛世尊，我今歸命稽首禮，是羅睺羅惱亂我，願佛憐愍見救護。",
    "T34n1719_002:0187b19_6": "佛為羅睺而說偈言：月能照暗而清涼，是虛空中大燈明，其色白淨有千光，汝莫吞月疾放去。",
    "T34n1719_002:0187b21_7": "爾時婆雉見羅睺汗出放月，以偈問曰：汝羅睺羅何故戰慄，猶如病怖不安乃爾。",
    "T34n1719_002:0187b23_8": "羅睺答曰：我若不放月，頭破作七分，設得生活不安隱，以故我今放此月。」",
    "T34n1719_002:0187b25_9": "「昔為婆羅門」等者，如《俱舍》云：「欲天俱盧舍四分，一一增至第六天，但一俱盧舍半，既云身長八萬四千由旬，尚可得於色天第一，以色究竟天壽一萬六千劫，身長一萬六千逾繕那，應是變身能為八萬四千。」",
    "T34n1719_002:0187b29_10": "「好鬪戰」等者，此四修羅與帝釋戰時，次第布軍具如今列。",
    "T34n1719_002:0187c02_11": "《長含》十八，南洲有金剛山，中有修羅宮，所治有六千由旬，欄楯行樹等，然一日一夜三時受苦，苦具自來入其宮中，屬四惡趣者良有以也。",
    "T34n1719_002:0187c05_12": "《別譯阿含》第三，廣明脩羅與帝釋共戰，須者往檢。",
    "T34n1719_002:0187c06_13": "若約教者，亦可隨名立義，今為作之。",
    "T34n1719_002:0187c07_14": "初五繫者，初教菩薩具足五住故；次廣肩者，通教三乘通觀稍廣故；次淨心者，別教菩薩初知真淨故；次云障持者，圓教菩薩障惑持理故。",
    "T34n1719_002:0187c10_15": "「本觀云云」者，略不暇論，亦可云，本住第一義天，迹示無天，能觀即空故無三界之人天，即假故無方便土之義天，即中故無實報土之義天，一心三觀常住寂光非人非天之人天。",
    "T34n1719_002:0187c14_16": "四迦中云「己住處有宮」等者，《長含》十八云：「大海北面有大樹名究羅睒摩羅，圍七由旬、高百由旬，枝葉五十由旬，樹東有卵生龍宮，又有卵生金翅鳥宮，南胎、西濕、北化，各有其龍鳥之宮，並有七重行樹眾鳥和鳴，取龍之時翅搏海水，卵生搏開二百由旬，胎四百、濕八百、化一千六百，胎卵濕化如是次第，噉一二三四龍。」",
    "T34n1719_002:0187c22_17": "如是惡道住處，欲比西方安樂世界，故知福易而戒難，戒易而乘難，以不來者眾故。",
    "T34n1719_002:0187c24_18": "又如《阿含》云：「香山有象名善住，常住樹下，有六牙，牙上有池等，與普賢象相貌幾同，一樹一象其數八千，善住為王餘皆眷屬，或持蓋扇缾，或作倡妓樂，或為王洗等(云云)。」",
    "T34n1719_002:0187c28_19": "其如猶是惡道何？",
    "T34n1719_002:0187c28_20": "「嗷(五刀切)嘇(思刀切)」啗嘇物也。",
    "T34n1719_002:0187c29_21": "啗(徒濫切)。",
    "T34n1719_002:0187c29_22": "「金剛山」者，此洲之南。",
    "T34n1719_002:0187c29_23": "「將燒寶山」者，火欲至餘金山。",
    "T34n1719_002:0188a01_24": "若約教者，初云勝群輩者，過諸外道故；次云大身者，亦大乘始故；次大滿者，出假足故；如意者，如理滿故。",
    "T34n1719_002:0188a04_0": "次列人眾，「韋提希」者，亦云思勝。",
    "T34n1719_002:0188a04_1": "言「未生怨」者，母懷之日已常有惡心於缾沙王，未生已惡故因為名。",
    "T34n1719_002:0188a06_2": "「無指」者，初生相者云凶，王令升樓撲之不死，但損一指，故為名也。",
    "T34n1719_002:0188a08_0": "「八法」者，或八邪或八風或八倒。",
    "T34n1719_002:0188a08_1": "「普超經」者，第三〈決疑品〉云：「佛因為闍王破計定有殺父之罪，廣說三世三心叵得，令住法界。",
    "T34n1719_002:0188a10_2": "闍王聞已得柔順忍。」",
    "T34n1719_002:0188a11_3": "「說法華時」者，據得柔順在法華前故，在法華為清淨眾，至涅槃時身瘡始發，悔得初果，故知為引逆罪者耳。",
    "T34n1719_002:0188a13_4": "此乃全作大權釋，故引迦葉為例。",
    "T34n1719_002:0188a14_5": "若作實行者，在法華會雖云清淨未見獲益，準理應云障未除機未動，至涅槃時障欲除機已動，故聞佛記領解歡喜，次說偈讚佛，故第十七云：「父王無辜橫加逆害，乃至心生悔熱遍體生瘡，世無良醫治身心者，不信六臣六師之言，稟受家兄耆婆之教，聞佛說法獲記發願。」",
    "T34n1719_002:0188a21_6": "當知二處並是迹為，於其本地有何逆順？",
    "T34n1719_002:0188a22_7": "又如有婆羅門名曰不害，以殺無量諸眾生故，故名央掘。",
    "T34n1719_002:0188a23_8": "以見佛故發菩提心。",
    "T34n1719_002:0188a24_9": "又波羅奈有長者子，名阿逸多，殺父害母、殺阿羅漢、焚燒僧坊，後欲出家，諸比丘不度，自發菩提心，並是其例。",
    "T34n1719_002:0188a27_10": "觀心者，害「貪愛母」等，如《止觀》記引《楞伽》。",
    "T34n1719_002:0188a28_0": "言「行於非道」等者，逆即是順、非道即道。",
    "T34n1719_002:0188a28_1": "又道以通達為義，所覺之理能通觀智，從因至果故名為道，乃至九界心皆名非道，何況逆心耶？",
    "T34n1719_002:0188b02_2": "有人問：《法華》一乘，低頭舉手皆成佛道，何得闍王重罪不滅？",
    "T34n1719_002:0188b03_3": "但須依向機動障除四句等，判時熟前後，化緣隨機不須此問。",
    "T34n1719_002:0188b05_4": "次問可知。",
    "T34n1719_002:0188b05_5": "答中雖引《無量義》，準理更應引《分別功德》，以四天下乃至大千塵數得道，其內豈無人眾類耶？",
    "T34n1719_002:0188b07_6": "故知但略。",
    "T34n1719_002:0188b07_7": "「一句開為四句」至「如淨名疏」者，彼以七義解釋四句，一、明乘戒值佛不同，二、信法二行不同，三、大小乘別，四、根性漸頓，五、應迹，六、觀心，七、化他。",
    "T34n1719_002:0188b11_8": "初云乘戒者，有乘則值佛，無乘則不來。",
    "T34n1719_002:0188b12_9": "信法者，坐禪聽學講說皆得值佛，但隨所習大小耳。",
    "T34n1719_002:0188b13_10": "漸頓者，大小皆有漸頓故也。",
    "T34n1719_002:0188b14_11": "應迹者，已得二十五三昧應二十五有，引實行者來至佛所。",
    "T34n1719_002:0188b15_12": "觀心者，但隨觀行以判見佛。",
    "T34n1719_002:0188b16_13": "化他者，見與不見皆約利他。",
    "T34n1719_002:0188b17_0": "大權現迹略如今文。",
    "T34n1719_002:0188b17_1": "「若得」等者，以此四句能辨自他值佛時處、得道奢促，諸經例眾多少有無，以驗己身當來生處，如印不差，揣心自責於經序，豈不懷慚於正宗。",
    "T34n1719_002:0188b20_2": "次釋別序(入第三卷文句)。",
    "T34n1719_002:0188b21_3": "「別序」者，望通得名，且約當教相望為言。",
    "T34n1719_002:0188b22_4": "佛及弟子經前經後二文可知。",
    "T34n1719_002:0188b22_5": "又若從如來最後遺囑，則通序唯通、別序唯別。",
    "T34n1719_002:0188b23_6": "若如來出世來至今經對昔辨者，此之別序意別而兼通，通敘昔故唯在今經；通序文通而意別，別在今故諸經通爾。",
    "T34n1719_002:0188b26_7": "若直就昔論通別者，通序文通而義通，部含諸教故，亦有義通而意別，別在諸味故；別序文別而義別，不關他部故，如持鉢合蓋事在當經；亦有義別而意通，通諸教故。",
    "T34n1719_002:0188c01_8": "又亦可通序文通而義別，隨部對教多少別故；別序文別而義通，通敘部內教多少故，為欲遍通通別故爾。",
    "T34n1719_002:0188c04_9": "二序相對其名自分，於今經中言通敘昔者，說法則重敘出生，放光則漸頓俱照，唯有華地專表斯典意密未宣，入定乃義兼開合，眾喜則悅動殊昔約昔異今，疑念乃雙緣過現猶預於當，答問則廣敘三同通收一代，經意既遠序亦異常，是故他經直爾發起。",
    "T34n1719_002:0188c10_10": "「爾時」者，欲現六瑞時也。",
    "T34n1719_002:0188c10_11": "古人云眾集時者，不體言旨。",
    "T34n1719_002:0188c11_12": "凡云爾時，皆指前事之末、後事之始，此指現六瑞之前，欲說《無量義經》時眾初圍繞。",
    "T34n1719_002:0188c13_13": "若云眾集時者，不可云眾集時眾繞，如〈方便品〉初，即指文殊答問竟時，不可云佛從三昧起時；從三昧起，如云爾後爾乃等，皆是爾時之後。",
    "T34n1719_002:0188c17_0": "若集眾竟，可云爾乃說《無量義》，故知別論即是欲說《無量義》時，通論可指佛未定起之時。",
    "T34n1719_002:0188c19_1": "初則四眾圍繞乃至雨華地動，故云「是時天雨」等也。",
    "T34n1719_002:0188c20_2": "所以重云「是時天雨」者，別指入定後時也。",
    "T34n1719_002:0188c21_3": "此雖小事其例實多，事還不輕故令遍識。",
    "T34n1719_002:0188c22_4": "「翻覆」者，結前逆順也。",
    "T34n1719_002:0188c22_5": "從前向後名順，翻覆向前名逆。",
    "T34n1719_002:0188c23_6": "言「生起」者，從前向後則前生而後起，從後向前則後生而前起，即答生由於問起，亦可云答起由於問生，乃至集眾亦爾。",
    "T34n1719_002:0188c26_7": "雖許其逆順，意斥其無旨，故云「未顯」。",
    "T34n1719_002:0188c27_8": "其旨者何？",
    "T34n1719_002:0188c27_9": "謂表四一，一經所顯不出四故，此亦以光宅義而破光宅。",
    "T34n1719_002:0188c28_10": "若依今家應表十一。",
    "T34n1719_002:0188c29_11": "「直是」等者，斥其消文，逆順但得因緣中世界一意，餘三全無，故云「尚自不明」。",
    "T34n1719_002:0189a02_12": "「況二三四」，即約教等三。",
    "T34n1719_002:0189a02_13": "「今明」下於四悉中直對四一者，表四一當同，故知一家始末得旨，人一是世界，多人和合至今同故；理一是第一義，此名最順六瑞一一無不表中；行一是為人，修行之來為生物善，構疑興念令眾行成；教一是對治，由答問故疑除教興，問答即是除疑教也。",
    "T34n1719_002:0189a08_14": "此且一往論其大旨，然集眾等各具四一，有此表彰方可生起，逆順有由。",
    "T34n1719_002:0189a10_15": "若不爾者，何大乘經不集眾放光雨華動地，但無生於大疑，請答不必妙德，答問不引三同。",
    "T34n1719_002:0189a12_16": "今雖未正說，但因疑請問答而後知，則使華地之前既說定異常，說定之前眾不孤集，雖曾聞《無量義》，既定不散知向聞未卒，故知華地之後定起所說不輕，以前後準中應華地亦異，由是聞法表一乘人，人由現瑞表一乘理，為顯斯理生疑問答，教行斯在人理宛然。",
    "T34n1719_002:0189a18_17": "又由瑞中說開經表合教，入合定表中行，放中光表中理，雨中華表中位，中地動中惑除，總成人一，良有以也。",
    "T34n1719_002:0189a21_18": "故天表第一義天，地表實相之地，雖並有表兆而時眾莫測，故縱聞開經尚不知開本表於合，況復能知定理等耶？",
    "T34n1719_002:0189a24_19": "故待文殊引往，方知化道不殊，故知生疑本為立行，疑決行稱引古教同，乃知今佛方說教一，而令時會成一乘人，如是乃可為今經由漸，作顯實先萌。",
    "T34n1719_002:0189a28_20": "若不爾者，徒云釋序，表法華意終自未彰，如此猶是因緣釋耳。",
    "T34n1719_002:0189a29_21": "約教中應明施開廢會，方顯序中所表，而云「非藏」等者，且約廢權故並云非，先廢後開理數然耳。",
    "T34n1719_002:0189b02_22": "故歷教簡三尚未名一，若開顯已無非經王。",
    "T34n1719_002:0189b04_0": "又開已唯圓故云非也。",
    "T34n1719_002:0189b04_1": "故預辨能開不論藏等，五味四味義亦如然。",
    "T34n1719_002:0189b05_2": "如此釋者，仍屬迹門。",
    "T34n1719_002:0189b06_3": "「約本迹」下表本門者，須至〈壽量〉亦可預表，故知此序顯表迹四、密表本四，久成不逾此四故也，久近雖殊四一理等。",
    "T34n1719_002:0189b08_4": "「觀心可解云云」者，以皆表一理觀易彰，然須略知以示云爾。",
    "T34n1719_002:0189b10_5": "一心三諦理一也，一心三觀行一也，作是觀者人一也，能詮觀境教一也。",
    "T34n1719_002:0189b12_6": "又常觀三德能所皆四，法身理也，般若教也，解脫行也。",
    "T34n1719_002:0189b13_7": "和合三法成假名人，即觀行如來也。",
    "T34n1719_002:0189b14_8": "約六即位位位四一，於念念中念念四一，一色一香無非四一，如此觀行真法華之三昧也。",
    "T34n1719_002:0189b16_9": "心境互發即因緣觀之四一也。",
    "T34n1719_002:0189b17_10": "不同三教即約教觀之四一也。",
    "T34n1719_002:0189b17_11": "久遠已得即本地觀之四一也。",
    "T34n1719_002:0189b18_12": "向因破光宅以立四一耳。",
    "T34n1719_002:0189b19_13": "總釋五章竟。",
    "T34n1719_002:0189b19_14": "次「眾集」下，正別解。",
    "T34n1719_002:0189b20_0": "初釋威儀中先引論者，論文有四成就：一、圍繞，二、前後，三、供養，四、尊重讚歎。",
    "T34n1719_002:0189b21_1": "經文闕前後，應云圍繞前後。",
    "T34n1719_002:0189b22_2": "涉公云：「雖是論文不順經義」，涉公猶疑譯者故也。",
    "T34n1719_002:0189b23_3": "然今家多依論文，但一兩處不全用耳。",
    "T34n1719_002:0189b24_4": "論以四釋三不須此斥，如惟忖五句以八句釋之，歎羅漢德五句以十五句釋之，如難解難入加難悟等釋之。",
    "T34n1719_002:0189b27_5": "故加之無咎。",
    "T34n1719_002:0189b27_6": "曾尋彼疏三二卷來，可畏處多於茲息矣。",
    "T34n1719_002:0189b28_7": "四威儀中簡餘三儀，欲有所聞異非時住，故云如法，況必待此經方云如法。",
    "T34n1719_002:0189c01_8": "若通論者，當部當機圍繞住者，咸皆如法。",
    "T34n1719_002:0189c02_9": "正釋中先斥古，直云比丘等四，有云：天龍等四、梵魔等四，大小客舊雖有此列，不判凡聖逆順權實說默，今昔微著共別兼獨，施開本迹都無旨歸。",
    "T34n1719_002:0189c05_10": "今所列四乃遍諸四收向十雙，凡聖乃至本迹不濫。",
    "T34n1719_002:0189c06_11": "又涉公云：「天台立影響等眾，有義無文未可依信。」",
    "T34n1719_002:0189c08_12": "若爾，有義無文而不依信，應當有文無義則可依耶？",
    "T34n1719_002:0189c09_13": "今謂有文有義常人用之，無文有義智人用之，有文無義暗者用之，無文無義迷者用之。",
    "T34n1719_002:0189c11_14": "故經云「依義不依語」，即此意也。",
    "T34n1719_002:0189c12_15": "故外小權迹望內大實本，並有名無義，故佛斥迦葉，汝昔但聞涅槃之名，未聞其義。",
    "T34n1719_002:0189c14_16": "法師自立聲聞菩薩二聖、眾龍神人主二凡眾，今問此四為復有於天台四不？",
    "T34n1719_002:0189c16_0": "若其無者何關《法華》？",
    "T34n1719_002:0189c16_1": "尚無當機得益之人，況發起等？",
    "T34n1719_002:0189c17_2": "無則未可，若其有者，有文有義，何謂無文？",
    "T34n1719_002:0189c18_3": "故今經列眾必具此四，即其文也。",
    "T34n1719_002:0189c19_0": "義須必有發起等四，即其義也。",
    "T34n1719_002:0189c19_1": "有文有義甚可依承；法師所立無義有文，反當斯責，況復四義仍遍諸經，在今須云發起本迹約教因緣，此四次第者，機雖可發必藉先導，導機既發影響扶疎，三利全無結緣眾也。",
    "T34n1719_002:0189c24_0": "若言無文，文殊、彌勒豈非發起？",
    "T34n1719_002:0189c24_1": "三周獲記豈非當機？",
    "T34n1719_002:0189c25_2": "除發起外諸大菩薩豈非影響？",
    "T34n1719_002:0189c26_0": "除當機眾如起去等豈非結緣？",
    "T34n1719_002:0189c26_1": "況雜眾中雖無擊動亦能引導，通名發起；雖非鎮嚴亦能輔佐，通名影響。",
    "T34n1719_002:0189c28_2": "《淨名》云：「而生五道」，以現其自，并其所引四眾義足。",
    "T34n1719_002:0189c29_3": "初釋發起中有法、喻、合。",
    "T34n1719_002:0190a01_4": "初法者，先明內德。",
    "T34n1719_002:0190a01_5": "「擊揚」下，外用也。",
    "T34n1719_002:0190a02_6": "應物施設故名為權，順宜制立故名為謀，有權之謀故云權謀。",
    "T34n1719_002:0190a03_7": "實智內融無謀而當，故云智鑒。",
    "T34n1719_002:0190a04_8": "鑒其宿善可生可成，故名知機。",
    "T34n1719_002:0190a05_9": "逗會無舛故名知時。",
    "T34n1719_002:0190a05_10": "擊揚之言義當發起，用以釋名，發機令起故云發起。",
    "T34n1719_002:0190a06_11": "初文釋發，「成辦」下釋起，亦可前四字正釋，次四字功能。",
    "T34n1719_002:0190a08_12": "動亦起也。",
    "T34n1719_002:0190a08_13": "又剖之令開故名為發，因擊揚者啟之而動故名為起。",
    "T34n1719_002:0190a09_14": "義兼能所通及自他。",
    "T34n1719_002:0190a10_15": "又擊平等之大慈，發時眾之一善，揚不二之大慧，動稟益之三業。",
    "T34n1719_002:0190a11_16": "又擊大會之宿因，發當機之妙益，揚如來之大教，動時眾之固執。",
    "T34n1719_002:0190a13_17": "又扣佛大悲故名擊，諮啟聖旨故名揚，令聞所未聞故名發動，使聞者果遂故云成辦，遂必獲悟故云利益。",
    "T34n1719_002:0190a15_18": "次舉喻者，大權象王躄法身樹，至起應地，演一乘之實唱、飽妙行之機緣，次「所謂」下合中云發起五序咸益物機，故知集必不孤大權作命，由集故瑞乃至問答。",
    "T34n1719_002:0190a19_19": "「等」者，等取正說，序意既彰正說垂啟，故序中發起元期正宗，驗知此序未通於本，雖冠經首本由別故，而兩處發起俱在逸多，然迹事非遠可寄文殊，久本難裁故唯託佛。",
    "T34n1719_002:0190a23_20": "釋當機者亦有法、譬、合。",
    "T34n1719_002:0190a24_21": "初法者，由有發起當機可成。",
    "T34n1719_002:0190a24_22": "「當」者當也。",
    "T34n1719_002:0190a25_23": "下字去聲。",
    "T34n1719_002:0190a25_24": "「宿」往也。",
    "T34n1719_002:0190a25_25": "「植」種也。",
    "T34n1719_002:0190a25_26": "「德」眾善也。",
    "T34n1719_002:0190a26_0": "眾善之本故云「德本」，以善有本故得成機，大權作用利聖益凡，如來三達說稱宿種，故初成道護其沒苦，方等、般若慮彼機生，故至此經先略次廣，三周容預攝無不該，乃至本門位登無垢，不差毫末稱其往因，中我可發故曰「當機」。",
    "T34n1719_002:0190b02_1": "今據釋眾，「當機」二字並屬所化，而須機應合論，理合義兼能所，今且從所以應所化。",
    "T34n1719_002:0190b04_2": "「宿植」下先釋機字，「緣合」下次釋當字。",
    "T34n1719_002:0190b05_3": "次喻中「如癰」者，譬有機也。",
    "T34n1719_002:0190b05_4": "「欲潰」者，譬可發也。",
    "T34n1719_002:0190b06_5": "為佛大聖及發起眾不謀而捺，煩惑分破、機緣分熟，智德分成、法身分顯。",
    "T34n1719_002:0190b08_6": "「不起」下合也。",
    "T34n1719_002:0190b08_7": "不合往機但合現發，現發即成現機故也。",
    "T34n1719_002:0190b09_8": "故不起於從一以出無量之座，即時聞於收無量以歸一之說，咸登初住故曰「得道」。",
    "T34n1719_002:0190b11_9": "此約剋體論當機也。",
    "T34n1719_002:0190b11_10": "通收乃攝六根五品。",
    "T34n1719_002:0190b12_11": "次釋影響眾者，然化主形聲必資伴以影響，方令發起擊動事遂，如響之應聲、影之隨形，亦法、譬、合。",
    "T34n1719_002:0190b14_12": "初法者，初兩句明影響之本，次「隱其」下明能輔之迹，所輔唯一故云「法王」。",
    "T34n1719_002:0190b16_13": "而能輔者，示因示漸示始示終，眾聖之威儀也。",
    "T34n1719_002:0190b17_14": "示因故古佛隱極而現修行，示漸故法身潛圓以現偏小，此皆匡輔釋迦法王。",
    "T34n1719_002:0190b19_15": "「匡」正也。",
    "T34n1719_002:0190b19_16": "謚法曰：貞心大度曰匡。",
    "T34n1719_002:0190b20_0": "「輔」者毘助也。",
    "T34n1719_002:0190b20_1": "貞心助主知物機有在，讓正化之功，故云「影響」。",
    "T34n1719_002:0190b21_2": "次喻者，如星晦獨照之用，但建輔月之功，顯德冥扶故云雖無為作而有巨益。",
    "T34n1719_002:0190b23_3": "《大論》問：諸比丘何故常隨世尊？",
    "T34n1719_002:0190b24_4": "答：如病差隨醫，顯醫功也。",
    "T34n1719_002:0190b24_5": "此舉實行者尚有影響之儀，況法身古佛垂形助化，故知四眾如輕病者差，八部如重病者差，輕重俱有權實影響。",
    "T34n1719_002:0190b27_6": "次釋結緣者，「結」謂結構立機之始，「緣」即緣助能成其終，則為未來修得三德之先萌也。",
    "T34n1719_002:0190b29_7": "無前三益故云「結緣」，即此眾會前三之餘。",
    "T34n1719_002:0190c01_8": "故此一緣兼具二義，謂助現、助當。",
    "T34n1719_002:0190c02_9": "於中先對前三辨無，「力無」下簡異發起，「德非」下簡異影響，「而過」下明非當機。",
    "T34n1719_002:0190c04_0": "凡發起眾皆具二義：一者引至會所，二者扣佛成機。",
    "T34n1719_002:0190c05_1": "而法身菩薩具斯二用，故云「之能」。",
    "T34n1719_002:0190c06_0": "而結緣者闕其勝利，故曰「力無」。",
    "T34n1719_002:0190c06_1": "「鎮」謂鎮重，即內德也。",
    "T34n1719_002:0190c07_2": "「嚴」謂莊嚴，即外儀也。",
    "T34n1719_002:0190c07_3": "內德既高外儀必整，嚴飾化事光榮主用，故結緣者於其所無，故云「力無」等也。",
    "T34n1719_002:0190c09_4": "又鎮以肅之，嚴以伏之，既肅既伏化道可行，故云「之用」。",
    "T34n1719_002:0190c10_5": "此結緣者自益尚薄，安肅伏他？",
    "T34n1719_002:0190c11_6": "故云「德非」也。",
    "T34n1719_002:0190c11_7": "「覆漏」等者，覆字入聲，無聞慧故如器現覆，闕思慧故如器已漏，無修慧故如器污雜，如器雖仰而全，以污雜故為用者棄，故總結云「三慧不生」。",
    "T34n1719_002:0190c15_8": "「現世」等者，現雖得聞而不名慧，聞慧尚無思修安有？",
    "T34n1719_002:0190c16_9": "此即通取六根五品，別則五千起去之流，故起去者雖無三慧，然納種在性得為繫珠，故知亦無觀行位中世界益也，故云「無四悉益」。",
    "T34n1719_002:0190c19_10": "準此分位，四悉俱得名為當機，故五品已來世界益也；六根已來為人對治益也；初住已去第一義益。",
    "T34n1719_002:0190c22_11": "是故下文隨喜品末尚成當機，一句一偈結緣眾耳。",
    "T34n1719_002:0190c23_12": "然聞略說則有過於一句一偈，是則不論聞之多少，但未入品俱名結緣，故五品前無復三慧、四悉益也。",
    "T34n1719_002:0190c25_13": "無聞故無世界，無思故無為人，無修故無對治，無證故無第一義。",
    "T34n1719_002:0190c27_14": "故第一義有通有別，通於五品、別在初住，故得度之言亦有通別，即是第一義之通別也。",
    "T34n1719_002:0190c29_15": "是則雖復四悉義通，終成結緣位別。",
    "T34n1719_002:0191a01_16": "「但作」下正示結緣眾相。",
    "T34n1719_002:0191a01_17": "「比丘」下結數為十六者，若據文殊、彌勒但在比丘眾中，諸尼雖無請法之文，下文亦有請記之相，但俗二眾雖無正文，準例合有，既至會所必為權者之所引導。",
    "T34n1719_002:0191a05_18": "二眾既爾，八部亦然。",
    "T34n1719_002:0191a06_19": "今從總相但云四眾，故知但云比丘等四所攝未周，云無文者深成不達。",
    "T34n1719_002:0191a07_20": "次「此是」下次「約三教」者，兼論昔教，五味傳引準上可知。",
    "T34n1719_002:0191a09_21": "「本迹可解」者，若且約體用則本住尊極，或深位法身，迹為四教一十六眾。",
    "T34n1719_002:0191a10_22": "觀心明位取五品為結緣者，且約觀行為言，故以名字觀行而為結緣，以當機中初住即入影響故也。",
    "T34n1719_002:0191a13_23": "應知初住具有二義，若舊入者唯名影響，乃至聞經超入後位意亦如是。",
    "T34n1719_002:0191a15_24": "若新入者得是當機亦是影響及以發起，即如發誓弘經之徒。",
    "T34n1719_002:0191a16_25": "言「云云」者，分別此四為成觀行高下不同，至此位時並堪為此四眾故也。",
    "T34n1719_002:0191a18_26": "五千起去尚得結緣，故知不專名字五品，故約觀行從容而釋「圍繞」。",
    "T34n1719_002:0191a20_0": "初文具有四悉，文不彰灼，準上言之。",
    "T34n1719_002:0191a20_1": "「淨居天下」即世界，「化為人像」即為人，「人以為楷」即對治，「禮已聽法」即第一義。",
    "T34n1719_002:0191a22_2": "「表四門」去約教。",
    "T34n1719_002:0191a23_0": "若直就當教論眾，自有諸教中佛，今從圍繞圓極義邊，乃表三教四門機動，動故見理。",
    "T34n1719_002:0191a25_1": "無量義時仍是偏小，預表當聞圓四門也。",
    "T34n1719_002:0191a26_2": "今昔相望四教義足，故但云「例」。",
    "T34n1719_002:0191a26_3": "故知昔教非無四門當教機動，但小鈍未融至此方名大機動也。",
    "T34n1719_002:0191a28_4": "若本圓人至此增進亦名為動，但不別而別得四門名。",
    "T34n1719_002:0191a29_5": "約觀解者，三教觀行猶如行旋，皆成圓觀猶如念佛。",
    "T34n1719_002:0191b01_6": "又觀秖是念，以觀轉故，故云增也。",
    "T34n1719_002:0191b02_7": "「若觀」下寄觀以論本迹。",
    "T34n1719_002:0191b03_8": "若約體用及久近者，本住非動非不動之法身，迹示諸教機動繞佛。",
    "T34n1719_002:0191b04_9": "釋「供養」者，猶在彼眾為聞《無量義經》，眾集之時而修供養，故釋「爾時」不得云眾集時也。",
    "T34n1719_002:0191b07_0": "彼經所列凡諸來者咸持供具，有引《華嚴經》諸供養雲從十方來，亦未全然。",
    "T34n1719_002:0191b08_1": "若大莊嚴所獻供養，此例似爾，若國人所置並凡力所為。",
    "T34n1719_002:0191b10_2": "若爾何故並云天厨等耶？",
    "T34n1719_002:0191b10_3": "答：從勝而說讚以天名，故知影響、發起二眾供具必異，當機、結緣復應料簡，諸位不同供具亦別。",
    "T34n1719_002:0191b12_4": "上位尚非二乘所識，何止天供。",
    "T34n1719_002:0191b13_5": "「儼然不散」者，說經纔竟即入彼定，當時放光天便雨華、地即六動，時眾覩此便生疑念，乃至問答，由此遷延儼然不散，同座復說故名為「仍」。",
    "T34n1719_002:0191b16_6": "須全指彼故云「不得有異」，文雖廣略事無別途。",
    "T34n1719_002:0191b18_7": "問：於三業中二業事畢，意業如何？",
    "T34n1719_002:0191b18_8": "答：專注之言言通事別，若以始終專注由此而生疑念，則意未休。",
    "T34n1719_002:0191b20_9": "若且以身口讚歎供養，則一期事畢，意具斯二不可一向。",
    "T34n1719_002:0191b21_10": "釋「現相序」者，於中三：先示文，次破古中先敘古，次「今謂」下略破，然亦許其文仍破其義，義即表報。",
    "T34n1719_002:0191b24_11": "言表報者，瑞是能表，表即報也。",
    "T34n1719_002:0191b24_12": "云「未彰」者，光宅雖即彼此同六，皆云三雙全無所表，故知動靜之言太淺。",
    "T34n1719_002:0191b26_13": "上下之語既彰，況內懷歡喜非唯覩光，是故今不存其立稱。",
    "T34n1719_002:0191b28_0": "況度人觀理何教無之？",
    "T34n1719_002:0191b28_1": "所以吉相預報令知當善，故先示奇特警悟物情，名為表報。",
    "T34n1719_002:0191c01_2": "但眾既未了，知決在文殊。",
    "T34n1719_002:0191c01_3": "文殊決已，知定起所說不出一多相即，從因至果感應道交，故以三雙而先表報。",
    "T34n1719_002:0191c03_4": "既列教首教須殊常，上下等言事則易了，何須文殊靳固彌勒慇懃耶？",
    "T34n1719_002:0191c05_5": "三「今明」下正釋，中三：初略列釋，次「此六」下辨二名同異，三「略明」下以瑞對妙。",
    "T34n1719_002:0191c07_6": "初文者，六中除說法餘五同時，雖復異同共顯一致。",
    "T34n1719_002:0191c08_7": "然於六中雖前二後二正為時眾，以中二為表，正在因果故也。",
    "T34n1719_002:0191c09_8": "所以華表真因、地兼分果，說且顯露從多、定乃密意從處，圓機當發圓應照之，故知六瑞並異諸經，不同光宅。",
    "T34n1719_002:0191c12_9": "次明同異中先引文明同，「人情分別」去辨異。",
    "T34n1719_002:0191c13_10": "雖以異為相、表報為瑞，異瑞之相本報妙理，從同義強復有文據，故順人情未為盡理。",
    "T34n1719_002:0191c15_11": "「玄」者黑色，義同幽也。",
    "T34n1719_002:0191c16_12": "「頤」即深也。",
    "T34n1719_002:0191c16_13": "「說之」等者，諸佛出世本為佛乘，四十餘年抑之在懷，圓音將興慮不尊重。",
    "T34n1719_002:0191c18_14": "又復以瑞而擡掣之，令欽渴信生、疑去解明。",
    "T34n1719_002:0191c19_15": "「表報十妙」者，若準前文秖應表報四一而已，以四一文略順光宅。",
    "T34n1719_002:0191c20_16": "若準今文廣則無量略則但十，極略秖可云表一乘，今雖云略乃成處中。",
    "T34n1719_002:0191c22_17": "又十妙者，此經既以妙報釋瑞，妙義既十，六之所表道理應然，故近則表迹、遠表於本，具如《玄》文開合者是。",
    "T34n1719_002:0191c25_18": "若且表迹亦如《玄》文引經六瑞。",
    "T34n1719_002:0191c25_19": "言「感應中已說」者，恐文誤也。",
    "T34n1719_002:0191c26_20": "《玄》文列在神通妙中。",
    "T34n1719_002:0191c27_0": "言「更道」者，為辨異故，故更說之。",
    "T34n1719_002:0191c27_1": "今具錄《玄》神通妙文對今辨別，以各有所以故也。",
    "T34n1719_002:0191c29_0": "《玄》文云：「地皆嚴淨表理妙，放眉間光表智妙，入于三昧表行妙，天雨四華表位妙，栴檀香風表乘妙，四眾有疑表機妙，見八千土表應妙，供表感應妙也。",
    "T34n1719_002:0192a03_1": "地動表神通妙，天鼓表說法妙，眾喜表眷屬妙，修行表利益妙。」",
    "T34n1719_002:0192a05_2": "《玄》文通收香風地淨彼此六瑞，故遍取之。",
    "T34n1719_002:0192a06_0": "今文不列他土文者，此土自足故也。",
    "T34n1719_002:0192a06_1": "凡諸取文皆有通別，況香風地淨但是開合，至下釋文更有料簡。",
    "T34n1719_002:0192a08_2": "又他土中上聖下凡義同感應，人法復與說法義同，唯始終中終同應息，菩薩行行復同因果，故行行文寬總攝於漸，凡所表語意並含弘，是故下文多番釋之。",
    "T34n1719_002:0192a12_3": "古來諸釋都無此意，光等徒施浪疑虛答，狀若炫燿時眾，何殊精魅外通。",
    "T34n1719_002:0192a13_4": "故一家釋瑞必有所表，是則大事大人作大感動，大機大益顯於大理，須大眷屬以輔大會，俱感大時大運成熟，自非靈山共稟、此世親承，焉能契之曷有測之。",
    "T34n1719_002:0192a17_5": "釋說法瑞中復更分經為四：初列所說法體，次列體上之名，三明菩薩所依，四明佛之所護。",
    "T34n1719_002:0192a19_6": "初文者，先略引經釋，次「今將」下以「十妙捒經」等者，且將迹妙十中五來。",
    "T34n1719_002:0192a21_7": "「捒」字，色喻反，謂莊捒也。",
    "T34n1719_002:0192a22_8": "既引彼經以此莊之，令成今妙，以彼善戒但從自行因果，故無餘五，法大境也。",
    "T34n1719_002:0192a24_0": "通是教法，別以十二部中毘佛略部，是方等理。",
    "T34n1719_002:0192a25_1": "心、解，智也。",
    "T34n1719_002:0192a25_2": "淨、嚴，行也。",
    "T34n1719_002:0192a25_3": "淨應具七，即始終行也。",
    "T34n1719_002:0192a26_4": "時，位也，亦始終位也。",
    "T34n1719_002:0192a26_5": "具足是三法妙也。",
    "T34n1719_002:0192a26_6": "由因有果能豈無所，故但有前五必兼後五，況復且以因果名同、義理猶別，兼獨開等思之可知(云云)。",
    "T34n1719_002:0192a29_7": "況復三祇義涉三藏，數有大小故使之然。",
    "T34n1719_002:0192b01_8": "問：以十妙揀經，乃成麁妙不別。",
    "T34n1719_002:0192b02_0": "答：從名同邊可對十妙，若從序表，實如所問，故須別釋以對序文。",
    "T34n1719_002:0192b03_1": "次列體上之名者，先破古。",
    "T34n1719_002:0192b04_2": "涉法師云：「論採諸經名有十七，慈恩廣釋乃為過分。」",
    "T34n1719_002:0192b05_3": "今先破生觀，於中先述彼所立，次「若爾」下今文難者，《般若》、《淨名》無相非序，安得以《無量》無相為序？",
    "T34n1719_002:0192b07_4": "次救意者，五時相生次第別故，雖俱無相前後有殊，二經之後方《無量義》，《無量義》後方是《法華》，故唯《無量》為《法華》序，餘二遠故序義不成。",
    "T34n1719_002:0192b10_5": "「若爾」下更難者，始自華嚴，後後教起以至法華，此則通途，前經生後乃成次第，展轉為序別義不成。",
    "T34n1719_002:0192b13_6": "若諸經不然，豈獨《無量義》為《法華》別序耶？",
    "T34n1719_002:0192b14_7": "次基師所立不殊生觀，破準前說。",
    "T34n1719_002:0192b14_8": "次「印師」者，印受於龍，龍受於遠，所計既等破立一同。",
    "T34n1719_002:0192b16_9": "言「無相善有成佛義」者，意云：十二年前是有相教非成佛因，指無相善有成佛義。",
    "T34n1719_002:0192b18_10": "意云：至法華中一切無不皆成佛道。",
    "T34n1719_002:0192b19_0": "所言義者，謂可成也。",
    "T34n1719_002:0192b19_1": "故以成佛義為一乘經序。",
    "T34n1719_002:0192b20_2": "「又云」等者，若爾，方等、般若亦明無相，亦應以方等、般若為《法華》序。",
    "T34n1719_002:0192b21_3": "印師防此伏難，故更述《無量義》與《大品》對辨，《大品》無相猶說有三無三，《無量義》中無相不說三之有無，故《大品》無相非《法華》中《無量義經》，《無量義經》未翻譯故。",
    "T34n1719_002:0192b25_4": "此有三失：一者錯解《無量義》云不說有三無三失，二者謂《無量義》未翻譯失，三者妄破古師以《大品》為《無量義》失。",
    "T34n1719_002:0192b28_0": "然初失者，彼《無量義》既說二三從無相出，何名不說有無之異？",
    "T34n1719_002:0192b29_1": "次「今謂」下今文破也。",
    "T34n1719_002:0192b29_2": "但破第二餘二可知。",
    "T34n1719_002:0192c01_3": "故具敘經來翻譯年代，《注無量義經序》云：「此《無量義經》雖《法華》首載其名目，而中夏未覩，每臨講肆，未甞不廢譚而歎。",
    "T34n1719_002:0192c04_4": "忽有武當山惠表比丘，自偽帝姚秦略從子，略是萇子，因為晉軍何澹之所得，養為假子，俄放出家勤苦求道。",
    "T34n1719_002:0192c06_5": "以齊建元三年，至廣州朝廷寺，遇曇摩伽陀耶舍，欲傳此經，表乃致請僅得一本，仍還武當。",
    "T34n1719_002:0192c08_6": "永明三年九月十八日始傳於世。」",
    "T34n1719_002:0192c09_7": "「經既已來」等者，笑印師也。",
    "T34n1719_002:0192c10_8": "次破光宅中亦先依彼立。",
    "T34n1719_002:0192c10_9": "彼立意者，以同歸與《法華》仍有二異：一者同歸非無二無三，二者同歸非破三與一。",
    "T34n1719_002:0192c12_10": "雖有二異，由同歸故可成此二，故以萬善同歸為無二三等序。",
    "T34n1719_002:0192c14_11": "「若言」下先破初句，問《無量義》中同歸萬善，何異《法華》所無二三？",
    "T34n1719_002:0192c15_12": "兩處若同，破則俱破、歸則俱歸。",
    "T34n1719_002:0192c16_13": "「二三」下結難。",
    "T34n1719_002:0192c16_14": "次「若言」下破其次句，前舉其《無量義》難其《法華》，今舉其《法華》難其《無量義》。",
    "T34n1719_002:0192c18_15": "此難意者，前破語存略，破三正是破二破三，故今牒言破二破三，但加與一異於上句，故先將破以難同歸，故云「何不破萬」。",
    "T34n1719_002:0192c21_16": "次「破二」下雙牒兩難，初難唯正無序，破即是無，故破二三是無二三，文中語略，亦應更言「若破二三即是破萬，既其破萬是則無序」。",
    "T34n1719_002:0192c24_17": "若以低頭舉手為萬善者，二三尚無，萬善何有？",
    "T34n1719_002:0192c25_18": "若其俱無，序義安在？",
    "T34n1719_002:0192c26_19": "次「取經」下即縱難也。",
    "T34n1719_002:0192c26_20": "若言二經俱歸俱破，但此經舉破、彼經舉歸，今亦破云「不成異也」。",
    "T34n1719_002:0192c28_21": "既云互舉，歸必有破、破必有歸，互舉一邊豈得為異？",
    "T34n1719_002:0192c29_22": "次「異意」下結難也。",
    "T34n1719_002:0193a01_23": "凡言序者，須與正殊，殊又表同方可為序，異同既混序義如何？",
    "T34n1719_002:0193a02_24": "「劉虬」下破注家也。",
    "T34n1719_002:0193a03_0": "亦先依其所立，次「若含」下破其「不貲」，與其無相自語相違，故將其不貲難其無相。",
    "T34n1719_002:0193a04_1": "「尋諸」下總覽破之。",
    "T34n1719_002:0193a05_2": "先總破，次「若言」下去取也。",
    "T34n1719_002:0193a05_3": "破序不成為去，判屬方便為取。",
    "T34n1719_002:0193a06_4": "初判印先對彼無相，況立有相判入三藏，次「若言無相」下，正判印師，次「若言」下破注家。",
    "T34n1719_002:0193a08_5": "此二既然，餘例可見。",
    "T34n1719_002:0193a09_6": "故諸家所釋不出三教，故指權教通名為他。",
    "T34n1719_002:0193a10_7": "次「若法華論」下今文消論，既云法華是無量義異名，故知無量義亦是法華異名，則序中立名於理無咎。",
    "T34n1719_002:0193a12_8": "前說《無量義經》以為《法華》序竟。",
    "T34n1719_002:0193a13_9": "更依論意即是先說《法華》異名，還入法華之妙定。",
    "T34n1719_002:0193a14_10": "若爾，前已說竟今何重說？",
    "T34n1719_002:0193a15_11": "答：前所說經灼然成序，重牒其名義兼於正，故使論引今為異名，名義兩兼序正雙得。",
    "T34n1719_002:0193a17_12": "次「大品」下引證序中立名無失。",
    "T34n1719_002:0193a18_13": "故《大品經．序品》云：「釋迦牟尼佛今既現在，為諸菩薩說般若波羅蜜經。」",
    "T34n1719_002:0193a19_14": "《金光明經．序品》云：「是金光明諸經之王。」",
    "T34n1719_002:0193a20_15": "《涅槃．純陀品》中純陀自敘云：「我今所有智慧微淺，何能思惟如來涅槃之義。」",
    "T34n1719_002:0193a22_16": "古經此文元屬〈序品〉，謝公治定乃加純陀哀歎品名。",
    "T34n1719_002:0193a23_17": "「又云」下重引者，異名同名俱序中唱。",
    "T34n1719_002:0193a24_18": "「今案」下依經重釋無量義名，以證成序，先列經文以辨今意。",
    "T34n1719_002:0193a25_19": "次「復次」下，以《無量義》對《普賢觀》以破舊師。",
    "T34n1719_002:0193a26_20": "初文先出能生，次「所謂」下所生。",
    "T34n1719_002:0193a27_21": "「今釋」下解釋中有法、譬、合。",
    "T34n1719_002:0193a27_22": "初先釋上無相。",
    "T34n1719_002:0193a28_23": "問：經中亦以無相釋之，與他何別而苦破他？",
    "T34n1719_002:0193a29_24": "答：不同他也。",
    "T34n1719_002:0193a29_25": "舊以所生無量為無相，經以能生一實為無相。",
    "T34n1719_002:0193b01_26": "從實生諸諸名無量，無量是相何名無相？",
    "T34n1719_002:0193b02_27": "故經云：「言無量者從一法生」，故不同舊所生無相。",
    "T34n1719_002:0193b04_0": "注者直云「含法不貲」，但得所生失於能生；經從能生於所以題目人，師將能為所以釋題，故云「從此實相生無量法」，故今更釋能生，故知能生中道實相，與今經實相不別。",
    "T34n1719_002:0193b08_1": "「二法」者下更釋所生無量，雖曰所生義兼於能，從多名所。",
    "T34n1719_002:0193b09_2": "「頓謂」等者，即頓部中具有漸頓，能生所生亦指所生，故云「頓中一切法」也。",
    "T34n1719_002:0193b11_3": "「漸謂」等者，次舉三味，此三味中亦有能所，例頓可知(云云)。",
    "T34n1719_002:0193b12_4": "「三道」等者，此中三四亦具能所，圓菩薩及佛以為能生，三菩薩二二乘以為所生，故此三四攝法亦遍。",
    "T34n1719_002:0193b14_5": "例如漸頓亦具能所，是則凡一實理皆諸教流出，《無量義》中述其意耳。",
    "T34n1719_002:0193b16_6": "故三乘中二乘含四、菩薩兼三，若作三四義通四教如向所對，若作三四並是所生，則菩薩及佛但在三教。",
    "T34n1719_002:0193b18_7": "從教判權，《玄》文復以四佛為四果者，則圓佛為一而生權三，能所相對故云四佛。",
    "T34n1719_002:0193b20_8": "是則菩薩名通於義無失，故於獨一生於兼一，思之可見。",
    "T34n1719_002:0193b22_9": "「此等」下更結所生以示能生，能生義處《法華》別名，所生無量為《法華》序，故序中一名義兼兩向，然應知從一以出無量，雖舉能出通皆屬序。",
    "T34n1719_002:0193b25_10": "若無量入一雖涉所生通皆屬正，故義處一法亦成兩向，出生之義處屬序，收會之義處屬正，即從「一義處」已下兩句文，是其兩意。",
    "T34n1719_002:0193b28_11": "故佛入義處義兼二途。",
    "T34n1719_002:0193b29_12": "「譬」者，序如下從一出多，正如除從多歸一，故知昔教赴機益物如用錢市物，而皆未知其大數。",
    "T34n1719_002:0193c02_13": "「從一」下合喻。",
    "T34n1719_002:0193c02_14": "「如此」等者，結前能所以成兩解，能生不違論，所生不違經，但依兩解經論理存。",
    "T34n1719_002:0193c04_15": "消釋既爾得意者何？",
    "T34n1719_002:0193c05_16": "即所生為能生方是異名，能生家之所生此乃成序。",
    "T34n1719_002:0193c06_17": "若也專能，何殊生等及昔一圓？",
    "T34n1719_002:0193c07_18": "若專論所，何異注者及昔三教？",
    "T34n1719_002:0193c07_19": "是故各存還成雙失，所以今家能所相從二義俱立。",
    "T34n1719_002:0193c08_20": "若專序者，則《法華》已前非但未論會多歸一，亦未曾說從一出多，故《無量義》唯今經序。",
    "T34n1719_002:0193c10_21": "「復次」下，以前後二文對破古者，此非正破。",
    "T34n1719_002:0193c11_22": "於餘文中光宅等師云：法華經不明常住。",
    "T34n1719_002:0193c12_23": "今因明《無量義》序異，便救《法華經》正常。",
    "T34n1719_002:0193c13_24": "《無量義經》在《法華》前，《普賢觀經》在《法華》後，序結並常，中何容別？",
    "T34n1719_002:0193c15_25": "何故乃云神通延壽是無常耶？",
    "T34n1719_002:0193c15_26": "故引彼經偈云：如來清淨妙法身等，豈非常耶？",
    "T34n1719_002:0193c17_0": "言「百非」者，彼偈略列三十四非，以之為式，諸非準知。",
    "T34n1719_002:0193c18_1": "此明法身性離諸非，故總舉百，然絕四離百之語猶通淺深，節節比之。",
    "T34n1719_002:0193c19_2": "今應從深。",
    "T34n1719_002:0193c20_3": "「觀經四波羅蜜」者，經云：「釋迦牟尼名毘盧遮那，遍一切處，其佛住處名常寂光，常波羅蜜所攝成處，我波羅蜜所安立處，淨波羅蜜滅有相處，樂波羅蜜不住身心相處。」",
    "T34n1719_002:0193c24_4": "既以此四成身成土，爾前理合身常土常，故大師追括五時悉皆有結，具如《玄》文。",
    "T34n1719_002:0193c26_5": "「他難」下他難今家。",
    "T34n1719_002:0193c26_6": "序中能生已明常住，則序已是正，正何所說？",
    "T34n1719_002:0193c27_7": "今反質之云，序正俱常，於理何失？",
    "T34n1719_002:0193c28_8": "「又例」去，他人濫引云，例如《淨名．序》中說常正不明常，即是無常，故將《法華》以例彼經，應當《法華》序常正應無常。",
    "T34n1719_002:0194a02_9": "他云淨名序常正無常者，彼《淨名經．弟子品》中呵阿難云：「金剛之體當有何疾？",
    "T34n1719_002:0194a03_10": "乃至佛身無為不墮諸數。」",
    "T34n1719_002:0194a04_11": "古人判〈弟子品〉、〈菩薩品〉並屬序故。",
    "T34n1719_002:0194a05_12": "又取通序歎菩薩德，深信堅固猶若金剛。",
    "T34n1719_002:0194a06_13": "今亦反難意者，若以《法華》例於《淨名》，亦應以《涅槃》例於《淨名》，則《涅槃》序常正無常也。",
    "T34n1719_002:0194a08_14": "故知秖可以《淨名》例於《涅槃》，序正俱常，汝自不了《淨名》宗體，謂正無常而為例耳。",
    "T34n1719_002:0194a10_15": "當知《淨名》亦序正並常，故〈問疾品〉中明第一義空，空即常也。",
    "T34n1719_002:0194a11_16": "〈不二法門〉正明中道常也。",
    "T34n1719_002:0194a12_17": "〈不思議品〉明常家之用，觀眾生佛道以空假顯中，〈香積佛品〉明香飯體常，菩薩行去復宗明常，故知正宗始末俱常。",
    "T34n1719_002:0194a14_18": "「今論」下結難。",
    "T34n1719_002:0194a15_19": "若爾，諸部何別？",
    "T34n1719_002:0194a15_20": "答：言序正俱常從極理說，若須辨異五時自分，具如《玄》文第一卷辨。",
    "T34n1719_002:0194a17_21": "若爾，序正何別？",
    "T34n1719_002:0194a17_22": "答：各有其致，且論今經序中雖常，未明會所，正中須以會所乃常，常外無餘序正仍別，餘經例之各有其致。",
    "T34n1719_002:0194a21_0": "法華文句說卷第二(下)"
}