{
    "T02n0100_002:0381a23_0": "別譯雜阿含經卷第二",
    "T02n0100_002:0381a25_0": "失譯人名今附秦錄",
    "T02n0100_002:0381a26_0": "初誦第二",
    "T02n0100_002:0381a27_0": "（二三）如是我聞：一時，佛在王舍城，住寒林中。",
    "T02n0100_002:0381a28_0": "爾時，佛告諸比丘：「人生壽淺，會必歸終，應勤行道，淨修梵行，是故汝等不應懈怠，應修善行，修於法義，及以真行。」",
    "T02n0100_002:0381b01_1": "爾時，魔王聞是說已，即作是念：「沙門瞿曇在王舍城，住寒林中，為諸聲聞而說法要，我當至彼而作壞亂。」",
    "T02n0100_002:0381b03_2": "爾時魔王作是念已，化為摩納，往至佛所，頂禮佛足，在一面立，而說偈言：「人生壽長，　　無諸嬈惱，　　常得安隱，　無有死徑。」",
    "T02n0100_002:0381b08_0": "佛作是念：「魔王波旬來作嬈亂。」",
    "T02n0100_002:0381b08_1": "即說偈言：「人命短促，　　多諸嬈害，　　宜急修善，　如救頭燃。",
    "T02n0100_002:0381b10_2": "　　當知波旬，　　欲來惱觸。」",
    "T02n0100_002:0381b11_0": "爾時，魔王聞說偈已，即作是念：「沙門瞿曇知我心念。」",
    "T02n0100_002:0381b12_1": "愁憂苦惱，深生悔恨，便即隱形，還于天宮。",
    "T02n0100_002:0381b14_0": "（二四）如是我聞：一時，佛在王舍城寒林之中。",
    "T02n0100_002:0381b15_0": "爾時，佛告諸比丘：「諸行無常，迅速不停，無可恃怙，是敗壞法，應當速離，趣解脫道。」",
    "T02n0100_002:0381b16_1": "爾時，魔王波旬復作是念：「沙門瞿曇住王舍城在寒林中，為諸聲聞說如是法，我當往彼而為嬈亂。」",
    "T02n0100_002:0381b19_2": "爾時魔王作是念已，化為摩納，往至佛所，在一面立，而說偈言：「晝夜恒在，　　命常迴來，　　如輪軸轉，　周迴無已。」",
    "T02n0100_002:0381b23_0": "佛知魔王來作嬈亂，即說偈言：「命欲日夜盡，　　壽者多患難，　猶如陷下河，　　速盡無遺餘，　是故汝波旬，　　不應作壞亂。」",
    "T02n0100_002:0381b27_0": "魔作是念：「佛知我心。」",
    "T02n0100_002:0381b27_1": "愁憂苦惱，極生悔恨，隱形而去，還于天宮。",
    "T02n0100_002:0381b29_0": "（二五）如是我聞：一時，佛在王舍城迦蘭陀竹林。",
    "T02n0100_002:0381c01_1": "爾時，世尊於夜後分，經行林中。",
    "T02n0100_002:0381c01_2": "於其晨朝，洗足已，正身端坐，繫念在前。",
    "T02n0100_002:0381c02_3": "爾時，魔王作是念言：「沙門瞿曇在王舍城，於夜後分，林中經行。",
    "T02n0100_002:0381c04_4": "於其晨朝，洗足已，入於靜室，正身端坐，繫念在前。",
    "T02n0100_002:0381c05_5": "我今當往，而作嬈亂。」",
    "T02n0100_002:0381c05_6": "作是念已，即便化為摩納之形，在佛前立，而說偈言：「我心能化作，　　羅網遍虛空，　沙門於我所，　　終不得解脫。」",
    "T02n0100_002:0381c09_0": "佛作是念：「魔來嬈亂。」",
    "T02n0100_002:0381c09_1": "即說偈言：「世間有五欲，　　愚者為所縛，　能斷此諸欲，　　永盡一切苦。",
    "T02n0100_002:0381c12_0": "　我已斷諸欲，　　意亦不染著，　波旬應當知，　　我久壞欲網。」",
    "T02n0100_002:0381c14_0": "爾時，魔王聞說偈已，不果所願，憂愁苦惱，隱形而去，還于天宮。",
    "T02n0100_002:0381c16_0": "（二六）如是我聞：一時，佛住王舍城迦蘭陀竹林。",
    "T02n0100_002:0381c17_1": "爾時，世尊於初夜後分，坐臥經行。",
    "T02n0100_002:0381c17_2": "於其晨朝，洗足入房，右脇著地，足足相累，繫心在明，修於念覺，而生起想。",
    "T02n0100_002:0381c19_3": "爾時，魔王波旬即作是念：「沙門瞿曇在王舍城迦蘭陀竹林中，經行坐臥。",
    "T02n0100_002:0381c21_4": "於其晨朝，洗足入房，右脇著地，足足相累，繫心在明，修於念覺，作於起想。",
    "T02n0100_002:0381c22_5": "我當至彼，而作嬈亂。」",
    "T02n0100_002:0381c23_6": "作是念已，化為摩納，在佛前住，而說偈言：「何以睡眠？",
    "T02n0100_002:0381c25_7": "　　何以睡眠？",
    "T02n0100_002:0381c25_8": "　　云何睡眠，　如入涅槃？",
    "T02n0100_002:0381c26_9": "　　如所作辦，　　而自安眠，　乃至日出，　　故復眠也。」",
    "T02n0100_002:0381c28_0": "佛知天魔來作嬈亂，即說偈言：「愛網著諸有，　　遍覆一切處，　我今破斯網，　　諸愛永已斷。",
    "T02n0100_002:0382a02_0": "　一切有生盡，　　安隱涅槃樂，　波旬汝今者，　　於我復何為？」",
    "T02n0100_002:0382a04_0": "爾時，魔王聞說偈已，憂愁苦惱，即便隱形，還于天宮。",
    "T02n0100_002:0382a06_0": "（二七）如是我聞：一時，佛在王舍城耆闍崛山中。",
    "T02n0100_002:0382a07_1": "值天雲霧，降少微雨，電光暉赫，處處晃耀。",
    "T02n0100_002:0382a08_2": "爾時，世尊即於其夜露地經行。",
    "T02n0100_002:0382a08_3": "魔王波旬而作是念：「沙門瞿曇在王舍城耆闍崛山，值天雲霧，降少微雨，電光暉赫，處處光耀，於其夜中露地經行。",
    "T02n0100_002:0382a11_4": "我當往彼，而作壞亂。」",
    "T02n0100_002:0382a11_5": "爾時，魔王作是念已，在其山上，推大石下，欲到佛所。",
    "T02n0100_002:0382a13_0": "時，彼大石，自然碎壞。",
    "T02n0100_002:0382a13_1": "爾時，世尊即說偈言：「汝壞靈鷲山，　　令如粉微塵，　巨海及大地，　　悉皆分碎裂。",
    "T02n0100_002:0382a16_0": "　欲使正解脫，　　生於怖畏相，　欲令毛髮竪，　　終無有是處。」",
    "T02n0100_002:0382a18_0": "爾時，魔王作是念言：「沙門瞿曇知我所念。」",
    "T02n0100_002:0382a18_1": "憂愁苦惱，即便隱身，還于天宮。",
    "T02n0100_002:0382a20_0": "（二八）如是我聞：一時，佛在王舍城耆闍崛山。",
    "T02n0100_002:0382a21_0": "爾時，世尊於其中夜露地經行，洗足已，入靜房中，整身端坐，繫念在前。",
    "T02n0100_002:0382a22_1": "魔王波旬作是念言：「瞿曇沙門在王舍城耆闍崛山中，露地經行。",
    "T02n0100_002:0382a24_2": "我當往彼，而作嬈亂。」",
    "T02n0100_002:0382a24_3": "爾時，魔王即自變形作蟒蛇身，其形長大，猶如大船。",
    "T02n0100_002:0382a25_4": "雙目晃朗，如憍薩羅鉢。",
    "T02n0100_002:0382a26_5": "吐舌炎炎，又如掣電。",
    "T02n0100_002:0382a26_6": "出入息聲，如大雷震。",
    "T02n0100_002:0382a27_7": "住於佛前，以身遶佛，引頸舉頭，當佛頂上。",
    "T02n0100_002:0382a28_8": "爾時，世尊知魔嬈亂，而說偈言：「我處于閑寂，　　繫心正解脫，　安禪修其身，　　如昔諸佛法。",
    "T02n0100_002:0382b02_0": "　毒蛇極猛暴，　　狀貌甚可畏，　蚊虻及蚤蝨，　　種種諸惱觸，　不動我一毛，　　況能令我畏？",
    "T02n0100_002:0382b05_0": "　假使虛空裂，　　大地皆振動，　一切諸眾生，　　皆生大驚懼，　欲令我怖畏，　　終無有是處。",
    "T02n0100_002:0382b08_0": "　設復有毒箭，　　中于我心者，　當于被箭時，　　終不求救護，　然復此毒箭，　　亦不能中我。」",
    "T02n0100_002:0382b11_0": "爾時，魔王聞佛說偈，而作是念：「瞿曇沙門已知我心。」",
    "T02n0100_002:0382b12_1": "生大怖畏，憂愁悔恨，即變形去，還于天宮。",
    "T02n0100_002:0382b14_0": "（二九）如是我聞：一時，佛在王舍城曼直林中。",
    "T02n0100_002:0382b15_0": "佛於初夜坐禪經行。",
    "T02n0100_002:0382b15_1": "初夜以訖，洗足入室，右脇著地，足足相累，繫心在明，作於起想。",
    "T02n0100_002:0382b16_2": "魔王波旬知佛心已，而作是念：「沙門瞿曇在王舍城曼直林中，於其初夜，坐禪經行。",
    "T02n0100_002:0382b18_3": "至中夜前，洗足入房，右脇著地，足足相累，繫心在明，作於起想。",
    "T02n0100_002:0382b20_4": "我今當往，而作壞亂。」",
    "T02n0100_002:0382b20_5": "爾時，魔王化作摩納，在如來前，而說偈言：「云何無事務，　　而作於睡眠？",
    "T02n0100_002:0382b23_0": "　安寢不[寤-吾+告]寤，　　如似醉人眠。",
    "T02n0100_002:0382b24_0": "　人無財業者，　　乃可自恣睡，　大有諸財業，　　歡樂快睡眠。」",
    "T02n0100_002:0382b26_0": "爾時，世尊知魔來嬈亂，而說偈言：「我非無作睡，　　亦非醉而眠。",
    "T02n0100_002:0382b28_0": "　我無世財故，　　是以今睡眠，　我多得法財，　　是以安睡眠。",
    "T02n0100_002:0382c01_0": "　我於睡眠中，　　乃至出入息，　皆能有利益，　　未甞有損減。",
    "T02n0100_002:0382c03_0": "　寤則無疑慮，　　睡眠無所畏。",
    "T02n0100_002:0382c04_0": "　譬如有毒箭，　　人射中其心，　數數受苦痛，　　猶尚能得睡。",
    "T02n0100_002:0382c06_0": "　我毒箭已拔，　　何故而不睡？」",
    "T02n0100_002:0382c07_0": "魔聞是偈，作是念：「沙門瞿曇已知我心。」",
    "T02n0100_002:0382c07_1": "心懷憂惱，於即還宮。",
    "T02n0100_002:0382c09_0": "（三〇）如是我聞：一時，佛在王舍城毘婆波世山七葉窟中。",
    "T02n0100_002:0382c10_1": "爾時，有一比丘名曰求[真/心]，獨住仙山黑石窟中，處於閑靜，勤行精進，以不放逸，斷於我見，得時解脫，自身作證，復還退失。",
    "T02n0100_002:0382c13_2": "第二第三，乃至第六，亦還退失。",
    "T02n0100_002:0382c13_3": "比丘念言：「我今獨處，修行精進，六返退失，若更退失，以刀自割。」",
    "T02n0100_002:0382c15_4": "魔王波旬知佛在王舍城毘婆波世山七葉窟中，瞿曇弟子名曰求[真/心]，亦在王舍城獨住仙山黑石窟中，勤行精進，心不放逸，得時解脫，自身作證。",
    "T02n0100_002:0382c18_5": "得已，退失，如是六返。",
    "T02n0100_002:0382c19_6": "爾時，魔王而作是念：「求[真/心]比丘若第七得，必自傷害，出魔境界。」",
    "T02n0100_002:0382c20_7": "作是念已，捉琉璃琴，往到佛所，扣琴作偈：「大智大精進，　　有大神通達，　於法得自在，　　威光極熾盛。",
    "T02n0100_002:0382c24_0": "　汝聲聞弟子，　　今將欲自害，　人中最上者，　　汝今應遮斷。",
    "T02n0100_002:0382c26_0": "　云何樂汝法？",
    "T02n0100_002:0382c26_1": "　　何故學他死？」",
    "T02n0100_002:0382c27_0": "爾時，魔王說是偈已，佛告魔言：「波旬！",
    "T02n0100_002:0382c27_1": "汝今乃是諸放逸者之大親友，汝今所說自為說耳，乃不為彼比丘說也。」",
    "T02n0100_002:0382c29_2": "爾時，世尊復說偈言：「若人不怯弱，　　堅修行精進，　恒樂於禪定，　　晝夜修眾善。",
    "T02n0100_002:0383a03_0": "　乾竭愛欲使，　　壞汝魔軍眾，　今捨後邊身，　　永入於涅槃。」",
    "T02n0100_002:0383a05_0": "爾時，魔王憂悲苦惱，失琉璃琴，愁毒悔恨，還本宮殿。",
    "T02n0100_002:0383a07_0": "佛告諸比丘：「當共汝等詣仙人山求[真/心]比丘所。」",
    "T02n0100_002:0383a08_1": "佛將諸比丘詣求[真/心]所，見求[真/心]尸東猶如煙聚。",
    "T02n0100_002:0383a09_2": "佛告諸比丘：「汝等見此煙聚已不？」",
    "T02n0100_002:0383a09_3": "諸比丘言：「已見，世尊。」",
    "T02n0100_002:0383a10_4": "尸南西北亦如是聚。",
    "T02n0100_002:0383a10_5": "佛告比丘：「此是波旬隱形遶求[真/心]所，覓其心識。」",
    "T02n0100_002:0383a11_6": "佛告比丘：「求[真/心]比丘以入涅槃，無有神識，無所至方。」",
    "T02n0100_002:0383a13_7": "爾時，魔王化形摩納，而說偈言：「上下及四方，　　推求求[真/心]識，　莫知所至方，　　神識竟何趣？」",
    "T02n0100_002:0383a16_0": "爾時，世尊告波旬言：「如此健夫，破汝軍眾，以入涅槃。」",
    "T02n0100_002:0383a17_1": "佛說是已，諸比丘聞佛所說，歡喜奉行。",
    "T02n0100_002:0383a19_0": "（三一）如是我聞：一時，佛在優樓比螺聚落尼連禪河菩提樹下，成佛未久。",
    "T02n0100_002:0383a20_1": "爾時，魔王而作是念：「佛在優樓比螺聚落尼連禪河菩提樹下，成佛未久。",
    "T02n0100_002:0383a22_2": "我當詣彼，伺求其便。」",
    "T02n0100_002:0383a22_3": "作是念已，往詣佛所，而說偈言：「汝獨處閑靜，　　閉默常寂然，　光顏顯神體，　　諸根悉悅豫。",
    "T02n0100_002:0383a26_0": "　譬如失財者，　　後還獲於財，　汝今翫禪寂，　　歡喜亦如是。",
    "T02n0100_002:0383a28_0": "　既能遺國榮，　　亦不悕名利，　何不與諸人，　　而共為親友？」",
    "T02n0100_002:0383b01_0": "爾時，世尊以偈答言：「我久獲禪定，　　其心常寂然，　破壞汝欲軍，　　得於無上財。",
    "T02n0100_002:0383b04_0": "　我根恒恬豫，　　心中得寂滅，　以壞汝欲軍，　　修道情歡喜。",
    "T02n0100_002:0383b06_0": "　獨一離憒閙，　　安用親友為？」",
    "T02n0100_002:0383b07_0": "爾時，魔王復說偈言：「汝已獲正道，　　安隱向涅槃，　既以得妙法，　　宜常戢在懷，　誠應獨了知，　　何以教眾人？」",
    "T02n0100_002:0383b11_0": "爾時，世尊復說偈言：「人不屬魔者，　　諮吾彼岸法，　我為正分別，　　諦實得盡滅，　止心不放逸，　　魔不得其便。」",
    "T02n0100_002:0383b15_0": "爾時，魔王復說偈言：「譬如白石山，　　其色類脂膏，　群鳥不別知，　　飛來而噏食。",
    "T02n0100_002:0383b18_0": "　既不得其味，　　[口*(隹/乃)]傷而虛還，　我今亦如是，　　徒來無所為。」",
    "T02n0100_002:0383b20_0": "爾時，魔王說是偈已，憂愁苦惱，極生悔恨，向一空處，蹲踞獨坐，以箭畫地，思作方計。",
    "T02n0100_002:0383b21_1": "時，魔三女：一名極愛，二名悅彼，三名適意。",
    "T02n0100_002:0383b22_2": "時，魔三女往至魔邊，向父說偈：「父今名丈夫，　　何以懷憂愁？",
    "T02n0100_002:0383b25_0": "　我當以欲羂，　　羂彼如捕鳥，　將來至父所，　　使父得自在。」",
    "T02n0100_002:0383b27_0": "爾時，魔王說偈答言：「彼人善斷欲，　　不可以欲牽，　已過魔境界，　　是故我懷憂。」",
    "T02n0100_002:0383c01_0": "彼魔三女化其形容，極為端嚴，往至佛所，即禮佛足，在一面立。",
    "T02n0100_002:0383c02_1": "三女同聲，俱白佛言：「我故來供養，與佛策使。」",
    "T02n0100_002:0383c03_2": "爾時，世尊無上斷愛，了不顧視，第二第三，亦作是語，佛不觀察。",
    "T02n0100_002:0383c04_3": "時，魔三女退在一處，自共議論：「男子之法，所好各異，或愛小者，或愛中者，或愛大者。」",
    "T02n0100_002:0383c06_4": "即時一女，化作六百女人，或作小女，或作童女，或作未嫁女，或作已嫁女，或作已產女，或作未產女，化作如是眾多女已，俱往佛所，白佛言：「世尊！",
    "T02n0100_002:0383c10_5": "我等今來供養世尊，為其策使，給侍手足。」",
    "T02n0100_002:0383c11_0": "佛不觀察，第二第三，亦如是說，都不顧視。",
    "T02n0100_002:0383c11_1": "時，魔女等復退一處，更共語言：「此必得無上斷愛欲解脫故，若不爾者，應見我等狂亂吐血，或能心裂。",
    "T02n0100_002:0383c14_2": "我等當往其所，以偈問難。」",
    "T02n0100_002:0383c14_3": "魔女極愛以偈問曰：「端拱樹下坐，　　閑靜獨思惟，　為失於財寶，　　為欲求大財？",
    "T02n0100_002:0383c18_0": "　城邑聚落中，　　都無愛著心，　何不與眾人，　　而共作親友？」",
    "T02n0100_002:0383c20_0": "爾時，世尊說偈答言：「我以得大財，　　心中得寂滅，　我壞愛欲軍，　　妙色都不著。",
    "T02n0100_002:0383c23_0": "　獨處而坐禪，　　最受第一樂，　以是因緣故，　　都不求親友。」",
    "T02n0100_002:0383c25_0": "魔女適意復說偈言：「比丘住何處，　　能度五駛流，　六駛流亦過？",
    "T02n0100_002:0383c27_1": "　　入何禪定中，　得度大欲岸，　　永離有攝縛？」",
    "T02n0100_002:0383c29_0": "爾時，世尊復說偈言：「身獲柔軟樂，　　心得善解脫，　心離於諸業，　　意不復退轉。",
    "T02n0100_002:0384a03_0": "　得斷覺觀法，　　得離瞋愛掉，　得住此處住，　　能度五駛流。",
    "T02n0100_002:0384a05_0": "　并度第六者，　　作如是坐禪，　能度大欲結，　　并離有攝流。」",
    "T02n0100_002:0384a07_0": "魔女悅彼復說偈言：「已斷於愛結，　　離眾所著處，　多欲度駛流，　　多欲度死岸，　唯有黠慧者，　　能度如斯難。」",
    "T02n0100_002:0384a11_0": "爾時，世尊復說偈言：「大精進濟拔，　　如來正法度，　如法得度脫，　　智者莫不欣。」",
    "T02n0100_002:0384a14_0": "三女不果所願，還至父所。",
    "T02n0100_002:0384a14_1": "爾時，魔王呵責三女，因說偈言：「三女占壞彼，　　形容猶如電，　向彼大精進，　　如風吹兜羅。",
    "T02n0100_002:0384a18_0": "　爪以欲壞山，　　齒齚於鐵丸，　嬰愚以藕絲，　　欲懸於太山。",
    "T02n0100_002:0384a20_0": "　佛已度眾著，　　欲共彼講論，　羂摾欲捕風，　　欲下虛空月。",
    "T02n0100_002:0384a22_0": "　以手掬大海，　　望欲得乾竭，　佛已離諸著，　　欲往共講論。",
    "T02n0100_002:0384a24_0": "　舉脚度須彌，　　大海中覓地，　佛已出諸著，　　而往共講論。」",
    "T02n0100_002:0384a26_0": "魔王憂愁悔恨，於即滅沒，還于天宮。",
    "T02n0100_002:0384a27_0": "（三二）如是我聞：一時，佛在王舍城靈鷲山。",
    "T02n0100_002:0384a27_1": "爾時，佛與諸比丘讚嘆涅槃法。",
    "T02n0100_002:0384a28_2": "魔王作是念：「佛在王舍城，與諸比丘讚涅槃法。",
    "T02n0100_002:0384a29_3": "我今當往，而作壞亂。」",
    "T02n0100_002:0384b01_4": "作是念已，即便化形，作一百人，五十人極為端正，五十人極為醜惡，時，諸比丘皆生驚怪，今以何故，極為端正，復有極醜？",
    "T02n0100_002:0384b03_5": "佛知魔來欲作壞亂。",
    "T02n0100_002:0384b04_6": "爾時，世尊告波旬言：「汝於長夜生死之中，具受如是好惡之形，汝當云何得度苦岸？",
    "T02n0100_002:0384b06_7": "如是變化，復何用為？",
    "T02n0100_002:0384b06_8": "若有愛著於男女者，汝當變化作眾形相。",
    "T02n0100_002:0384b07_9": "我今都無男女之相，何用變化作眾形為？」",
    "T02n0100_002:0384b08_10": "佛說是已，諸比丘聞佛所說，歡喜奉行。",
    "T02n0100_002:0384b10_0": "　長壽、何帝及羂摾　　睡眠、經行、大毒蛇　無所為、求[真/心]、魔女　　壞亂變形及好惡（三三）如是我聞：一時，佛在舍衛國祇樹給孤獨園。",
    "T02n0100_002:0384b13_1": "爾時，佛告諸比丘：「堅持七行，必得帝釋。",
    "T02n0100_002:0384b14_0": "何以故？",
    "T02n0100_002:0384b14_1": "昔者，帝釋為人之時，發初履行：孝順父母；恭敬尊長；所言柔軟，斷於兩舌；好施；無慳；恒修實語，終不欺誑；不起瞋恚，設生嫌恨，尋思滅之。」",
    "T02n0100_002:0384b17_2": "爾時，世尊即說偈言：「於父母所，　　極能孝順，　　於諸尊長，　深心恭敬。",
    "T02n0100_002:0384b19_3": "　　恒作軟善，　　恩柔好語，　斷於兩舌，　　慳貪瞋恚。",
    "T02n0100_002:0384b20_4": "　　三十三天，　各作是語：　　『如是行者，　　勝我等輩，　應當別住，　　以為天王。』」",
    "T02n0100_002:0384b23_0": "佛說是已，諸比丘聞佛所說，歡喜奉行。",
    "T02n0100_002:0384b24_0": "（三四）如是我聞：一時，佛在毘舍離獼猴彼岸大講堂中。",
    "T02n0100_002:0384b25_1": "有一離車，名摩訶離，來詣佛所，禮佛足已，在一面坐。",
    "T02n0100_002:0384b26_2": "白佛言：「世尊！",
    "T02n0100_002:0384b26_3": "頗曾見帝釋不？」",
    "T02n0100_002:0384b27_4": "佛言：「我見。」",
    "T02n0100_002:0384b27_5": "離車白佛言：「有夜叉鬼，狀似帝釋，世尊所見將無是彼夜叉鬼耶？」",
    "T02n0100_002:0384b28_6": "佛告離車：「是帝釋身，我善識之。",
    "T02n0100_002:0384b29_7": "夜叉之形如帝釋者，我亦識知。",
    "T02n0100_002:0384c01_8": "帝釋本行，及所行事，我亦盡知。",
    "T02n0100_002:0384c01_9": "帝釋本為人時，極孝順父母；敬於尊長；所言柔軟，斷於兩舌；除去慳嫉；常好布施；口常實語；除於瞋恚，不起嫌恨。」",
    "T02n0100_002:0384c04_10": "爾時，世尊即說偈言：「於父母所，　　極能孝順，　　於諸尊長，　深心恭敬，　　恒作軟善，　　恩柔好語，　斷於兩舌，　　慳貪瞋恚。",
    "T02n0100_002:0384c07_11": "　　三十三天，　各作是語：　　『如是行者，　　勝我等輩，　應當別住，　　以為天王。』」",
    "T02n0100_002:0384c10_0": "佛說是已，諸比丘聞佛所說，歡喜奉行。",
    "T02n0100_002:0384c11_0": "（三五）如是我聞：一時，佛在舍衛國祇樹給孤獨園。",
    "T02n0100_002:0384c12_1": "爾時，有一比丘往到佛所，頂禮佛足，在一面立。",
    "T02n0100_002:0384c13_2": "白佛言：「世尊！",
    "T02n0100_002:0384c13_3": "云何名帝釋？",
    "T02n0100_002:0384c13_4": "云何作帝釋相？」",
    "T02n0100_002:0384c14_5": "佛告比丘：「帝釋本在人中，所有布施，生純信心，信心施於貧窮、沙門、婆羅門等。",
    "T02n0100_002:0384c15_6": "其所施時，施漿飲食，種種餚饍，種種華鬘，種種諸香，燒香、塗香，財帛床榻。",
    "T02n0100_002:0384c17_7": "以是因緣。",
    "T02n0100_002:0384c17_8": "時諸天等名為帝釋。」",
    "T02n0100_002:0384c18_9": "比丘復白佛：「何故名帝釋為富蘭但那？」",
    "T02n0100_002:0384c19_10": "佛告比丘：「帝釋昔在人中，施無厭足，數數施故，諸天號名為富蘭但那。」",
    "T02n0100_002:0384c20_11": "「以何因緣，復名帝釋為摩佉婆？」",
    "T02n0100_002:0384c21_12": "佛告比丘：「帝釋本作婆羅門，名摩佉婆。」",
    "T02n0100_002:0384c22_13": "又問：「復何因緣，名婆娑婆？」",
    "T02n0100_002:0384c22_14": "佛言：「數數常以衣服施沙門、婆羅門，以是緣故，名婆娑婆。」",
    "T02n0100_002:0384c24_15": "又問：「復何因緣，名憍尸迦？」",
    "T02n0100_002:0384c24_16": "佛告比丘：「帝釋本為人時，姓憍尸迦，故名憍尸迦。」",
    "T02n0100_002:0384c26_0": "「復何因緣，名舍脂夫？」",
    "T02n0100_002:0384c26_1": "佛告比丘：「帝釋娶毘摩質多羅阿修羅王女，名舍脂。」",
    "T02n0100_002:0384c27_2": "又問：「復以何緣，名為千眼？」",
    "T02n0100_002:0384c28_3": "佛告比丘：「帝釋本為人時，極大聰明，斷事之時，須臾之間，能斷千事，以是因緣，故名千眼。」",
    "T02n0100_002:0385a01_4": "「復以何緣，名因陀羅？」",
    "T02n0100_002:0385a01_5": "佛告比丘：「帝釋居天王位，斷理天事故，名因陀羅。」",
    "T02n0100_002:0385a03_0": "爾時，世尊告比丘：「能具上七事，以是緣故，諸天號曰帝釋。」",
    "T02n0100_002:0385a04_1": "佛說是已，諸比丘聞佛所說，歡喜奉行。",
    "T02n0100_002:0385a06_0": "（三六）如是我聞：一時，佛在舍衛國祇樹給孤獨園。",
    "T02n0100_002:0385a07_1": "爾時，世尊告諸比丘：「昔所有一夜叉，形狀甚小，顏色鄙惡，身形又黑，人不喜見，坐帝釋座上。",
    "T02n0100_002:0385a09_2": "爾時，三十三天見是夜叉坐於釋處，皆大瞋忿，種種毀罵。",
    "T02n0100_002:0385a10_3": "爾時，夜叉惡相漸滅，善色轉生，漸漸長大。",
    "T02n0100_002:0385a11_4": "諸天罵詈，瞋恚轉多，夜叉遂復身形長大，顏色鮮盛。",
    "T02n0100_002:0385a12_5": "諸天相將至帝釋所，白帝釋言：『有一夜叉，極為醜陋，身形甚小，坐帝釋處。",
    "T02n0100_002:0385a14_6": "我等諸天，盡共罵詈，而夜叉子顏色轉好，身形漸大。』",
    "T02n0100_002:0385a15_7": "帝釋語言：『有是夜叉，得諸罵詈，形色轉好，名助人瞋。』",
    "T02n0100_002:0385a16_8": "爾時，帝釋還向坐所，偏袒右肩，手擎香爐，語夜又言：『大仙！",
    "T02n0100_002:0385a18_9": "我是帝釋，我是帝釋。』",
    "T02n0100_002:0385a18_10": "三自稱名，夜叉轉小，形色轉惡，於是消滅。",
    "T02n0100_002:0385a19_11": "帝釋還復帝釋坐，告諸天言：『自今以往，莫生瞋恚。",
    "T02n0100_002:0385a20_12": "若有惡對，慎莫加瞋。』",
    "T02n0100_002:0385a21_13": "即說偈言：「『若他來侵欺，　　莫還侵欺彼，　　於來侵害者，　　皆生於慈心。",
    "T02n0100_002:0385a24_0": "　　無瞋無害者，　　常應親近之，　　彼即是賢聖，　　亦賢聖弟子。",
    "T02n0100_002:0385a26_0": "　　諸有瞋恚者，　　為瞋山所障。",
    "T02n0100_002:0385a27_0": "　　若有瞋恚時，　　能少禁制者，　　是名為善法，　　如轡制惡馬。』」",
    "T02n0100_002:0385a29_0": "佛告諸比丘：「帝釋居天王位，受諸欲樂，猶能制瞋，又常讚嘆禁制瞋者，況汝比丘，信家非家，出家入道，剃除鬚髮，被服法衣，而不制瞋，讚離瞋者？",
    "T02n0100_002:0385b02_1": "是故比丘，當如是學。」",
    "T02n0100_002:0385b02_2": "爾時，比丘聞佛所說，歡喜奉行。",
    "T02n0100_002:0385b04_0": "（三七）如是我聞：一時，佛在舍衛國祇樹給孤獨園。",
    "T02n0100_002:0385b05_1": "爾時，世尊晨朝時到，著衣持鉢，入城乞食。",
    "T02n0100_002:0385b06_2": "食已，洗足，攝坐具，詣得眼林中，遍觀察已，於閑靜處，在樹下，結加趺坐，住於天住。",
    "T02n0100_002:0385b07_3": "爾時，耆陀精舍中，有二比丘於僧斷事時，共生忿諍，一小默然忍，一瞋熾盛。",
    "T02n0100_002:0385b09_4": "彼熾盛者，自見己過，而來歸向默忍比丘，求欲懺悔。",
    "T02n0100_002:0385b10_5": "默忍比丘，不受其懺。",
    "T02n0100_002:0385b11_6": "如是展轉，諸比丘等共相論說，出大音聲。",
    "T02n0100_002:0385b12_7": "如來爾時住於天住，以淨天耳過於人耳，遙聞是聲，即從坐起，至於僧中，在於僧前，敷座而坐。",
    "T02n0100_002:0385b14_8": "佛告諸比丘：「我於今朝著衣持鉢，入城乞食，乃至來入林中靜坐，聞諸比丘高聲大喚，為作何事？」",
    "T02n0100_002:0385b16_9": "爾時，比丘即白佛言：「世尊！",
    "T02n0100_002:0385b17_10": "耆陀精舍有二比丘僧斷事時，共生忿諍。",
    "T02n0100_002:0385b18_11": "一比丘者，小自默忍；其一比丘，熾盛多語。",
    "T02n0100_002:0385b19_12": "熾盛比丘，自知己過，歸誠懺悔，默忍比丘，不受其懺。",
    "T02n0100_002:0385b20_13": "展轉共道，出大音聲。」",
    "T02n0100_002:0385b20_14": "佛告比丘：「云何愚癡，不受他懺？",
    "T02n0100_002:0385b21_15": "諸比丘！",
    "T02n0100_002:0385b21_16": "當知昔日釋提桓因在善法堂諸天眾中，而說偈言：「『譬如用瓢器，　　斟酥以益燈，　　火然轉熾盛，　　反更燒瓢器。",
    "T02n0100_002:0385b25_0": "　　瞋心亦如是，　　還自燒善根，　　我終不含怒，　　瞋已尋復散。",
    "T02n0100_002:0385b27_0": "　　不如水漩流，　　迴復無窮已，　　雖瞋不惡口，　　不觸汝所諱。",
    "T02n0100_002:0385b29_0": "　　所諱如要脈，　　我終不傷害，　　調伏於身已，　　於己即有利。",
    "T02n0100_002:0385c02_0": "　　無瞋無害者，　　彼即是賢聖，　　亦賢聖弟子，　　常應親近之。",
    "T02n0100_002:0385c04_0": "　　諸有瞋恚者，　　重障猶如山。",
    "T02n0100_002:0385c05_0": "　　若有瞋恚時，　　能少禁制者，　　是名為善業，　　如轡制惡馬。』」",
    "T02n0100_002:0385c07_0": "佛告諸比丘：「釋提桓因處天王位，天中自在，尚能修忍，讚嘆忍者，況汝比丘，出家毀形，而當不忍讚嘆於忍？」",
    "T02n0100_002:0385c09_1": "佛說是已，諸比丘聞佛所說，歡喜奉行。",
    "T02n0100_002:0385c11_0": "（三八）如是我聞：一時，佛在舍衛國祇樹給孤獨園。",
    "T02n0100_002:0385c12_1": "爾時，世尊告諸比丘：「昔釋提桓因將諸天眾，將欲往與阿脩羅戰。",
    "T02n0100_002:0385c13_2": "時，釋提桓因語毘摩質多羅阿脩羅王言：『我等今者，不必苟須多將人眾，共相傷害，但共講論，以決勝負。』",
    "T02n0100_002:0385c15_3": "毘摩質多羅語釋提桓因言：『憍尸迦！",
    "T02n0100_002:0385c16_4": "我等講論，若有勝負，誰當分別？』",
    "T02n0100_002:0385c17_5": "釋提桓因言：『我等眾中，并阿修羅，亦有聰哲、智慧、辯才，能當善惡，決勝負者。』",
    "T02n0100_002:0385c19_6": "毘摩質多言：『帝釋汝今先說。』",
    "T02n0100_002:0385c20_0": "帝釋答言：『我亦能說；汝是舊天，應當先說。』",
    "T02n0100_002:0385c20_1": "「毘摩質多即說偈言：「『今我見忍過，　　愚者謂忍法，　　彼怖故生忍，　　便以己為勝。』",
    "T02n0100_002:0385c24_0": "「釋提桓因復說偈言：「『隨彼言怖畏，　　己利最為勝，　　財寶及諸利，　　無勝忍辱者。』",
    "T02n0100_002:0385c27_0": "「毘摩質多羅復說偈言：「『愚者無智慧，　　要當須止制，　　譬如彼後牛，　　騰陌先牛上，　　是故須刀杖，　　摧伏於愚者。』",
    "T02n0100_002:0386a02_0": "「釋提桓因以偈答言：「『我觀止制愚，　　默忍最為勝，　　極大瞋恚忿，　　能忍彼自息。",
    "T02n0100_002:0386a05_0": "　　無瞋無害者，　　彼即是賢聖，　　亦賢聖弟子，　　常應親近之。",
    "T02n0100_002:0386a07_0": "　　諸有瞋恚者，　　瞋重障如山。",
    "T02n0100_002:0386a08_0": "　　若有瞋恚時，　　能少禁制者，　　是名為善業，　　如轡制惡馬。』",
    "T02n0100_002:0386a10_0": "「諸天及阿脩羅眾有智慧者，詳共評議，量其勝負。",
    "T02n0100_002:0386a11_1": "以阿脩羅說諍鬪為本，釋提桓因止息諍訟，心無忿競，以阿脩羅負，帝釋為勝。」",
    "T02n0100_002:0386a12_2": "佛告諸比丘：「釋提桓因天中自在，長夜忍辱，讚忍辱法，汝等比丘，若能忍辱，讚嘆忍者，稱出家法。」",
    "T02n0100_002:0386a15_3": "佛說是已，諸比丘聞佛所說，歡喜奉行。",
    "T02n0100_002:0386a16_0": "（三九）如是我聞：一時，佛在舍衛國祇樹給孤獨園。",
    "T02n0100_002:0386a17_1": "爾時，世尊告諸比丘：「往昔之時，釋提桓因共阿脩羅將欲戰鬭，治嚴已辦。",
    "T02n0100_002:0386a18_2": "爾時，釋提桓因告諸天言：『我等諸天，若得勝者，必以五縛繫阿脩羅，將詣天宮。』",
    "T02n0100_002:0386a20_3": "時，阿脩羅亦勅己眾：『我等若勝，亦以五縛繫釋提桓因，詣阿脩羅宮。』",
    "T02n0100_002:0386a22_4": "爾時，諸天眾勝，即以五縛繫毘摩質多羅，將詣天宮。",
    "T02n0100_002:0386a23_5": "毘摩質多見帝釋時，瞋恚罵詈，極出惡言。",
    "T02n0100_002:0386a24_6": "帝釋爾時親聞罵聲，默不加報。",
    "T02n0100_002:0386a25_7": "爾時，御者摩得伽即說偈言：「『釋脂之夫摩佉婆，　　汝為怖畏無力耶？",
    "T02n0100_002:0386a27_0": "　　毘摩質多面前罵，　　極出惡言云何忍？』",
    "T02n0100_002:0386a28_0": "「爾時，帝釋說偈答言：「『我不怖畏而生忍，　　亦不以我無力故，　　而畏毘摩質多羅，　　我以勝智自修忍。",
    "T02n0100_002:0386b02_0": "　　愚者淺識智無及，　　而常諍訟心不息，　　若我以力用禁制，　　與彼愚者同無異。』",
    "T02n0100_002:0386b04_0": "「御者復說偈言：「『孾愚若放縱，　　轉劇不休息，　　如彼後行牛，　　騰陌前牛上，　　健者為以力，　　禁制彼愚者。』",
    "T02n0100_002:0386b08_0": "「帝釋復說偈言：「『我觀制禁愚，　　莫過於忍默，　　瞋恚熾盛時，　　唯忍最能制。",
    "T02n0100_002:0386b11_0": "　　愚者謂有力，　　而實是無力，　　愚不識善惡，　　無法可禁制。",
    "T02n0100_002:0386b13_0": "　　我身有勇力，　　能忍愚劣者，　　是名第一忍，　　忍中之善者。",
    "T02n0100_002:0386b15_0": "　　微者於有力，　　不得不行者，　　是名怖畏忍，　　不名為實忍。",
    "T02n0100_002:0386b17_0": "　　威力得自在，　　為他所毀罵，　　默然不加報，　　是名為勝忍。",
    "T02n0100_002:0386b19_0": "　　微劣怖威力，　　默然不能報，　　是名為怖畏，　　不名為行忍。",
    "T02n0100_002:0386b21_0": "　　孾愚無智等，　　惡害以加他，　　見他默然忍，　　便以己為勝。",
    "T02n0100_002:0386b23_0": "　　賢聖有智者，　　謂忍最為勝，　　是以聖賢眾，　　恒讚忍功德。",
    "T02n0100_002:0386b25_0": "　　除己并與他，　　滅除諸難畏，　　見他瞋恚盛，　　但能行默忍。",
    "T02n0100_002:0386b27_0": "　　彼瞋自然滅，　　不煩刀杖力，　　彼此得大利，　　自利亦利他。",
    "T02n0100_002:0386b29_0": "　　愚者謂忍怯，　　賢智之所讚，　　忍於勝己者，　　怖畏患害故。",
    "T02n0100_002:0386c02_0": "　　若於等己諍，　　畏俱害故忍，　　能忍卑劣者，　　忍中最為上。』」",
    "T02n0100_002:0386c04_0": "佛告諸比丘：「帝釋於三十三天最為自在，行於王法，尚能修忍，讚嘆於忍，況諸比丘，毀形入法，應當修忍，讚嘆於忍。",
    "T02n0100_002:0386c06_1": "若能修忍，及讚嘆者，是出家法。」",
    "T02n0100_002:0386c07_2": "佛說是已，諸比丘聞佛所說，歡喜奉行。",
    "T02n0100_002:0386c09_0": "（四〇）如是我聞：一時，佛在舍衛國祇樹給孤獨園。",
    "T02n0100_002:0386c10_1": "爾時，佛告比丘：「昔釋提桓因欲詣遊戲園，勅御者摩得梨伽：『汝駕千馬車。』",
    "T02n0100_002:0386c11_2": "時，摩得梨伽疾駕車已，即白釋言：『嚴駕已訖，宜知是時。』",
    "T02n0100_002:0386c13_3": "帝釋出毘禪延堂上，叉手合掌，東面向佛。",
    "T02n0100_002:0386c14_4": "摩得梨見帝釋東向合掌，心生驚懼，失所捉鞭，并所執轡。",
    "T02n0100_002:0386c15_5": "帝釋語言：『汝見何事，驚怖乃爾，失馬鞭轡？』",
    "T02n0100_002:0386c16_6": "摩得梨言：『摩佉釋脂之夫，我見汝叉手東向，以是心懼，故失鞭轡。",
    "T02n0100_002:0386c17_7": "一切有生，皆敬於汝。",
    "T02n0100_002:0386c18_8": "一切地主，盡屬於汝。",
    "T02n0100_002:0386c18_9": "四天王及三十三天，皆禮敬汝。",
    "T02n0100_002:0386c19_10": "誰復有德，勝於汝者？",
    "T02n0100_002:0386c20_0": "叉手合掌，東向而立。』",
    "T02n0100_002:0386c20_1": "帝釋答言：『一切敬我，信如汝言。",
    "T02n0100_002:0386c21_2": "一切人天，所恭敬者，號之為佛。",
    "T02n0100_002:0386c21_3": "我今恭敬，禮向於佛。』",
    "T02n0100_002:0386c22_4": "爾時，帝釋即說偈言：「『最大名稱世間尊，　　汝摩得梨應當知，　　我今於彼生敬信，　　是故叉手合掌立。』",
    "T02n0100_002:0386c25_0": "「摩得梨即說偈言：「『爾時敬禮世間勝，　　我亦隨汝恭敬禮。』",
    "T02n0100_002:0386c27_0": "「作是語已，合掌禮敬，乘輦而去。」",
    "T02n0100_002:0386c27_1": "佛告諸比丘：「帝釋自在處天王位，猶尚恭敬禮拜於佛，汝諸比丘，剃除鬚髮，出家學道，勤當敬佛，應出家法。」",
    "T02n0100_002:0387a01_2": "佛說是已，諸比丘聞佛所說，歡喜奉行。",
    "T02n0100_002:0387a02_0": "（四一）如是我聞：一時，佛在舍衛國祇樹給孤獨園。",
    "T02n0100_002:0387a03_1": "爾時，世尊告諸比丘：「昔釋提桓因欲詣遊戲園，勅御者摩得梨：『汝駕千馬車。』",
    "T02n0100_002:0387a04_2": "時，摩得梨尋駕車已，詣帝釋所，即白釋言：『嚴駕已訖，宜知是時。』",
    "T02n0100_002:0387a06_3": "爾時，帝釋出毘禪延堂，合掌南向。",
    "T02n0100_002:0387a07_4": "時，摩得梨見已，心亦驚怕，失鞭及轡。",
    "T02n0100_002:0387a07_5": "帝釋語言：『汝見何事，驚怖乃爾？』",
    "T02n0100_002:0387a08_6": "摩得梨言：『摩佉釋脂之夫！",
    "T02n0100_002:0387a09_7": "我今見汝合掌南向，心懷懼故，致失鞭轡。",
    "T02n0100_002:0387a10_8": "一切有生，皆敬於汝。",
    "T02n0100_002:0387a10_9": "一切地主，盡屬於汝。",
    "T02n0100_002:0387a11_10": "四天王天及三十三天，皆禮敬汝。",
    "T02n0100_002:0387a11_11": "誰復有德，勝於汝者？",
    "T02n0100_002:0387a12_12": "叉手合掌，南向而立。』",
    "T02n0100_002:0387a12_13": "帝釋答言：『一切敬我，信如汝言。",
    "T02n0100_002:0387a13_14": "一切天人，所恭敬者，名之為法，我今恭敬禮具足戒法。』",
    "T02n0100_002:0387a14_15": "爾時，帝釋即說偈言：「『有諸出家者，　　以修不放逸，　　長夜入寂定，　　修最上梵行。",
    "T02n0100_002:0387a18_0": "　　捨棄於三毒，　　能得解脫法，　　有如是等法，　　我今恭敬禮。",
    "T02n0100_002:0387a20_0": "　　諸大阿羅漢，　　遠離於欲者，　　能滅無明闇，　　斷除諸結使；　　并在家修善，　　不作惡業者，　　如是正法子，　　今我皆敬禮。』",
    "T02n0100_002:0387a24_0": "「摩得梨言：『汝禮最勝，我願隨禮。』",
    "T02n0100_002:0387a24_1": "爾時，帝釋作是語已，合掌敬禮，乘輦而去。」",
    "T02n0100_002:0387a25_2": "佛告諸比丘：「帝釋處於人天，而得自在，尚能恭敬禮敬於法，況汝比丘，剃除鬚髮，出家學道，而當不勤恭敬於法？」",
    "T02n0100_002:0387a28_3": "佛說是已，諸比丘聞佛所說，歡喜奉行。",
    "T02n0100_002:0387b01_0": "（四二）如是我聞：一時，佛在舍衛國祇樹給孤獨園。",
    "T02n0100_002:0387b02_1": "佛告諸比丘：「昔釋提桓因欲詣遊戲園，勅御者摩得梨：『汝嚴駕千馬車。』",
    "T02n0100_002:0387b03_2": "時，摩得梨駕車已訖，詣帝釋所，白帝釋言：『嚴駕已訖，宜知是時。』",
    "T02n0100_002:0387b05_3": "爾時，帝釋出毘禪延堂，合掌西向。",
    "T02n0100_002:0387b06_0": "時，御者摩得梨見是事已，亦生驚懼，失鞭及轡。",
    "T02n0100_002:0387b07_1": "帝釋語言：『汝見何事，驚怖乃爾？』",
    "T02n0100_002:0387b07_2": "摩得梨言：『摩佉釋脂之夫！",
    "T02n0100_002:0387b08_3": "我今見汝合掌西向，心懷懼，故致失鞭轡。",
    "T02n0100_002:0387b09_4": "一切有生，皆敬於汝。",
    "T02n0100_002:0387b09_5": "一切地主，盡屬於汝。",
    "T02n0100_002:0387b10_6": "四天王天及三十三天，皆禮敬汝。",
    "T02n0100_002:0387b11_7": "誰復有德，勝於汝者？",
    "T02n0100_002:0387b11_8": "叉手合掌，敬向西方。』",
    "T02n0100_002:0387b12_9": "帝釋答言『一切敬我，如汝所言。",
    "T02n0100_002:0387b12_10": "一切天人，所恭敬者，名之為僧，今我恭敬信向於僧。』",
    "T02n0100_002:0387b14_11": "爾時，摩得梨說偈問言：「『人身膿汗滿，　　劇於露死屍，　　恒患飢渴苦，　　豈羨彼無家？",
    "T02n0100_002:0387b17_0": "　　汝今以何故，　　極能恭敬彼？",
    "T02n0100_002:0387b18_0": "　　彼有何威儀，　　及以道德行？",
    "T02n0100_002:0387b19_0": "　　願汝為我說，　　我今至心聽。』",
    "T02n0100_002:0387b20_0": "「爾時，釋提桓因即說偈言：「『以彼無家故，　　我實羨於彼，　　彼亦無庫藏，　　倉庫及穀米。",
    "T02n0100_002:0387b23_0": "　　離諸眾事務，　　節食諧全命，　　善護於禁戒，　　辯說美妙法。",
    "T02n0100_002:0387b25_0": "　　勇健無怯心，　　行聖默然法，　　諸天阿脩羅，　　恒共有戰諍。",
    "T02n0100_002:0387b27_0": "　　一切諸人中，　　悉各有忿競，　　今我所敬者，　　悉皆離刀杖。",
    "T02n0100_002:0387b29_0": "　　一切皆積聚，　　彼悉能遠離，　　世間所愛著，　　彼心皆捨棄。",
    "T02n0100_002:0387c02_0": "　　我今敬禮者，　　遠離一切過，　　摩得梨！",
    "T02n0100_002:0387c03_1": "汝今　　應當知此事。』",
    "T02n0100_002:0387c04_0": "「爾時，摩得梨復說偈言：「『汝禮者最勝，　　我亦隨恭敬，　　摩佉之所禮，　　我今隨汝禮。』",
    "T02n0100_002:0387c07_0": "「說是偈已，帝釋乘輿而去。」",
    "T02n0100_002:0387c07_1": "佛告諸比丘：「彼帝釋者，處人天自在，尚能敬僧，況汝比丘，出家修道，各宜敬僧。」",
    "T02n0100_002:0387c09_2": "佛說是已，諸比丘聞佛所說，歡喜奉行。",
    "T02n0100_002:0387c11_0": "　帝釋、摩訶離　　以何因、夜叉　得眼、得善勝　　縛繫及敬佛　敬法、禮僧十別譯雜阿含經卷第二"
}