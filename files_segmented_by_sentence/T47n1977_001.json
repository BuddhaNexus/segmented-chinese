{
    "T47n1977_001:0419c20_0": "《淨土疑辨》序",
    "T47n1977_001:0419c22_0": "豫章微休居士陳　所蘊撰",
    "T47n1977_001:0419c23_0": "蓮池禪師作《淨土疑辨》，摧慢幢，破癡網，如闇得燈，如貧得寶，真渡苦海之慈航哉。",
    "T47n1977_001:0419c24_1": "即天台永明之論，未有若此之精切而著明者也。",
    "T47n1977_001:0419c26_0": "修淨土者，最宜服膺。",
    "T47n1977_001:0419c26_1": "或疑：「未後戒彼，恣意妄談，貽苦報於無盡。",
    "T47n1977_001:0419c27_2": "其言得無已甚乎？」",
    "T47n1977_001:0419c27_3": "余曰：「非已甚也。」",
    "T47n1977_001:0419c28_4": "甞考唐房翥暴卒，至冥間見王，王曰：「據案簿，君曾勸一老人念佛，已生淨土。",
    "T47n1977_001:0419c29_5": "君承此福，亦合生淨土。」",
    "T47n1977_001:0420a01_6": "遂放還。",
    "T47n1977_001:0420a01_7": "呂師說云：「闡提之輩不信有西方，不能自修，又障他人修，入地獄如箭射。」",
    "T47n1977_001:0420a03_8": "夫一口業也。",
    "T47n1977_001:0420a03_9": "勸人念佛，亦令生淨土；障人念佛，入地獄如箭射。",
    "T47n1977_001:0420a04_10": "恣口業者，其真可懼也哉。",
    "T47n1977_001:0420a05_11": "故曰：「蓮池禪師之言，非已甚也。」",
    "T47n1977_001:0420a06_0": "　　　　　　　　　　　　　序　　畢淨土疑辯或問：「淨土之說，蓋表法耳，智人宜直悟禪宗。",
    "T47n1977_001:0420a12_0": "而今只管讚說淨土，將無執著事相，不明理性？」",
    "T47n1977_001:0420a13_1": "答：「歸元性無二，方便有多門。",
    "T47n1977_001:0420a13_2": "曉得此意，禪宗、淨土，殊途同歸。",
    "T47n1977_001:0420a14_3": "子之所疑，當下氷釋。",
    "T47n1977_001:0420a14_4": "昔人於此，遞互闡揚，不一而足。",
    "T47n1977_001:0420a15_5": "如中峰大師道：『禪者，淨土之禪；淨土者，禪之淨土。",
    "T47n1977_001:0420a16_6": "而修之者必貴一門深入。』",
    "T47n1977_001:0420a17_7": "此數語，尤萬世不易之定論也。",
    "T47n1977_001:0420a18_8": "故大勢至菩薩得念佛三昧而曰：『以念佛心，入無生忍。』",
    "T47n1977_001:0420a19_9": "普賢菩薩入華嚴不思議解脫而曰：『願命終時，生安樂剎。』",
    "T47n1977_001:0420a20_10": "是二大士，一侍娑婆教主，一侍安養導師，宜應各立門戶，而乃和會圓融，兩不相礙，此皆人所常聞習知，那得尚執偏見？",
    "T47n1977_001:0420a23_11": "「且爾云：『淨土表法者』，豈不以淨心即是淨土，豈復更有七寶世界？",
    "T47n1977_001:0420a24_12": "則亦將謂善心即是天堂，豈復更有夜摩忉利？",
    "T47n1977_001:0420a25_13": "惡心即是地獄，豈復更有刀劍鑊湯？",
    "T47n1977_001:0420a26_14": "愚癡心即是畜生，豈復更有披毛帶角等耶？",
    "T47n1977_001:0420a27_15": "「又爾喜談理性，厭說事相。",
    "T47n1977_001:0420a28_16": "都緣要顯我是高流，怕人說我不通理性。",
    "T47n1977_001:0420a29_17": "噫！",
    "T47n1977_001:0420a29_18": "若真是理性洞明，便知事外無理，相外無性，本自交徹，何須定要捨事求理，離相覓性？",
    "T47n1977_001:0420b02_19": "況土分四種，汝謂只有寂光土更無實報、莊嚴等土乎哉？",
    "T47n1977_001:0420b03_20": "若一味說無相話以為高，則資性稍利者，看得兩本經論，記得幾則公案，即便能之，何足為難？",
    "T47n1977_001:0420b05_21": "且汝既了徹自心，隨處淨土。",
    "T47n1977_001:0420b06_22": "吾試問汝：『還肯即廁溷中作住止否？",
    "T47n1977_001:0420b07_23": "還肯就犬、豕、馬、牛同槽而飲噉否？",
    "T47n1977_001:0420b08_0": "還肯入丘塚，與臭腐、屍骸同睡眠否？",
    "T47n1977_001:0420b08_1": "還肯洗摩飼哺伽摩羅疾，膿血屎尿諸惡疾人，積月累年否？』",
    "T47n1977_001:0420b10_2": "於斯數者，歡喜安隱，略不介意，許汝說高山平地總西方。",
    "T47n1977_001:0420b11_3": "其或外為忍勉，內起疑嫌，則是淨穢之境未空，憎愛之情尚在，而乃開口高談大聖人過量境界，撥無佛國，蔑視往生，可謂欺天誑人，甘心自昧。",
    "T47n1977_001:0420b14_4": "苦哉！",
    "T47n1977_001:0420b14_5": "苦哉！",
    "T47n1977_001:0420b15_6": "「又汝若有大力量、有大誓願，願於生死海中頭出頭沒，行菩薩行，更無畏怯，則淨土之生，吾不汝強。",
    "T47n1977_001:0420b17_7": "汝或慮此土，境風浩大，作主不得；慮諸佛出世難值，修學無繇；慮忍力未固，不能於三界險處度脫眾生；慮盡此報身未能永斷生死，不受後有；慮後有既在，捨身受身前路茫茫，未知攸往。",
    "T47n1977_001:0420b21_8": "則棄淨土而不生，其失非細。",
    "T47n1977_001:0420b22_9": "「此淨土法門似淺而深，似近而遠，似難而易，似易而難，他日汝當自知。",
    "T47n1977_001:0420b23_10": "汝今參禪、念佛，不妨隨便一門深入。",
    "T47n1977_001:0420b24_11": "但忌認鍮作金，得少為足，便似管窺小解，恣意妄談，非詆淨土。",
    "T47n1977_001:0420b26_12": "喻如癡狂之子，罵斥父母，父母慈憐雖不加責，其如天理之不容，王法之必戮何？",
    "T47n1977_001:0420b27_13": "彼妄談者報亦如是。",
    "T47n1977_001:0420b28_14": "可懼也夫！",
    "T47n1977_001:0420b28_15": "可悲也夫！」",
    "T47n1977_001:0420c03_0": "淨土疑辨後跋",
    "T47n1977_001:0420c05_0": "微休居士鳴道學於靖江，有武城弦歌之風。",
    "T47n1977_001:0420c06_0": "既致政，勵精華嚴，鏤梵本為方冊，以便讀學；而復弘贊淨土，刻予所著疑辨，廣為流通。",
    "T47n1977_001:0420c07_1": "夫尚志十玄之門，捿神九蓮之域，可謂深契普賢願王，妙入毘盧性海者矣。",
    "T47n1977_001:0420c09_2": "惜早逝，不令曹魯川見之。"
}