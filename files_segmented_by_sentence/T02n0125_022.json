{
    "T02n0125_022:0659a02_0": "增壹阿含經卷第二十二",
    "T02n0125_022:0659a04_0": "東晉罽賓三藏瞿曇僧伽提婆譯",
    "T02n0125_022:0659a05_0": "須陀品第三十",
    "T02n0125_022:0659a06_0": "（一）聞如是：一時，佛在摩竭國波沙山中，與大比丘眾五百人俱。",
    "T02n0125_022:0659a07_1": "爾時，世尊清旦從靜室起，在外經行。",
    "T02n0125_022:0659a08_2": "是時，須陀沙彌在世尊後而經行。",
    "T02n0125_022:0659a09_3": "爾時，世尊還顧，謂沙彌曰：「我今欲問卿義，諦聽！",
    "T02n0125_022:0659a10_4": "善思念之。」",
    "T02n0125_022:0659a10_5": "須陀沙彌對曰：「如是。",
    "T02n0125_022:0659a11_6": "世尊！」",
    "T02n0125_022:0659a11_7": "是時，世尊告曰：「有常色及無常色，為是一義？",
    "T02n0125_022:0659a12_8": "為有若干之貌？」",
    "T02n0125_022:0659a12_9": "須陀沙彌白佛言：「有常色及與無常色者，此義若干，非一義也。",
    "T02n0125_022:0659a14_10": "所以然者，有常色者是內，無常色者是外，以是之故，義有若干，非有一也。」",
    "T02n0125_022:0659a16_11": "世尊告曰：「善哉！",
    "T02n0125_022:0659a16_12": "善哉！",
    "T02n0125_022:0659a16_13": "須陀！",
    "T02n0125_022:0659a16_14": "如汝所言，快說此義，有常色、無常色，此義若干，非一義也。",
    "T02n0125_022:0659a18_15": "云何，須陀！",
    "T02n0125_022:0659a18_16": "有漏義、無漏義，為是一義？",
    "T02n0125_022:0659a18_17": "為若干義乎？」",
    "T02n0125_022:0659a19_18": "須陀沙彌對曰：「有漏義、無漏義是若干，非一義也。",
    "T02n0125_022:0659a20_19": "所以然者，有漏義，是生死結使；無漏義者，是涅槃之法。",
    "T02n0125_022:0659a21_20": "以是之故，義有若干，非一義也。」",
    "T02n0125_022:0659a22_21": "世尊告曰：「善哉！",
    "T02n0125_022:0659a22_22": "善哉！",
    "T02n0125_022:0659a23_0": "須陀！",
    "T02n0125_022:0659a23_1": "如汝所言，有漏是生死，無漏是涅槃。」",
    "T02n0125_022:0659a24_0": "世尊告曰：「聚法、散法，為是一義？",
    "T02n0125_022:0659a24_1": "為是若干義乎？」",
    "T02n0125_022:0659a25_2": "須陀沙彌白佛言：「聚法之色、散法之色，此義若干，非一義也。",
    "T02n0125_022:0659a26_3": "所以然者，聚法之色者，四大形也；散法之色者，苦盡諦也。",
    "T02n0125_022:0659a27_4": "以是言之，義有若干，非一義也。」",
    "T02n0125_022:0659a28_5": "世尊告曰：「善哉！",
    "T02n0125_022:0659a29_6": "善哉！",
    "T02n0125_022:0659a29_7": "須陀！",
    "T02n0125_022:0659a29_8": "如汝所言，聚法之色、散法之色，義有若干，非一義也。",
    "T02n0125_022:0659b01_9": "云何，須陀！",
    "T02n0125_022:0659b01_10": "受義、陰義，為是一義？",
    "T02n0125_022:0659b02_11": "為有若干乎？」",
    "T02n0125_022:0659b02_12": "須陀沙彌白佛言：「受與陰義有若干，非一義也。",
    "T02n0125_022:0659b03_13": "所以然者，受者，無形不可見；陰者，有色可見，以是之故，義有若干，非一義也。」",
    "T02n0125_022:0659b05_14": "世尊告曰：「善哉！",
    "T02n0125_022:0659b06_15": "善哉！",
    "T02n0125_022:0659b06_16": "須陀！",
    "T02n0125_022:0659b06_17": "如汝所言，受義事有若干，非一義也。」",
    "T02n0125_022:0659b07_18": "世尊告曰：「有字、無字，義有若干？",
    "T02n0125_022:0659b08_0": "為是一義？」",
    "T02n0125_022:0659b08_1": "沙彌白佛言：「有字、無字，義有若干，非一義也。",
    "T02n0125_022:0659b09_2": "所以然者，有字者，是生死結；無字者，是涅槃也。",
    "T02n0125_022:0659b10_3": "以是言之，義有若干，非一義也。」",
    "T02n0125_022:0659b11_4": "世尊告曰：「善哉！",
    "T02n0125_022:0659b11_5": "善哉！",
    "T02n0125_022:0659b11_6": "須陀！",
    "T02n0125_022:0659b11_7": "如汝所言，有字者，是生死；無字者，是涅槃。」",
    "T02n0125_022:0659b12_8": "世尊告曰：「云何，須陀！",
    "T02n0125_022:0659b13_9": "何以故，名有字是生死，無字是涅槃？」",
    "T02n0125_022:0659b14_10": "沙彌白佛言：「有字者，有生、有死，有終、有始，無字者，無生、無死，無終、無始。」",
    "T02n0125_022:0659b15_11": "世尊告曰：「善哉！",
    "T02n0125_022:0659b16_12": "善哉！",
    "T02n0125_022:0659b16_13": "須陀！",
    "T02n0125_022:0659b16_14": "如汝所言，有字者，是生死之法；無字者，是涅槃之法。」",
    "T02n0125_022:0659b17_15": "爾時，世尊告沙彌曰：「快說此言，今即聽汝為大比丘。」",
    "T02n0125_022:0659b18_16": "爾時，世尊還詣普集講堂，告諸比丘：「摩竭國界快得善利，使須陀沙彌遊此境界，其有以衣被、飲食、床臥具、病瘦醫藥持供養者，亦得善利；彼所生父母亦得善利，乃得生此須陀比丘。",
    "T02n0125_022:0659b23_17": "若須陀比丘所生之家，彼家便為獲其大幸。",
    "T02n0125_022:0659b24_18": "我今告諸比丘，當學如須陀比丘。",
    "T02n0125_022:0659b25_19": "所以者何？",
    "T02n0125_022:0659b25_20": "此須陀比丘極為聰明，說法無滯礙，亦無怯弱。",
    "T02n0125_022:0659b26_21": "是故，諸比丘！",
    "T02n0125_022:0659b26_22": "當學如須陀比丘！",
    "T02n0125_022:0659b27_23": "是，諸比丘！",
    "T02n0125_022:0659b27_24": "當作是學。」",
    "T02n0125_022:0659b27_25": "爾時，諸比丘聞佛所說，歡喜奉行。",
    "T02n0125_022:0659b29_0": "（二）聞如是：一時，佛在羅閱城迦蘭陀竹園所，與大比丘眾五百人俱。",
    "T02n0125_022:0659c01_1": "爾時，世尊與無央數之眾，前後圍遶而為說法。",
    "T02n0125_022:0659c02_2": "爾時，有長老比丘在彼眾中，向世尊舒脚而睡；爾時，修摩那沙彌年向八歲，去世尊不遠結加趺坐，計念在前。",
    "T02n0125_022:0659c05_3": "爾時，世尊遙見長老比丘舒脚而眠，復見沙彌端坐思惟。",
    "T02n0125_022:0659c06_4": "世尊見已，便說此偈：「所謂長老者，　　未必剃髮鬚，　雖復年齒長，　　不免於愚行。",
    "T02n0125_022:0659c10_0": "　若有見諦法，　　無害於群萌，　捨諸穢惡行，　　此名為長老。",
    "T02n0125_022:0659c12_0": "　我今謂長老，　　未必先出家，　修其善本業，　　分別於正行。",
    "T02n0125_022:0659c14_0": "　設有年幼少，　　諸根無漏缺，　此謂名長老，　　分別正法行。」",
    "T02n0125_022:0659c16_0": "爾時，世尊告諸比丘：「汝等頗見此長老舒脚而睡乎？」",
    "T02n0125_022:0659c17_1": "諸比丘對曰：「如是。",
    "T02n0125_022:0659c17_2": "世尊！",
    "T02n0125_022:0659c17_3": "我等悉見。」",
    "T02n0125_022:0659c18_4": "世尊告曰：「此長老比丘五百世中恒為龍身，今設當命終者，當生龍中。",
    "T02n0125_022:0659c19_5": "所以然者，無有恭敬之心於佛、法、眾。",
    "T02n0125_022:0659c20_6": "若有眾生無恭敬之心於佛、法、眾者，身壞命終，皆當生龍中。",
    "T02n0125_022:0659c22_7": "汝等頗見修摩那沙彌年向八歲，去我不遠，端坐思惟？」",
    "T02n0125_022:0659c23_8": "諸比丘對曰：「如是。",
    "T02n0125_022:0659c23_9": "世尊！」",
    "T02n0125_022:0659c23_10": "是時，世尊告諸比丘：「此沙彌却後七日，當得四神足，及得四諦之法，於四禪而得自在，善修四意斷。",
    "T02n0125_022:0659c26_11": "所以然者，此修摩那沙彌，有恭敬之心向佛、法、眾。",
    "T02n0125_022:0659c27_12": "以是之故，諸比丘！",
    "T02n0125_022:0659c27_13": "恒當勤加恭敬佛、法、之眾。",
    "T02n0125_022:0659c28_14": "如是，諸比丘！",
    "T02n0125_022:0659c28_15": "當作是學。」",
    "T02n0125_022:0659c29_16": "爾時，諸比丘聞佛所說，歡喜奉行。",
    "T02n0125_022:0660a01_0": "（三）聞如是：一時，佛在舍衛國祇樹給孤獨園。",
    "T02n0125_022:0660a02_1": "爾時世尊與大比丘眾千二百五十人俱。",
    "T02n0125_022:0660a03_0": "爾時，有長者名阿那邠邸，饒財多寶：金銀、珍寶、車璩、馬瑙、真珠、虎魄、水精、琉璃、象、馬、牛、羊、奴婢、僕使，不可稱計。",
    "T02n0125_022:0660a05_1": "爾時，滿富城中有長者名滿財，亦饒財多寶：車璩、馬瑙、真珠、虎魄、水精、琉璃、象、馬、牛、羊、奴婢、僕使，不可稱量，復是阿那邠邸長者少小舊好，共相愛敬，未曾忘捨。",
    "T02n0125_022:0660a09_2": "然復阿那邠邸長者恒有數千萬珍寶財貨，在彼滿富城中販賣，使滿財長者經紀將護；然滿財長者亦有數千萬珍寶財貨，在舍衛城中販賣，使阿那邠邸長者經紀將護。",
    "T02n0125_022:0660a13_3": "是時，阿那邠邸有女名修摩提，顏貌端正，如桃華色，世之希有。",
    "T02n0125_022:0660a14_4": "爾時，滿財長者有少事緣到舍衛城，往至阿那邠邸長者家，到已，就座而坐。",
    "T02n0125_022:0660a16_5": "是時，修摩提女從靜室出，先拜跪父母，後拜跪滿財長者，還入靜室。",
    "T02n0125_022:0660a18_0": "爾時，滿財長者見修摩提女顏貌端正，如桃華色，世之希有，見已，問阿那邠邸長者曰：「此是誰家女？」",
    "T02n0125_022:0660a20_1": "阿那邠邸報曰：「向者女者，是我所生。」",
    "T02n0125_022:0660a21_2": "滿財長者曰：「我有小息，未有婚對，可得適貧家不？」",
    "T02n0125_022:0660a22_3": "是時，阿那邠邸長者報曰：「事不宜爾。」",
    "T02n0125_022:0660a23_4": "滿財長者曰：「以何等故事不宜爾？",
    "T02n0125_022:0660a24_0": "為以姓望？",
    "T02n0125_022:0660a24_1": "為以財貨耶？」",
    "T02n0125_022:0660a24_2": "阿那邠邸長者報曰：「種姓、財貨足相詶匹，但所事神祠與我不同，此女事佛釋迦弟子，汝等事外道異學，以是之故不赴來意。」",
    "T02n0125_022:0660a27_3": "時，滿財長者曰：「我等所事自當別祀，此女所事別自供養。」",
    "T02n0125_022:0660a29_0": "阿那邠邸長者曰：「我女設當適汝家者，所出財寶不可稱計，長者亦當出財寶不可稱計。」",
    "T02n0125_022:0660b02_1": "滿財長者曰：「汝今責幾許財寶？」",
    "T02n0125_022:0660b02_2": "阿那邠邸長者曰：「我今須六萬兩金。」",
    "T02n0125_022:0660b03_3": "是時，長者即與六萬兩金。",
    "T02n0125_022:0660b04_4": "時，阿那邠邸長者復作是念：「我以方便前却，猶不能使止。」",
    "T02n0125_022:0660b05_5": "語彼長者曰：「設我嫁女，當往問佛，若世尊有所教勅，當奉行。」",
    "T02n0125_022:0660b07_6": "是時，阿那邠邸長者假設事務，如似小行，即出門往至世尊所，頭面禮足，在一面立。",
    "T02n0125_022:0660b09_7": "爾時，阿那邠邸長者白世尊曰：「修摩提女為滿富城中滿財長者所求，為可與？",
    "T02n0125_022:0660b11_8": "為不可與乎？」",
    "T02n0125_022:0660b11_9": "世尊告曰：「若當修摩提女適彼國者，多所饒益，度脫人民不可稱量。」",
    "T02n0125_022:0660b13_10": "是時，阿那邠邸長者復作是念：「世尊以方便智應適彼土。」",
    "T02n0125_022:0660b14_11": "是時，長者頭面禮足，遶佛三匝便退而去，還至家中，供辦種種甘饌飲食與滿財長者。",
    "T02n0125_022:0660b16_12": "滿財長者曰：「我用此食為？",
    "T02n0125_022:0660b17_13": "但嫁女與我不也？」",
    "T02n0125_022:0660b17_14": "阿那邠邸曰：「意欲爾者便可相從。",
    "T02n0125_022:0660b18_15": "却後十五日，使兒至此。」",
    "T02n0125_022:0660b19_16": "作此語已，便退而去。",
    "T02n0125_022:0660b19_17": "是時，滿財長者辦具所須，乘寶羽之車，從八十由延內來；阿那邠邸長者復莊嚴己女，沐浴香熏，乘寶羽之車，將此女往迎滿財長者男，中道相遇。",
    "T02n0125_022:0660b23_18": "時，滿財長者得女便將至滿富城中。",
    "T02n0125_022:0660b24_19": "爾時，滿富城中人民之類各作制限：「若此城中有女出適他國者，當重刑罰；若復他國取婦將入國者，亦重刑罰。」",
    "T02n0125_022:0660b26_20": "爾時，彼國有六千梵志，國人所奉制限，有言：「設犯制者，當飯六千梵志。」",
    "T02n0125_022:0660b28_21": "爾時，長者自知犯制，即飯六千梵志。",
    "T02n0125_022:0660b29_22": "然梵志所食，均食[月*者]肉，及[月*者]肉羹，重釀之酒。",
    "T02n0125_022:0660c01_23": "又梵志所著衣服，或被白[疊*毛]，或披毳衣。",
    "T02n0125_022:0660c02_24": "然彼梵志之法，入國之時，以衣偏著右肩，半身露見。",
    "T02n0125_022:0660c03_25": "爾時，長者即白：「時到，飲食已具。」",
    "T02n0125_022:0660c04_26": "是時，六千梵志皆偏著衣裳，半身露見，入長者家。",
    "T02n0125_022:0660c05_27": "時，長者見梵志來，膝行前迎，恭敬作禮，最大梵志舉手稱善，前抱長者項，往詣坐所，餘梵志者各隨次而坐。",
    "T02n0125_022:0660c08_28": "爾時，六千梵志坐已定訖。",
    "T02n0125_022:0660c08_29": "時，長者語修摩提女曰：「汝自莊嚴，向我等師作禮。」",
    "T02n0125_022:0660c09_30": "修摩提女報曰：「止！",
    "T02n0125_022:0660c10_31": "止！",
    "T02n0125_022:0660c10_32": "大家，我不堪任向裸人禮。」",
    "T02n0125_022:0660c11_0": "長者曰：「此非裸人，非不有慚；但所著衣者，是其法服。」",
    "T02n0125_022:0660c12_1": "修摩提女曰：「此無慚愧之人，皆共露形體在外，有何法服之用？",
    "T02n0125_022:0660c13_2": "長者願聽！",
    "T02n0125_022:0660c13_3": "世尊亦說有二事因緣，世人所貴。",
    "T02n0125_022:0660c14_4": "所謂有慚、有愧。",
    "T02n0125_022:0660c15_5": "若當無此二事者，則父母、兄弟、宗族五親，尊卑高下則不可分別。",
    "T02n0125_022:0660c16_6": "如今有雞、犬、[月*者]、羊、驢、騾之屬，皆共同類無有尊卑。",
    "T02n0125_022:0660c17_7": "以有此二法在世故，則知有尊卑之異。",
    "T02n0125_022:0660c18_8": "然此等之人離此二法，似雞、犬、[月*者]、羊、驢、騾同群，實不堪任向作禮拜。」",
    "T02n0125_022:0660c20_9": "時，修摩提夫語其婦曰：「汝今可起向我等師作禮，此諸人皆是我所事之天。」",
    "T02n0125_022:0660c22_10": "修摩提女報曰：「且止！",
    "T02n0125_022:0660c22_11": "族姓子！",
    "T02n0125_022:0660c22_12": "我不堪任向此無慚愧裸人作禮；我今是人向驢犬作禮。」",
    "T02n0125_022:0660c24_13": "夫復語曰：「止！",
    "T02n0125_022:0660c24_14": "止！",
    "T02n0125_022:0660c24_15": "貴女！",
    "T02n0125_022:0660c24_16": "勿作是言，自護汝口，勿有所犯。",
    "T02n0125_022:0660c25_17": "此亦非驢，復非誑惑，但所著之衣，正是法衣。」",
    "T02n0125_022:0660c26_18": "是時，修摩提女涕零悲泣，顏色變異，並作是說：「我父母五親寧形毀，五刻斷其命根，終不墮此邪見之中。」",
    "T02n0125_022:0660c29_0": "時，六千梵志各共高聲而作是說：「止！",
    "T02n0125_022:0660c29_1": "止！",
    "T02n0125_022:0660c29_2": "長者！",
    "T02n0125_022:0661a01_0": "何故使此婢罵詈乃爾？",
    "T02n0125_022:0661a01_1": "若見請者，時供辦飲食。」",
    "T02n0125_022:0661a02_2": "是時，長者及修摩提夫即辦[月*者]肉、[月*者]肉羹、重釀之酒，食六千梵志，皆使充足。",
    "T02n0125_022:0661a03_3": "諸梵志食已，少多論議，便起而去。",
    "T02n0125_022:0661a04_4": "是時，滿財長者在高樓上，煩冤愁惋，獨坐思惟：「我今取此來，便為破家，無異辱我門戶。」",
    "T02n0125_022:0661a06_5": "是時，有梵志名修跋，得五通，亦得諸禪，然滿財長者所見貴重。",
    "T02n0125_022:0661a08_6": "時，修跋梵志而作是念：「我與長者別來日久，今可往相見。」",
    "T02n0125_022:0661a09_7": "是時，梵志入滿富城，往詣長者家，問守門者曰：「長者今為所在？」",
    "T02n0125_022:0661a11_0": "守門人報曰：「長者在樓上，極為愁憂，大不可言。」",
    "T02n0125_022:0661a12_1": "時，梵志徑上樓上，與長者相見，梵志問長者曰：「何故愁憂乃至於斯，無縣官、盜賊、水、火災變所侵抂乎？",
    "T02n0125_022:0661a14_2": "又非家中不和順耶？」",
    "T02n0125_022:0661a15_3": "長者報曰：「無有縣官、盜賊之變，但小家中事緣不遂。」",
    "T02n0125_022:0661a16_4": "梵志問曰：「須聞其狀，有何事緣？」",
    "T02n0125_022:0661a17_5": "長者報曰：「昨日為兒娶婦，又犯國限；五親被辱，請諸師在舍，將兒婦往禮拜而不從命。」",
    "T02n0125_022:0661a19_6": "梵志修跋報曰：「此女家者，為在何國近遠娉娶？」",
    "T02n0125_022:0661a20_7": "長者曰：「此女舍衛城中阿那邠邸女。」",
    "T02n0125_022:0661a21_8": "時，彼梵志修跋聞此語已，愕然驚怪，兩手掩耳，而作是說：「咄！",
    "T02n0125_022:0661a22_9": "咄！",
    "T02n0125_022:0661a22_10": "長者！",
    "T02n0125_022:0661a22_11": "甚奇！",
    "T02n0125_022:0661a22_12": "甚特！",
    "T02n0125_022:0661a22_13": "此女乃能故在，又不自殺，不投樓下，甚是大幸。",
    "T02n0125_022:0661a24_14": "所以然者，此女所事之師，皆是梵行之人，今日現在，甚奇！",
    "T02n0125_022:0661a25_15": "甚特！」",
    "T02n0125_022:0661a25_16": "長者曰：「我聞汝語，復欲嗤笑。",
    "T02n0125_022:0661a26_17": "所以然者，汝為外道異學，何故歎譽沙門釋種子行？",
    "T02n0125_022:0661a27_18": "此女所事之師，有何威德？",
    "T02n0125_022:0661a28_19": "有何神變？」",
    "T02n0125_022:0661a28_20": "梵志報言：「長者！",
    "T02n0125_022:0661a28_21": "欲聞此女師神德乎？",
    "T02n0125_022:0661a29_22": "我今粗說其原。」",
    "T02n0125_022:0661a29_23": "長者曰：「願聞其說。」",
    "T02n0125_022:0661b01_24": "梵志報曰：「我昔日詣雪山北人間乞食，得食已，飛來詣阿耨達泉。",
    "T02n0125_022:0661b02_25": "時，彼天、龍、鬼神遙見我來，皆護持刀劍而來向我，並語我言：『修跋仙士，莫來止此泉邊，莫污辱此泉；設不隨我語者，正爾命根斷壞！』",
    "T02n0125_022:0661b05_26": "我聞此語，即離彼泉不遠而食。",
    "T02n0125_022:0661b06_27": "「長者當知，此女所事之師，最小弟子名均頭沙彌，然此沙彌亦至雪山北乞食，飛來詣阿耨達泉，叉手執塜間死人之衣，血垢污染。",
    "T02n0125_022:0661b09_28": "是時，阿耨達大神天、龍、鬼神皆起前迎，恭敬問訊：『善來，人師，可就此坐。』",
    "T02n0125_022:0661b11_29": "時，均頭沙彌往至泉水之處。",
    "T02n0125_022:0661b11_30": "又復長者，當泉水中央有純金之案。",
    "T02n0125_022:0661b12_31": "爾時，沙彌以此死人之衣，漬著水中；却後坐食，食竟，盪鉢，在金案上結加趺坐，正身正意，繫念在前，便入初禪，從初禪起，入第二禪；從第二禪起，入第三禪；從第三禪起，入第四禪；從第四禪起，入空處；從空處起，入識處；從識處起，入不用處；從不用處起，入有想無想處；從有想無想處起，入滅盡三昧；從滅盡三昧起，入炎光三昧；從炎光三昧起，入水氣三昧；從水氣三昧起，入炎光三昧，次復入滅盡三昧，次復入有想無想三昧，次復入不用處三昧，次復入識處三昧，次復入空處三昧，次復入四禪，次復入三禪，次復入二禪，次復入初禪，從初禪起而浣死人之衣。",
    "T02n0125_022:0661b26_32": "是時，天、龍、鬼神或與蹹衣者，或以洗者，或取水而飲者。",
    "T02n0125_022:0661b27_33": "爾時，浣衣已，舉著空中而曝之。",
    "T02n0125_022:0661b28_34": "爾時，彼沙彌收攝衣已，便飛在空中，還歸所在。",
    "T02n0125_022:0661b29_35": "「長者當知，我爾時遙見而不得近。",
    "T02n0125_022:0661c01_36": "此女所事之師，最小弟子有此神力，況復最大弟子有何可及乎？",
    "T02n0125_022:0661c02_37": "何況彼師如來、至真、等正覺而可及乎？",
    "T02n0125_022:0661c03_38": "觀此義已，而作是說：『甚奇！",
    "T02n0125_022:0661c04_39": "甚特！",
    "T02n0125_022:0661c04_40": "此女乃能而不自殺，不斷命根。』」",
    "T02n0125_022:0661c05_41": "是時，長者語梵志曰：「我等可得見此女所事師乎？」",
    "T02n0125_022:0661c06_42": "梵志報曰：「可還問此女。」",
    "T02n0125_022:0661c07_43": "是時，長者問須摩提女曰：「吾今欲得見汝所事師，能使來不乎？」",
    "T02n0125_022:0661c08_44": "時，女聞已，歡喜踊躍，不能自勝，而作是說：「願時辦具飲食，明日如來當來至此，及比丘僧。」",
    "T02n0125_022:0661c10_45": "長者報曰：「汝今自請，吾不解法。」",
    "T02n0125_022:0661c11_46": "是時，長者女沐浴身體，手執香爐，上高樓上，叉手向如來，而作是說：「唯願世尊當善觀察無能見頂者，然世尊無事不知，無事不察，女今在此困厄，唯願世尊當善觀察。」",
    "T02n0125_022:0661c15_47": "又以此偈而歎曰：「觀世靡不周，　　佛眼之所察，　降鬼諸神王，　　及降鬼子母。",
    "T02n0125_022:0661c19_0": "　如彼噉人鬼，　　取人指作鬘，　後復欲害母，　　然佛取降之。",
    "T02n0125_022:0661c21_0": "　又在羅閱城，　　暴象欲來害，　且如自歸命，　　諸天歎善哉。",
    "T02n0125_022:0661c23_0": "　復至馬提國，　　復值惡龍王，　見密迹力士，　　而龍自歸命。",
    "T02n0125_022:0661c25_0": "　諸變不可計，　　皆使立正道，　我今復值厄，　　唯願尊屈神。」",
    "T02n0125_022:0661c27_0": "　爾時香如雲，　　玄在虛空中，　遍滿祇洹舍，　　住在如來前。",
    "T02n0125_022:0661c29_0": "　諸釋虛空中，　　歡喜而作禮，　又見香在前，　　須摩提所請。",
    "T02n0125_022:0662a02_0": "　雨諸種種花，　　而不可計量，　悉滿祇洹林，　　如來笑放光。",
    "T02n0125_022:0662a04_0": "爾時，阿難見祇洹中有此妙香。",
    "T02n0125_022:0662a04_1": "見已，至世尊所。",
    "T02n0125_022:0662a05_2": "到已，頭面禮足，在一面立。",
    "T02n0125_022:0662a05_3": "爾時，阿難白世尊言：「唯願，世尊！",
    "T02n0125_022:0662a06_4": "此是何等香，遍滿祇洹精舍中？」",
    "T02n0125_022:0662a07_5": "世尊告曰：「此香是佛使，滿富城中須摩提女所請。",
    "T02n0125_022:0662a08_6": "汝今呼諸比丘！",
    "T02n0125_022:0662a08_7": "盡集一處而行籌，作是告勅：『諸比丘有漏盡阿羅漢，得神足者，便取舍羅，明日當詣滿富城中，受須摩提請。』」",
    "T02n0125_022:0662a11_8": "阿難白佛：「如是。",
    "T02n0125_022:0662a11_9": "世尊！」",
    "T02n0125_022:0662a11_10": "是時，阿難受佛教已。",
    "T02n0125_022:0662a12_11": "即集諸比丘在普會講堂，而作是念：「諸有得道羅漢者，便取舍羅。」",
    "T02n0125_022:0662a14_0": "當於爾時，眾僧上坐，名君頭波漢，得須陀洹，結使未盡，不得神足。",
    "T02n0125_022:0662a15_1": "是時，上坐而作是念：「我今大眾之中最是上坐，又結使未盡，未得神足，我明日不能得至滿富城中食；然如來眾中最下坐者，名均頭沙彌，此有神足，有大威力，得至彼受請，我今亦當往受彼請。」",
    "T02n0125_022:0662a20_2": "爾時，上坐以心清淨，居在學地而受舍羅。",
    "T02n0125_022:0662a21_3": "爾時，世尊以天眼清淨，見君頭波漢居學地而受舍羅，即得無學。",
    "T02n0125_022:0662a22_4": "爾時，世尊告諸比丘：「我弟子中第一受舍羅者，君頭波漢比丘是也。」",
    "T02n0125_022:0662a24_5": "爾時，世尊告諸神足比丘，大目連、大迦葉、阿那律、離越、須菩提、優毘迦葉、摩訶迦匹那、尊者羅云、均利般特、均頭沙彌：「汝等以神足先往至彼城中。」",
    "T02n0125_022:0662a27_6": "諸比丘對曰：「如是。",
    "T02n0125_022:0662a28_7": "世尊！」",
    "T02n0125_022:0662a28_8": "是時，眾僧使人，名曰乾荼，明日清旦，躬負大釜，飛在空中，往至彼城。",
    "T02n0125_022:0662b01_9": "是時，彼長者及諸人民，上高樓上欲覲世尊，遙見使人負釜而來。",
    "T02n0125_022:0662b02_10": "時，長者與女便說此偈：「白衣而長髮，　　露身如疾風，　又復負大釜，　　此是汝師耶？」",
    "T02n0125_022:0662b06_0": "是時，女人復以偈報曰：「此非尊弟子，　　如來之使人，　三道具五通，　　此人名乾茶。」",
    "T02n0125_022:0662b09_0": "爾時，乾茶使人，遶城三匝，往詣長者家。",
    "T02n0125_022:0662b09_1": "是時，均頭沙彌化作五百華樹，色若干種，皆悉敷茂，其色甚好優鉢蓮華；如是之華不可計限，往至彼城。",
    "T02n0125_022:0662b12_2": "是時，長者遙見沙彌來，復以此偈問曰：「此華若干種，　　盡在虛空中，　又有神足人，　　為是汝師乎？」",
    "T02n0125_022:0662b16_0": "是時，女復以偈報曰：「須跋前所說，　　眾上沙彌者，　師名舍利弗，　　是彼之弟子。」",
    "T02n0125_022:0662b19_0": "是時，均頭沙彌遶城三匝，往詣長者家。",
    "T02n0125_022:0662b19_1": "是時，尊者般特化作五百頭牛，衣毛皆青；在牛上結加趺坐，往詣彼城。",
    "T02n0125_022:0662b21_2": "是時，長者遙見，復以此偈問女曰：「此諸大群牛，　　衣毛皆青色，　在上而獨坐，　　此是汝師耶？」",
    "T02n0125_022:0662b25_0": "女復以偈報曰：「能化千比丘，　　在耆域園中，　心神極為朗，　　此名為般特。」",
    "T02n0125_022:0662b28_0": "爾時，尊者周利般特遶彼城三匝已，往詣長者家。",
    "T02n0125_022:0662b29_1": "爾時，羅云復化作五百孔雀，色若干種；在上結加趺坐，往詣彼城。",
    "T02n0125_022:0662c01_2": "長者見已，復以此偈問女曰：「此五百孔雀，　　其色甚為妙，　如彼軍大將，　　此是汝師耶？」",
    "T02n0125_022:0662c05_0": "時，女復以此偈報曰：「如來說禁戒，　　一切無所犯，　於戒能護戒，　　佛子羅云者。」",
    "T02n0125_022:0662c08_0": "是時，羅云遶城三匝，往詣長者家。",
    "T02n0125_022:0662c08_1": "是時，尊者迦匹那化作五百金翅鳥，極為勇猛；在上結加趺坐，往詣彼城。",
    "T02n0125_022:0662c10_2": "時，長者遙見已，復以此偈問女曰：「五百金翅鳥，　　極為盛勇猛，　在上無所畏，　　此是汝師耶？」",
    "T02n0125_022:0662c14_0": "時，女以偈報曰：「能行出入息，　　迴轉心善行，　慧力極勇盛，　　此名迦匹那。」",
    "T02n0125_022:0662c17_0": "時，尊者迦匹那遶城三匝，往詣長者家。",
    "T02n0125_022:0662c17_1": "爾時，優毘迦葉化作五百龍，皆有七頭；在上結加趺坐，往詣彼城。",
    "T02n0125_022:0662c19_2": "長者遙見已，復以偈問女曰：「今此七頭龍，　　威顏甚可畏，　來者不可計，　　此是汝師耶？」",
    "T02n0125_022:0662c23_0": "時女報曰：「恒有千弟子，　　神足化毘沙，　優毘迦葉者，　　可謂此人是。」",
    "T02n0125_022:0662c26_0": "時，優毘迦葉遶城三匝，往詣長者家。",
    "T02n0125_022:0662c26_1": "是時，尊者須菩提化作琉璃山；入中結加趺坐，往詣彼城。",
    "T02n0125_022:0662c28_2": "爾時，長者遙見已，以偈問女曰：「此山為極妙，　　盡作琉璃色，　今在窟中坐，　　此是汝師耶？」",
    "T02n0125_022:0663a02_0": "時，女復以此偈報曰：「由本布施報，　　今獲此功德，　以成良福田，　　解空須菩提。」",
    "T02n0125_022:0663a05_0": "爾時，須菩提遶城三匝，往詣長者家。",
    "T02n0125_022:0663a05_1": "時，尊者大迦旃延復化作五百鵠，色皆純白，往詣彼城。",
    "T02n0125_022:0663a07_2": "是時，長者遙見已，以此偈問女曰：「今此五百鵠，　　諸色皆純白，　盡滿虛空中，　　此是汝師耶？」",
    "T02n0125_022:0663a10_0": "時，女復以此偈報曰：「佛經之所說，　　分別其義句，　又演結使聚，　　此名迦旃延。」",
    "T02n0125_022:0663a13_0": "是時，尊者大迦旃延遶彼城三匝，往詣長者家。",
    "T02n0125_022:0663a14_1": "是時，離越化作五百虎；在上坐，而往詣彼城。",
    "T02n0125_022:0663a15_2": "長者見已，以此偈問女曰：「今此五百虎，　　衣毛甚悅澤，　又在上坐者，　　此是汝師耶？」",
    "T02n0125_022:0663a18_0": "時，女以偈報曰：「皆在祇洹寺，　　六年不移動，　坐禪最第一，　　此名離越者。」",
    "T02n0125_022:0663a21_0": "是時，尊者離越遶城三匝，詣長者家。",
    "T02n0125_022:0663a21_1": "是時，尊者阿那律化作五百師子，極為勇猛；在上坐，往詣彼城。",
    "T02n0125_022:0663a23_2": "是時，長者見已，以偈問女曰：「此五百師子，　　勇猛甚可畏，　在上而坐者，　　此是汝師耶？」",
    "T02n0125_022:0663a26_0": "時，女以偈報曰：「生時天地動，　　珍寶出於地，　清淨眼無垢，　　佛弟阿那律。」",
    "T02n0125_022:0663a29_0": "是時，阿那律遶城三匝，往詣長者家。",
    "T02n0125_022:0663a29_1": "是時，尊者大迦葉化作五百匹馬，皆朱毛尾，金銀校飾；在上而坐，並雨天華，往詣彼城。",
    "T02n0125_022:0663b02_2": "長者遙見，以偈問女曰：「金馬朱毛尾，　　其數有五百，　為是轉輪王，　　為是汝師耶？」",
    "T02n0125_022:0663b06_0": "女復以偈報曰：「頭陀行第一，　　恒愍貧窮者，　如來與半坐，　　最大迦葉是。」",
    "T02n0125_022:0663b09_0": "是時，大迦葉遶城三匝，往詣長者家。",
    "T02n0125_022:0663b09_1": "是時，尊者大目犍連化作五百白象，皆有六牙，七處平整，金銀校飾；在上坐而來，放大光明悉滿世界；詣城，在虛空之中，作倡伎樂，不可稱計，雨種種雜華。",
    "T02n0125_022:0663b13_2": "又虛空之中，懸繒、幡蓋，極為奇妙。",
    "T02n0125_022:0663b14_3": "爾時，長者遙見已，以偈問女曰：「白象有六牙，　　在上如天王，　今聞伎樂音，　　是釋迦文耶？」",
    "T02n0125_022:0663b18_0": "時，女以偈報曰：「在彼大山上，　　降伏難陀龍，　神足第一者，　　名曰大目連。",
    "T02n0125_022:0663b21_0": "　我師故未來，　　此是弟子眾，　聖師今當來，　　光明靡不照。」",
    "T02n0125_022:0663b23_0": "是時，尊者大目乾連遶城三匝，往詣長者家。",
    "T02n0125_022:0663b24_1": "是時，世尊以知時到，被僧伽梨，在虛空中，去地七仞。",
    "T02n0125_022:0663b25_2": "是時，尊者阿若拘隣在如來右，舍利弗在如來左。",
    "T02n0125_022:0663b26_3": "爾時，阿難承佛威神，在如來後，而手執拂，千二百弟子前後圍遶，如來最在中央，及諸神足弟子，阿若拘隣化作月天子，舍利弗化作日天子，諸餘神足比丘，或化作釋提桓因，或化作梵天者，或有化作提頭賴吒，毘留勒形者，毘留博叉，或作毘沙門形者，領諸鬼神，或有作轉輪聖王形者，或有入火光三昧，或有入水精三昧，或有放光者，或有放煙者，作種種神足。",
    "T02n0125_022:0663c06_4": "是時，梵天王在如來右，釋提桓因在如來左，手執拂，密迹金剛力士在如來後，手執金剛杵，毘沙門天王手執七寶之蓋，處虛空中，在如來上，恐有塵土坋如來身。",
    "T02n0125_022:0663c09_5": "是時，般遮旬手執琉璃琴，歎如來功德，及諸天神悉在虛空之中，作倡伎樂數千萬種，雨天雜華散如來上。",
    "T02n0125_022:0663c12_6": "是波斯匿王、阿那邠邸長者，及舍衛城內人民之類，皆見如來在虛空中，去地七仞，見已，皆懷歡喜，踊躍不能自勝。",
    "T02n0125_022:0663c15_7": "是時，阿那邠邸長者便說此偈：「如來實神妙，　　愛民如赤子，　快哉須摩提，　　當受如來法。」",
    "T02n0125_022:0663c18_0": "爾時，波斯匿王及阿那邠邸長者散種種名香雜華。",
    "T02n0125_022:0663c19_1": "是時，世尊將諸比丘眾，前後圍遶，及諸神天不可稱計，如似鳳凰王在虛空中，往詣彼城。",
    "T02n0125_022:0663c21_2": "是時，般遮旬以偈歎佛：「諸生結永盡，　　意念不錯亂，　以無塵垢碍，　　入彼舊邦土。",
    "T02n0125_022:0663c24_0": "　心性極清淨，　　斷魔邪惡念，　功德如大海，　　今入彼邦土。",
    "T02n0125_022:0663c26_0": "　顏貌甚殊特，　　諸使永不起，　為彼不自處，　　今入彼邦土。",
    "T02n0125_022:0663c28_0": "　以渡四流淵，　　脫於生老死，　以斷有根原，　　今入彼邦土。」",
    "T02n0125_022:0664a01_0": "是時，滿財長者遙見世尊從遠來，諸根惔怕，世之希有，淨如天金，有三十二相、八十種好，莊嚴其身，猶須彌山出眾山上，亦如金聚放大光明。",
    "T02n0125_022:0664a04_1": "是時，長者以偈問須摩提曰：「此是日光耶？",
    "T02n0125_022:0664a06_2": "　　未曾見此容，　數千萬億光，　　未敢能熟視。」",
    "T02n0125_022:0664a08_0": "是時，須摩提女長跪叉手向如來，以此偈報長者曰：「非日非不日，　　而放千種光，　為一切眾生，　　亦復是我師。",
    "T02n0125_022:0664a12_0": "　皆共歎如來，　　如前之所說，　今當獲大果，　　勤加供養之。」",
    "T02n0125_022:0664a14_0": "是時，滿財長者右膝著地，復以偈歎如來曰：「自歸十力尊，　　圓光金色體，　天人所歎敬，　　今日自歸命。",
    "T02n0125_022:0664a18_0": "　尊今是日王，　　如月星中明，　以度不度者，　　今日自歸命。",
    "T02n0125_022:0664a20_0": "　尊如天帝像，　　如梵行慈心，　自脫脫眾生，　　今日自歸命。",
    "T02n0125_022:0664a22_0": "　天世人中尊，　　諸鬼神王上，　降伏諸外道，　　今日自歸命。」",
    "T02n0125_022:0664a24_0": "是時，須摩提女長跪叉手，歎世尊曰：「自降能降他，　　自正能正人，　以度度人民，　　已解復脫人。",
    "T02n0125_022:0664a27_0": "　度垢使度垢，　　自照照群萌，　靡不有度者，　　除鬪無鬪訟。",
    "T02n0125_022:0664a29_0": "　極自淨潔住，　　心意不傾動，　十力哀愍世，　　重自頂禮敬。",
    "T02n0125_022:0664b02_0": "「有慈、悲、喜、護之心，具空，無相、願，於欲界中最尊第一，天中之上七財具足，諸天人自然梵生，亦無與等，亦不可像貌，我今自歸命。」",
    "T02n0125_022:0664b05_0": "是時，六千梵志見世尊作如此神變，各各自相謂言：「我等可離此國，更適他土，此沙門瞿曇以降此國中人民。」",
    "T02n0125_022:0664b07_1": "是六千梵志尋出國去，更不復入國。",
    "T02n0125_022:0664b08_2": "猶如師子獸王，出於山谷，而觀四方，復三鳴吼，方行所求，諸有獸虫之類各奔所趣，莫知所如，飛逝沈伏。",
    "T02n0125_022:0664b11_0": "若復有力神象聞師子聲，各奔所趣，不能自安。",
    "T02n0125_022:0664b12_1": "所以然者，由師子獸王極有威神故。",
    "T02n0125_022:0664b13_2": "此亦如是，彼六千梵志聞世尊音響之聲，各各馳走，不得自寧。",
    "T02n0125_022:0664b14_3": "所以然者，由沙門瞿曇有大威力故。",
    "T02n0125_022:0664b15_4": "是時，世尊還捨神足，如常法則，入滿富城中。",
    "T02n0125_022:0664b16_5": "是時，世尊足蹈門閾上，是時天地大動，諸尊神天散華供養。",
    "T02n0125_022:0664b17_6": "是時，人民見世尊容貌，諸根寂靜，有三十二相、八十種好，而自莊嚴。",
    "T02n0125_022:0664b19_7": "人民之類便說此偈：「二足尊極妙，　　梵志不敢當，　無故事梵志，　　失此人中尊。」",
    "T02n0125_022:0664b22_0": "是時，世尊往詣長者家，就座而坐。",
    "T02n0125_022:0664b22_1": "爾時，彼國人民極為熾盛。",
    "T02n0125_022:0664b23_2": "時，長者家有八萬四千人民之類，皆悉運集，欲壞長者房舍，見世尊及比丘僧。",
    "T02n0125_022:0664b25_3": "爾時，世尊便作是念：「此人民之類必有所損，可作神力，使舉國人民盡見我身及比丘僧。」",
    "T02n0125_022:0664b27_4": "爾時，世尊化長者屋舍作琉璃色，內外相視，如似觀掌中珠。",
    "T02n0125_022:0664b28_5": "爾時，須摩提女前至世尊所，頭面禮足，悲喜交集，便說此偈：「一切智慧具，　　盡度一切法，　復斷欲愛結，　　我今而自歸。",
    "T02n0125_022:0664c04_0": "　寧使我父母，　　而毀我雙目，　不來適此間，　　邪見五逆中。",
    "T02n0125_022:0664c06_0": "　宿作何惡緣，　　得來至此處，　如鳥入羅網，　　願斷此疑結。」",
    "T02n0125_022:0664c08_0": "爾時，世尊復以偈報女曰：「汝今快勿慮，　　惔怕自開意，　亦莫起想著，　　如來今當演。",
    "T02n0125_022:0664c11_0": "　汝本無罪緣，　　得來至此間，　願誓之果報，　　欲度此眾生。",
    "T02n0125_022:0664c13_0": "　今當拔根原，　　不墮三惡趣，　數千眾生類，　　汝前當得度。",
    "T02n0125_022:0664c15_0": "　今日當淨除，　　使得智慧明，　使天人民類，　　見汝如觀珠。」",
    "T02n0125_022:0664c17_0": "是時，須摩提女聞此語已，歡喜踊躍，不能自勝。",
    "T02n0125_022:0664c18_1": "是時，長者將己僕從，供給飲食，種種甘饌，見世尊食已訖，行清淨水，更取一小座，在如來前坐；及諸營從及八萬四千眾各各次第坐，或有自稱姓名而坐。",
    "T02n0125_022:0664c21_2": "爾時，世尊漸與彼長者及八萬四千人民之類說於妙論，所謂論者：戒論、施論、生天之論，欲不淨想，漏為穢惡，出家為要。",
    "T02n0125_022:0664c24_3": "爾時，世尊以見長者及須摩提女，八萬四千人民之類心開意解，諸佛世尊常所說法，苦、習、盡、道，普與此眾生說之。",
    "T02n0125_022:0664c27_4": "彼各於坐上，諸塵垢盡，得法眼淨，猶如極淨白[疊*毛]易染為色。",
    "T02n0125_022:0664c28_5": "此亦如是，滿財長者、須摩提女，及八萬四千人民之類，諸塵垢盡，得法眼淨，無復狐疑，得無所畏，皆自歸三尊，受持五戒。",
    "T02n0125_022:0665a02_6": "是時，須摩提女即於佛前，而說此偈：「如來耳清徹，　　聞我遇此苦，　降神至此已，　　諸人得法眼。」",
    "T02n0125_022:0665a06_0": "爾時，世尊以說法訖，即從坐起，還詣所在。",
    "T02n0125_022:0665a07_0": "是時，諸比丘白佛言：「須摩提女本作何因緣，生富貴家？",
    "T02n0125_022:0665a08_1": "復作何因緣，墮此邪見之家？",
    "T02n0125_022:0665a08_2": "復作何善功德，今得法眼淨？",
    "T02n0125_022:0665a09_3": "復作何功德，使八萬四千人皆得法眼淨？」",
    "T02n0125_022:0665a10_4": "爾時，世尊告諸比丘：「過去久遠此賢劫中，有迦葉佛、明行成為、善逝、世間解、無上士、道法御、天人師，號佛、眾祐，在波羅[木*奈]國界於中遊化，與大比丘眾二萬人俱。",
    "T02n0125_022:0665a14_5": "爾時，有王名曰哀愍，有女名須摩那。",
    "T02n0125_022:0665a15_6": "是時，此女極有敬心，向迦葉如來奉持禁戒，恒好布施，又四事供養。",
    "T02n0125_022:0665a16_7": "云何為四？",
    "T02n0125_022:0665a17_8": "一者施，二者愛敬，三者利人，四者等利。",
    "T02n0125_022:0665a18_0": "於迦葉如來所而誦法句，在高樓上高聲誦習，普作此願：『恒有此四受之法，又於如來前而誦法句，其中設有毫釐之福者，所生之處不墮三惡趣，亦莫墮貧家，當來之世亦當復值如此之尊，使我莫轉女人身，得法眼淨。』",
    "T02n0125_022:0665a23_1": "「是時，城中人民之類，聞王女作如此誓願，皆共聚集，至王女所，而作是說：『王女今日極為篤信，作諸功德，四事不乏，布施、兼愛、利人、等利。",
    "T02n0125_022:0665a26_2": "復作誓願：「使當來之世值如此之尊。",
    "T02n0125_022:0665a27_3": "若為我說法，尋得法眼淨。",
    "T02n0125_022:0665a28_0": "今日王女以作願誓，并及我等國土人民同時得度。」』",
    "T02n0125_022:0665a29_1": "爾時，王女報曰：『我持此功德，并施汝等，設值如來說法者，同時得度。』",
    "T02n0125_022:0665b01_2": "「汝等比丘豈有疑乎？",
    "T02n0125_022:0665b02_3": "莫作是觀。",
    "T02n0125_022:0665b02_4": "爾時哀愍王，今須達長者是；爾時王女者，今須摩提女是也；爾時國土人民之類，今八萬四千眾是。",
    "T02n0125_022:0665b04_5": "由彼誓願，今值我身，聞法得道，及彼人民之類盡得法眼淨，此是其義，當念奉行。",
    "T02n0125_022:0665b06_6": "所以然者，此四事者最是福田。",
    "T02n0125_022:0665b07_7": "若有比丘親近四事者，便獲四諦，當求方便，成四事法。",
    "T02n0125_022:0665b08_8": "如是，諸比丘！",
    "T02n0125_022:0665b09_9": "當作是學。」",
    "T02n0125_022:0665b09_10": "爾時，諸比丘聞佛所說，歡喜奉行。",
    "T02n0125_022:0665b11_0": "增壹阿含經卷第二十二"
}