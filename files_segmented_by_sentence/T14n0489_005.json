{
    "T14n0489_005:0715a09_0": "佛說除蓋障菩薩所問經卷第五",
    "T14n0489_005:0715a11_0": "譯經三藏朝散大夫試鴻臚少卿",
    "T14n0489_005:0715a12_0": "光梵大師賜紫沙門臣惟淨等",
    "T14n0489_005:0715a13_0": "奉　詔譯",
    "T14n0489_005:0715a14_0": "「復次，善男子！",
    "T14n0489_005:0715a14_1": "云何是善迴外道諸見方便？",
    "T14n0489_005:0715a14_2": "謂若菩薩於左囉、迦波哩、沒羅、惹迦、尼乾陀等諸外道處，作諸化事使其調伏，為欲成熟彼因緣故。",
    "T14n0489_005:0715a17_3": "菩薩作是思惟：『此等外道我慢貢高，我今不應先行師教，要先恭事現為弟子，然後使其調伏。』",
    "T14n0489_005:0715a19_4": "於彼法中而求出家，如其所行策勤修學，隨諸外道種種法式，多聞苦行咸悉究盡而復過勝。",
    "T14n0489_005:0715a21_5": "彼眾推許，有所言說悉皆聽受，如奉師尊不相違戾。",
    "T14n0489_005:0715a22_6": "由得親近諸外道故，乃呵毀言：『諸仁者！",
    "T14n0489_005:0715a23_7": "汝此所修非出離道，亦非離欲，又非寂滅。』",
    "T14n0489_005:0715a24_8": "由是漸能使彼調伏，而令安住如來法中。",
    "T14n0489_005:0715a25_9": "又復於彼具五神通諸外道所學修梵行，隨其所修而復勤行，令得彼法隨能成辦，外道所修禪定之法，即能勝過彼諸外道，勤勇進修難行之行，於外道中智者共許。",
    "T14n0489_005:0715a29_10": "菩薩知其根成熟時，於其所修禪定之法，乃呵毀言：『諸仁者！",
    "T14n0489_005:0715b01_11": "汝修定法非出離道，亦非離欲，又非寂滅。』",
    "T14n0489_005:0715b02_12": "由是漸次使令安住如來法中。",
    "T14n0489_005:0715b03_13": "是為菩薩善迴外道諸見方便。",
    "T14n0489_005:0715b03_14": "「云何是善迴五塵境界方便？",
    "T14n0489_005:0715b04_15": "謂若菩薩或見有人極多貪愛，菩薩不以別異方便，但隨所樂而為調伏，乃以神力化現女身，端正殊妙勝諸女人，是人見已極生貪著。",
    "T14n0489_005:0715b07_16": "時化女身於剎那間，變成死屍爛壞臭穢，彼貪愛人見即驚怖，乃生厭患逼惱其心，作如是言：『云何速能離此臭穢？』",
    "T14n0489_005:0715b10_17": "爾時，菩薩即住其前如應說法，彼貪染人隨得離欲，是為菩薩善迴五塵境界方便。",
    "T14n0489_005:0715b11_18": "「云何是善除疑悔方便？",
    "T14n0489_005:0715b12_19": "謂若菩薩或見有人造五無間業，或諸不善業，即詣其所而語之言：『汝今何故愁不悅意？』",
    "T14n0489_005:0715b14_20": "是人答言：『善男子！",
    "T14n0489_005:0715b14_21": "我造五無間業，以是緣故，愁不悅意，將非我於長夜之中，無有利樂極大苦惱。』",
    "T14n0489_005:0715b16_22": "菩薩乃為其人說戒懺悔，又復如應說甚深法。",
    "T14n0489_005:0715b17_23": "是人未能捨疑悔心，菩薩即現神通，適其心念使令生信。",
    "T14n0489_005:0715b19_24": "是人即時於菩薩所，乃起信心清淨歡喜，由喜心故堪任受法，菩薩引之令入正道。",
    "T14n0489_005:0715b21_0": "於其人前，化現父母而加殺害，謂其人言：『我今與汝同造斯罪，勿生疑悔。』",
    "T14n0489_005:0715b22_1": "作是語已，復現神通。",
    "T14n0489_005:0715b23_2": "是人念言：『菩薩具有神通智慧，猶害父母，況復我邪？』",
    "T14n0489_005:0715b24_3": "爾時，乃為是人說種種法，使其罪業而得輕微猶如蚊翅，是為菩薩善除疑悔方便。",
    "T14n0489_005:0715b26_4": "「云何是善知救度有情方便？",
    "T14n0489_005:0715b26_5": "謂若菩薩或見有人堪任受法，然以是人造極惡業，菩薩為欲度斯等故隨應化現。",
    "T14n0489_005:0715b28_6": "若以王身得度者，即現王身。",
    "T14n0489_005:0715b29_7": "若以宰官身得度者，即現宰官身。",
    "T14n0489_005:0715c01_8": "若以剎帝利、婆羅門、庶民等身得度者，即現剎帝利婆羅門庶民等身。",
    "T14n0489_005:0715c02_9": "若以天身得度者，即現天身。",
    "T14n0489_005:0715c03_10": "若以金剛力士身得度者，即現金剛力士身。",
    "T14n0489_005:0715c04_11": "若以柔善可愛之身得度者，即現彼身。",
    "T14n0489_005:0715c05_12": "若以恐畏縶縛鞭打等身得度者，即皆現之。",
    "T14n0489_005:0715c06_13": "若復有人，欲造五無間業，或有人欲於菩薩所生觸嬈者，菩薩乃以種種方便悉令禁止，或置之異方使其不造無間業等，後於其前作諸化現，乃至或現地獄等相。",
    "T14n0489_005:0715c10_0": "又復諸有未得神通菩薩壽量色相，菩薩悉知，又諸有情欲成欲壞，菩薩起大悲心悉能思念。",
    "T14n0489_005:0715c12_1": "此有情欲壞，此有情已壞，菩薩一心如實了知，如觀掌中菴摩勒果。",
    "T14n0489_005:0715c13_2": "菩薩起厭離心，作是思惟：『若一有情造惡業已，將墮阿鼻大地獄中。",
    "T14n0489_005:0715c15_3": "彼之定業，我復無異方便能為救拔，我寧代受地獄之苦，乃至彼一有情安住無餘依涅槃界中。』",
    "T14n0489_005:0715c17_4": "是為菩薩善知救度有情方便。",
    "T14n0489_005:0715c18_5": "「云何是善知有情濟命方便？",
    "T14n0489_005:0715c18_6": "謂若菩薩或見有情無所堪任，復無力能不識正法，但貪飲食衣服而無餘求，菩薩乃為斯等，顯示書算伎術種種事業。",
    "T14n0489_005:0715c21_7": "如是善者，悉令學習，隨有所得使其濟命，是為菩薩善知有情濟命方便。",
    "T14n0489_005:0715c23_8": "「云何是善受供養方便？",
    "T14n0489_005:0715c23_9": "謂若菩薩或得寶聚如須彌山菩薩亦受，或得諸餘微毫之物菩薩亦受。",
    "T14n0489_005:0715c25_10": "何以故？",
    "T14n0489_005:0715c25_11": "菩薩作是思惟：『世間有情慳貪諂曲，以是緣故如水中魚，而常出沒生死大海。』",
    "T14n0489_005:0715c27_12": "菩薩深愍斯等有情，使令長夜利益安樂，是故受已，不攝於己不起貪心，周給於餘一切有情。",
    "T14n0489_005:0715c29_13": "而復施作佛法僧事，諸貧苦者遍行拯濟，令諸施主心生歡喜，是為菩薩善受供養方便。",
    "T14n0489_005:0716a02_14": "「云何是善迴二乘令入大乘方便？",
    "T14n0489_005:0716a03_15": "謂若菩薩或見二乘之人堪任阿耨多羅三藐三菩提器者，菩薩乃於聲聞緣覺乘中，以其方便迴轉彼心令住大乘，乃至彼之徒眾亦令轉捨二乘之心，是為菩薩善迴二乘令入大乘方便。",
    "T14n0489_005:0716a07_16": "「云何是善知示教利喜方便？",
    "T14n0489_005:0716a08_0": "謂若菩薩未發菩提心者，使令發心。",
    "T14n0489_005:0716a08_1": "若雖已發心而懈怠懶惰，以少戒行為喜足者，當為策勤進修諸行。",
    "T14n0489_005:0716a10_2": "若於戒學有少缺壞，以是緣故生障礙心，不起清淨歡喜心者，菩薩如應為說法要，以善方便使令發起清淨之心。",
    "T14n0489_005:0716a12_3": "是為菩薩善知示教利喜方便。",
    "T14n0489_005:0716a13_4": "「云何是善知供養承事如來方便？",
    "T14n0489_005:0716a14_5": "謂若出家菩薩得少財利而生喜足，唯求法利，獨止一處寂靜而住，作是思惟：『我今何故不起想念供養如來？』",
    "T14n0489_005:0716a16_6": "即時運心想以種種供養諸佛，隨想念時便能圓滿六波羅蜜多。",
    "T14n0489_005:0716a18_7": "云何觀想能具六波羅蜜多？",
    "T14n0489_005:0716a19_0": "謂若想作供養事時，即具布施波羅蜜多。",
    "T14n0489_005:0716a19_1": "若於供養法中，令一切有情起所緣善心，即具持戒波羅蜜多。",
    "T14n0489_005:0716a21_2": "若於供養法中，發生歡喜愛樂之心，即具忍辱波羅蜜多。",
    "T14n0489_005:0716a22_3": "若於供養法中心不懈退，即具精進波羅蜜多。",
    "T14n0489_005:0716a23_4": "若於供養法中寂住其心，即具禪定波羅蜜多。",
    "T14n0489_005:0716a24_5": "若於供養法中莊嚴眾行，即具般若波羅蜜多。",
    "T14n0489_005:0716a25_6": "是為菩薩善知供養承事如來方便。",
    "T14n0489_005:0716a26_7": "善男子！",
    "T14n0489_005:0716a26_8": "菩薩若修如是十種法者，即得方便具足。",
    "T14n0489_005:0716a27_9": "「又，善男子！",
    "T14n0489_005:0716a28_0": "菩薩若修十種法者，即得諸願具足。",
    "T14n0489_005:0716a28_1": "何等為十？",
    "T14n0489_005:0716a29_2": "一者、不卑下發願；二者、不畏生死發願；三者、出過一切有情發願；四者、諸佛稱讚發願；五者、善降諸魔發願；六者、不以他緣故發願；七者、無邊發願；八者、不恐怖發願；九者、不懈退發願；十者、善具圓滿發願。",
    "T14n0489_005:0716b04_3": "「云何是不卑下發願？",
    "T14n0489_005:0716b05_4": "謂若菩薩不於三有中欲受樂故而乃發願，是為菩薩不卑下發願。",
    "T14n0489_005:0716b06_5": "「云何是不畏生死發願？",
    "T14n0489_005:0716b07_6": "謂若菩薩不厭患三界、不求離欲、不趣寂滅故發願，是為菩薩不畏生死發願。",
    "T14n0489_005:0716b08_7": "「云何是出過一切有情發願？",
    "T14n0489_005:0716b09_8": "謂若菩薩發如是願：『乃至普盡諸有情界，願彼一切得大涅槃已，然後我當亦入涅槃。』",
    "T14n0489_005:0716b11_9": "是為菩薩出過一切有情發願。",
    "T14n0489_005:0716b12_10": "「云何是諸佛稱讚發願？",
    "T14n0489_005:0716b12_11": "謂若菩薩發如是願：『普盡有情界中，未發菩提心者，普願一切發菩提心；已發心者，次第修行菩薩行已坐菩提場。",
    "T14n0489_005:0716b15_12": "我皆一一恭敬供養，然後勸請轉妙法輪。",
    "T14n0489_005:0716b16_13": "若欲入涅槃時，亦悉勸請令久住世利益有情。』",
    "T14n0489_005:0716b17_14": "是為菩薩諸佛稱讚發願。",
    "T14n0489_005:0716b17_15": "「云何是善降諸魔發願？",
    "T14n0489_005:0716b18_16": "謂若菩薩發如是願：『如我所行，我及一切有情當成正覺時，其佛剎中不聞魔聲，況復魔眾？』",
    "T14n0489_005:0716b20_17": "是為菩薩善降諸魔發願。",
    "T14n0489_005:0716b21_18": "「云何是不以他緣故發願？",
    "T14n0489_005:0716b21_19": "謂若菩薩不由他緣故發阿耨多羅三藐三菩提願。",
    "T14n0489_005:0716b22_20": "何以故？",
    "T14n0489_005:0716b23_0": "菩薩以自勝慧觀察有情界中種種苦惱，為救度故乃發阿耨多羅三藐三菩提願，是為菩薩不以他緣故發願。",
    "T14n0489_005:0716b25_1": "「云何是無邊發願？",
    "T14n0489_005:0716b25_2": "謂若菩薩所發願者無限方分。",
    "T14n0489_005:0716b26_3": "何以故？",
    "T14n0489_005:0716b26_4": "謂菩提行廣大無量無有邊際。",
    "T14n0489_005:0716b27_5": "菩薩當發願時，偏袒一肩右膝著地，於諸世間心生厭患，發是願言：『普觀十方一切世界，諸菩薩眾現修苦行者，現坐菩提場成等正覺轉法輪者，願諸菩薩觀照我心乃至說法度脫，得度脫已我悉隨喜。",
    "T14n0489_005:0716c03_6": "以是隨喜善根，迴向阿耨多羅三藐三菩提。』",
    "T14n0489_005:0716c04_7": "是為菩薩無邊發願。",
    "T14n0489_005:0716c04_8": "「云何是不恐怖發願？",
    "T14n0489_005:0716c05_9": "謂若菩薩從初發心聞甚深法，或聞諸佛有大甚深威德之力，或聞菩薩遊戲神通甚深法門，或聞諸佛善巧方便甚深之法，聞已皆悉不驚不怖。",
    "T14n0489_005:0716c08_10": "菩薩作是思惟：『佛菩提無邊，佛境界無邊，諸佛世尊成熟有情亦悉無邊，我之智力而不能知，唯佛與佛乃能究盡。』",
    "T14n0489_005:0716c10_11": "是為菩薩不恐怖發願。",
    "T14n0489_005:0716c11_12": "「云何是不懈退發願？",
    "T14n0489_005:0716c11_13": "謂若菩薩或見有情[怡-台+龍]戾難調，以斯等故，生棄捨心欲生淨土：『我不願聞此等有情諸惡名字。』",
    "T14n0489_005:0716c14_14": "菩薩雖以此緣，不應棄捨利有情事。",
    "T14n0489_005:0716c14_15": "何以故？",
    "T14n0489_005:0716c15_16": "菩薩具悲智故，起如是心：『遍有情界中，諸有少智起劣精進，癡盲瘖啞無涅槃分者，悉為諸佛菩薩呵毀棄捨，斯等有情普願於我剎中，悉令發起阿耨多羅三藐三菩提心，乃至坐菩提場成等正覺。』",
    "T14n0489_005:0716c19_17": "菩薩發是心時，一切魔宮皆悉震動，諸佛讚歎嚴淨佛土，速證阿耨多羅三藐三菩提果，是為菩薩不懈退發願。",
    "T14n0489_005:0716c22_18": "「云何是善具圓滿發願？",
    "T14n0489_005:0716c22_19": "謂若菩薩誓願坐於大菩提場，降伏魔軍證阿耨多羅三藐三菩提果，此上無復更求餘願。",
    "T14n0489_005:0716c24_20": "善男子！",
    "T14n0489_005:0716c24_21": "譬如鉢器盛酥或油，若平滿已無復更受一塵之滴；菩薩亦復如是，成正覺已無復減少一塵之願，是為菩薩善具圓滿發願。",
    "T14n0489_005:0716c27_22": "善男子！",
    "T14n0489_005:0716c27_23": "菩薩若修如是十種法者，即得諸願具足。",
    "T14n0489_005:0716c28_24": "「又，善男子！",
    "T14n0489_005:0716c29_0": "菩薩若修十種法者，即得諸力具足。",
    "T14n0489_005:0716c29_1": "何等為十？",
    "T14n0489_005:0717a01_2": "一者、無能勝力；二者、無屈伏力；三者、福力；四者、慧力；五者、徒眾力；六者、神通力；七者、自在力；八者、陀羅尼力；九者、不動加持力；十者、不越教勅力。",
    "T14n0489_005:0717a04_3": "「云何是無能勝力？",
    "T14n0489_005:0717a04_4": "謂若菩薩力無能勝，一切外道二乘無與菩薩力齊等者，是為菩薩無能勝力。",
    "T14n0489_005:0717a06_5": "「云何是無屈伏力？",
    "T14n0489_005:0717a06_6": "謂若菩薩具勝力故，於有情聚中無能屈伏菩薩力者，是為菩薩無屈伏力。",
    "T14n0489_005:0717a08_7": "「云何是福力？",
    "T14n0489_005:0717a08_8": "謂若菩薩世出世間諸有福行無不積集，是為菩薩福力。",
    "T14n0489_005:0717a10_9": "「云何是慧力？",
    "T14n0489_005:0717a10_10": "謂若菩薩於佛法中正慧悉知，無有少法不見不證不覺了者，是為菩薩慧力。",
    "T14n0489_005:0717a12_11": "「云何是徒眾力？",
    "T14n0489_005:0717a12_12": "謂若菩薩所有徒眾，不缺戒行，不壞正見，不越法式，不染淨命。",
    "T14n0489_005:0717a14_13": "何以故？",
    "T14n0489_005:0717a14_14": "菩薩徒眾同其菩薩正直行故，是為菩薩徒眾力。",
    "T14n0489_005:0717a15_15": "「云何是神通力？",
    "T14n0489_005:0717a15_16": "謂若菩薩所有世間神通之力，尚能超勝一切聲聞緣覺神通境界，而此菩薩勝上神力，於一微塵中，而能容受閻浮提世界，及四大洲、小千世界、中千世界、大千世界，或一殑伽沙數世界，乃至不可說不可說殑伽沙數。",
    "T14n0489_005:0717a20_17": "是等世界，於一微塵中悉容受已，而微塵不增世界不減，其中有情不相觸礙，是為菩薩神通力。",
    "T14n0489_005:0717a22_18": "「云何是自在力？",
    "T14n0489_005:0717a23_19": "謂若菩薩力自在故，欲使三千大千世界七寶充滿，隨其所欲，乃至不可說不可說世界，悉能充滿種種珍寶，是為菩薩自在力。",
    "T14n0489_005:0717a26_20": "「云何是陀羅尼力？",
    "T14n0489_005:0717a26_21": "謂若菩薩於不可說不可說佛剎中，諸佛世尊所說之法，諸名句文種種義理，於剎那間悉能受持解了修習，是為菩薩陀羅尼力。",
    "T14n0489_005:0717a29_22": "「云何是不動加持力？",
    "T14n0489_005:0717a29_23": "謂若菩薩勝加持力所加持故，諸有情中無能虧動菩薩力者，唯除如來、應供、正等正覺，是為菩薩不動加持力。",
    "T14n0489_005:0717b03_24": "「云何是不越教勅力？",
    "T14n0489_005:0717b03_25": "謂若菩薩於有情中，而不見有敢違菩薩教勅之者，唯除善巧方便利益等事，是為菩薩不越教勅力。",
    "T14n0489_005:0717b06_26": "善男子！",
    "T14n0489_005:0717b06_27": "菩薩若修如是十種法者，即得諸力具足。",
    "T14n0489_005:0717b08_0": "佛說除蓋障菩薩所問經卷第五"
}