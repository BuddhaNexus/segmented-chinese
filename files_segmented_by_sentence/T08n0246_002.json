{
    "T08n0246_002:0840a03_0": "仁王護國般若波羅蜜多經卷下",
    "T08n0246_002:0840a05_0": "開府儀同三司特進試鴻臚卿肅國公",
    "T08n0246_002:0840a06_0": "食邑三千戶賜紫贈司空諡大鑒正號",
    "T08n0246_002:0840a07_0": "大廣智大興善寺三藏沙門不空奉",
    "T08n0246_002:0840a08_0": "詔譯",
    "T08n0246_002:0840a09_0": "護國品第五",
    "T08n0246_002:0840a10_0": "爾時，世尊告波斯匿王等諸大國王：「諦聽，諦聽！",
    "T08n0246_002:0840a11_1": "我為汝等說護國法。",
    "T08n0246_002:0840a11_2": "一切國土若欲亂時，有諸災難，賊來破壞。",
    "T08n0246_002:0840a12_3": "汝等諸王，應當受持，讀誦此般若波羅蜜多，嚴飾道場，置百佛像、百菩薩像、百師子座，請百法師解說此經。",
    "T08n0246_002:0840a14_4": "於諸座前燃種種燈，燒種種香，散諸雜花，廣大供養衣服、臥具、飲食、湯藥、房舍、床座一切供事；每日二時講讀此經。",
    "T08n0246_002:0840a17_5": "若王、大臣，比丘、比丘尼、優婆塞、優婆夷，聽受、讀誦、如法修行，災難即滅。",
    "T08n0246_002:0840a19_6": "「大王！",
    "T08n0246_002:0840a19_7": "諸國土中有無量鬼神，一一復有無量眷屬，若聞是經，護汝國土。",
    "T08n0246_002:0840a20_8": "若國欲亂，鬼神先亂；鬼神亂故，即萬人亂——當有賊起，百姓喪亡；國王、大子、王子、百官互相是非。",
    "T08n0246_002:0840a22_9": "天地變怪，日月眾星失時失度，大火、大水及大風等，是諸難起，皆應受持、講說此般若波羅蜜多。",
    "T08n0246_002:0840a25_10": "若於是經受持、讀誦，一切所求官位富饒，男女慧解行來隨意，人天果報皆得滿足，疾疫厄難即得除愈，杻械枷鏁撿繫其身皆得解脫，破四重戒、作五逆罪及毀諸戒無量過咎悉得消滅。",
    "T08n0246_002:0840b01_0": "「大王！",
    "T08n0246_002:0840b01_1": "往昔過去釋提桓因為頂生王，領四軍眾來上天宮欲滅帝釋。",
    "T08n0246_002:0840b02_2": "時彼天主即依過去諸佛教法，敷百高座，請百法師講讀般若波羅蜜多經。",
    "T08n0246_002:0840b04_3": "頂生即退，天眾安樂。",
    "T08n0246_002:0840b05_0": "「大王！",
    "T08n0246_002:0840b05_1": "昔天羅國王，有一太子名曰斑足，登王位時，有外道師名為善施，與王灌頂，乃令斑足取千王頭，以祀塚間摩訶迦羅大黑天神。",
    "T08n0246_002:0840b08_0": "自登王位，已得九百九十九王，唯少一王。",
    "T08n0246_002:0840b08_1": "北行萬里，乃得一王名曰普明。",
    "T08n0246_002:0840b09_2": "其普明王白斑足言：『願聽一日禮敬三寶、飯食沙門。』",
    "T08n0246_002:0840b10_3": "斑足聞已即便許之。",
    "T08n0246_002:0840b11_4": "其王乃依過去諸佛所說教法，敷百高座，請百法師，一日二時講說般若波羅蜜多八千億偈。",
    "T08n0246_002:0840b13_5": "時彼眾中第一法師，為普明王而說偈言：「『劫火洞然，　　大千俱壞，　　須彌巨海，　　磨滅無餘。",
    "T08n0246_002:0840b16_6": "　　梵釋天龍，　　諸有情等，　　尚皆殄滅，　　何況此身。",
    "T08n0246_002:0840b17_7": "　　生老病死，　　憂悲苦惱，　　怨親逼迫，　　能與願違，　　愛欲結使，　　自作瘡疣。",
    "T08n0246_002:0840b19_8": "　　三界無安。",
    "T08n0246_002:0840b20_0": "　　國有何樂？",
    "T08n0246_002:0840b20_1": "　　有為不實，　　從因緣起，　　盛衰電轉，　　暫有即無。",
    "T08n0246_002:0840b21_2": "　　諸界趣生，　　隨業緣現，　　如影如響，　　一切皆空。",
    "T08n0246_002:0840b23_0": "　　識由業漂，　　乘四大起，　　無明愛縛，　　我我所生。",
    "T08n0246_002:0840b24_1": "　　識隨業遷，　　身即無主；　　應知國土，　　幻化亦然。』",
    "T08n0246_002:0840b26_0": "「爾時法師說此偈已，時普明王聞法悟解，證空三昧，王諸眷屬得法眼空。",
    "T08n0246_002:0840b27_1": "其王即便詣天羅國，諸王眾中而作是言：『仁等！",
    "T08n0246_002:0840b28_2": "今者就命時到。",
    "T08n0246_002:0840b29_3": "悉應誦持過去諸佛所說般若波羅蜜多偈。』",
    "T08n0246_002:0840c01_4": "諸王聞已亦皆悟解，得空三昧，各各誦持。",
    "T08n0246_002:0840c02_5": "時斑足王問諸王言：『汝等今者皆誦何法？』",
    "T08n0246_002:0840c04_0": "「爾時普明即以上偈答斑足王，王聞是法亦證空定，歡喜踊躍告諸王言：『我為外道邪師所誤，非汝等咎；汝各還國，當請法師解說般若波羅蜜多。』",
    "T08n0246_002:0840c07_1": "時斑足王以國付弟，出家為道，得無生法忍。",
    "T08n0246_002:0840c09_0": "「大王！",
    "T08n0246_002:0840c09_1": "過去復有五千國王常誦此經，現生獲報；汝等十六諸大國王，修護國法，應當如是受持、讀誦、解說此經；若未來世諸國王等，為欲護國護自身者，亦應如是受持、讀誦、解說此經。」",
    "T08n0246_002:0840c13_2": "說是法時，無量人眾得不退轉，阿修羅等得生天上，無量無數欲、色諸天得無生忍。",
    "T08n0246_002:0840c16_0": "仁王護國般若波羅蜜多經不思議品",
    "T08n0246_002:0840c17_0": "第六",
    "T08n0246_002:0840c18_0": "爾時十六國王及諸大眾，聞佛說此般若波羅蜜多甚深句義，歡喜踊躍，散百萬億眾寶蓮花，於虛空中成寶花座；十方諸佛無量大眾，共坐此座，說般若波羅蜜多。",
    "T08n0246_002:0840c21_1": "是諸大眾持十千金蓮華，散釋迦牟尼佛上，合成花輪蓋諸大眾；復散八萬四千芬陀利花，於虛空中成白雲臺，臺中光明王佛與十方諸佛、無量大眾，演說般若波羅蜜多。",
    "T08n0246_002:0840c25_2": "是諸大眾，持曼陀羅花，散釋迦牟尼佛及諸眾會；復散曼殊沙花，於虛空中變作金剛寶城，城中師子奮迅王佛共十方諸佛、大菩薩眾，演說勝義般若波羅蜜多。",
    "T08n0246_002:0840c29_3": "復散無量天諸妙花，於虛空中成寶雲蓋，遍覆三千大千世界，是花蓋中雨恒河沙花，從空而下。",
    "T08n0246_002:0841a03_0": "時波斯匿王及諸大眾，見是事已歎未曾有，合掌向佛而作是言：「願過去、現在、未來諸佛，常說般若波羅蜜多；願諸眾生常得見聞，如我今日等無有異。」",
    "T08n0246_002:0841a06_1": "佛言：「大王！",
    "T08n0246_002:0841a06_2": "如汝所說。",
    "T08n0246_002:0841a06_3": "此般若波羅蜜多，是諸佛母、諸菩薩母，不共功德神通生處，諸佛同說能多利益，是故汝等常應受持。」",
    "T08n0246_002:0841a10_0": "爾時，世尊為諸大眾現不可思議神通變化——一花入無量花，無量花入一花；一佛土入無量佛土，無量佛土入一佛土；一塵剎土入無量塵剎土，無量塵剎土入一塵剎土；無量大海入一毛孔；無量須彌入芥子中；一佛身入無量眾生身，無量眾生身入一佛身；大復現小，小復現大；淨復現穢，穢復現淨；佛身不可思議，眾生身不可思議，乃至世界不可思議。",
    "T08n0246_002:0841a18_0": "當佛現此神變之時，十千女人現轉女身得神通三昧，無量天人得無生法忍，無量阿修羅等成菩薩道，恒河沙菩薩現身成佛。",
    "T08n0246_002:0841a21_0": "仁王護國般若波羅蜜多經奉持品",
    "T08n0246_002:0841a22_0": "第七",
    "T08n0246_002:0841a23_0": "爾時，波斯匿王覩佛神變——見千花臺上遍照如來，千華葉上千化身佛，千花葉中無量諸佛，各說般若波羅蜜多——白佛言：「世尊！",
    "T08n0246_002:0841a25_1": "如是無量般若波羅蜜多，不可識識、不可智知。",
    "T08n0246_002:0841a26_2": "云何諸善男子於此經中，明了覺解、為人演說？」",
    "T08n0246_002:0841a27_3": "佛言：「大王！",
    "T08n0246_002:0841a28_4": "汝今諦聽！",
    "T08n0246_002:0841a28_5": "從初習忍至金剛定，如法修行十三觀門，皆為法師依持建立。",
    "T08n0246_002:0841a29_6": "汝等大眾，應當如佛而供養之，百千萬億天妙香花而以奉上。",
    "T08n0246_002:0841b03_0": "「善男子！",
    "T08n0246_002:0841b03_1": "其法師者習種性菩薩，若比丘、比丘尼、優婆塞、優婆夷修十住行，見佛、法、僧發菩提心，於諸眾生利樂悲愍，自觀己身六界諸根，一切無常、苦、空、無我，了知業行生死涅槃，能利自他饒益安樂——聞讚佛毀佛心定不動，聞有佛無佛心定不退；三業無失，起六和敬，方便善巧調伏眾生，勤學十智神通化利，下品修習八萬四千波羅蜜多。",
    "T08n0246_002:0841b10_2": "「善男子！",
    "T08n0246_002:0841b10_3": "習忍以前經十千劫，行十善行有退有進，譬如輕毛隨風東西。",
    "T08n0246_002:0841b12_4": "若至忍位，入正定聚，不作五逆、不謗正法，知我法相悉皆空故，住解脫位。",
    "T08n0246_002:0841b13_5": "於一阿僧祇劫修習此忍，能起勝行。",
    "T08n0246_002:0841b14_6": "「復次，性種性菩薩，住無分別，修十慧觀，捨財命故，持淨戒故，心謙下故，利自他故，生死無亂故，無相甚深故，達有如幻故，不求果報故，得無礙解故，念念示現佛神力故，對治四倒、三不善根、三世惑業、十顛倒故，我人知見念念虛偽，了達名假、受假、法假皆不可得，無自他相，住真實觀。",
    "T08n0246_002:0841b21_7": "中品修習八萬四千波羅蜜多，於二阿僧祇劫行諸勝行，得堅忍位。",
    "T08n0246_002:0841b23_0": "「復次，道種性菩薩，住堅忍中觀諸法性，得無生滅，四無量心能破諸闇，常見諸佛廣興供養，常學諸佛住迴向心，所修善根皆如實際，能於三昧廣作佛事，現種種身行四攝法，住無分別化利眾生，智慧明了甚深觀察，一切行願普皆修習，能為法師調御有情，善觀五蘊三界二諦，無自他相得如實性。",
    "T08n0246_002:0841b29_1": "雖常修勝義而受生三界。",
    "T08n0246_002:0841c01_2": "何以故？",
    "T08n0246_002:0841c01_3": "業習果報未壞盡故，於人天中順道生故。",
    "T08n0246_002:0841c02_4": "上品修習八萬四千波羅蜜多，三阿僧祇劫修二利行，廣大饒益，得善調伏諸三摩地，住勝觀察，修出離行，能證平等聖人地故。",
    "T08n0246_002:0841c06_0": "「復次歡喜地菩薩摩訶薩，超愚夫地，生如來家，住平等忍。",
    "T08n0246_002:0841c07_1": "初無相智照勝義諦，一相平等非相無相，斷諸無明滅三界貪，未來無量生死永不生故，大悲為首起諸大願，於方便智念念修習無量勝行——非證非不證，一切遍學故；非住非不住，向一切智故；行於生死，魔不動故；離我我所，無怖畏故；無自他相，常化眾生故；自在願力，生諸淨土故。",
    "T08n0246_002:0841c13_2": "善男子！",
    "T08n0246_002:0841c13_3": "此初覺智，非如非智，非有非無，無有二相方便妙用，非倒非住，非動非靜，二利自在，如水與波非一非異，智起諸波羅蜜多，亦非一異。",
    "T08n0246_002:0841c16_4": "於四阿僧祇劫，滿足修習百萬行願，此地菩薩無三界業習，更不造新。",
    "T08n0246_002:0841c18_5": "由隨智力，以願生故。",
    "T08n0246_002:0841c18_6": "念念常行檀波羅蜜多，布施、愛語、利行、同事，廣大清淨，善能安住饒益眾生。",
    "T08n0246_002:0841c21_0": "「復次，離垢地菩薩摩訶薩，四無量心最勝寂滅，斷瞋等習修一切行，所謂遠離殺害、不與不取，心無染欲，得真實語、得和合語、得柔軟語、得調伏語，常行捨心、常起慈心、住正直心，寂靜純善，離破戒垢，行大慈觀念念現前。",
    "T08n0246_002:0841c25_1": "於五阿僧祇劫，具足清淨戒波羅蜜多，志意勇猛永離諸染。",
    "T08n0246_002:0841c28_0": "「復次，發光地菩薩摩訶薩，住無分別，滅無明闇，於無相忍而得三明，悉知三世無來無去；依四靜慮、四無色定，無分別智次第隨順，具足勝定，得五神通——現身大小隱顯自在，天眼清淨悉見諸趣，天耳清淨悉聞眾聲，以他心智知眾生心，宿住能知無量差別。",
    "T08n0246_002:0842a04_1": "於六阿僧祇劫，行一切忍波羅蜜多，得大總持利益安樂。",
    "T08n0246_002:0842a07_0": "「復次，焰慧地菩薩摩訶薩，修行順忍，無所攝受，永斷微細身邊見故，修習無邊菩提分法——念處、正勤、神足、根、力、覺道具足，為欲成就力、無所畏、不共佛法。",
    "T08n0246_002:0842a10_1": "於七阿僧祇劫，修習無量精進波羅蜜多，遠離懈怠，普利眾生。",
    "T08n0246_002:0842a12_0": "「復次，難勝地菩薩摩訶薩，以四無畏隨順真如，清淨平等無差別相，斷隨小乘樂求涅槃，集諸功德具觀諸諦——此苦聖諦，集、滅、道諦；世俗、勝義。",
    "T08n0246_002:0842a15_1": "觀無量諦，為利眾生，習諸技藝——文字、醫方、讚詠、戲笑、工巧、呪術、外道異論，吉凶占相一無錯謬，但於眾生不為損惱，為利益故咸悉開示，漸令安住無上菩提，知諸地中出道障道。",
    "T08n0246_002:0842a19_2": "於八阿僧祇劫，常修三昧，開發諸行。",
    "T08n0246_002:0842a21_0": "「復次，現前地菩薩摩訶薩，得上順忍，住三脫門，能盡三界集因集業，麤現行相，大悲增上。",
    "T08n0246_002:0842a23_0": "觀諸生死無明闇覆、業集識種、名色、六處、觸、受、愛、取、有、生老死等，皆由著我無明業果，非有非無，一相無相而不二故。",
    "T08n0246_002:0842a25_1": "於九阿僧祇劫，行百萬空、無相、無願三昧，得一切般若波羅蜜多無邊光照。",
    "T08n0246_002:0842a28_0": "「復次，遠行地菩薩摩訶薩，修無生忍，證法無別，斷諸業果細現行相，住於滅定，起殊勝行，雖常寂滅，廣化眾生——示入聲聞，常隨佛智；示同外道，示作魔王，隨順世間而常出世。",
    "T08n0246_002:0842b02_1": "於十阿僧祇劫，行百萬三昧，善巧方便廣宣法藏，一切莊嚴皆得圓滿。",
    "T08n0246_002:0842b05_0": "「復次，不動地菩薩摩訶薩，住無生忍，體無增減，斷諸功用，心心寂滅，無身心相猶如虛空。",
    "T08n0246_002:0842b07_0": "此菩薩，佛心、菩提心、涅槃心，悉皆不起，由本願故諸佛加持，能一念頃而起智業雙照平等，以十力智遍不可說大千世界，隨諸眾生普皆利樂。",
    "T08n0246_002:0842b10_1": "於千阿僧祇劫，滿足百萬大願，心心趣入一切種、一切智智。",
    "T08n0246_002:0842b12_0": "「復次，善慧地菩薩摩訶薩，住上無生忍，滅心心相，證智自在，斷無礙障，具大神通，修力、無畏，善能守護諸佛法藏，得無礙解、法義、詞、辯，演說正法無斷無盡，一剎那頃於不可說諸世界中，隨諸眾生所有問難，一音解釋普令歡喜。",
    "T08n0246_002:0842b17_1": "於萬阿僧祇劫，能現百萬恒河沙等諸佛神力，無盡法藏利益圓滿。",
    "T08n0246_002:0842b19_0": "「復次，法雲地菩薩摩訶薩，無量智慧思惟觀察，從發信心，經百萬阿僧祇劫，廣集無量助道法，增長無邊大福智，證業自在，斷神通障，於一念頃能遍十方百萬億阿僧祇世界微塵數國土，悉知一切眾生心行上中下根，為說三乘，普令修習波羅蜜多。",
    "T08n0246_002:0842b24_1": "入佛行處、力、無所畏，隨順如來寂滅轉依。",
    "T08n0246_002:0842b25_2": "「善男子！",
    "T08n0246_002:0842b25_3": "從初習忍至金剛定，皆名為伏一切煩惱無相信忍，照勝義諦，滅諸煩惱，生解脫智，漸漸伏滅。",
    "T08n0246_002:0842b27_4": "以生滅心得無生滅，此心若滅即無明滅；金剛定前所有知見，皆不名見，唯佛頓解具一切智，所有知見而得名見。",
    "T08n0246_002:0842c01_5": "「善男子！",
    "T08n0246_002:0842c01_6": "金剛三昧現在前時，而亦未能等無等等，譬如有人登大高臺，普觀一切無不斯了。",
    "T08n0246_002:0842c03_7": "若解脫位，一相無相，無生無滅，同真際、等法性，滿功德藏，住如來位。",
    "T08n0246_002:0842c05_0": "「善男子！",
    "T08n0246_002:0842c05_1": "如是諸菩薩摩訶薩，受持，解說，皆往十方諸佛剎土，利安有情，通達實相；如我今日等無有異。",
    "T08n0246_002:0842c07_2": "「善男子！",
    "T08n0246_002:0842c07_3": "十方法界一切如來，皆依此門而得成佛；若言越此得成佛者，是魔所說，非是佛說。",
    "T08n0246_002:0842c09_4": "是故汝等應如是知，如是見，如是信解。」",
    "T08n0246_002:0842c10_5": "爾時，世尊欲重宣此義，而說偈言：「彼伏忍菩薩，　　於佛法長養，　堅固三十心，　　名為不退轉。",
    "T08n0246_002:0842c13_0": "　初證平等性，　　而生諸佛家，　由初得覺悟，　　名為歡喜地。",
    "T08n0246_002:0842c15_0": "　遠離於染污，　　瞋等種種垢，　具戒德清淨，　　名為離垢地。",
    "T08n0246_002:0842c17_0": "　滅壞無明闇，　　而得諸禪定，　照曜由慧光，　　名為發光地。",
    "T08n0246_002:0842c19_0": "　清淨菩提分，　　遠離身邊見，　智慧焰熾然，　　名為焰慧地。",
    "T08n0246_002:0842c21_0": "　如實知諸諦，　　世間諸伎藝，　種種利群生，　　名為難勝地。",
    "T08n0246_002:0842c23_0": "　觀察緣生法，　　無明至老死，　能證彼甚深，　　名為現前地。",
    "T08n0246_002:0842c25_0": "　方便三摩地，　　示現無量身，　善巧應群生，　　名為遠行地。",
    "T08n0246_002:0842c27_0": "　住於無相海，　　一切佛加持，　自在破魔軍，　　名為不動地。",
    "T08n0246_002:0842c29_0": "　得四無礙解，　　一音演一切，　聞者悉歡喜，　　名為善慧地。",
    "T08n0246_002:0843a02_0": "　智慧如密雲，　　遍滿於法界，　普灑甘露法，　　名為法雲地。",
    "T08n0246_002:0843a04_0": "　滿足無漏界，　　常淨解脫身，　寂滅不思議，　　名為一切智。」",
    "T08n0246_002:0843a06_0": "佛告波斯匿王：「我滅度後，法欲滅時，一切有情造惡業故，令諸國土種種災起。",
    "T08n0246_002:0843a07_1": "諸國王等，為護自身、太子、王子、后妃、眷屬、百官、百姓、一切國土，即當受持此般若波羅蜜多，皆得安樂。",
    "T08n0246_002:0843a10_0": "我以是經付囑國王，不付比丘、比丘尼、優婆塞、優婆夷。",
    "T08n0246_002:0843a11_1": "所以者何？",
    "T08n0246_002:0843a11_2": "無王威力，不能建立，是故汝等常當受持、讀誦、解說。",
    "T08n0246_002:0843a12_3": "「大王！",
    "T08n0246_002:0843a12_4": "吾今所化大千世界，百億須彌，百億日月，一一須彌有四天下。",
    "T08n0246_002:0843a14_5": "此贍部洲，十六大國、五百中國、十萬小國，是諸國中若七難起，一切國王為除難故，受持、解說此般若波羅蜜多，七難即滅，國土安樂。」",
    "T08n0246_002:0843a18_0": "波斯匿王言：「云何七難？」",
    "T08n0246_002:0843a18_1": "佛言：「一者，日月失度。",
    "T08n0246_002:0843a19_0": "日色改變——白色、赤色、黃色、黑色，或二三四五日並照；月色改變——赤色、黃色；日月薄蝕，或有重輪——一二三四五重輪現。",
    "T08n0246_002:0843a21_1": "二者，星辰失度。",
    "T08n0246_002:0843a21_2": "彗星、木星、火星、金星、水星、土等諸星，各各為變，或時晝出。",
    "T08n0246_002:0843a23_3": "三者，龍火、鬼火、人火、樹火，大火四起焚燒萬物。",
    "T08n0246_002:0843a24_4": "四者，時節改變，寒暑不恒。",
    "T08n0246_002:0843a24_5": "冬雨雷電，夏霜氷雪，雨土石山及以砂礫，非時降雹，雨赤黑水，江河汎漲，流石浮山。",
    "T08n0246_002:0843a26_6": "五者，暴風數起，昏蔽日月，發屋拔樹，飛沙走石。",
    "T08n0246_002:0843a27_7": "六者，天地亢陽，陂池竭涸，草木枯死，百穀不成。",
    "T08n0246_002:0843a28_8": "七者，四方賊來侵國內外，兵戈競起百姓喪亡。",
    "T08n0246_002:0843a29_9": "「大王！",
    "T08n0246_002:0843b01_0": "我今略說如是諸難。",
    "T08n0246_002:0843b01_1": "其有日晝不現、月夜不現；天種種災，無雲雨雪；地種種災，崩裂震動，或復血流；鬼神出現，鳥獸怪異。",
    "T08n0246_002:0843b03_2": "如是災難無量無邊，一一災起，皆須受持、讀誦、解說此般若波羅蜜多。」",
    "T08n0246_002:0843b06_0": "爾時，十六國王聞佛所說，皆悉驚怖。",
    "T08n0246_002:0843b06_1": "波斯匿王白佛言：「世尊！",
    "T08n0246_002:0843b07_2": "何故天地有是災難？」",
    "T08n0246_002:0843b07_3": "佛言：「大王！",
    "T08n0246_002:0843b08_4": "由贍部洲大小國邑一切人民，不孝父母，不敬師長；沙門、婆羅門、國王、大臣不行正法，由此諸惡有是難興。",
    "T08n0246_002:0843b10_5": "「大王！",
    "T08n0246_002:0843b10_6": "般若波羅蜜多，能出生一切諸佛法、一切菩薩解脫法、一切國王無上法、一切有情出離法，如摩尼寶體具眾德，能鎮毒龍諸惡鬼神，能遂人心所求滿足，能應輪王名如意珠，能令難陀、跋難陀等諸大龍王降霔甘雨潤澤草木，若於闇夜置高幢上，光照天地明如日出。",
    "T08n0246_002:0843b16_7": "此般若波羅蜜多亦復如是，汝等諸王應作寶幢及以幡蓋，燒香散花廣大供養，寶函盛經置於寶案，若欲行時常導其前，所在住處作七寶帳，眾寶為座置經於上，種種供養如事父母；亦如諸天奉事帝釋。",
    "T08n0246_002:0843b21_8": "「大王！",
    "T08n0246_002:0843b21_9": "我見諸國一切人王，皆由過去侍五百佛恭敬供養，得為帝王；一切聖人得道果者，來生其國，作大利益。",
    "T08n0246_002:0843b23_10": "若王福盡、無道之時，聖人捨去，災難競起。",
    "T08n0246_002:0843b24_11": "「大王！",
    "T08n0246_002:0843b24_12": "若未來世，有諸國王建立正法、護三寶者，我令五方菩薩摩訶薩眾往護其國。",
    "T08n0246_002:0843b27_0": "「東方金剛手菩薩摩訶薩，手持金剛杵，放青色光，與四俱胝菩薩往護其國。",
    "T08n0246_002:0843b29_0": "「南方金剛寶菩薩摩訶薩，手持金剛摩尼，放日色光，與四俱胝菩薩往護其國。",
    "T08n0246_002:0843c02_0": "「西方金剛利菩薩摩訶薩，手持金剛劍，放金色光，與四俱胝菩薩往護其國。",
    "T08n0246_002:0843c04_0": "「北方金剛藥叉菩薩摩訶薩，手持金剛鈴，放瑠璃色光，與四俱胝藥叉往護其國。",
    "T08n0246_002:0843c06_0": "「中方金剛波羅蜜多菩薩摩訶薩，手持金剛輪，放五色光，與四俱胝菩薩往護其國。",
    "T08n0246_002:0843c07_1": "「是五菩薩摩訶薩，各與如是無量大眾，於汝國中作大利益；當立形像而供養之。」",
    "T08n0246_002:0843c09_2": "爾時，金剛手菩薩摩訶薩等，即從座起頂禮佛足，却住一面而白佛言：「世尊！",
    "T08n0246_002:0843c11_3": "我等本願，承佛神力，十方世界一切國土，若有此經受持、讀誦、解說之處，我當各與如是眷屬，於一念頃即至其所，守護正法、建立正法，令其國界無諸災難，刀兵疾疫一切皆除。",
    "T08n0246_002:0843c15_4": "「世尊！",
    "T08n0246_002:0843c15_5": "我有陀羅尼，能加持擁護，是一切佛本所修行速疾之門。",
    "T08n0246_002:0843c16_6": "若人得聞一經於耳，所有罪障悉皆消滅，況復誦習而令通利，以法威力，當令國界永無眾難。」",
    "T08n0246_002:0843c19_0": "即於佛前，異口同音說陀羅尼曰：「娜謨囉怛娜(二合)怛囉(二合)夜野(一)　娜莫(引)阿哩夜(二合)吠(無蓋反)[口*路]者娜(引)野(二)　怛他(引)[薩/子]多(引)夜囉訶(二合)諦(三)　三藐三沒馱(引)野(四)　娜莫阿(引)哩野(二合)(五)　三滿多跋捺囉(二合、引)野(六)　冐地薩怛嚩(二合、引)野(七)　摩訶薩怛嚩(二合、引)野(八)　摩賀迦(引)嚕抳迦(引)野(九)　怛儞野(二合)他(引)(十)　枳穰(二合)娜鉢囉(二合)儞(引)閉(十一)　惡乞叉(二合)野句勢(十二)　鉢囉(二合)底婆(引)娜嚩底(十三)　薩嚩沒馱(引)嚩路枳諦(十四)　瑜誐跛哩儞澁跛(二合)寧(十五)　儼避(引)囉努囉嚩誐(引)係(十六)　底哩野(三合)特嚩(二合)(十七)　跛哩儞澁跛(二合)寧(十八)　冒地質多散惹娜儞(十九)　薩嚩(引)毘曬迦毘(引)色訖諦(二合)(二十)　達磨娑(引)誐囉三步諦(二十一)　阿慕伽室囉(二合)嚩儜(二十二)　摩賀三滿多跋捺囉(二合)步彌(二十三)　涅(奴逸反)哩野(二合)諦(二十四)　尾野(二合)羯囉(二合)拏(二十五)　跛哩鉢囉(二合)跛儞(二十六)　薩嚩悉馱(二十七)　娜麼塞訖哩(三合)諦(二十八)　薩嚩冐地薩怛嚩(二合)(二十九)　散惹娜儞(三十)　婆誐嚩底(丁以反)(上同)(三十一)　沒馱(引)麼諦(三十二)　阿囉儞迦囉嬭(三十三)　阿囉拏迦囉嬭(三十四)　摩賀鉢囉(二合)枳穰(二合)(三十五)　播囉弭諦娑嚩(二合)賀(三十六)」爾時，世尊聞是說已，讚金剛手等諸菩薩言：「善哉，善哉！",
    "T08n0246_002:0844a11_1": "若有誦持此陀羅尼者，我及十方諸佛悉常加護，諸惡神鬼敬之如佛，不久當得阿耨多羅三藐三菩提。",
    "T08n0246_002:0844a14_0": "「大王！",
    "T08n0246_002:0844a14_1": "吾以此經付囑汝等：毘舍離國、憍薩羅國、室羅筏國、摩伽陀國、波羅痆斯國、迦毘羅國、拘尸那國、憍睒彌國、般遮羅國、波吒羅國、末土羅國、烏尸尼國、奔吒䟦多國、提婆䟦多國、迦尸國瞻波國，如是一切諸國王等，皆應受持般若波羅蜜多。」",
    "T08n0246_002:0844a20_0": "時諸大眾、阿修羅等，聞佛所說諸災難事，身毛皆竪，高聲唱言：「願我未來不生彼國。」",
    "T08n0246_002:0844a21_1": "時十六王，即捨王位修出家道，具八勝處、十一切處，得伏忍、信忍、無生法忍。",
    "T08n0246_002:0844a24_0": "爾時，一切天人大眾、阿修羅等，散曼陀羅花、曼殊沙花、婆師迦花、蘇曼那花，以供養佛，隨其種性得三脫門——生空、法空、菩提分法。",
    "T08n0246_002:0844a26_1": "無量無數菩薩摩訶薩，散拘勿頭花、波頭摩花而供養佛，無量三昧悉皆現前，得住順忍、無生法忍。",
    "T08n0246_002:0844a29_2": "無量無數菩薩摩訶薩，得恒河沙諸三昧門，真俗平等，具無礙解，常起大悲，於百萬億阿僧祇佛剎微塵數世界，廣利眾生，現身成佛。",
    "T08n0246_002:0844b04_0": "仁王護國般若波羅蜜多經囑累品",
    "T08n0246_002:0844b05_0": "第八",
    "T08n0246_002:0844b06_0": "佛告波斯匿王：「今誡汝等！",
    "T08n0246_002:0844b06_1": "吾滅度後，正法欲滅，後五十年、後五百年、後五千年，無佛、法、僧。",
    "T08n0246_002:0844b08_0": "此經、三寶，付諸國王建立守護，令我四部諸弟子等，受持、讀誦，解其義理，廣為眾生宣說法要，令其修習出離生死。",
    "T08n0246_002:0844b11_0": "「大王！",
    "T08n0246_002:0844b11_1": "後五濁世，一切國王、王子、大臣，自恃高貴，破滅吾教，明作制法，制我弟子比丘、比丘尼，不聽出家、修行正道，亦復不聽造佛塔像；白衣高座、比丘地立、與兵奴法等無有異。",
    "T08n0246_002:0844b14_2": "當知爾時，法滅不久。",
    "T08n0246_002:0844b16_0": "「大王！",
    "T08n0246_002:0844b16_1": "破國因緣，皆汝自作。",
    "T08n0246_002:0844b16_2": "恃己威力，制四部眾，不聽修福，諸惡比丘受別請法，知識比丘共為一心，互相親善齋會求福；是外道法，都非我教。",
    "T08n0246_002:0844b19_3": "百姓疾疫，無量苦難。",
    "T08n0246_002:0844b19_4": "當知爾時國土破滅。",
    "T08n0246_002:0844b20_5": "「大王！",
    "T08n0246_002:0844b20_6": "法末世時，國王，大臣，四部弟子，各作非法，橫與佛教作諸過咎，非法非律繫縛比丘，如彼獄囚。",
    "T08n0246_002:0844b22_7": "當知爾時，法滅不久。",
    "T08n0246_002:0844b23_0": "「大王！",
    "T08n0246_002:0844b23_1": "我滅度後，四部弟子，一切國王、王子、百官，乃是任持護三寶者，而自破滅，如師子身中虫，自食師子肉，非外道也。",
    "T08n0246_002:0844b25_2": "壞我法者得大過咎——正法衰薄，民無正行，諸惡漸增，其壽日減，無復孝子，六親不和，天龍不祐，惡鬼惡龍日來侵害，災怪相繼為禍縱橫，當墮地獄、傍生、餓鬼，若得為人，貧窮下賤諸根不具——如影隨形、如響應聲，如人夜書，火滅字存，毀法果報亦復如是。",
    "T08n0246_002:0844c02_3": "「大王！",
    "T08n0246_002:0844c02_4": "未來世中，一切國王、王子、大臣，與我弟子橫立記籍，設官典主大小僧統，非理役使。",
    "T08n0246_002:0844c04_5": "當知爾時，佛法不久。",
    "T08n0246_002:0844c05_0": "「大王！",
    "T08n0246_002:0844c05_1": "未來世中，一切國王、四部弟子，當依十方一切諸佛常所行道，建立流通。",
    "T08n0246_002:0844c06_2": "而惡比丘為求名利，不依我法，於國王前自說過患，作破法緣。",
    "T08n0246_002:0844c08_3": "其王不別，信受此語，橫立制法，不依佛戒。",
    "T08n0246_002:0844c09_4": "當知爾時，法滅不久。",
    "T08n0246_002:0844c10_0": "「大王！",
    "T08n0246_002:0844c10_1": "未來世中，國王、大臣、四部弟子，自作破法、破國因緣，身自受之，非佛法咎。",
    "T08n0246_002:0844c11_2": "天龍捨去，五濁轉增，若具說者窮劫不盡。」",
    "T08n0246_002:0844c13_0": "爾時，十六大國王聞說未來如是諸誡，悲啼號泣，聲動三千，天地昏闇，光明不現。",
    "T08n0246_002:0844c14_1": "時諸王等，各各至心受持佛語，不制四部出家學道，當如佛教。",
    "T08n0246_002:0844c17_0": "爾時，恒河沙等無量大眾皆共歎言：「當爾之時，世間空虛是無佛世。」",
    "T08n0246_002:0844c19_0": "爾時，波斯匿王白佛言：「世尊！",
    "T08n0246_002:0844c19_1": "當何名此經？",
    "T08n0246_002:0844c19_2": "我等云何奉持？」",
    "T08n0246_002:0844c20_3": "佛告大王：「此經名為『仁王護國般若波羅蜜多』，亦得名為『甘露法藥』，若有服行能愈諸疾。",
    "T08n0246_002:0844c22_4": "「大王！",
    "T08n0246_002:0844c22_5": "般若波羅蜜多所有功德，猶如虛空不可測量，若有受持、讀誦之者，所獲功德，能護仁王及諸眾生，猶如垣牆，亦如城壁，是故汝等應當受持。」",
    "T08n0246_002:0844c26_0": "佛說是經已，彌勒、師子吼等無量菩薩摩訶薩，舍利弗、須菩提等無量聲聞，欲界、色界無量天人，比丘、比丘尼、優婆塞、優婆夷，阿脩羅等，一切大眾，聞佛所說，皆大歡喜，信受奉行。",
    "T08n0246_002:0845a02_0": "仁王護國般若波羅蜜多經卷下"
}