{
    "T02n0100_012:0453b25_0": "別譯雜阿含經卷第十二(丹本第六卷十二張後准)失譯人名今附秦錄（二一四）如是我聞：一時，佛在舍衛國祇樹給孤獨園。",
    "T02n0100_012:0453b29_1": "時有比丘尼名曰曠野，於其晨朝，著衣持鉢，入城乞食，食訖洗鉢，將欲向彼得眼林中。",
    "T02n0100_012:0453c02_2": "時魔王波旬作是心念：「瞿曇沙門今在舍衛得眼林中，其弟子曠野比丘尼入城乞食，食訖洗鉢，收攝坐具，將欲往詣於彼林間，我當為其而作擾亂。」",
    "T02n0100_012:0453c05_3": "爾時，波旬化作摩納，於彼路側，問曠野言：「欲何所詣？」",
    "T02n0100_012:0453c06_4": "比丘尼答言：「我今欲詣閑靜之處。」",
    "T02n0100_012:0453c07_5": "爾時，摩納聞是語已，即說偈言：「一切世間中，　　無有解脫者，　汝詣空靜處，　　將欲何所作？",
    "T02n0100_012:0453c11_0": "　汝今年盛美，　　不受於五欲，　一旦衰老至，　　後莫生憂悔。」",
    "T02n0100_012:0453c13_0": "時比丘尼而作是念：「此為是誰？",
    "T02n0100_012:0453c13_1": "欲惱亂我，甚為欺詐。",
    "T02n0100_012:0453c14_2": "為是人耶？",
    "T02n0100_012:0453c14_3": "是非人乎？」",
    "T02n0100_012:0453c14_4": "作是念已，入定觀察，知是波旬欲來惱亂，即說偈言：「世間有解脫，　　我今自證知，　波旬汝愚鄙，　　不解如斯跡。",
    "T02n0100_012:0453c18_0": "　欲如摽利戟，　　陰賊拔刀逐，　汝言受五欲，　　欲苦可怖畏。",
    "T02n0100_012:0453c20_0": "　欲能生憂惱，　　欲能生追念，　欲能生百苦，　　欲是眾苦本。",
    "T02n0100_012:0453c22_0": "　斷除一切愛，　　滅諸無明闇，　逮證於盡滅，　　住於無漏法。」",
    "T02n0100_012:0453c24_0": "爾時，波旬而作是念：「曠野比丘尼，善知我心。」",
    "T02n0100_012:0453c25_0": "懊惱悔恨，慚愧還宮。",
    "T02n0100_012:0453c26_0": "（二一五）如是我聞：一時，佛在舍衛國祇樹給孤獨園。",
    "T02n0100_012:0453c27_1": "爾時，蘇摩比丘尼著衣持鉢，入舍衛城乞食，食訖洗鉢，收攝坐具，向得眼林。",
    "T02n0100_012:0453c28_2": "魔王波旬作是念：「今蘇摩比丘尼，著衣持鉢，入城乞食，食訖洗鉢，收攝坐具，向得眼林。」",
    "T02n0100_012:0454a01_3": "爾時，波旬化作婆羅門，在路側立，而作是言：「阿梨耶欲何所至？」",
    "T02n0100_012:0454a03_4": "比丘尼答言：「我今欲詣彼寂靜處。」",
    "T02n0100_012:0454a04_5": "爾時，波旬即說偈言：「仙聖之所得，　　斯處難階及，　非汝鄙穢智，　　獲得如是處。」",
    "T02n0100_012:0454a07_0": "時比丘尼作如是念：「此為是人？",
    "T02n0100_012:0454a07_1": "是非人乎？",
    "T02n0100_012:0454a07_2": "而欲惱我。」",
    "T02n0100_012:0454a08_3": "入定觀察，知是波旬，即說偈言：「女相無所作，　　唯意修禪定，　觀見於上法。",
    "T02n0100_012:0454a10_4": "　　若有男女相，　可說於女人，　　於法無所能。",
    "T02n0100_012:0454a12_0": "　若無男女相，　　云何生分別？",
    "T02n0100_012:0454a13_0": "　斷除一切愛，　　滅諸無明闇，　逮證于盡滅，　　住於無漏法，　以是故當知，　　波旬墮負處。」",
    "T02n0100_012:0454a16_0": "爾時，波旬而作是念：「蘇摩比丘尼，善知我心。」",
    "T02n0100_012:0454a17_0": "憂愁悔恨，慚愧還宮。",
    "T02n0100_012:0454a18_0": "（二一六）如是我聞：一時，佛在舍衛國祇樹給孤獨園。",
    "T02n0100_012:0454a19_1": "爾時，翅舍憍曇彌比丘尼著衣持鉢，入城乞食，食訖洗鉢，收攝坐具，至得眼林，坐一樹下，住於天住。",
    "T02n0100_012:0454a21_2": "爾時，魔王波旬作是心念：「沙門瞿曇在於舍衛國祇樹給孤獨園，有比丘尼名翅舍憍曇彌著衣持鉢，入城乞食，食訖洗鉢，收攝坐具，至得眼林，坐一樹下，住於天住。」",
    "T02n0100_012:0454a25_3": "作是念已，化作摩納，欲為擾亂，即說偈言：「汝今者何為，　　懷憂坐樹下，　歔欷而流淚？",
    "T02n0100_012:0454a28_4": "　　將不喪子乎？",
    "T02n0100_012:0454a29_0": "　獨處於林中，　　欲求男子耶？」",
    "T02n0100_012:0454b01_0": "時比丘尼而作是念：「此為是誰？",
    "T02n0100_012:0454b01_1": "甚為欺詐。",
    "T02n0100_012:0454b01_2": "為是人耶？",
    "T02n0100_012:0454b02_3": "是非人乎？",
    "T02n0100_012:0454b02_4": "而欲為我作大擾亂。」",
    "T02n0100_012:0454b02_5": "入定觀察，知是魔王，即說偈言：「我斷恩愛已，　　無欲無子想，　端坐林樹間，　　無愁無熱惱。",
    "T02n0100_012:0454b06_0": "　斷除一切愛，　　滅諸無明闇，　逮得於滅盡，　　安住無漏法。",
    "T02n0100_012:0454b08_0": "　以是故當知，　　波旬墮負處。」",
    "T02n0100_012:0454b09_0": "爾時，波旬而作是念：「翅舍憍曇彌比丘尼，善知我心。」",
    "T02n0100_012:0454b10_1": "憂愁悔恨，慚愧還宮。",
    "T02n0100_012:0454b11_0": "（二一七）如是我聞：一時，佛在舍衛國祇樹給孤獨園。",
    "T02n0100_012:0454b12_1": "爾時蓮華色比丘尼，於其晨朝，著衣持鉢，入城乞食，食訖洗鉢，收攝坐具，并洗足已，入得眼林，坐一樹下，端坐思惟，住於天住。",
    "T02n0100_012:0454b15_2": "爾時，魔王而作是念：「沙門瞿曇在舍衛國祇樹給孤獨園，蓮華色比丘尼，著衣持鉢，入城乞食，食訖洗鉢，收攝坐具，至得眼林中，坐一樹下，住於天住。",
    "T02n0100_012:0454b18_3": "我當為其而作擾亂。」",
    "T02n0100_012:0454b19_0": "作是念已，化為摩納，往至其所，而說偈言：「娑羅樹下坐，　　如華善開敷，　獨一比丘尼，　　汝今坐禪耶？",
    "T02n0100_012:0454b22_0": "　更無第二伴，　　能不畏愚癡？」",
    "T02n0100_012:0454b23_0": "爾時，蓮華比丘尼即作是念：「此為是誰？",
    "T02n0100_012:0454b23_1": "擾亂於我，甚為欺詐。",
    "T02n0100_012:0454b24_2": "為是人耶？",
    "T02n0100_012:0454b24_3": "是非人乎？」",
    "T02n0100_012:0454b24_4": "入定觀察，知是波旬，即說偈言：「百千姦偽賊，　　皆悉令如汝，　不動我一毛，　　故獨無所畏。」",
    "T02n0100_012:0454b28_0": "爾時，魔王復說偈言：「我今自隱形，　　入汝腹中央，　或入汝眉間，　　令汝不得見。」",
    "T02n0100_012:0454c02_0": "時比丘尼復以偈答：「我心得自在，　　善修如意定，　斷絕大繫縛，　　終不怖畏汝。",
    "T02n0100_012:0454c05_0": "　我已吐諸結，　　得拔三垢根，　怖畏根本盡，　　故我無所畏。",
    "T02n0100_012:0454c07_0": "　我今住於此，　　都無畏汝心，　汝軍眾盡來，　　我亦不怖畏。",
    "T02n0100_012:0454c09_0": "　斷除一切愛，　　滅諸無明闇，　逮得於盡滅，　　安住無漏法。",
    "T02n0100_012:0454c11_0": "　以是故當知，　　波旬墮負處。」",
    "T02n0100_012:0454c12_0": "爾時，波旬而作是念：「蓮華色比丘尼善解我心。」",
    "T02n0100_012:0454c13_1": "憂愁悔恨，慚愧還宮。",
    "T02n0100_012:0454c14_0": "（二一八）如是我聞：一時，佛在舍衛國祇樹給孤獨園。",
    "T02n0100_012:0454c15_1": "爾時，石室比丘尼於其晨朝，著衣持鉢，入城乞食，食訖洗鉢，收攝坐具，向得眼林。",
    "T02n0100_012:0454c16_2": "爾時，魔王而作是念：「沙門瞿曇在舍衛國祇樹給孤獨園，中有石室比丘尼，著衣持鉢，入城乞食，食訖洗鉢，收攝坐具，向得眼林。",
    "T02n0100_012:0454c19_3": "我當為其而作擾亂。」",
    "T02n0100_012:0454c20_4": "作是念已，化為摩納，往至其所，而說偈言：「眾生是誰造？",
    "T02n0100_012:0454c22_5": "　　眾生造作誰？",
    "T02n0100_012:0454c23_0": "　云何名眾生？",
    "T02n0100_012:0454c23_1": "　　眾生何所趣？」",
    "T02n0100_012:0454c24_0": "時石室比丘尼聞是偈已，而作是念：「此為是誰？",
    "T02n0100_012:0454c25_1": "甚為欺詐。",
    "T02n0100_012:0454c25_2": "為是人耶？",
    "T02n0100_012:0454c25_3": "是非人乎？」",
    "T02n0100_012:0454c25_4": "入定觀察，知是魔王，以偈答言：「眾魔生邪見，　　謂有眾生想，　假空以聚會，　　都無有眾生。",
    "T02n0100_012:0454c29_0": "　譬如因眾緣，　　和合有車用，　陰界入亦爾，　　因緣和合有。",
    "T02n0100_012:0455a02_0": "　業緣故聚會，　　業緣故散滅，　斷除一切愛，　　滅諸無明闇。",
    "T02n0100_012:0455a04_0": "　逮得於盡滅，　　安住於無漏，　以是故當知，　　波旬墮負處。」",
    "T02n0100_012:0455a06_0": "爾時，魔王而作是念：「此比丘尼善知我心。」",
    "T02n0100_012:0455a06_1": "憂愁悔恨，慚愧還宮。",
    "T02n0100_012:0455a08_0": "（二一九）如是我聞：一時，佛在舍衛國祇樹給孤獨園。",
    "T02n0100_012:0455a09_1": "時有比丘尼，名曰鼻[口*(利/尒)]，在舍衛國王園精舍，於其晨朝，著衣持鉢，入城乞食，食訖洗鉢，收攝坐具，向得眼林。",
    "T02n0100_012:0455a11_2": "於時魔王而作是念：「沙門瞿曇在舍衛國祇樹給孤獨園。",
    "T02n0100_012:0455a12_3": "有鼻[口*(利/尒)]比丘尼著衣持鉢，入城乞食，食訖洗鉢，收攝坐具，向得眼林。",
    "T02n0100_012:0455a14_4": "我當為其而作擾亂。」",
    "T02n0100_012:0455a15_5": "作是念已，化為摩納，即於路側，而說偈言：「誰造於色像？",
    "T02n0100_012:0455a16_6": "　　色像造作誰？",
    "T02n0100_012:0455a17_0": "　色像從何出？",
    "T02n0100_012:0455a17_1": "　　色像何所趣？」",
    "T02n0100_012:0455a18_0": "時比丘尼聞斯偈已，而作是念：「此為是誰？",
    "T02n0100_012:0455a18_1": "惱亂於我，甚為欺詐。",
    "T02n0100_012:0455a19_2": "為是人耶？",
    "T02n0100_012:0455a19_3": "是非人乎？」",
    "T02n0100_012:0455a19_4": "入定觀察，知是魔王，說偈報言：「色像非自作，　　亦非他所造，　眾緣起而有，　　緣離則散滅。",
    "T02n0100_012:0455a23_0": "　譬如殖種子，　　因地而生長，　陰界諸入等，　　和合是色像。",
    "T02n0100_012:0455a25_0": "　因苦故生長，　　因苦故散壞，　斷除一切愛，　　滅諸無明闇。",
    "T02n0100_012:0455a27_0": "　逮得於盡滅，　　安住無漏法，　以是故當知，　　波旬墮負處。」",
    "T02n0100_012:0455a29_0": "爾時，波旬而作是念：「此比丘尼善知我心。」",
    "T02n0100_012:0455a29_1": "憂愁悔恨，慚愧還宮。",
    "T02n0100_012:0455b02_0": "（二二〇）如是我聞：一時，佛在舍衛國祇樹給孤獨園。",
    "T02n0100_012:0455b03_1": "爾時，毘闍耶比丘尼從王園精舍，著衣持鉢，入城乞食，食訖洗鉢，收攝坐具，至得眼林，坐一樹下，住於天住。",
    "T02n0100_012:0455b05_2": "爾時，魔王而作是念：「沙門瞿曇在舍衛國祇樹給孤獨園王園精舍。",
    "T02n0100_012:0455b07_3": "毘闍耶比丘尼著衣持鉢，入城乞食，食訖洗鉢，收攝坐具，至得眼林，坐一樹下，住於天住。",
    "T02n0100_012:0455b09_4": "我當為其而作擾亂。」",
    "T02n0100_012:0455b09_5": "作是念已，化為摩納，往詣其所，而說偈言：「汝今極盛壯，　　我年亦復少，　五欲共歡娛，　　放意而受樂，　何以獨坐此，　　而不與我俱？」",
    "T02n0100_012:0455b14_0": "時比丘尼聞是偈已，而作是念：「此為是誰？",
    "T02n0100_012:0455b14_1": "來惱於我，甚為欺詐。",
    "T02n0100_012:0455b15_2": "為是人耶？",
    "T02n0100_012:0455b15_3": "是非人乎？」",
    "T02n0100_012:0455b15_4": "入定觀察，知是魔王，說偈報言：「作樂縱歌舞，　　及餘五欲樂，　盡迴用與汝，　　非我之所宜。",
    "T02n0100_012:0455b19_0": "　人間一切樂，　　并及天五欲，　盡迴用與汝，　　都非我所宜。",
    "T02n0100_012:0455b21_0": "　我斷一切愛，　　滅諸無明闇，　逮得於盡滅，　　安住無漏法。",
    "T02n0100_012:0455b23_0": "　以是故當知，　　波旬墮負處。」",
    "T02n0100_012:0455b24_0": "爾時，波旬而作是念：「此比丘尼善知我心。」",
    "T02n0100_012:0455b24_1": "憂愁悔恨，慚愧還宮。",
    "T02n0100_012:0455b26_0": "（二二一）如是我聞：一時，佛在舍衛國祇樹給孤獨園。",
    "T02n0100_012:0455b27_1": "爾時，有一比丘尼，名曰折羅，於其晨朝，著衣持鉢，入城乞食，食訖洗鉢，收攝坐具，入得眼林，在一樹下，正身端坐，入於天住。",
    "T02n0100_012:0455b29_2": "爾時，魔王作是念言：「沙門瞿曇在舍衛國祇樹給孤獨園，中有一比丘尼，名曰折羅，於其晨朝，著衣持鉢，入城乞食，食已洗鉢，收攝坐具，入得眼林中，在一樹下坐，入於天住。",
    "T02n0100_012:0455c04_3": "我今當往而作擾亂。」",
    "T02n0100_012:0455c05_4": "爾時，魔王作是念已，化摩納形，往至其所，而語之言：「阿利耶欲生何處？」",
    "T02n0100_012:0455c06_5": "比丘尼言：「如我今者，都無生處。」",
    "T02n0100_012:0455c07_6": "爾時，摩納即說偈言：「有生必得樂，　　生必受五欲，　汝受誰教勅，　　言不用復生？」",
    "T02n0100_012:0455c10_0": "折羅比丘尼說偈報言：「生者必有死，　　眾苦所纏縛，　一切苦應斷，　　是以不求生。",
    "T02n0100_012:0455c13_0": "　具眼牟尼尊，　　說斯真諦法，　苦因生於苦，　　皆應捨離之。",
    "T02n0100_012:0455c15_0": "　修聖八正道，　　安隱趣涅槃，　世尊教導我，　　我樂是教法。",
    "T02n0100_012:0455c17_0": "　我證知彼法，　　是故不樂生，　斷除一切愛，　　滅諸無明闇，　逮得於滅盡，　　安住無漏法。",
    "T02n0100_012:0455c20_0": "　以是故當知，　　波旬墮負處。」",
    "T02n0100_012:0455c21_0": "爾時，波旬而作是念：「此比丘尼善知我心。」",
    "T02n0100_012:0455c21_1": "憂愁悔恨，慚愧還宮。",
    "T02n0100_012:0455c23_0": "（二二二）如是我聞：一時，佛在舍衛國祇樹給孤獨園。",
    "T02n0100_012:0455c24_1": "爾時優波折羅比丘尼，住王園精舍，於其晨朝，著衣持鉢，入舍衛城乞食，乞食已，洗鉢洗足，攝持坐具，詣得眼林，在一樹下，正身端坐，入於天住。",
    "T02n0100_012:0455c27_2": "爾時，魔王作是念言：「今瞿曇沙門在舍衛國祇樹給孤獨園。",
    "T02n0100_012:0455c28_3": "王園精舍有比丘尼，名曰優波折羅，於其晨朝，著衣持鉢，入舍衛城乞食，食訖洗足，收攝坐具，詣得眼林，在一樹下，正身端坐，入於天住。",
    "T02n0100_012:0456a02_4": "我今當往而作壞亂。」",
    "T02n0100_012:0456a03_5": "作是念已，化作摩納，即往其所，問比丘尼言：「阿利耶欲何處受身？」",
    "T02n0100_012:0456a04_6": "比丘尼答曰：「我都無受身處。」",
    "T02n0100_012:0456a05_7": "爾時，摩納即說偈言：「忉利及炎摩，　　兜率與化樂，　他化自在天，　　是處極快樂，　汝應願樂彼，　　受於勝妙事。」",
    "T02n0100_012:0456a09_0": "優波折羅比丘尼復說偈言：「忉利及炎摩，　　兜率與化樂，　他化自在天，　　諸處雖受樂，　不離於我見，　　必為魔所縛，　世間皆動搖，　　彼亦歸遷謝。",
    "T02n0100_012:0456a14_0": "　無有諸凡夫，　　離魔之境界，　世間皆熾然，　　世間皆烟出，　離於動搖者，　　我樂如此處，　斷除一切愛，　　滅諸無明闇，　逮得於滅盡，　　安住無漏法。",
    "T02n0100_012:0456a19_0": "　以是故當知，　　波旬墮負處。」",
    "T02n0100_012:0456a20_0": "爾時，魔王而作此念：「此比丘尼善知我心。」",
    "T02n0100_012:0456a20_1": "憂愁悔恨，慚愧還宮。",
    "T02n0100_012:0456a22_0": "（二二三）如是我聞：一時，佛在舍衛國祇樹給孤獨園。",
    "T02n0100_012:0456a23_1": "爾時，王園精舍有一比丘尼，名曰動頭，於其晨朝，著衣持鉢，入城乞食，乞食已，洗鉢洗足，攝持坐具，詣得眼林，在一樹下，正身端坐，入於天住。",
    "T02n0100_012:0456a26_2": "爾時，魔王作是念言：「瞿曇沙門在舍衛城祇樹給孤獨園。",
    "T02n0100_012:0456a27_3": "有一比丘尼，名曰動頭，於其晨朝，著衣持鉢，入舍衛城乞食，乞食已，洗鉢洗足，收攝坐具，入得眼林中，在一樹下，正身端坐，入於天住。",
    "T02n0100_012:0456b01_4": "我今欲往而壞亂之。」",
    "T02n0100_012:0456b02_5": "作是念已，化作摩納，往詣其所，語比丘尼言「九十六種道，汝樂何道？」",
    "T02n0100_012:0456b03_6": "比丘尼答言：「此道我都不樂。」",
    "T02n0100_012:0456b04_7": "爾時，波旬即說偈言：「受誰教剃髮，　　自號比丘尼？",
    "T02n0100_012:0456b06_0": "　不欲樂外道，　　汝為甚愚癡。」",
    "T02n0100_012:0456b07_0": "動頭比丘尼復說偈言：「此外諸異道，　　悉為邪見縛，　種種諸見縛，　　終竟墮魔網。",
    "T02n0100_012:0456b10_0": "　釋種大世尊，　　無比之丈夫，　一切種中勝，　　降魔坐道場，　悉過一切上，　　諸事皆解脫，　能調盡有邊。",
    "T02n0100_012:0456b13_1": "　　彼佛教於我，　是我之世尊，　　我樂彼教法。",
    "T02n0100_012:0456b15_0": "　我今知彼已，　　盡除諸結漏，　斷除一切愛，　　滅諸無明闇，　逮得於滅盡，　　安住無漏法。",
    "T02n0100_012:0456b18_0": "　以是故當知，　　波旬墮負處。」",
    "T02n0100_012:0456b19_0": "爾時，波旬而作是念：「此比丘尼善知我心。」",
    "T02n0100_012:0456b19_1": "憂愁悔恨，慚愧還宮。",
    "T02n0100_012:0456b21_0": "　曠野素彌　　蘇瞿曇　　蓮華石室　及毘羅　　毘闍折羅　　憂波折羅　第十名動頭(此下丹本第七卷)（二二四）◎如是我聞：一時，佛在薩婆國竭闍池岸。",
    "T02n0100_012:0456b25_1": "爾時，世尊月十五日，在僧前坐說戒。",
    "T02n0100_012:0456b25_2": "當於是夜，月初出時，婆耆奢在彼眾中，作是念言：「我今欲以月為喻，讚歎於佛。」",
    "T02n0100_012:0456b27_3": "作是念已，從座而起，合掌向佛言：「世尊！",
    "T02n0100_012:0456b28_4": "我今欲有所說，唯願善逝垂哀聽許。」",
    "T02n0100_012:0456b29_5": "佛告婆耆奢：「聽汝所說。」",
    "T02n0100_012:0456b29_6": "尊者婆耆奢即說偈言：「猶如盛滿月，　　無雲處空中，　光明照世界，　　一切皆樂見。",
    "T02n0100_012:0456c04_0": "　釋迦牟尼尊，　　世間大導師，　端嚴甚殊特，　　名聞悉充滿。",
    "T02n0100_012:0456c06_0": "　月出白蓮榮，　　日現紅蓮敷，　從佛受化者，　　譬如華敷榮，　開彼宿善根，　　悉令見道跡。」",
    "T02n0100_012:0456c09_0": "時婆耆奢說此偈已，歡喜踊躍，還于所止。",
    "T02n0100_012:0456c10_0": "（二二五）如是我聞：一時，佛在舍衛國祇樹給孤獨園。",
    "T02n0100_012:0456c11_1": "爾時，世尊與無央數大眾圍遶而為說法。",
    "T02n0100_012:0456c12_2": "爾時，尊者憍陳如適從餘處來詣佛所，頂禮佛足，在一面坐。",
    "T02n0100_012:0456c13_3": "時尊者婆耆奢亦在會中，作是念言：「我今欲在佛前以偈讚憍陳如。」",
    "T02n0100_012:0456c14_4": "作是念已，從坐而起，白佛言：「世尊！",
    "T02n0100_012:0456c15_5": "唯願聽我少有所讚。」",
    "T02n0100_012:0456c16_6": "佛告婆耆奢：「隨汝所說。」",
    "T02n0100_012:0456c16_7": "尊者婆耆奢即說偈言：「上座比丘憍陳如，　　安處實語住利樂，　常樂空閑寂靜處，　　聲聞所求佛教法，　悉皆逮得不放逸，　　有大威德具三明，　知心差別諸善根，　　如來長子憍陳如，　歸命稽首禮世尊。」",
    "T02n0100_012:0456c23_0": "時婆耆奢說此偈已，歡喜踊躍，還于所止。",
    "T02n0100_012:0456c24_0": "（二二六）如是我聞：一時，佛在舍衛國祇樹給孤獨園。",
    "T02n0100_012:0456c25_1": "爾時，尊者舍利弗在講堂中，為眾說法，言音滿足，能使聽者心意喜樂，言辭正直，聞者開解，心無所為，所說辯了，諸比丘眾，至心聽受，聽者悅豫，尊重恭敬，至心憶念，等同歡喜，聽受其法。",
    "T02n0100_012:0457a01_0": "爾時，尊者婆耆奢在於會中，心作是念：「我欲以偈讚舍利弗。」",
    "T02n0100_012:0457a02_1": "作是念已，即正衣服，從坐而起，合掌白舍利弗言：「唯願尊者聽我所說。」",
    "T02n0100_012:0457a04_0": "爾時，尊者告婆耆言：「若有所說，恣聽汝意。」",
    "T02n0100_012:0457a05_0": "即說偈言：「善哉舍利弗！",
    "T02n0100_012:0457a06_1": "　　明知道非道，　為諸比丘僧，　　略廣而宣說。",
    "T02n0100_012:0457a08_0": "　此優波室駛，　　出於微妙音，　聞者皆悅豫，　　出聲和雅妙，　可樂甚可愛，　　大眾聽無厭。」",
    "T02n0100_012:0457a11_0": "時婆耆奢說此偈已，歡喜踊躍，還于所止。",
    "T02n0100_012:0457a12_0": "（二二七）如是我聞：一時，佛在王舍城住龍山側，與大比丘眾五百人俱，皆是阿羅漢，諸漏已盡，所作已辦，捨於重擔，盡諸有結，心得解脫。",
    "T02n0100_012:0457a15_1": "爾時，尊者目連觀察時坐五百比丘，皆離愛欲。",
    "T02n0100_012:0457a16_2": "爾時，世尊在眾僧前，敷座而坐。",
    "T02n0100_012:0457a16_3": "當於爾時，月半說戒。",
    "T02n0100_012:0457a17_4": "時尊者婆耆奢亦在眾中，而作是念：「我今在於佛僧之前，欲有讚說。」",
    "T02n0100_012:0457a18_5": "即從坐起，整其衣服，合掌向佛，而作是言：「唯願世尊，聽我所說。」",
    "T02n0100_012:0457a20_6": "佛言：「婆耆奢！",
    "T02n0100_012:0457a20_7": "隨汝所說。」",
    "T02n0100_012:0457a20_8": "爾時，尊者婆耆奢即說偈言：「無上之商主，　　在於龍山側，　智慧能撫慰，　　五百比丘僧。",
    "T02n0100_012:0457a24_0": "　目連神足者，　　觀察五百心，　知此諸比丘，　　咸斷欲結使。",
    "T02n0100_012:0457a26_0": "　一切皆具足，　　牟尼大聖尊，　能度於苦岸，　　世間最後身。",
    "T02n0100_012:0457a28_0": "　我今歸命禮，　　瞿曇之大師。」",
    "T02n0100_012:0457a29_0": "（二二八）如是我聞：一時，佛在王舍城迦蘭陀竹林，夏坐安居。",
    "T02n0100_012:0457b01_1": "爾時，世尊與大比丘眾五百人俱，皆是阿羅漢，諸漏已盡，所作已辦，捨於重擔，盡諸有結，正智心得解脫，唯除一人，如來記彼現身盡漏。",
    "T02n0100_012:0457b04_2": "於七月十五日，自恣時到，佛於僧前，敷座而坐。",
    "T02n0100_012:0457b05_3": "爾時，世尊告諸比丘：「汝等當知我是婆羅門，於般涅槃，受最後身，無上良醫，拔於毒箭。",
    "T02n0100_012:0457b07_4": "汝等皆是我子，悉從於我心口而生，是我法子，從法化生，我今欲自恣，我身口意無過失不？」",
    "T02n0100_012:0457b09_5": "爾時，尊者舍利弗在眾中坐，從坐而起，整其衣服，合掌向佛白言：「世尊！",
    "T02n0100_012:0457b11_6": "如佛所說：『我是婆羅門，於般涅槃，受最後身，無上良醫，拔於毒箭。",
    "T02n0100_012:0457b12_7": "汝等皆是我子，悉從於我心口而生，是我法子，從法化生。』",
    "T02n0100_012:0457b14_8": "我等不見如來身口有少過失。",
    "T02n0100_012:0457b14_9": "何以故？",
    "T02n0100_012:0457b15_0": "世尊能使不調者調，不寂滅者，使得寂滅。",
    "T02n0100_012:0457b15_1": "苦惱之者，能使安隱。",
    "T02n0100_012:0457b16_2": "未入涅槃者，使得涅槃。",
    "T02n0100_012:0457b17_0": "如來是知道者，是示道者，是說道者，是導道者，將來弟子相續不絕。",
    "T02n0100_012:0457b18_1": "世尊教法，次第修道，恒相教習，隨順正法，常應擁護，親愛善法。",
    "T02n0100_012:0457b20_0": "我等不見世尊若身口意有少過失。」",
    "T02n0100_012:0457b20_1": "舍利弗言：「世尊自恣，說我若身口意有所闕短，垂哀教勅。」",
    "T02n0100_012:0457b23_0": "佛告舍利弗：「我不見汝有少過失。",
    "T02n0100_012:0457b23_1": "何以故？",
    "T02n0100_012:0457b23_2": "汝舍利弗堅持淨戒，多聞、少欲、知足、遠離憒閙、樂於閑靜，有精進，具足定心、智慧，疾智、捷智、展轉智、有大種智、別智，唯除如來，諸餘智慧，無能及汝，深遠之智，成就實智，示教利喜。",
    "T02n0100_012:0457b27_3": "心無嫉妬，見他有能，示教利喜，隨喜讚歎。",
    "T02n0100_012:0457b28_4": "若為四眾比丘、比丘尼、優婆塞、優婆夷，說法無有疲厭，是故汝今若身口意無有少過。」",
    "T02n0100_012:0457c01_5": "舍利弗白言：「世尊！",
    "T02n0100_012:0457c02_6": "頗見是五百比丘於身口意有少過不？」",
    "T02n0100_012:0457c03_7": "佛告舍利弗：「我不見五百比丘於身口意有少過失。",
    "T02n0100_012:0457c04_8": "何以故？",
    "T02n0100_012:0457c04_9": "是五百比丘，皆是阿羅漢，諸漏已盡，所作已辦，捨於重擔，逮得己利，盡諸有結，正智心得解脫。",
    "T02n0100_012:0457c06_10": "以是義故，我不見是五百比丘若身口意有少過失。」",
    "T02n0100_012:0457c08_0": "舍利弗復白佛言：「世尊！",
    "T02n0100_012:0457c08_1": "終不譏彼小闕，亦不見五百比丘若身口意有少過失。",
    "T02n0100_012:0457c09_2": "世尊！",
    "T02n0100_012:0457c09_3": "此五百比丘幾具三明？",
    "T02n0100_012:0457c10_4": "幾得俱解脫？",
    "T02n0100_012:0457c10_5": "幾得慧解脫？」",
    "T02n0100_012:0457c11_0": "佛言：「此比丘眾中，九十比丘具於三明，有百八十得俱解脫，其餘之者，盡慧解脫。」",
    "T02n0100_012:0457c12_1": "舍利弗言：「此五百人離諸塵垢，無有腐敗，悉皆貞實。」",
    "T02n0100_012:0457c14_0": "爾時婆耆奢在彼眾中，而作是念：「佛今自恣，我今欲說讚自恣偈。」",
    "T02n0100_012:0457c15_1": "婆耆奢合掌向佛，白佛言：「世尊！",
    "T02n0100_012:0457c16_2": "唯願聽我所說。」",
    "T02n0100_012:0457c16_3": "佛言：「婆耆！",
    "T02n0100_012:0457c16_4": "隨汝所說。」",
    "T02n0100_012:0457c17_5": "婆耆奢即說偈言：「此十五日清淨朝，　　五百比丘同共處，　皆悉斷於結使縛，　　盡於後有之大仙。",
    "T02n0100_012:0457c20_0": "　誠心親近淨世尊，　　悉得解脫離後有，　斷於生死所作辦，　　諸漏已盡滅掉悔。",
    "T02n0100_012:0457c22_0": "　除貪憍慢斷有結，　　拔愛毒箭滅愛有，　人中師子離諸取，　　盡諸有結滅怖畏。",
    "T02n0100_012:0457c24_0": "　如似轉輪大聖王，　　群臣翼從而圍遶，　遊行大地至巨海，　　譬如鬪戰得大勝。",
    "T02n0100_012:0457c26_0": "　無上商主弟子眾，　　悉具三明滅於死，　斯等皆是佛真子，　　離諸垢穢純清淨，　如日親友今敬禮。」",
    "T02n0100_012:0457c29_0": "（二二九）如是我聞：一時，佛在舍衛國祇樹給孤獨園。",
    "T02n0100_012:0458a01_1": "爾時，尊者婆耆奢在空靜處，時欲撿心，繫念思惟，卒起異想，生不憙樂，即自覺知：「我於今者，便失善利。",
    "T02n0100_012:0458a03_2": "夫出家者，名為難得；若有是心不名難得，我今便為退失善心，得于惡心，今當說心，多諸過惡，說厭患偈。」",
    "T02n0100_012:0458a05_3": "時彼尊者即說偈言：「棄捨樂諸著，　　及不樂著者，　捨衣貪嗜覺，　　不造煩惱林。",
    "T02n0100_012:0458a09_0": "　欲枝下垂布，　　眾生樂緣著，　能斷於欲林，　　是名為比丘。",
    "T02n0100_012:0458a11_0": "　不垂下著欲，　　無林名比丘，　第六意出覺。",
    "T02n0100_012:0458a12_1": "　　然此欲覺者，　世間所樂著，　　若得出覺意，　能離非結著，　　不樂於勝欲。",
    "T02n0100_012:0458a15_0": "　樂出麁惡言，　　不名為比丘，　樂嗜於受身，　　因見聞意識，　想著生五根，　　能離欲想著，　不受塗污辱，　　是名得解脫。",
    "T02n0100_012:0458a19_0": "　大地及虛空，　　世間有色處，　悉皆歸散壞，　　一切同盡滅。",
    "T02n0100_012:0458a21_0": "　知見是事已，　　行法已決定，　諸處不生受，　　質直不諂偽。",
    "T02n0100_012:0458a23_0": "　雖求念存身，　　為有所利益，　若能如是者，　　同彼入涅槃。」",
    "T02n0100_012:0458a25_0": "（二三〇）如是我聞：一時，佛在舍衛國祇樹給孤獨園。",
    "T02n0100_012:0458a26_1": "爾時，尊者婆耆奢與阿難俱，著衣持鉢，入城乞食。",
    "T02n0100_012:0458a27_2": "見一女人，年在盛壯，容貌端正，便起欲想。",
    "T02n0100_012:0458a28_3": "爾時婆耆尋自覺知，極自呵責：「我今名為不得出家之利，我之壽命，極為難得，若生是心，名為不善。",
    "T02n0100_012:0458b01_4": "寧捨壽命，不作欲想，我於今者，不名出家。",
    "T02n0100_012:0458b02_5": "何以故？",
    "T02n0100_012:0458b02_6": "見於盛壯端正女人，即起愛心。",
    "T02n0100_012:0458b03_7": "若生此心，非我所宜。」",
    "T02n0100_012:0458b03_8": "即向阿難而說偈言：「為欲結所勝，　　燋然於我心，　唯願為我說，　　除欲善方便。」",
    "T02n0100_012:0458b07_0": "爾時，阿難即說偈言：「起於顛倒想，　　能燒然其心，　淨想能生欲，　　應修不淨觀。",
    "T02n0100_012:0458b10_0": "　獨處而坐禪，　　速滅於貪欲，　莫數受燒然，　　當觀察諸行，　無常無有樂，　　并及無我法，　安心念此身，　　多厭惡生死。",
    "T02n0100_012:0458b14_0": "　修習正智慧，　　除七慢結使，　若知斷慢已，　　苦則有邊際。」",
    "T02n0100_012:0458b16_0": "(此下丹本第八卷六張後)",
    "T02n0100_012:0458b17_0": "（二三一）如是我聞：一時，佛在舍衛國祇樹給孤獨園。",
    "T02n0100_012:0458b18_1": "時有一天，光色倍常，於其夜中，來至佛所，威光顯照，遍于祇洹，悉皆大明，却坐一面，而說偈言：「云何義利勝？",
    "T02n0100_012:0458b21_2": "　　誰為最親友？",
    "T02n0100_012:0458b22_0": "　眾生依何等，　　而得自濟活？",
    "T02n0100_012:0458b23_0": "　修造何事務，　　而能得聚斂？」",
    "T02n0100_012:0458b24_0": "爾時，世尊以偈答曰：「種田為義利，　　妻為最親友，　眾生依熟苗，　　而得自濟活，　若能勤作者，　　斯業勝聚斂。」",
    "T02n0100_012:0458b28_0": "爾時，天復說偈讚言：「往昔已曾見，　　婆羅門涅槃，　嫌怖久棄捨，　　能度世間愛。」",
    "T02n0100_012:0458c02_0": "爾時，此天說此偈已，歡喜而去。",
    "T02n0100_012:0458c03_0": "（二三二）如是我聞：一時，佛在舍衛國祇樹給孤獨園。",
    "T02n0100_012:0458c04_1": "時有一天，光色倍常，於其中夜，來詣佛所，威光顯照，遍于祇洹，悉皆大明，却坐一面，而說偈言：「愛中子第一，　　財中牛第一，　明中日第一，　　淵中海第一。」",
    "T02n0100_012:0458c09_0": "爾時，世尊以偈答言：「所愛無過身，　　能教第一財，　慧為第一明，　　雨為第一淵。」",
    "T02n0100_012:0458c12_0": "爾時，天復說偈讚言：「往昔已曾見，　　婆羅門涅槃，　嫌怖久棄捨，　　能度世間愛。」",
    "T02n0100_012:0458c15_0": "爾時，此天說此偈已，歡喜而去。",
    "T02n0100_012:0458c16_0": "（二三三）如是我聞：一時，佛在舍衛國祇樹給孤獨園。",
    "T02n0100_012:0458c17_1": "時有一天，光色倍常，於其夜中，來詣佛所，威光顯照，遍于祇洹，赫然大明，却坐一面，而說偈言：「於其二足中，　　剎利最為勝。",
    "T02n0100_012:0458c21_0": "　於彼四足中，　　牛最為勝者。",
    "T02n0100_012:0458c22_0": "　若於娶妻中，　　童女為最勝。",
    "T02n0100_012:0458c23_0": "　於諸兒息中，　　長子為最勝。」",
    "T02n0100_012:0458c24_0": "爾時，世尊以偈答曰：「兩足最勝正覺是，　　四足中勝善乘是，　娶妻中勝貞女是，　　兒子中勝孝者是。」",
    "T02n0100_012:0458c27_0": "爾時，天復說偈讚言：「往昔已曾見，　　婆羅門涅槃，　嫌怖久棄捨，　　能度世間愛。」",
    "T02n0100_012:0459a01_0": "爾時，此天說此偈已，歡喜而去。",
    "T02n0100_012:0459a02_0": "（二三四）如是我聞：一時，佛在舍衛國祇樹給孤獨園。",
    "T02n0100_012:0459a03_1": "時有一天，光色倍常，於其中夜，來詣佛所，威光顯照，遍于祇洹，赫然大明，却坐一面，而說偈言：「何物生為勝？",
    "T02n0100_012:0459a06_2": "　　何物入地勝？",
    "T02n0100_012:0459a07_0": "　種子何者勝？",
    "T02n0100_012:0459a07_1": "　　擲種誰為勝？」",
    "T02n0100_012:0459a08_0": "時有天子，先身從種田中得，因以為名，以偈答言：「苗稼生為勝，　　子入地第一，　擁護於耕牛，　　兒擲種為勝。」",
    "T02n0100_012:0459a12_0": "爾時，彼天語此天言：「我不問汝，我欲問佛。」",
    "T02n0100_012:0459a12_1": "復以偈問佛：「何物生為勝？",
    "T02n0100_012:0459a14_2": "　　何物入地勝？",
    "T02n0100_012:0459a15_0": "　種子何者勝？",
    "T02n0100_012:0459a15_1": "　　擲種誰為勝？」",
    "T02n0100_012:0459a16_0": "爾時，世尊以偈答言：「明生最勝苗，　　無明滅為勝，　親近供養佛，　　擲種僧最勝。」",
    "T02n0100_012:0459a19_0": "爾時，天復以偈讚言：「往昔已曾見，　　婆羅門涅槃，　嫌怖久棄捨，　　能度世間愛。」",
    "T02n0100_012:0459a22_0": "爾時，此天說此偈已，歡喜而去。",
    "T02n0100_012:0459a23_0": "（二三五）如是我聞：一時，佛在舍衛國祇樹給孤獨園。",
    "T02n0100_012:0459a24_1": "時有一天，光色倍常，於其夜中，來詣佛所，威光顯照，遍于祇洹，赫然大明，却坐一面，而說偈言：「云何生世間？",
    "T02n0100_012:0459a27_2": "　　云何得和合？",
    "T02n0100_012:0459a28_0": "　幾愛世間有？",
    "T02n0100_012:0459a28_1": "　　何物苦世間？」",
    "T02n0100_012:0459a29_0": "爾時，世尊以偈答言：「六愛生世間，　　六觸能和合，　六愛能得有，　　六情生諸苦。」",
    "T02n0100_012:0459b03_0": "爾時，天復以偈讚言：「往昔已曾見，　　婆羅門涅槃，　嫌怖久棄捨，　　能度世間愛。」",
    "T02n0100_012:0459b06_0": "爾時，此天說此偈已，歡喜而去。",
    "T02n0100_012:0459b07_0": "（二三六）如是我聞：一時，佛在舍衛國祇樹給孤獨園。",
    "T02n0100_012:0459b08_1": "時有一天，光色倍常，於其夜中，來詣佛所，威光顯照，遍于祇洹，赫然大明，却坐一面，而說偈言：「云何劫世間？",
    "T02n0100_012:0459b11_2": "　　云何名苦惱？",
    "T02n0100_012:0459b12_0": "　云何是一法？",
    "T02n0100_012:0459b12_1": "　　世間得自在。」",
    "T02n0100_012:0459b13_0": "爾時，世尊以偈答曰：「意劫將諸趣，　　意苦惱世間，　意名為一法，　　世間得自在。」",
    "T02n0100_012:0459b16_0": "爾時，天復以偈讚言：「往昔已曾見，　　婆羅門涅槃，　嫌怖久棄捨，　　能度世間愛。」",
    "T02n0100_012:0459b19_0": "爾時，此天說此偈已，歡喜而去。",
    "T02n0100_012:0459b20_0": "（二三七）如是我聞：一時，佛在舍衛國祇樹給孤獨園。",
    "T02n0100_012:0459b21_1": "時有一天，光色倍常，於其夜中，來詣佛所，威光顯照，遍于祇洹，赫然大明，却坐一面，而說偈言：「何物縛世間？",
    "T02n0100_012:0459b24_2": "　　云何得解脫？",
    "T02n0100_012:0459b25_0": "　斷於何等法，　　得至於涅槃？」",
    "T02n0100_012:0459b26_0": "爾時，世尊以偈答曰：「欲縛於世間，　　捨欲得解脫，　能斷於愛縛，　　是名得涅槃。」",
    "T02n0100_012:0459b29_0": "爾時，天復以偈讚言：「往昔已曾見，　　婆羅門涅槃，　嫌怖久棄捨，　　能度世間愛。」",
    "T02n0100_012:0459c03_0": "爾時，此天說此偈已，歡喜而去。",
    "T02n0100_012:0459c04_0": "（二三八）如是我聞：一時，佛在舍衛國祇樹給孤獨園。",
    "T02n0100_012:0459c05_1": "時有一天，光色倍常，於其夜中，來詣佛所，威光普照，遍于祇洹，赫然大明，却坐一面，而說偈言：「何物覆世間？",
    "T02n0100_012:0459c08_2": "　　何物能圍繞？",
    "T02n0100_012:0459c09_0": "　何物縛眾生？",
    "T02n0100_012:0459c09_1": "　　云何世間住？」",
    "T02n0100_012:0459c10_0": "爾時，世尊以偈答曰：「老能覆世間，　　死能為圍繞，　愛縛於眾生，　　如法住世間。」",
    "T02n0100_012:0459c13_0": "爾時，天復以偈讚言：「往昔已曾見，　　婆羅門涅槃，　嫌怖久棄捨，　　能度世間愛。」",
    "T02n0100_012:0459c16_0": "爾時，此天說此偈已，歡喜而去。",
    "T02n0100_012:0459c17_0": "（二三九）如是我聞：一時，佛在舍衛國祇樹給孤獨園。",
    "T02n0100_012:0459c18_1": "時有一天，光色倍常，於其夜中，來詣佛所，威光普照，遍于祇洹，赫然大明，却坐一面，而說偈言：「何物迷世間？",
    "T02n0100_012:0459c21_2": "　　何物和合有？",
    "T02n0100_012:0459c22_0": "　何誰污眾生？",
    "T02n0100_012:0459c22_1": "　　云何竪於幢？」",
    "T02n0100_012:0459c23_0": "爾時，世尊以偈答曰：「無明迷世間，　　愛著和合有，　瞋污染眾生，　　我慢竪為幢。」",
    "T02n0100_012:0459c26_0": "天復以偈問言：「何誰無蓋障？",
    "T02n0100_012:0459c27_1": "　　何誰斷於欲？",
    "T02n0100_012:0459c28_0": "　誰出於污染，　　誰能倒大幢？」",
    "T02n0100_012:0459c29_0": "爾時，世尊以偈答曰：「如來無蓋障，　　正智得解脫，　彼無有蓋障，　　能盡于愛結，　出離於塵垢，　　傾於我慢幢。」",
    "T02n0100_012:0460a04_0": "爾時，天復以偈讚言：「往昔已曾見，　　婆羅門涅槃，　嫌怖久棄捨，　　能度世間愛。」",
    "T02n0100_012:0460a07_0": "爾時，此天說此偈已，歡喜而去。",
    "T02n0100_012:0460a08_0": "（二四〇）如是我聞：一時，佛在舍衛國祇樹給孤獨園。",
    "T02n0100_012:0460a09_1": "時有一天，光色倍常，於其夜中，來詣佛所，威光普照，遍于祇洹。",
    "T02n0100_012:0460a10_2": "却坐一面，而說偈言：「人財何者勝？",
    "T02n0100_012:0460a12_3": "　　修行何善行，　能得快樂報？",
    "T02n0100_012:0460a13_4": "　　味中何最勝？",
    "T02n0100_012:0460a14_0": "　云何諸壽中，　　壽命得最勝？」",
    "T02n0100_012:0460a15_0": "爾時，世尊以偈答曰：「於諸財物中，　　信財第一勝，　如法修善行，　　能獲快樂報。",
    "T02n0100_012:0460a18_0": "　於諸滋味中，　　實語為第一，　於諸壽命中，　　慧命為最勝。」",
    "T02n0100_012:0460a20_0": "爾時，天復以偈讚言：「往昔已曾見，　　婆羅門涅槃，　嫌怖久棄捨，　　能度世間愛。」",
    "T02n0100_012:0460a23_0": "爾時，此天說此偈已，歡喜而去。",
    "T02n0100_012:0460a24_0": "（二四一）如是我聞：一時，佛在舍衛國祇樹給孤獨園。",
    "T02n0100_012:0460a25_1": "時有一天，光色倍常，於其夜中，來詣佛所，威光普照，遍于祇洹，赫然大明，却坐一面，而說偈言：「人於生死中，　　何者是二伴？",
    "T02n0100_012:0460a29_0": "　誰為教授者，　　歸向涅槃道？",
    "T02n0100_012:0460b01_0": "　比丘樂何法，　　而斷於結縛？」",
    "T02n0100_012:0460b02_0": "爾時，世尊以偈答曰：「於諸生死中，　　信為第二伴。",
    "T02n0100_012:0460b04_0": "　智慧如教授，　　能樂涅槃者，　斷諸結使縛，　　是則名比丘。」",
    "T02n0100_012:0460b06_0": "爾時，天復以偈讚言：「往昔已曾見，　　婆羅門涅槃，　嫌怖久棄捨，　　能度世間愛。」",
    "T02n0100_012:0460b09_0": "爾時，此天說此偈已，歡喜而去。",
    "T02n0100_012:0460b10_0": "（二四二）如是我聞：一時，佛在舍衛國祇樹給孤獨園。",
    "T02n0100_012:0460b11_1": "時有一天，光色倍常，於其夜中，來詣佛所，威光普照，遍于祇洹，赫然大明，却坐一面，而說偈言：「何善能至老？",
    "T02n0100_012:0460b14_2": "　　何善最安住？",
    "T02n0100_012:0460b15_0": "　何寶為第一？",
    "T02n0100_012:0460b15_1": "　　何物賊不劫？」",
    "T02n0100_012:0460b16_0": "爾時，世尊以偈答曰：「持戒善至老，　　信最為安住，　智慧人勝寶，　　福財賊不劫。」",
    "T02n0100_012:0460b19_0": "爾時，天復以偈讚言：「往昔已曾見，　　婆羅門涅槃，　嫌怖久棄捨，　　能度世間愛。」",
    "T02n0100_012:0460b22_0": "爾時，此天說此偈已，歡喜而去。",
    "T02n0100_012:0460b23_0": "（二四三）如是我聞：一時，佛在舍衛國祇樹給孤獨園。",
    "T02n0100_012:0460b24_1": "時有一天，光色倍常，於其夜中，來詣佛所，威光普照，遍于祇洹，赫然大明，却坐一面，而說偈言：「眾生誰所生？",
    "T02n0100_012:0460b27_2": "　　云何常馳求？",
    "T02n0100_012:0460b28_0": "　云何於生死，　　流轉不解脫？」",
    "T02n0100_012:0460b29_0": "爾時，世尊以偈答曰：「愛生于眾生，　　意馳於諸塵，　一切有命類，　　輪轉於生死，　恒受於諸苦，　　云何得解脫？」",
    "T02n0100_012:0460c04_0": "爾時，天復以偈讚言：「往昔已曾見，　　婆羅門涅槃，　嫌怖久棄捨，　　能度世間愛。」",
    "T02n0100_012:0460c07_0": "爾時，此天說此偈已，歡喜而去。",
    "T02n0100_012:0460c08_0": "（二四四）如是我聞：一時，佛在舍衛國祇樹給孤獨園。",
    "T02n0100_012:0460c09_1": "時有一天，光色倍常，於其夜中，來詣佛所，威光普照，遍于祇洹，赫然大明，却坐一面，而說偈言：「眾生誰所生？",
    "T02n0100_012:0460c12_2": "　　云何常馳求？",
    "T02n0100_012:0460c13_0": "　於生死輪轉，　　何者為怖畏？」",
    "T02n0100_012:0460c14_0": "爾時，世尊以偈答曰：「眾生從愛生，　　心意馳不停，　眾生處生死，　　苦為大怖畏。」",
    "T02n0100_012:0460c17_0": "爾時，天復以偈讚言：「往昔已曾見，　　婆羅門涅槃，　嫌怖久棄捨，　　能度世間愛。」",
    "T02n0100_012:0460c20_0": "爾時，此天說此偈已，歡喜而去。",
    "T02n0100_012:0460c21_0": "（二四五）如是我聞：一時，佛在舍衛國祇樹給孤獨園。",
    "T02n0100_012:0460c22_1": "時有一天，光色倍常，於其夜中，來詣佛所，威光普照，遍于祇洹，赫然大明，却坐一面，而說偈言：「眾生誰所生？",
    "T02n0100_012:0460c25_2": "　　云何常馳求？",
    "T02n0100_012:0460c26_0": "　生死常輪轉，　　何者大怖畏？」",
    "T02n0100_012:0460c27_0": "爾時，世尊以偈答曰：「愛能生眾生，　　意識馳諸塵，　眾生處生死，　　業為大怖畏。」",
    "T02n0100_012:0461a01_0": "爾時，天復以偈讚言：「往昔已曾見，　　婆羅門涅槃，　嫌怖久捨棄，　　能度世間愛。」",
    "T02n0100_012:0461a04_0": "爾時，此天說此偈已，歡喜而去。",
    "T02n0100_012:0461a05_0": "（二四六）如是我聞：一時，佛在舍衛國祇樹給孤獨園。",
    "T02n0100_012:0461a06_1": "時有一天，光色倍常，於其夜中，來詣佛所，威光普照，遍於祇洹，赫然大明，却坐一面，而說偈言：「云何名非道？",
    "T02n0100_012:0461a09_2": "　　何物日夜逝？",
    "T02n0100_012:0461a10_0": "　梵行誰為垢？",
    "T02n0100_012:0461a10_1": "　　誰惱害世間？",
    "T02n0100_012:0461a11_0": "　云何名澡浴，　　而能不用水？",
    "T02n0100_012:0461a12_0": "　唯願佛世尊，　　為我分別說。」",
    "T02n0100_012:0461a13_0": "爾時，世尊以偈答曰：「欲名為非道，　　人命日夜逝，　女為梵行垢，　　亦惱害世間，　專修梵行者，　　潔淨勝彼水。」",
    "T02n0100_012:0461a17_0": "爾時，天復以偈讚言：「往昔已曾見，　　婆羅門涅槃，　嫌怖久棄捨，　　能度世間愛。」",
    "T02n0100_012:0461a20_0": "爾時，此天說此偈已，歡喜而去。",
    "T02n0100_012:0461a21_0": "（二四七）如是我聞：一時，佛在舍衛國祇樹給孤獨園。",
    "T02n0100_012:0461a22_1": "時有一天，光色倍常，於其夜中，來詣佛所，威光普照，遍于祇洹，赫然大明，却坐一面，而說偈言：「何物為第一，　　諸物中最勝？",
    "T02n0100_012:0461a26_0": "　云何在處處，　　而得於最上？",
    "T02n0100_012:0461a27_0": "　有何一種法，　　於世間自在？」",
    "T02n0100_012:0461a28_0": "爾時，世尊以偈答曰：「於諸世物中，　　四陰名最勝。",
    "T02n0100_012:0461b01_0": "　善於彼處處，　　皆得為最上。",
    "T02n0100_012:0461b02_0": "　四陰名一法，　　於世間自在。」",
    "T02n0100_012:0461b03_0": "爾時，天復以偈讚言：「往昔已曾見，　　婆羅門涅槃，　嫌怖久棄捨，　　能度世間愛。」",
    "T02n0100_012:0461b06_0": "爾時，此天說此偈已，歡喜而去。",
    "T02n0100_012:0461b07_0": "（二四八）如是我聞：一時，佛在舍衛國祇樹給孤獨園。",
    "T02n0100_012:0461b08_1": "時有一天，光色倍常，於其夜中，來詣佛所，威光普照，遍于祇洹，赫然大明，却坐一面，而說偈言：「偈為何者初？",
    "T02n0100_012:0461b11_2": "　　云何為分別？",
    "T02n0100_012:0461b12_0": "　偈何所依止？",
    "T02n0100_012:0461b12_1": "　　偈以何為體？」",
    "T02n0100_012:0461b13_0": "爾時，世尊以偈答曰：「偈以欲為初，　　字為偈分別，　偈依止於名，　　文章以為體。」",
    "T02n0100_012:0461b16_0": "爾時，天復以偈讚言：「往昔已曾見，　　婆羅門涅槃，　嫌怖久棄捨，　　能度世間愛。」",
    "T02n0100_012:0461b19_0": "爾時，此天說此偈已，歡喜而去。",
    "T02n0100_012:0461b20_0": "（二四九）如是我聞：一時，佛在舍衛國祇樹給孤獨園。",
    "T02n0100_012:0461b21_1": "時有一天，光色倍常，於其夜中，來詣佛所，威光普照，遍于祇洹，赫然大明，却坐一面，而說偈言：「以何知王車？",
    "T02n0100_012:0461b24_2": "　　云何知於火？",
    "T02n0100_012:0461b25_0": "　云何分別國？",
    "T02n0100_012:0461b25_1": "　　云何知女人？」",
    "T02n0100_012:0461b26_0": "爾時，世尊以偈答曰：「以幢知王車，　　以烟知有火，　以主知有國，　　以夫別女人。」",
    "T02n0100_012:0461b29_0": "爾時此天以偈讚言：「往昔已曾見，　　婆羅門涅槃，　嫌怖久棄捨，　　能度世間愛。」",
    "T02n0100_012:0461c03_0": "爾時，此天說此偈已，歡喜而去。",
    "T02n0100_012:0461c04_0": "　信及第二及至老",
    "T02n0100_012:0461c05_0": "　種種生世間　　非道、最上勝　偈為何者初　　別車為第十別譯雜阿含經第十二卷"
}