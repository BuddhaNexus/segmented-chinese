{
    "T25n1509_014:0162a02_0": "大智度論釋初品中尸羅波羅蜜",
    "T25n1509_014:0162a03_0": "義之餘(卷第十四)",
    "T25n1509_014:0162a05_0": "龍樹菩薩造",
    "T25n1509_014:0162a06_0": "後秦龜茲國三藏鳩摩羅什",
    "T25n1509_014:0162a07_0": "奉　詔譯",
    "T25n1509_014:0162a08_0": "問曰：已知尸羅相，云何為尸羅波羅蜜？",
    "T25n1509_014:0162a08_1": "答曰：有人言：菩薩持戒，寧自失身，不毀小戒，是為尸羅波羅蜜。",
    "T25n1509_014:0162a10_2": "如上《蘇陀蘇摩王經》中說，不惜身命以全禁戒。",
    "T25n1509_014:0162a11_3": "如菩薩本身，曾作大力毒龍。",
    "T25n1509_014:0162a12_4": "若眾生在前，身力弱者，眼視便死；身力強者，氣往而死。",
    "T25n1509_014:0162a13_5": "是龍受一日戒，出家求靜，入林樹間思惟；坐久，疲懈而睡。",
    "T25n1509_014:0162a14_6": "龍法，睡時形狀如蛇，身有文章，七寶雜色。",
    "T25n1509_014:0162a15_7": "獵者見之驚喜，言曰：「以此希有難得之皮，獻上國王以為服飾，不亦宜乎？」",
    "T25n1509_014:0162a17_8": "便以杖按其頭，以刀剝其皮。",
    "T25n1509_014:0162a18_9": "龍自念言：「我力如意，傾覆此國，其如反掌；此人小物，豈能困我？",
    "T25n1509_014:0162a19_10": "我今以持戒故，不計此身，當從佛語！」",
    "T25n1509_014:0162a20_11": "於是自忍，眠目不視，閉氣不息；憐愍此人，為持戒故，一心受剝，不生悔意。",
    "T25n1509_014:0162a22_12": "既以失皮，赤肉在地，時日大熱，宛轉土中；欲趣大水，見諸小蟲來食其身，為持戒故，不復敢動。",
    "T25n1509_014:0162a24_13": "自思惟言：「今我此身以施諸蟲，為佛道故，今以肉施，以充其身；後成佛時，當以法施，以益其心。」",
    "T25n1509_014:0162a27_14": "如是誓已，身乾命絕，即生第二忉利天上。",
    "T25n1509_014:0162a28_15": "爾時毒龍，釋迦文佛是；是時獵者，提婆達等六師是也；諸小蟲輩，釋迦文佛初轉法輪，八萬諸天得道者是。",
    "T25n1509_014:0162b01_16": "菩薩護戒，不惜身命，決定不悔，其事如是，是名尸羅波羅蜜。",
    "T25n1509_014:0162b03_0": "復次，菩薩持戒，為佛道故，作大要誓，必度眾生！",
    "T25n1509_014:0162b04_1": "不求今世、後世之樂，不為名聞虛譽法故，亦不自為早求涅槃，但為眾生沒在長流，恩愛所欺，愚惑所誤，我當度之令到彼岸。",
    "T25n1509_014:0162b07_2": "一心持戒，為生善處，生善處故見善人，見善人故生智慧，生智慧故得行六波羅蜜，得行六波羅蜜故得佛道。",
    "T25n1509_014:0162b10_0": "如是持戒名為尸羅波羅蜜。",
    "T25n1509_014:0162b10_1": "復次，菩薩持戒，心樂善清淨，不為畏惡道，亦不為生天，但求善淨；以戒熏心，令心樂善，是為尸羅波羅蜜。",
    "T25n1509_014:0162b13_2": "復次，菩薩以大悲心持戒，得至佛道，是名尸羅波羅蜜。",
    "T25n1509_014:0162b14_3": "復次，菩薩持戒，能生六波羅蜜，是則名為尸羅波羅蜜。",
    "T25n1509_014:0162b15_4": "云何持戒能生戒？",
    "T25n1509_014:0162b16_5": "因五戒得沙彌戒，因沙彌戒得律儀戒，因律儀戒得禪定戒，因禪定戒得無漏戒，是為戒生戒。",
    "T25n1509_014:0162b18_6": "云何持戒能生於檀？",
    "T25n1509_014:0162b19_7": "檀有三種：一者、財施，二者、法施，三者、無畏施。",
    "T25n1509_014:0162b20_8": "持戒自撿，不侵一切眾生財物，是名財施。",
    "T25n1509_014:0162b21_9": "眾生見者，慕其所行，又為說法，令其開悟。",
    "T25n1509_014:0162b22_10": "又自思惟：我當堅持淨戒，與一切眾生作供養福田，令諸眾生得無量福。",
    "T25n1509_014:0162b23_11": "如是種種，名為法施。",
    "T25n1509_014:0162b24_12": "一切眾生皆畏於死，持戒不害，是則無畏施。",
    "T25n1509_014:0162b25_13": "復次，菩薩自念：「我當持戒，以此戒報，為諸眾生作轉輪聖王、或作閻浮提王、若作天王，令諸眾生滿足於財，無所乏短；然後坐佛樹下，降伏魔王，破諸魔軍，成無上道，為諸眾生說清淨法，令無量眾生度老、病、死海。」",
    "T25n1509_014:0162c01_14": "是為持戒因緣生檀波羅蜜。",
    "T25n1509_014:0162c02_15": "云何持戒生忍辱？",
    "T25n1509_014:0162c02_16": "持戒之人心自念言：「我今持戒為持心故。",
    "T25n1509_014:0162c03_17": "若持戒無忍，當墮地獄；雖不破戒，以無忍故，不免惡道；何可縱忿不自制心？",
    "T25n1509_014:0162c05_18": "但以心故入三惡趣。",
    "T25n1509_014:0162c05_19": "是故應當好自勉強，懃修忍辱。」",
    "T25n1509_014:0162c06_20": "復次，行者欲令戒德堅強，當修忍辱。",
    "T25n1509_014:0162c07_21": "所以者何？",
    "T25n1509_014:0162c07_22": "忍為大力，能牢固戒，令不動搖。",
    "T25n1509_014:0162c08_23": "復自思惟：「我今出家，形與俗別，豈可縱心如世人法？",
    "T25n1509_014:0162c09_24": "宜自勉勵，以忍調心。",
    "T25n1509_014:0162c10_25": "以身、口忍，心亦得忍；若心不忍，身、口亦爾。」",
    "T25n1509_014:0162c11_26": "是故行者當令身、口、心忍，絕諸忿恨。",
    "T25n1509_014:0162c12_27": "復次，是戒略說則有八萬，廣說則無量，我當云何能具持此無量戒法？",
    "T25n1509_014:0162c13_28": "唯當忍辱，眾戒自得。",
    "T25n1509_014:0162c14_29": "譬如有人得罪於王，王以罪人載之刀車，六邊利刃，間不容間，奔逸馳走，行不擇路；若能持身，不為刀傷，是則殺而不死。",
    "T25n1509_014:0162c17_30": "持戒之人，亦復如是，戒為利刀，忍為持身，若忍心不固，戒亦傷人。",
    "T25n1509_014:0162c18_31": "又復譬如老人夜行，無杖則蹶；忍為戒杖，扶人至道，福樂因緣，不能動搖。",
    "T25n1509_014:0162c20_32": "如是種種，名為持戒生羼提波羅蜜。",
    "T25n1509_014:0162c21_33": "云何持戒而生精進？",
    "T25n1509_014:0162c21_34": "持戒之人除去放逸，自力懃修，習無上法，捨世間樂，入於善道，志求涅槃，以度一切，大心不懈，以求佛為本，是為持戒能生精進。",
    "T25n1509_014:0162c24_35": "復次，持戒之人，疲厭世苦老、病、死患，心生精進，必求自脫，亦以度人。",
    "T25n1509_014:0162c26_36": "譬如野干在林樹間，依隨師子及諸虎豹，求其殘肉以自存活。",
    "T25n1509_014:0162c28_0": "有時空乏，夜半踰城，深入人舍，求肉不得，屏處睡息，不覺夜竟；惶怖無計，走則慮不自免，住則懼畏死痛；便自定心，詐死在地。",
    "T25n1509_014:0163a02_0": "眾人來見，有一人言：「我須野干耳。」",
    "T25n1509_014:0163a02_1": "即便截取。",
    "T25n1509_014:0163a03_2": "野干自念：「截耳雖痛，但令身在。」",
    "T25n1509_014:0163a03_3": "次有一人言：「我須野干尾。」",
    "T25n1509_014:0163a04_4": "便復截去。",
    "T25n1509_014:0163a04_5": "野干復念：「截尾雖痛猶是小事。」",
    "T25n1509_014:0163a05_6": "次有一人言：「我須野干牙。」",
    "T25n1509_014:0163a06_7": "野干心念：「取者轉多，儻取我頭，則無活路。」",
    "T25n1509_014:0163a07_8": "即從地起奮其智力，絕踊間關，徑得自濟。",
    "T25n1509_014:0163a08_9": "行者之心，求脫苦難，亦復如是：若老至時，猶故自寬，不能慇懃決斷精進；病亦如是，以有差期，未能決計；死欲至時，自知無冀，便能自勉，果敢慇懃，大修精進，從死地中畢至涅槃。",
    "T25n1509_014:0163a12_10": "復次，持戒之法，譬如人射，先得平地，地平然後心安，心安然後挽滿，挽滿然後陷深。",
    "T25n1509_014:0163a14_11": "戒為平地，定意為弓，挽滿為精進，箭為智慧，賊是無明。",
    "T25n1509_014:0163a15_12": "若能如是展力精進，必至大道，以度眾生。",
    "T25n1509_014:0163a16_13": "復次，持戒之人，能以精進自制五情，不受五欲；若心已去，能攝令還；是為持戒能護諸根。",
    "T25n1509_014:0163a18_14": "護諸根則生禪定，生禪定則生智慧，生智慧得至佛道。",
    "T25n1509_014:0163a20_15": "是為持戒生毘梨耶波羅蜜。",
    "T25n1509_014:0163a20_16": "云何持戒生禪？",
    "T25n1509_014:0163a21_17": "人有三業作諸善，若身、口業善，意業自然入善；譬如曲草生於麻中，不扶自直。",
    "T25n1509_014:0163a23_18": "持戒之力，能羸諸結使。",
    "T25n1509_014:0163a23_19": "云何能羸？",
    "T25n1509_014:0163a24_0": "若不持戒，瞋恚事來，殺心即生；若欲事至，婬心即成。",
    "T25n1509_014:0163a25_1": "若持戒者，雖有微瞋，不生殺心；雖有婬念，婬事不成，是為持戒能令諸結使羸。",
    "T25n1509_014:0163a27_2": "諸結使羸，禪定易得。",
    "T25n1509_014:0163a27_3": "譬如老病失力，死事易得；結使羸故，禪定易得。",
    "T25n1509_014:0163a28_4": "復次，人心未息，常求逸樂；行者持戒，棄捨世福，心不放逸，是故易得禪定。",
    "T25n1509_014:0163b01_5": "復次，持戒之人，得生人中，次生六欲天上，次至色界，若破色相生無色界；持戒清淨，斷諸結使，得阿羅漢道；大心持戒，愍念眾生，是為菩薩。",
    "T25n1509_014:0163b04_6": "復次，戒為撿麁，禪為攝細。",
    "T25n1509_014:0163b05_7": "復次，戒攝身、口，禪止亂心；如人上屋，非梯不昇，不得戒梯，禪亦不立。",
    "T25n1509_014:0163b07_8": "復次，破戒之人，結使風強，散亂其心；其心散亂，則禪不可得。",
    "T25n1509_014:0163b08_9": "持戒之人，煩惱風軟，心不大散，禪定易得。",
    "T25n1509_014:0163b09_10": "如是等種種因緣，是為持戒生禪波羅蜜。",
    "T25n1509_014:0163b10_11": "云何持戒能生智慧？",
    "T25n1509_014:0163b11_12": "持戒之人，觀此戒相從何而有，知從眾罪而生；若無眾罪，則亦無戒。",
    "T25n1509_014:0163b12_13": "戒相如是，從因緣有，何故生著？",
    "T25n1509_014:0163b13_14": "譬如蓮華出自污泥，色雖鮮好，出處不淨；以是悟心，不令生著，是為持戒生般若波羅蜜。",
    "T25n1509_014:0163b15_15": "復次，持戒之人，心自思惟：若我以持戒貴而可取，破戒賤而可捨者，若有此心不應般若。",
    "T25n1509_014:0163b17_16": "以智慧籌量，心不著戒，無取、無捨，是為持戒生般若波羅蜜。",
    "T25n1509_014:0163b19_17": "復次，不持戒人，雖有利智，以營世務，種種欲求生業之事，慧根漸鈍；譬如利刀以割泥土，遂成鈍器。",
    "T25n1509_014:0163b21_18": "若出家持戒，不營世業，常觀諸法實相無相；先雖鈍根，以漸轉利。",
    "T25n1509_014:0163b23_19": "如是等種種因緣，名為持戒生般若波羅蜜。",
    "T25n1509_014:0163b24_20": "如是名為尸羅波羅蜜生六波羅蜜。",
    "T25n1509_014:0163b25_21": "復次，菩薩持戒不以畏故，亦非愚癡，非疑、非惑，亦不自為涅槃故持戒；但為一切眾生故，為得佛道故，為得一切佛法故。",
    "T25n1509_014:0163b28_22": "如是相名為尸羅波羅蜜。",
    "T25n1509_014:0163b28_23": "復次，若菩薩於罪、不罪不可得故，是時，名為尸羅波羅蜜。",
    "T25n1509_014:0163c01_24": "問曰：若捨惡行善，是為持戒，云何言「罪、不罪不可得」？",
    "T25n1509_014:0163c02_25": "答曰：非謂邪見、麁心言「不可得」也；若深入諸法相，行空三昧，慧眼觀故，罪不可得；罪無故，不罪亦不可得。",
    "T25n1509_014:0163c05_0": "復次，眾生不可得故，殺罪亦不可得；罪不可得故，戒亦不可得。",
    "T25n1509_014:0163c06_1": "何以故？",
    "T25n1509_014:0163c06_2": "以有殺罪故，則有戒；若無殺罪，則亦無戒。",
    "T25n1509_014:0163c07_3": "問曰：今眾生現有，云何言「眾生不可得」？",
    "T25n1509_014:0163c08_4": "答曰：肉眼所見，是為非見；若以慧眼觀，則不得眾生。",
    "T25n1509_014:0163c09_5": "如上檀中說無施者、無受者、無財物，此亦如是。",
    "T25n1509_014:0163c11_0": "復次，若有眾生，是五眾耶？",
    "T25n1509_014:0163c11_1": "離五眾耶？",
    "T25n1509_014:0163c11_2": "若是五眾，五眾有五，眾生為一；如是者，五可為一，一可為五。",
    "T25n1509_014:0163c13_3": "譬如市易物直五匹，以一匹取之，則不可得。",
    "T25n1509_014:0163c14_4": "何以故？",
    "T25n1509_014:0163c14_5": "一不得作五故。",
    "T25n1509_014:0163c15_6": "以是故，知五眾不得作一眾生。",
    "T25n1509_014:0163c15_7": "復次，五眾生滅無常相；眾生法，從先世來、至後世，受罪、福於三界。",
    "T25n1509_014:0163c17_8": "若五眾是眾生，譬如草木自生自滅，如是則無罪縛，亦無解脫。",
    "T25n1509_014:0163c18_9": "以是故，知非五眾是眾生。",
    "T25n1509_014:0163c19_10": "若離五眾有眾生，如先說神常遍中已破。",
    "T25n1509_014:0163c20_11": "復次，離五眾則我見心不生，若離五眾有眾生，是為墮常；若墮常者，是則無生、無死。",
    "T25n1509_014:0163c22_12": "何以故？",
    "T25n1509_014:0163c22_13": "生名先無今有，死名已生便滅。",
    "T25n1509_014:0163c23_14": "若眾生常者，應遍滿五道中，先已常有，云何今復來生？",
    "T25n1509_014:0163c24_15": "若不有生，則無有死。",
    "T25n1509_014:0163c25_16": "問曰：定有眾生，何以故言無？",
    "T25n1509_014:0163c25_17": "五眾因緣，有眾生法；譬如五指因緣，拳法生。",
    "T25n1509_014:0163c26_18": "答曰：此言非也！",
    "T25n1509_014:0163c27_19": "若五眾因緣有眾生法者，除五眾，則別有眾生法，然不可得；眼自見色，耳自聞聲，鼻嗅香，舌知味，身知觸，意知法，空無我法；離此六事，更無眾生。",
    "T25n1509_014:0164a01_20": "諸外道輩倒見故，言眼能見色，是為眾生；乃至意能知法，是為眾生；又能憶念，能受苦樂，是為眾生；但作是見，不知眾生實。",
    "T25n1509_014:0164a04_21": "譬如一長老大德比丘，人謂是阿羅漢，多致供養。",
    "T25n1509_014:0164a05_22": "其後病死，諸弟子懼失供養故，夜盜出之；於其臥處安施被枕，令如師在，其狀如臥。",
    "T25n1509_014:0164a07_23": "人來問疾：「師在何許？」",
    "T25n1509_014:0164a08_24": "諸弟子言：「汝不見床上被枕耶？」",
    "T25n1509_014:0164a09_25": "愚者不審察之，謂師病臥，大送供養而去，如是非一。",
    "T25n1509_014:0164a10_26": "復有智人來而問之，諸弟子亦如是答。",
    "T25n1509_014:0164a11_27": "智人言：「我不問被枕、床褥，我自求人。」",
    "T25n1509_014:0164a12_28": "發被求之，竟無人可得。",
    "T25n1509_014:0164a12_29": "除六事相，更無我人；知者、見者，亦復如是。",
    "T25n1509_014:0164a13_30": "復次，若眾生於五眾因緣有者，五眾無常，眾生亦應無常。",
    "T25n1509_014:0164a15_31": "何以故？",
    "T25n1509_014:0164a15_32": "因果相似故；若眾生無常，則不至後世。",
    "T25n1509_014:0164a16_33": "復次，若如汝言「眾生從本已來常有」，若爾者，眾生應生五眾，五眾不應生眾生；今五眾因緣生眾生名字，無智之人逐名求實。",
    "T25n1509_014:0164a19_34": "以是故，眾生實無；若無眾生，亦無殺罪；無殺罪故，亦無持戒。",
    "T25n1509_014:0164a20_35": "復次，是五眾深入觀之，分別知空，如夢所見，如鏡中像；若殺夢中所見及鏡中像，無有殺罪。",
    "T25n1509_014:0164a23_36": "殺五陰空相眾生，亦復如是。",
    "T25n1509_014:0164a23_37": "復次，若人不樂罪、貪著無罪，是人見破戒罪人則輕慢，見持戒善人則愛敬；如是持戒，則是起罪因緣。",
    "T25n1509_014:0164a26_38": "以是故言「於罪、不罪不可得故，應具足尸羅波羅蜜」。",
    "T25n1509_014:0164a28_0": "大智度論釋初品中羼提波羅蜜義第",
    "T25n1509_014:0164a29_0": "二十四",
    "T25n1509_014:0164b01_0": "【經】「心不動故，應具足羼提波羅蜜。」",
    "T25n1509_014:0164b01_1": "【論】問曰：云何名羼提？",
    "T25n1509_014:0164b02_2": "答曰：羼提，秦言「忍辱」。",
    "T25n1509_014:0164b02_3": "忍辱有二種：生忍、法忍。",
    "T25n1509_014:0164b03_4": "菩薩行生忍，得無量福德；行法忍，得無量智慧。",
    "T25n1509_014:0164b04_5": "福德、智慧二事具足故，得如所願；譬如人有目、有足，隨意能到。",
    "T25n1509_014:0164b05_6": "菩薩若遇惡口罵詈，若刀杖所加，思惟知罪、福業因緣諸法，內、外畢竟空，無我、無我所，以三法印印諸法故，力雖能報，不生惡心，不起惡口業；爾時，心數法生，名為忍。",
    "T25n1509_014:0164b09_7": "得是忍法故，忍智牢固；譬如畫彩，得膠則堅著。",
    "T25n1509_014:0164b10_8": "有人言：「善心有二種：有麁，有細；麁名忍辱，細名禪定。",
    "T25n1509_014:0164b12_9": "未得禪定心樂，能遮眾惡，是名忍辱；心得禪定樂，不為眾惡，是名禪定。」",
    "T25n1509_014:0164b13_10": "是忍，是心數法，與心相應，隨心行。",
    "T25n1509_014:0164b14_11": "非業，非業報，隨業行。",
    "T25n1509_014:0164b15_12": "有人言：「二界繫。」",
    "T25n1509_014:0164b15_13": "有人言：「但欲界繫，或不繫。",
    "T25n1509_014:0164b16_14": "色界無外惡可忍故。」",
    "T25n1509_014:0164b16_15": "亦有漏、亦無漏，凡夫、聖人俱得故。",
    "T25n1509_014:0164b17_16": "障「己心、他心不善法」，故名為善。",
    "T25n1509_014:0164b18_17": "善故，或思惟斷，或不斷。",
    "T25n1509_014:0164b18_18": "如是等種種，阿毘曇廣分別。",
    "T25n1509_014:0164b19_19": "問曰：云何名生忍？",
    "T25n1509_014:0164b19_20": "答曰：有二種眾生來向菩薩：一者、恭敬供養，二者、瞋罵打害。",
    "T25n1509_014:0164b21_21": "爾時，菩薩其心能忍，不愛敬養眾生，不瞋加惡眾生。",
    "T25n1509_014:0164b22_22": "是名生忍。",
    "T25n1509_014:0164b22_23": "問曰：云何恭敬、供養名之為忍？",
    "T25n1509_014:0164b23_24": "答曰：有二種結使：一者、屬愛結使，二者、屬恚結使。",
    "T25n1509_014:0164b24_25": "恭敬、供養雖不生恚，令心愛著，是名軟賊。",
    "T25n1509_014:0164b25_26": "是故於此應當自忍，不著不愛。",
    "T25n1509_014:0164b26_27": "云何能忍？",
    "T25n1509_014:0164b26_28": "觀其無常，是結使生處。",
    "T25n1509_014:0164b27_29": "如佛所說：「利養瘡深，譬如斷皮至肉，斷肉至骨，斷骨至髓。",
    "T25n1509_014:0164b28_30": "人著利養，則破持戒皮，斷禪定肉，破智慧骨，失微妙善心髓。」",
    "T25n1509_014:0164c01_31": "如佛初遊迦毘羅婆國，與千二百五十比丘俱，悉是梵志之身。",
    "T25n1509_014:0164c02_32": "供養火故，形容憔悴；絕食苦行故，膚體瘦黑。",
    "T25n1509_014:0164c03_33": "淨飯王心念言：「我子侍從，雖復心淨清潔，竝無容貌，我當擇取累重多子孫者，家出一人，為佛弟子。」",
    "T25n1509_014:0164c06_34": "如是思惟已，勅下國中：簡擇諸釋貴戚子弟，應書之身，皆令出家。",
    "T25n1509_014:0164c07_35": "是時，斛飯王子提婆達多，出家學道，誦六萬法聚，精進修行，滿十二年。",
    "T25n1509_014:0164c09_36": "其後為供養利故，來至佛所，求學神通。",
    "T25n1509_014:0164c10_37": "佛告憍曇：「汝觀五陰無常，可以得道，亦得神通。」",
    "T25n1509_014:0164c11_38": "而不為說取通之法。",
    "T25n1509_014:0164c11_39": "出求舍利弗、目揵連，乃至五百阿羅漢，皆不為說；言：「汝當觀五陰無常，可以得道，可以得通。」",
    "T25n1509_014:0164c14_40": "不得所求，涕泣不樂；到阿難所，求學神通；是時阿難未得他心智，敬其兄故，如佛所言以授。",
    "T25n1509_014:0164c16_41": "提婆達多受學通法，入山不久，便得五神通。",
    "T25n1509_014:0164c17_42": "得五神通已，自念：「誰當與我作檀越者？」",
    "T25n1509_014:0164c18_43": "如王子阿闍世，有大王相。",
    "T25n1509_014:0164c19_44": "欲與為親厚，到天上取天食；還到欝旦羅越，取自然粳米；至閻浮林中，取閻浮果，與王子阿闍世。",
    "T25n1509_014:0164c21_45": "或時自變其身，作象寶、馬寶，以惑其心；或作嬰孩坐其膝上，王子抱之，嗚唼與唾；時時自說己名，令太子知之，種種變態以動其心。",
    "T25n1509_014:0164c24_46": "王子意惑，於奈園中大立精舍，四種供養，并種種雜供，無物不備，以給提婆達多；日日率諸大臣，自為送五百釜羹飯。",
    "T25n1509_014:0164c27_47": "提婆達多大得供養，而徒眾尠少，自念：「我有三十相，減佛未幾，直以弟子未集；若大眾圍繞，與佛何異？」",
    "T25n1509_014:0164c29_48": "如是思惟已，生心破僧，得五百弟子；舍利弗、目犍連說法教化，僧還和合。",
    "T25n1509_014:0165a02_49": "爾時，提婆達多便生惡心，推山壓佛，金剛力士以金剛杵而遙擲之，碎石迸來，傷佛足指。",
    "T25n1509_014:0165a04_50": "華色比丘尼呵之，復以拳打尼，尼即時眼出而死，作三逆罪。",
    "T25n1509_014:0165a06_0": "與惡邪師富蘭那外道等為親厚，斷諸善根，心無愧悔。",
    "T25n1509_014:0165a07_1": "復以惡毒著指爪中，欲因禮佛以中傷佛；欲去未到王舍城中，地自然破裂，火車來迎，生入地獄。",
    "T25n1509_014:0165a09_2": "提婆達多身有三十相，而不能忍伏其心，為供養利故，而作大罪，生入地獄。",
    "T25n1509_014:0165a11_3": "以是故言利養瘡深，破皮至髓，應當除却愛供養人心。",
    "T25n1509_014:0165a12_4": "是為菩薩忍，心不愛著供養、恭敬人。",
    "T25n1509_014:0165a13_5": "復次，供養有三種：一者、先世因緣福德故；二者、今世功德，修戒、禪定、智慧故，為人敬養；三者、虛妄欺惑，內無實德，外如清白，以誑時人而得供養。",
    "T25n1509_014:0165a17_6": "於此三種供養中，心自思惟：「若先世因緣懃修福德，今得供養，是為懃身作之而自得耳，何為於此而生貢高？",
    "T25n1509_014:0165a19_7": "譬如春種秋穫，自以力得，何足自憍？」",
    "T25n1509_014:0165a20_8": "如是思惟已，忍伏其心，不著、不憍。",
    "T25n1509_014:0165a21_9": "若今世功德故而得供養，當自思惟：「我以智慧，若知諸法實相，若能斷結，以此功德故，是人供養，於我無事。」",
    "T25n1509_014:0165a23_10": "如是思惟已，自伏其心，不自憍高；此實愛樂功德，不愛我也。",
    "T25n1509_014:0165a25_11": "譬如罽賓三藏比丘，行阿蘭若法，至一王寺，寺設大會，守門人見其衣服麁弊，遮門不前。",
    "T25n1509_014:0165a27_12": "如是數數，以衣服弊故，每不得前，便作方便，假借好衣而來，門家見之，聽前不禁；既至會坐，得種種好食，先以與衣。",
    "T25n1509_014:0165b01_13": "眾人問言：「何以爾也？」",
    "T25n1509_014:0165b01_14": "答言：「我比數來，每不得入，今以衣故得在此坐，得種種好食，實是衣故得之，故以與衣。」",
    "T25n1509_014:0165b03_15": "行者以修行功德，持戒智慧故而得供養，自念：「此為功德，非為我也。」",
    "T25n1509_014:0165b05_16": "如是思惟，能自伏心，是名為忍。",
    "T25n1509_014:0165b06_17": "若虛妄欺偽而得供養，是為自害，不可近也！",
    "T25n1509_014:0165b07_18": "當自思惟：「若我以此虛妄而得供養，與惡賊劫盜得食無異，是為墮欺妄罪。」",
    "T25n1509_014:0165b09_0": "如是於三種供養人中，心不愛著，亦不自高，是名生忍。",
    "T25n1509_014:0165b10_1": "問曰：人未得道，衣食為急，云何方便能得忍，心不著、不愛給施之人？",
    "T25n1509_014:0165b12_0": "答曰：以智慧力，觀無常相、苦相、無我相，心常厭患。",
    "T25n1509_014:0165b13_1": "譬如罪人臨當受戮，雖復美味在前，家室勸喻，以憂死故，雖飲食餚膳，不覺滋味；行者亦爾，常觀無常相、苦相，雖得供養，心亦不著。",
    "T25n1509_014:0165b16_2": "又如麞鹿為虎搏逐，追之不捨，雖得好草、美水飲食，心無染著；行者亦爾，常為無常虎逐不捨須臾，思惟厭患，雖得美味，亦不染著。",
    "T25n1509_014:0165b19_3": "是故行者於供養人中，心得自忍。",
    "T25n1509_014:0165b20_4": "復次，若有女人來欲娛樂，誑惑菩薩，菩薩是時當自伏心，忍不令起。",
    "T25n1509_014:0165b22_5": "如釋迦文尼佛在菩提樹下，魔王憂愁，遣三玉女：一名樂見，二名悅彼，三名渴愛；來現其身，作種種姿態，欲壞菩薩。",
    "T25n1509_014:0165b25_6": "菩薩是時心不傾動，目不暫視。",
    "T25n1509_014:0165b25_7": "三女念言：「人心不同，好愛各異；或有好少，或愛中年，或好長好短，好黑好白，如是眾好，各有所愛。」",
    "T25n1509_014:0165b28_8": "是時三女，各各化作五百美女，一一化女作無量變態，從林中出。",
    "T25n1509_014:0165b29_9": "譬如黑雲，電光暫現，或揚眉頓睫，嫈嫇細視，作眾伎樂，種種姿媚，來近菩薩，欲以態身觸逼菩薩。",
    "T25n1509_014:0165c03_10": "爾時，密迹金剛力士瞋目叱之：「此是何人？",
    "T25n1509_014:0165c04_11": "而汝妖媚敢來觸嬈！」",
    "T25n1509_014:0165c04_12": "爾時，密迹說偈呵之：　「汝不知天命，　　失好而黃髯；　　大海水清美，　　今日盡苦醎。",
    "T25n1509_014:0165c07_0": "　　汝不知日減，　　婆藪諸天墮；　　火本為天口，　　而今一切噉。」",
    "T25n1509_014:0165c09_0": "「汝不知此事，敢輕此聖人！」",
    "T25n1509_014:0165c09_1": "是時，眾女逡巡小退，語菩薩言：「今此眾女端嚴無比，可自娛意，端坐何為？」",
    "T25n1509_014:0165c11_2": "菩薩言：「汝等不淨，臭穢可惡。",
    "T25n1509_014:0165c12_3": "去！",
    "T25n1509_014:0165c12_4": "勿妄談！」",
    "T25n1509_014:0165c12_5": "菩薩是時，即說偈言：　「是身為穢藪，　　不淨物腐積，　　是實為行廁，　　何足以樂意！」",
    "T25n1509_014:0165c15_0": "女聞此偈，自念：「此人不知我等清淨天身而說此偈。」",
    "T25n1509_014:0165c16_1": "即自變身，還復本形，光曜昱爍，照林樹間，作天伎樂，語菩薩言：「我身如是，有何可呵？」",
    "T25n1509_014:0165c18_2": "菩薩答言：「時至自知！」",
    "T25n1509_014:0165c18_3": "問曰：「此言何謂？」",
    "T25n1509_014:0165c19_4": "以偈答言：　「諸天園林中，　　七寶蓮華池，　　天人相娛樂，　　失時汝自知！",
    "T25n1509_014:0165c22_0": "　　是時見無常，　　天人樂皆苦，　　汝當厭欲樂，　　愛樂正真道！」",
    "T25n1509_014:0165c24_0": "女聞偈已，心念：「此人大智無量，天樂清淨，猶知其惡，不可當也！」",
    "T25n1509_014:0165c25_1": "即時滅去。",
    "T25n1509_014:0165c25_2": "菩薩如是觀婬欲樂，能自制心，忍不傾動。",
    "T25n1509_014:0165c26_3": "復次，菩薩觀欲，種種不淨，於諸衰中，女衰最重。",
    "T25n1509_014:0165c27_4": "刀火、雷電、霹靂、怨家、毒蛇之屬，猶可暫近；女人慳妬、瞋諂、妖穢、鬪諍、貪嫉，不可親近。",
    "T25n1509_014:0165c29_5": "何以故？",
    "T25n1509_014:0165c29_6": "女子小人，心淺智薄，唯欲是視，不觀富貴、智德、名聞，專行欲惡，破人善根。",
    "T25n1509_014:0166a02_7": "桎梏、枷鎖，閉繫、囹圄，雖曰難解，是猶易開；女鎖繫人，染固根深，無智沒之，難可得脫。",
    "T25n1509_014:0166a04_8": "眾病之中，女病最重。",
    "T25n1509_014:0166a05_9": "如佛偈言：　「寧以赤鐵，　　宛轉眼中；　　不以散心，　　邪視女色。",
    "T25n1509_014:0166a07_10": "　　含笑作姿，　　憍慢羞恥；　　迴面攝眼，　　美言妬瞋。",
    "T25n1509_014:0166a08_11": "　　行步妖穢，　　以惑於人；　　婬羅彌網，　　人皆沒身。",
    "T25n1509_014:0166a10_0": "　　坐臥行立，　　迴眄巧媚；　　薄智愚人，　　為之心醉。",
    "T25n1509_014:0166a11_1": "　　執劍向敵，　　是猶可勝；　　女賊害人，　　是不可禁。",
    "T25n1509_014:0166a12_2": "　　蚖蛇含毒，　　猶可手捉；　　女情惑人，　　是不可觸。",
    "T25n1509_014:0166a14_0": "　　有智之人，　　所應不視；　　若欲觀之，　　當如母姊。",
    "T25n1509_014:0166a15_1": "　　諦視觀之，　　不淨填積；　　婬火不除，　　為之燒滅！」",
    "T25n1509_014:0166a17_0": "復次，女人相者，若得敬待，則令夫心高；若敬待情捨，則令夫心怖。",
    "T25n1509_014:0166a18_1": "女人如是，恒以煩惱、憂怖與人，云何可近？",
    "T25n1509_014:0166a19_2": "親好乖離，女人之罪；巧察人要，女人之智。",
    "T25n1509_014:0166a20_3": "大火燒人，是猶可近；清風無形，是亦可捉；蚖蛇含毒，猶亦可觸；女人之心，不可得實。",
    "T25n1509_014:0166a22_4": "何以故？",
    "T25n1509_014:0166a22_5": "女人之相：不觀富貴、端政、名聞，智德、族姓，技藝、辯言，親厚、愛重，都不在心，唯欲是視；譬如蛟龍，不擇好醜，唯欲殺人。",
    "T25n1509_014:0166a25_6": "又復女人不瞻視，憂苦憔悴；給養敬待，憍奢叵制。",
    "T25n1509_014:0166a26_7": "復次，若在善人之中，則自畜心高；無智人中，視之如怨；富貴人中，追之敬愛；貧賤人中，視之如狗。",
    "T25n1509_014:0166a29_8": "常隨欲心，不隨功德。",
    "T25n1509_014:0166a29_9": "如說：國王有女，名曰拘牟頭。",
    "T25n1509_014:0166b01_10": "有捕魚師，名述婆伽，隨道而行，遙見王女在高樓上。",
    "T25n1509_014:0166b02_11": "窓中見面，想像染著，心不暫捨，彌歷日月，不能飲食。",
    "T25n1509_014:0166b03_12": "母問其故，以情答母：「我見王女，心不能忘！」",
    "T25n1509_014:0166b04_13": "母諭兒言：「汝是小人，王女尊貴，不可得也！」",
    "T25n1509_014:0166b05_14": "兒言：「我心願樂，不能暫忘；若不如意，不能活也！」",
    "T25n1509_014:0166b07_15": "母為子故，入王宮中，常送肥魚美肉，以遺王女而不取價。",
    "T25n1509_014:0166b08_16": "王女怪而問之：「欲求何願？」",
    "T25n1509_014:0166b09_17": "母白王女：「願却左右，當以情告。",
    "T25n1509_014:0166b09_18": "我唯有一子，敬慕王女，情結成病，命不云遠；願垂愍念，賜其生命！」",
    "T25n1509_014:0166b11_19": "王女言：「汝去！",
    "T25n1509_014:0166b11_20": "月十五日，於某甲天祠中，住天像後。」",
    "T25n1509_014:0166b12_21": "母還語子：「汝願已得！」",
    "T25n1509_014:0166b13_22": "告之如上。",
    "T25n1509_014:0166b13_23": "沐浴新衣，在天像後住。",
    "T25n1509_014:0166b13_24": "王女至時，白其父王：「我有不吉，須至天祠以求吉福。」",
    "T25n1509_014:0166b15_25": "王言：「大善！」",
    "T25n1509_014:0166b15_26": "即嚴車五百乘，出至天祠；既到，勅諸從者齊門而止，獨入天祠。",
    "T25n1509_014:0166b16_27": "天神思惟：「此不應爾！",
    "T25n1509_014:0166b17_28": "王為世主，不可令此小人毀辱王女！」",
    "T25n1509_014:0166b18_29": "即厭此人，令睡不覺。",
    "T25n1509_014:0166b18_30": "王女既入，見其睡重，推之不悟，即以瓔珞直十萬兩金，遺之而去。",
    "T25n1509_014:0166b20_31": "去後，此人得覺，見有瓔珞，又問眾人，知王女來；情願不遂，憂恨懊惱，婬火內發，自燒而死。",
    "T25n1509_014:0166b22_32": "以是證故，知女人之心不擇貴賤，唯欲是從。",
    "T25n1509_014:0166b23_33": "復次，昔有國王女，逐旃陀羅，共為不淨。",
    "T25n1509_014:0166b24_34": "又有仙人女，隨逐師子。",
    "T25n1509_014:0166b25_35": "如是等種種，女人之心無所選擇。",
    "T25n1509_014:0166b25_36": "以是種種因緣，於女人中除去情欲，忍不愛著。",
    "T25n1509_014:0166b27_37": "云何瞋惱人中而得忍辱？",
    "T25n1509_014:0166b27_38": "當自思惟：「一切眾生有罪因緣，更相侵害。",
    "T25n1509_014:0166b28_39": "我今受惱，亦本行因緣，雖非今世所作，是我先世惡報，我今償之，應當甘受，何可逆也！",
    "T25n1509_014:0166c01_40": "譬如負債，債主索之，應當歡喜償債，不可瞋也。」",
    "T25n1509_014:0166c02_41": "復次，行者常行慈心，雖有惱亂逼身，必能忍受。",
    "T25n1509_014:0166c03_42": "譬如羼提仙人在大林中修忍行慈。",
    "T25n1509_014:0166c04_43": "時，迦利王將諸婇女，入林遊戲；飲食既訖，王小睡息。",
    "T25n1509_014:0166c06_44": "諸婇女輩遊花林間，見此仙人，加敬禮拜，在一面立。",
    "T25n1509_014:0166c07_45": "仙人爾時為諸婇女讚說慈忍，其言美妙，聽者無厭，久而不去。",
    "T25n1509_014:0166c08_46": "迦利王覺，不見婇女，拔劍追蹤；見在仙人前立，憍妬隆盛，瞋目奮劍而問仙人：「汝作何物？」",
    "T25n1509_014:0166c11_0": "仙人答言：「我今在此修忍、行慈。」",
    "T25n1509_014:0166c11_1": "王言：「我今試汝，當以利劍截汝耳鼻，斬汝手足，若不瞋者，知汝修忍！」",
    "T25n1509_014:0166c13_2": "仙人言：「任意！」",
    "T25n1509_014:0166c13_3": "王即拔劍截其耳鼻，斬其手足，而問之言：「汝心動不？」",
    "T25n1509_014:0166c15_0": "答言：「我修慈忍，心不動也。」",
    "T25n1509_014:0166c15_1": "王言：「汝一身在此，無有勢力，雖口言不動，誰當信者？」",
    "T25n1509_014:0166c16_2": "是時仙人即作誓言：「若我實修慈忍，血當為乳！」",
    "T25n1509_014:0166c18_3": "即時血變為乳。",
    "T25n1509_014:0166c18_4": "王大驚喜，將諸婇女而去。",
    "T25n1509_014:0166c19_5": "是時林中龍神，為此仙人雷電、霹靂，王被毒害，沒不還宮。",
    "T25n1509_014:0166c20_6": "以是故言「於惱亂中能行忍辱」。",
    "T25n1509_014:0166c21_7": "復次，菩薩修行悲心，一切眾生常有眾苦：處胎迫隘，受諸苦痛；生時迫迮，骨肉如破，冷風觸身，甚於劍戟。",
    "T25n1509_014:0166c23_8": "是故佛言：「一切苦中，生苦最重。」",
    "T25n1509_014:0166c24_9": "如是老、病、死苦，種種困厄，云何行人復加其苦？",
    "T25n1509_014:0166c25_10": "是為瘡中復加刀破！",
    "T25n1509_014:0166c26_11": "復次，菩薩自念：「我不應如諸餘人常隨生死水流，我當逆流以求盡源，入泥洹道。",
    "T25n1509_014:0166c28_0": "一切凡人，侵至則瞋，益至則喜，怖處則畏。",
    "T25n1509_014:0166c28_1": "我為菩薩，不可如彼，雖未斷結，當自抑制，修行忍辱，惱害不瞋，敬養不喜，眾苦艱難不應怖畏；當為眾生興大悲心！」",
    "T25n1509_014:0167a02_2": "復次，菩薩若見眾生來為惱亂，當自念言：「是為我之親厚，亦是我師，益加親愛，敬心待之。",
    "T25n1509_014:0167a04_3": "何以故？",
    "T25n1509_014:0167a05_4": "彼若不加眾惱惱我，則我不成忍辱；以是故言是我親厚，亦是我師。」",
    "T25n1509_014:0167a06_5": "復次，菩薩心知：「如佛所說：『眾生無始，世界無際，往來五道，輪轉無量。』",
    "T25n1509_014:0167a08_6": "我亦曾為眾生父母、兄弟，眾生亦皆曾為我父母、兄弟；當來亦爾。」",
    "T25n1509_014:0167a09_7": "以是推之，不應惡心而懷瞋害。",
    "T25n1509_014:0167a10_8": "復次，思惟：「眾生之中，佛種甚多，若我瞋意向之，則為瞋佛；若我瞋佛，則為已了！",
    "T25n1509_014:0167a12_9": "如說鴿鳥當得作佛，今雖是鳥，不可輕也。」",
    "T25n1509_014:0167a13_10": "復次，諸煩惱中，瞋為最重，不善報中，瞋報最大；餘結無此重罪。",
    "T25n1509_014:0167a15_0": "如釋提婆那民問佛偈言：　「何物殺安隱？",
    "T25n1509_014:0167a16_1": "　　何物殺不悔？",
    "T25n1509_014:0167a17_0": "　　何物毒之根，　　吞滅一切善？",
    "T25n1509_014:0167a18_0": "　　何物殺而讚？",
    "T25n1509_014:0167a18_1": "　　何物殺無憂？」",
    "T25n1509_014:0167a19_0": "佛答偈言：　「殺瞋心安隱，　　殺瞋心不悔；　　瞋為毒之根，　　瞋滅一切善；　　殺瞋諸佛讚，　　殺瞋則無憂！」",
    "T25n1509_014:0167a23_0": "菩薩思惟：「我今行悲，欲令眾生得樂。",
    "T25n1509_014:0167a23_1": "瞋為吞滅諸善，毒害一切，我當云何行此重罪？",
    "T25n1509_014:0167a25_0": "若有瞋恚，自失樂利，云何能令眾生得樂？」",
    "T25n1509_014:0167a26_1": "復次，諸佛菩薩以大悲為本，從悲而出；瞋為滅悲之毒，特不相宜。",
    "T25n1509_014:0167a27_2": "若壞悲本，何名菩薩？",
    "T25n1509_014:0167a28_3": "菩薩從何而出？",
    "T25n1509_014:0167a28_4": "以是之故，應修忍辱。",
    "T25n1509_014:0167a29_5": "若眾生加諸瞋惱，當念其功德；今此眾生雖有一罪，更自別有諸妙功德；以其功德故，不應瞋。",
    "T25n1509_014:0167b02_6": "復次，此人若罵若打，是為治我；譬如金師煉金，垢隨火去，真金獨在；此亦如是。",
    "T25n1509_014:0167b04_7": "若我有罪，是從先世因緣，今當償之，不應瞋也，當修忍辱！",
    "T25n1509_014:0167b05_8": "復次，菩薩慈念眾生，猶如赤子。",
    "T25n1509_014:0167b06_9": "閻浮提人多諸憂愁，少有歡日；若來罵詈，或加讒賊，心得歡樂。",
    "T25n1509_014:0167b08_0": "此樂難得，恣汝罵之！",
    "T25n1509_014:0167b08_1": "何以故？",
    "T25n1509_014:0167b08_2": "我本發心，欲令眾生得歡喜故。",
    "T25n1509_014:0167b09_3": "復次，世間眾生，常為眾病所惱，又為死賊常隨伺之，譬如怨家恒伺人便；云何善人而不慈愍復欲加苦？",
    "T25n1509_014:0167b11_4": "苦未及彼，先自受害。",
    "T25n1509_014:0167b12_5": "如是思惟，不應瞋彼，當修忍辱。",
    "T25n1509_014:0167b13_6": "復次，當觀瞋恚，其咎最深。",
    "T25n1509_014:0167b13_7": "三毒之中，無重此者；九十八使中，此為最堅；諸心病中，第一難治。",
    "T25n1509_014:0167b15_8": "瞋恚之人，不知善，不知非善；不觀罪福，不知利害；不自憶念，當墮惡道！",
    "T25n1509_014:0167b17_9": "善言忘失，不惜名稱；不知他惱，亦不自計身心疲惱；瞋覆慧眼，專行惱他。",
    "T25n1509_014:0167b18_10": "如一五通仙人，以瞋恚故，雖修淨行，殺害一國，如旃陀羅。",
    "T25n1509_014:0167b20_11": "復次，瞋恚之人，譬如虎狼，難可共止；又如惡瘡，易發、易壞。",
    "T25n1509_014:0167b21_12": "瞋恚之人，譬如毒蛇，人不憙見。",
    "T25n1509_014:0167b22_13": "積瞋之人，惡心漸大，至不可至，殺父、殺君，惡意向佛。",
    "T25n1509_014:0167b23_14": "如拘睒彌國比丘，以小因緣，瞋心轉大，分為二部。",
    "T25n1509_014:0167b24_15": "若欲斷當，終竟三月，猶不可了。",
    "T25n1509_014:0167b25_16": "佛來在眾，舉相輪手，遮而告言：　「汝諸比丘，　　勿起鬪諍！",
    "T25n1509_014:0167b27_17": "　　惡心相續，　　苦報甚重！",
    "T25n1509_014:0167b29_0": "　　汝求涅槃，　　棄捨世利，　　在善法中，　　云何瞋諍？",
    "T25n1509_014:0167c01_1": "　　世人忿諍，　　是猶可恕，　　出家之人，　　何可諍鬪？",
    "T25n1509_014:0167c02_2": "　　出家心中，　　懷毒自害；　　如冷雲中，　　火出燒身！」",
    "T25n1509_014:0167c04_0": "諸比丘白佛言：「佛為法王，願小默然！",
    "T25n1509_014:0167c04_1": "是輩侵我，不可不答！」",
    "T25n1509_014:0167c05_2": "佛念是人不可度也，於眾僧中凌虛而去，入林樹間寂然三昧。",
    "T25n1509_014:0167c06_3": "瞋罪如是，乃至不受佛語。",
    "T25n1509_014:0167c07_4": "以是之故，應當除瞋，修行忍辱。",
    "T25n1509_014:0167c08_5": "復次，能修忍辱，慈悲易得；得慈悲者，則至佛道。",
    "T25n1509_014:0167c09_6": "問曰：忍辱法皆好，而有一事不可：小人輕慢，謂為怖畏；以是之故，不應皆忍。",
    "T25n1509_014:0167c11_7": "答曰：若以小人輕慢，謂為怖畏而欲不忍，不忍之罪甚於此也！",
    "T25n1509_014:0167c12_8": "何以故？",
    "T25n1509_014:0167c13_0": "不忍之人，賢聖善人之所輕賤；忍辱之人，為小人所慢；二輕之中，寧為無智所慢，不為賢聖所賤。",
    "T25n1509_014:0167c15_1": "何以故？",
    "T25n1509_014:0167c15_2": "無智之人，輕所不輕；賢聖之人，賤所可賤。",
    "T25n1509_014:0167c16_3": "以是之故，當修忍辱。",
    "T25n1509_014:0167c17_4": "復次，忍辱之人，雖不行布施、禪定，而常得微妙功德，生天上、人中，後得佛道。",
    "T25n1509_014:0167c18_5": "何以故？",
    "T25n1509_014:0167c19_6": "心柔軟故。",
    "T25n1509_014:0167c19_7": "復次，菩薩思惟：「若人今世惱我，毀辱、奪利，輕罵、繫縛，且當含忍。",
    "T25n1509_014:0167c20_8": "若我不忍，當墮地獄鐵垣熱地，受無量苦，燒炙燔煮，不可具說！」",
    "T25n1509_014:0167c22_9": "以是故，知小人無智，雖輕而貴；不忍用威，雖快而賤。",
    "T25n1509_014:0167c23_10": "是故菩薩應當忍辱。",
    "T25n1509_014:0167c24_11": "復次，菩薩思惟：「我初發心，誓為眾生治其心病。",
    "T25n1509_014:0167c25_12": "今此眾生為瞋恚結使所病，我當治之，云何而復以之自病？",
    "T25n1509_014:0167c26_13": "應當忍辱！」",
    "T25n1509_014:0167c26_14": "譬如藥師療治眾病，若鬼狂病，拔刀罵詈，不識好醜，醫知鬼病，但為治之而不瞋恚；菩薩若為眾生瞋惱罵詈，知其為瞋恚者煩惱所病，狂心所使，方便治之，無所嫌責，亦復如是。",
    "T25n1509_014:0168a02_15": "復次，菩薩育養一切，愛之如子；若眾生瞋惱菩薩，菩薩愍之，不瞋、不責。",
    "T25n1509_014:0168a03_16": "譬如慈父撫育子孫，子孫幼稚未有所識，或時罵詈、打擲，不敬、不畏，其父愍其愚小，愛之愈至，雖有過罪，不瞋、不恚；菩薩忍辱，亦復如是。",
    "T25n1509_014:0168a07_17": "復次，菩薩思惟：「若眾生瞋惱加我，我當忍辱。",
    "T25n1509_014:0168a08_18": "若我不忍，今世心悔，後入地獄，受苦無量；若在畜生，作毒龍、惡蛇、師子、虎、狼；若為餓鬼，火從口出。",
    "T25n1509_014:0168a10_19": "譬如人被火燒，燒時痛輕，後痛轉重。」",
    "T25n1509_014:0168a11_20": "復次，菩薩思惟：「我為菩薩，欲為眾生益利；若我不能忍辱，不名菩薩，名為惡人。」",
    "T25n1509_014:0168a13_21": "復次，菩薩思惟：「世有二種：一者、眾生數，二者、非眾生數。",
    "T25n1509_014:0168a14_22": "我初發心，誓為一切眾生。",
    "T25n1509_014:0168a15_23": "若有非眾生數：山石、樹木、風寒、冷熱、水雨侵害，但求[衝重+素]之，初不瞋恚。",
    "T25n1509_014:0168a16_24": "今此眾生是我所為，加惡於我，我當受之，云何而瞋？」",
    "T25n1509_014:0168a18_0": "復次，菩薩知從久遠已來，因緣和合，假名為人，無實人法，誰可瞋者？",
    "T25n1509_014:0168a19_1": "是中但有骨血、皮肉，譬如累墼；又如木人，機關動作，有去有來。",
    "T25n1509_014:0168a21_2": "知其如此，不應有瞋！",
    "T25n1509_014:0168a21_3": "若我瞋者，是則愚癡，自受罪苦。",
    "T25n1509_014:0168a22_4": "以是之故，應修忍辱。",
    "T25n1509_014:0168a22_5": "復次，菩薩思惟：「過去無量恒河沙等諸佛，本行菩薩道時，皆先行生忍，然後修行法忍。",
    "T25n1509_014:0168a24_6": "我今求學佛道，當如諸佛法；不應起瞋恚，如魔界法。」",
    "T25n1509_014:0168a26_7": "以是故，應當忍辱。",
    "T25n1509_014:0168a26_8": "如是等種種無量因緣故能忍，是名生忍。",
    "T25n1509_014:0168a28_0": "大智度論卷第十四"
}