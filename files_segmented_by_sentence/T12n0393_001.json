{
    "T12n0393_001:1115b03_0": "迦葉赴佛般涅槃經",
    "T12n0393_001:1115b05_0": "東晉西域沙門竺曇無蘭譯",
    "T12n0393_001:1115b06_0": "昔佛在世時，摩訶迦葉於諸比丘中，最長年高，才明智慧，其身亦有金色相好；佛每說法，常與其對坐，人民見之或呼為佛師。",
    "T12n0393_001:1115b08_1": "於是迦葉乃辭佛到伊篩梨山中，一山名普能，周旋數千里，去舍衛國二萬六千里，多出七寶，甘果不訾，名香好藥栴檀三種：其一種芳香，一種治人百病，一種可用染五色。",
    "T12n0393_001:1115b12_2": "眾香雜藥不可稱數。",
    "T12n0393_001:1115b13_3": "亦有走翔鳥獸，師子、虎、狼、白象、騏驎、朱雀、鳳凰。",
    "T12n0393_001:1115b14_4": "或有清淨異學道士。",
    "T12n0393_001:1115b14_5": "時有方石平正，其色如琉璃，縱廣百二十里，奇樹蔭涼華葉五色，冬夏茂盛列生石上。",
    "T12n0393_001:1115b16_6": "迦葉前後教授二千弟子，皆清淨高行得羅漢者，常坐此石上，誦經行道。",
    "T12n0393_001:1115b18_7": "又有清淨甘香泉水，周旋四十里，其水中則有優曇華，紺色華、紅色華、紫色華。",
    "T12n0393_001:1115b20_8": "迦葉弟子七人，同夕得夢：其一比丘，夢見其所坐方石中央分破，樹皆根拔；復一比丘夢見四十里泉水皆乾竭，華悉零落；一比丘夢見拘羅邊坐皆傾毀；一比丘夢見閻浮利地皆傾陷；一比丘夢見須彌山崩；一比丘夢見金輪王薨；一比丘夢見日月墮地，天下失明。",
    "T12n0393_001:1115b26_9": "晨起各以所夢啟迦葉。",
    "T12n0393_001:1115b26_10": "迦葉告言：「我曹前見光明，地時大動，卿等復得是夢，佛將般泥洹。」",
    "T12n0393_001:1115b28_11": "即勅諸弟子往赴俱夷那竭國。",
    "T12n0393_001:1115b28_12": "道見一婆羅門，持文陀羅華。",
    "T12n0393_001:1115b29_13": "迦葉即問言：「卿從何來？",
    "T12n0393_001:1115c01_14": "欲何所至？",
    "T12n0393_001:1115c01_15": "那得是天華？」",
    "T12n0393_001:1115c01_16": "答言：「我從俱夷那竭國來，時佛般泥洹已經七日。",
    "T12n0393_001:1115c02_17": "諸天往赴，悉持天華天香供養佛身，此華即是。」",
    "T12n0393_001:1115c03_18": "迦葉聞是語，便自投於地啼泣而言：「佛今般泥洹。",
    "T12n0393_001:1115c05_0": "三界失明，將復何依恃？」",
    "T12n0393_001:1115c05_1": "便帥將諸弟子進道，未到數百里，便見四天王及梵釋諸天，皆持七寶蓋、名香好華，悉往供養佛，諸天作十二部音樂，亦有阿須輪王、諸大鬼神側塞空中，又見俱夷那竭國王，及諸隣國王，各從其群僚數百萬人。",
    "T12n0393_001:1115c10_2": "見迦葉將諸弟子到，是時國貴末羅弗王，則勅國人民皆令避道，使迦葉及諸弟子得進。",
    "T12n0393_001:1115c12_3": "阿那律出迎相見言：「佛般泥洹已七日，耶維火不然，但待賢者到耳！」",
    "T12n0393_001:1115c14_4": "阿難見迦葉，便自投地啼哭不自勝。",
    "T12n0393_001:1115c14_5": "有一老比丘名波或，即止阿難言：「止止！",
    "T12n0393_001:1115c15_6": "佛在時常禁制我等不得自由。",
    "T12n0393_001:1115c16_7": "佛今般泥洹，吾等得自在。",
    "T12n0393_001:1115c17_8": "莫復啼哭。」",
    "T12n0393_001:1115c17_9": "時有天聞波或語，即舉手搏之，迦葉便前接持，天止之，謂波或言：「佛今般泥洹，一切失所恃，汝獨愚癡而反喜快。」",
    "T12n0393_001:1115c19_10": "波或聞是語意解，即得阿羅漢道。",
    "T12n0393_001:1115c20_11": "迦葉便與諸弟子頭面著地，作禮繞棺三匝悲哀而言：「我等今日不知佛頭足所在。」",
    "T12n0393_001:1115c22_12": "佛威神則為出足，諸天人民莫不感傷。",
    "T12n0393_001:1115c23_13": "於是摩訶迦葉乃說偈讚佛言：「佛為三界乘，　　度於生死淵，　澹泊昇泥洹，　　微妙越世間。",
    "T12n0393_001:1116a01_0": "　佛為無量明，　　照於愚癡冥，　願為一切人，　　顯耀現威靈。",
    "T12n0393_001:1116a03_0": "　佛為大慈哀，　　所度無央數，　尊體處金棺，　　清淨寂然安。",
    "T12n0393_001:1116a05_0": "　願用優和德，　　見身色相光，　普令天及人，　　興起無量福。",
    "T12n0393_001:1116a07_0": "　佛為開現法，　　眾生受潤澤，　得止生死輪，　　或者入正諦，　已蒙如來恩，　　頭面禮佛足。",
    "T12n0393_001:1116a10_0": "　今但覩金棺，　　心為悲感傷，　佛雖就無為，　　聖達靡不實。",
    "T12n0393_001:1116a12_0": "　見後有疑諦，　　出足於金棺，　起分是生死，　　佛以不復愁，　法身慧常存，　　莫呼永泥洹。」",
    "T12n0393_001:1116a15_0": "迦葉赴佛般涅槃經"
}