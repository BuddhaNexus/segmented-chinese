{
    "T26n1522_007:0163a04_0": "十地經論難勝地第五卷之七",
    "T26n1522_007:0163a06_0": "天親菩薩造",
    "T26n1522_007:0163a07_0": "後魏北印度三藏菩提流支譯",
    "T26n1522_007:0163a08_0": "論曰：第五地中分別有三：一、勝慢對治；二、不住道行勝；三、彼果勝。",
    "T26n1522_007:0163a09_1": "云何勝慢對治？",
    "T26n1522_007:0163a10_0": "經曰：爾時金剛藏菩薩言：諸佛子！",
    "T26n1522_007:0163a10_1": "若菩薩得第四菩薩地善滿諸行已，欲入第五菩薩地，當以十平等深淨心得入第五地。",
    "T26n1522_007:0163a12_2": "何等為十？",
    "T26n1522_007:0163a13_3": "一、過去佛法平等深淨心故；二、未來佛法平等深淨心故；三、現在佛法平等深淨心故；四、戒淨平等深淨心故；五、心淨平等深淨心故；六、除見疑悔淨平等深淨心故；七、道非道智淨平等深淨心故；八、行斷智淨平等深淨心故；九、思量一切菩提分法上上淨平等深淨心故；十、化度一切眾生淨平等深淨心故。",
    "T26n1522_007:0163a20_4": "諸佛子！",
    "T26n1522_007:0163a20_5": "菩薩以是十種平等深淨心得入第五菩薩地。",
    "T26n1522_007:0163a22_0": "論曰：勝慢對治者，謂十平等深淨心，同念不退轉心故。",
    "T26n1522_007:0163a23_1": "前已說解法慢對治，今此地中說身淨分別慢對治。",
    "T26n1522_007:0163a24_2": "是中平等深淨心者，於平等中心得清淨。",
    "T26n1522_007:0163a25_3": "此深淨心分別有十種。",
    "T26n1522_007:0163a26_4": "十種深淨心者，是諸佛法及隨順諸佛法，彼分別應知。",
    "T26n1522_007:0163a27_5": "何者是諸佛法？",
    "T26n1522_007:0163a27_6": "謂三世力等，如經「過去佛法平等深淨心故、未來佛法平等深淨心故、現在佛法平等深淨心故」。",
    "T26n1522_007:0163a29_7": "如是三世佛法力等已說，次說隨順諸佛法。",
    "T26n1522_007:0163b01_8": "彼諸佛法云何得成？",
    "T26n1522_007:0163b02_9": "因戒定智及化眾生故。",
    "T26n1522_007:0163b03_0": "是中依戒淨，如經「戒淨平等深淨心故」。",
    "T26n1522_007:0163b03_1": "依定淨，如經「心淨平等深淨心故」。",
    "T26n1522_007:0163b04_2": "依智淨，如經「除見疑悔淨平等深淨心故、道非道智淨平等深淨心故、行斷智淨平等深淨心故、思量一切菩提分法上上淨平等深淨心故」。",
    "T26n1522_007:0163b07_3": "是中行斷智者，思量一切菩提分法上上轉勝故，依教化眾生，如經「化度一切眾生淨平等深淨心故」。",
    "T26n1522_007:0163b11_0": "經曰：諸佛子！",
    "T26n1522_007:0163b11_1": "是菩薩住第五菩薩地已，善修行菩提分法故、善深淨心故、轉求上勝行故、隨順如道行故、得大願力故、以慈悲心不捨一切眾生故、修習功德智慧行故、不休息諸行故、起方便善巧故、照見上上地故、正受如來加故、得念意去智力故、成就不退轉心故。",
    "T26n1522_007:0163b18_0": "論曰：是中善修行菩提分法，乃至隨順如道行者，皆是正修諸行。",
    "T26n1522_007:0163b19_1": "善修行菩提分法者，第四菩薩地中修菩提分法善清淨深心故，彼深淨心等悕求勝行，如是不住道行勝，破彼慢故。",
    "T26n1522_007:0163b22_2": "隨順如道行者，彼平等中深淨心不退轉心現成就故，隨彼平等清淨法住，如是菩薩深心安住名為隨順如道行故。",
    "T26n1522_007:0163b24_3": "是中隨順如道行有八種：一、修習菩提心，如經「得大願力故」。",
    "T26n1522_007:0163b26_4": "二、不疲惓，如經「以慈悲心不捨一切眾生故」。",
    "T26n1522_007:0163b27_5": "三、得善根力，如經「修習功德智慧行故」。",
    "T26n1522_007:0163b28_6": "四、不捨眾行，如經「不休息諸行故」。",
    "T26n1522_007:0163b29_7": "五、正修行，如經「起方便善巧故」。",
    "T26n1522_007:0163b29_8": "六、無厭足，如經「照見上上地故」。",
    "T26n1522_007:0163c01_9": "七、得他勝力，如經「正受如來加故」。",
    "T26n1522_007:0163c02_10": "八、自身得勝力故、勝念等三慧故，如經「得念意去智力故，成就不退轉心故」。",
    "T26n1522_007:0163c04_11": "去者，修慧觀，無障礙義故。",
    "T26n1522_007:0163c04_12": "云何不住道行勝？",
    "T26n1522_007:0163c05_13": "不住道行勝有二種觀：一、所知法中智清淨勝；二、利益眾生勤方便勝。",
    "T26n1522_007:0163c06_14": "以是二法故，不住世間不住涅槃。",
    "T26n1522_007:0163c07_15": "云何所知法中智清淨勝？",
    "T26n1522_007:0163c09_0": "經曰：是菩薩如實知，是苦聖諦、是苦集諦、是苦滅諦，如實知是至滅苦道聖諦。",
    "T26n1522_007:0163c10_1": "是菩薩善知世諦、善知第一義諦、善知相諦、善知差別諦、善知說成諦、善知事諦、善知生諦、善知盡無生智諦、善知令入道智諦、善知一切菩薩地次第成就諦，及善知集如來智諦。",
    "T26n1522_007:0163c15_0": "是菩薩隨眾生意令歡喜故，善知世諦，通達一切法一相故。",
    "T26n1522_007:0163c16_1": "善知第一義諦，覺法自相同相故。",
    "T26n1522_007:0163c17_2": "善知相諦，覺法差別故。",
    "T26n1522_007:0163c17_3": "善知差別諦，覺分別陰界入故。",
    "T26n1522_007:0163c18_4": "善知說成諦，覺身心苦惱故。",
    "T26n1522_007:0163c19_5": "善知事諦，覺諸道生相續故。",
    "T26n1522_007:0163c19_6": "善知生諦，畢竟滅一切熱惱故。",
    "T26n1522_007:0163c20_7": "善知盡無生智諦，起不二行故。",
    "T26n1522_007:0163c21_8": "善知令入道智諦，正覺一切法相故。",
    "T26n1522_007:0163c22_9": "善知一切菩薩地次第成就諦，及善知集如來智諦，以信解力故。",
    "T26n1522_007:0163c23_10": "知非得一切究竟智知。",
    "T26n1522_007:0163c25_0": "論曰：彼所知法中智清淨勝有二種：一、實法分別，如實知四諦，如經「是菩薩如實知苦聖諦乃至如實知至滅苦道聖諦」故。",
    "T26n1522_007:0163c27_1": "二、化眾生方便差別，十諦差別方便智，如經「是菩薩善知世諦乃至及善知集如來智諦」故。",
    "T26n1522_007:0163c29_2": "是中實法分別者，有佛無佛苦集二諦果因差別體是妄想染故，滅道二諦果因差別體是淨法故。",
    "T26n1522_007:0164a03_3": "化眾生方便差別者，所化眾生差別故，方便差別應知。",
    "T26n1522_007:0164a04_4": "所化眾生有七種，小乘可化有六種：一、為根未熟眾生故，知世諦方便。",
    "T26n1522_007:0164a06_0": "二、為根熟眾生故，知第一義諦方便。",
    "T26n1522_007:0164a06_1": "三、為疑惑深法眾生故，知相諦方便。",
    "T26n1522_007:0164a07_2": "四、為謬解迷惑深法眾生故，知差別諦方便。",
    "T26n1522_007:0164a08_3": "五、為離正念眾生故，知說成諦方便。",
    "T26n1522_007:0164a09_4": "六、為正見眾生義故，知事諦方便、知生諦方便、知盡無生智諦方便、知令入道智諦方便。",
    "T26n1522_007:0164a11_5": "事諦等四諦，苦諦等所攝。",
    "T26n1522_007:0164a12_6": "七、為大乘可化眾生故，善知一切菩薩地次第成就諦方便及善知集如來智諦方便。",
    "T26n1522_007:0164a14_7": "如經「是菩薩隨眾生意令歡喜故，善知世諦乃至非得一切究竟智知」故。",
    "T26n1522_007:0164a16_8": "是中菩薩地次第者，地地中間如自地次第入應知，一切生處身心受苦惱故。",
    "T26n1522_007:0164a18_0": "知事諦苦者，所有受者皆是苦事故。",
    "T26n1522_007:0164a18_1": "起不二行者，一行故。",
    "T26n1522_007:0164a19_2": "正覺一切相者，五明論處善巧知故、信解力故。",
    "T26n1522_007:0164a20_3": "知者，鏡像觀智力，非成就觀智力故。",
    "T26n1522_007:0164a21_4": "如是所知法中智清淨勝已說，云何利益眾生勤方便勝？",
    "T26n1522_007:0164a22_5": "以知一切有為法虛妄相故，起憐愍眾生念。",
    "T26n1522_007:0164a24_0": "經曰：是菩薩如是善起諸諦智已，如實知一切有為行皆是虛妄誑詐誑惑凡夫。",
    "T26n1522_007:0164a25_1": "菩薩爾時復於眾生中大悲轉勝而現在前，及生大慈光明。",
    "T26n1522_007:0164a28_0": "論曰：是菩薩如是善起諸諦智已，乃至及生大慈光明者，是中妄想常等不相似無故虛，常作我想慢事故、妄世法盡壞故、誑世法牽取愚癡凡夫故、詐常等相無非有似有故、虛事中意正取我想慢事正取故、妄事是患世法利盡故、誑事牽心世法愚癡凡夫牽取故。",
    "T26n1522_007:0164b05_1": "詐事相現故言誑惑凡夫，此諸句義應知。",
    "T26n1522_007:0164b06_2": "凡夫者，依止彼正取我慢身。",
    "T26n1522_007:0164b06_3": "大悲大慈者，憐愍彼眾生。",
    "T26n1522_007:0164b07_4": "勝利益示現勝彼前地悲故，言大悲不住，道行勝故。",
    "T26n1522_007:0164b08_5": "救眾生方便智成就故，言大慈光明。",
    "T26n1522_007:0164b10_0": "經曰：是菩薩得如是智慧力，不捨一切眾生，常求佛智慧，如實觀一切有為行先際後際，知諸眾生從先際無明有愛故生，流轉世間歸五陰家，不能動發，增長苦陰聚，是中無我、無壽命、無眾生，離我我所，皆如實知。",
    "T26n1522_007:0164b15_1": "後際亦如是。",
    "T26n1522_007:0164b15_2": "此無所有虛妄貪著分段盡出有無，皆如實知。",
    "T26n1522_007:0164b17_0": "論曰：是菩薩得如是智慧力者，如前說。",
    "T26n1522_007:0164b17_1": "不捨一切眾生者，大悲大慈光明亦如前說。",
    "T26n1522_007:0164b19_0": "求佛智慧者，救一切眾生義故。",
    "T26n1522_007:0164b19_1": "如實觀一切有為行先際後際者，隨彼大悲觀示二種相：一、如實觀苦因緣集故，如經「知諸眾生從先際無明有愛故生，乃至有無皆如實知」故。",
    "T26n1522_007:0164b23_2": "是中從先際無明有愛故生者，此顯凡夫生，非菩薩生，菩薩以善巧方便生。",
    "T26n1522_007:0164b24_3": "何故不言餘因緣分？",
    "T26n1522_007:0164b25_4": "無明有愛是有分根本故。",
    "T26n1522_007:0164b26_0": "彼生者，說有三種眾生：欲求眾生、妄梵行求眾生、有求眾生，乃至依有頂五陰苦聚。",
    "T26n1522_007:0164b27_1": "是無我事，是中自身無我。",
    "T26n1522_007:0164b28_2": "及彼無我事，第一義故無。",
    "T26n1522_007:0164b29_3": "然後無我依命根力住數數受生，眾生身心相續非常非斷故，說有命有眾生；破彼慢取意故，說無命無眾生；遠離能取所取我慢意故，說離我我所前際。",
    "T26n1522_007:0164c03_4": "以何因隨所有眾生、隨所有苦行？",
    "T26n1522_007:0164c04_5": "彼正觀已，後際亦如是，隨彼苦因。",
    "T26n1522_007:0164c05_6": "無明愛事盡者名滅，勝世間滅故。",
    "T26n1522_007:0164c06_7": "出者名道。",
    "T26n1522_007:0164c06_8": "無亦如實知，有亦如實知，是名一種大悲正觀因緣集念如實苦故。",
    "T26n1522_007:0164c07_9": "次說第二種大悲正觀深重苦無量世隨逐及種種苦事。",
    "T26n1522_007:0164c10_0": "經曰：菩薩爾時作如是念：此諸凡夫甚為可怪，愚癡無智，有無量無邊阿僧祇身，已滅、今滅、當滅。",
    "T26n1522_007:0164c12_1": "如是盡滅已，不能於身生厭離想，轉更增長機關苦身，常隨世間漂流不能得返，歸五陰舍不能捨離，不畏四大毒蛇，不能拔出我慢見箭，不能滅除貪恚癡火，不能破壞無明黑暗，不能乾竭愛著大河，不求十力大聖導師，常入魔意稠林，於生死海中常為諸惡覺觀所轉。",
    "T26n1522_007:0164c19_0": "論曰：大悲正觀深重苦者，無量世隨逐種種苦故。",
    "T26n1522_007:0164c20_1": "有無量無邊阿僧祇身滅者，無量世隨逐故。",
    "T26n1522_007:0164c21_2": "云何種種苦觀？",
    "T26n1522_007:0164c21_3": "生苦故、彼集故、離彼滅道故。",
    "T26n1522_007:0164c22_4": "如是觀老病死，苦故、彼集故、離彼滅道故。",
    "T26n1522_007:0164c23_5": "是中此身依因緣有機關苦身者，生苦示現。",
    "T26n1522_007:0164c24_6": "常隨世間漂流不能得返者，集愛示現。",
    "T26n1522_007:0164c25_7": "歸五陰舍不能捨離者，離彼滅道示現。",
    "T26n1522_007:0164c26_8": "不畏四大毒蛇者，謂病苦，彼增損生故。",
    "T26n1522_007:0164c27_9": "妄梵行求眾生、欲求眾生受欲者，行惡行者。",
    "T26n1522_007:0164c28_10": "有求眾生者，不能拔出我慢見箭示現。",
    "T26n1522_007:0164c29_11": "不能滅除貪恚癡火，不能破壞無明黑暗，不能乾竭愛著大河。",
    "T26n1522_007:0165a01_12": "如是次第彼集示現。",
    "T26n1522_007:0165a02_13": "趣無畏處，不求十力大聖導師，遠離彼滅示現。",
    "T26n1522_007:0165a03_14": "常入魔意稠林，隨順怨道，遠離彼道示現。",
    "T26n1522_007:0165a04_15": "於生死海中常為諸惡覺觀所轉者，一切三界心心數相虛妄分別應知。",
    "T26n1522_007:0165a06_16": "次說上大慈光明觀行。",
    "T26n1522_007:0165a07_0": "經曰：我見彼諸眾生受如是苦惱，孤獨無救，無有依者、無有舍者、無有洲者、無究竟者、盲無目者，無明翳藏所纏、愚癡所覆。",
    "T26n1522_007:0165a10_0": "為此眾生發如是心：唯我一人獨無等侶，修集功德智慧助道，以是功德智慧助道資糧令一切眾生得住畢竟清淨，乃至使得佛十力無障礙智盡。",
    "T26n1522_007:0165a14_0": "論曰：彼受如是苦惱者，如前所說。",
    "T26n1522_007:0165a14_1": "孤獨者，於彼苦中無救拔故。",
    "T26n1522_007:0165a15_2": "復次孤獨者，於已受苦未受苦中故。",
    "T26n1522_007:0165a16_3": "言無救無依者，離善知識故。",
    "T26n1522_007:0165a17_4": "言無有舍者，離聞正法故。",
    "T26n1522_007:0165a17_5": "言無有洲者，離寂靜思惟故。",
    "T26n1522_007:0165a18_6": "言無究竟者，離於正見故。",
    "T26n1522_007:0165a19_7": "言盲無目者，彼障諸舊煩惱及客塵煩惱常起邪念，不聞正法等故。",
    "T26n1522_007:0165a20_8": "言無明翳藏所纏愚癡所覆，唯我一人獨無等侶者，顯示勇猛勝事。",
    "T26n1522_007:0165a22_9": "修集功德智慧助道者，顯示修行增長，依彼教化眾生作人天因乃至涅槃因故。",
    "T26n1522_007:0165a24_10": "畢竟清淨者，勝世間清淨故。",
    "T26n1522_007:0165a24_11": "得佛十力者，降伏諸魔怨故。",
    "T26n1522_007:0165a25_12": "無障礙智盡者，勝聲聞辟支佛淨智故。",
    "T26n1522_007:0165a27_0": "經曰：菩薩如是善觀起智慧力，所修諸善發願為救一切眾生故、為一切眾生作利益故、為一切眾生得安樂故、愍念一切眾生故、為令一切眾生無苦惱故、為令一切眾生得解脫故、為攝一切眾生故、為一切眾生心清淨故、為調伏一切眾生故，發願為一切眾生令入大涅槃故。",
    "T26n1522_007:0165b05_0": "論曰：是中善觀起智慧力者，以正觀智調伏眾生故。",
    "T26n1522_007:0165b06_1": "皆為救度一切眾生者，拔一切苦惱故。",
    "T26n1522_007:0165b07_2": "救度有九種：一、住不善眾生令住善法，如經「為一切眾生作利益故」。",
    "T26n1522_007:0165b08_3": "二、住善法眾生令得樂果，如經「為一切眾生得安樂故」。",
    "T26n1522_007:0165b10_4": "三、住貧乏眾生與一切資生之具，如經「愍念一切眾生故」。",
    "T26n1522_007:0165b11_5": "四、住病苦及諸外緣所惱眾生皆令除斷，如經「為令一切眾生無苦惱故」。",
    "T26n1522_007:0165b13_6": "五、世間繫閉眾生令得出離，如經「為令一切眾生得解脫故」。",
    "T26n1522_007:0165b14_7": "有四種相令諸外道信解正法，如經「為攝一切眾生故」。",
    "T26n1522_007:0165b15_8": "疑惑眾生善決定斷疑，如經「為一切眾生心清淨故」。",
    "T26n1522_007:0165b17_9": "已住決定眾生勸修三學，如經「為調伏一切眾生故」。",
    "T26n1522_007:0165b18_10": "已住三學眾生令得涅槃，如經「發願為一切眾生令入大涅槃故」。",
    "T26n1522_007:0165b19_11": "此九種救苦中，初二句為救未來，餘句為救現在亦救未來。",
    "T26n1522_007:0165b21_12": "是名不住道修行勝。",
    "T26n1522_007:0165b21_13": "次說不住道修行勝果。",
    "T26n1522_007:0165b22_14": "有四種相：一、攝功德勝；二、修行勝；三、教化眾生勝；四、起隨順世間智勝。",
    "T26n1522_007:0165b24_0": "云何攝功德勝？",
    "T26n1522_007:0165b24_1": "攝聞戒智勝故。",
    "T26n1522_007:0165b25_0": "經曰：是菩薩住此第五菩薩難勝地已，名為念者，不忘諸法故。",
    "T26n1522_007:0165b26_1": "名為意者，善決定智慧故。",
    "T26n1522_007:0165b27_2": "名為去者，知經書意次第故。",
    "T26n1522_007:0165b27_3": "名為有慚愧者，自護護彼故。",
    "T26n1522_007:0165b28_4": "名為堅心者，不捨持戒行故。",
    "T26n1522_007:0165b29_5": "名為覺者，善思惟是處非處故。",
    "T26n1522_007:0165b29_6": "名為隨智者，不隨他故。",
    "T26n1522_007:0165c01_7": "名為隨慧者，善分別諸法章句是義非義故。",
    "T26n1522_007:0165c02_8": "名為得神通者，善修禪定故。",
    "T26n1522_007:0165c03_9": "名為善方便者，隨世間法行故。",
    "T26n1522_007:0165c05_0": "論曰：攝聞勝者，攝聞思修慧勝故。",
    "T26n1522_007:0165c05_1": "云何慧勝？",
    "T26n1522_007:0165c06_2": "如經「名為念者，不忘諸法故。",
    "T26n1522_007:0165c06_3": "名為意者，善決定智慧故。",
    "T26n1522_007:0165c07_4": "名為去者，知經書意次第故」。",
    "T26n1522_007:0165c08_5": "是中念者，聞慧勝故。",
    "T26n1522_007:0165c08_6": "意者，思慧勝故。",
    "T26n1522_007:0165c08_7": "去者，修慧勝故。",
    "T26n1522_007:0165c09_8": "此諸句次第復有異釋：聞持勝故名為念者，法智甚深勝故名為意者，意甚深智勝故名為去者，此略說成就二種善巧法善巧義善巧故。",
    "T26n1522_007:0165c12_9": "戒攝勝者有二種：忍辱柔和勝，及戒無缺勝。",
    "T26n1522_007:0165c13_10": "如經「名為有慚愧者，自護護彼故。",
    "T26n1522_007:0165c14_11": "名為堅心者，不捨持戒行故」。",
    "T26n1522_007:0165c14_12": "攝智勝者有五種：一者因緣集智，無因顛倒因邪見對治，如經「名為覺者，善思惟是處非處故」。",
    "T26n1522_007:0165c17_13": "二者證智，魔事對治，如經「名為隨智者，不隨他故」。",
    "T26n1522_007:0165c18_14": "三者知妄說智，異說對治，善知是句義非句義雜句義，如經「名為隨慧者，善分別諸法章句是義非義故」。",
    "T26n1522_007:0165c20_15": "四者神力智，邪歸依行對治，如經「名為得神通者，善修禪定故」。",
    "T26n1522_007:0165c22_16": "五者化眾生智，方便攝取故，如經「名為善方便者，隨世間法行故」。",
    "T26n1522_007:0165c23_17": "是名攝功德勝。",
    "T26n1522_007:0165c24_18": "云何修行勝？",
    "T26n1522_007:0165c25_0": "經曰：名為無厭足者，善集功德行助道故。",
    "T26n1522_007:0165c26_1": "名為不休息精進者，常求智慧行助道故。",
    "T26n1522_007:0165c27_2": "名為無疲惓者，集大慈悲行助道故。",
    "T26n1522_007:0165c28_0": "名為常念佛法者，求佛十力、四無所畏、十八不共佛法故。",
    "T26n1522_007:0165c29_1": "名為善念修行者，起莊嚴佛國故。",
    "T26n1522_007:0166a01_2": "名為具足修行種種善業者，集三十二相八十種好故。",
    "T26n1522_007:0166a02_3": "名為常行精進者，求莊嚴佛身口意故。",
    "T26n1522_007:0166a03_4": "名為樂大恭敬法者，親近供養一切菩薩及法師故。",
    "T26n1522_007:0166a04_5": "名為善起願自在者，大方便善入世間故。",
    "T26n1522_007:0166a05_6": "名為日夜遠離餘心者，常樂教化一切眾生故。",
    "T26n1522_007:0166a07_0": "論曰：是中修行勝有十種：一、增長因行，如經「名為無厭足者，善集功德行助道故」。",
    "T26n1522_007:0166a08_1": "二、依止因行，如經「名為不休息精進者，常求智慧行助道故」。",
    "T26n1522_007:0166a10_2": "三、化眾生不疲惓行，如經「名為無疲惓者，集大慈悲行助道故」。",
    "T26n1522_007:0166a11_3": "四、起佛法行，如經「名為常念佛法者，求佛十力、四無所畏、十八不共佛法故」。",
    "T26n1522_007:0166a13_4": "五、起淨佛國土行，如經「名為善念修行者，起莊嚴佛國故」。",
    "T26n1522_007:0166a14_5": "云何莊嚴？",
    "T26n1522_007:0166a15_6": "無煩惱染得堅固智慧，眾生住在其中及佛法莊嚴故。",
    "T26n1522_007:0166a16_7": "六、依佛法身起行，如經「名為具足修行種種善業者，集三十二相八十種好故」。",
    "T26n1522_007:0166a18_8": "七、依佛所作起行，如經「名為常行精進者，求莊嚴佛身口意故」。",
    "T26n1522_007:0166a19_9": "八、敬重法行，如經「名為樂大恭敬法者，親近供養一切菩薩及法師故」。",
    "T26n1522_007:0166a21_10": "九、願取有行，如經「名為善起願自在者，大方便善入世間故」。",
    "T26n1522_007:0166a22_11": "十、離小乘心行，如經「名為日夜遠離餘心者，常樂教化一切眾生故」。",
    "T26n1522_007:0166a24_12": "是名修行勝。",
    "T26n1522_007:0166a24_13": "云何教化眾生勝？",
    "T26n1522_007:0166a26_0": "經曰：是菩薩成就如是行時，以布施教化眾生，又以愛語、利益、同事教化眾生，又以色身示現教化眾生，又以說法教化眾生，又廣示菩薩行神通事教化眾生，又說諸佛大事教化眾生，又示世間過惡教化眾生，又說諸佛智慧利益教化眾生，又現大神通莊嚴相亦說種種行教化眾生。",
    "T26n1522_007:0166b03_1": "是菩薩如是教化眾生方便成就，身心常趣佛智而不退失，諸善根行常勤修行轉勝道故。",
    "T26n1522_007:0166b06_0": "論曰：是中教化眾生勝者，以四攝法教化，如經「是菩薩成就如是行時，以布施教化眾生，又以愛語、利益、同事教化眾生」故。",
    "T26n1522_007:0166b08_1": "為同事隨順眾生應化自眾，如經「又以色身示現教化眾生」故。",
    "T26n1522_007:0166b10_2": "為疑惑眾生可說法成就，如經「又以說法教化眾生」故。",
    "T26n1522_007:0166b11_3": "為於菩提無方便眾生，如經「又廣示菩薩行神通事教化眾生」故。",
    "T26n1522_007:0166b13_4": "為於大乘疲惓眾生，如經「又說諸佛大事教化眾生」故。",
    "T26n1522_007:0166b14_5": "為樂世間眾生，如經「又示世間過惡教化眾生」故。",
    "T26n1522_007:0166b15_6": "為不信大乘眾生，如經「又說諸佛智慧利益教化眾生」故。",
    "T26n1522_007:0166b17_7": "為無智眾生現神通莊嚴，示種種行，以一身示無量身，如是事令生決定信，如經「又現大神通莊嚴相，亦說種種行教化眾生」故。",
    "T26n1522_007:0166b20_8": "是菩薩如是教化眾生方便成就者，如前說。",
    "T26n1522_007:0166b21_9": "身心常趣佛智者，為教化眾生求勝力故。",
    "T26n1522_007:0166b22_10": "而不退失諸善根行者，隨所得功德智慧皆不退失故。",
    "T26n1522_007:0166b23_11": "常勤修行轉勝道者，彼所修諸行欲令增勝故。",
    "T26n1522_007:0166b24_12": "是名教化眾生勝。",
    "T26n1522_007:0166b25_13": "云何起隨順世間智勝染障對治？",
    "T26n1522_007:0166b26_0": "經曰：是菩薩為利益眾生故，善知世間所有書論印算數石性等論、治諸病方，所謂治乾枯病、治顛狂病、治鬼著病、治蠱毒病等，損害眾生者皆悉能治，謂呪藥等。",
    "T26n1522_007:0166b29_1": "作論經書伎樂戲笑歡娛等事，國土城邑、聚落室宅、河泉池流、園觀花果、藥草林樹等，金銀琉璃、摩尼真珠、珊瑚琥珀、車璩馬碯諸寶性等，日月星宿地動夢想吉凶入等遍身諸相，持戒行處、禪定神通、四無量心、四無色定，凡諸不惱眾生事、能利益安樂眾生事，憐愍眾生故出，漸令信入無上佛法故。",
    "T26n1522_007:0166c08_0": "論曰：隨順世間智者，染障對治，如經「是菩薩為利益眾生故，善知世間所有一切書論」等。",
    "T26n1522_007:0166c10_1": "是中書等有四種障對治。",
    "T26n1522_007:0166c10_2": "四種障者：一、所用事中忘障，取與寄付聞法思義，作不作事、已作未作事、應作不應作事，此對治故書。",
    "T26n1522_007:0166c12_3": "二、邪見軟智障，以因論、聲論對治此二故論。",
    "T26n1522_007:0166c14_0": "三、所取物不守護障，此對治故印。",
    "T26n1522_007:0166c14_1": "四、取與生疑障，此對治故算數。",
    "T26n1522_007:0166c15_2": "數者，一一為二、二二為四如是等。",
    "T26n1522_007:0166c16_3": "算者，一縱十橫如是等。",
    "T26n1522_007:0166c16_4": "石性等論者，貧事障對治故。",
    "T26n1522_007:0166c17_5": "治諸病方者，四大不調眾生毒相，病障對治故。",
    "T26n1522_007:0166c18_6": "乾枯顛狂病者，四大不調相故。",
    "T26n1522_007:0166c19_7": "鬼著病等，是眾生相。",
    "T26n1522_007:0166c19_8": "蠱毒病者，亦四大不調，亦眾生相病因及死因，此對治謂呪藥等。",
    "T26n1522_007:0166c21_9": "日月星宿地動夢想吉凶入等遍身諸相者，是中唯有日月等相見故，日等曜等攝故。",
    "T26n1522_007:0166c23_10": "入者，入八業果故。",
    "T26n1522_007:0166c23_11": "遍身諸相者，愛不愛果行故。",
    "T26n1522_007:0166c24_12": "持戒行處等者，是中持戒行處、禪定神通、四無量心、四無色定等，如是次第破戒染、貪欲染、邪歸依染、妄行功德染、妄修解脫染，如是次第說。",
    "T26n1522_007:0166c27_13": "如經「石性等論乃至呪藥等」故。",
    "T26n1522_007:0166c28_14": "作論經書伎樂戲笑歡娛等者，憂惱障對治故。",
    "T26n1522_007:0166c29_15": "國土城邑乃至藥草林樹等者，此不喜樂障對治故。",
    "T26n1522_007:0167a01_16": "金銀琉璃乃至諸寶性等者，繫閉等障，此對治故。",
    "T26n1522_007:0167a02_17": "日月星宿乃至遍身諸相等者，所得報分過作惡因障，此對治故。",
    "T26n1522_007:0167a04_18": "持戒行處乃至無色定者，五種染對治。",
    "T26n1522_007:0167a04_19": "何者五種染？",
    "T26n1522_007:0167a05_20": "破戒染乃至妄修解脫染故。",
    "T26n1522_007:0167a05_21": "此起世間智，具四種相：一、異障中無障故，如經「凡諸不惱眾生事」者。",
    "T26n1522_007:0167a07_22": "二、與無過樂，如經「能利益安樂眾生事」故。",
    "T26n1522_007:0167a08_23": "三、發起清淨，如經「憐愍眾生故出」。",
    "T26n1522_007:0167a09_24": "四、所用清淨，如經「漸令信入無上佛法故」。",
    "T26n1522_007:0167a11_0": "經曰：諸佛子！",
    "T26n1522_007:0167a11_1": "是菩薩住此菩薩難勝地已，多見諸佛，以大神通力、大願力故。",
    "T26n1522_007:0167a12_2": "見多百佛、多千佛、多百千佛、多百千那由他佛、多億佛、多百億佛、多千億佛、多百千億佛、多百千萬億那由他佛，以大神通力、大願力故。",
    "T26n1522_007:0167a15_3": "是菩薩見諸佛時，以上心深心供養恭敬尊重讚歎，衣服飲食臥具湯藥一切供具悉以奉施，以諸菩薩上妙樂具供養眾僧，以此善根皆願迴向阿耨多羅三藐三菩提。",
    "T26n1522_007:0167a19_4": "於諸佛所生上恭敬專心聽法，聞已受持隨力修行，於佛法中出家，得出家已於諸佛所聽受經法而為法師，說法利益，得轉勝多聞陀羅尼成就法師。",
    "T26n1522_007:0167a23_5": "是菩薩爾時住此菩薩難勝地中，無量百劫彼諸善根轉勝明淨，無量千劫、無量百千劫、無量百千那由他劫無量億劫、無量百億劫、無量千億劫、無量百千億劫、無量百千萬億那由他劫，彼諸善根轉勝明靜，是菩薩成就如是教化眾生法。",
    "T26n1522_007:0167a28_6": "諸佛子！",
    "T26n1522_007:0167a28_7": "譬如本真金，以車璩摩瑩，光色轉勝明淨。",
    "T26n1522_007:0167a29_8": "諸佛子！",
    "T26n1522_007:0167b01_9": "菩薩住此菩薩難勝地中，彼諸善根以方便智思量力故轉勝明淨，彼智慧善根成就不退思量轉勝，下地善根所不能及。",
    "T26n1522_007:0167b03_10": "諸佛子！",
    "T26n1522_007:0167b04_11": "譬如日月星宿諸天宮殿光輪圓滿成就不壞，風不能動。",
    "T26n1522_007:0167b05_12": "如是諸佛子！",
    "T26n1522_007:0167b05_13": "菩薩住此菩薩難勝地中，彼諸善根以方便智思量力故成就不退，一切聲聞辟支佛世間善根所不能及。",
    "T26n1522_007:0167b08_14": "是菩薩十波羅蜜中禪波羅蜜增上，餘波羅蜜非不修習，隨力隨分。",
    "T26n1522_007:0167b09_15": "諸佛子！",
    "T26n1522_007:0167b09_16": "是名略說菩薩第五菩薩難勝地。",
    "T26n1522_007:0167b10_17": "若菩薩住此地中，多作兜率陀天王，所作自在摧伏一切外道邪見，能令眾生住實諦中。",
    "T26n1522_007:0167b12_18": "所作善業布施愛語利益同事，是諸福德皆不離念佛、念法、念僧、念菩薩、念菩薩行、念波羅蜜、念十地、念不壞力、念無畏、念不共佛法，乃至不離念一切種一切智智。",
    "T26n1522_007:0167b16_19": "常生是心：我當於一切眾生中，為首為勝為大、為妙為微妙、為上為無上、為導為將、為師為尊，乃至為一切智依止者。",
    "T26n1522_007:0167b19_20": "復從是念發精進行，以精進力故，於一念間得千億三昧，見千億佛、知千億佛神力、能動千億佛世界、能入千億佛世界、能照千億佛世界、能化千億佛世界眾生、能住壽千億劫、能知過去未來世各千億劫事、能善入千億法門、能變身為千億，於一一身能示千億菩薩以為眷屬。",
    "T26n1522_007:0167b25_21": "若以願力自在勝上，菩薩願力過於此數。",
    "T26n1522_007:0167b26_22": "示種種神通，或身、或光明、或神通、或眼、或境界、或音聲、或行、或莊嚴、或加、或信、或業。",
    "T26n1522_007:0167b28_23": "是諸神通，乃至無量百千萬億那由他劫不可數知。",
    "T26n1522_007:0167c01_0": "論曰：得轉勝多聞陀羅尼成就法師者，非得義陀羅尼，以平等清淨心甚難得故。",
    "T26n1522_007:0167c02_1": "又樂出世間智現世間智最難故，得聞持陀羅尼。",
    "T26n1522_007:0167c04_2": "此地智光明真如事示現，如經「諸佛子！",
    "T26n1522_007:0167c04_3": "譬如本真金乃至下地善根所不能及」故。",
    "T26n1522_007:0167c05_4": "日月光輪者，依阿含增長智慧光明，勝於前地智故，如經「諸佛子！",
    "T26n1522_007:0167c07_5": "譬如日月星宿乃至世間善根所不能及」故。",
    "T26n1522_007:0167c09_0": "十地經論難勝地第五卷之七"
}