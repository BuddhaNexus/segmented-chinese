{
    "T33n1717_009:0876a22_0": "法華玄義釋籤卷第九",
    "T33n1717_009:0876a24_0": "天台沙門湛然述",
    "T33n1717_009:0876a25_0": "◎次明慧聖行，中二：先標列，次釋。",
    "T33n1717_009:0876a25_1": "釋中但釋四種四諦、不復判開者，前之兩行並在外凡，雖辨淺深，初心立信須明濃淡以標遠志。",
    "T33n1717_009:0876a28_2": "今慧聖行始從初住終至初地，行自親證故不勞判，況歷位竪深義同四教已當於判，初地證同義當於開，是故此行不復辨開。",
    "T33n1717_009:0876b02_3": "若欲判之，住前如乳，生滅等四如後四味。",
    "T33n1717_009:0876b03_4": "所言開者，至初地時，地前諸行皆入初地薩婆若海，變為無緣一切法相，具如後辨。",
    "T33n1717_009:0876b05_5": "今此四四諦雖並在別教，既約生滅等四竪判一教，別教菩薩即此自行而用化他，故十行中橫辨此四全為利物，所以四相各附彼教而為相狀，故初用生滅教慈悲六度在道諦中明，次無生無量中慈悲六度在滅諦後明，次無作中於四諦後略言無緣慈悲及明攝諸度及離怖畏得二十五三昧。",
    "T33n1717_009:0876b12_6": "又復四中皆以苦集二諦並苦前集後，道滅並以道前滅後。",
    "T33n1717_009:0876b13_7": "所以爾者，生滅等四智雖巧拙，莫不發足皆知苦斷集，先廣習道法後取涅槃，故與常儀所列稍異。",
    "T33n1717_009:0876b16_8": "生滅菩薩既不斷惑，故道諦中具諸願行無生無量，並斷惑已方乃赴難。",
    "T33n1717_009:0876b17_9": "無作既在初地已證，以願滿故且略不論。",
    "T33n1717_009:0876b18_10": "真如分滿分具諸行，是故於此但明廣攝。",
    "T33n1717_009:0876b19_11": "若通論願始並在戒聖行初，此中分進，分論故爾。",
    "T33n1717_009:0876b21_0": "今初明生滅四諦，自為四文不同。",
    "T33n1717_009:0876b21_1": "初苦諦者，苦體常作逼惱迫窄之事不自在故，三苦八苦廣如《大經．聖行》中明。",
    "T33n1717_009:0876b23_2": "皆可見故，是顯了法，故云「現相」。",
    "T33n1717_009:0876b24_3": "三界皆苦不出此三，故云「三苦」。",
    "T33n1717_009:0876b25_4": "三苦如《止觀》第七記。",
    "T33n1717_009:0876b25_5": "「以不起迷著依正」者，此中恐剩「不」字。",
    "T33n1717_009:0876b26_6": "此集諦慧中先明三惡由迷依正，次明三善由達世間因果過故不行十惡及以十善，善之與惡俱是生長之相，故知剩「不」字。",
    "T33n1717_009:0876b29_7": "「終不」下至「邪僻失真」，明十善業道，以一「終不」字冠下諸句，終不殺他活己，不殺也。",
    "T33n1717_009:0876c02_8": "終不奪彼潤身，不盜也。",
    "T33n1717_009:0876c02_9": "終不耽湎不淨，不婬也。",
    "T33n1717_009:0876c03_10": "終不隱曲求直，不妄也。",
    "T33n1717_009:0876c04_11": "終不離合至榮辱，不兩舌也，謂離親合怨間榮搆辱。",
    "T33n1717_009:0876c05_12": "終不內諂外佞，不綺語也。",
    "T33n1717_009:0876c05_13": "闕不惡口，以兩舌兼之。",
    "T33n1717_009:0876c06_14": "終不引納無度，不貪也。",
    "T33n1717_009:0876c07_15": "終不縱毒傷道，不瞋也。",
    "T33n1717_009:0876c07_16": "終不邪僻失真，不邪見也。",
    "T33n1717_009:0876c08_17": "「生長等相」者，以由集故復至來世，故名為「長」。",
    "T33n1717_009:0876c09_18": "由集輪迴，故名為「轉」。",
    "T33n1717_009:0876c09_19": "遍起有因，故「云二十五有相」。",
    "T33n1717_009:0876c10_20": "道滅諦慧中俱云「除相」者，除是滅家之相，苦集是所除，道是能除，滅是除已，故無能字。",
    "T33n1717_009:0876c12_21": "從所滅為名，故云「除相」。",
    "T33n1717_009:0876c13_22": "次無生中文二：先四諦，次願行。",
    "T33n1717_009:0876c13_23": "初四諦中自四，並有標結，文相易知。",
    "T33n1717_009:0876c14_24": "從此下不復分出，一一並有法譬等，可見。",
    "T33n1717_009:0876c15_25": "滅中云「若有一法過涅槃者，我亦說之如幻如化」者，《大論》第五十先引經云：「諸天子心念：應何等人聽須菩提所說？",
    "T33n1717_009:0876c18_26": "須菩提知諸天子心念，語言：如幻人聽法，我應用如是人聽，無聽無聞，無知無證。",
    "T33n1717_009:0876c20_27": "須菩提云：我如幻化乃至知者見者如幻如化，歷一切法乃至佛亦如幻化，涅槃法亦如幻化。」",
    "T33n1717_009:0876c22_28": "論釋云：「一切眾生中佛第一，一切法中涅槃第一，聞是二事如幻驚疑，謂須菩提錯說為聽者誤，是故更問須菩提。",
    "T33n1717_009:0876c25_29": "須菩提言：以二法皆從妄法生故，法屬因緣，無有定實。",
    "T33n1717_009:0876c26_30": "須菩提作是念：假令有法過勝涅槃，能令如幻，何況涅槃？",
    "T33n1717_009:0876c27_31": "涅槃是一切法滅，是故無有法過涅槃者。」",
    "T33n1717_009:0876c28_32": "問：若無有法過涅槃者，何以說若有法過涅槃，亦如幻化耶？",
    "T33n1717_009:0877a01_33": "答：凡譬喻法，或以實事、或以假設。",
    "T33n1717_009:0877a02_34": "如佛說言：若令樹木解我語者，我亦說令得須陀洹。",
    "T33n1717_009:0877a03_35": "但樹木無解語者，佛為解語人引此喻耳。",
    "T33n1717_009:0877a04_36": "又須菩提欲引般若之力大故，故云設有法過涅槃者，以智慧力亦能破之，故云如幻。",
    "T33n1717_009:0877a06_37": "弘誓約道中云「如空中種樹」者，《大論》引經云：「舍利弗白佛：是諸菩薩所說，若能解者，大得功德。",
    "T33n1717_009:0877a08_38": "何以故？",
    "T33n1717_009:0877a08_39": "是諸菩薩乃至得聞其名得大利益，何況聞其所說？",
    "T33n1717_009:0877a10_40": "世尊！",
    "T33n1717_009:0877a10_41": "如人種樹不依於地，而欲令得其根莖枝葉成其華實，是難可得。",
    "T33n1717_009:0877a11_42": "諸行性相，亦復如是。",
    "T33n1717_009:0877a12_43": "不住一切法而住生死，不住如空，住生死如種。」",
    "T33n1717_009:0877a13_44": "今文亦爾，雖知道無能治所治、能度所度，而常修道以治苦集、以利眾生，能所俱空，而治而度俱如幻化，故無所得。",
    "T33n1717_009:0877a16_45": "是故菩薩以幻法門破彼幻惑，以幻大悲利幻含識，自他功畢於幻涅槃，得無所得。",
    "T33n1717_009:0877a18_46": "次無量中二，先四諦，次弘誓。",
    "T33n1717_009:0877a18_47": "先四諦中三：先與小對辨，次「此慧」下正釋，三「二乘」下對斥二乘以顯真正。",
    "T33n1717_009:0877a20_48": "初文二：先引經，次「若是」下釋經意。",
    "T33n1717_009:0877a21_49": "初文者，先迦葉難，次佛答。",
    "T33n1717_009:0877a21_50": "難中云「所不說者如十方土」者，如《止觀》第七記。",
    "T33n1717_009:0877a23_0": "次四諦如文。",
    "T33n1717_009:0877a23_1": "顯正中，「脈」是苦，「病」是集，「藥」是道，「差」是滅。",
    "T33n1717_009:0877a24_2": "又言「診脈」者，總舉治病之方。",
    "T33n1717_009:0877a24_3": "「識病」如《止觀》中知病，「精藥」如《止觀》中識藥，「得差」如《止觀》中授藥。",
    "T33n1717_009:0877a26_4": "次弘誓等諸行中成種種眾生淨種種佛土，如《止觀》第二記。",
    "T33n1717_009:0877a27_5": "總而言之，無量四諦慧具如從空入假破法遍。",
    "T33n1717_009:0877a28_6": "次無作中但言苦集即道滅者，發心之來誰不為斷煩惱生死，廣集佛法求無上道，但此教意達道滅體，於生死煩惱之中，故云眾生心行中求。",
    "T33n1717_009:0877b03_7": "此則實知真斷妙修理證，故知竪行住行猶迷，迴向薄知，初地少證，即其意也。",
    "T33n1717_009:0877b05_0": "於中二：初正釋四諦慧，次「如此」下明觀成，具行願等。",
    "T33n1717_009:0877b06_1": "初文二：先總立，次「大經」下釋。",
    "T33n1717_009:0877b06_2": "釋中又三：先釋解惑因緣，次「若是」下釋成四種，三「大經」下釋無作。",
    "T33n1717_009:0877b08_3": "初文二：先釋，次相即。",
    "T33n1717_009:0877b09_0": "初又二：先迷，次解。",
    "T33n1717_009:0877b09_1": "初文者，即苦集。",
    "T33n1717_009:0877b09_2": "言「寶珠在體」等者，《涅槃》第八〈如來性品〉云：「譬如王家有大力士，眉間有金剛珠，與餘力士捔力觸珠尋沒膚中，都不自知是珠所在。",
    "T33n1717_009:0877b12_3": "其處有瘡命醫欲治，醫善方藥知瘡因珠入，其珠入皮即便停住。",
    "T33n1717_009:0877b14_4": "醫問力士：額珠何在？",
    "T33n1717_009:0877b15_0": "力士驚答：額珠無耶？",
    "T33n1717_009:0877b15_1": "將非幻化？",
    "T33n1717_009:0877b15_2": "即便啼哭。",
    "T33n1717_009:0877b15_3": "醫慰力士：不應愁苦，因鬪入體，今在皮中，影現於外，鬪時毒盛，不覺珠入。",
    "T33n1717_009:0877b17_4": "力士不信，反怪醫欺。",
    "T33n1717_009:0877b18_5": "醫令執鏡，乃自見珠。」",
    "T33n1717_009:0877b18_6": "鬪瘡如集，入體如苦，鏡喻於道，珠喻於滅；唯有憂悲，如但有三苦，無復歡喜如無圓解。",
    "T33n1717_009:0877b20_7": "若解瘡體即是珠體者，即知苦集即是法性，以不知故唯有苦集。",
    "T33n1717_009:0877b22_8": "「道滅」下相即可知。",
    "T33n1717_009:0877b22_9": "迷解在人，體恒相即。",
    "T33n1717_009:0877b23_10": "次釋四者，體既相即，雖復名四體實非四，故言「四非四」也。",
    "T33n1717_009:0877b24_11": "圓融四諦秖是一實，於中二：初正明四諦體即，次「四既非四無量」下融通地前。",
    "T33n1717_009:0877b26_12": "初如文。",
    "T33n1717_009:0877b26_13": "次文者又二：先融，次結成三諦。",
    "T33n1717_009:0877b27_14": "初文者，收地前諸行無量亦非無量，何但無量亦非無量，則住中空亦非空。",
    "T33n1717_009:0877b29_15": "次「何但」下結成三諦，先結，次引證。",
    "T33n1717_009:0877c01_16": "初文者，攬前二諦非二諦，故成中道。",
    "T33n1717_009:0877c02_0": "雙亡雙照即結成三諦也。",
    "T33n1717_009:0877c02_1": "雙非即亡空亡假，故名為「寂」。",
    "T33n1717_009:0877c03_2": "正入秖是入中，故名為「照」。",
    "T33n1717_009:0877c03_3": "而亡而照，故曰「雙流」。",
    "T33n1717_009:0877c04_4": "不同通教但空偏假立雙流名，與而言之四教俱有雙流之位而行相各別。",
    "T33n1717_009:0877c06_5": "次引《大品》文者，先引，次「寂滅」下釋經意。",
    "T33n1717_009:0877c07_6": "初文者即是三智顯前亡照，經文初總標一切種智即寂滅相，從「種種」下論文釋也。",
    "T33n1717_009:0877c09_7": "「名一切種智」者，結。",
    "T33n1717_009:0877c09_8": "次從「寂滅相」去今文釋經意也。",
    "T33n1717_009:0877c10_9": "遮流約智用，亡照約智體。",
    "T33n1717_009:0877c10_10": "從「無心」下轉釋智體，智體成就不須作意，亡照而常、任運而寂，而知寂即是亡、知即是照，依次第義即在初地，不次第義應明六即。",
    "T33n1717_009:0877c14_0": "「大經云」下釋無作中言「無苦無諦是實」者，《涅槃》十二云：「真實之法即是如來虛空佛性。",
    "T33n1717_009:0877c16_0": "文殊問言：若如是者，如來虛空及與佛性，有何差別？",
    "T33n1717_009:0877c17_1": "佛言：有苦有諦有實(乃至道亦如是)。",
    "T33n1717_009:0877c17_2": "善男子！",
    "T33n1717_009:0877c18_3": "如來非苦、非諦、是實(虛空佛性亦爾)。」",
    "T33n1717_009:0877c18_4": "苦秖是俗，諦秖是真，實秖是中，今從勝說但云「是實」，諸法皆爾是名無作。",
    "T33n1717_009:0877c20_5": "故經又云：「復次善男子！",
    "T33n1717_009:0877c21_0": "言真實者即是如來，如來者即是真實；真實者即是虛空，虛空者即是真實；真實者即是佛性，佛性者即是真實。」",
    "T33n1717_009:0877c23_1": "故知虛空佛性秖是中道異名耳。",
    "T33n1717_009:0877c24_2": "四諦俱實故名無作。",
    "T33n1717_009:0877c24_3": "次明願行觀成具法中三：先略引，次引《地持》等廣釋離五怖畏等，三約《大經》廣明二十五三昧。",
    "T33n1717_009:0877c27_4": "初文又七：初明得無緣慈悲，次「修色」下明具道品，三「遍捨」下明具諸波羅蜜，四「修此」下結地名離五怖畏，五「得入」下明具二十五三昧，六「我性即實性」下明具真應二身，七「此地」下明具四德。",
    "T33n1717_009:0878a02_5": "初文言「無緣慈」者，慈具三種，亦從勝說故云「無緣」，具如《止觀》第六記。",
    "T33n1717_009:0878a04_6": "次文云「一切道品無不具足」者，但具不思議念處，一切諸法於念處中無不具足，今此四念處中但舉身念，餘三念處及六科皆略。",
    "T33n1717_009:0878a07_7": "「枯榮」如《止觀》第七記。",
    "T33n1717_009:0878a07_8": "三具諸度中若合十為六成無作六度，如《止觀》第二記。",
    "T33n1717_009:0878a09_0": "彼修此證首楞嚴者，具如《止觀》第一第二記。",
    "T33n1717_009:0878a10_0": "八自在者，《大論》名八神變，《大經》名八自在我。",
    "T33n1717_009:0878a11_1": "言神變者，無而歘有，有而歘無。",
    "T33n1717_009:0878a11_2": "言自在者，不謀而運一切無礙，故與《大論》義同而名小異。",
    "T33n1717_009:0878a13_3": "今略出經論，以顯相狀。",
    "T33n1717_009:0878a13_4": "言八神變者，一能小，二能大，三能輕，四能自在，五能有主，六能遠至，七能動地，八能隨意所作。",
    "T33n1717_009:0878a16_0": "言作小者，令自他身及世界等極如微塵。",
    "T33n1717_009:0878a17_0": "大及輕舉，準說可知。",
    "T33n1717_009:0878a17_1": "言自在者，謂大小長短等。",
    "T33n1717_009:0878a18_2": "言有主者，現為大人心無所下。",
    "T33n1717_009:0878a18_3": "言遠至者，有四種：一飛到，二此沒彼出，三不往而到，四一念遍到十方。",
    "T33n1717_009:0878a20_4": "言地動者，謂六及十八。",
    "T33n1717_009:0878a21_5": "言隨意者，一身多身、山壁直過、履水火蹈虛空、四大互為等。",
    "T33n1717_009:0878a22_6": "八自在者，《大經》二十云：「一者能示一身多身數如微塵，二以塵身滿大千界，三以大千身輕舉遠到，四現無量類常居一國土，五諸根互用，六得一切法而無法想，七說一偈經無量劫，八身如虛空存沒隨宜不可窮覈。」",
    "T33n1717_009:0878a27_7": "四明得名中初結地名，次離五怖畏中又二：先略標列，次「大經」下釋。",
    "T33n1717_009:0878a29_8": "用《大經》等意，以申此文，然離畏之名實通大小，以三菩薩至聖位時皆能離五怖畏，三藏菩薩至第三僧祇即能離畏，是故此言通於大小。",
    "T33n1717_009:0878b03_9": "如《雜含》中亦云「成就四力離五怖畏」，五怖畏名與《地持》同。",
    "T33n1717_009:0878b05_0": "言四力者，一覺力，二進力，三無罪力，四四攝力。",
    "T33n1717_009:0878b06_1": "言覺力者，善不善、罪不罪、習近不習近、卑法勝法、分別法無分別法、緣起法非緣起法，皆如實知，是名覺力。",
    "T33n1717_009:0878b08_2": "精進力者，謂四正勤。",
    "T33n1717_009:0878b09_0": "無罪力者，謂三業無過。",
    "T33n1717_009:0878b09_1": "四攝力者，謂愛語等。",
    "T33n1717_009:0878b10_2": "若辨異者，其名雖同，寬狹巧拙長短曲直不無差別。",
    "T33n1717_009:0878b11_3": "次釋《大經》意者，一一皆先舉經，「若言」者並是引經，「即無」等言即是解釋，並可見。",
    "T33n1717_009:0878b13_4": "下文復有《地持》及章安私釋，故不復委論三昧三身四德等。",
    "T33n1717_009:0878b14_5": "次引《地持》等廣釋中又二：先引《地持》，次私釋。",
    "T33n1717_009:0878b15_6": "初文又二：先《地持》，次引《地經》、《地論》同。",
    "T33n1717_009:0878b16_7": "初文中言「眾具」者，謂資身所須。",
    "T33n1717_009:0878b17_8": "夫有惡名者於他有求不能益他，故無求益彼常離惡名。",
    "T33n1717_009:0878b18_9": "「我見」是見惑，「我想」是愛惑，二惑若無故離死畏。",
    "T33n1717_009:0878b19_10": "此位必在實報土生，尚無方便及小乘惡道，況有界內四趣惡道？",
    "T33n1717_009:0878b21_11": "大眾畏可知。",
    "T33n1717_009:0878b21_12": "次《地經》同者又二：初引同，次「十地」下以論三業料簡。",
    "T33n1717_009:0878b22_13": "初言「同」者，《華嚴．十地品》同也。",
    "T33n1717_009:0878b23_14": "經釋初歡喜地中離五怖畏云「是菩薩離我相故，尚不貪身，況所用物？",
    "T33n1717_009:0878b25_15": "故無不活畏。",
    "T33n1717_009:0878b25_16": "復作是念：我若死已，所生必見諸佛菩薩。",
    "T33n1717_009:0878b26_17": "故無惡道畏。",
    "T33n1717_009:0878b26_18": "我所志樂無與等者，何況有勝？",
    "T33n1717_009:0878b27_19": "故無大眾威德畏。",
    "T33n1717_009:0878b27_20": "心不希望恭敬供養，我當供養供給一切眾生，故無惡名畏。",
    "T33n1717_009:0878b29_21": "遠離我見無我想，故無有死畏。」",
    "T33n1717_009:0878c01_22": "又廣發諸願，一一願下皆云廣大如法界，究竟若虛空，盡未來際，盡一切劫。",
    "T33n1717_009:0878c02_23": "然此諸願以十大願為首，又以十不可盡法與眾生願。",
    "T33n1717_009:0878c04_24": "何等為十？",
    "T33n1717_009:0878c04_25": "一者眾生不可盡(下九略不可盡字)，二世界，三虛空，四法界，五涅槃，六佛土，七佛智，八心所起，九起智，十世間轉法輪。",
    "T33n1717_009:0878c06_26": "若眾生等盡，我願乃盡(上九句皆爾)，而眾生不可盡乃至轉法輪不可盡，我諸願善根亦不可盡。",
    "T33n1717_009:0878c09_0": "乃至第十地，一一地中皆是解脫月請乃說。",
    "T33n1717_009:0878c10_0": "第二地說觀十善。",
    "T33n1717_009:0878c10_1": "第三地說觀多聞。",
    "T33n1717_009:0878c10_2": "第四地說作循身觀四住處乃至八道。",
    "T33n1717_009:0878c11_3": "第五地說知四諦及知諸世間法。",
    "T33n1717_009:0878c12_4": "第六地說十二緣觀。",
    "T33n1717_009:0878c13_5": "第七地說觀佛功德起方便行。",
    "T33n1717_009:0878c13_6": "第八地說一切佛現身觀，莫捨忍門勸觀常住，入無功用心，是菩薩現十種身，謂於眾生身、作己身、國土身、業報身、聲聞身、辟支佛身、菩薩身、佛身、智身、法身、虛空身，次國土身作頭亦如是，乃至虛空身作頭亦如是，乃成百身。",
    "T33n1717_009:0878c19_7": "第九地說知一切法差別，知四乘相為眾生說。",
    "T33n1717_009:0878c20_8": "四乘相者：謂聲聞乘相，支佛乘相，菩薩乘相，佛乘相。",
    "T33n1717_009:0878c21_9": "第十地亦云知四乘相，乃至差別樂說一切法門無邊法門。",
    "T33n1717_009:0878c22_10": "以此驗知是別教地相，故至第八地始觀十種身。",
    "T33n1717_009:0878c24_11": "今文依《地論》略釋，與《大經》初地離五怖畏、得二十五三昧同。",
    "T33n1717_009:0878c25_12": "次料簡中二：先引論文，次解釋。",
    "T33n1717_009:0878c26_13": "言「愛善道等及無愛憎身」者，不於善道起愛、惡道起憎，名無惡道畏；不於善惡身起愛憎，名無死畏。",
    "T33n1717_009:0878c28_14": "「私謂」去章安三釋，初一番約離五怖畏，故無作苦集壞，為顯圓道滅故，故云無作。",
    "T33n1717_009:0879a01_15": "縱使地前行次第行，至此據位亦是無作苦集諦壞。",
    "T33n1717_009:0879a02_16": "準此應云離界內外兩五怖畏，同體我想不生，無界內外依報愛，故離兩處不活畏。",
    "T33n1717_009:0879a04_17": "既得常身，欲常饒益十界眾生，故離九界惡名之畏。",
    "T33n1717_009:0879a06_0": "於同體我見我想不生，故離分段、變易二死畏。",
    "T33n1717_009:0879a07_1": "於實報土中受生，必常與舍那佛法身菩薩共會故，無方便教惡道畏也。",
    "T33n1717_009:0879a08_2": "既得法身無過上者，故離大眾威德畏。",
    "T33n1717_009:0879a09_3": "次番約壞二十五有因果，故苦集壞、道滅立。",
    "T33n1717_009:0879a10_4": "後番約四諦立，故四德成。",
    "T33n1717_009:0879a11_5": "此之三番宛轉相成。",
    "T33n1717_009:0879a11_6": "離五怖者，由有因果壞，有因果壞故四德成就。",
    "T33n1717_009:0879a12_7": "又應約分段三有乃至因緣三有，方稱文意。",
    "T33n1717_009:0879a14_0": "又作此釋者，意顯怖畏不可孤離，四德不可孤立，乃並由於無作四諦，亦由破於三有因果。",
    "T33n1717_009:0879a16_1": "三從「今釋」去引經廣釋，即大師自釋。",
    "T33n1717_009:0879a17_2": "此二十五三昧即《大經》釋聖行文末在第十三卷中具足列名，於中二：先正釋，次釋疑。",
    "T33n1717_009:0879a19_3": "初又二：先通釋別名意，次「通釋」下正釋。",
    "T33n1717_009:0879a20_4": "初文中二：初正明四意，次「雖有」下簡示。",
    "T33n1717_009:0879a21_0": "初文四義即四悉意，次第對四意如文。",
    "T33n1717_009:0879a21_1": "言「隨時」等四名者，此二十五名皆是隨時趣爾而立，即是通意；故世界義通下三悉，已下三名即是別意。",
    "T33n1717_009:0879a24_2": "言「隨義便」者，如月光日光青黃白等。",
    "T33n1717_009:0879a25_3": "言「對治」者，如熱焰不退歡喜等。",
    "T33n1717_009:0879a25_4": "言「依理」者，如常樂我等。",
    "T33n1717_009:0879a26_5": "故知四義即是四悉意也。",
    "T33n1717_009:0879a27_0": "次簡示中言「多用對治」者，於前四義對治意多，如隨便及理猶兼對治。",
    "T33n1717_009:0879a28_1": "如日光三昧，初出於東，即是隨便；日能破暗，即是對治。",
    "T33n1717_009:0879b01_0": "月光青等，準此可知。",
    "T33n1717_009:0879b01_1": "唯有注雨一向純是生善意也。",
    "T33n1717_009:0879b02_2": "常樂我等名雖似理，義而求之，既三諦常破於三常，以三諦樂破於二苦，以三諦我破不自在，故知此三亦兼用對治，是故云「多」。",
    "T33n1717_009:0879b05_3": "次正釋中又二：先釋通意，次各各別釋。",
    "T33n1717_009:0879b06_4": "以通冠別令別可解。",
    "T33n1717_009:0879b06_5": "初言「二十五名各四意」者，此之四意不出五行從始至終。",
    "T33n1717_009:0879b08_6": "初意者，菩薩發心本破自他諸有過患。",
    "T33n1717_009:0879b09_0": "過患者何？",
    "T33n1717_009:0879b09_1": "謂一一有各有三惑及以業相。",
    "T33n1717_009:0879b09_2": "第二意者，菩薩為破自他過患，最初發心脩習梵行起四弘誓。",
    "T33n1717_009:0879b11_3": "第三意者，發弘誓已，脩於聖行以填弘願，至初地時聖梵兩行一分成就證第一義天，從是已後方名天行。",
    "T33n1717_009:0879b14_0": "第四意者，自行既成，以本梵行利益於他，即病、兒兩行。",
    "T33n1717_009:0879b15_1": "次二十五相者，為欲別別銷名示相重廣釋耳。",
    "T33n1717_009:0879b16_2": "言「一一皆爾」者，且約教道歷有示相。",
    "T33n1717_009:0879b17_3": "菩薩元初委知諸有諸過患已，而達諸有四德妙理，總起四弘修於五行，自觀三諦行成化物。",
    "T33n1717_009:0879b19_4": "若得此意，以總冠別文義冷然。",
    "T33n1717_009:0879b20_5": "次廣釋二十五相中，言「其一至其四」者，即向通釋四意次第對之，至下漸略以廣照之，或兩字三字以示一意，尋之可見。",
    "T33n1717_009:0879b23_6": "故初注云「不委記」也。",
    "T33n1717_009:0879b23_7": "於正釋中三：初廣釋二十五相，次「此二十五皆稱」下釋通名，三「無畏地」下總以妙用結之。",
    "T33n1717_009:0879b25_8": "初文自為二十五段，初地獄中云「婆藪」者，《方等陀羅尼經》第一卷云：「爾時婆藪從地獄出，將九十二億諸罪人輩來詣娑婆世界，十方亦然。",
    "T33n1717_009:0879b28_9": "爾時文殊語舍利弗：此諸罪人，佛未出時造不善行經歷地獄，因於華聚放大光明，承光從於阿鼻獄出。",
    "T33n1717_009:0879c02_10": "舍利弗言：久聞佛說此婆藪仙作不善行入於地獄，云何今說出於地獄，得值如來？",
    "T33n1717_009:0879c04_11": "佛言：為欲破一切眾生計定受果報故。",
    "T33n1717_009:0879c05_12": "善男子！",
    "T33n1717_009:0879c05_13": "勿謂婆藪是地獄人。",
    "T33n1717_009:0879c06_14": "何者？",
    "T33n1717_009:0879c06_15": "婆者言天，藪者言慧，云何天慧之人地獄受苦？",
    "T33n1717_009:0879c07_16": "又婆者言廣，藪者言通，廣通一切究竟，住於地獄受苦，終無是事。",
    "T33n1717_009:0879c08_17": "又婆者言高，藪者言妙，婆言斷，藪言智，婆言剛，藪言柔，婆言慈，藪言悲等，廣如初句。」",
    "T33n1717_009:0879c11_0": "經仍廣明殺羊初緣，當知婆藪非聊爾人也。",
    "T33n1717_009:0879c12_1": "調達者，示造三逆現墮地獄，令無量人不敢造逆，當知並是無垢之力也。",
    "T33n1717_009:0879c13_2": "又示逆中諸行不同，有示不迴心者，如調達、伽離，或示迴心如闍王、央掘，又迴心中有障動機發如闍王，有障不動而機發如央掘，示不迴心中有發迹如調達，有不發迹如伽離。",
    "T33n1717_009:0879c18_3": "又發迹中有與記如調達，有不與記如婆藪。",
    "T33n1717_009:0879c19_4": "婆藪雖不與記，引地獄眾聽方等經，當知皆非實惡人也。",
    "T33n1717_009:0879c20_5": "餘例可知。",
    "T33n1717_009:0879c20_6": "下去一一文中言「過患」者，若以三惑為過，二十五有無殊，若委論之，從人性行即諸地不無差降，於見思中見無差降，思惑稍殊，從初禪去地地漸輕，如初禪人無欲思惑，乃至非想無八地欲。",
    "T33n1717_009:0879c25_7": "若論惡業其名更近，據理秖應在於四趣，今文通至東西二洲，北洲已去但名果報，報名則通，惡業名重，故至北洲捨別用通，通名輕故。",
    "T33n1717_009:0879c28_8": "又準下感應妙中，機名應名各有三義，今且從略各存一義。",
    "T33n1717_009:0880a01_9": "至下二十五感應中，則一一言之，可發關宜赴對應之。",
    "T33n1717_009:0880a02_10": "又菩薩三業無非益物，今文但云「示身說法」，不云意者，用彼二業不差物機，即意之善巧也。",
    "T33n1717_009:0880a04_11": "故妙音觀音中云「應以何身而得度者，即現其身而為說法。」",
    "T33n1717_009:0880a05_12": "又云：以應以之言為意業者，應以秖是與機不差故也。",
    "T33n1717_009:0880a07_13": "又下感應中料簡慈悲三世不同，應有法應不同，機復善惡差別，今但直列，當知意通，乃至十界文互亦爾(云云)。",
    "T33n1717_009:0880a09_14": "文雖在下應預知之，於一有中廣思其相，開拓演布使聽者曠懷，則二十四有冷然自照。",
    "T33n1717_009:0880a11_15": "若不爾者，將何得名學無緣慈？",
    "T33n1717_009:0880a12_16": "將何以為圓破有行？",
    "T33n1717_009:0880a13_17": "義雖次第，依於證道，預說何妨。",
    "T33n1717_009:0880a13_18": "一一皆言「破」者，次第在初地已上，初地分成，成遂初心，故云「本法功德」。",
    "T33n1717_009:0880a15_19": "「為龍」者，如輸皮全蟻，如《止觀》第七記。",
    "T33n1717_009:0880a16_20": "亦如難陀、娑竭之流，並是大權菩薩。",
    "T33n1717_009:0880a17_21": "「為象」者，如菩薩昔為牸象，自折己牙以惠獵者。",
    "T33n1717_009:0880a18_22": "「鵽鳥」者，鵽鳥名也。",
    "T33n1717_009:0880a18_23": "的刮反，亦篤括反。",
    "T33n1717_009:0880a19_24": "其狀如雉，《爾雅》云「狀如鴿，鼠脚無後指，噉母鳥，出沙漠。」",
    "T33n1717_009:0880a20_25": "《大論》十四云：「迦頻闍羅鳥有二親友，謂猴及象，遞推為尊(云云)。",
    "T33n1717_009:0880a22_26": "相載遊行見者生愧。」",
    "T33n1717_009:0880a22_27": "廣如論文。",
    "T33n1717_009:0880a22_28": "「大鷲」者，《大經》第四如來於閻浮提示作五逆天魔外道及女人等，又我示現久住塚間，作大鷲身度諸飛鳥，眾生謂我實是鷲身，為欲度脫諸鷲鳥故如是示現。",
    "T33n1717_009:0880a26_29": "「鷲」者，《說文》云：「黑色，多子」。",
    "T33n1717_009:0880a27_30": "「手出香色乳」者，《請觀音》云：「現身作餓鬼，手出香色乳等，乃至遊戲於五道」。",
    "T33n1717_009:0880a28_31": "故彼經五道偈後總結云：「大慈大悲心，遊戲於五道，恒以善習慧，無上勝方便，普教一切眾，令離生死苦，常得安樂處，到於涅槃岸，餓鬼饑渴逼，施令得飽滿，或遊戲地獄，或處畜生中，化作畜生形，教以大智慧，令發無上心，或處阿脩羅，較言調伏心，令除憍慢習，疾至無為岸。」",
    "T33n1717_009:0880b06_32": "《大論》第十云：「餓鬼常食糞尿洟唾嘔吐蕩滌餘汁」。",
    "T33n1717_009:0880b07_33": "言「淨於三毒根」者，亦《請觀音》偈。",
    "T33n1717_009:0880b08_34": "「破四動」者，謂果報及三惑。",
    "T33n1717_009:0880b08_35": "「成三不動」者，動則兼業，諦但有三，業及見思同入俗諦所破故也。",
    "T33n1717_009:0880b10_36": "諸有皆是。",
    "T33n1717_009:0880b10_37": "「二禪用雙三昧」者，寄此兩支以立雙名，雙空謂見思俱空，雙假謂入見假思假，雙中謂於見思同入法界。",
    "T33n1717_009:0880b13_38": "又以中道雙照雙亡，故名雙中。",
    "T33n1717_009:0880b13_39": "次釋通名中又二：先釋，次「大經」下引《大經》意釋成。",
    "T33n1717_009:0880b15_0": "第三文者，無畏地中云「種種力用」者，明不思議用，如《止觀》第五記。",
    "T33n1717_009:0880b16_1": "釋不思議境中「不動而遠即其妙義」者，指別初地證法性理，名之為妙，乃成教行麁而證妙，義似開顯，非開權顯實之妙。",
    "T33n1717_009:0880b19_2": "次料簡中二：先問答料簡，次融會。",
    "T33n1717_009:0880b20_3": "初文又二：先問，次答中引《法華》云「四意具足」者，第三卷經破有已下四行偈文四意具足，初破有等二句對治意，「隨眾生」下一行二句世界意，「有智」下一行為人意，「是故」下一行第一義意，是故前文四悉立名。",
    "T33n1717_009:0880b24_4": "「又以此文銷諸三昧四種義」者，所破之有即是諸有過患，能破即是本法功德，法王即是結行成就，隨眾生欲即是慈悲破有。",
    "T33n1717_009:0880b27_5": "次引《涅槃》明菩薩破有等以融會者，一者佛與菩薩因果之別，二者菩薩顯次第行，佛即顯於不次第行。",
    "T33n1717_009:0880c01_6": "問：菩薩在因，法王是果，菩薩是果即是法王，何足顯於圓別兩義？",
    "T33n1717_009:0880c02_7": "答：雖是因果，彼是別因，此是圓果，借人標教定非圓因，況以義推及經部驗？",
    "T33n1717_009:0880c04_8": "別圓自顯何須致疑？",
    "T33n1717_009:0880c04_9": "何者？",
    "T33n1717_009:0880c05_10": "《涅槃》義通方便，別以如來標圓；此經顯實開權，更無三教方便，以此推驗圓別自分，是故菩薩從初地來分分破有，如來究竟故名法王。",
    "T33n1717_009:0880c08_11": "次明梵行者，始從初心發大慈悲以行填願，來至初地方一分成，爾時慈悲方名梵行。",
    "T33n1717_009:0880c10_12": "於中為九：初釋名，次「以此」下功能名立，三「菩薩」下得名之由，四「非餘」下簡非破邪，五「以今」下結歸正體，六「大經」下引證無緣，七「若依」下顯圓辨異，八「慈若不具」下反以偏顯圓，九以功能結名。",
    "T33n1717_009:0880c14_13": "此之九文一一皆須約中理破無明，無緣慈悲為利他故而為拔與，方應此文。",
    "T33n1717_009:0880c16_14": "經釋聖行盡第十三至第十四卷初，明梵行品盡第十八卷，品初釋七善，次廣釋四無量心，既以眾生緣等三釋慈無量，餘三準例亦應具三，故此中所引並在梵行品內，顯次第邊判屬福德，故云法聚。",
    "T33n1717_009:0880c21_15": "若無緣慈稱三諦理，則非復福德，約與拔邊仍屬福德，故今文中須且屬福。",
    "T33n1717_009:0880c23_16": "然體是中道，故初文云「無二邊愛見」等，愛見是有邊，證得是無邊，從初以來緣於中淨而起慈悲故名梵行。",
    "T33n1717_009:0880c25_17": "言「喜捨」者，見諸眾生已離二死得中道樂而生歡喜，恐墜二邊，常於眾生起法界想，名之為捨。",
    "T33n1717_009:0880c28_18": "三天行者，《涅槃》不釋指在雜華，即《華嚴》也。",
    "T33n1717_009:0880c29_19": "若《大論》中指《華嚴經》名不思議經，當知並是隨翻譯者取名各別其義不殊，所以彼經從初地已上並是天行所攝。",
    "T33n1717_009:0881a02_20": "若從初住得二十五三昧，即從此位皆天行攝，經兼二意，故初後更顯。",
    "T33n1717_009:0881a04_21": "若次第意，至初地時方證無生，於中為三：初約釋名辨位，次「菩薩」下明天行所到，三「天行」下對餘四行以辨有行之由。",
    "T33n1717_009:0881a07_22": "初文言「道前」等者，道謂自行真實之道，未契實道、真如在纏故名為理，故以地前名為道前；初地已上已證實理，復由此理成於後行，初證已後究竟已前並名道中。",
    "T33n1717_009:0881a11_23": "由此地行理究竟顯，已顯之理名為道後，自行證後故名道後。",
    "T33n1717_009:0881a12_24": "今以初地所顯之理，復結成於第二地行，故云「天行」。",
    "T33n1717_009:0881a13_25": "次文破十重已天行方息。",
    "T33n1717_009:0881a14_26": "第三文言「慧莊嚴」等者，一一地中皆以中慧莊嚴中理依真修行也。",
    "T33n1717_009:0881a16_27": "第四嬰兒行者，在第十八文末，今文所列具如經文，但《大經》文先列不次第行，次明次第。",
    "T33n1717_009:0881a18_28": "今文先明次第者，為成前漸後頓故爾。",
    "T33n1717_009:0881a19_29": "雖前後不同，並是為顯不次第耳。",
    "T33n1717_009:0881a20_0": "於中為三：初正釋，次判，三開。",
    "T33n1717_009:0881a20_1": "初文為五：初正明行體，次「天行」下與天行對辨冥顯不同，三「眾生」下明用行意，四「慈善」下明機感之相，五「漸修」下正出行相。",
    "T33n1717_009:0881a23_2": "初文者，「福」謂梵行位位慈悲，「慧」謂天行地地觀照。",
    "T33n1717_009:0881a24_3": "二三四文可見。",
    "T33n1717_009:0881a25_4": "五行相者，彼經初列圓教，文云「言嬰兒者不能起住去來語言」，章安釋云：「不起即常，不住即淨，不去來即我，不語言即樂」，即最後文是。",
    "T33n1717_009:0881a28_5": "次明次第，具如此文，先漸、後頓。",
    "T33n1717_009:0881a28_6": "漸中二：先列，次引經釋成。",
    "T33n1717_009:0881a29_7": "初文二：先釋、次結。",
    "T33n1717_009:0881b01_0": "釋中初人天、次藏、次通、後別。",
    "T33n1717_009:0881b01_1": "結文中言「俯同群小」等者，肇云「仰攀玄根俯提弱喪」，初句是上求，下句是下化，理為道本，故云「玄根」。",
    "T33n1717_009:0881b04_0": "嬰兒失故鄉，故名為「弱喪」。",
    "T33n1717_009:0881b04_1": "方便善微名為嬰兒，本有真如名為故鄉。",
    "T33n1717_009:0881b05_2": "今用彼意，故云「俯提」。",
    "T33n1717_009:0881b06_3": "次引經釋成中，先藏、次通、次別等菩薩。",
    "T33n1717_009:0881b07_0": "又次人天後二乘，疏釋意同。",
    "T33n1717_009:0881b07_1": "後文又云又嬰兒者，厭生死苦則為說二乘樂，以是故知有斷不斷、真不真、得不得、脩不脩。",
    "T33n1717_009:0881b09_2": "後文無譬，觀文似如用前所釋隨機而說，故知乃取別教初地已前、圓教初住已前，皆名嬰兒。",
    "T33n1717_009:0881b12_0": "初言「嘙啝」者如前釋。",
    "T33n1717_009:0881b12_1": "次云「判開例可解」者，例前諸文，約教約味前麁後妙開麁即妙，亦應可解。",
    "T33n1717_009:0881b14_2": "慧聖行及梵天行不云判開，若至其位，即云用者何耶？",
    "T33n1717_009:0881b15_3": "聖行如前說，梵天竝是初證法無淺深，故無判開。",
    "T33n1717_009:0881b16_4": "若判者且約梵行從因為論，諸地慈悲遞判可爾。",
    "T33n1717_009:0881b17_5": "今云同小，既從人天終至圓教，初心行者同名嬰兒，故得於茲以用判等。",
    "T33n1717_009:0881b19_6": "五明病行者，嬰兒行後無病行文，自古講者指前第十卷中〈現病品〉文以為病行，彼文具釋三障三毒。",
    "T33n1717_009:0881b22_7": "次明作五無間，毀謗正法作一闡提，後廣比決如來具足常樂我淨，迦葉次引諸力為難，小大及青牛凡野二四牙雪山香青黃赤白山優鉢拘物分陀利(已上是象)，人中之力士并及鉢揵提，八臂那羅延如是十十增劣十住一節，云何如來如彼嬰兒？",
    "T33n1717_009:0881b27_8": "如來因為迦葉廣說我無始來已離病身等。",
    "T33n1717_009:0881b28_9": "下文又列三種病人，謂五無間、誹謗正法、作一闡提。",
    "T33n1717_009:0881b29_10": "又有五種病人，謂八六四二及十千等，並是示為惡行故也。",
    "T33n1717_009:0881c02_11": "故與漸次嬰兒行同。",
    "T33n1717_009:0881c02_12": "若準今意，例嬰兒行既遍大小，病行同惡理亦應遍。",
    "T33n1717_009:0881c04_0": "於中為二：先釋，次「是故」下結。",
    "T33n1717_009:0881c04_1": "初文為五：初明行之所依，次「若始」下明有行之由，三「今同」下與嬰兒行對辨，四「以眾生」下明有病之緣，五「或游戲」下正明行相。",
    "T33n1717_009:0881c07_2": "前四如文。",
    "T33n1717_009:0881c07_3": "行相中云「金鏘」等者，《大論》中如來示有九惱，四如今文。",
    "T33n1717_009:0881c09_4": "冬至前後八夜寒風破竹索衣，熱病求乳如《乳光經》，具如後。",
    "T33n1717_009:0881c10_5": "又有調達出血，旃遮女謗，乞食不得空鉢而還，琉璃害釋佛時頭痛，及雙林背痛等，若《興起行經》有七宿緣，謂金鏘、馬麥、頭痛、背痛、出血、女謗、苦行，廣如彼經。",
    "T33n1717_009:0881c14_6": "次料簡中二：先問、次答。",
    "T33n1717_009:0881c14_7": "初「問聖行證三地」等者，經中戒聖行文末結云「即得證於初不動地」，定聖行文末結云「證堪忍地」，慧聖行文末結云「證無所畏地」，故今判云從淺至深。",
    "T33n1717_009:0881c18_8": "若不次第一心中證，故非條然。",
    "T33n1717_009:0881c19_9": "梵行者慈悲喜文末結云「證一子地」，次捨文末結云「證空平等地」，前三是事，後一是理，故今判云行有事理故證二地，故以為難。",
    "T33n1717_009:0881c22_10": "次答中為三：初約因果別故有證無證，次「又有」下約別圓以判，三「又地前」下明圓別互融。",
    "T33n1717_009:0881c24_11": "初二如文。",
    "T33n1717_009:0881c24_12": "互融中二：初明互融以顯文意，次還約別釋以辨文相。",
    "T33n1717_009:0881c25_13": "初言地前非不脩圓，顯圓義也；登地非無有別，顯別義也。",
    "T33n1717_009:0881c27_14": "仍依教道故登地猶別。",
    "T33n1717_009:0881c27_15": "次仍依文別判者，又二：初明地前顯別，次明登地同圓。",
    "T33n1717_009:0881c29_16": "初文者如向問中所釋，從淺至深三地至果各得其名，是故聖行三地各證，當知地前戒定兩行雖復立名，未若初地與無畏同結，故云「至深」。",
    "T33n1717_009:0882a03_17": "次明登地同圓者，即是融前地前諸行，又為四：初融前三地，至初地時並從果攝，從勝立此三地之名。",
    "T33n1717_009:0882a05_18": "次「無畏地」下，即此三地得名之由，至初地時具四德，故得三地名。",
    "T33n1717_009:0882a07_19": "得非前後，故三地同時。",
    "T33n1717_009:0882a08_0": "三明別圓之意，為二：先法、次譬。",
    "T33n1717_009:0882a08_1": "譬中云「朝三暮四」者，莊周明狙公賦杼，「杼」字似與反，亦可甚與反，即斟酌也。",
    "T33n1717_009:0882a10_2": "非今所用，字即從手，今所用者字應從木，亦云栗也。",
    "T33n1717_009:0882a11_3": "「狙」者猨也。",
    "T33n1717_009:0882a12_4": "《說文》云「玃屬」。",
    "T33n1717_009:0882a12_5": "「賦」者布與也，亦平量也。",
    "T33n1717_009:0882a12_6": "朝三暮四眾狙皆怒，朝四暮三眾狙皆悅。",
    "T33n1717_009:0882a13_7": "司馬彪曰：「三升四升，數則不別、用時不同。」",
    "T33n1717_009:0882a14_8": "今地前地上明圓明別亦復如是，赴機說異理實無差。",
    "T33n1717_009:0882a16_9": "四從「登地」去融前五行自他因果各別，今至初地前次第行至此同成地地中法，盡成地地五行之相。",
    "T33n1717_009:0882a18_10": "又三：初融自行，次融化他，三誡勸。",
    "T33n1717_009:0882a19_11": "自行是聖行天行，至初地時同成初地天行故也。",
    "T33n1717_009:0882a20_12": "次融化他中二：梵行是化他根本，病兒是化他之相，亦是體用，故此三行至初地時同成初地化他體用也。",
    "T33n1717_009:0882a23_0": "三「佛地」下誡勸。",
    "T33n1717_009:0882a23_1": "次明圓五行中二：初約教，次觀心。",
    "T33n1717_009:0882a24_2": "初文又四：初引經立行，次「此大」下判因果，三舉此斥偏，四「若圓行」下正明圓行。",
    "T33n1717_009:0882a26_3": "初二如文。",
    "T33n1717_009:0882a26_4": "三斥中云「過茶可說」者，別妙覺後猶有實位，故可說也。",
    "T33n1717_009:0882a27_5": "四正明中四：初略立，次「如大論」下引證，三「此經」下引同，四「今依」下依今經廣釋行相。",
    "T33n1717_009:0882a29_6": "初如文。",
    "T33n1717_009:0882a29_7": "次引二文證者，初《大論》如文。",
    "T33n1717_009:0882b01_8": "次《大品》文中云「行生脩」者，《大論》八十先舉經云「須菩提白佛，菩薩云何行般若波羅蜜？",
    "T33n1717_009:0882b03_9": "云何生般若波羅蜜？",
    "T33n1717_009:0882b04_0": "云何修般若波羅蜜？",
    "T33n1717_009:0882b04_1": "佛言：色是寂滅故、色是虛誑故、色不實故，應行應生應修般若波羅蜜；受想行識亦復如是。",
    "T33n1717_009:0882b06_2": "須菩提又問：行生脩為幾時？",
    "T33n1717_009:0882b07_3": "佛言：初發心乃至坐道場行般若波羅蜜，生般若波羅蜜，修般若波羅蜜。」",
    "T33n1717_009:0882b08_4": "既言初後俱行生脩，即圓義也。",
    "T33n1717_009:0882b09_5": "故知即行時生、生故復脩，故經復云「須菩提言：次第心中應行生脩等耶？",
    "T33n1717_009:0882b11_6": "佛言：常不離薩婆若心，不令餘念得入，為行為生為脩。",
    "T33n1717_009:0882b12_7": "若心心數法不行，為行為生為脩。」",
    "T33n1717_009:0882b13_8": "有人釋云：行在乾慧地，生在無生忍，脩在無生忍後。",
    "T33n1717_009:0882b14_9": "此通意耳。",
    "T33n1717_009:0882b15_0": "若準通意，例別可知，並非今所用。",
    "T33n1717_009:0882b15_1": "三引同中又三：初就因果互現故義同，次「入室」下人法互舉故義同，三「涅槃」下次不次互現故義同，如前所會。",
    "T33n1717_009:0882b18_2": "四依今經中三：初標，次「文云」下略對，三「云何」下廣釋。",
    "T33n1717_009:0882b19_3": "初如文，次對中二：先略對，次「此五行」下融通顯妙。",
    "T33n1717_009:0882b20_4": "既同一實五一不二故不相作，五一灼然故非合，其體無二故非離。",
    "T33n1717_009:0882b22_5": "不見此意，云何欲脩四安樂耶？",
    "T33n1717_009:0882b23_6": "法華三昧行實無憑。",
    "T33n1717_009:0882b23_7": "三廣釋中為二：初引文以釋五行，次「又復觀」下例以五行用銷諸文。",
    "T33n1717_009:0882b25_8": "初文者，五行自為五文。",
    "T33n1717_009:0882b25_9": "初聖行中亦三，謂戒定慧。",
    "T33n1717_009:0882b26_10": "初戒聖行中云「以圓心離十惱亂」者，安樂行中脩止觀安樂行應離十惱亂：一者毫勢，謂國王王子；二者邪人法，謂路逆路；三者兇戲；四者旃陀羅；五二乘；六欲想；七不男；八危害，謂獨入他家；九譏嫌；十畜養。",
    "T33n1717_009:0882c02_11": "所離雖近，能離妙故。",
    "T33n1717_009:0882c02_12": "天行中言「觀一切空」等者，彼第一安樂行疏以十八空銷十八句，故知畢竟中空即是所觀、即天然理也。",
    "T33n1717_009:0882c05_13": "次嬰兒病行中，忍惡名病，柔和名嬰兒。",
    "T33n1717_009:0882c06_14": "「遮喧遮靜」等者，喧靜譬二諦，二諦望中猶名為辱，中忍能遮故云忍辱，辱即病也。",
    "T33n1717_009:0882c08_0": "「文云」下重引文證二行。",
    "T33n1717_009:0882c08_1": "言「能為下劣」等者，能為二乘下劣不弊不淨垢衣，故云忍於斯事。",
    "T33n1717_009:0882c10_2": "方便附近同其事業，即是同二乘小善也。",
    "T33n1717_009:0882c11_3": "次以五行用消諸文者，並是初地所用所證所照法門，又為二：初正消初地諸法，次消前來諸境。",
    "T33n1717_009:0882c13_4": "初文又二：初正消，次「若漸引」下與別對辨。",
    "T33n1717_009:0882c14_5": "初文又為三：初消十界，次「又一心」下消三諦三昧，三「又如來」下消慈悲破有。",
    "T33n1717_009:0882c16_6": "初文二：釋、結。",
    "T33n1717_009:0882c16_7": "初文者，十界皆理故是天行，九界猶苦故起悲，唯佛界樂故起慈，同九惡示九善名病兒兩行；聖行可知。",
    "T33n1717_009:0882c18_8": "當知秖是一心十界即空假中五行具足。",
    "T33n1717_009:0882c19_9": "次消三諦三昧，又二：先正對五行，次以三諦以對二十五有過患。",
    "T33n1717_009:0882c21_10": "初文者，次第行中既至初地成王三昧，今一心中亦三昧具足。",
    "T33n1717_009:0882c22_11": "次消自行圓破二十五有過患者，故能於一心中圓破眾生二十五有，能令眾生所見不同，雖復不同不出三諦。",
    "T33n1717_009:0882c25_12": "三消慈悲破有中，皆有引經對釋可知。",
    "T33n1717_009:0882c26_13": "言「示種種身」至「如癡」者，病行同惡，始從阿鼻乃至等覺一品無明，皆名病行。",
    "T33n1717_009:0882c28_14": "能於其中現極惡身，故云「如聾如瘂」，說極惡法，故云「如狂如癡」。",
    "T33n1717_009:0882c29_15": "言「踞師子床」等者，圓滿報身安處空理，無復通別之惑，亦無八魔等畏，名「師子床」。",
    "T33n1717_009:0883a02_16": "「寶几承足」者，定慧為足，實諦為几，即無生定慧依真如境也。",
    "T33n1717_009:0883a04_17": "經又云「婆羅門」者八地已上，「剎利」者七地已還，「居士」者凡夫，「商估」者諸菩薩等現於三土，此往他方他方來此。",
    "T33n1717_009:0883a06_18": "「出入」者，二而不二是入，不二而二是出，又不二而二是入，二而不二是出。",
    "T33n1717_009:0883a08_19": "又無量還一為入，一中無量為出，應釋出所以(云云)。",
    "T33n1717_009:0883a09_20": "次對教以明機，見別故令法不同，故與圓對辨。",
    "T33n1717_009:0883a10_21": "「入圓」等證者，前文漸引，今明頓入，教道雖有初地之殊，證道無別同成一圓。",
    "T33n1717_009:0883a12_22": "「為顯別圓初入之門」者，地前仍存權說，故立前後二文，依前則次第修於二觀，依後則三觀圓修，有此不同，故成二別。",
    "T33n1717_009:0883a15_23": "次消前來諸境智者，亦應消前增數等行，文無者略，亦可已在五行中收。",
    "T33n1717_009:0883a17_24": "今始從因緣終至一諦，前諸境智若開顯已同成一法，故今明行還消前來諸境諸智，對今不可思議之行一行一切行，令使同與境智俱成一切行一行。",
    "T33n1717_009:0883a20_25": "初對因緣者，戒是色故，以不思議色對不思議戒，不思議業滅成不思議定，不思議惑滅成不思議智，理無異相，故名天行。",
    "T33n1717_009:0883a23_26": "圓真聖行者，且以畢竟空邊，名聖行也。",
    "T33n1717_009:0883a24_27": "即空即中，故云圓真之理。",
    "T33n1717_009:0883a25_0": "俗諦中具一切法，且取善邊屬戒聖行，攝真諦中禪意亦如是。",
    "T33n1717_009:0883a26_1": "餘文細思，對之可見。",
    "T33n1717_009:0883a27_0": "次約觀心中為七：初明來意，次「即觀」下正釋，三「初心」下稱歎即五品位，四「初心」下況歎，五「地持」下引《地持》釋入位相，六「當知」下結位，七「是為」下辨異。",
    "T33n1717_009:0883b01_1": "初二三四如文。",
    "T33n1717_009:0883b01_2": "五引《地持》中云「自性」等者，九種大禪自性居初，於此禪中能發第二一切禪也。",
    "T33n1717_009:0883b03_3": "自性位在地前，一切禪位在初地，三昧具足，三昧是總行，五行是別行，五行皆依三諦三昧，故至初地三昧滿也。",
    "T33n1717_009:0883b06_4": "言「現法樂」者，現受法性之樂。",
    "T33n1717_009:0883b07_5": "種種事禪同一真性，故云「種性三摩跋提」，利生屬俗，故引此文證三諦也。",
    "T33n1717_009:0883b08_6": "次「當知次第」下判。",
    "T33n1717_009:0883b09_7": "三「若開」下開，還望次第若判若開，此中無可開也。",
    "T33n1717_009:0883b10_8": "次料簡中言「扶戒定慧」者，事戒、事定、前三教慧，並為扶事法故，具如《止觀》對治助開中說。",
    "T33n1717_009:0883b12_9": "今時行者或一向尚理則謂己均聖及執實謗權，或一向尚事則推功高位及謗實許權，既處末代不思聖旨，其誰不墮斯之二失？",
    "T33n1717_009:0883b15_10": "得《法華》意則初後俱頓，請揣心撫臆自曉沈浮。",
    "T33n1717_009:0883b16_11": "◎法華玄義釋籤卷第九"
}