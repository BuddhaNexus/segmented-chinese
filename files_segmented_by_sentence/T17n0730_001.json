{
    "T17n0730_001:0523c03_0": "佛說處處經",
    "T17n0730_001:0523c05_0": "後漢安息國三藏安世高譯",
    "T17n0730_001:0523c06_0": "佛言：「道人行道，若瞋恚意起時，即當制己，制便念善，是為道人行。",
    "T17n0730_001:0523c07_1": "若布施財利，得之便計無常，不隨身犯，謂不犯殺盜婬，是為不隨身犯。",
    "T17n0730_001:0523c09_2": "出瞋恚者口亦不言，意亦不念，是為出瞋恚意中大深聲者。",
    "T17n0730_001:0523c10_3": "譬如人作盜，說言：『汝所作大無狀。』",
    "T17n0730_001:0523c11_4": "是為意中大深聲。」",
    "T17n0730_001:0523c12_0": "佛言：「味味次第者，所食物外合之，內分別其味令不錯誤，是為味味次第。",
    "T17n0730_001:0523c13_1": "菩薩所以得知者，前世所食噉，皆先上父母、道人，然後自食，是故得是三十二相、八十種好。」",
    "T17n0730_001:0523c16_0": "佛言：「菩薩用四事，得四無畏：一者、自身所知，亦欲使人悉知；二者、教人無厭極；三者、等心無所藏匿；四者、為人說經從後不悔；是為四事。",
    "T17n0730_001:0523c19_1": "佛亦用四事，得四無所畏：一者、如法說；二者、不受他人物；三者、等心；四者、戒具。」",
    "T17n0730_001:0523c20_2": "佛言：「復有四無所畏：一者、如事說；二者、無所愛惜；三者、神足；四者、不與人共諍。",
    "T17n0730_001:0523c22_3": "「佛得頂中光明者，有三因緣：一者、然燈施佛寺；二者、愛樂明經；三者、解人疑結。",
    "T17n0730_001:0523c24_4": "「佛舉右手，有四因緣：一者、用惡人無反復故；二者、以善人有反復故；三者、現教；四者、語人無作惡。",
    "T17n0730_001:0523c26_5": "「佛舉右手，復有四因緣：一者、欲令十方人皆來學道隨行意；二者、為欲示人我所行福，今得是相；三者、勸人皆令持戒；四者、威儀自爾，亦為不欲見人惡態，是故舉一切右手。",
    "T17n0730_001:0524a02_0": "「佛不著履，有三因緣：一者、使行者少欲；二者、現足下輪；三者、令人見之歡喜。",
    "T17n0730_001:0524a03_1": "「佛行足去地四寸，有三因緣：一者、見地有虫蟻故；二者、地有生草故；三者、現神足故，亦欲令人意止佛行。",
    "T17n0730_001:0524a06_2": "「佛行地高下皆平，有三因緣：一者、本行四等心，欲令一切安隱，地在水上、水中有神，虫蟻一切值佛足下，皆安隱同心立意，是故卑者為高，高者為卑；二者、諸天鬼神行福，為佛除地故，高下為平；三者、佛為菩薩時，通利道逕橋梁度人故，從是得福故，高下正平，欲令人意亦爾。",
    "T17n0730_001:0524a13_0": "「佛不飛行，有四因緣：一者、勸弟子欲令精進；二者、欲令弟子聽經；三者、報宿命恩；四者、現相，是故不飛行。",
    "T17n0730_001:0524a16_0": "「佛在世時，諸天、鬼神、龍、人民皆到佛所聽經，數千百重，行坐前後皆見佛面。",
    "T17n0730_001:0524a17_1": "所以者何？",
    "T17n0730_001:0524a18_0": "佛前世時，言語無前後，是故無不見佛面者，人臥皆隨佛所首，用佛尊故。",
    "T17n0730_001:0524a20_0": "「佛初得道不食七日，有四因緣：一者、念道忘食；二者、一心不飢；三者、歡喜不渴；四者、不念痛痒思想生死識；是為四。",
    "T17n0730_001:0524a22_1": "欲使人聽經亦爾。",
    "T17n0730_001:0524a23_2": "「佛袈裟裏，塵水不著、外垢不著，有二因緣：一者、不念一切人惡故；二者、見一切人有欲，欲令滅之。",
    "T17n0730_001:0524a25_3": "佛復浣袈裟者，外垢不著裏著，有身故有垢。",
    "T17n0730_001:0524a26_4": "所以者何？",
    "T17n0730_001:0524a26_5": "外行已盡，是故垢不著外，內行未盡，是故垢著，用有身故為內未盡，以有身為罪用，是故不惜身命。",
    "T17n0730_001:0524a28_6": "所以者何？",
    "T17n0730_001:0524a29_0": "復惜命，用命得道故。",
    "T17n0730_001:0524b01_0": "「佛說八十億萬因緣經，都治人三病：一者、貪婬；二者、瞋恚；三者、愚癡。",
    "T17n0730_001:0524b02_1": "是三事分為六，故應六衰治三病。",
    "T17n0730_001:0524b03_2": "經所以多者，譬如人服藥病不愈，當更服餘藥。",
    "T17n0730_001:0524b04_3": "佛言：『人意多端，疾轉故多經，隨意療，之欲使疾解故。』",
    "T17n0730_001:0524b06_0": "「佛已得道，復有三病六憂。",
    "T17n0730_001:0524b06_1": "六憂者謂憂六入，三病者謂心意識虞受故。",
    "T17n0730_001:0524b07_2": "佛已得道有是憂病，何況餘人殃罪不畢不得度世，佛業未竟不得度世。",
    "T17n0730_001:0524b09_3": "「佛棄餘壽二十年，有三因緣：一者、用世間人貪身故；二者、所教已盡；三者、恐惡人誹謗之得罪重故，便取般泥洹。",
    "T17n0730_001:0524b11_4": "佛度世去，亦不持身去，亦不持意去，但為苦滅耳。",
    "T17n0730_001:0524b12_5": "地水火風空，常在世間無有斷時。",
    "T17n0730_001:0524b14_0": "「佛度世燒身，有三因緣：一者、腐爛故；二者、虫蛾生故；三者、人以香華持資來得福故。",
    "T17n0730_001:0524b16_0": "「佛笑口有五色光出者，有五因緣：一者、欲令人有所問，因所問有益故；二者、恐人言佛不知笑故；三者、現口中光；四者、笑諸不至誠；五者、笑阿羅漢守空不得菩薩道。",
    "T17n0730_001:0524b19_1": "光還從頂上入者，當示後人大明故。」",
    "T17n0730_001:0524b21_0": "佛欲度世去，諸比丘白佛言：「諸在世間人，皆當從佛得福。",
    "T17n0730_001:0524b22_1": "今佛度世去，諸世間人民，當復從誰得福？」",
    "T17n0730_001:0524b23_2": "佛言：「比丘！",
    "T17n0730_001:0524b23_3": "我雖度世去，經法當在。",
    "T17n0730_001:0524b24_0": "復有四因緣，可從得福：一者、畜生無所食，飼之令得命；二者、見人得疾病無瞻視者，當給與供養令得安隱；三者、貧窮孤獨當護視；四者、人獨一身行禪念道，無所衣食當給視之；是為四事。",
    "T17n0730_001:0524b28_1": "布施持善意與之，其得福與佛等無有異。",
    "T17n0730_001:0524b29_2": "爾時身皆痛，便欲度世去。」",
    "T17n0730_001:0524b29_3": "佛謂舍利弗：「令說經者，有三因緣：一者、恐佛去後，人不信餘比丘語故；二者、勸弟子意令解，佛尚令比丘說經，何況餘人；三者、現舍利弗功德，恐餘比丘各自貢高，欲得說經故。」",
    "T17n0730_001:0524c04_4": "是故，佛使舍利弗說經。",
    "T17n0730_001:0524c05_5": "佛度世去後，諸阿羅漢共責數阿難：「佛在世時欲得水，何以故不與？",
    "T17n0730_001:0524c06_6": "十方一切皆當從佛解脫，汝何以不留佛，莫令般泥洹？",
    "T17n0730_001:0524c08_7": "佛欲行四神足，止住一劫，亦可百劫，亦可千劫，汝何不勸佛行四神足？」",
    "T17n0730_001:0524c09_8": "阿難言：「如卿語，佛為不得自在耶，當須我言？",
    "T17n0730_001:0524c10_9": "設使止住一劫在世間，彌勒當那得來下作佛？",
    "T17n0730_001:0524c11_10": "佛本行共學道者有八十億萬人，皆求菩薩道，唯有兩人得道耳：一者釋迦文；二者彌勒，其餘人有得阿羅漢辟支佛者。",
    "T17n0730_001:0524c14_11": "佛忍辱過於地，心軟過於水，意堅過於須彌山，功德過於海水，智慧過於虛空，以是故前得佛耳！」",
    "T17n0730_001:0524c17_0": "佛言：「彌勒不來下，有四因緣：一者、有時福應彼間；二者、是間人麁無能受經者；三者、功德未滿；四者、世間有能說經者，故彌勒不下。",
    "T17n0730_001:0524c19_1": "當來下，餘有五億七千六十萬歲，彌勒時人眼皆見四千里。",
    "T17n0730_001:0524c21_2": "彌勒時人眼見四千里者，本行十因緣得：一者、不掩人眼明；二者、不捨人眼；三者、不覆蔽人眼；四者、不藏人善；五者、不視殺；六者、不視盜；七者、不視婬；八者、不視陰私及人短；九者、諸惡事不視；十者、然燈於佛寺；是為十事。",
    "T17n0730_001:0524c27_0": "「佛、辟支佛、阿羅漢是三人，法同行異：佛者為覺意；辟支佛為見因緣知；阿羅漢坐禪乃知。",
    "T17n0730_001:0524c29_1": "辟支佛為因緣見生死相，自守不敢離行，從見因緣得道，故為辟支佛。",
    "T17n0730_001:0525a01_2": "佛者為通行欲度脫人故，故求辟支佛。",
    "T17n0730_001:0525a02_3": "辟支佛自割身活五百人，以木自刺其頸見因緣計挍，如割土見血是水、見萬物皆非常，便取道。",
    "T17n0730_001:0525a04_4": "有辟支佛，先世為菩薩五百劫，身已有三十相，無二相不及佛，不及佛者，無善權方便故。",
    "T17n0730_001:0525a07_0": "「佛說生死懃苦三惡道事，有黠人意解，便取阿羅漢，雖作阿羅漢，於中最尊。",
    "T17n0730_001:0525a08_1": "所以者何？",
    "T17n0730_001:0525a08_2": "用前世行菩薩道五百劫，有慈心欲度十方人故，雖得阿羅漢智慧，能曉方俗語。",
    "T17n0730_001:0525a10_3": "初為阿羅漢時，不能自覺前世為菩薩，佛便說佛功德，復為說阿羅漢功德，爾乃知佛功德大，便自悔欲轉意取佛。」",
    "T17n0730_001:0525a13_4": "佛言：「已得阿羅漢道，不可復得轉，便自悔言：『我何愚癡正取阿羅漢道？』",
    "T17n0730_001:0525a15_0": "佛便為解意：『汝智勝餘阿羅漢，智慧不及佛。",
    "T17n0730_001:0525a16_0": "阿羅漢自斷苦不斷他人苦，佛本行自斷苦亦斷他人苦，是故不相及。』」",
    "T17n0730_001:0525a18_0": "佛言：「舍利弗！",
    "T17n0730_001:0525a18_1": "有三語，悉以知人意：一者、麁語；二者、深語；三者、牽語。",
    "T17n0730_001:0525a19_2": "得是三語，有善意即見，有惡意亦見，有忍意亦見，欲意從是三語悉知人意。」",
    "T17n0730_001:0525a21_3": "舍利弗白佛言：「彈指之間，人意有六十生死？」",
    "T17n0730_001:0525a22_4": "佛言：「有九百六十生死復不多，要有三意：有善意、有惡意、有欲意。",
    "T17n0730_001:0525a23_5": "善意有三百二十、惡意有三百二十、欲意有三百二十，彈指之間三意并行，合為九百六十生死。",
    "T17n0730_001:0525a25_6": "除善意三百二十，餘有六百四十生死意。",
    "T17n0730_001:0525a26_7": "佛與舍利弗同行三十七品經，智慧不等者，譬如喘息，同從諸毛孔，出入能覺，便但知鼻息氣出入。",
    "T17n0730_001:0525a29_8": "佛所知悉知諸毛孔，舍利弗所知如鼻孔，取舍利弗知分為十六分，滿一佛界三千大千日月天下黠人所知，不及舍利弗所知一分；取佛智分為十六分，滿一佛界中舍利弗所知，不及佛知一分。",
    "T17n0730_001:0525b04_9": "三十七品行有三輩，有大三十七品、有中三十七品、有小三十七品；意大得大意，意中得中意，意小得小意，深妙具行三十七品便洞達。",
    "T17n0730_001:0525b07_10": "何以故？",
    "T17n0730_001:0525b07_11": "正分分為十六分，人本十六意，故佛分別，是故不同。",
    "T17n0730_001:0525b10_0": "「舍利弗知一切法語，用時語、護語、守語，佛便謂舍利弗：『去非時語用，不可寄人故。』",
    "T17n0730_001:0525b11_1": "舍利弗本字優波替。",
    "T17n0730_001:0525b12_2": "「舍利弗！",
    "T17n0730_001:0525b12_3": "先佛度世去，有三因緣：一為宿命盡；二為不欲見佛度世去；三為無所復度脫。」",
    "T17n0730_001:0525b14_4": "舍利弗行受人飯已，還精舍中，言當償債：「謂當坐禪念道為償債，不念道為負債行受人施，譬如負債未畢復更，取前罪未竟，今復造罪。」",
    "T17n0730_001:0525b17_5": "佛言：「食人施不可不念道，亦自得復益一切用，是故當償債。」",
    "T17n0730_001:0525b19_0": "佛言：「舍利弗黠第一，目揵連神足第一，阿難聞第一，羅雲戒第一，阿那律徹視第一。」",
    "T17n0730_001:0525b20_1": "佛使目揵連請舍利弗。",
    "T17n0730_001:0525b21_2": "舍利弗言：「舉我帶，恐不能勝。」",
    "T17n0730_001:0525b22_3": "目揵連便牽帶，三千大千日月天地悉動，不能令帶起。",
    "T17n0730_001:0525b23_4": "舍利弗便生意，當先往到佛所，目揵連從後行，先舍利弗至。",
    "T17n0730_001:0525b24_5": "佛知二人各第一。",
    "T17n0730_001:0525b25_6": "「十方天下比丘，無有如羅雲持戒者。",
    "T17n0730_001:0525b26_7": "羅雲持戒有四因緣：一者、自念言：『我為佛子。』",
    "T17n0730_001:0525b27_8": "二者、謂命持多；三者、常自念：『我為沙門。』",
    "T17n0730_001:0525b27_9": "四者、持戒常欲勝餘比丘。",
    "T17n0730_001:0525b28_10": "「舍利弗！",
    "T17n0730_001:0525b28_11": "復持一盂水著海，水中撓撈之，明旦往取故水去。",
    "T17n0730_001:0525b29_12": "舍利弗尚能如此，何況佛！",
    "T17n0730_001:0525c01_13": "目揵連為人所撾，不飛去，不能得神足故。",
    "T17n0730_001:0525c02_14": "何以不能得神足用？",
    "T17n0730_001:0525c02_15": "罪未畢故。」",
    "T17n0730_001:0525c04_0": "佛言：「沸迦沙王行至十二門，復還不知其身中六分，秉意能為道，不知身生意、意生身，不能分別是。",
    "T17n0730_001:0525c06_1": "佛知可度故，便往從宿，王不知是佛。",
    "T17n0730_001:0525c07_2": "佛問：『王行何法好何道？』",
    "T17n0730_001:0525c07_3": "而衣毛為竪。",
    "T17n0730_001:0525c07_4": "佛為解身中事空，於是便得道。",
    "T17n0730_001:0525c08_5": "不悉斷，不得阿羅漢。」",
    "T17n0730_001:0525c09_6": "佛言：「諸行者當知，意能得道。」",
    "T17n0730_001:0525c10_0": "佛言：「昔者末利滿臺，學經二十四年，得五言解垢下棄離，亦不復憂。",
    "T17n0730_001:0525c11_1": "何以故？",
    "T17n0730_001:0525c11_2": "本宿命更見五百佛，悉通知眾經，但閉藏經道不肯教人。",
    "T17n0730_001:0525c13_3": "後被病二十四日，臨死時乃悔，呼人教之。",
    "T17n0730_001:0525c14_4": "有是一福故知五言，何況乃具足教人，得福德不可計(知利滿臺他本作朱利盤特)。」",
    "T17n0730_001:0525c15_5": "佛言：「昔有栴那比丘得病，佛使舍利弗往與分衛。",
    "T17n0730_001:0525c16_6": "舍利弗因問之：『汝眼寧有所識不？』",
    "T17n0730_001:0525c17_7": "栴那對言曰：『眼無所識，但見色，識生身生，病對至故有病，身亦不知死。",
    "T17n0730_001:0525c19_8": "設身死者，地水火風空皆當滅，但為意識移生耳。』",
    "T17n0730_001:0525c20_9": "「佛遣舍利弗行分衛過婬女家，女便閉門作治道，謂舍利弗言：『汝不與我共婬者，當入是大火中。』",
    "T17n0730_001:0525c22_10": "舍利弗報言：『寧入是火中，不與汝共婬，婬使人墮惡道無有出時。』",
    "T17n0730_001:0525c23_11": "天便來下救之。",
    "T17n0730_001:0525c24_12": "佛言：『人但不能守戒，若能守者，終不憂為邪道所中。』」",
    "T17n0730_001:0525c26_0": "佛言：「昔有一比丘，坐禪行道，佛弟難陀飲酒醉，數往來到其邊歌戲。",
    "T17n0730_001:0525c27_1": "比丘白佛言：『我欲避之去。』",
    "T17n0730_001:0525c28_2": "佛言：『不須，是難陀於今當得道迹。』",
    "T17n0730_001:0525c28_3": "佛即遣阿難往到其家，摩訶迦葉隨其後。",
    "T17n0730_001:0525c29_4": "舍利弗為說經，目揵連現神足，難陀便歡喜，即得道迹。",
    "T17n0730_001:0526a02_5": "佛說比丘行道，當但堅心者，何憂不得道？",
    "T17n0730_001:0526a03_6": "比丘聞佛說此語，歡喜意解便得阿羅漢。」",
    "T17n0730_001:0526a05_0": "佛姑子名須那察多，隨侍佛八年，便生念：「與我兄弟俱行，而獨端正有三十二相。」",
    "T17n0730_001:0526a06_1": "便惡意生。",
    "T17n0730_001:0526a07_2": "隨佛後掃佛迹，不令人見佛相，復於人中說佛無道，但言語中人意耳。",
    "T17n0730_001:0526a08_3": "舍利弗、阿難聞之，便愁憂不樂。",
    "T17n0730_001:0526a09_4": "佛言：「須那察多不為說我惡，為稱譽佛功德耳。",
    "T17n0730_001:0526a10_5": "言語中人意者，人意多病故。」",
    "T17n0730_001:0526a11_6": "佛語舍利弗：「須那察多不挍計但瞋耳，何以故不計？",
    "T17n0730_001:0526a12_7": "佛有三十二相光明神足，但降伏邪道故。」",
    "T17n0730_001:0526a13_8": "佛數教誡須那察多，正真之言是邪待之禱，是故瞋耳。",
    "T17n0730_001:0526a15_0": "佛有姑姊，年老手自作金縷織，成袈裟，持上佛。",
    "T17n0730_001:0526a16_0": "佛不受。",
    "T17n0730_001:0526a16_1": "如是復言：「佛當哀憐我故，當受之令我得福。」",
    "T17n0730_001:0526a17_2": "阿難白佛言：「可為我受之？」",
    "T17n0730_001:0526a17_3": "佛語阿難：「令持與諸比丘僧。",
    "T17n0730_001:0526a18_4": "我亦是比丘僧，不如與眾人，後世當為因緣。",
    "T17n0730_001:0526a19_5": "今世相見歡喜者，皆是前世親里善知識。",
    "T17n0730_001:0526a20_6": "何以故知之？",
    "T17n0730_001:0526a20_7": "相見意解故。」",
    "T17n0730_001:0526a20_8": "佛言：「世間人相待，但苦薄不苦厚。」",
    "T17n0730_001:0526a22_0": "佛言：「本侍佛者字彌喜，次字須那察多，次字阿難。」",
    "T17n0730_001:0526a23_1": "佛告諸比丘：「我年老欲得一人侍我。」",
    "T17n0730_001:0526a23_2": "舍利弗、摩訶迦葉、目揵連等，各自願侍佛。",
    "T17n0730_001:0526a24_3": "佛言：「不得。」",
    "T17n0730_001:0526a25_4": "摩訶迦葉、目揵連，因禪思惟，知佛欲得阿難，便呼阿難言：「卿當侍佛。」",
    "T17n0730_001:0526a26_5": "阿難言：「我不敢侍佛，我不能侍佛。」",
    "T17n0730_001:0526a27_6": "目揵連言：「不得不侍佛。」",
    "T17n0730_001:0526a28_7": "阿難言：「當聽我四事：一者、佛餘衣我不欲受；二者、佛餘飯我不用；三者、若有人請佛，諸比丘不行，我亦不行；四者、佛坐禪思道時，我當出入得自在。」",
    "T17n0730_001:0526b02_8": "佛言：「大善，聽汝所願。」",
    "T17n0730_001:0526b02_9": "於是阿難因侍佛，是故阿難獨能問佛。",
    "T17n0730_001:0526b04_0": "佛弟子阿那律、難提、金毘羅三人共坐，自思惟七事：一者、少欲得道，多欲不得道；二者、知足得道，不知足不得道；三者、精進得道，不精進不得道；四者、守六衰使不起得道，不守六衰，放使起者不得道；五者、自護得道，不自護不得道；六者、守意得道，不守意不得道；七者、智慧得道，不智慧不得道；共思惟七事。",
    "T17n0730_001:0526b10_1": "時去佛六十里。",
    "T17n0730_001:0526b11_2": "佛時坐禪，即知三人所念，便移意往坐三人前言：「善哉！",
    "T17n0730_001:0526b12_3": "善哉！",
    "T17n0730_001:0526b12_4": "我復語汝一事：不念家欲得道、念家欲不得道。」",
    "T17n0730_001:0526b13_5": "於是三人歡喜，即得菩薩。",
    "T17n0730_001:0526b15_0": "佛語阿難：「人眼所見，四十二萬由旬。",
    "T17n0730_001:0526b15_1": "何以知之？",
    "T17n0730_001:0526b16_2": "日月去地，四十二萬由旬，人眼見日月，以是知眼所見者。",
    "T17n0730_001:0526b17_3": "十方廣遠之處，日月億億萬倍，譬如大海中沙，億億萬倍不能計知。",
    "T17n0730_001:0526b19_0": "人所作善惡殃福，即前後所作殃福，億萬不可復計。",
    "T17n0730_001:0526b20_1": "一切善惡要在命盡時，作惡逢惡處，作善得善處，殃福皆豫，有處皆豫。",
    "T17n0730_001:0526b21_2": "有父母、兄弟、妻子得道便止，不得道不斷絕也。」",
    "T17n0730_001:0526b23_0": "佛言：「調達但教人作福，不教人行道；佛教人作福、持戒、守意，得道乃止。",
    "T17n0730_001:0526b24_1": "調達自意生念：『我當現神足於國王阿闍世所，王隨我，餘人亦皆當隨，我便化作一白象，獨出入宮中。』",
    "T17n0730_001:0526b26_2": "復化作一小兒，端正無比，便上王膝上，王大愛之。",
    "T17n0730_001:0526b28_0": "王見調達所作如是，王意呼調達勝佛，王便隨調達所語，王吏民及未得道沙門，悉隨王至調達所問事。",
    "T17n0730_001:0526c01_1": "調達便至佛所言：『佛年老，可不須復教諸弟子。』",
    "T17n0730_001:0526c02_2": "調達便呼舍利弗去，及諸沙門去。",
    "T17n0730_001:0526c03_3": "調達癡貪有是惡意，因亡神足。」",
    "T17n0730_001:0526c03_4": "佛言：「癡人所作顛倒，非諸佛法。",
    "T17n0730_001:0526c04_5": "調達自意念言：『我當飛去，人見我飛悉當隨事我。』",
    "T17n0730_001:0526c05_6": "因欲飛去，便不能復飛。",
    "T17n0730_001:0526c06_7": "調達不能自覺亡神足時，即有婆羅門行等心，便從第一天上來下語舍利弗：『調達以亡神足。』」",
    "T17n0730_001:0526c08_8": "佛語舍利弗：「調達欲呼汝，重令得罪。」",
    "T17n0730_001:0526c09_9": "佛語天言：「調達未得神足，我知當亡之。",
    "T17n0730_001:0526c10_10": "何況至今？」",
    "T17n0730_001:0526c10_11": "佛言：「人不當貪，調達但坐貪故，亡失神足。」",
    "T17n0730_001:0526c12_0": "佛言：「羅漢有兩輩：一名舍沫，自憂身得道，即欲度世去；二輩隨衛皆得度脫。」",
    "T17n0730_001:0526c13_1": "佛與羅漢俱行三十七品經，譬如燈火，佛計挍知有幾事，知其本末守而滅之；阿羅漢不計本末，直而滅之。",
    "T17n0730_001:0526c16_2": "佛譬如順樹從本至末，分別知之；阿羅漢行，譬如從末至本。",
    "T17n0730_001:0526c17_3": "從本至末者，計本空；從不知空者，不得道。",
    "T17n0730_001:0526c19_0": "佛言：「阿羅漢有盛陰無五陰，所有皆現但不著耳，有色痛痒思想識無生死。」",
    "T17n0730_001:0526c20_1": "佛言：「阿羅漢有為默，以得阿羅漢有三相：一者、不復犯身口意；二者、三毒滅；三者、衣食不用作好，但滅飢寒意。",
    "T17n0730_001:0526c23_2": "有是三因緣，便能變化自在，意不著；衰故，不得自在。」",
    "T17n0730_001:0526c24_3": "佛言：「意但當分別六衰，不當著，著便不得道。」",
    "T17n0730_001:0526c26_0": "佛言：「阿羅漢飛行有二因緣故，令人不見：一者、恐人見便多供養；二者、恐惡人嫉妬之。」",
    "T17n0730_001:0526c27_1": "佛言：「現神足復有兩福：一者、人見飛行，便精進念道；二者、從人受施，令得大福用；是故現神足。",
    "T17n0730_001:0527a01_2": "意喜故便得大福。」",
    "T17n0730_001:0527a02_0": "佛言：「有羅漢，名憍梵鉢，已得阿羅漢道，反作牛飼。」",
    "T17n0730_001:0527a03_1": "弟子問佛：「何以故？」",
    "T17n0730_001:0527a03_2": "佛言：「是比丘前世宿命時，七百世作牛，今世得道，餘習未盡故。」",
    "T17n0730_001:0527a05_3": "佛語比丘：「當念身無常。」",
    "T17n0730_001:0527a05_4": "有一比丘即報佛言：「我念非常，人在世間極可五十歲。」",
    "T17n0730_001:0527a06_5": "佛言：「莫說是語。」",
    "T17n0730_001:0527a07_6": "復有一比丘言：「可三十歲。」",
    "T17n0730_001:0527a07_7": "佛復言：「莫說是語。」",
    "T17n0730_001:0527a08_8": "復有一比丘言：「可十歲。」",
    "T17n0730_001:0527a08_9": "佛言：「莫說是語。」",
    "T17n0730_001:0527a09_10": "復有一比丘言：「可一歲。」",
    "T17n0730_001:0527a09_11": "佛復言：「莫說是語。」",
    "T17n0730_001:0527a10_12": "復有一比丘言：「可一月。」",
    "T17n0730_001:0527a10_13": "佛復言：「莫說是語。」",
    "T17n0730_001:0527a11_14": "復有一比丘言：「可一日。」",
    "T17n0730_001:0527a11_15": "佛復言：「莫說是語。」",
    "T17n0730_001:0527a12_16": "復有一比丘言：「可一時。」",
    "T17n0730_001:0527a12_17": "佛復言：「莫說是語。」",
    "T17n0730_001:0527a13_18": "復有一比丘言：「可呼吸間。」",
    "T17n0730_001:0527a13_19": "佛言：「是也。」",
    "T17n0730_001:0527a13_20": "佛言：「出息不還則屬後世，人命在呼吸之間耳。」",
    "T17n0730_001:0527a15_0": "佛語諸比丘：「當會坐一切，但當說法語，不能者急閉目聲，守意善聽，可從得道。」",
    "T17n0730_001:0527a16_1": "諸比丘聞佛說此語，歡喜意解，即得阿羅漢道。",
    "T17n0730_001:0527a18_0": "佛言：「比丘入人舍中，當如手在空中無所罣礙，意亦無所著，耳聞可意是為著，聞不可意是為著。」",
    "T17n0730_001:0527a20_1": "有一比丘白佛：「可以不可皆著，當云何得道？」",
    "T17n0730_001:0527a21_2": "佛言：「比丘意解，空都無所著，是應菩薩行。」",
    "T17n0730_001:0527a22_3": "諸比丘聞此語，皆歡喜踊躍，即得無所從生法忍。",
    "T17n0730_001:0527a24_0": "佛言：「有一比丘，於山中坐，歎息。",
    "T17n0730_001:0527a24_1": "有一人問比丘：『卿為道，何以歎息？』",
    "T17n0730_001:0527a25_2": "比丘報言：『我在地獄中時，五毒極痛；今得作人，復得見佛經戒，而復不得道，畏死復入是惡道中，是故歎息耳！』",
    "T17n0730_001:0527a28_3": "為比丘亦憂俗人、亦憂經戒、亦自憂身，善意不可得常。",
    "T17n0730_001:0527a29_4": "或有因緣來時，便念妻子、錢財，是為墮惡道。」",
    "T17n0730_001:0527b02_0": "佛言：「有一比丘到優婆夷家分衛，因為說經。",
    "T17n0730_001:0527b03_0": "優婆夷便長跪淚出；比丘說經至夜半，優婆夷長跪不起。",
    "T17n0730_001:0527b04_1": "比丘言：『我行說經，未曾見人精進乃爾。』",
    "T17n0730_001:0527b05_2": "優婆夷報言：『我家有一驢，鳴至夜半便死，是故淚出耳。』」",
    "T17n0730_001:0527b06_3": "佛言：「人說經不在為多，但問解慧不也。」",
    "T17n0730_001:0527b07_4": "有一比丘，聞佛說是事，便往問佛言：「為我說一要法，令我得道。」",
    "T17n0730_001:0527b08_5": "佛言：「非汝物莫取，是汝物便取。」",
    "T17n0730_001:0527b09_6": "於是，比丘即自思念：「天下萬物皆非我許，獨善是家物。」",
    "T17n0730_001:0527b10_7": "於是，比丘因白佛言：「我已解。」",
    "T17n0730_001:0527b11_8": "佛言：「解是便為道耳。」",
    "T17n0730_001:0527b11_9": "時有一比丘，聞佛說此語，便往問佛：「舍利弗為得是未？」",
    "T17n0730_001:0527b13_10": "佛言：「舍利弗悉得。」",
    "T17n0730_001:0527b13_11": "比丘言：「舍利弗何以罵我，持袈裟拂我面？」",
    "T17n0730_001:0527b14_12": "佛言：「呼舍利弗來問之。」",
    "T17n0730_001:0527b15_0": "舍利弗言：「我無惡意，所以罵者，欲令忍辱。",
    "T17n0730_001:0527b15_1": "所以持袈裟拂面者，欲令眼耳鼻口淨故。」",
    "T17n0730_001:0527b16_2": "佛語比丘：「是舍利弗善權方便所作。」",
    "T17n0730_001:0527b17_3": "於是比丘歡喜，即得阿羅漢道。",
    "T17n0730_001:0527b19_0": "佛言：「昔一人往難比丘言：『人死識念思想所知皆滅，行道得定意所知亦滅，有何等異？』",
    "T17n0730_001:0527b20_1": "比丘報言：『俱滅，人死命盡神不滅，隨行所生，但微不可便，見所得不同，為善昇天、為惡入淵，以是為異。』」",
    "T17n0730_001:0527b24_0": "佛言：「有一比丘到優婆夷家分衛，見端正好，比丘便生邪念，因起。",
    "T17n0730_001:0527b25_1": "優婆夷即取飯具與之，比丘便捨去：『我不應受人施。』",
    "T17n0730_001:0527b26_2": "優婆夷便報之言：『已有悔意，可受施耳。』",
    "T17n0730_001:0527b27_3": "優婆夷復報，比丘便受。」",
    "T17n0730_001:0527b28_4": "佛言：「譬如人有惡即覺，罪滅。",
    "T17n0730_001:0527b28_5": "比丘受施，無有罪。」",
    "T17n0730_001:0527b29_6": "佛告諸弟子：「能計空制意，如彈指頃，即可得道。」",
    "T17n0730_001:0527c02_0": "佛言：「有一比丘，坐得定意。",
    "T17n0730_001:0527c02_1": "有一優婆塞見坐處不平，牽起示其安處。",
    "T17n0730_001:0527c03_2": "優婆塞後得五百劫不得安隱。",
    "T17n0730_001:0527c04_3": "何以故？",
    "T17n0730_001:0527c04_4": "斷道念故。」",
    "T17n0730_001:0527c04_5": "佛告諸弟子：「有說經，慎莫其中斷，斷經罪重不可計。」",
    "T17n0730_001:0527c06_0": "佛言：「有比丘行道得一禪，自言：『我得道迹，第一禪福，上生第七天上壽一劫；得二禪，自計得斯陀含；第三禪福，上生十五天壽八劫；得四禪，自計我得阿羅漢。",
    "T17n0730_001:0527c09_1": "今我何故不得生第十九天上壽十六劫？』",
    "T17n0730_001:0527c10_2": "作是言已，便言：『佛為兩舌耳。』",
    "T17n0730_001:0527c11_3": "即時從天墮地獄中，不覺失天上壽，便受地獄罪。",
    "T17n0730_001:0527c12_4": "譬如世間人得珍寶，一日為火起盡燒之，人生惡意為橫燒善意(斯陀含下諸本並脫生天壽劫及得三禪等文)。」",
    "T17n0730_001:0527c14_5": "佛言：「人善惡相隨，無有解以，唯得道乃離俗耳。」",
    "T17n0730_001:0527c15_6": "佛言：「日中後不食有五福：一者、少婬；二者、少臥；三者、得一心；四者、無有下風；五者、身安隱亦不作病。",
    "T17n0730_001:0527c17_7": "是故，沙門、道士知福不食。",
    "T17n0730_001:0527c18_8": "澡漱，有三因緣：一者、為恐爪下垢故；二者、爬痒隨可意；三者、殺蚤蚊故，亦欲使意淨無欲，復不污經此者，適可除外垢。",
    "T17n0730_001:0527c20_9": "心念惡不能除，為學人第一當淨心為本，心為法本，心正則行方，行方則應道。」",
    "T17n0730_001:0527c23_0": "佛言：「昔有沙彌與師共行，見地有金，便默取之。",
    "T17n0730_001:0527c24_1": "語師言：『疾行是間，無人甚可畏。』",
    "T17n0730_001:0527c24_2": "師言：『但坐有金故，令汝恐耳。』",
    "T17n0730_001:0527c25_3": "棄金去，便不復恐。",
    "T17n0730_001:0527c25_4": "弟子便為師作禮言：『我愚癡無所知故，今已棄，便不復懅於是。』」",
    "T17n0730_001:0527c27_5": "佛告諸弟子：「學人貪道如沙彌貪金，何憂不得道！」",
    "T17n0730_001:0527c29_0": "佛言：「有比丘學道，從師受經不精進。",
    "T17n0730_001:0527c29_1": "師教取牛馬糞數升燒之，至冥不盡。",
    "T17n0730_001:0528a01_2": "師取大石持地獄中，火燒之即作灰。",
    "T17n0730_001:0528a02_3": "弟子大恐，長跪問師：『是何等火？』",
    "T17n0730_001:0528a03_4": "師言：『汝不讀經行道，死後當入地獄，獄中火燒汝，不復移時。』",
    "T17n0730_001:0528a04_5": "於是比丘惶怖，便更精進。",
    "T17n0730_001:0528a05_6": "日聞一阿含，便得羅漢道。」",
    "T17n0730_001:0528a05_7": "佛言：「善權方便，度人如是。」",
    "T17n0730_001:0528a07_0": "佛言：「阿那含有三結：一者、癡結；二者、世間愛結；三者、見未諦未盡結。",
    "T17n0730_001:0528a08_1": "阿那含譬如火上焰，煙起不能有所燒；須陀洹除八十八結；斯陀含除七結；阿那含除三結；阿羅漢無有結。",
    "T17n0730_001:0528a10_2": "須陀洹得道迹，斯陀含為往來得道，阿那含為不還世間，阿羅漢為不復著。",
    "T17n0730_001:0528a12_3": "何等為得道迹？",
    "T17n0730_001:0528a13_4": "謂識苦。",
    "T17n0730_001:0528a13_5": "世間人皆不識苦，須陀洹為識苦，斯陀含為棄習，阿那含為知盡，阿羅漢為行道已竟。",
    "T17n0730_001:0528a15_6": "得須陀洹，別百劫乃得阿羅漢。",
    "T17n0730_001:0528a15_7": "何以故？",
    "T17n0730_001:0528a16_8": "乃百劫須陀洹，餘有十結不斷，不得阿羅漢，須陀洹但自憂身畏罪，不敢豫世間事，餘有十疑結不解，不解故便止住。",
    "T17n0730_001:0528a18_9": "須陀洹所棄常有五下結：一者、貪欲結；二者、瞋恚結；三者、見行結；四者、戒貪福結；五者、疑意結，亦謂從六天以下，以至世間貪欲瞋恚，貪身願疑為下結。",
    "T17n0730_001:0528a22_10": "須陀洹見因緣者，謂不犯五戒，時當死，死不犯，餘人見急，悉犯五因緣。",
    "T17n0730_001:0528a23_11": "須陀洹斷故受新，阿羅漢新故悉斷，菩薩畢故罪，罪畢得道，乃知非常苦空，非身非道，道人行道不當有所著。",
    "T17n0730_001:0528a26_12": "行須陀洹得須陀洹，行斯陀含得斯陀含，行阿那含得阿那含，行阿羅漢得阿羅漢，行辟支佛得辟支佛，行菩薩得菩薩。」",
    "T17n0730_001:0528a29_13": "佛言：「學者隨意所作，便得其報，如影響相隨。」",
    "T17n0730_001:0528b02_0": "佛言：「鉢有四名：一名、為不供食；二名、為戒；三名、為受；四名、為從。",
    "T17n0730_001:0528b03_1": "是得福無有瑕穢，便應受福持鉢便立戒，意中無惡念。」",
    "T17n0730_001:0528b05_0": "佛言：「阿羅漢不食肉者，計畜生從頭至足，各自有字無有肉名。",
    "T17n0730_001:0528b06_1": "辟支佛計本精所作不淨，故不食肉。",
    "T17n0730_001:0528b07_2": "佛計一切天下皆空無所有，有便滅，滅復生，要歸空故，為無所有。」",
    "T17n0730_001:0528b08_3": "諸弟子聞經歡喜，為佛作禮而去。",
    "T17n0730_001:0528b10_0": "佛說處處經"
}