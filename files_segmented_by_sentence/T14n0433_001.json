{
    "T14n0433_001:0078a03_0": "佛說寶網經",
    "T14n0433_001:0078a05_0": "西晉月氏三藏竺法護譯",
    "T14n0433_001:0078a06_0": "聞如是：一時，佛遊維耶離獼猴水邊交路精舍，與大比丘眾俱，比丘六萬皆阿羅漢；菩薩三十億悉一生補處，慈氏菩薩等二生補處、三生補處，四生、五生、十生補處，十八生、二十生、三十生、四十生補處，五十生、百生補處，舉要言之，上至千生而補佛處；有九十億諸天之眾，欲行天人、色行天子、四天王天、帝釋梵天王、須深天子、月光天子、日光天子、勝英天子、作樂天子，此諸天子及餘天人九十九億；無勞龍王、沙竭龍王，和倫龍王、摩奈斯龍王、難頭和難祇龍王、文隣龍王、大悅龍王；燕居阿須倫王，與諸阿須倫民皆來集會，稽首佛足分部而坐。",
    "T14n0433_001:0078a19_0": "爾時，維耶離大城中，師子將軍，有子號無量力。",
    "T14n0433_001:0078a20_1": "時無量力有童子仁賢，號曰寶網，曾已供養不可稱計百千諸佛，為無量世之大庭燎執持法教，厥年八歲。",
    "T14n0433_001:0078a22_2": "時適寢寐，於夢中見兜率天人從天宮下，宣揚其香音，而歎頌曰：「佛身現在導眾生，　　其光照曜三千界，　顏容殊妙曠無厭，　　體色紫金百福會。",
    "T14n0433_001:0078a27_0": "　若干月光加億數，　　不比精明聖智容，　其殿現光巨姟數，　　令斯月宮遍東方。",
    "T14n0433_001:0078a29_0": "　南方如是西亦然，　　造宮北方為若茲，　如是諸殿照巨億，　　其數各如江河沙。",
    "T14n0433_001:0078b02_0": "　無比世護諸毛孔，　　所演光明曜巍巍，　能仁一一諸相好，　　所出暉曜照無量。",
    "T14n0433_001:0078b04_0": "　一一導師所奮威，　　以用開化諸眾生，　猶復越於江河數，　　普能現說三十六。」",
    "T14n0433_001:0078b06_0": "於是童子寶網，於夜夢覺，啟白其父：「夜諸天人下兜術宮，以偈相語而歌頌曰，讚佛功德。",
    "T14n0433_001:0078b08_0": "今欲求索，緣見自歸如來至真。」",
    "T14n0433_001:0078b08_1": "童子寶網因時以頌，而讚歎曰：「開寤眾生善導師，　　無念世父志廣大，　大人當知供養佛，　　導師興世甚希有。",
    "T14n0433_001:0078b12_0": "　如靈瑞花難可遇，　　其色煌煌軟微妙，　香氣流布無耗損，　　如是尊花難得值。",
    "T14n0433_001:0078b14_0": "　我身今日，　　啟於大人，　　願以相施，　歡喜之心，　　其從世護，　　光明之教。",
    "T14n0433_001:0078b16_0": "　常當奉敬，　　現真諦慧。」",
    "T14n0433_001:0078b16_1": "　　其無量力，　懷歡悅心，　　尋時即告，　　犁車童子、　師子將軍：　　「供養大聖，　　童子我往，　惟從命耳！",
    "T14n0433_001:0078b19_2": "　　若種六億，　　修精進業，　供養導師，　　於釋師子，　　慇懃自歸。」",
    "T14n0433_001:0078b21_0": "　最上尊勢，　　皆隨天帝，　　其眼有千；　又梵天王，　　尊位自在；　　其導師者，　天魔之子，　　與諸天子，　　那術億數，　一切皆樂，　　遊維耶離。",
    "T14n0433_001:0078b24_1": "　　床榻具足，　滿億千數，　　紫磨金色，　　像明月珠，　七寶挍成，　　亦甚巍巍，　　一一分部，　其數億千。",
    "T14n0433_001:0078b27_2": "　　床悉如是，　　布在右面，　跱立幡幢，　　常為歡樂。",
    "T14n0433_001:0078b28_3": "　　一一床座，　具足微妙，　　其幢超絕，　　有億殊勝，　諸幢幡者，　　各在左右。",
    "T14n0433_001:0078c01_4": "　　於閣如是，　眾好最勝，　　明月珠寶，　　卓然周遍，　一一寶珠，　　其價億數，　　而以垂挍。",
    "T14n0433_001:0078c04_0": "　於諸幢幡，　　跱竪立之，　　上法甚高，　其幡丁尾，　　紫金交絡。",
    "T14n0433_001:0078c05_1": "　　其幡如是，　不離黃金。",
    "T14n0433_001:0078c06_2": "　　諸樹皆悉，　　滿億眾千，　眾座安然，　　羅在後面。",
    "T14n0433_001:0078c07_3": "　　其此諸座，　堅固殊勝，　　所設安定，　　猶如門閫。",
    "T14n0433_001:0078c09_0": "　其床榻上，　　寶蓋光晃，　　紫磨金色，　周匝垂幡。",
    "T14n0433_001:0078c10_1": "　　白銀琉璃，　　水精亦然，　車璩之胎，　　及與馬瑙，　　阿文珍藏，　并及真珠，　　其赤栴檀，　　若干種寶，　一一在前，　　具足百千，　　交路周匝，　莊飾寶蓋。",
    "T14n0433_001:0078c14_2": "　　其於地上，　　亦設微帳，　以上妙金，　　而合成之，　　水精琉璃，　白銀如珍，　　成就車璩，　　及以馬瑙。",
    "T14n0433_001:0078c17_0": "　在於地上，　　一一施設，　　一一寶瓶，　究竟百千。",
    "T14n0433_001:0078c18_1": "　　燒香滿中，　　以為供養，　奉上導師，　　名稱遠聞。",
    "T14n0433_001:0078c19_2": "　　於維耶離，　上虛空中，　　以紫磨金，　　而為寶繩，　一一寶繩，　　甚微妙好，　　連諸寶幢，　其數億千。",
    "T14n0433_001:0078c22_3": "　　計彼寶瓔，　　億姟無數，　一一紫金，　　以為繩連。",
    "T14n0433_001:0078c23_4": "　　若來觀者，　甚以為好，　　諸國中民，　　維耶離城。",
    "T14n0433_001:0078c25_0": "　從下上去，　　四丈九尺，　　維耶離城，　皆布衣服，　　赤栴檀香，　　而用熏之。",
    "T14n0433_001:0078c27_0": "　各遣其衣，　　珠璣瓔珞，　　紫金雜廁，　有七萬億。",
    "T14n0433_001:0078c28_1": "　　其鈴千種，　　皆在左右，　羅諸香鑪，　　有七萬億。",
    "T14n0433_001:0078c29_2": "　　以用供養，　佛釋師子，　　其大莊嚴，　　所作如此。",
    "T14n0433_001:0079a02_0": "　童子寶網，　　國中所設，　　以欣然心，　啟於父母：　　「我往詣佛，　　欲請至聖。」",
    "T14n0433_001:0079a04_0": "　尋即時出，　　於彼城門，　　行到最勝，　大聖人所，　　稽首足下，　　自歸德海。",
    "T14n0433_001:0079a06_0": "　童子即退，　　却住一面。",
    "T14n0433_001:0079a07_0": "於是童子寶網，出維耶離大城，行詣佛所。",
    "T14n0433_001:0079a07_1": "恭肅敬意，稽首足下，還坐一面。",
    "T14n0433_001:0079a08_2": "佛知其意，則隨時宜，所應當解，而為說法，欣然大悅。",
    "T14n0433_001:0079a09_3": "童子寶網見佛勸助開化說法，益以踊躍，即從坐起，偏出右肩，右膝著地，和顏悅色，前白佛言：「唯願世尊垂愍，明日受請及與聖眾。」",
    "T14n0433_001:0079a12_4": "佛已受請，默然不應，許可童子。",
    "T14n0433_001:0079a13_5": "於時，佛愍哀寶網；寶網見佛默然，便從坐起，繞佛三匝，作禮而去。",
    "T14n0433_001:0079a15_6": "童子寶網與天帝釋梵迹天王、須深天子入維耶離城，施百味饌，奉若干品種種美食，即於夜時辦諸座具，莊嚴校飾維耶離城，懸諸幢幡散花燒香。",
    "T14n0433_001:0079a18_7": "所設已辦，往詣佛所，稽首足下，却住一面，叉手白佛：「大聖見愍，時至食辦，從尊所宜。」",
    "T14n0433_001:0079a20_8": "時佛明旦著衣持鉢，與無央百千聖眾，上虛空中，去地四丈九尺，神足經行，欲得前入維耶離城。",
    "T14n0433_001:0079a22_9": "適欲入城，如來應時六反震動，三千大千諸佛世界，顯現十八無數億姟百千眾變。",
    "T14n0433_001:0079a24_10": "到維耶離，時無央數億百千姟諸天悉來，雨諸天花青蓮，諸紅、黃、白眾花，諸天意花，蜜花香、末香、雜香，持其明月珠雜紫磨金，眾珍琦異七寶天華，奉散佛上同音歌頌，鼓無央數億百千姟伎樂樂佛，空中雷音徹聞十方，雨天栴檀，眾寶瓔珞校飾上下。",
    "T14n0433_001:0079b01_11": "盲者得目，聾者得聽，瘂者能言，病者得愈，跛者能行，狂者得正，亂者得定，僂者得申，其被毒者毒皆消歇。",
    "T14n0433_001:0079b03_12": "箜篌樂器不鼓自鳴，婦女珠環相掁玲玲，飛鳥禽獸相和悲鳴，眾人集觀莫不喜驚。",
    "T14n0433_001:0079b05_13": "於時世尊適已入城，諸天於上下諸寶蓋執在虛空，佛即往到童子寶網家前坐其舍，與四部眾比丘、比丘尼、清信士女，悉在其中，次第而坐。",
    "T14n0433_001:0079b08_14": "童子寶網見佛弟子所坐已定，手自斟酌百種飲食、若干種味殊異餚饌，供養世尊及與聖眾四部弟子，等無差特。",
    "T14n0433_001:0079b11_15": "飯食畢訖，行澡水竟，取三法衣，其價無數億百千姟，貢上大聖、比丘、比丘尼，亦復俱得三品法衣，其價施佛等無差特。",
    "T14n0433_001:0079b13_16": "各各賜遺清信士女，一具體衣。",
    "T14n0433_001:0079b14_17": "所以者何？",
    "T14n0433_001:0079b14_18": "皆是世尊聖恩所化故使其然。",
    "T14n0433_001:0079b15_19": "童子寶網供養佛竟，別自歇飢。",
    "T14n0433_001:0079b16_20": "安身已訖，更取獨座於佛前，却坐一面，白佛言：「欲有所問，若見聽者乃敢自陳。」",
    "T14n0433_001:0079b18_21": "佛告寶網：「在所欲問。",
    "T14n0433_001:0079b18_22": "諸有疑者，如來、至真當解結網，令心坦然。」",
    "T14n0433_001:0079b19_23": "童子問佛：「唯然，大聖！",
    "T14n0433_001:0079b20_24": "豈有諸佛往世修行，所願合成現在者乎？",
    "T14n0433_001:0079b21_0": "學菩薩道諸族姓子、族姓女，學菩薩乘，得聞其名，心中開解而不懷疑，成不退轉，當得無上正真道也。",
    "T14n0433_001:0079b23_1": "姿體端正顏色無比，財富無窮，戒不缺漏，智慧具足心識宿命，不懷貪嫉無所妄想，所在之處常以和安，與諸菩薩以為眷屬，離於一切諸聲聞眾，便得啟受所說功德。",
    "T14n0433_001:0079b27_2": "不可稱計億百千姟，諸佛正覺之所欽愛，飽滿眾生久遠飢虛，驚動諸魔咸來自歸，修治嚴淨諸佛國土，雪除眾生心性翳垢，而為頒宣清白之法，諸天神明悉共擁護，菩薩大士咸俱念之，如來、至真之所建立，未曾違遠諸佛世尊，而皆備悉諸菩薩行，而皆具足八萬四千諸種事業，眾究竟音其聲如梵普徹佛界，莫不聞焉咸受其命。」",
    "T14n0433_001:0079c06_0": "於時，佛告童子寶網：「善哉！",
    "T14n0433_001:0079c06_1": "善哉！",
    "T14n0433_001:0079c06_2": "所問辯才，甚為微妙，多所憂念，多所安隱，愍傷諸天及十方人，能質如來如斯義乎！",
    "T14n0433_001:0079c08_3": "童子諦聽！",
    "T14n0433_001:0079c08_4": "善思念之！",
    "T14n0433_001:0079c09_5": "當為汝說分別其義。」",
    "T14n0433_001:0079c09_6": "童子寶網與諸大眾受教而聽。",
    "T14n0433_001:0079c10_7": "佛言：「童子！",
    "T14n0433_001:0079c10_8": "當知東方去此有佛世界名曰解君，猶族姓子江河沙等其中沙數若干佛土，從下水基轉至上界三十三天，有諸埃塵周遍其中。",
    "T14n0433_001:0079c13_9": "時有一士夫自然出彼，一一皆數諸世界塵，過越若干億百千姟諸佛剎土乃著一塵。」",
    "T14n0433_001:0079c15_10": "佛言：「童子！",
    "T14n0433_001:0079c15_11": "是比類，次如前數諸佛剎土復著一塵，長遠久逈無限無量不可稱計，虛空不容此諸塵數，稍稍舉移悉令使盡，於童子意所志云何？",
    "T14n0433_001:0079c18_12": "寧能有人思惟計數稱量下算，於彼士夫所移塵數所著處乎遠近多少？」",
    "T14n0433_001:0079c20_13": "答曰：「無能知者，天中之天！",
    "T14n0433_001:0079c20_14": "假使有人欲分別識說此譬喻、曉了其義，尚不能達識其譬喻，安知數乎？」",
    "T14n0433_001:0079c22_15": "佛語童子：「彼時士夫所移諸塵，一一著處是諸佛界，下至水際上至上界三十三天，滿其中塵國土若干。",
    "T14n0433_001:0079c25_0": "於時復有第二人出，取彼一塵，過如前人所計塵數，而越若干不可稱載億百千姟諸佛剎土乃著一塵。」",
    "T14n0433_001:0079c27_1": "佛言：「族姓子！",
    "T14n0433_001:0079c27_2": "以是比類，所過東方長遠無際，復取一塵過如前數，復著一塵。",
    "T14n0433_001:0079c29_3": "以是比像，其人所越，天所不覆、地不能載，不可計量億百千姟諸佛剎土，爾乃得至解君世界。",
    "T14n0433_001:0080a02_4": "彼有佛名寶光月殿，號妙尊音王如來、至真、等正覺、明行成為、善逝、世間解、無上士、道法御、天人師、佛、世尊，於今現在。",
    "T14n0433_001:0080a04_5": "族姓子及族姓女學菩薩乘，聞彼佛名不懷猶豫，信佛道眼斯可聞名，所生之處作轉輪王。",
    "T14n0433_001:0080a07_6": "若佛興世常與相見，覩無央數諸佛至真咸供養之，淨修梵行獲致神通，進退獨步總持自在，得觀如來覩江河沙等平等正覺，棄捨生死超若干億劫亦如江河沙，心常安靜未曾忽忘，恒志無上正真之道，無有塵埃不近眾塵，由得自在身如鉤鏁，住在一處具足四事，體如紫金，以三十二大人相莊嚴其身，逮八部音聲喻梵天，棄捐八難常得閑靜。」",
    "T14n0433_001:0080a15_7": "於時，世尊觀此義已，則說頌曰：「其聞世吼名，　　心不懷狐疑，　篤信佛法明，　　則為真眾祐。",
    "T14n0433_001:0080a18_0": "　常為轉輪王，　　輒值見諸佛，　適遇尋供養，　　無量不可議。",
    "T14n0433_001:0080a20_0": "　恒遵修梵行，　　神通而獨步，　執轉諸總持，　　致覩諸佛路。",
    "T14n0433_001:0080a22_0": "　常得覲諸佛，　　猶如江河沙，　超越諸生死，　　億劫亦若干。",
    "T14n0433_001:0080a24_0": "　以志佛道故，　　心未曾忽忘，　其宣世吼名，　　為眾請宣傳。",
    "T14n0433_001:0080a26_0": "　成轉輪聖王，　　立一處自由，　致體紫金色，　　其相三十二。",
    "T14n0433_001:0080a28_0": "　若有聞佛號，　　聲音喻梵天，　棄捐八難處，　　五體歸禮敬。",
    "T14n0433_001:0080b01_0": "　不障塞佛道，　　未曾懷瞋恨，　其聞佛名者，　　不懷猶豫故。",
    "T14n0433_001:0080b03_0": "　若奉最勝號，　　夙夜具七日，　彼眼致清淨，　　逮見無量佛，　未捨於肉眼，　　而普見清淨，　覩無數諸佛，　　猶如江河沙。」",
    "T14n0433_001:0080b07_0": "佛告童子：「若有菩薩聞彼佛名，及與凡夫慇懃精思，而遙自歸咸能供養，悉聞十方諸佛所說，目皆覩見僉信樂之。",
    "T14n0433_001:0080b09_1": "前世宿命曾所供養無央數佛，適能得聞諸如來名，輒皆識念本所遊歷，為說往世本末名號，志所誓願見他眾生根原所從來。",
    "T14n0433_001:0080b12_2": "究竟佛道心懷悅豫，亘如日出永無塵翳，所覩極曠，棄除八難鬪諍之事，其心和雅常懷閑靜。",
    "T14n0433_001:0080b14_3": "若有篤信於佛道者，和合離別未曾怵惕，正使往世犯諸罪釁，應在惡趣燒炙劫數，小遇頭痛眾殃消除。",
    "T14n0433_001:0080b17_4": "火不能災、風不能中，國主王者不能加害。",
    "T14n0433_001:0080b18_0": "聞如來名未曾生盲，目不痛瞎，不聾不瘂，聞佛名故不僂不跛。",
    "T14n0433_001:0080b19_1": "諸龍、鬼神及阿須倫、餓鬼[袖由+厭]鬼、人與非人不能犯觸，諸魅、暴鬼、神龍、地祇莫不愛樂。",
    "T14n0433_001:0080b21_2": "假使執持諸佛名者，功德如是，不可稱計。」",
    "T14n0433_001:0080b22_3": "佛於是而作頌曰：「目皆見諸佛，　　咸能供養之，　聞所說輒受，　　其人僉信樂。",
    "T14n0433_001:0080b25_0": "　宿命所更歷，　　供養無數佛，　適聞彼佛名，　　一切悉識念，　其本之名號，　　為眾人說之。",
    "T14n0433_001:0080b28_0": "　復覩他眾生，　　能究竟佛道，　興發歡喜心，　　棄捐諸八難，　刈去諸諍訟，　　所生常閑靜。",
    "T14n0433_001:0080c02_0": "　假使信名者，　　世護正真主，　其心不懷結，　　雪棄憒閙事。",
    "T14n0433_001:0080c04_0": "　設犯無擇罪，　　受殃若干劫，　一時遇頭痛，　　諸釁永畢除。",
    "T14n0433_001:0080c06_0": "　不為火所災，　　在風不見中，　彼聞如來名，　　王不能加害。",
    "T14n0433_001:0080c08_0": "　未曾為生盲，　　不聾亦不瘂，　其奉最勝號，　　手脚不缺減。",
    "T14n0433_001:0080c10_0": "　鬼神揵沓和，　　餓鬼厭惡神，　若聞如來稱，　　人毒呪不行。",
    "T14n0433_001:0080c12_0": "　諸魅若羅剎，　　諸天若干龍，　奉此最勝名，　　皆共愛敬之。」",
    "T14n0433_001:0080c14_0": "佛復告童子：「假使有聞彼佛名者，疾逮三昧決諸狐疑不著音響，志無所生勞勳億千。",
    "T14n0433_001:0080c15_1": "所以然者，聞佛名故。",
    "T14n0433_001:0080c16_2": "若值佛名坦然無疑，則能奉持越無數劫，其於末世信樂此法功德如是。",
    "T14n0433_001:0080c18_3": "若聞導師滅度後名，善宣法訓執持講說，若能誦懷於人中尊所演經典，修淨致尊備諸佛行，臨壽終時其心不亂，尋能覩見億姟諸佛，聞所說法皆能受持。",
    "T14n0433_001:0080c21_4": "已自修立開化眾生，聞不求短而悉化之令住佛道，其人設奉諸佛名者，為應供養諸佛大聖。",
    "T14n0433_001:0080c23_5": "并信吾身從佛之教，常自歸命，永得解脫不趣地獄。",
    "T14n0433_001:0080c24_6": "其信佛慧則歸吾身，其誹謗者是魔官屬，斯在五趣所遊眾生，世尊悉濟，令立一乘。",
    "T14n0433_001:0080c26_7": "以一毛孔，如來、至真則能演出江河沙光明，度脫眾生。」",
    "T14n0433_001:0080c28_0": "佛於是作頌：「不疑音聲句，　　疾逮得三昧，　興暢億功勳，　　聞佛名所致。",
    "T14n0433_001:0081a02_0": "　於後末世時，　　奉持此經道，　聞諸世吼名，　　其心不猶豫。",
    "T14n0433_001:0081a04_0": "　滅度諸正覺，　　若頒宣法教，　聞眾導師名，　　奉持能分別。",
    "T14n0433_001:0081a06_0": "　則為具奉行，　　諸佛所演法，　能致尊嚴淨，　　眾聖所應宜。",
    "T14n0433_001:0081a08_0": "　臨欲壽終時，　　尋見億姟佛，　輒能皆啟受，　　諸佛所說法。",
    "T14n0433_001:0081a10_0": "　已能逮立行，　　并化億眾生，　所聞不虛耗，　　普建諸佛道，　則為悉奉持，　　一切諸佛教。",
    "T14n0433_001:0081a13_0": "　信吾真聖目，　　亦供養諸佛，　歸命諸最勝，　　永度諸惡趣。",
    "T14n0433_001:0081a15_0": "　其信佛慧者，　　此人從吾教，　若好佛道法，　　為隨大聖教；　設誹謗正法，　　皆是魔官屬。",
    "T14n0433_001:0081a18_0": "　如五趣眾生，　　所有體毛孔，　濟危如是數，　　入之一乘道。」",
    "T14n0433_001:0081a20_0": "佛告童子：「如來、至真以一毛孔用演江河沙等光明威神，若有信此，於一世中覩見億數諸佛世尊。",
    "T14n0433_001:0081a22_1": "若復聞此法王所說不懷結網，亦當成佛，如我今也。",
    "T14n0433_001:0081a23_2": "若復隨順講斯經典，於最後世希有信者，如江河沙數士夫世界，如此悉遍照，佛土如是無思議。",
    "T14n0433_001:0081a25_3": "設能計是一切諸數，滿中珍寶施於如來，加聞佛名心懷欣豫，當逮此慧不可思議。",
    "T14n0433_001:0081a27_4": "數數思念諸導師尊，其功德福不可稱計。",
    "T14n0433_001:0081a28_5": "又佛光明照於十方，其身巍巍如寶合成。",
    "T14n0433_001:0081a29_6": "加聞佛名不懷狐疑，尋時逮得無所從生，口氣馥芬名香遠聞，宣持佛名其功德如是不可稱量。」",
    "T14n0433_001:0081b02_7": "佛於是而作頌曰：「從一毛孔中，　　世吼聖威神，　演出其光明，　　猶如江河沙。",
    "T14n0433_001:0081b05_0": "　假使有信此，　　諸佛無量光，　一世所覺了，　　逮見億載佛。",
    "T14n0433_001:0081b07_0": "　若聞斯經者，　　法王所歎詠，　省之不懷疑，　　當逮如我今。",
    "T14n0433_001:0081b09_0": "　其有如應時，　　聞說斯經者，　然後末世時，　　為人分別說。",
    "T14n0433_001:0081b11_0": "　猶如江河沙，　　讚士夫所由，　以一光明曜，　　照若干佛土。",
    "T14n0433_001:0081b13_0": "　一切皆共計，　　佛土無思議，　滿中紫磨金，　　親自奉世護。",
    "T14n0433_001:0081b15_0": "　若聞諸佛名，　　心中懷坦然，　不如歎佛名，　　是福最無限。",
    "T14n0433_001:0081b17_0": "　常能數數念，　　至真等正覺，　無能歎究暢，　　計數其功德。",
    "T14n0433_001:0081b19_0": "　其身所演光，　　如寶甚煌煌，　設聞諸佛名，　　不造立沈吟。",
    "T14n0433_001:0081b21_0": "　逮成於法忍，　　口氣香馥芬，　如天栴檀香，　　悉由宣佛名。」",
    "T14n0433_001:0081b23_0": "佛告童子寶網：「假使人聞佛身毛孔所演光明，其暉遠照開導眾生心中悅豫，在所生處得侍諸佛不離在側，亦如阿難今來侍佛，猶如子孫親里骨肉。",
    "T14n0433_001:0081b26_1": "奉行佛道以見世明，歡喜無量所致，恭恪不可稱限。",
    "T14n0433_001:0081b27_2": "見諸佛已，具足奉事，獲福如是。",
    "T14n0433_001:0081b28_3": "孰聞佛名而不敬承？",
    "T14n0433_001:0081b28_4": "惟魔官屬迷惑外道能不信耳。",
    "T14n0433_001:0081b29_5": "童子！",
    "T14n0433_001:0081b29_6": "適見佛尋自歸命是經法者，末世歸之。",
    "T14n0433_001:0081c01_7": "執在身手，心思口誦，曾見過佛說是尊經義，能慇懃供養者，斯經卷歸彼人，自然在手。",
    "T14n0433_001:0081c03_8": "法王所詠、所建立，誓願至誠，後世必獲。",
    "T14n0433_001:0081c04_9": "若以一心奉無數佛，不如信此經典之要，福不可量，勝供諸佛，容貌端正勇猛無畏，功德殊異，財富無數，志意堅強，三十二相莊嚴吉祥莫不宣暢。」",
    "T14n0433_001:0081c07_10": "佛於是而作頌曰：「佛身諸毛孔，　　若有人聞者，　佛名及明曜，　　能導化眾生。",
    "T14n0433_001:0081c11_0": "　世世所生處，　　常為佛侍者，　如阿難侍吾，　　聞法輒受持。",
    "T14n0433_001:0081c13_0": "　為子若親屬，　　奉修菩薩道，　當見世光明，　　歡喜無有量。",
    "T14n0433_001:0081c15_0": "　得見最勝味，　　愛敬不可稱，　具足承事之，　　常致妙道慧。",
    "T14n0433_001:0081c17_0": "　誰聞導師名，　　而不敬承者？",
    "T14n0433_001:0081c18_0": "　惟有魔官屬，　　外道不篤信。",
    "T14n0433_001:0081c19_0": "　長者子寶網，　　覩佛尋奉養，　然後末世時，　　經法歸彼掌。",
    "T14n0433_001:0081c21_0": "　本聞佛講說，　　分別此尊經，　若供養自歸，　　自然歸彼手。",
    "T14n0433_001:0081c23_0": "　法王之所說，　　當受斯妙卷，　建立斯正願，　　後世自然獲。",
    "T14n0433_001:0081c25_0": "　若一心供事，　　不可計諸佛，　其有信是經，　　功德過於彼。",
    "T14n0433_001:0081c27_0": "　顏貌常端正，　　功勳無所畏，　財富意堅強，　　相好自莊嚴。」",
    "T14n0433_001:0081c29_0": "佛告童子：「若族姓子及族姓女，今聞此經於後末世得值此法，持諷誦讀為人演說者，見百千佛所轉法輪咸悉供養。",
    "T14n0433_001:0082a02_1": "然後末世不疑道目，前世所奉無數諸佛，聞佛名篤信明目，護於正法順諸佛教，聞其名號造佛形像。",
    "T14n0433_001:0082a05_2": "愚癡、闇塞人聞世尊名懷毒誹謗，億百千劫盲冥無目，於無數劫鬪亂眾生誹謗此經，其罪過彼，以故說是。",
    "T14n0433_001:0082a07_3": "後世值者，無得懷疑不信佛慧，香華、雜香勤心供養，奉上衣服，從聞經者，恭恪如是安隱庠序。",
    "T14n0433_001:0082a09_4": "寶網童子衣食奉上如來、至真，心不離之，滅度之後，諸天神靈，住於虛空而雨天花，供養聞此經，好喜愛樂者，一心無猶豫。」",
    "T14n0433_001:0082a12_5": "佛於是而作頌曰：「若於後末世，　　得聞此經典，　受持而諷誦，　　為他人說者，　供養百千佛，　　諸轉法輪者。",
    "T14n0433_001:0082a16_0": "　然其後末世，　　不疑佛教故，　往古無數劫，　　奉養諸護世。",
    "T14n0433_001:0082a18_0": "　假使復有人，　　聞此諸佛名，　信樂順正法，　　從諸佛教化，　聞斯經法者，　　當作佛形像。",
    "T14n0433_001:0082a21_0": "　愚癡懷闇塞，　　誹謗是佛名，　盲冥無眼目，　　億劫獲此殃。",
    "T14n0433_001:0082a23_0": "　若住無數劫，　　鬪亂別離人，　設誹謗此經，　　其罪過於彼，　然後將來世，　　以故說斯義。",
    "T14n0433_001:0082a26_0": "　無得懷猶豫，　　疑佛無上慧，　名香種種花，　　雜香好衣服，　聞如是經卷，　　當慇懃供養。",
    "T14n0433_001:0082a29_0": "　安和諸飲食，　　其童子寶網，　柔軟妙供具，　　數奉上如來。",
    "T14n0433_001:0082b02_0": "　爾時諸天人，　　謦揚大音聲，　諸天雨眾花，　　遙散聞此經。」",
    "T14n0433_001:0082b04_0": "佛告童子寶網：「此經典者多所安隱，猶如困疾值得良醫療治其病，風寒熱氣無不除愈。",
    "T14n0433_001:0082b06_0": "菩薩如是，聞彼佛名慇懃精進，婬怒癡病皆得消盡。」",
    "T14n0433_001:0082b07_1": "時，無央數諸天人眾，來集空中雨栴檀香，梵天億數及與童子，聞此經名并如來號，歡喜踊躍善心生焉。",
    "T14n0433_001:0082b09_2": "口所宣說，咨嗟無上：「我等末世當為比丘，志強無畏，當以此經在於郡國、城郭、縣邑頒宣斯經當隨佛教。",
    "T14n0433_001:0082b11_3": "假使遠在億百千里，當往啟受，不以逈邈而為患難。",
    "T14n0433_001:0082b13_4": "當請諸天人、龍神、阿須倫、健沓惒、加留羅、真陀羅、摩睺勒、人非人等，為說經義飽滿道法。」",
    "T14n0433_001:0082b15_5": "諸天悅豫空中散花其墮如雨，各讚歎言：「法王一音普告佛土，為顯無為愍傷眾生，周遍佛土如江河沙，十方亦然。",
    "T14n0433_001:0082b17_6": "童子寶網覆諸佛國，若見大雄無有懈惓，世尊顧眄為分別說，莫疑佛法如來無量。",
    "T14n0433_001:0082b19_7": "佛眼無限普施安隱，佛慧無際達知三世，無所不通諸法中王，輪世五陰無有堅要，四大亦然。",
    "T14n0433_001:0082b21_8": "勿著音響、色、痛痒陰、想、生死陰，曉了是者知無有要也，其有思惟如來所說，疾得總持志不迷荒，諸法本淨空無吾我，無所悕望無有疇疋，如來如是。」",
    "T14n0433_001:0082b25_9": "於是而作頌曰：「諸天無央數，　　億千住虛空，　而雨栴檀香，　　億載梵亦散。",
    "T14n0433_001:0082b28_0": "　聞此寶網經，　　讚勸助如來，　心歡喜欣然，　　口宣無上義。",
    "T14n0433_001:0082c01_0": "　我於後末世，　　為勇猛比丘，　詣城郭縣邑，　　當為說此經。",
    "T14n0433_001:0082c03_0": "　當諦順佛教，　　平等覺吉祥，　故到億喻旬，　　頒宣是言教，　請會諸天人，　　諸龍真陀羅，　諸人及非人，　　飽滿以法施，　諸天人歡喜，　　其心和悅安，　於彼雨眾花，　　同音俱咨嗟。",
    "T14n0433_001:0082c09_0": "　普遍諸佛土，　　法王之境界，　釋師子人尊，　　一毛光所照，　導人興愍哀，　　世尊一出舌，　蒙覆億佛土，　　亦如江河沙；　十方亦如茲，　　各照億佛土。",
    "T14n0433_001:0082c14_0": "　大雄即告曰：　　『於童子寶網，　緣犁車國人，　　及六十等侶，　於彼侍世尊，　　顧眄而告言：「無得疑佛法，　　如來不可量。",
    "T14n0433_001:0082c18_0": "　無能限佛眼，　　施安一切和，　佛慧無央數，　　普流於三世。",
    "T14n0433_001:0082c20_0": "　世尊靡不達，　　皆解諸經典，　五陰無堅固，　　人中導所說。",
    "T14n0433_001:0082c22_0": "　四大之所變，　　無得著音響，　當解於色陰，　　痛痒諸想念，　生死猗眾識，　　無有真要者。",
    "T14n0433_001:0082c25_0": "　別五陰如是，　　順如如來命，　速得逮總持，　　心未曾忽忘。",
    "T14n0433_001:0082c27_0": "　諸法皆本淨，　　虛無無吾我，　無諍無所念，　　此從如來教。」』」",
    "T14n0433_001:0082c29_0": "佛告童子：「南方去此如前譬喻，過倍此數一切諸塵，更復越彼七十二億百千姟不可計會諸佛剎土計倍，復有世界名雜種寶錦，彼有佛，名樹根花王，現在說法。",
    "T14n0433_001:0083a03_1": "若族姓子及族姓女，聞彼佛名為如來、至真、等正覺、明行成為、善逝、世間解、無上士、道法御、天人師、佛、世尊，所演經法初中竟善。",
    "T14n0433_001:0083a06_2": "「若族姓子及族姓女，聞彼佛名，不懷疑結信吾道眼，則於現世至德具足逮受五法。",
    "T14n0433_001:0083a08_3": "何謂為五？",
    "T14n0433_001:0083a08_4": "一曰、盡除吾我，所生之處常值佛世；二曰、獲極尊勢轉輪聖王；三曰、逮總持法執御經典誠信百千；四曰、成三十二大人之相，至得佛道眾行備悉；五曰、逮得五通無所蔽礙。",
    "T14n0433_001:0083a12_5": "是為五。",
    "T14n0433_001:0083a12_6": "「復有五事逮得神通。",
    "T14n0433_001:0083a13_7": "何謂為五？",
    "T14n0433_001:0083a13_8": "一曰、徹視，見於十方麁細大小，學無學聲聞緣覺，上至世尊與眾超越；二曰、耳能徹聽，聞萬億地獄餓鬼燒炙、飢渴，畜生之惱，天上世間安隱苦樂，或惡或好，十方諸佛所說經典，皆悉聞之；三曰、身能飛行遍諸佛國，如日現水，雖現往來而無周旋；四曰、能知一切眾生心念善惡好醜，有志無志有漏無漏，有心無心慕俗樂道，而悉知之；五曰、自知宿命，并見眾生無數劫事古世所生，過去當來今現在事，靡所不通悉識念之。」",
    "T14n0433_001:0083a23_9": "佛於是頌曰：「其有讚歎，　　人中大聖，　　聞不懷疑，　常能曉了，　　此則疾獲，　　逮致五通。",
    "T14n0433_001:0083a26_0": "　敬是尊經，　　佛所說者，　　顏容端正，　體如紫金，　　當為尊主，　　轉輪聖王。",
    "T14n0433_001:0083a28_0": "　身如鉤鏁，　　則為功德，　　建立威儀，　而得自在。",
    "T14n0433_001:0083a29_1": "　　其福興盛，　　具足千子，　勇猛英雄，　　遊步無勝。",
    "T14n0433_001:0083b01_2": "　　面貌殊妙，　相好飾姿，　　彼功德勳，　　如天帝王。",
    "T14n0433_001:0083b03_0": "　若為國王，　　婇女滿千，　　身如天金，　心性第一。",
    "T14n0433_001:0083b04_1": "　　本所遊居，　　及當來處，　見此王者，　　觀之無厭，　　所可造行，　不以為患。",
    "T14n0433_001:0083b06_2": "　　諸有臣下，　　一切尊豪，　來就見者，　　不以懈惓。",
    "T14n0433_001:0083b07_3": "　　如是成就，　第一大德，　　諸天來歸，　　所願難勝。",
    "T14n0433_001:0083b09_0": "　世間人民，　　及諸龍王，　　咸為眾生，　善立國界，　　悉能更立，　　於佛道處。",
    "T14n0433_001:0083b11_0": "　其國最安，　　豐熟平等，　　當為世間，　自然之佛。",
    "T14n0433_001:0083b12_1": "　　僉至其所，　　奉敬第一，　從始至終，　　道無放逸。",
    "T14n0433_001:0083b13_2": "　　何所知者，　聞佛之名，　　豈懷狐疑，　　愛敬所知。",
    "T14n0433_001:0083b15_0": "　於法第一，　　布其威曜，　　咨是尊經，　佛之所說。",
    "T14n0433_001:0083b16_1": "　　惟本前世，　　從佛受法，　疾致寂滅，　　遵修正行。",
    "T14n0433_001:0083b17_2": "　　但有諸佛，　開導眾生，　　所行見敬，　　眾義備足。",
    "T14n0433_001:0083b19_0": "　其信樂者，　　謂是童子，　　清淨尊豪，　是王財業。",
    "T14n0433_001:0083b20_1": "　　童子謙卑，　　承事於佛，　聞斯名者，　　第一無疑。」",
    "T14n0433_001:0083b22_0": "佛告童子：「西方去此過於前喻三倍塵數，復越彼剎十二阿僧祇百千億姟佛土，有世界名勝月明，其佛號造王神通[火*僉]花如來、至真、等正覺、明行成為、善逝、世間解、無上士、道法御、天人師、佛、世尊，現在說法。",
    "T14n0433_001:0083b26_1": "若族姓子及族姓女學菩薩乘，聞彼佛名，不懷狐疑篤信於道，自所宣說所生之處，致演光明三昧正定，尋復隨逮十阿僧祇億百千姟諸三昧門，入於六十不可計會億百千姟諸總持門，如海總持寶藏總持，然後不失諸定意法。",
    "T14n0433_001:0083c02_2": "臨壽終時，目見十方各十億姟諸佛正覺，十方諸佛所說法者，皆能啟受不失道教，至成佛道，越五百劫生死之難，住於斯學如是不久，尋即成無上正真之道為最正覺。」",
    "T14n0433_001:0083c06_3": "佛於是頌曰：「聞人中尊名，　　為世護聖明，　棄捐諸生死，　　具足五百劫。",
    "T14n0433_001:0083c09_0": "　臨其壽終時，　　各見百億佛，　輒稽首歸命，　　咨受所聞法。",
    "T14n0433_001:0083c11_0": "　其所聽經者，　　億劫未曾忘，　奉修尊妙行，　　悉聞如來名，　所生百千世，　　服寶三昧定。",
    "T14n0433_001:0083c14_0": "　興發億功勳，　　用聞佛名故，　逮六十億定，　　載數不可計。",
    "T14n0433_001:0083c16_0": "　因奉導師號，　　奉事供養故，　是故諸勇猛，　　遵修佛道行。",
    "T14n0433_001:0083c18_0": "　化無數千人，　　建立尊上道，　其曉了佛法，　　未曾習塵欲，　喻眾生所行，　　為造其名號。",
    "T14n0433_001:0083c21_0": "　其聞此名者，　　為一切廣說，　未曾墮八難，　　易遇諸閑靜。",
    "T14n0433_001:0083c23_0": "　以除諸危厄，　　佛今所可說，　其人常自在，　　值微妙佛世。",
    "T14n0433_001:0083c25_0": "　童子設識解，　　如如來所明，　聞其名號者，　　悉照此眾生，　即當以此經，　　為他人宣暢。",
    "T14n0433_001:0083c28_0": "　世正覺若斯，　　世護多所救，　其聞斯名者，　　調和而啟受。",
    "T14n0433_001:0084a01_0": "　旋為他人說，　　彼則護佛法，　其護佛法者，　　善宣正道因，　以聞此經典，　　為人剖判故。」",
    "T14n0433_001:0084a04_0": "佛復告童子：「北方去此如前譬喻復加三分，越彼佛土六十無限億百千姟諸佛境土，其世界名曰決了寶網，其佛號月殿清淨如來、至真、等正覺、明行成為、善逝、世間解、無上士、道法御、天人師、佛、世尊，現在說法。",
    "T14n0433_001:0084a08_1": "若族姓子及族姓女學菩薩乘，聞彼佛名，信樂不疑，敬喜道眼之所頒宣，所生之處常當逮致寶幢三昧，觀見十方各十江沙諸佛國土，亦越若干百千億姟生死之難，立在初學疾逮無上正真之道為最正覺。",
    "T14n0433_001:0084a13_2": "若有女人聞彼佛名，不懷狐疑有信吾言，所生之處轉女人身得男子形，勸化無數百千眾生，令致無上正真之道。",
    "T14n0433_001:0084a16_3": "解其音響，得不退轉疾成正覺，當為一切講說經典，令致三乘聲聞緣覺菩薩大道。」",
    "T14n0433_001:0084a17_4": "佛於是頌曰：「假使得聞兩足名，　　其心悅豫不沈吟，　則能棄捐非法憂，　　正行億數如江河，　得見諸佛其亦然，　　奉事供養不可計。",
    "T14n0433_001:0084a22_0": "　於一世中無崖底，　　所可供養極美具，　其能奉修尊佛道，　　其人如是有殊特。",
    "T14n0433_001:0084a24_0": "　若有咨嗟眾聖明，　　聞之未曾懷猶豫，　若有女人得聞此，　　諸佛名號不躊躇，　則能疾轉女人身，　　得為男子光普照。",
    "T14n0433_001:0084a27_0": "　其明遍曜靡不周，　　往詣無量諸佛土，　皆見世間眾所行，　　然後成佛常無憂。",
    "T14n0433_001:0084a29_0": "　若能得聞諸佛名，　　其神足力超如是，　如來聖眾如大龍，　　何況發意求佛道。",
    "T14n0433_001:0084b02_0": "　奉敬正覺離垢塵，　　若聞其號速宣傳，　其明所照喻日光，　　致三昧定善宣暢，　若能遵行尊佛道，　　其德殊異為若此。",
    "T14n0433_001:0084b05_0": "　眾生無量不可議，　　諸聖所勸尊佛道，　猶如月殿妙巍巍，　　住在虛空演眾曜，　其能奉持如來號，　　威德眾好亦如是。",
    "T14n0433_001:0084b08_0": "　何所知者聞佛名，　　而懷狐疑猶豫者，　若能至誠行此法，　　慇懃遵修最尊道。",
    "T14n0433_001:0084b10_0": "　常能勤行無上義，　　其人不致諍訟事，　以無極行奉聖尊，　　適聞其名尋歸命。」",
    "T14n0433_001:0084b12_0": "佛告童子：「下方去此過於前喻九十九倍，復越於彼，如九十九不可計會億百千姟諸佛剎土，有世界名尊幢君，其佛號善寂月音王如來、至真、等正覺、明行成為、善逝、世間解、無上士、道法御、天人師、佛、世尊，所說經典上中下善，獨步三界、救濟三世，令志大道無上正真。",
    "T14n0433_001:0084b18_1": "「若族姓子及族姓女學菩薩乘，聞彼佛名心不懷疑，信我道眼之所解說，所生之處得普光三昧。",
    "T14n0433_001:0084b20_2": "臨壽終時，具足逮見億百千姟佛現住其前，十方各然，十方諸佛為說經典，聞則受持，抱在心懷未曾忽忘，至成佛道不可計會十倍功勳億百千姟，致不可計無崖底載諸三昧定，不中失定，至成佛道無所蔽礙，十方諸佛皆共建立。",
    "T14n0433_001:0084b25_3": "在於新學，越九十九億百千劫生死之難，菩薩疾近無上正真之道，不以劫數生死為礙，如日晃出天下大明。」",
    "T14n0433_001:0084b28_4": "於是世尊觀此義已，即說頌曰：「聞遊世間尊上號，　　為大神仙億無極，　得見諸佛億百千，　　當自奉事斯殊勝。",
    "T14n0433_001:0084c02_0": "　以能供養諸如來，　　為善導師廣開化，　普能照曜於三世，　　然後成佛無憂患。",
    "T14n0433_001:0084c04_0": "　於一世中所承事，　　如江河沙無數尊，　尋致三昧光遍照，　　然後成佛無憂念。",
    "T14n0433_001:0084c06_0": "　以致覺意廣無厭，　　遇諸法王轉法輪，　建立眾生無三惡，　　滅生死火如水澆。",
    "T14n0433_001:0084c08_0": "　天人之尊為福田，　　人中法導德殊勝，　人民見之懷喜悅，　　棄捐於斯諸八難。",
    "T14n0433_001:0084c10_0": "　明智逮值獨閑靜，　　逮得人身常聰聖，　遊無量世乃遇佛，　　若有頒宣安住名。",
    "T14n0433_001:0084c12_0": "　造立誓願若百千，　　而得聞此世明導，　以安和成大覺眼，　　亦當獲致柔順忍。",
    "T14n0433_001:0084c14_0": "　如我錠光所得決，　　見佛以花散其上，　智者得忍亦如斯，　　說超異願億佛名。",
    "T14n0433_001:0084c16_0": "　其演光明臨壽終，　　聞其名號無不宣，　唯有外道虛偽術，　　以坐其人翳道教。",
    "T14n0433_001:0084c18_0": "　假使有聞說斯經，　　親自所覩如來宣，　斯黨後世能受持，　　復為他人分別說。」",
    "T14n0433_001:0084c20_0": "佛告童子：「上方去是過如前喻倍恒邊沙，有世界名善分別，其佛號無數精進願首如來、至真、等正覺、明行成為、善逝、世間解、無上士、道法御、天人師、佛、世尊，現在說法。",
    "T14n0433_001:0084c23_1": "頒宣道教開化十方，六通六度皆使蒙恩，唯學菩薩不斷佛種。",
    "T14n0433_001:0084c25_2": "若善男子及善女人學菩薩乘，聞彼佛名，不懷結網信吾道眼，世世所生未曾懈怠。",
    "T14n0433_001:0084c27_3": "不習貪欲、不戀父母、不著妻子兄弟姊妹、不慕親屬中外種姓、不貪親友交識所知，世世所在身未曾離，三十二相莊嚴其體，少婬怒癡身無疾病，不多憂慮安隱無量，至成佛已，常逮得不可稱計億百千姟功勳之德。」",
    "T14n0433_001:0085a03_0": "佛於是頌曰：「未曾見憂慼，　　父母及親屬，　其聞諸佛名，　　不懷疑結故。",
    "T14n0433_001:0085a06_0": "　其世光明曜，　　今現在上方，　威神照三界，　　為眾說經法。",
    "T14n0433_001:0085a08_0": "　若能聞名號，　　為他人說者，　以三十二相，　　而常莊嚴身。",
    "T14n0433_001:0085a10_0": "　智慧無損耗，　　修行菩薩道，　奉敬歸諸佛，　　用宣名所致。",
    "T14n0433_001:0085a12_0": "　所在常奉敬，　　不可議億佛，　其行佛道者，　　未曾有所著。",
    "T14n0433_001:0085a14_0": "　所獲功勳德，　　稱揚不可盡，　以聞是名故，　　能為他人說。",
    "T14n0433_001:0085a16_0": "　然後將來世，　　若得值此號，　無得懷狐疑，　　佛慧無上蓋。",
    "T14n0433_001:0085a18_0": "　其見平等覺，　　供養無央數，　然後將來世，　　是經歸身手。",
    "T14n0433_001:0085a20_0": "　寶網得見佛，　　菩薩無所畏，　適聞此經已，　　未曾懷猶豫，　無得疑佛道，　　如來不可限。",
    "T14n0433_001:0085a23_0": "　前世已曾行，　　修無數億劫，　施以身手足，　　耳鼻及頭目，　妻子國邑城，　　惠與不懷恨，　然後將來世，　　得聞此經者，　能為他人說，　　則成最眾祐。",
    "T14n0433_001:0085a28_0": "　其欲解了義，　　諸佛之所行，　無得懷沈吟，　　世護所教誨。",
    "T14n0433_001:0085b01_0": "　是故聞此經，　　調心習止足，　諷誦學斯典，　　數數當經行，　常講具精進，　　滿足備三月，　轉得總持決，　　善執念諸法。」",
    "T14n0433_001:0085b05_0": "於是童子寶網，聞佛所宣真諦之義，心懷悅豫，以金縷織成衣其價無數奉上如來。",
    "T14n0433_001:0085b06_1": "如來應時即如其像三昧正受，佛身一切諸有毛孔悉演光明，照於東方不可稱計無際世界；其在東方一切佛土，皆悉遙見此佛國土，其彼眾會集在道場，亦復皆覩於此佛剎。",
    "T14n0433_001:0085b10_2": "當爾之時，九十九億百千兆載諸四部眾，皆各各見諸佛世尊。",
    "T14n0433_001:0085b12_3": "佛告童子寶網：「仁今乃見東方去此不可思議無能稱計無際世界諸佛世尊，浩浩甚多無以為喻？」",
    "T14n0433_001:0085b14_4": "童子白曰：「已見。",
    "T14n0433_001:0085b14_5": "世尊！」",
    "T14n0433_001:0085b15_6": "佛告童子：「譬如三千大千世界諸天人名一一身號，建立精進不可計會，其諸佛名復過於彼不可稱載，或名吉祥，善寂亦然；或名月響，月殿亦然；或名清淨，花光亦然；或有名號過神通王，如一名號，其若干名亦各如是。」",
    "T14n0433_001:0085b20_7": "對曰：「已見。",
    "T14n0433_001:0085b20_8": "天中之天！」",
    "T14n0433_001:0085b20_9": "「東西南北、四維上下，亦復如是，如仁今者所見佛數。",
    "T14n0433_001:0085b21_10": "仁者！",
    "T14n0433_001:0085b21_11": "更轉輪王若干反數。」",
    "T14n0433_001:0085b22_12": "時童子寶網，歡喜踊躍善心生焉。",
    "T14n0433_001:0085b23_13": "時地大動，一切眾生皆得安隱，其大光明無所不照，勸發德本。",
    "T14n0433_001:0085b24_14": "無央數億百千兆姟諸天之眾住虛空中，散花燒香供養如來。",
    "T14n0433_001:0085b25_15": "釋梵諸天各各侍從，無數兆載諸天營從，雨赤栴檀、青蓮、芙蓉、黃白蓮花，或有諸天垂散無數諸寶瓔珞，不可稱計數億百千姟世間人民，自來投身歸佛足下，悲喜交集淚流于面，承佛威神識念無數億百千姟宿世所更，遙覩無底兆載神足變化。",
    "T14n0433_001:0085c02_16": "於是天人歎頌曰：「其無央數億，　　諸天普周遍，　柔軟妙花香，　　下散世光明。",
    "T14n0433_001:0085c05_0": "　億載天帝釋，　　僉住虛空中，　紫磨金色花，　　以奉兩足尊。",
    "T14n0433_001:0085c07_0": "　億百千梵天，　　手執赤栴檀，　以散光明曜，　　舉聲而嗟歎。",
    "T14n0433_001:0085c09_0": "　無數諸天樂，　　在上而自鳴，　所演辭尊妙，　　顯離垢光明。",
    "T14n0433_001:0085c11_0": "　諸天蓮花有百千，　　住在虛空讚導師，　諸華若干天香蓋，　　為人中尊億幢幡。",
    "T14n0433_001:0085c13_0": "　各擁百千寶瓔珞，　　散明月珠奉歎佛，　其心歡悅供最尊，　　勝無等倫威無量。",
    "T14n0433_001:0085c15_0": "　人民具足百千億，　　自歸最勝不可量，　頭面著地而自歸，　　識億姟宿無以喻。",
    "T14n0433_001:0085c17_0": "　於時世光明，　　則為扣法鼓，　應時告於彼，　　名聞巨億土。",
    "T14n0433_001:0085c19_0": "　無限不可量，　　億數人民會，　佛則建立之，　　尊慧人中上。",
    "T14n0433_001:0085c21_0": "　上妙堅固寶，　　栴檀無能勝，　自然彼床座，　　童子懷踊躍。",
    "T14n0433_001:0085c23_0": "　巍巍微妙寶，　　寶網即受持，　化是無數千，　　以奉兩足尊。",
    "T14n0433_001:0085c25_0": "　一心所思惟，　　其價直千界，　光明億百千，　　所出明月珠。",
    "T14n0433_001:0085c27_0": "　一心悉如是，　　寶網演威曜，　其明所可照，　　遍其維耶離。",
    "T14n0433_001:0085c29_0": "　以此奉供養，　　世護聖明主，　寶蓋三萬六，　　用上兩足尊。",
    "T14n0433_001:0086a02_0": "　若干種寶蓋，　　諸佛身形現，　紫磨金色成，　　團如尼拘類，　所貢上寶蓋，　　周匝垂真珠，　一一其寶蓋，　　二萬有五千，　如是獻世尊，　　須臾間悉辦。",
    "T14n0433_001:0086a07_0": "　以黃金衣服，　　賜遺諸菩薩，　莊嚴於佛道，　　具足普周遍，　二萬五千人，　　諸億百千眾，　眾菩薩億黨，　　無能計數者。",
    "T14n0433_001:0086a11_0": "　無央數億姟，　　其載數如是，　悉從東方來，　　南方西亦然，　北方上下方，　　四隅亦如是，　一切諸世界，　　目悉遙覩之。",
    "T14n0433_001:0086a15_0": "　世護諸聖主，　　其色紫磨金，　世尊住於彼，　　晃晃奮光明，　諸菩薩等類，　　各從本土來。",
    "T14n0433_001:0086a18_0": "　童子寶網者。",
    "T14n0433_001:0086a18_1": "　　供養此學士，　當爾集會時，　　所敬不可議。",
    "T14n0433_001:0086a20_0": "　世尊勸安將，　　人上世師子，　於諸天龍神，　　人民高位者，　如今住佛前，　　一心而奉敬，　往世亦如是，　　供如江河沙。",
    "T14n0433_001:0086a24_0": "　其聞此佛經，　　童子寶網行，　其三昧正定，　　不退轉至佛。",
    "T14n0433_001:0086a26_0": "　所得功德報，　　不可稱限量，　持斯經典者，　　福無以為喻。",
    "T14n0433_001:0086a28_0": "　十方諸佛土，　　尚可知其數，　水火及風種，　　地可盡極知。",
    "T14n0433_001:0086b01_0": "　若持此經者，　　嗟歎說其限，　不能盡究福，　　功德之多少。",
    "T14n0433_001:0086b03_0": "　比丘比丘尼，　　及清信士女，　諸天摩睺勒，　　聞是經典者，　眾生悉集會，　　不能稱其德，　血脈不損耗，　　入火火為冷。",
    "T14n0433_001:0086b07_0": "　七日專惟是，　　奉修佛道行，　亦供養菩薩，　　奉經當如是。",
    "T14n0433_001:0086b09_0": "　其欲一毛釐，　　執持千世界，　擎之以手掌，　　億劫不捨置，　若於後末世，　　以如是像經。",
    "T14n0433_001:0086b12_0": "　廣為他人說，　　疾成尊覺道，　能為他人說，　　是為未曾有。",
    "T14n0433_001:0086b14_0": "　佛道不可限，　　譬喻難遍數，　然於後末世，　　外道異學人，　聞佛師子吼，　　必當共諍訟。",
    "T14n0433_001:0086b17_0": "　其有奉敬佛，　　世護演光明，　於後將來世，　　聞經甚謙恭。」",
    "T14n0433_001:0086b19_0": "佛告童子：「若有佛剎中三品眾生，共和同心志於佛慧。",
    "T14n0433_001:0086b20_1": "設復有人供養此等，無央數劫如江河沙，以貢上佛一心無二，造立精舍極令廣大如大千界，以天栴檀而合成之。",
    "T14n0433_001:0086b22_2": "一精舍裏興造講堂計有億數，一一講堂施億千榻、一一床上重布好衣柔軟。",
    "T14n0433_001:0086b24_3": "百億紫磨金寶以為床榻，使大神聖住在世間，以此床榻而供養之。",
    "T14n0433_001:0086b26_4": "竟恒沙劫滅度之後，為一一佛各起塔廟，亦如江河沙不可計億；為一一佛所起塔廟七寶合成，大如三千大千世界，極高巍巍極於上界三十三天；一一塔廟所供養蓋，數如江河沙，億百千姟諸真珠貫垂著四面，億千繒幡跱立諸幢，亦如江河沙，眾寶校飾鼓諸伎樂。",
    "T14n0433_001:0086c03_5": "一一塔廟竪天上柱，諸柱羅列億百千姟，而見供養所設如是。",
    "T14n0433_001:0086c04_6": "一佛世界所興塔廟幢蓋香花，如是奉事江河沙劫。",
    "T14n0433_001:0086c05_7": "若聞是經一偈之頌，不懷猶豫頒宣咨嗟，一安住名號福過於彼，并供養吾為天中天，能持奉行不毀禁戒。",
    "T14n0433_001:0086c08_8": "「若有明者聞三昧名，得見諸佛如江河沙，亦能恭敬消息承事，諸兩足聖威神無極，講說經典常無放逸，無數億劫未曾忘失。",
    "T14n0433_001:0086c11_9": "「其有曾見過去世吼為說尊經殊異道王，是等末世聞之乃悅，宿從世尊更已啟受，棄捐結網瑕穢之垢，除諸惡行如糞不淨出於貪欲，名曰有目，習樂閑居常無馳騁。",
    "T14n0433_001:0086c14_10": "其人本在維耶離城，以曾聞佛說是經時，自歸如來及見寶網，於後末世乃持是經，如我所教為弟子說。",
    "T14n0433_001:0086c17_11": "其行尊妙功德茂盛，愍傷眾生開度諸流，於後末世乃持是經，供養諸佛不可稱計，是等之類於後末世乃持佛法。",
    "T14n0433_001:0086c19_12": "「若億千劫淨修梵行在於世間，行不可計積累功德，於後末世聞此經者，福超於彼無能限量，啟受經典精思無底，遊諸佛土不可計會。",
    "T14n0433_001:0086c23_0": "見諸正覺講無限法，見阿彌陀、阿閦如來，其欲覩此諸人中導離垢光[火*僉]、師子月英，然後末世當持此經。",
    "T14n0433_001:0086c25_1": "若復欲見彌勒如來、無垢大聖師子英如來，如光明尊，亦復如是。",
    "T14n0433_001:0086c26_2": "然後末世當持佛法，順如是比尊妙經典。",
    "T14n0433_001:0086c27_3": "今者如來為寶網說，自於後世當奉行之，無得住立放逸之地，不毀禁戒常無放逸，於後世時當奉行之。",
    "T14n0433_001:0087a01_4": "仁壽終時，當速往生上方世界無量光明最勝佛土，世界名曰為寶君主，彼壽終已，當久逮尋見彌勒正覺。」",
    "T14n0433_001:0087a03_5": "佛說如是，童子寶網，四萬億菩薩彌勒菩薩等，六十億阿羅漢，九十億諸天、世人、阿須倫，聞佛所說，莫不歡喜，作禮而退。",
    "T14n0433_001:0087a07_0": "佛說寶網經"
}