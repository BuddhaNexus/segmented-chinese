{
    "T16n0675_002:0669c02_0": "深密解脫經卷第二",
    "T16n0675_002:0669c04_0": "元魏天竺三藏菩提流支譯",
    "T16n0675_002:0669c05_0": "聖者功德林菩薩問品第七",
    "T16n0675_002:0669c06_0": "爾時，聖者功德林菩薩摩訶薩，依一切法相，白佛言：「世尊！",
    "T16n0675_002:0669c07_1": "世尊說諸菩薩善知法相。",
    "T16n0675_002:0669c07_2": "世尊！",
    "T16n0675_002:0669c07_3": "菩薩善知諸法相者，云何名善知諸法相？",
    "T16n0675_002:0669c08_4": "世尊！",
    "T16n0675_002:0669c09_0": "菩薩能知幾種法故，名為善知一切法相，而如來說菩薩善知一切法相？」",
    "T16n0675_002:0669c10_1": "爾時，佛告功德林菩薩摩訶薩言：「善哉，善哉！",
    "T16n0675_002:0669c11_2": "功德林！",
    "T16n0675_002:0669c11_3": "汝今乃能問佛此義。",
    "T16n0675_002:0669c12_4": "功德林！",
    "T16n0675_002:0669c12_5": "汝能為與一切眾生安隱樂具，悉令滿足。",
    "T16n0675_002:0669c13_6": "功德林！",
    "T16n0675_002:0669c13_7": "汝能哀愍一切人天，多所安樂、多所饒益，乃能問我如是之義。",
    "T16n0675_002:0669c15_0": "善哉，善哉！",
    "T16n0675_002:0669c15_1": "功德林！",
    "T16n0675_002:0669c15_2": "汝今一心諦聽諦聽，我為汝說。",
    "T16n0675_002:0669c16_3": "「功德林！",
    "T16n0675_002:0669c16_4": "一切法相有三種相。",
    "T16n0675_002:0669c16_5": "何等為三？",
    "T16n0675_002:0669c17_0": "所謂虛妄分別相、因緣相、第一義相。",
    "T16n0675_002:0669c17_1": "功德林！",
    "T16n0675_002:0669c18_0": "何者虛妄分別相？",
    "T16n0675_002:0669c18_1": "所謂名相所說法體，及種種相名、用義等。",
    "T16n0675_002:0669c19_2": "功德林！",
    "T16n0675_002:0669c19_3": "何者諸法因緣之相？",
    "T16n0675_002:0669c20_0": "所謂十二因緣，依此法生彼法，謂依無明緣行，乃至生大苦聚處。",
    "T16n0675_002:0669c21_1": "功德林！",
    "T16n0675_002:0669c21_2": "何者是諸法第一義相？",
    "T16n0675_002:0669c22_3": "所謂諸法真如之體，諸菩薩等正念修行、至心修行證不二法，證彼法已乃至得成就阿耨多羅三藐三菩提。",
    "T16n0675_002:0669c24_4": "「功德林！",
    "T16n0675_002:0669c24_5": "譬如有人目中有瞖，是眼識過。",
    "T16n0675_002:0669c25_6": "功德林！",
    "T16n0675_002:0669c25_7": "虛妄分別亦復如是。",
    "T16n0675_002:0669c26_8": "功德林！",
    "T16n0675_002:0669c26_9": "譬如有人眼中有瞖，見毛輪繩及胡麻子，青、黃、赤、白等相現前。",
    "T16n0675_002:0669c27_10": "功德林！",
    "T16n0675_002:0669c28_0": "因緣之相亦復如是。",
    "T16n0675_002:0669c28_1": "功德林！",
    "T16n0675_002:0669c28_2": "譬如有人眼淨無濁，離眼瞖過，即彼眼見自性境界不生迷惑。",
    "T16n0675_002:0670a01_3": "功德林！",
    "T16n0675_002:0670a01_4": "第一義相亦復如是。",
    "T16n0675_002:0670a01_5": "「功德林！",
    "T16n0675_002:0670a01_6": "譬如世間清淨琉璃置青色中，即因陀羅青色出大因陀羅摩尼寶光明，因陀羅青色，大因陀羅摩尼之寶光明現前，迷惑眾生以為實寶。",
    "T16n0675_002:0670a04_7": "功德林！",
    "T16n0675_002:0670a05_8": "即彼清淨琉璃之體置赤色中，即出赤波頭摩摩尼之寶光明現前，迷惑眾生以為赤寶。",
    "T16n0675_002:0670a07_9": "功德林！",
    "T16n0675_002:0670a07_10": "即彼清淨琉璃之體置綠色中，即出綠色摩尼之寶光明現前，迷惑眾生以為綠寶。",
    "T16n0675_002:0670a09_11": "功德林！",
    "T16n0675_002:0670a09_12": "即彼清淨琉璃之體置黃色中，即出金色摩尼之寶光明現前，迷惑眾生以為金寶。",
    "T16n0675_002:0670a11_13": "功德林！",
    "T16n0675_002:0670a11_14": "如彼清淨琉璃之中種種異色；如是，他力因緣相中虛妄分別名字、章句、熏習之體，亦爾應知。",
    "T16n0675_002:0670a13_15": "「功德林！",
    "T16n0675_002:0670a13_16": "如彼清淨琉璃因陀羅青色、大因陀羅青色，因赤色、綠色、黃色為金等寶種種現前，迷惑眾生皆以為寶。",
    "T16n0675_002:0670a16_17": "功德林！",
    "T16n0675_002:0670a16_18": "如是，他力因緣相中虛妄分別名字、章句亦爾應知。",
    "T16n0675_002:0670a17_19": "功德林！",
    "T16n0675_002:0670a17_20": "如彼清淨白琉璃體，他力因緣亦爾應知。",
    "T16n0675_002:0670a18_21": "功德林！",
    "T16n0675_002:0670a18_22": "即彼清淨琉璃之體，無彼因陀羅青色、大因陀羅青色，無彼青寶、赤、綠、黃金等寶如是寶體，常常時、恒恒時無如是等一切寶體。",
    "T16n0675_002:0670a21_23": "「功德林！",
    "T16n0675_002:0670a21_24": "即彼他力因緣相中，彼虛妄分別名字、章句，常常時、恒恒時無如是等虛妄分別名字、章句體相應知。",
    "T16n0675_002:0670a24_25": "功德林！",
    "T16n0675_002:0670a24_26": "而依名相因緣分別因緣相應知。",
    "T16n0675_002:0670a25_27": "功德林！",
    "T16n0675_002:0670a25_28": "依虛妄因緣執著名相，是故見他力因緣。",
    "T16n0675_002:0670a26_29": "「功德林！",
    "T16n0675_002:0670a26_30": "依他力因緣執著虛妄分別之相，見第一義相。",
    "T16n0675_002:0670a27_31": "功德林！",
    "T16n0675_002:0670a27_32": "菩薩於彼因緣相中如實能知是知虛妄分別之相，菩薩爾時名為能知諸法無相。",
    "T16n0675_002:0670a29_33": "功德林！",
    "T16n0675_002:0670a29_34": "菩薩若知因緣法相，如實知諸因緣法已，能如實知諸法染相；能如實知染相法已，能知第一義相；能如實知第一義相已，能如實知清淨法相。",
    "T16n0675_002:0670b03_35": "「功德林！",
    "T16n0675_002:0670b04_36": "菩薩若於他力因緣法中能如實知無相之法，如實知已，遠離染法；離染法已，得證一切清淨法相。",
    "T16n0675_002:0670b06_37": "功德林！",
    "T16n0675_002:0670b06_38": "菩薩如實能知虛妄法相、能知他力因緣法相、能知第一義相、無相，如實能知染相、淨相，離染法相、證淨法相。",
    "T16n0675_002:0670b08_39": "功德林！",
    "T16n0675_002:0670b09_40": "菩薩摩訶薩應當如是善知諸法。",
    "T16n0675_002:0670b09_41": "是故，佛說菩薩摩訶薩善知諸法。」",
    "T16n0675_002:0670b10_42": "爾時，世尊而說偈言：「如實知諸法，　　即捨染法相；　捨染法相已，　　證於清淨法。",
    "T16n0675_002:0670b14_0": "　不觀有為過、　　懈怠、放逸害，　諸法常不動，　　離相名菩薩。」",
    "T16n0675_002:0670b16_0": "聖者成就第一義菩薩問品第八",
    "T16n0675_002:0670b17_0": "爾時，聖者成就第一義菩薩，依無體相第一義相，白佛言：「世尊！",
    "T16n0675_002:0670b18_1": "世尊！",
    "T16n0675_002:0670b18_2": "我獨在於空閑之處生覺觀心，作如是念：『如來種種說於諸陰自體相法，所謂能知生滅之相，離於如是諸入因緣而起諸行；如是說諸諦自體相，所謂知離證修；如是說諸界自體相、種種別相、種種界相、無量界相；如是說諸念處、正勤、如意、根、力、覺、道自體，對治修行，未生令生、已生令增廣。",
    "T16n0675_002:0670b25_0": "世尊復說，一切法本來無體、一切法本來不生、一切法本來不滅、一切法本來寂靜、一切法本來自性涅槃。』",
    "T16n0675_002:0670b27_1": "世尊！",
    "T16n0675_002:0670b27_2": "是故我問如來此義，如來何意作如是說？」",
    "T16n0675_002:0670b28_3": "爾時，佛告成就第一義菩薩言：「善哉，善哉！",
    "T16n0675_002:0670b29_4": "成就第一義！",
    "T16n0675_002:0670b29_5": "汝能如是正念思惟，生此覺觀。」",
    "T16n0675_002:0670c01_6": "復言：「善哉。",
    "T16n0675_002:0670c01_7": "成就第一義！",
    "T16n0675_002:0670c01_8": "汝今乃能問佛此義。",
    "T16n0675_002:0670c02_9": "何以故？",
    "T16n0675_002:0670c02_10": "汝為安樂一切眾生、安隱一切眾生、為欲利益一切眾生、安隱一切天人，故問此義。",
    "T16n0675_002:0670c04_11": "成就第一義！",
    "T16n0675_002:0670c04_12": "汝一心聽，我意何故作如是說，一切法本來無體相、一切法本來不生、一切法本來不滅、一切法本來寂靜、一切法本來涅槃？",
    "T16n0675_002:0670c07_13": "「成就第一義！",
    "T16n0675_002:0670c07_14": "我意依諸法三種無體相，作如是說，一切諸法無自體相。",
    "T16n0675_002:0670c09_15": "何等為三？",
    "T16n0675_002:0670c09_16": "所謂依諸法無自體相、無生體相、第一義諦無自體相。",
    "T16n0675_002:0670c10_17": "成就第一義！",
    "T16n0675_002:0670c10_18": "諸法無自體相者，諸分別相。",
    "T16n0675_002:0670c11_19": "何以故？",
    "T16n0675_002:0670c11_20": "以彼諸法隨名相說，非有自體，是故我言無自體相。",
    "T16n0675_002:0670c12_21": "成就第一義！",
    "T16n0675_002:0670c13_22": "何者諸法無生體相？",
    "T16n0675_002:0670c13_23": "謂諸法無體相。",
    "T16n0675_002:0670c14_24": "何以故？",
    "T16n0675_002:0670c14_25": "以彼生法依他力因緣，非自體相，是故我說無生體相。",
    "T16n0675_002:0670c15_26": "成就第一義！",
    "T16n0675_002:0670c15_27": "何者是第一義無體相？",
    "T16n0675_002:0670c16_28": "成就第一義！",
    "T16n0675_002:0670c16_29": "第一義無體相者，一切諸法本無生體，是故我說一切諸法無自體相，以彼依於因緣生故、以依第一義無體相故。",
    "T16n0675_002:0670c19_30": "何以故？",
    "T16n0675_002:0670c19_31": "成就第一義！",
    "T16n0675_002:0670c19_32": "於諸法中清淨觀相，我說彼是第一義相。",
    "T16n0675_002:0670c20_33": "「成就第一義！",
    "T16n0675_002:0670c20_34": "以他力相中清淨觀故，是故我說第一義諦無自體相。",
    "T16n0675_002:0670c22_35": "成就第一義！",
    "T16n0675_002:0670c22_36": "一切諸法無成就相，是故我說彼第一義諦無自體相。",
    "T16n0675_002:0670c23_37": "何以故？",
    "T16n0675_002:0670c23_38": "成就第一義！",
    "T16n0675_002:0670c24_39": "諸法無我、無我體相，是故我說彼一切法無自體相。",
    "T16n0675_002:0670c25_40": "成就第一義！",
    "T16n0675_002:0670c25_41": "以是，彼法依無體得名，是故我說第一義諦無自體相。",
    "T16n0675_002:0670c26_42": "成就第一義！",
    "T16n0675_002:0670c27_43": "如空中華無自體相，一切諸法無自體相亦復如是。",
    "T16n0675_002:0670c28_44": "是故，我說一切諸法無自體相，法應如是，應知。",
    "T16n0675_002:0670c29_45": "「成就第一義！",
    "T16n0675_002:0670c29_46": "譬如幻作種種色像，諸因緣法無自體相亦復如是。",
    "T16n0675_002:0671a01_47": "是故，我說一切諸法無自體相。",
    "T16n0675_002:0671a02_48": "成就第一義！",
    "T16n0675_002:0671a02_49": "第一義諦無自體相亦復如是。",
    "T16n0675_002:0671a03_50": "是故，我說第一義諦無自體相。",
    "T16n0675_002:0671a04_51": "成就第一義！",
    "T16n0675_002:0671a04_52": "如空中華色，無體相得名。",
    "T16n0675_002:0671a05_53": "如是，第一義諦無自體相亦復如是。",
    "T16n0675_002:0671a06_54": "成就第一義！",
    "T16n0675_002:0671a06_55": "我意依此三種法無體相故，說言諸法無自體相法。",
    "T16n0675_002:0671a07_56": "「復次，成就第一義！",
    "T16n0675_002:0671a08_0": "我意依相無自體相，說言諸法無自體相，彼法本來不生、彼法本來不滅、彼法本來寂靜、彼法本來涅槃。",
    "T16n0675_002:0671a10_1": "何以故？",
    "T16n0675_002:0671a10_2": "成就第一義！",
    "T16n0675_002:0671a11_0": "若一切法無自體相，彼法不生；若法不生，彼法不滅；若不滅、不生，彼法本來寂靜；若法本來寂靜，彼法本來清淨；若法本來清淨，彼法本來涅槃。",
    "T16n0675_002:0671a14_1": "若如是，彼法無有少法可滅令入涅槃。",
    "T16n0675_002:0671a15_2": "成就第一義！",
    "T16n0675_002:0671a15_3": "是故我意依彼相說彼法無自體相，是故我說一切諸法本來不生。",
    "T16n0675_002:0671a17_0": "「復次，成就第一義！",
    "T16n0675_002:0671a17_1": "第一義者，依無我得名，是故我意依第一義無體相故，說言諸法本來不生。",
    "T16n0675_002:0671a19_2": "何以故？",
    "T16n0675_002:0671a19_3": "成就第一義！",
    "T16n0675_002:0671a19_4": "以第一義法無我得名，是故名為第一義諦無自體相，常常時、恒恒時一切法體常住——謂無為體——離諸一切煩惱相應。",
    "T16n0675_002:0671a22_5": "若法常常時、恒恒時依彼法體住彼法，不生、不滅，以無為故。",
    "T16n0675_002:0671a23_6": "若法無為，彼法本來寂靜；若法本來寂靜，彼法本來涅槃，以遠離一切煩惱、毒相應故。",
    "T16n0675_002:0671a25_7": "是故，第一義法無我得名，我說諸法無自體相，一切法本來不生、一切法本來不滅、一切法本來寂靜、一切法本來涅槃。",
    "T16n0675_002:0671a28_8": "「成就第一義！",
    "T16n0675_002:0671a28_9": "一切眾生眾生界中不知不覺虛妄分別法體差別，亦不能知他力因緣法體差別，亦復不見第一義諦法體差別，是故我說三種法無自體相。",
    "T16n0675_002:0671b02_10": "成就第一義！",
    "T16n0675_002:0671b03_0": "而諸眾生虛妄分別諸法體相、他力法體、第一義體，虛妄分別名字體相、說因緣法、第一義法。",
    "T16n0675_002:0671b05_1": "成就第一義！",
    "T16n0675_002:0671b05_2": "一切眾生如是如是說、如是受用，依名字心、依隨順心、依名用使心，依彼分別名字體相，執著他力、因緣法體、第一義體。",
    "T16n0675_002:0671b08_3": "「成就第一義！",
    "T16n0675_002:0671b08_4": "如是如是執著，如是如是依他力法虛妄執著因緣法體，依彼因緣生未來世他力法體，為煩惱染、業染、生染，流轉六道，長夜受苦，不能出離生死苦縛，所謂地獄、畜生、餓鬼、阿修羅、天、人諸趣。",
    "T16n0675_002:0671b12_5": "「成就第一義！",
    "T16n0675_002:0671b13_6": "隨所有眾生不種善根、不能清淨一切罪業、不能成就諸善根力、不多信法、不集功德智慧之業，我為彼說諸法不生。",
    "T16n0675_002:0671b15_7": "彼諸眾生聞我所說因緣和合有為行生，彼眾生知諸法無常不恒、不可歸依、異異轉滅，於諸一切有為行中生驚怖心、生遠離心。",
    "T16n0675_002:0671b18_8": "生驚怖心、生遠離心已，彼諸眾生不行惡法、修行善法，修行善法者依善法因、不種善根者種諸善根、不清淨罪業者清淨罪業、不成熟諸根者能令成熟，依彼成熟善根力故能多信法，多信法者能集功德智慧之藏。",
    "T16n0675_002:0671b23_9": "「成就第一義！",
    "T16n0675_002:0671b23_10": "彼諸眾生雖種善根，乃至能集一切功德智慧之藏，成就第一義！",
    "T16n0675_002:0671b25_11": "而彼眾生於彼因緣諸法之體、無生體相及第一義無體相法不如實知，不如實知故，於諸一切有為行中不能生厭、不能遠離。",
    "T16n0675_002:0671b28_12": "是故，彼諸一切眾生不得解脫煩惱染、業染、生染。",
    "T16n0675_002:0671b29_13": "「成就第一義！",
    "T16n0675_002:0671b29_14": "如來為彼諸眾生故，重說彼法——所謂因緣無體、第一義無體——令彼眾生於有為行生厭離心，為得解脫煩惱染、業染、生染。",
    "T16n0675_002:0671c03_15": "彼諸眾生聞我所說，於彼諸法無生相中、於一切法虛妄分別中、第一義諦無體相中能生正信，思惟彼法，如實覺知，於他力中不生執著、虛妄分別諸法體相，但知唯是名用得名、唯是隨順名用得名、唯是隨順名用彼諸煩惱得名。",
    "T16n0675_002:0671c08_16": "是故，彼諸一切眾生能滅他力因緣諸相，依於現法智慧之力斷彼未來一切因緣。",
    "T16n0675_002:0671c10_17": "是故，依彼因緣正見能離一切有為諸行；厭離一切有為行已，得正解脫，遠離業染、煩惱染、生染。",
    "T16n0675_002:0671c12_18": "「成就第一義！",
    "T16n0675_002:0671c13_19": "聲聞性眾生依此道、依此法，得聲聞涅槃；緣覺性眾生亦復如是，依此道、依此法，得緣覺涅槃；佛乘性眾生亦復如是，依此道、依此法，得阿耨多羅三藐三菩提。",
    "T16n0675_002:0671c16_20": "成就第一義！",
    "T16n0675_002:0671c17_0": "是故，我說聲聞、緣覺、菩薩一清淨道。",
    "T16n0675_002:0671c17_1": "成就第一義！",
    "T16n0675_002:0671c18_2": "唯一清淨道，更無第二，我意依此故說一乘。",
    "T16n0675_002:0671c19_3": "「成就第一義！",
    "T16n0675_002:0671c19_4": "而眾生界中非無種種性軟中上根眾生。",
    "T16n0675_002:0671c20_5": "成就第一義！",
    "T16n0675_002:0671c20_6": "寂滅聲聞性人，一切諸佛盡力教化，不能令其坐於道場得阿耨多羅三藐三菩提。",
    "T16n0675_002:0671c22_7": "何以故？",
    "T16n0675_002:0671c22_8": "成就第一義！",
    "T16n0675_002:0671c23_0": "以彼自性本來狹劣，一向少於慈悲之心、一向怖畏一切諸苦、以少慈悲一向捨於利益眾生。",
    "T16n0675_002:0671c25_1": "成就第一義！",
    "T16n0675_002:0671c25_2": "若一向畏苦、一向離諸有為之行，彼人遠離利益眾生、遠離能度諸眾生業。",
    "T16n0675_002:0671c27_3": "是故，我說彼人不能證阿耨多羅三藐三菩提，我說名為寂滅聲聞。",
    "T16n0675_002:0671c28_4": "「成就第一義！",
    "T16n0675_002:0671c29_0": "發菩提心聲聞人者，而我說彼名為菩薩。",
    "T16n0675_002:0671c29_1": "何以故？",
    "T16n0675_002:0672a01_2": "以彼菩薩先離煩惱障得慧解脫、後離智障得心解脫，彼菩薩如來初化，依自身利益而得解脫。",
    "T16n0675_002:0672a03_3": "是故，我說彼是聲聞性人菩薩。",
    "T16n0675_002:0672a04_0": "「成就第一義！",
    "T16n0675_002:0672a04_1": "我善說法中、善如意法中、善毘尼法中、善清淨法中、清淨法中，不錯依種種性說種種法相。",
    "T16n0675_002:0672a06_2": "成就第一義！",
    "T16n0675_002:0672a06_3": "是故，佛意依此三種無體相法，說不了義修多羅法，所謂諸法本來不生、本來不滅、本來寂靜、本來涅槃。",
    "T16n0675_002:0672a09_0": "「成就第一義！",
    "T16n0675_002:0672a09_1": "若有眾生種諸一切增上善根、清淨罪業、成就諸根、多信諸法、善集一切善根智慧，彼諸眾生聞我法音能如實知，彼諸眾生信我法、信我義，智慧觀察能如實覺，依彼證法隨順行力，速得究竟阿耨多羅三藐三菩提。",
    "T16n0675_002:0672a14_2": "我依彼諸一切眾生能於我身生恭敬心作如是言：『此是正覺，知一切法，是故名為應正遍知。』",
    "T16n0675_002:0672a16_3": "「成就第一義！",
    "T16n0675_002:0672a16_4": "若有眾生不種一切增上善根、不能清淨一切罪業、不能淳熟一切善根、不多信法、無增上心、不集功德智慧之藏、直心體性、不能觀察是法非法——是法可取、是法可捨，依自心見執著而行——彼諸眾生雖聞我法，亦復不知依何意說。",
    "T16n0675_002:0672a21_5": "而彼眾生信於我法、恭敬我法，而作是言：『我信諸佛如來所說修多羅，甚深甚深相、依空相應、難見難覺、不可覺形相、不可覺微細極微、黠慧人智慧境界，如來說諸修多羅義我不能知。』",
    "T16n0675_002:0672a25_6": "默然而信而作是言：『諸佛如來菩提甚深，諸法體相亦復甚深，唯佛所知，非我境界。",
    "T16n0675_002:0672a27_7": "諸佛如來隨諸眾生種種信心說種種法，以諸如來無量智慧所知如海，而我知見如牛跡水。』",
    "T16n0675_002:0672a29_8": "是故，眾生於彼修多羅若，能至心受持、書寫，寫已住持、讀示、供養、為他人說、誦常誦、隨喜施他，而彼眾生不能於中如實修行，以未知我甚深之意，以不覺故。",
    "T16n0675_002:0672b04_9": "成就第一義！",
    "T16n0675_002:0672b04_10": "彼諸眾生依因彼故，功德、智慧增長滿足，亦復令彼未淳熟心令得淳熟。",
    "T16n0675_002:0672b06_11": "「成就第一義！",
    "T16n0675_002:0672b06_12": "復有眾生眾生界中不能種諸一切善根，乃至不能成就功德智慧之業，無直心、無直意，而彼眾生知是法、是非法，是可取、是可捨，自智生見是可取、是可捨，而彼眾生聞我所說甚深之法不知我意，是故不知如實之法。",
    "T16n0675_002:0672b11_13": "不知如實法故，不能覺知一切諸法；聞聲執著義亦如是。",
    "T16n0675_002:0672b12_14": "是故，彼諸一切眾生說如是言：『諸法無體相，一切法本來不生、一切法本來不滅、一切法本來寂靜、一切法本來涅槃。』",
    "T16n0675_002:0672b15_15": "而彼眾生依因此見，於諸法中起於邪見、無諸法相墮於邪見，以見諸法無無相。",
    "T16n0675_002:0672b17_16": "以見諸法無無相故，而謗一切諸法為無，所謂虛妄分別相、因緣法體相、第一義法體相。",
    "T16n0675_002:0672b19_17": "何以故？",
    "T16n0675_002:0672b19_18": "成就第一義！",
    "T16n0675_002:0672b19_19": "依彼他力、因緣體相，依於第一義諦體相，有名字相。",
    "T16n0675_002:0672b20_20": "成就第一義！",
    "T16n0675_002:0672b21_21": "若眾生見因緣體相、第一義相言是無相，彼眾生謗假名名字相，是故我說彼諸眾生謗三種相。",
    "T16n0675_002:0672b23_22": "「成就第一義！",
    "T16n0675_002:0672b23_23": "彼諸眾生於無法中起法相、於無義中生義相，無法依法住持、無義依義住持。",
    "T16n0675_002:0672b25_24": "成就第一義！",
    "T16n0675_002:0672b25_25": "彼諸眾生依我信法增長善法，而取非義為義，智不增長。",
    "T16n0675_002:0672b27_26": "智不增長者，離諸善法，於聞法眾生住持是法，法住持非義為義墮於邪見，彼諸眾生以取無法法相、無義義相。",
    "T16n0675_002:0672b29_27": "以取無法法、非義義相，是故，彼諸一切眾生依不正見離諸善法。",
    "T16n0675_002:0672c02_28": "「應知，成就第一義！",
    "T16n0675_002:0672c02_29": "復有眾生於彼邪見人邊聞法，說如是言：『諸法無體，不生、不滅、寂靜、涅槃。』",
    "T16n0675_002:0672c04_30": "驚懼怖畏而說是言：『此非佛語，是魔所說。』",
    "T16n0675_002:0672c05_31": "是故，彼諸邪見眾生謗諸修多羅、說諸修多羅、毀諸修多羅，言是非法。",
    "T16n0675_002:0672c06_32": "而彼眾生因彼謗法得無量罪，成就無量極惡罪業。",
    "T16n0675_002:0672c08_0": "「成就第一義！",
    "T16n0675_002:0672c08_1": "是故，我說謗法眾生見無諸法、亦無於義依義說法，成就無量極惡罪業，亦令無量諸眾生等多生罪業。",
    "T16n0675_002:0672c10_2": "「成就第一義！",
    "T16n0675_002:0672c10_3": "若有眾生不種善根、不清淨罪業、不熟身業、多不信法、不能集彼功德智慧、不直心、不隨順直心，而依自見邪智分別是法、非法，是法可取、是法可捨，彼諸眾生雖聞我法，不得我意、不生信心、亦復不能如實知我所說之意。",
    "T16n0675_002:0672c15_4": "是故，彼諸一切眾生於諸非法生於法想、於諸非義生於義想，執著非法生是法想、執著非義生是義想，而作是言：『此非佛語，是魔所說。』",
    "T16n0675_002:0672c19_0": "而彼邪智如是解故，而謗諸法、不順諸法、毀呰諸法、輕論諸法、於正法中加置邪法，為滅修多羅、為壞修多羅、為不行修多羅、為不說修多羅、於信修多羅者生怨家想。",
    "T16n0675_002:0672c22_1": "彼諸眾生先有無量罪業重障，復因謗法而謗於人，轉更增長無量罪障，而彼罪障根本之罪不可說盡，何況復加謗法之罪？",
    "T16n0675_002:0672c25_2": "墮大地獄無有出期，乃至無量百千萬億阿僧祇劫說其歲數亦不能盡。",
    "T16n0675_002:0672c27_3": "「成就第一義！",
    "T16n0675_002:0672c27_4": "我今善說如是諸法、善示善清淨、善說眾生如是種種異信、種種異見。」",
    "T16n0675_002:0672c29_5": "爾時，世尊而說偈言：「無法體不生、　　本寂靜、不滅、　自性涅槃法，　　是故我說常。",
    "T16n0675_002:0673a03_0": "　三種無體相，　　第一義無體，　若能知我意，　　是人得解脫。",
    "T16n0675_002:0673a05_0": "　一道法進趣，　　諸眾生解脫，　是故一乘法，　　隨聞差別說。",
    "T16n0675_002:0673a07_0": "　諸眾生無量，　　為身求涅槃，　如來甚希有，　　安隱諸眾生。",
    "T16n0675_002:0673a09_0": "　若證無漏界，　　平等無二相，　成就佛諸義，　　彼人離煩惱。」",
    "T16n0675_002:0673a11_0": "爾時，成就第一義菩薩白佛言：「希有，世尊！",
    "T16n0675_002:0673a11_1": "未曾有、未曾聞，如來所說如是微細、極微細，甚深、極甚深，難覺、極難覺，諸佛如來意趣難知。",
    "T16n0675_002:0673a14_0": "「世尊！",
    "T16n0675_002:0673a14_1": "我知如來所說義意：所謂分別境界彼依分別有為行相，於名字中說彼色陰自體相相名為勝相，所謂色陰生、色陰滅、離色陰、知色陰。",
    "T16n0675_002:0673a17_2": "是故，如來依彼法相，說彼諸法為無體相。",
    "T16n0675_002:0673a18_3": "「世尊！",
    "T16n0675_002:0673a18_4": "彼分別境界，依彼分別境界行相是他力相。",
    "T16n0675_002:0673a19_5": "是故，如來依於彼法，而說諸法不生、諸法無體，亦依彼法說第一義言無體相。",
    "T16n0675_002:0673a20_6": "「世尊！",
    "T16n0675_002:0673a21_7": "我知世尊所說法義：謂即依彼分別境界虛妄分別有為行相，即彼虛妄分別之相。",
    "T16n0675_002:0673a22_8": "無如是相即彼無體相，無體相法無我，真如清淨觀相是第一義。",
    "T16n0675_002:0673a24_9": "是故，如來依第一義說彼諸法名無體相。",
    "T16n0675_002:0673a25_10": "「世尊！",
    "T16n0675_002:0673a25_11": "如一色陰，餘陰亦如是；如是，十二入、十八界，一一入、一切法亦如是。",
    "T16n0675_002:0673a27_0": "「世尊！",
    "T16n0675_002:0673a27_1": "我知如來所說法義：所謂分別境界中虛妄分別有為行相，所謂苦諦，知苦諦依於名字，說自體相勝相虛妄分別，如來依彼說言諸法無有體相。",
    "T16n0675_002:0673b01_2": "世尊！",
    "T16n0675_002:0673b01_3": "彼分別境界相依止分別有為行相，名因緣相。",
    "T16n0675_002:0673b02_4": "世尊！",
    "T16n0675_002:0673b02_5": "是故，我說我知如來所說法義。",
    "T16n0675_002:0673b03_6": "何以故？",
    "T16n0675_002:0673b03_7": "世尊！",
    "T16n0675_002:0673b03_8": "即彼分別境界分別諸相依止虛妄行相而生，而彼虛妄分別行相無如是體、無如是相，是法無我，真如清淨觀名第一義。",
    "T16n0675_002:0673b06_9": "是故，如來依彼法說第一義無體相。",
    "T16n0675_002:0673b07_10": "「世尊！",
    "T16n0675_002:0673b07_11": "如苦諦，餘諦亦如是；如是，四念處、四正勤、四如意足、五根、五力、七覺分、八聖道，以要言之，一切諸法亦復如是。",
    "T16n0675_002:0673b09_12": "「世尊！",
    "T16n0675_002:0673b09_13": "我知世尊所說法義：於分別境界中依虛妄分別有為行相，正覺三昧對治，對治生正三昧；生三昧已而復住持，不忘、不失，修行增長。",
    "T16n0675_002:0673b12_14": "名字所說法相、勝相是分別相，是故，如來依彼法相說言諸法無有體相。",
    "T16n0675_002:0673b14_15": "世尊！",
    "T16n0675_002:0673b14_16": "彼分別境界依止他力、因緣行相是他力相，是故，如來依彼法相說言諸法無有體相，亦說第一義是無體相。",
    "T16n0675_002:0673b17_17": "「世尊！",
    "T16n0675_002:0673b17_18": "我知世尊所說義相：即彼名字分別境界依止分別名字行相，即彼分別無如是相，即彼無相、即彼無相體、無體法、無我，真如清淨觀相即第一義。",
    "T16n0675_002:0673b20_19": "是故，世尊說言諸法無有體相是第一義相。",
    "T16n0675_002:0673b21_20": "「世尊！",
    "T16n0675_002:0673b21_21": "譬如毘舒婆藥草著諸藥中、一切食中。",
    "T16n0675_002:0673b22_22": "世尊！",
    "T16n0675_002:0673b22_23": "如來說法亦復如是，諸法無體相——諸法不生、諸法不滅、諸法寂靜、諸法自性涅槃——說了義修多羅，置於一切不了義修多羅中。",
    "T16n0675_002:0673b25_24": "「世尊！",
    "T16n0675_002:0673b25_25": "譬如畫地，種種一相，所謂青、黃、赤、白，能了別彼種種畫相。",
    "T16n0675_002:0673b27_26": "世尊！",
    "T16n0675_002:0673b27_27": "如來說法亦復如是，諸法無體相——不生、不滅、寂靜、自性涅槃——了義言教置於一切不了義中成一味相，亦能了別彼不了義修多羅等名字故。",
    "T16n0675_002:0673c01_28": "「世尊！",
    "T16n0675_002:0673c01_29": "譬如一切諸飲食中，若置熟酥生增上味。",
    "T16n0675_002:0673c02_30": "佛說此法亦復如是，依一切法無有體相——不生、不滅、寂靜、自性涅槃——說此了義修多羅，置諸一切不了義中能生增上歡喜踊躍。",
    "T16n0675_002:0673c05_31": "「世尊！",
    "T16n0675_002:0673c05_32": "譬如虛空，一切處等於諸一切種種作業無有障礙，皆悉能成。",
    "T16n0675_002:0673c07_0": "世尊！",
    "T16n0675_002:0673c07_1": "如來亦爾，說言諸法無有體相——諸法不生、諸法不滅、諸法寂靜、諸法自性而是涅槃——說了義經於諸一切不了義經等同一味，成就一切聲聞、辟支佛、大乘修行，作無障礙。」",
    "T16n0675_002:0673c10_2": "爾時，世尊告成就第一義菩薩言：「善哉，成就第一義！」",
    "T16n0675_002:0673c12_3": "復作是言：「善哉，善哉！",
    "T16n0675_002:0673c12_4": "成就第一義！",
    "T16n0675_002:0673c12_5": "汝實能知諸佛如來說法之意。",
    "T16n0675_002:0673c13_6": "汝今善說此義譬喻，如彼毘舒婆藥草、畫地、置酥、虛空等譬。",
    "T16n0675_002:0673c15_7": "成就第一義！",
    "T16n0675_002:0673c15_8": "如是如是，如汝所說。",
    "T16n0675_002:0673c15_9": "不異汝說，如是受持。」",
    "T16n0675_002:0673c17_0": "爾時，成就第一義菩薩白佛言：「世尊！",
    "T16n0675_002:0673c17_1": "如來初成應、正等覺，於波羅[木*奈]城仙人集處、諸禽獸遊處，為諸修行聲聞行人一轉四諦希有法輪，世間一切沙門、婆羅門、天、人、魔、梵無能轉者，若有能轉，依法相應無有是處。",
    "T16n0675_002:0673c21_2": "「世尊！",
    "T16n0675_002:0673c22_0": "此第二轉法輪說上法相可入法相，分別彼諸不了義修多羅，為住大乘眾生說於諸法無有體相——諸法不生、諸法不滅、諸法寂靜、諸法自性涅槃——希有之中復是希有。",
    "T16n0675_002:0673c25_1": "「世尊！",
    "T16n0675_002:0673c25_2": "此是第三轉法輪，為住一切大乘眾生說諸法無體相——不生、不滅、寂靜、自性涅槃——善說四諦差別之相，希中希有，無人能入、無人能對、無人能諍、更無有上、更無有勝了義修多羅無諍論處。」",
    "T16n0675_002:0674a01_3": "爾時，成就第一義菩薩白佛言：「世尊！",
    "T16n0675_002:0674a02_0": "若善男子、善女人聞如來說諸法本來無體相——本來不生、本來不滅、本來寂靜、本來自性涅槃——正信書寫、寫已受持、供養、施與他人、為自說、自誦、自讀、修行隨喜，彼善男子、善女人得幾所功德？」",
    "T16n0675_002:0674a06_1": "爾時，世尊告成就第一義菩薩摩訶薩言：「彼善男子、善女人成就無量阿僧祇功德聚。",
    "T16n0675_002:0674a08_2": "成就第一義！",
    "T16n0675_002:0674a08_3": "彼之功德無有譬喻可以況說。",
    "T16n0675_002:0674a09_4": "以要言之，略說少分。",
    "T16n0675_002:0674a09_5": "成就第一義！",
    "T16n0675_002:0674a10_6": "譬如指甲上土，依大地土百分不及一、迦羅分不及一、憂波尼沙陀分不及一，乃至算數譬喻不能及一。",
    "T16n0675_002:0674a12_7": "成就第一義！",
    "T16n0675_002:0674a12_8": "譬如牛跡中水，依大海水百分不及一、千分不及一、迦羅分不及一、憂波尼沙陀分不及一，乃至算數譬喻亦不及一。",
    "T16n0675_002:0674a15_9": "「成就第一義！",
    "T16n0675_002:0674a15_10": "如是，我說信不了義修多羅，乃至修行不了義修多羅所得功德，依此所說了義修多羅，生於信心乃至修行所得功德、受持讀誦，彼不了義修多羅，百分不及一、千分不及一、萬分不及一、迦羅分不及一、憂波尼沙陀分不及一，乃至算數譬喻所不能知。」",
    "T16n0675_002:0674a21_11": "爾時，成就第一義菩薩白佛言：「世尊！",
    "T16n0675_002:0674a22_12": "此深密解脫修多羅中，此法門名為何等？",
    "T16n0675_002:0674a23_13": "云何奉持？」",
    "T16n0675_002:0674a23_14": "佛言：「成就第一義！",
    "T16n0675_002:0674a23_15": "此法門名『說第一義了義修多羅』，汝應如是受持。」",
    "T16n0675_002:0674a25_16": "佛說此法門時，六千眾生發阿耨多羅三藐三菩提心、三百千聲聞遠塵離垢得法眼淨、復有五百千聲聞得無漏心解脫、七萬五千菩薩得無生法忍。",
    "T16n0675_002:0674a29_0": "深密解脫經卷第二"
}