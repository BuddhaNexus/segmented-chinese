{
    "T17n0721_059:0347a19_0": "正法念處經卷第五十九",
    "T17n0721_059:0347a21_0": "元魏婆羅門瞿曇般若流支譯",
    "T17n0721_059:0347a22_0": "觀天品之三十八(夜摩天之二十四)「爾時，菩薩鵝王名曰善時，攝諸鵝眾，以正念心、利益一切眾生之心，觀諸鵝眾心受快樂，獨在一窟思惟念法。",
    "T17n0721_059:0347a25_1": "如是善時鵝王愛念法樂，為他說法以為悅樂。",
    "T17n0721_059:0347a26_2": "復有餘鵝亦思念法。",
    "T17n0721_059:0347a27_3": "爾時天眾以歡喜心，為求樂故，來向此處，觀此大池周遍可愛，一切時樹花果具足。",
    "T17n0721_059:0347a29_4": "天眾觀之，及天女眾歡喜歌舞，遊戲受樂，百倍增長，圍遶大池。",
    "T17n0721_059:0347b01_5": "「爾時，菩薩鵝王見天眾已，以成就慧而說頌曰：「『智者不放逸，　　能斷於放逸，　　則昇智慧臺，　　得無上安隱。",
    "T17n0721_059:0347b05_0": "　　若斷於放逸，　　得勝寂滅道，　　入此廣大道，　　智慧到涅槃。",
    "T17n0721_059:0347b07_0": "　　放逸能障道，　　令心過相續，　　以是放逸故，　　破壞法橋梁。",
    "T17n0721_059:0347b09_0": "　　能壞於善念，　　失於解脫道，　　以是放逸故，　　將人至惡道。",
    "T17n0721_059:0347b11_0": "　　以放逸亂心，　　不覺時利益，　　不知語作法，　　不覺如死人。",
    "T17n0721_059:0347b13_0": "　　雖住於天身，　　如畜生無異，　　放逸癡所壞，　　或舞或歌笑。",
    "T17n0721_059:0347b15_0": "　　或生或退沒，　　當生已復滅，　　三界諸眾生，　　放逸故轉行。",
    "T17n0721_059:0347b17_0": "　　造作一切過，　　惡業之所縛；　　迷惑一切法，　　放逸怨所轉。",
    "T17n0721_059:0347b19_0": "　　以放逸所害，　　不知於內法，　　亦不知外法，　　不覺失其心。",
    "T17n0721_059:0347b21_0": "　　智者所輕笑，　　而天子行之，　　無羞無人罰，　　為放逸所害。",
    "T17n0721_059:0347b23_0": "　　心樂於遊戲，　　亦常樂歌舞，　　於境界無厭，　　退失於天處。",
    "T17n0721_059:0347b25_0": "　　為放逸所誑，　　於怖處而笑，　　猶如盲冥人，　　不知道非道。』",
    "T17n0721_059:0347b27_0": "「如是善時菩薩鵝王利益他故，觀天眾已，住於第一可愛說法鳥眾之中，說調伏偈。",
    "T17n0721_059:0347b28_1": "而諸天眾雖聞其說而不聽受，歌舞戲笑，受五欲樂，遶池而住，樂觀境界。",
    "T17n0721_059:0347c01_2": "「夜摩天中有三大士，常為放逸行天夜摩天眾而演說法。",
    "T17n0721_059:0347c02_3": "何等為三？",
    "T17n0721_059:0347c03_4": "一者，夜摩天王牟修樓陀；二者，善時鵝王菩薩；三者，種種莊嚴孔雀王菩薩。",
    "T17n0721_059:0347c04_5": "是三大士常為利他而演說法，或有令得聲聞菩提，或有令得緣覺菩提。",
    "T17n0721_059:0347c06_6": "如是大士超魔境界。",
    "T17n0721_059:0347c06_7": "「時，魔波旬作如是念：『此諸大士，空我境界，欲捨我去。",
    "T17n0721_059:0347c08_8": "人中沙門，四天王中四大天王，三十三天中憍尸迦，夜摩天中牟修樓陀、善時菩薩、種種莊嚴菩薩，兜率陀天寂靜天王及其眷屬，此等諸人雖住我境而不屬我。",
    "T17n0721_059:0347c11_9": "六天及人，我使能敗，除化樂天，雖我境界而有大力，我不能亂。",
    "T17n0721_059:0347c13_10": "我今當遣智慧大臣至夜摩天，往亂其法。』",
    "T17n0721_059:0347c14_11": "作是念已，即與大臣而共籌量：『汝當往詣夜摩天王牟修樓陀、善時菩薩、種種莊嚴菩薩所，而敗壞之。",
    "T17n0721_059:0347c16_12": "汝等三人善能言語、善能變化，有大勢力——其三人者：一名歡喜；二名放逸；三名欲迷——汝去當至夜摩天王牟修樓陀、善時菩薩、種種莊嚴菩薩所，說法敗之。』",
    "T17n0721_059:0347c19_13": "「時，三大臣聞是語已，即下往詣夜摩天眾，至善時鵝王所。",
    "T17n0721_059:0347c21_14": "到已見此鵝王威德勇健，勝相無畏，其聲調伏，為諸天眾說偈頌曰：「『此非放逸時，　　不應生歡喜，　　此二法生癡，　　死時有大力。",
    "T17n0721_059:0347c25_0": "　　喜煙放逸火，　　燒無量大眾，　　境界所迷惑，　　無目不覺知。",
    "T17n0721_059:0347c27_0": "　　能斷於相續，　　及以眾生行，　　為境界所迷，　　不覺知利益。』",
    "T17n0721_059:0347c29_0": "「時，三大臣聞是語已，而說偈言：「『放逸最歡喜，　　一切樂緣轉。",
    "T17n0721_059:0348a02_0": "　　放逸故生愛，　　云何如是說？』",
    "T17n0721_059:0348a03_0": "「善時鵝王以偈答曰：「『無放逸歡喜，　　一切樂緣轉。",
    "T17n0721_059:0348a05_0": "　　放逸生苦惱，　　故說蓮花池。』",
    "T17n0721_059:0348a06_0": "「時，魔大臣放逸復說偈言：「『樂及於境界，　　放逸諸天女，　　及以諸技術，　　為第一可愛。』",
    "T17n0721_059:0348a09_0": "「善時鵝王復以偈答：「『若法生放逸，　　一切皆是苦，　　能失諸善根，　　行於三惡道。』",
    "T17n0721_059:0348a12_0": "「爾時，放逸復說偈言：「『或處於園林，　　若在蓮花池，　　或於重閣處，　　放逸故受樂。』",
    "T17n0721_059:0348a15_0": "「善時鵝王復以偈答：「『於山園林中，　　曠野寂靜處，　　無放逸寂靜，　　能斷於魔縛。",
    "T17n0721_059:0348a18_0": "　　放逸入地獄，　　或墮畜生中，　　復生於餓鬼，　　放逸癡心故。』",
    "T17n0721_059:0348a20_0": "「如是善時鵝王說是偈頌答放逸時，牟修樓陀於金窟中遠離放逸而修禪定，及餘天子遠離放逸亦修禪定。",
    "T17n0721_059:0348a22_1": "牟修樓陀既知此事，來向大池。",
    "T17n0721_059:0348a23_2": "無量百千天女圍遶，遍滿虛空，歌舞作樂出眾妙音，近於天王。",
    "T17n0721_059:0348a24_3": "不放逸天不歌不舞，於答難時，忽然而至。",
    "T17n0721_059:0348a25_4": "「爾時，牟修樓陀聞鵝王說一切偈頌，憶念知已：『魔王大臣名曰放逸，三人同侶，我於餘天聞其至此。",
    "T17n0721_059:0348a27_5": "一名放逸，二名歡喜，三名欲迷，於癡人所增長重惑。",
    "T17n0721_059:0348a29_6": "我當為此放逸大臣說十一法答難法門，破此魔眾。』",
    "T17n0721_059:0348b02_0": "「爾時，夜摩天王思惟此事，與善時鵝王共籌量已，從空而下，坐蓮花臺，與無量放逸行天而自圍遶，說此十一種勝上答難法門，告諸天眾：『汝今諦聽放逸之過。",
    "T17n0721_059:0348b05_1": "我從往昔曾見無放逸天子，名曰安隱，為我宣說，令我得聞如此之法，乃是迦葉如來之所演說。",
    "T17n0721_059:0348b07_2": "汝今諦聽，善思念之。",
    "T17n0721_059:0348b08_3": "一切天眾、說法鳥眾、善時鵝王及魔王眾、放逸大臣、顛倒說者、為諸世間作無利益、住魔伴黨……一切諦聽。",
    "T17n0721_059:0348b10_4": "十一問難勝上法門，所謂十一白法斷於十一垢染之法。",
    "T17n0721_059:0348b12_5": "欲求真實、欲求涅槃、欲離魔界，畏生死縛，住於寂靜阿蘭若處，獨一無侶，欲求實諦，欲滅黑闇，一心諦聽。",
    "T17n0721_059:0348b14_6": "何等十一勝上法門斷十一法？",
    "T17n0721_059:0348b15_7": "一者以調伏斷於憍慢；二者正心不亂斷除二種破戒；三者精進能滅懈怠；四者白法能斷垢法；五者白法能斷惡法；六者知足能斷多欲；七者以遠離住斷近親里；八者以正語斷無義語；九者正住斷於輕掉；十者布施斷於貧窮；十一者智慧斷於無知。",
    "T17n0721_059:0348b21_8": "如是十一垢染之法縛人著於放逸樹枝，欲離魔境，應當斷滅。",
    "T17n0721_059:0348b22_9": "畏生死者，應斷放逸。",
    "T17n0721_059:0348b23_10": "夫放逸者，是生死本；不放逸者，是解脫因。",
    "T17n0721_059:0348b24_11": "爾時，迦葉如來欲令一切諸眾生等離生死故，說如是法。",
    "T17n0721_059:0348b25_12": "我昔從於先舊天子聞說此法，如是天子亦從迦葉如來聞如此法，為我宣說。",
    "T17n0721_059:0348b27_13": "次第傳聞，我為汝說。",
    "T17n0721_059:0348b27_14": "「『以何等法調伏憍慢？",
    "T17n0721_059:0348b28_15": "調伏之人，一切眾生之所愛重，住調伏故，斷此憍慢麁惡之法。",
    "T17n0721_059:0348b29_16": "憍慢有五，何等為五？",
    "T17n0721_059:0348c01_0": "所謂若入聚落城邑或行道路，其行速疾，不慎威儀。",
    "T17n0721_059:0348c02_1": "或行道路或行非道，或抖擻衣或佯跛行，正心之人見之生瞋：「云何此人行不順法？",
    "T17n0721_059:0348c04_2": "為醉？",
    "T17n0721_059:0348c04_3": "為狂？」",
    "T17n0721_059:0348c04_4": "是則名為第一憍慢。",
    "T17n0721_059:0348c04_5": "如是憍慢，云何而斷？",
    "T17n0721_059:0348c05_6": "應正直行，不轉不顧，直視一尋，威儀齊整，不抖擻衣、不高舉足——限齊四指，不通肩被衣、袈裟齊等，行不掉臂。",
    "T17n0721_059:0348c07_7": "此不放逸能斷放逸。",
    "T17n0721_059:0348c08_8": "復有四種放逸，諸比丘、比丘等應當斷離，所謂說無益語，心不思念、不知多少；至施主家不喚突入，亦不彈指，在上而坐，說於無量無義之言而不覺知；於靜坐處發大音聲；觀眾女人，無緣而瞋；左右顧視，不觀前後；眷屬憍慢；盜入他家。",
    "T17n0721_059:0348c13_9": "如是比丘，一切世人皆悉不愛，寂靜行者說此比丘名為憍慢，在家、出家皆亦如是。",
    "T17n0721_059:0348c15_10": "如斯等過，云何斷除？",
    "T17n0721_059:0348c16_11": "若於施主及以餘人說正法語，前後相應，觀人而說、觀心而說、依時處說、不相違說、軟語而說、令易解說、法相應說，如說而行，不觀女人，彈指而入，知時出入，亦知其相，不抖擻衣，不掉臂行，不作高唾，不大音聲，美語說法，待問而說，不斷他語，少言美說，以法語說。",
    "T17n0721_059:0348c22_12": "是名毘尼斷於憍慢。",
    "T17n0721_059:0348c22_13": "「『復次，第二調伏能斷憍慢。",
    "T17n0721_059:0348c23_14": "云何調伏？",
    "T17n0721_059:0348c23_15": "所謂比丘及比丘等，入於他家，若聞歌伎作樂戲笑、遊戲之中，於他言笑不聽不樂、不味不願，不作多語，不說他惡，不自嚴飾而至他家，不數數入，不常乞求。",
    "T17n0721_059:0348c27_16": "如是比丘入於他家，若本施主、若至異家，以此調伏而斷憍慢。",
    "T17n0721_059:0348c28_17": "「『復次第三，比丘至施主家，離說法語，說世俗語、說國土論、說生天論、說於遊戲歌舞之論、說於過去染愛之事，近女人坐，著雜色衣而入他家。",
    "T17n0721_059:0349a02_18": "若比丘等如是憍慢熾然增長，何等毘尼能斷滅之？",
    "T17n0721_059:0349a04_19": "所謂若比丘、比丘等，入於他家，說出家法、說布施論、說持戒論、讚智功德、說於無常敗壞之法、說老說病、說愛別離、說自業作、說死離別、說知足法、說調柔法、說苦說集、說滅說道、說地進退、說破戒過、說厭離法、說斷慳法；色憍慢人為說色過、為說食過、無常破壞、說少壯過必歸老壞。",
    "T17n0721_059:0349a10_20": "觀人深心，相應而說。",
    "T17n0721_059:0349a11_21": "如是比丘以調伏故，破壞憍慢。",
    "T17n0721_059:0349a11_22": "「『復次，第四調伏，斷除憍慢，不數受於多諸飲食，若更有人貪著食味不知厭足，喜至他家，亦不親近。",
    "T17n0721_059:0349a14_23": "隨其所得衣服飲食、臥具醫藥，若多若少，知足受畜，不念他樂亦不味著，不生覺觀，一心而行、調伏而行、正威儀行。",
    "T17n0721_059:0349a16_24": "調伏比丘及比丘等，調伏之法，如是憍慢以調伏法而斷滅之。",
    "T17n0721_059:0349a18_25": "一切憍慢，放逸故生，放逸為本，於諸功德皆無利益。",
    "T17n0721_059:0349a19_26": "是故欲求涅槃，應斷放逸。』",
    "T17n0721_059:0349a20_27": "「如是夜摩天王牟修樓陀、善時鵝王為魔王大臣名放逸等，現前為說往昔天子從迦葉如來三藐三佛陀次第傳聞，為魔眾說。",
    "T17n0721_059:0349a23_28": "『云何第二問答？",
    "T17n0721_059:0349a23_29": "所謂於不持戒，正念現前而斷滅之。",
    "T17n0721_059:0349a24_30": "戒有二種：世間、出世間，略說心為能持。",
    "T17n0721_059:0349a25_31": "戒有多種，略說二種：一者性重戒；二者離惡戒。",
    "T17n0721_059:0349a26_32": "若破性重戒，則非迦葉如來弟子。",
    "T17n0721_059:0349a27_0": "性重戒者，所謂殺生、非梵行、偷盜具滿三鉢梨沙槃，或盜佛物或盜法物，盜已食之，心不悔過亦不還償，覆藏不說。",
    "T17n0721_059:0349a29_1": "如是比丘則非迦葉如來弟子，腐爛敗壞，不名法器，但以妄語莊嚴衣服。",
    "T17n0721_059:0349b02_2": "是名破於性重之戒。",
    "T17n0721_059:0349b02_3": "以放逸故，是故迦葉如來告諸比丘應離放逸。』",
    "T17n0721_059:0349b03_4": "如是夜摩天王為善時鵝王菩薩說法，鵝眾及魔王眾、放逸臣等坐蓮花臺。",
    "T17n0721_059:0349b05_5": "牟修樓陀說如是法。",
    "T17n0721_059:0349b06_0": "「『復次，第三離惡，略說九種。",
    "T17n0721_059:0349b06_1": "何等為九？",
    "T17n0721_059:0349b06_2": "一者淨修一行；二者常速悔過；三者順行；四者半行；五者多行；六者輕犯即悔；七者說道盡行；八者破壞行；九者一切行。",
    "T17n0721_059:0349b09_3": "是名九種離戒。",
    "T17n0721_059:0349b10_4": "一切愚癡凡夫或沙門、沙門等，以放逸故，名不學者、名無智者，惡不淨行。",
    "T17n0721_059:0349b11_5": "云何一行？",
    "T17n0721_059:0349b12_0": "云何離惡？",
    "T17n0721_059:0349b12_1": "輕慢惡見，以放逸故，毀破輕戒，破已復悔，所謂掘地斷草，是名一行。",
    "T17n0721_059:0349b14_0": "「『若沙門、沙門等，若放逸行，毀破輕戒，還復悔過。",
    "T17n0721_059:0349b15_1": "如是沙門破一行戒，或一或二或三，破輕戒已，我還悔過。",
    "T17n0721_059:0349b16_2": "如是數作數悔，是名捨離惡戒，非敬重法、非離放逸，心常散亂，是名破戒悔過行。",
    "T17n0721_059:0349b18_3": "「『云何順行？",
    "T17n0721_059:0349b18_4": "放逸增長，輕心輕戒，不勇猛學戒，能說能知破戒因緣，知實不實，於戒法中知破重戒得大重罪，堅持不犯。",
    "T17n0721_059:0349b20_5": "若有難緣，破於輕戒，不持不敬，不重正法。",
    "T17n0721_059:0349b21_6": "是名破戒悔過比丘。",
    "T17n0721_059:0349b23_0": "「『若沙門、沙門等，云何半行？",
    "T17n0721_059:0349b23_1": "唯學戒法，知重知輕或持不持，其心思念護餘戒眾。",
    "T17n0721_059:0349b24_2": "如是攝心行於半戒，餘戒不行，是名半行。",
    "T17n0721_059:0349b25_3": "比丘行放逸行，放逸所使，住放逸境，不能速得涅槃。",
    "T17n0721_059:0349b28_0": "「『云何多行？",
    "T17n0721_059:0349b28_1": "若比丘、比丘尼或沙彌、沙彌尼、優婆塞、優婆夷具足持戒，如是順法多行，多持離戒，不缺不穿不空，雖堅固持，不能盡護，是名多行。",
    "T17n0721_059:0349c03_0": "「『若沙門、沙門等，云何輕犯速悔？",
    "T17n0721_059:0349c03_1": "如是比丘，或放逸故，或近惡友，於戒慢緩，速悔令淨。",
    "T17n0721_059:0349c04_2": "或畏地獄惡道之苦，尋即悔過，令心清淨，於僧前說：「我作不善。」",
    "T17n0721_059:0349c06_3": "心不覆藏，悔已不作，是名比丘犯已隨悔。",
    "T17n0721_059:0349c07_4": "「『云何比丘說道盡行？",
    "T17n0721_059:0349c07_5": "若比丘、比丘等，或於重戒中或破或緩，或以放逸或近惡友，速向師悔，或布薩時向眾僧說，心不覆藏。",
    "T17n0721_059:0349c10_6": "眾僧示導，得聞道故，不復更作，畏三惡道，不破不緩。",
    "T17n0721_059:0349c11_7": "是則名為善時鵝王說道盡行。",
    "T17n0721_059:0349c13_0": "「『云何破壞行？",
    "T17n0721_059:0349c13_1": "盡形慢緩、離於禪誦、心不愛樂，遊天廟中，為求衣服飲食，處處遊行施主之家，親近俗人，為其騁使，以求安樂。",
    "T17n0721_059:0349c15_2": "是名破壞行。",
    "T17n0721_059:0349c16_3": "如是比丘身壞命終，墮於地獄。",
    "T17n0721_059:0349c17_0": "「『善時！",
    "T17n0721_059:0349c17_1": "云何一切行？",
    "T17n0721_059:0349c17_2": "信一切法毘尼，為他人說，於輕戒中或不能持一戒二戒，或以性故或無習故不能具持，非不敬重，作已悔過。",
    "T17n0721_059:0349c19_3": "善時！",
    "T17n0721_059:0349c20_4": "是名一切行，其惡薄少。",
    "T17n0721_059:0349c20_5": "若比丘、比丘等，少惡破戒，一切皆由放逸過故。』",
    "T17n0721_059:0349c21_6": "如是夜摩天王住蓮花臺，為善時鵝王、說法鳥眾、魔王大臣名放逸等說如是法。",
    "T17n0721_059:0349c23_7": "「爾時，夜摩天王牟修樓陀以偈頌曰：「『為放逸所盲，　　飲於放逸毒，　　放逸之所縛，　　將入於地獄。",
    "T17n0721_059:0349c27_0": "　　若人放逸行，　　世間所輕賤，　　現得不利益，　　命終入地獄。",
    "T17n0721_059:0349c29_0": "　　癡人於晝夜，　　或住或道行，　　一切放逸者，　　不得一念樂。",
    "T17n0721_059:0350a02_0": "　　以其放逸故，　　流行於欲界，　　輪轉五道中，　　或從禪中退。",
    "T17n0721_059:0350a04_0": "　　若得世間定，　　生於無色處，　　輪轉於諸有，　　皆由放逸故。",
    "T17n0721_059:0350a06_0": "　　一切三界中，　　為於愛網羂，　　放逸之所縛，　　癡人不覺知。』",
    "T17n0721_059:0350a08_0": "「如是夜摩天王於往昔時，從舊天子次第得聞迦葉佛經，為善時鵝王、說法鳥眾及魔大臣放逸等，說於十一法中，已說三法。",
    "T17n0721_059:0350a10_1": "何等為三？",
    "T17n0721_059:0350a11_2": "一者調伏，斷於憍慢。",
    "T17n0721_059:0350a11_3": "二者正心不亂，斷除二種破戒：一者性戒，二者離戒。",
    "T17n0721_059:0350a12_4": "若種善根，親近善友，破性重戒。",
    "T17n0721_059:0350a13_5": "近善友故，得脫生死，何況離戒。",
    "T17n0721_059:0350a14_6": "是故智者應當勤求近善知識。",
    "T17n0721_059:0350a14_7": "三者捨離一法。",
    "T17n0721_059:0350a15_8": "云何一法？",
    "T17n0721_059:0350a15_9": "所謂懈怠。",
    "T17n0721_059:0350a15_10": "捨離懈怠，勤行精進，若能精進，則能滅於一切懈怠，猶如放逸於一切法能作無益，一切善法、親近善友以為根本。",
    "T17n0721_059:0350a19_0": "「『復次，第四白法能斷垢法。",
    "T17n0721_059:0350a19_1": "何等白法？",
    "T17n0721_059:0350a19_2": "以勤精進，斷於懈怠。",
    "T17n0721_059:0350a20_3": "譬如光明滅一切闇，以勤精進斷除懈怠亦復如是。",
    "T17n0721_059:0350a21_4": "夫懈怠者，害一切法。",
    "T17n0721_059:0350a21_5": "隨生懈怠轉轉增長，能壞世間、出世間法、現在未來不可稱說無量諸法。",
    "T17n0721_059:0350a23_6": "懈怠之人勢力薄少，人所輕賤，亦復不能修理家業，貧窮下賤，不能營作治生貿易、耕田種殖，及以餘事悉不能作，不能親近善友知識。",
    "T17n0721_059:0350a26_7": "以懈怠故，人所輕賤，皆共指笑，不學智慧，癡無所知，不知時處、不知自力、不知他力。",
    "T17n0721_059:0350a28_8": "若依時節應有所作，現在、未來一切應作，皆不成就。",
    "T17n0721_059:0350a29_9": "「『若人精進，則能斷除如是懈怠，眾人所愛，眾所敬重，初夜後夜心不疲惓，離睡易覺，知時而起、知時而臥、知時相應，思惟而作。",
    "T17n0721_059:0350b03_10": "堅固精進，精進為伴，以精進水澡懈怠垢。",
    "T17n0721_059:0350b04_11": "一切所作，離垢成就。",
    "T17n0721_059:0350b05_12": "有所作業，或得衰惱，精進不退，不怯不惓、不間不息。",
    "T17n0721_059:0350b06_13": "若作大事，精進伴故，則能成就而不毀壞。",
    "T17n0721_059:0350b07_14": "凡所造作，不假他人，識好惡人，知自他力。",
    "T17n0721_059:0350b08_15": "善人所讚，眾人供養，或王大臣之所供養。",
    "T17n0721_059:0350b09_16": "大富大力，一切鬪諍，無敢為敵，諸大力人不能破壞。",
    "T17n0721_059:0350b10_17": "善友為伴，知識增長，多善友故有大勢力，多受安樂。",
    "T17n0721_059:0350b11_18": "隨所行處，若至異方，常得安隱。",
    "T17n0721_059:0350b12_19": "若遊餘方，善人親近，隨所有人親近其人，致敬供養，以禮待之。",
    "T17n0721_059:0350b13_20": "離懈怠故，得如是等無量功德，被大堅固精進之鎧，離懈怠垢，能破魔軍、能出生死，一切善人之所愛敬。",
    "T17n0721_059:0350b16_21": "發勤精進為同伴故，復得出世間無漏無垢，得涅槃道。",
    "T17n0721_059:0350b17_22": "初堅牢惡塵垢之處，緩而難脫，以此家宅縛諸世間，妻子眷屬、姊妹兄弟、奴婢田宅、財物倉庫，大愛瀑河。",
    "T17n0721_059:0350b19_23": "精進為伴，則能離於生死怖畏，捨家出家，服三法衣。",
    "T17n0721_059:0350b21_24": "精進為伴，於家縛中勤精進故，而得出離，得無住道，勤修禪定，習誦正法，欲入涅槃而得解脫。",
    "T17n0721_059:0350b23_25": "知時所應，發勤精進，如實知於身口出沒，諦知自相，如實知於陰界諸入生滅等相。",
    "T17n0721_059:0350b25_26": "晝夜不息，精進不懈，親近善師。",
    "T17n0721_059:0350b25_27": "以智方便，發勤精進，習道盡過，斷無始流轉生死之縛。",
    "T17n0721_059:0350b27_28": "如是懈怠一切無利猶如闇冥，一切眾生不利益事，是堅固惡，以精進故則能滅之。",
    "T17n0721_059:0350b29_0": "其人如是隨所得道，隨其所得，發勤精進，則能散滅一切和合，不樂煩惱染縛境界。",
    "T17n0721_059:0350c01_1": "誑惑一切愚癡凡夫，愛詐親善，是色香味觸境界之中，猶如惡賊，劫善法財物，破壞善法，能作一切無利益事，不愛果報，非愛財物，惱亂一切愚癡凡夫，能令迷亂。",
    "T17n0721_059:0350c05_2": "是故應當捨離境界，不應味著，修解脫道，令心清淨，隨心清淨則能精進，正念無疑。",
    "T17n0721_059:0350c07_3": "以正修行破壞怨家，復以精進為伴侶故，能斷貪欲、瞋恚、愚癡。",
    "T17n0721_059:0350c09_0": "正觀察斷，不受諸有，殺怨家已，如閻浮提中觀於虛空淨無雲瞖，日月清淨，光明顯耀，其人清淨亦復如是。",
    "T17n0721_059:0350c11_1": "如病得差，如貧得財，猶如盲人行大曠野，失於正路，得道得眼。",
    "T17n0721_059:0350c12_2": "其人如是以持禁戒正修行故，修行現證：「我生已盡，梵行已立，所作已辦，不受後有。」",
    "T17n0721_059:0350c14_3": "如是離於塵垢，於一切縛而得解脫，度於彼岸。",
    "T17n0721_059:0350c15_4": "智慧勇猛離於塵垢，一切皆由精進伴故。",
    "T17n0721_059:0350c16_5": "是故發大精進能斷懈怠及以放逸生死諸縛。』",
    "T17n0721_059:0350c17_6": "「爾時，夜摩天王牟修樓陀以迦葉佛偈而說頌曰：「『發於精進念，　　常樂獨靜處，　　得脫於惡業，　　智慧得涅槃。",
    "T17n0721_059:0350c21_0": "　　發精進為伴，　　離於懈怠垢，　　得脫曠野怖，　　是人得常樂。",
    "T17n0721_059:0350c23_0": "　　懈怠及放逸，　　能障一切法，　　以此大過故，　　令眾生苦惱。",
    "T17n0721_059:0350c25_0": "　　若求現未樂，　　應離於懈怠，　　放逸懈怠人，　　如狗等無異。』",
    "T17n0721_059:0350c27_0": "「如是夜摩天王為善時鵝王、說法鳥眾，魔王大臣放逸、欲迷等，說彼迦葉如來經典，從昔天子傳聞而說。",
    "T17n0721_059:0351a01_0": "「『復次，第五白法能斷惡法。",
    "T17n0721_059:0351a01_1": "何等惡法？",
    "T17n0721_059:0351a01_2": "所謂樂入城邑聚落，常習憒閙，不樂住於阿蘭若處，壞沙門法。",
    "T17n0721_059:0351a03_3": "云何壞法？",
    "T17n0721_059:0351a03_4": "如是比丘離於修禪及以讀誦，或入聚落或入城邑，處處樂住白衣之家，或共男子或共女人多有言說。",
    "T17n0721_059:0351a05_5": "若共女人言語談說，能繫縛人，失一切利益或生欲心。",
    "T17n0721_059:0351a07_6": "何以故？",
    "T17n0721_059:0351a07_7": "女人如火，近之轉近，若近女人漸令心亂。",
    "T17n0721_059:0351a08_8": "以是義故，比丘不應入於聚落城邑之中。",
    "T17n0721_059:0351a09_9": "若共丈夫言語談說，失於一切自利之事，於無漏法心不清淨，如是比丘自壞其法。",
    "T17n0721_059:0351a11_10": "復次，若有比丘樂入聚落及以城邑，得多過咎。",
    "T17n0721_059:0351a12_11": "得何等過？",
    "T17n0721_059:0351a12_12": "以入他家令心惱亂，見白衣舍富樂飲食、床褥臥具，心生貪著。",
    "T17n0721_059:0351a13_13": "猶如食吐。",
    "T17n0721_059:0351a14_14": "離阿蘭若，遊於人間，捨道入俗，捨閑靜樂，為家所縛，行貪瞋癡。",
    "T17n0721_059:0351a15_15": "以是過故，復墮地獄、餓鬼、畜生。",
    "T17n0721_059:0351a16_16": "以何因緣得如是苦？",
    "T17n0721_059:0351a16_17": "由其樂入城邑聚落。",
    "T17n0721_059:0351a17_18": "是故比丘若欲得地，應離此過。",
    "T17n0721_059:0351a18_0": "「『云何捨離？",
    "T17n0721_059:0351a18_1": "以住阿蘭若故，能攝一切無住功德。",
    "T17n0721_059:0351a19_2": "無住所攝，第一安隱。",
    "T17n0721_059:0351a19_3": "若有比丘獨住在於阿蘭若處，諸根寂靜，其心清淨，意如鍊金，第一寂靜善護諸根，離於怖畏、離於垢污，第一安隱，得無漏樂。",
    "T17n0721_059:0351a22_4": "六欲天中一切欲樂，作善業故。",
    "T17n0721_059:0351a23_5": "一天之樂可愛無等，況復六天一切諸樂。",
    "T17n0721_059:0351a24_6": "若得盡漏，一念之樂，無分譬喻，一切思量、算數不能譬喻。",
    "T17n0721_059:0351a25_7": "是故若求第一義樂，應離憒閙，不入聚落，以求禪定三昧正受。",
    "T17n0721_059:0351a26_8": "常獨行於山谷巖窟阿蘭若處、若草聚邊，獨一而行，求無漏樂。",
    "T17n0721_059:0351a28_9": "遠離知識親里眷屬，當觀知識親里之樂無常無住，是別離法，非無住處，濁垢惱亂，無有自在，多懷怖畏。",
    "T17n0721_059:0351b01_10": "是故若有愚人智慧薄少，捨第一義，樂求有漏樂——名相似樂，其人則為遠離光明而求黑闇。",
    "T17n0721_059:0351b03_11": "癡人退沒，以其不知功德過相。",
    "T17n0721_059:0351b04_12": "是故應當捨離聚落城邑之樂，常獨住於阿蘭若處。",
    "T17n0721_059:0351b05_13": "如是離於聚落城邑，住林樹間，得無住樂，是名第五以白淨法斷於垢業。",
    "T17n0721_059:0351b07_14": "若欲求樂，欲離魔境，以白淨法斷除垢法。』",
    "T17n0721_059:0351b08_15": "「如是牟修樓陀知說法鳥眾其心調善，善時菩薩利益他心，為說迦葉佛經，從昔天子次第傳聞，為魔王大臣放逸等說：『十一法中，已說五法，餘有六法，今當次說。",
    "T17n0721_059:0351b11_16": "汝集一心，今正是時。",
    "T17n0721_059:0351b12_17": "汝今已得離難具足，若不說法、若不聽法，是大欺誑。",
    "T17n0721_059:0351b13_18": "是故已得離難具足、諸根具足，當為說法。",
    "T17n0721_059:0351b14_19": "三種惡道——地獄、餓鬼、畜生之中，云何說法？",
    "T17n0721_059:0351b15_20": "云何聽法？",
    "T17n0721_059:0351b15_21": "畜生之中互相殘害，餓鬼飢渴，地獄苦逼，云何聞法？",
    "T17n0721_059:0351b16_22": "若人、天中不放逸行，則能聞法。",
    "T17n0721_059:0351b17_23": "我離放逸，汝善信心。",
    "T17n0721_059:0351b18_24": "汝今諦聽，當為汝說。",
    "T17n0721_059:0351b18_25": "法難得聞，離難具足亦復甚難。",
    "T17n0721_059:0351b19_26": "「『復次，第六垢濁欺誑。",
    "T17n0721_059:0351b19_27": "云何垢法？",
    "T17n0721_059:0351b20_28": "所謂多欲。",
    "T17n0721_059:0351b20_29": "夫多欲者，第一垢染，惡貪住處。",
    "T17n0721_059:0351b21_30": "云何而滅？",
    "T17n0721_059:0351b21_31": "當以知足則能滅之。",
    "T17n0721_059:0351b21_32": "若多欲者在家、出家，不得安樂。",
    "T17n0721_059:0351b22_33": "若在家、出家其心多欲，常於晝夜不得安樂。",
    "T17n0721_059:0351b23_34": "若得物已，心不寂靜，所得財物不知厭足。",
    "T17n0721_059:0351b24_35": "在家多欲，未足為妨；如出家人，若出家多欲，不名在家，不名出家。",
    "T17n0721_059:0351b26_36": "云何名為出家人也？",
    "T17n0721_059:0351b26_37": "斷除憍慢、嫉妬、多欲。",
    "T17n0721_059:0351b27_38": "以要言之，若多欲者一切輕毀。",
    "T17n0721_059:0351b27_39": "若有比丘意多所欲，常悕財物，如是比丘於善法中心不清淨。",
    "T17n0721_059:0351b29_40": "心不淨故，諸根不淨，行亦不淨。",
    "T17n0721_059:0351b29_41": "若以憍慢經行僧地，乃至一步，則入地獄，何況臥具、病瘦醫藥而無罪過，純地獄行。",
    "T17n0721_059:0351c02_42": "若破戒多欲而行惡法，實非沙門，自稱沙門。",
    "T17n0721_059:0351c03_43": "猶如野干著師子皮，如虛偽寶，聲如蠡聲，內空無物。",
    "T17n0721_059:0351c05_44": "若多欲比丘自稱：「我是迦葉如來聲聞弟子。」",
    "T17n0721_059:0351c06_45": "迦葉如來法中出家，多欲所燒，過於大火。",
    "T17n0721_059:0351c07_0": "多欲迷悶，過毒入身。",
    "T17n0721_059:0351c07_1": "多欲傷人，過於衰老。",
    "T17n0721_059:0351c07_2": "多欲利刀，伐於善樹，過於刀害。",
    "T17n0721_059:0351c08_3": "多欲之患，過於惡病。",
    "T17n0721_059:0351c09_4": "多欲之心，常求人便，欲斷人命，過於怨家求便害人。",
    "T17n0721_059:0351c10_5": "是故當知：此多欲過破壞二世，應當捨此多欲垢穢。",
    "T17n0721_059:0351c11_6": "晝夜思惟，終不得樂。』",
    "T17n0721_059:0351c12_0": "「爾時，夜摩天王牟修樓陀說迦葉如來所說偈言：「『多欲如利刀，　　斬害愚癡人，　　捨之如刀劍，　　殺害盲冥人。",
    "T17n0721_059:0351c16_0": "　　多欲大惡瘡，　　若生於心中，　　其人貪欲故，　　晝夜不得樂。",
    "T17n0721_059:0351c18_0": "　　欲火憶念薪，　　愛風之所吹，　　猛火大熾然，　　焚燒眾生心。",
    "T17n0721_059:0351c20_0": "　　以貪覆心故，　　令人心輕動，　　愛著財物故，　　而喪其身命。",
    "T17n0721_059:0351c22_0": "　　若人於世間，　　造作諸惡業，　　皆由貪慢故，　　智者如是說。",
    "T17n0721_059:0351c24_0": "　　若人心勇決，　　能入大火中，　　皆由貪心故，　　自作無利益。",
    "T17n0721_059:0351c26_0": "　　若刀惱亂苦，　　若種種鬪諍，　　皆由心因緣，　　親近愚人故。",
    "T17n0721_059:0351c28_0": "　　當知此衰惱，　　皆由貪過故，　　不應親近貪，　　智者如是說。』",
    "T17n0721_059:0352a01_0": "「如是牟修樓陀為善時鵝王、說法鳥眾、魔王大臣名放逸等說：『此大過云何斷除？",
    "T17n0721_059:0352a02_1": "當以白法。",
    "T17n0721_059:0352a03_2": "云何白法？",
    "T17n0721_059:0352a03_3": "所謂少欲。",
    "T17n0721_059:0352a03_4": "夫少欲者，名曰一切安樂之法。",
    "T17n0721_059:0352a04_5": "若人少欲，常得安樂，其人不畏王賊水火。",
    "T17n0721_059:0352a05_6": "多欲之人愛財物故，親近他家以求財物，近於小人以求財物。",
    "T17n0721_059:0352a06_7": "若人少欲，則不至於惡人門下，不作妄語，不作虛誑歌舞戲笑，不作綺語，不作惡業，不為貪財欲火所燒，見他得樂不生憂惱，不為貪財近惡知識，不生疑慮。",
    "T17n0721_059:0352a10_8": "若行道路，不畏盜賊，離於怨家。",
    "T17n0721_059:0352a10_9": "人不求便，不畏罰戮。",
    "T17n0721_059:0352a11_10": "在家之人若能如是，則無所畏，離諸怖畏，一切安隱。",
    "T17n0721_059:0352a12_11": "何況出家，遠離過畏，離在家法，住林樹間。",
    "T17n0721_059:0352a13_12": "若復來至在家人所，多有所求，當知是人食吐無異。",
    "T17n0721_059:0352a14_13": "於沙門中第一供養，所謂少欲。",
    "T17n0721_059:0352a15_14": "少欲比丘知足清淨，名稱普聞，唯受一食，唯著糞掃衣，唯獨無侶，遊於山谷巖窟草聚，唯處塚間，於食三分，唯食其二。",
    "T17n0721_059:0352a18_15": "若乞食時，遠避知識，不近親里，唯畜一鉢，執持錫杖，隨得供養，以智思惟，捨之而去。",
    "T17n0721_059:0352a20_16": "若行道路，前視一尋，不左右顧[盻-八]，捨離美味，不食宿飯。",
    "T17n0721_059:0352a21_17": "於聚落中限至三宿，於城邑中乃至七宿。",
    "T17n0721_059:0352a22_18": "不坐寶飾莊校之座，於本親里眷屬知識捨之不往，不念王者甘味美饍、床褥臥具，不說勝姓。",
    "T17n0721_059:0352a24_19": "親近善友，性行同類，與同戒者言談語論。",
    "T17n0721_059:0352a25_20": "如是比丘離惡離濁，少欲知足，能斷魔縛。",
    "T17n0721_059:0352a26_21": "若有多欲破戒比丘而著袈裟，天及世間無間大惡，如病如賊。",
    "T17n0721_059:0352a28_22": "知足比丘諸根不行色聲香味觸境界之中，住於露地，則能利益一切眾生。",
    "T17n0721_059:0352a29_23": "攝持心意，修於身法，受心念處，攝持心意，於生死中守護諸根。",
    "T17n0721_059:0352b02_24": "以知足故，名為比丘。",
    "T17n0721_059:0352b02_25": "若有比丘欲行少欲，不放逸故，則能少欲。",
    "T17n0721_059:0352b03_26": "以放逸故，則生多欲，在家、出家皆亦如是。』",
    "T17n0721_059:0352b04_27": "「爾時，夜摩天王以偈頌曰：「『若不放逸者，　　則得解脫果；　　若其放逸者，　　則墮於地獄。",
    "T17n0721_059:0352b08_0": "　　放逸不放逸，　　此說其勝果，　　若月若闇冥，　　若解脫若縛，　　放逸不放逸，　　其義亦如是。",
    "T17n0721_059:0352b11_0": "　　少欲則安樂，　　多欲則苦惱，　　如斯苦樂相，　　智者之所說。",
    "T17n0721_059:0352b13_0": "　　若多欲眾生，　　其心常如火；　　少欲如涼池，　　澡浴離貪人。",
    "T17n0721_059:0352b15_0": "　　如火得乾薪，　　燒之無厭足，　　多欲人貪財，　　無厭亦如是。",
    "T17n0721_059:0352b17_0": "　　貪人於晝夜，　　常無有安樂，　　以其多樂欲，　　愛箭射其心。",
    "T17n0721_059:0352b19_0": "　　過去無量王，　　貪財無厭足，　　未來亦如是，　　一切皆磨滅，　　是故智者說，　　少欲最為樂。』",
    "T17n0721_059:0352b22_0": "「如是夜摩天王住蓮花臺為善時鵝王、說法鳥眾、魔王大臣名放逸等說迦葉如來第六經法。",
    "T17n0721_059:0352b25_0": "正法念處經卷第五十九"
}