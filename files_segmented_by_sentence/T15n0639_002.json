{
    "T15n0639_002:0553c06_0": "月燈三昧經卷第二",
    "T15n0639_002:0553c08_0": "高齊天竺三藏那連提耶舍譯",
    "T15n0639_002:0553c09_0": "爾時，世尊告月光童子言：「過去久遠無量無邊不可思議過阿僧祇劫，爾時有佛號曰聲德如來、應、正遍知、明行足、善逝、世間解、無上士、調御丈夫、天人師、佛、世尊出現於世。",
    "T15n0639_002:0553c12_1": "「童子！",
    "T15n0639_002:0553c13_2": "爾時聲德如來、應、正遍知於初會眾集有八億聲聞，皆阿羅漢，諸漏已盡，逮得己利，盡諸有結，依於正教，心善解脫，能到一切心自在岸；第二會集有七億眾、第三會集有六億眾，一切亦是大阿羅漢，諸漏已盡，逮得己利，盡諸有結，依於正教，心善解脫，能到一切心自在岸。",
    "T15n0639_002:0553c19_3": "「童子！",
    "T15n0639_002:0553c19_4": "爾時彼佛壽四萬歲，時閻浮提安隱豐樂，人民熾盛，普遍充滿。",
    "T15n0639_002:0553c20_5": "「童子！",
    "T15n0639_002:0553c20_6": "時閻浮提有二大王：一名、堅固力，二名、大力。",
    "T15n0639_002:0553c21_7": "此二大王一一統領半閻浮提，二王境土安隱豐樂，人民熾盛，普遍充滿。",
    "T15n0639_002:0553c23_8": "時聲德如來在大力王國出現於世。",
    "T15n0639_002:0553c24_9": "「童子！",
    "T15n0639_002:0553c24_10": "是時大力王請聲德如來及比丘僧滿足千年，以一切隨順清淨無過衣服、飲食、臥具、湯藥而為供養。",
    "T15n0639_002:0553c26_11": "「童子！",
    "T15n0639_002:0553c27_0": "彼聲德如來及聲聞僧多饒利養、恭敬、讚歎。",
    "T15n0639_002:0553c28_0": "「時有淨信長者、諸婆羅門，於聲德如來及聲聞僧所發勇猛意，學大力王而設供養——謂以世財為勝供養——彼人不知行供養也。",
    "T15n0639_002:0554a01_1": "云何行供養？",
    "T15n0639_002:0554a02_2": "所謂受持五戒、八戒、出家詣佛、親覲請問見深法忍。",
    "T15n0639_002:0554a03_3": "「童子！",
    "T15n0639_002:0554a03_4": "時聲德如來作如是念：『是諸眾生志意下劣，不能受持五戒、八戒、出家詣佛、親覲請問見深法忍、修於梵行寂靜遠離、受具足戒得比丘分、及以受行究竟善根，如是寂滅樂具無上妙樂悉皆遠離，但以世財而供養我。",
    "T15n0639_002:0554a08_5": "是諸眾生但希小樂，謂為至樂；是諸眾生但重現法及後世法，不能愛重究竟善根。",
    "T15n0639_002:0554a10_6": "云何名重現法？",
    "T15n0639_002:0554a10_7": "謂樂五欲。",
    "T15n0639_002:0554a10_8": "云何名重後世善根？",
    "T15n0639_002:0554a11_9": "謂樂生天。",
    "T15n0639_002:0554a11_10": "云何名為究竟善根？",
    "T15n0639_002:0554a12_11": "謂究竟清淨、究竟吉祥、究竟梵行、究竟窮盡、究竟最後、究竟涅槃。",
    "T15n0639_002:0554a13_12": "我今說如是法，令此眾生於其檀行不為究竟最勝供養，但以無上行而供養我。』",
    "T15n0639_002:0554a15_13": "「童子！",
    "T15n0639_002:0554a15_14": "爾時聲德如來欲覺悟彼大力王及諸長者、婆羅門等而說偈言：「『若人行於財、食施，　　彼此不名相尊敬，　　如是所行不可歎，　　諸佛、智者已遠離；　　若說無我智慧者，　　如是勝人應奉事，　　彼於聖諦信不動，　　奉敬是者佛所歎。",
    "T15n0639_002:0554a22_0": "　　若人財、食而奉施，　　但獲現近少利益；　　若能遠離如是施，　　是人成就出家行。",
    "T15n0639_002:0554a24_0": "　　若有能起無財心，　　又能顯示無財法，　　亦能淨信無財者，　　是人速成無上道。",
    "T15n0639_002:0554a26_0": "　　無有處於五欲中，　　於妻子等生愛著，　　凡愚恒在居家者，　　是人而能得漏盡；　　厭離五欲如火坑，　　能於妻子離愛染，　　怖畏居家求出離，　　獲勝菩提則不難。",
    "T15n0639_002:0554b01_0": "　　無有過去諸如來，　　及其現在、未來者，　　常在居家住欲地，　　而能獲得勝妙道。",
    "T15n0639_002:0554b03_0": "　　棄捨王位如涕唾，　　住於遠離空閑處，　　斷除煩惱降諸魔，　　悟解離垢無為道。",
    "T15n0639_002:0554b05_0": "　　若有恒沙世雄猛，　　千萬億歲而供養，　　有能厭患在家者，　　如是功德最為上。",
    "T15n0639_002:0554b07_0": "　　非是飲食及衣服、　　諸妙花香及塗香，　　如是等事供養佛，　　能如出家奉行法。",
    "T15n0639_002:0554b09_0": "　　若有樂求菩提者，　　能利眾生厭世間，　　趣向空閑行七步，　　如是福報最為上。』",
    "T15n0639_002:0554b11_0": "「童子！",
    "T15n0639_002:0554b11_1": "時大力王聞聲德如來、應、正遍知說如是等出家修行義利名已，復作是念：『如我解佛所說義者，如來非說檀波羅蜜以為究竟清淨、究竟吉祥、究竟梵行、究竟窮盡、究竟最後、究竟涅槃。』",
    "T15n0639_002:0554b15_2": "彼大力王復作是念：『非在家住能得無上、修得無上修行義利，而我今者遠離是行。",
    "T15n0639_002:0554b17_3": "我今要當剃除鬚髮、被服袈裟，以家非家，出家為道。』",
    "T15n0639_002:0554b18_4": "「童子！",
    "T15n0639_002:0554b18_5": "時大力王與其眷屬八萬人俱，前後圍遶往聲德佛所頂禮佛足，右遶三匝，退坐一面。",
    "T15n0639_002:0554b20_6": "「童子！",
    "T15n0639_002:0554b20_7": "爾時，聲德如來知大力王及其眷屬心所欲樂，即為宣說一切諸法體性平等無戲論三昧，分別顯示。",
    "T15n0639_002:0554b22_8": "「童子！",
    "T15n0639_002:0554b23_9": "時大力王聞是三昧，歡喜踊躍，深心愛樂，即於聲德佛所棄捨王位，正信出家，剃除鬚髮，服三法衣。",
    "T15n0639_002:0554b25_10": "既出家已，於此三昧廣能聽受、讀誦、憶持、分別其義、修行相應，以此善根於二億劫不墮惡道。",
    "T15n0639_002:0554b27_11": "次第復值二億諸佛，彼佛法中常得出家，一一佛所於此三昧聽受、讀誦、分別其義、修行相應，以此善根次第滿百億劫得成佛道，號曰智勇如來、應、正遍知、明行足、善逝、世間解、無上士、調御丈夫、天人師、佛、世尊，利益無量無邊眾生，然後乃當入般涅槃。",
    "T15n0639_002:0554c04_12": "童子！",
    "T15n0639_002:0554c04_13": "汝當觀此三昧有是神力，能令菩薩招感佛智。",
    "T15n0639_002:0554c05_14": "「童子！",
    "T15n0639_002:0554c05_15": "彼大力王所將眷屬八萬人等，聞是三昧歡喜踊躍，心甚愛樂，亦皆隨王正信出家，剃除鬚髮，被服法衣。",
    "T15n0639_002:0554c07_16": "是出家輩聞此三昧，讀誦、受持、分別解說、修行相應，以此善根於二億劫不墮惡道，一一劫中值千萬佛，於彼佛所常得出家。",
    "T15n0639_002:0554c10_17": "既出家已，聞此三昧，讀誦、受持、應修、行住，以此善根於後滿百千劫各異世界得成佛道，同號堅固勇健堪能如來、應、正遍知、明行足、善逝、世間解、無上士、調御丈夫、天人師、佛、世尊，利益無量諸眾生已，然後乃入無餘涅槃。",
    "T15n0639_002:0554c15_18": "「童子！",
    "T15n0639_002:0554c15_19": "如是三昧有大威力，能令菩薩招致阿耨多羅三藐三菩提。」",
    "T15n0639_002:0554c17_20": "爾時，世尊欲重宣此義而說偈言：「我念過去久遠世，　　不思議劫有佛出，　能為眾生作利益，　　號曰聲德大仙尊。",
    "T15n0639_002:0554c21_0": "　初會眾集滿八億，　　悉是聲聞諸弟子；　第二會集七億數、　　第三六億阿羅漢，　一切漏盡無煩惱，　　諸神通力到彼岸。",
    "T15n0639_002:0554c24_0": "　其佛壽命四萬歲，　　國土世界甚嚴淨。",
    "T15n0639_002:0554c25_0": "　時閻浮提有二王，　　號曰大力、堅固力，　是等二王所居土，　　一一各領半閻浮。",
    "T15n0639_002:0554c27_0": "　佛出大力王國中，　　諸勝人天奉供養，　其王於佛得淨信，　　恭敬供養滿千年。",
    "T15n0639_002:0554c29_0": "　國人無量學是王，　　種種供養於如來，　但以世財非法供，　　佛及聲聞悉豐足。",
    "T15n0639_002:0555a02_0": "　爾時世尊作是念：　　『我說是法令捨欲，　必令彼王生厭離，　　於我法中而出家。』",
    "T15n0639_002:0555a04_0": "　彼時人尊說偈言：　　『棄捨惡法是佛教，　在家多過具諸苦，　　如法修行真供佛。』",
    "T15n0639_002:0555a06_0": "　時王聞說如是偈，　　獨趣空閑作是念：『我今不能處家纏，　　而為最勝法供養。』",
    "T15n0639_002:0555a08_0": "　即捨王位如洟唾，　　并及八萬諸眷屬，　一時俱往到佛所，　　頭面作禮住尊前。",
    "T15n0639_002:0555a10_0": "　佛知此等之樂欲，　　為說難見寂滅定，　彼聞愛敬而悅樂，　　一切歡喜即出家。",
    "T15n0639_002:0555a12_0": "　既出家已於此定，　　讀誦、受持、廣分別，　次第二億劫數中，　　未曾墜墮三惡道。",
    "T15n0639_002:0555a14_0": "　是人以此諸善業，　　得見百億諸如來，　於彼佛法恒出家，　　宣說如是勝三昧。",
    "T15n0639_002:0555a16_0": "　是等於後得成佛，　　同號堅固大精進，　利益無量億眾生，　　後入涅槃猶火滅。",
    "T15n0639_002:0555a18_0": "　時彼往昔大力王，　　久成佛道號智勇，　利益無量百億眾，　　置菩提已入涅槃。",
    "T15n0639_002:0555a20_0": "　既聞如是勝利益，　　末世持經佛所讚，　若能奉持佛法藏，　　是等速成人中上。",
    "T15n0639_002:0555a22_0": "「童子！",
    "T15n0639_002:0555a22_1": "是故，菩薩摩訶薩愛樂是定者應當修習最初所行。",
    "T15n0639_002:0555a23_2": "「童子！",
    "T15n0639_002:0555a23_3": "云何菩薩於此三昧最初所行？",
    "T15n0639_002:0555a24_4": "童子！",
    "T15n0639_002:0555a24_5": "若菩薩摩訶薩以大悲心為首，若佛在世、若佛滅後，常勤供養——所謂花鬘、末香、塗香、寶幢、幡蓋、音聲、歌舞、作倡伎樂、衣服、飲食、病瘦醫藥——以此善根悉以迴向如是三昧，更不志求其餘諸法而供養佛，不求妙色、不求資財、不為生天、不求眷屬，唯念是法。",
    "T15n0639_002:0555a29_6": "是菩薩尚於法中不見有佛，況復法外而見佛也？",
    "T15n0639_002:0555b02_7": "是故，童子！",
    "T15n0639_002:0555b02_8": "是為真供養佛，而亦不見有佛可得，不取我想、不求果報。",
    "T15n0639_002:0555b03_9": "是菩薩三輪清淨，以花鬘、末香、塗香、寶幢、幡蓋、音聲、歌舞、作倡伎樂、飲食、衣服、病瘦醫藥供養如來，迴向阿耨多羅三藐三菩提，以此善根得不思議功德、不思議果報，得是三昧速成阿耨多羅三藐三菩提。」",
    "T15n0639_002:0555b08_10": "爾時，世尊即說偈言：「若人香奉無邊智，　　能得無量香果報，　於千萬劫離惡趣，　　永無一切諸臭穢。",
    "T15n0639_002:0555b11_0": "　千萬劫中行勝行，　　供養百萬億如來，　成佛獲得勝戒香；　　若復了知無眾生，　施香、受香二俱無，　　若能起心如是施，　則得柔軟勝順忍；　　若人增上修此忍，　為他割身猶如錢，　　於千萬億恒沙劫，　其心堅固不退轉。",
    "T15n0639_002:0555b16_1": "　　云何而得名為忍？",
    "T15n0639_002:0555b17_0": "　云何復名為隨順？",
    "T15n0639_002:0555b17_1": "　　云何得名不退轉？",
    "T15n0639_002:0555b18_0": "　云何復名為菩薩？",
    "T15n0639_002:0555b18_1": "　　欣樂自性無我法，　以無我想無煩惱，　　能知諸法悉盡滅，　是因緣故名為忍。",
    "T15n0639_002:0555b20_2": "　　諸佛所學隨順學，　智者如法常修行，　　知諸佛法無疑惑，　是故得名為隨順。",
    "T15n0639_002:0555b22_3": "　　若修行時有世魔，　現作佛身說是言：　　『佛道難得作聲聞。』",
    "T15n0639_002:0555b24_0": "　不肯信受名不退。",
    "T15n0639_002:0555b24_1": "　　覺悟惡見諸眾生，　非此能證甘露道，　　勸捨惡道住善趣，　是故得名為菩薩。",
    "T15n0639_002:0555b26_2": "　　忍者住於隨順道，　以無我法令開悟，　　乃至夢中不起念，　存有眾生壽命想。",
    "T15n0639_002:0555b28_3": "　　若魔無量如恒沙，　化作佛身到其所，　　咸說：『身內有神我。』",
    "T15n0639_002:0555c01_0": "　即語：『無我，汝非佛。』",
    "T15n0639_002:0555c01_1": "　　以智了達諸法空，　知已不與煩惱俱，　　以戲論故言說有，　見已寂滅行世間。",
    "T15n0639_002:0555c03_2": "　　譬如世人所生子，　隨即為其立名字，　　諸方推名不可得，　當知此字無所來。",
    "T15n0639_002:0555c05_3": "　　為立菩薩如是名，　菩薩諸方不可求，　　乃至實際求不得，　如是知者名菩薩。",
    "T15n0639_002:0555c07_4": "　　假使海中熾火然，　菩薩終不起身見，　　菩薩得住初發心，　悉斷惡見、煩惱盡。",
    "T15n0639_002:0555c09_5": "　　不見有其生滅法，　所謂眾生及壽命，　　諸法體空猶如幻，　非彼外道所能知。",
    "T15n0639_002:0555c11_6": "　　若於飲食生貪著、　於衣鉢中起愛悋、　　及其掉戲輕躁者，　是則不知佛菩提；　　多憙睡眠及懈怠、　姦偽、兇暴、不攝斂、　　於諸佛所無淨信，　是則不知佛菩提；　　毀破禁戒無慚愧、　於佛法中無歸信、　　不敬同修梵行者，　是則不知佛菩提。",
    "T15n0639_002:0555c17_7": "　　不毀淨戒具慚愧、　於佛法中深愛樂、　　同梵行者能恭敬，　是則能知勝菩提；　　念處以為聖境界、　喜悅而作床臥具、　　以禪為食、定為漿，　是則能知佛菩提。",
    "T15n0639_002:0555c21_8": "　　無我忍為經行處，　以空林中行正念，　　七覺香花甚可樂，　嗅已得成無上道。",
    "T15n0639_002:0555c23_9": "　　菩薩體道所修行，　非是餘人所行地，　　所謂聲聞及緣覺，　誰有智者不貪樂？",
    "T15n0639_002:0555c25_10": "　　設我壽命極長遠，　如恒河沙無量劫，　　說佛一毛德不盡，　如來智慧無邊故。",
    "T15n0639_002:0555c27_11": "　　若聞如是大利益，　無畏世尊之所說，　　速自教人持是定，　無上菩提得不難。",
    "T15n0639_002:0556a01_0": "「童子！",
    "T15n0639_002:0556a01_1": "是故，菩薩摩訶薩應善巧知入三法忍——謂知彼第一忍、第二忍、第三忍——於是忍中應善巧知，復於其智亦善巧知。",
    "T15n0639_002:0556a03_2": "何以故？",
    "T15n0639_002:0556a03_3": "若菩薩摩訶薩於忍智中善巧知者，彼菩薩摩訶薩速得阿耨多羅三藐三菩提。",
    "T15n0639_002:0556a05_4": "是故，童子！",
    "T15n0639_002:0556a05_5": "菩薩摩訶薩若欲速求阿耨多羅三藐三菩提者，於此三忍法門應當受持；持已，為他廣分別說，利益安樂無量眾生、救濟世間、利益安樂諸天及人。」",
    "T15n0639_002:0556a09_6": "爾時，世尊為彼月光童子即以偈句頌此入三忍法門：「於諸眾生無違諍，　　口不宣說非益言，　常能安住饒益法，　　是則說名為初忍；　知一切法猶如幻，　　即於此相不取著，　能於智中增無減，　　是故名為初勝忍；　諸修多羅已修學，　　智與善說恒相應，　於佛無量智不疑，　　是則名為初勝忍；　若聞一切善說法，　　猶如佛說無有疑，　能信一切諸佛法，　　是則名為初勝忍。",
    "T15n0639_002:0556a19_0": "　於了義經常宣暢，　　如佛所說而演說，　若說我人及眾生，　　即知方便為引接。",
    "T15n0639_002:0556a21_0": "　種種外道諸異見，　　菩薩於彼心無擾，　轉於彼人深悲愍，　　是名第二勝忍相；　諸陀羅尼來現前，　　於總持門無疑惑，　所說語言皆真實，　　是名第二勝忍相；　假使四大相轉變，　　所謂地、水、火、風等，　於佛菩提永不退，　　是名第二勝忍相。",
    "T15n0639_002:0556a27_0": "　世間所有諸工巧，　　菩薩悉能善修學，　不見更有勝己者，　　是名第三勝忍相；　奢摩他力得調伏，　　毘婆舍那山不動，　一切眾生莫能欺，　　是名第三勝忍相；　所有言說常在定，　　行、住、坐、臥恒三昧，　三摩堅固到彼岸，　　是名第三勝忍相；　住於正定獲神通，　　於多佛剎往說法，　智者神足勢無減，　　是名第三勝忍相；　若修如是寂定時，　　諸餘一切群生類，　不能知彼心分齊，　　是名第三勝忍相；　假使世界諸眾生，　　一時作佛演說法，　是人悉能具領受，　　是名第三勝忍相；　東、西、南、北及四維、　　上、下二方亦如是，　於諸方中悉見佛，　　是名第三勝忍相；　悉能變現無量身，　　一切皆作真金色，　於無量剎往說法，　　是名第三勝忍相；　此佛世界諸閻浮，　　一切皆覩菩薩形，　諸天及人咸識知，　　是名第三勝忍相；　於諸佛法佛行處，　　導師所有諸威儀，　智者悉能善修學，　　是名第三勝忍相。",
    "T15n0639_002:0556b18_0": "　世界所有諸眾生，　　悉來讚歎是菩薩，　菩薩於彼欣悅者，　　則於佛智未修學；　世界所有諸眾生，　　罵詈、毀謗是菩薩，　於此若起瞋恨心，　　當知佛智未修學；　若得利養心不喜、　　於違失時無憂慼，　其心安住猶如山，　　是名第三勝忍相。",
    "T15n0639_002:0556b24_0": "　一名、隨順音聲忍，　　二名、思惟隨順忍，　三名、修習無生忍，　　學此三忍得菩提。",
    "T15n0639_002:0556b26_0": "　若於如是三勝忍，　　菩薩其有能得者，　善逝見彼菩薩時，　　即授無上菩提記。",
    "T15n0639_002:0556b28_0": "　若有聞此授記莂，　　不思議數億眾生，　咸發無上菩提心：　　『我要當作人中尊。』",
    "T15n0639_002:0556c01_0": "　聞說如是授記音，　　即時大地六種動，　光明普照十方界，　　雨無量種勝妙花。",
    "T15n0639_002:0556c03_0": "　若於如是三勝忍，　　其有菩薩能得者，　悉不復見有生、死，　　於彼起、滅亦復然；　若於如是三種忍，　　菩薩其有能得者，　已老、今老悉不見，　　安住法中得如是。",
    "T15n0639_002:0556c07_0": "　菩薩了知種種法，　　體性空寂猶如幻，　是空亦復非生、滅，　　以諸法體空寂故。",
    "T15n0639_002:0556c09_0": "　若有眾生來恭敬、　　禮拜、尊重、興供養，　菩薩於彼無偏愛，　　深達世間體性故；　若有眾生來打罵，　　菩薩於彼無嫌慢，　轉於其人起悲心，　　為欲令其解脫故；　若加刀杖及瓦石，　　其心於彼無忿怒，　安住無我忍法中，　　菩薩不畏起瞋覆。",
    "T15n0639_002:0556c15_0": "　菩薩了知種種法，　　體性空寂猶如幻，　若能安住是法中，　　為諸人天所供養。",
    "T15n0639_002:0556c17_0": "　有人手執利剛刀，　　割截一一身支節，　心能忍受無恚恨，　　悲憐增廣初不壞。",
    "T15n0639_002:0556c19_0": "　以刀屠膾支節時，　　菩薩即便生是念：『汝若未得菩提處，　　願我莫證於涅槃。』",
    "T15n0639_002:0556c21_0": "　如是忍力最無上，　　於無我忍安住故。",
    "T15n0639_002:0556c22_0": "　是諸菩薩大名稱，　　無量那由劫修習，　復過是數如恒沙，　　猶未能得證菩提，　於爾所時修佛行，　　況復覺智何可說？",
    "T15n0639_002:0556c25_0": "　不可思議億劫說，　　彼諸德號無窮盡，　於無我忍善安住，　　是大名稱諸菩薩。",
    "T15n0639_002:0556c27_0": "　若欲能知菩提者，　　要當住於妙智聚；　若修諸佛所說忍，　　得勝菩提則不難。」",
    "T15n0639_002:0556c29_0": "爾時，佛告月光童子言：「於過去廣大久遠無量無數不可思議過阿僧祇劫，爾時有佛名無所有起如來、應、正遍知、明行足、善逝、世間解、無上士、調御丈夫、天人師、佛、世尊出現於世。",
    "T15n0639_002:0557a04_0": "云何名為無所有起如來、應、正遍知？",
    "T15n0639_002:0557a04_1": "童子！",
    "T15n0639_002:0557a04_2": "是佛生時，上昇虛空高七多羅樹，行於七步而作是言：『一切諸法悉無所有，一切諸法悉無所有。』",
    "T15n0639_002:0557a07_3": "其音遍滿三千大千世界。",
    "T15n0639_002:0557a07_4": "是時地神展轉相告至于梵世，而作是言：『是世界中有佛出世，號曰無所有起如來、應、正遍知，其初生時於虛空中行於七步而作是言：「一切諸法悉無所有。」』",
    "T15n0639_002:0557a11_5": "童子！",
    "T15n0639_002:0557a11_6": "以是因緣，其佛號曰無所有起。",
    "T15n0639_002:0557a12_7": "「彼佛成正覺時，所有樹木、叢林、藥草皆出聲言：『一切諸法悉無所有。』",
    "T15n0639_002:0557a13_8": "童子！",
    "T15n0639_002:0557a13_9": "時彼世界所出諸聲皆亦說言：『一切諸法悉無所有。』",
    "T15n0639_002:0557a15_0": "「童子！",
    "T15n0639_002:0557a15_1": "爾時無所有起如來所說法時，有一王子名思惟大悲，形貌端正，人所愛樂，心行調柔。",
    "T15n0639_002:0557a17_2": "童子！",
    "T15n0639_002:0557a17_3": "爾時，王子詣無所有起如來所，頂禮佛足，右遶三匝，退坐一面。",
    "T15n0639_002:0557a19_0": "「爾時，無所有起如來知彼思惟大悲王子深心所樂，即為說是一切諸法體性平等無戲論三昧。",
    "T15n0639_002:0557a21_1": "王子聞已得淨信心，以家非家，出家為道，剃除鬚髮，被服袈裟。",
    "T15n0639_002:0557a22_2": "既出家已，於此三昧讀誦、受持、廣為他人分別顯示，以此善根於二十劫不墮惡道，一一劫中值二億佛。",
    "T15n0639_002:0557a24_3": "過二十劫已得成佛道，號曰善思義如來、應、正遍知、明行足、善逝、世間解、無上士、調御丈夫、天人師、佛、世尊，出現於世。",
    "T15n0639_002:0557a28_0": "「童子！",
    "T15n0639_002:0557a28_1": "汝當觀此三昧有是威力，能令菩薩招致阿耨多羅三藐三菩提。",
    "T15n0639_002:0557a29_2": "「童子！",
    "T15n0639_002:0557a29_3": "菩薩摩訶薩當安住深忍法中。",
    "T15n0639_002:0557b01_4": "云何菩薩摩訶薩能安住深忍？",
    "T15n0639_002:0557b02_5": "童子！",
    "T15n0639_002:0557b02_6": "菩薩摩訶薩應當如實觀一切法猶如幻化、如夢、如野馬、如響、如光影、如水中月、如虛空性，應如是知。",
    "T15n0639_002:0557b04_7": "童子！",
    "T15n0639_002:0557b04_8": "菩薩摩訶薩若如實觀一切法如幻化、如夢、如野馬、如響、如光影、如水中月、如虛空性者，是名菩薩摩訶薩安住深忍。",
    "T15n0639_002:0557b07_9": "若成就深忍，菩薩於染法不染、瞋法不瞋、癡法不癡。",
    "T15n0639_002:0557b08_10": "何以故？",
    "T15n0639_002:0557b08_11": "是菩薩不見於法，亦無所得——不見染者、不見染事、不見染業；不見瞋者、不見瞋事、不見瞋業；不見癡者、不見癡事、不見癡業。",
    "T15n0639_002:0557b11_12": "「菩薩摩訶薩於如是法悉無所見，亦無所得——謂若染、若瞋、若癡，是菩薩以無所見故，即無所染、無瞋、無癡。",
    "T15n0639_002:0557b13_13": "「是菩薩如實無染、無瞋、無癡、無顛倒心故，得名為定、名無戲論、名到彼岸、名為陸地、名到安隱、名到無畏、名為清涼、名為持戒、名為智者、名為慧者、名為福德、名為神足、名為憶念、名為持者、名黠慧者、名為去者、名慚愧者、名信義者、名頭陀功德者、名不著女色者、名無染著者、名應供者、名漏盡者、名無煩惱自在者、名心解脫者、名慧解脫者、名調伏者、名曰大龍、名所作已辦、名更無所作、名捨重擔、名逮得己利、名盡諸有結、名依正教心善解脫、名到一切心自在岸、名為沙門、名婆羅門、名沐浴者、名已渡者、名明了者、名為聞者、名為佛子、名為釋子、名除棘刺者、名度坑塹者、名拔毒箭者、名無熱者、名無塵埃者、名為比丘無覆纏者、名為丈夫、名善丈夫、名勝丈夫、名大丈夫、名師子丈夫、名大龍丈夫、名牛王丈夫、名善調丈夫、名勇健丈夫、名荷負丈夫、名精進丈夫、名兇丈夫、名如花丈夫、名蓮花丈夫、名分陀利丈夫、名調御丈夫、名月丈夫、名日丈夫、名作業丈夫、名兩足中上、名盡智邊、名多聞中勝、名已修梵行、名所作究竟、名一切惡不染。」",
    "T15n0639_002:0557c06_14-0": "爾時，世尊說偈頌曰：「劫盡災壞時，　　世界蘯然空，　如前、後亦爾，　　喻諸法亦然；　觀世間起作，　　悉住於水上，　如下、上亦爾，　　諸法亦復然；　如虛空無雲，　　忽然起陰曀，　知從何所出，　　諸法亦復然；　如來涅槃後，　　思想覩佛形，　如初、後亦爾，　　諸法亦復然；　猶如水聚沫，　　暴流之所漂，　觀之無堅實，",
    "T15n0639_002:0557c06_14-1": "　　諸法亦復然；　如天雨水上，　　各各有泡起，　隨生尋散滅，　　諸法亦復然；　譬如春日中，　　暉光所焚炙，　陽焰狀如水，　　諸法亦復然；　如濕芭蕉樹，　　人折求其堅，　內、外不得實，　　諸法亦復然；　如幻作多身，　　謂男、女、象、馬，　是相非真實，　　諸法亦復然；　譬如有童女，　　夜臥夢產子，　生欣、",
    "T15n0639_002:0557c06_14-2": "死憂慼，　　諸法亦復然；　如人夢行婬，　　寤已無所見，　愚愛終無得，　　諸法亦復然；　如淨虛空月，　　影現於清池，　非月形入水，　　諸法亦復然；　如人自好憙，　　執鏡照其面，　鏡像不可得，　　諸法亦復然；　見野馬如水，　　愚者欲趣飲，　無實可救渴，　　諸法亦復然；　如人在山谷，　　歌哭言笑響，　聞聲不可得，",
    "T15n0639_002:0557c06_14-3": "　　諸法亦復然；　如牓教諸國，　　善、惡由之行，　非言教至彼，　　諸法亦復然；　如人飲酒醉，　　見地悉迴轉，　其實未曾動，　　諸法亦復然。",
    "T15n0639_002:0558a12_0": "　緣起法無有，　　無有更不有，　分別有、無者，　　是則苦不滅。",
    "T15n0639_002:0558a14_0": "　於有、無分別，　　淨、不淨諍論，　遠離是二邊，　　智者住中道。",
    "T15n0639_002:0558a16_0": "　觀彼先際身，　　於身無身想，　若能如是知，　　即是無為性。",
    "T15n0639_002:0558a18_0": "　眼、耳、鼻無限，　　舌、身、意亦然，　於根分別者，　　聖道則無用。",
    "T15n0639_002:0558a20_0": "　於諸根無限，　　體頑空無記，　欲希涅槃樂，　　應修聖道業。",
    "T15n0639_002:0558a22_0": "　演說四念處，　　愚者身證慢，　身證則無慢，　　能離諸慢故；　演說於四禪，　　愚謂得禪行，　滅惑人無慢，　　慧觀斷慢故；　演說四真諦，　　愚者謂見諦，　見實則無慢，　　世尊如是說。",
    "T15n0639_002:0558a28_0": "　雖廣讀眾經，　　恃多聞毀禁，　多聞非能救，　　破戒地獄苦；　自恃持戒慢，　　而不學多聞，　持戒報盡已，　　還復受諸苦；　多聞與持戒，　　二俱不自恃，　恃慢薄福人，　　由是起眾苦。",
    "T15n0639_002:0558b05_0": "　慢為眾苦本，　　諸導師所說，　有慢苦增長，　　離之則苦滅。",
    "T15n0639_002:0558b07_0": "　雖修世三昧，　　而不離我想，　其過還復起，　　猶如優垤迦。",
    "T15n0639_002:0558b09_0": "　若修彼無我，　　於中生欣樂，　是涅槃樂因，　　非感世間法。",
    "T15n0639_002:0558b11_0": "　如被眾賊圍，　　為命欲逃避，　無足不能走，　　便為賊所殺；　如是癡毀禁，　　欲出離世間，　無戒不堪去，　　為老、病、死殺。",
    "T15n0639_002:0558b15_0": "　如壯執刃賊，　　劫掠害諸方；　煩惱亦如是，　　害眾生善根。",
    "T15n0639_002:0558b17_0": "　多人說陰空，　　不知陰無我，　若問陰有無，　　顰蹙瞋言對。",
    "T15n0639_002:0558b19_0": "　若知陰無我，　　聞罵心不瞋，　有或繫屬魔，　　悟空無忿怒。",
    "T15n0639_002:0558b21_0": "　如人患身痛，　　多年苦逼惱，　是病經時久，　　求醫欲治療。",
    "T15n0639_002:0558b23_0": "　是人數推訪，　　便遇得良師，　醫愍授好藥，　　汝服則令差。",
    "T15n0639_002:0558b25_0": "　是人得妙藥，　　不服病不愈，　非是醫藥咎，　　當知病者過。",
    "T15n0639_002:0558b27_0": "　於此法出家，　　讀誦道品教，　行修不相應，　　何能得解脫？",
    "T15n0639_002:0558b29_0": "　諸法體性空，　　佛子觀是事，　一切有悉空，　　外道空少分。",
    "T15n0639_002:0558c02_0": "　智不與愚競，　　勇猛應捨離，　若罵不念報，　　愚法汝勿嫌；　智不愚往返，　　善知其性習，　雖復共相親，　　後必成怨嫉；　智不與愚密，　　知其志不堅，　體性自破壞，　　凡愚則無友。",
    "T15n0639_002:0558c08_0": "　若問如法語，　　毀戒者不欣，　無因起瞋覆，　　當知是愚人。",
    "T15n0639_002:0558c10_0": "　愚者與愚合，　　如糞與糞和；　智智同一處，　　猶二醍醐合。",
    "T15n0639_002:0558c12_0": "　不觀世間過、　　因果不信入、　於佛語無信，　　在世被離壞。",
    "T15n0639_002:0558c14_0": "　貧窮無財物，　　不活求出家；　我法出家已，　　衣鉢極慳著。",
    "T15n0639_002:0558c16_0": "　彼近惡知識，　　毀破我禁戒，　不自觀己行，　　其心無安住。",
    "T15n0639_002:0558c18_0": "　晝夜住非宜，　　作惡無有厭，　身心恒放逸，　　口常說麁鄙，　恒伺他愆過，　　覓便向人說，　自覆己瑕玼，　　深是愚癡相。",
    "T15n0639_002:0558c22_0": "　愚者貪嗜食，　　不能知節量，　因佛得飲食，　　都無反報心。",
    "T15n0639_002:0558c24_0": "　得上妙甘饍，　　不應於其法，　反為食所害，　　如象食泥藕。",
    "T15n0639_002:0558c26_0": "　種種上味饌，　　智者雖食之，　根寂靜無貪，　　如法簡擇飡。",
    "T15n0639_002:0558c28_0": "　雖有聰智人，　　慰愚問從來，　於彼無親戀，　　但起悲愍心。",
    "T15n0639_002:0559a01_0": "　智者恒利愚，　　愚反為衰損，　我見是過已，　　獨處空如鹿。",
    "T15n0639_002:0559a03_0": "　智者見是過，　　不與愚共俱，　若與往來者，　　失天況菩提？",
    "T15n0639_002:0559a05_0": "　智者恒住悲、　　住慈與喜合，　常捨一切有，　　修定證菩提。",
    "T15n0639_002:0559a07_0": "　悟道除憂怖，　　見人老、死逼，　於彼起悲愍，　　發言合真義。",
    "T15n0639_002:0559a09_0": "　若人知佛法，　　離言說聖諦，　若聞是法者，　　得離食聖愛。",
    "T15n0639_002:0559a11_0": "「童子！",
    "T15n0639_002:0559a11_1": "以是義故，欲得成就堅固行菩薩應如是學。",
    "T15n0639_002:0559a12_2": "何以故？",
    "T15n0639_002:0559a12_3": "童子！",
    "T15n0639_002:0559a12_4": "堅固行菩薩得阿耨多羅三藐三菩提則為不難，何況此三昧也？」",
    "T15n0639_002:0559a13_5": "爾時，月光童子白佛言：「希有，世尊！",
    "T15n0639_002:0559a14_6": "如來、應、正遍知善能說此堅固之行，為入此三昧法善說、善建立一切菩薩所學，乃是一切如來行處，尚非聲聞、辟支佛地，何況外道？",
    "T15n0639_002:0559a17_7": "「世尊！",
    "T15n0639_002:0559a17_8": "我今當住是堅固行。",
    "T15n0639_002:0559a18_9": "何以故？",
    "T15n0639_002:0559a18_10": "我欲如佛所學我今欲學、我欲知彼阿耨多羅三藐三菩提故、我欲破壞於魔波旬及其眷屬、我欲脫一切眾生苦。",
    "T15n0639_002:0559a21_0": "唯願如來及比丘僧并諸眷屬明受我請，為悲愍我故。」",
    "T15n0639_002:0559a22_1": "如來爾時及比丘僧默然許受月光童子明日請食，為護彼故。",
    "T15n0639_002:0559a23_2": "爾時月光童子既蒙如來許受供已，歡喜踊躍，深自慶幸，即從坐起，偏袒右臂，頂禮佛足，右遶三匝辭退而去。",
    "T15n0639_002:0559a27_0": "爾時，月光童子向王舍城還至家中，到已即於其夜嚴辦種種無量無數勝味飲食。",
    "T15n0639_002:0559a28_1": "於王舍大城一切諸處悉懸繒綵、散種種花、竪幢幡蓋、燒眾名香、施諸帳幕，掃治街巷除却瓦礫，於四衢道灑令清淨，散栴檀末、雜寶遍布，復散種種花、種種寶花，間錯其地猶如彩畫。",
    "T15n0639_002:0559b04_0": "又以無量種種莊嚴彫飾城巷，其城一切周遍已——有優鉢羅花、拘物陀花、鉢頭摩花、分陀利花——於其家內純以牛頭栴檀用塗其宅，以種種莊嚴張諸寶帳，為佛、世尊設上味食。",
    "T15n0639_002:0559b08_0": "是時，童子作如是等莊嚴城郭、街巷、舍宅，辦諸供具，一夜之中悉備足已。",
    "T15n0639_002:0559b09_1": "至明清旦，與八十那由他菩薩，阿逸多菩薩以為上首，其名曰：觀世音菩薩、大勢至菩薩、香象菩薩、寶幢菩薩、難勝菩薩、文殊師利童子菩薩、勇健軍菩薩、妙臂菩薩、寶花菩薩、不虛現菩薩，如是等菩薩摩訶薩於餘菩薩而為上首。",
    "T15n0639_002:0559b14_2": "與如是等大菩薩眾前後圍遶，出王舍大城往如來所，更整衣服，頭面作禮，右遶三匝白佛言：「世尊！",
    "T15n0639_002:0559b17_3": "食時既至，所設已辦，願垂臨顧入王舍城，至我室內哀受我供。」",
    "T15n0639_002:0559b19_0": "爾時，世尊於中前時著衣持鉢，與大比丘滿百千人，菩薩摩訶薩無量百千億那由他——天、龍、夜叉、乾闥婆、阿修羅、迦樓羅、緊那羅、摩睺羅伽等無量百千而設供養，恭敬讚歎佛大威力、佛大神足、佛大變現、佛大威儀，放百千萬億那由他光、作百千種伎樂、雨種種天花——為受月光童子供故入王舍城。",
    "T15n0639_002:0559b25_1": "佛以久集無量善根，以右千輻輪足躡城門閫，時現種種神變未曾有事：「諸佛、如來若入城時，法皆如是現其神變。",
    "T15n0639_002:0559b28_2": "汝今善聽，當為汝說佛入城時所有神德。」",
    "T15n0639_002:0559b29_3": "說偈頌曰：「大仙入王城，　　輪足躡門閫，　威力動大地，　　眾生咸歡喜。",
    "T15n0639_002:0559c03_0": "　諸乏飲食者，　　遠離飢渴患，　其身皆飽滿，　　由佛履閫故；　聾、盲、瘖瘂輩、　　貧窮、薄福等，　諸根悉全具，　　由佛履閫故；　閻羅界餓鬼，　　食膿、唾、屎、尿，　悉得天味食，　　由佛履閫故；　諸山及寶山，　　種種林、花、果，　曲躬悉迴向，　　由佛履閫故；　大海城邑聚，　　地皆六種動，　不逼惱眾生，　　由佛履閫故。",
    "T15n0639_002:0559c13_0": "　人、天、鳩槃等，　　歡喜住空中，　為佛持寶蓋，　　發大菩提心；　諸音樂不擊，　　自然出妙聲，　眾人皆歡喜，　　由佛履閫故。",
    "T15n0639_002:0559c17_0": "　百千萬億樹，　　向佛具花果，　無量天住空，　　所設非人供；　百千諸牛王、　　獸王師子吼，　象、馬悉歸禮，　　由佛履閫故。",
    "T15n0639_002:0559c21_0": "　國中諸大王，　　見十力世尊，　導師勝妙色，　　歡喜而頂禮。",
    "T15n0639_002:0559c23_0": "　餘人心喜讚，　　或散諸妙花，　合十指爪掌，　　稱佛為大悲。",
    "T15n0639_002:0559c25_0": "　或散諸瓔珞、　　金鎖、璩臂印、　或散師子條，　　發大菩提心。",
    "T15n0639_002:0559c27_0": "　女人奉金鬘、　　又女散面花、　或解金瓔珞、　　乳面手嚴具、　或有散金花、　　及諸嚴身具，　雖捨無一心，　　悕求諸佛道。",
    "T15n0639_002:0560a02_0": "　城人布妙衣、　　或復散頂珠、　及散眾寶網，　　佛至城門故。",
    "T15n0639_002:0560a04_0": "　若人病苦逼，　　種種憂箭射，　一切咸具樂，　　導師威德故。",
    "T15n0639_002:0560a06_0": "　拘翅羅、鸚鵡、　　孔雀、頻伽等，　諸鳥住空中，　　出和雅妙音。",
    "T15n0639_002:0560a08_0": "　眾鳥心歡喜，　　出是妙音時，　能滅修行者，　　貪、瞋、癡煩惱。",
    "T15n0639_002:0560a10_0": "　無量億眾生，　　聞聲得順忍，　為聖授彼記，　　未來咸作佛。",
    "T15n0639_002:0560a12_0": "　見佛十力身，　　眾生樂佛智：『我云何得此，　　佛知欲授記？』",
    "T15n0639_002:0560a14_0": "　佛一一毛孔，　　放百千種光，　遍照諸佛剎，　　普眼入城故。",
    "T15n0639_002:0560a16_0": "　障蔽於日明、　　摩尼寶天火，　餘光悉不現，　　佛入城門故。",
    "T15n0639_002:0560a18_0": "　百千蓮花敷，　　出地千葉淨，　十力尊蹈上，　　與眾遊城巷。",
    "T15n0639_002:0560a20_0": "　道路無穢污，　　純以香泥塗；　遍城燒妙香，　　馨流甚可樂；　巷陌甚嚴麗，　　除去諸瓦礫，　十力功德故，　　具種種花香。",
    "T15n0639_002:0560a24_0": "　百千惡夜叉，　　見佛金色身，　起大悲愍意，　　淨心歸牟尼。",
    "T15n0639_002:0560a26_0": "　諸天宮悉空，　　皆共來觀佛，　在空雨眾花，　　佛入勝城時。",
    "T15n0639_002:0560a28_0": "　若人以散花，　　於人天師所，　佛上成花蓋，　　莊嚴身端好。",
    "T15n0639_002:0560b01_0": "　人、天、修羅等，　　覩佛十力尊，　心歡喜踊躍，　　未曾有厭足。",
    "T15n0639_002:0560b03_0": "　右有百千梵、　　左帝釋亦然，　無數天在空，　　恭敬三界尊。",
    "T15n0639_002:0560b05_0": "　時佛現變已，　　開示勝妙法，　百千眾聞者，　　發大菩提心。",
    "T15n0639_002:0560b07_0": "　相好花為身，　　猶滿虛空星，　佛處王御路，　　如淨空圓月。",
    "T15n0639_002:0560b09_0": "　如淨摩尼寶，　　離垢無瑕穢，　十方放光明；　　佛照剎亦然。",
    "T15n0639_002:0560b11_0": "　諸天眾圍遶，　　人尊入王城，　足履地如畫，　　來入月光宅。",
    "T15n0639_002:0560b13_0": "　城郭悉莊嚴，　　百千億幢幡，　栴檀塗其地，　　散花而莊嚴。",
    "T15n0639_002:0560b15_0": "　佛在道行時，　　發廣悲愍心，　口出無量光，　　吐香而說法。",
    "T15n0639_002:0560b17_0": "　覩佛身生樂，　　得喜不思議：『我等何時得，　　法王勝供養？』",
    "T15n0639_002:0560b19_0": "　無量人發心：　　『我明亦請佛。",
    "T15n0639_002:0560b20_0": "　憐愍救濟者，　　久遠難值遇。』",
    "T15n0639_002:0560b21_0": "　或巷城却敵，　　勝妙自莊嚴，　辦具諸花瓔，　　散佛為菩提；　或勝瞻波鬘，　　婆師目多伽；　或復散繒綵，　　發勝純至心；　或在家心淨，　　勝衣自莊嚴，　以繒綵諸花，　　散大比丘眾，　優鉢羅花等、　　復散妙金花、　種種摩尼寶、　　或散栴檀末。",
    "T15n0639_002:0560b29_0": "　現諸希有事，　　不可稱計數，　佛入城門時，　　多人發道心。",
    "T15n0639_002:0560c02_0": "　無煩熱見諦、　　善現、善見天、　阿迦尼離欲，　　一切來觀佛；　密身及廣果，　　百那由他眾，　如摩尼光曜，　　悉來瞻仰尊；　淨天子無數、　　及諸少淨天、　無量淨天子，　　悉來觀大仙；　其少光天子、　　及無量光天、　光音天子等，　　咸共來觀佛；　其梵輔天子、　　并及梵眾天、　定藏大梵等，　　皆來觀世尊；　他化天歡喜、　　化樂天善心、　兜率炎摩眾、　　三十三天王、　四方四天王、　　財主毘樓勒、　惡眼提賴吒，　　故來禮敬佛。",
    "T15n0639_002:0560c16_0": "　大力夜叉王、　　及眷屬淨心、　并親族在空，　　雨諸天妙花；　恒醉持鬘天，　　執種種花鬘，　并眷屬心喜，　　供養勝丈夫；　百器足夜叉、　　并妻及眷屬，　自擊美音樂，　　供養於如來；　喜悅耽美歌，　　謂緊那羅王，　居在香山頂，　　踊躍悉來集；　婆稚睒婆利、　　羅睺、毘摩質、　并餘大威德，　　而雨諸寶物；　過無量羅剎，　　多眾而圍遶，　各持諸妙花，　　恭敬而散佛；　阿耨大龍王，　　女善學音樂，　擊百種妙聲，　　誠心供養佛；　耨龍五百子，　　求廣菩提智，　與親屬圍遶，　　咸共無上尊；　阿波羅龍王，　　向佛而合掌，　持龍勝真珠，　　在空供養佛；　目真陀龍王，　　踊躍悉歡喜，　散諸妙寶果，　　淨心而供養。",
    "T15n0639_002:0561a07_0": "　彼起勝敬心，　　念佛種種德，　諸親屬圍遶，　　皆來讚歎佛。",
    "T15n0639_002:0561a09_0": "　難陀、跋難陀、　　德叉、黑瞿曇、　與眷屬詣佛，　　屈膝禮善逝。",
    "T15n0639_002:0561a11_0": "　伊羅鉢龍王，　　百眷屬號泣，　憶念迦葉佛，　　厭惡此受生：『我昔懷疑惑，　　壞小芛蘭葉，　是故生難處，　　不能知佛法。",
    "T15n0639_002:0561a15_0": "　深厭此蛇身，　　願速捨龍趣，　能知清涼法，　　道場所得者。』",
    "T15n0639_002:0561a17_0": "　餘多千龍王、　　海龍摩那斯，　持上妙龍衣，　　來奉人中尊。",
    "T15n0639_002:0561a19_0": "　調達擲佛石，　　夜叉住空接，　其名金毘羅，　　恭敬在佛前。",
    "T15n0639_002:0561a21_0": "　阿吒夜叉城，　　空無大夜叉，　誡約悉令集，　　供養大仙尊。",
    "T15n0639_002:0561a23_0": "　灰毛針夜叉、　　阿吒婆可畏、　雪山、婆多山、　　驢夜叉歸佛。",
    "T15n0639_002:0561a25_0": "　種種異類身，　　被服甚可畏；　多那由他鬼，　　持吉物奉佛；　食海金翅鳥、　　變形婆羅門，　寶冠自莊嚴，　　住空而禮佛。",
    "T15n0639_002:0561a29_0": "　閻浮所有城，　　一切大林天，　與城神俱來，　　供養世間解。",
    "T15n0639_002:0561b02_0": "　無量林天至、　　并諸樹神等，　及一切河神，　　集詣法王所。",
    "T15n0639_002:0561b04_0": "　山峯、巖嶺神、　　堆阜天亦至，　泉池、沼神等，　　共海神喜到。",
    "T15n0639_002:0561b06_0": "　天、人、修羅、鬼、　　迦樓、鳩槃等、　餓鬼、富單那，　　悉來供養佛。",
    "T15n0639_002:0561b08_0": "　諸天、修羅眾，　　離慢咸供養，　見佛入王城，　　觀之無厭足。",
    "T15n0639_002:0561b10_0": "　過修菩薩行，　　供養曾世尊，　彼作是淨業，　　眾生觀無厭。",
    "T15n0639_002:0561b12_0": "　須彌、輪山等，　　及閻浮諸山，　不能為障蔽，　　諸佛照剎光。",
    "T15n0639_002:0561b14_0": "　此娑婆諸海、　　土地悉平正，　佛剎普皆遍，　　散眾花悉滿。",
    "T15n0639_002:0561b16_0": "　百千種光明，　　法王足下放，　地獄盡清涼，　　除苦獲安樂。",
    "T15n0639_002:0561b18_0": "　十力為說法，　　天人得眼淨，　無量百千眾，　　於佛道決定。",
    "T15n0639_002:0561b20_0": "　無等等入城，　　現作是神變，　無量百千劫，　　佛說尚難盡。",
    "T15n0639_002:0561b22_0": "　如是勝德聚，　　牛王度彼岸，　一切德究竟，　　頂禮佛福田。」",
    "T15n0639_002:0561b24_0": "爾時，世尊與諸比丘前後圍遶往詣月光童子住處，坐所敷坐，諸比丘僧次第而坐。",
    "T15n0639_002:0561b26_0": "爾時，月光童子知佛、菩薩比丘坐已，自手齎持多種美食——所謂佉禪尼、蒲禪尼、梨呵那諸沙尼等——又持漿飲，以百味食充足如來及以大眾。",
    "T15n0639_002:0561b29_1": "既充足已，歡喜踊躍，深自慶遇。",
    "T15n0639_002:0561b29_2": "佛及大眾飯食訖已，却鉢澡手，以萬億價寶衣奉上如來；比丘眾隨上、中、下次第，各以上、中、下三衣次第施之。",
    "T15n0639_002:0561c04_0": "爾時，月光童子於佛及僧施衣物已，偏袒右肩，右膝著地，合掌作禮，住於佛前默念說偈而問世尊：「菩薩智者行何行，　　常能解知諸法性？",
    "T15n0639_002:0561c08_0": "　云何能入所作業？",
    "T15n0639_002:0561c08_1": "　　惟願導師為我說。",
    "T15n0639_002:0561c09_0": "　云何能得於宿命？",
    "T15n0639_002:0561c09_1": "　　云何不復處胞胎？",
    "T15n0639_002:0561c10_0": "　云何能得不壞眾？",
    "T15n0639_002:0561c10_1": "　　何故而得無量辯？",
    "T15n0639_002:0561c11_0": "　無上定慧兩足尊，　　如我所問願記說，　知諸眾生心所行，　　於一切法無有疑。",
    "T15n0639_002:0561c13_0": "　佛知一切法體性，　　離言語法以言說，　如師子吼摧野干，　　佛降異道亦如是。",
    "T15n0639_002:0561c15_0": "　知諸眾生之所行，　　通達諸法到彼岸，　無礙智慧淨境界，　　惟願法王為我說。",
    "T15n0639_002:0561c17_0": "　知於過去、未來世，　　及今現在亦悉了，　三世無礙智堪能，　　是故我問釋師子；　一切三世諸佛法，　　法王世尊悉能知，　於法體性善覺悟，　　是故我問大智海。",
    "T15n0639_002:0561c21_0": "　能離一切諸法過，　　已能斷於心穢故，　剪除一切癡穢結，　　願佛為說菩提行。",
    "T15n0639_002:0561c23_0": "　而佛所得諸法相，　　如所得相為我說；　我聞如是法相已，　　依所聞相行菩提。",
    "T15n0639_002:0561c25_0": "　眾生行相多差別，　　我作何行能解入？",
    "T15n0639_002:0561c26_0": "　願為我說入行法，　　我得聞已則能知。",
    "T15n0639_002:0561c27_0": "　一切諸法各差別，　　其體空寂性遠離，　菩薩云何能現證？",
    "T15n0639_002:0561c28_1": "　　願為我說是法母。",
    "T15n0639_002:0561c29_0": "　於一切法到彼岸，　　言說法句已修學，　己自無疑除他疑，　　為我顯示佛菩薩。」",
    "T15n0639_002:0562a02_0": "月燈三昧經卷第二"
}