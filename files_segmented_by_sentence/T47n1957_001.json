{
    "T47n1957_001:0001a02_0": "略論安樂淨土義",
    "T47n1957_001:0001a04_0": "釋曇鸞撰",
    "T47n1957_001:0001a05_0": "問曰：「安樂國於三界中，何界所攝？」",
    "T47n1957_001:0001a06_0": "答曰：「如釋論言：『如斯淨土，非三界所攝。』",
    "T47n1957_001:0001a06_1": "何以故？",
    "T47n1957_001:0001a07_2": "無欲故，非欲界；地居故，非色界；有形色故，非無色界。",
    "T47n1957_001:0001a08_3": "經曰：『阿彌陀佛本行菩薩道時，作比丘，名曰法藏。",
    "T47n1957_001:0001a09_4": "於世自在王佛所，請問諸佛淨土之行，時佛為說二百一十億諸佛剎土，天人善惡，國土精麁，悉現與之。",
    "T47n1957_001:0001a11_5": "于時法藏菩薩，即於佛前，發弘誓大願，取諸佛土。』",
    "T47n1957_001:0001a13_0": "於無量阿僧祇劫，如所發願，行諸波羅蜜，萬善圓滿，成無上道。",
    "T47n1957_001:0001a14_1": "別業所得，非三界也。」",
    "T47n1957_001:0001a15_0": "問曰：「安樂國有幾種莊嚴，名為淨土？」",
    "T47n1957_001:0001a16_0": "答曰：「若依經據義，法藏菩薩四十八願即是其事，尋讚可知，不復重序。",
    "T47n1957_001:0001a17_1": "若依《無量壽論》，以二種清淨，攝二十九種莊嚴成就。",
    "T47n1957_001:0001a18_2": "二種清淨者：一器世間清淨、二是眾生世間清淨。",
    "T47n1957_001:0001a20_0": "「器世間清淨，有十七種莊嚴成就：一者、國土相勝過三界道。",
    "T47n1957_001:0001a21_1": "二者、其國廣大，量如虛空，無有齊限。",
    "T47n1957_001:0001a22_2": "三者、從菩薩正道大慈悲出世善根所起。",
    "T47n1957_001:0001a23_3": "四者、清淨光明圓滿莊嚴。",
    "T47n1957_001:0001a23_4": "五者、備具第一珍寶性，出奇妙寶物。",
    "T47n1957_001:0001a24_5": "六者、潔淨光明常照世間。",
    "T47n1957_001:0001a25_6": "七者、其國寶物柔軟，觸者適悅，生於勝樂。",
    "T47n1957_001:0001a26_7": "八者、千萬寶華，莊嚴池沼，寶殿、寶樓閣種種寶樹，雜色光明影納世界，無量寶網覆虛空，四面懸鈴，常吐法音。",
    "T47n1957_001:0001a28_8": "九者、於虛空中，自然常雨天華、天衣、天香，莊嚴普熏。",
    "T47n1957_001:0001a29_9": "十者、佛慧光明，照除癡闇。",
    "T47n1957_001:0001b01_10": "十一者、梵聲開悟，遠聞十方。",
    "T47n1957_001:0001b02_11": "十二者、阿彌陀佛無上法王，善力住持。",
    "T47n1957_001:0001b02_12": "十三者、從如來淨華所化生。",
    "T47n1957_001:0001b03_13": "十四者、愛樂佛法味，禪三昧為食。",
    "T47n1957_001:0001b04_14": "十五者、永離身心諸苦，受樂無間。",
    "T47n1957_001:0001b05_15": "十六者、乃至不聞二乘、女人、根缺之名。",
    "T47n1957_001:0001b06_0": "十七者、眾生有所欲樂，隨心稱意，無不滿足。",
    "T47n1957_001:0001b07_0": "如是等十七種，是名器世間清淨。",
    "T47n1957_001:0001b07_1": "「眾生世間清淨，有十二種莊嚴成就：一者、無量大珍寶王微妙華臺，以為佛座。",
    "T47n1957_001:0001b09_2": "二者、無量相好，無量光明，莊嚴佛身。",
    "T47n1957_001:0001b10_3": "三者、佛無量辯才，應機說法，具足清白，令人樂聞，聞者必悟解，言不虛說。",
    "T47n1957_001:0001b12_4": "四者、佛真如智慧，猶如虛空，照了諸法總相別相，心無分別。",
    "T47n1957_001:0001b13_5": "五者、天人不動眾，廣大莊嚴。",
    "T47n1957_001:0001b14_6": "譬如須彌山，映顯四大海，法王相具足。",
    "T47n1957_001:0001b15_0": "六者、成就無上果，尚無能及，況復過者。",
    "T47n1957_001:0001b15_1": "七者、為天人丈夫、調御師，大眾恭敬圍遶。",
    "T47n1957_001:0001b16_2": "如師子王，師子圍遶。",
    "T47n1957_001:0001b17_3": "八者、佛本願力莊嚴、住持諸功德，遇者無空過，能令速滿足一切功德海。",
    "T47n1957_001:0001b19_0": "未證淨心菩薩，畢竟得證平等法身，與淨心菩薩，與上地菩薩，畢竟同得寂滅平等。",
    "T47n1957_001:0001b20_1": "九者、安樂國諸菩薩眾，身不動搖而遍至十方，種種應化，如實修行，常作佛事。",
    "T47n1957_001:0001b22_2": "十者、如是菩薩應化身，一切時不前、不後，一心、一念放大光明，悉能遍至十方世界，教化眾生，種種方便，修行所成，滅除一切眾生苦惱。",
    "T47n1957_001:0001b25_3": "十一者、是等菩薩於一切世界無餘，照諸佛大會無餘，廣大無量供養、恭敬、讚歎諸佛如來功德。",
    "T47n1957_001:0001b27_4": "十二者、是諸菩薩於十方一切世界無三寶處，住持、莊嚴佛、法、僧寶功德大海，遍示令解，如實修行。",
    "T47n1957_001:0001b30_5": "如是等法王八種莊嚴功德成就，如是菩薩四種莊嚴功德成就，是名眾生世間清淨。",
    "T47n1957_001:0001c02_6": "「安樂國土具如是等二十九種莊嚴功德成就，故名淨土。」",
    "T47n1957_001:0001c04_0": "問曰：「生安樂土者，凡有幾品輩？",
    "T47n1957_001:0001c04_1": "有幾因緣？」",
    "T47n1957_001:0001c05_0": "答曰：「《無量壽經》中，唯有三輩：上、中、下；《無量壽觀經》中，一品又分為上、中、下，三三而九，合為九品。",
    "T47n1957_001:0001c07_1": "今依傍《無量壽經》為讚，且據此經作三品論之。",
    "T47n1957_001:0001c08_2": "「上輩生者，有五因緣：一者、捨家離欲，而作沙門。",
    "T47n1957_001:0001c09_3": "二者、發無上菩提心。",
    "T47n1957_001:0001c09_4": "三者、一向專念無量壽佛。",
    "T47n1957_001:0001c10_5": "四者、修諸功德。",
    "T47n1957_001:0001c10_6": "五者、願生安樂國。",
    "T47n1957_001:0001c11_7": "具此因緣，臨命終時，無量壽佛與諸大眾現其人前，即便隨佛，往生安樂，於七寶華中，自然化生，住不退轉，智慧勇猛，神通自在。",
    "T47n1957_001:0001c14_8": "「中輩生者，有七因緣：一者、發無上菩提心。",
    "T47n1957_001:0001c15_9": "二者、一向專念無量壽佛。",
    "T47n1957_001:0001c15_10": "三者、多少修善，奉持齋戒。",
    "T47n1957_001:0001c16_11": "四者、起立塔像。",
    "T47n1957_001:0001c16_12": "五者、飯食沙門。",
    "T47n1957_001:0001c17_13": "六者、懸繒然燈，散華燒香。",
    "T47n1957_001:0001c17_14": "七者、以此迴向願生安樂。",
    "T47n1957_001:0001c18_15": "臨命終時，無量壽佛化現其身，光明相好具如真佛，與諸大眾現其人前，即隨化佛往生安樂，住不退轉，功德智慧次如上輩。",
    "T47n1957_001:0001c21_16": "「下輩生者，有三因緣：一者、假使不能作諸功德，當發無上菩提心。",
    "T47n1957_001:0001c22_17": "二者、一向專意乃至十念，念無量壽佛。",
    "T47n1957_001:0001c23_18": "三者、以至誠心願生安樂。",
    "T47n1957_001:0001c24_19": "臨命終時，夢見無量壽佛，亦得往生，功德智慧次如中輩。",
    "T47n1957_001:0001c25_20": "「又有一種往生安樂，不入三輩中：謂以疑惑心，修諸功德，願生安樂。",
    "T47n1957_001:0002a01_21": "不了佛智、不思議智、不可稱智、大乘廣智、無等無倫最上勝智，於此諸智疑惑不信，然猶信罪福，修習善本，生安樂。",
    "T47n1957_001:0002a03_22": "生安樂國七寶宮殿，或百由旬，或五百由旬，各於其中受諸快樂，如忉利天，亦皆自然。",
    "T47n1957_001:0002a05_23": "於五百歲中，常不見佛，不聞經法，不見菩薩、聲聞聖眾。",
    "T47n1957_001:0002a07_0": "安樂國土謂之邊地，亦曰胎生。",
    "T47n1957_001:0002a07_1": "邊地者，言其五百歲中不見聞三寶，義同邊地之難；或亦於安樂國土最在其邊。",
    "T47n1957_001:0002a09_2": "胎生者，譬如胎生人初生之時，人法未成。",
    "T47n1957_001:0002a10_3": "邊言其難，胎言其闇，此二名皆借此況彼耳，非是八難中邊地，亦非胞胎中胎生。",
    "T47n1957_001:0002a12_4": "何以知之？",
    "T47n1957_001:0002a12_5": "安樂國土一向化生故，故知非實胎生；五百年後還得見聞三寶故，故知非八難中邊地也。」",
    "T47n1957_001:0002a15_0": "問曰：「彼胎生者，處七寶宮殿中，受快樂否？",
    "T47n1957_001:0002a15_1": "復何所憶念？」",
    "T47n1957_001:0002a17_0": "答曰：「經喻云：『譬如轉輪王子，得罪於王，內於後宮，繫以金鎖，一切供具無所乏少，猶如王。",
    "T47n1957_001:0002a19_1": "王子于時，雖有好妙種種自娛樂具，心不受樂，但念設諸方便，求免悕出。』",
    "T47n1957_001:0002a20_2": "彼胎生者亦復如是，雖處七寶宮殿，有好色、香、味、觸，不以為樂；但不見三寶，不得供養、修諸善本，以之為苦。",
    "T47n1957_001:0002a23_3": "識其本罪，深自責悔，求離彼處，即得如意。",
    "T47n1957_001:0002a24_4": "還同三輩生者，當是五百年末，方識罪悔耳。」",
    "T47n1957_001:0002a26_0": "問曰：「以疑惑心往生安樂，名曰胎生者。",
    "T47n1957_001:0002a26_1": "云何起疑？」",
    "T47n1957_001:0002a28_0": "答曰：「經中但云：『疑惑不信』，不出所以疑意。",
    "T47n1957_001:0002a28_1": "尋不了五句，敢以對治言之。",
    "T47n1957_001:0002a29_2": "不了佛智者，謂不能信了佛一切種智，不了故故起疑。",
    "T47n1957_001:0002a30_3": "此一句，總辨所疑；下四句，一一對治所疑。",
    "T47n1957_001:0002b01_4": "「疑有四意：一者、疑但憶念阿彌陀佛，不必得往生安樂。",
    "T47n1957_001:0002b03_5": "何以故？",
    "T47n1957_001:0002b03_6": "經言：『業道如秤，重者先牽。』",
    "T47n1957_001:0002b03_7": "云何一生或百年，或十年或一月，無惡不造，但以十念相續，便得往生，即入正定聚，畢竟不退，與三途諸苦永隔乎？",
    "T47n1957_001:0002b06_8": "若爾，先牽之義，何以所信？",
    "T47n1957_001:0002b07_9": "又曠劫已來，俱造諸行有漏之法，繫屬三界，云何不斷三界結惑，直以少時念阿彌陀佛，便出三界乎？",
    "T47n1957_001:0002b09_10": "繫業之義，復欲云何？",
    "T47n1957_001:0002b10_0": "對治此疑，故言不思議智。",
    "T47n1957_001:0002b10_1": "「不思議智者，謂佛智力能以少作多，以多作少；以近為遠，以遠為近；以輕為重，以重為輕；以長為短，以短為長。",
    "T47n1957_001:0002b13_2": "如是等佛智，無量、無邊不可思議。",
    "T47n1957_001:0002b13_3": "「譬如百夫、百年聚薪，積高千仞，豆許火焚，半日便盡。",
    "T47n1957_001:0002b15_4": "豈可得言，百年之薪積，半日不盡乎？",
    "T47n1957_001:0002b15_5": "「又如躄者寄載他船，因風帆勢，一日至千里。",
    "T47n1957_001:0002b16_6": "豈可得言，躄者云何一日至千里乎？",
    "T47n1957_001:0002b17_7": "「又如下賤貧人獲一瑞物而以貢主。",
    "T47n1957_001:0002b18_8": "主慶所得加諸重賞，斯須之頃，富貴盈溢。",
    "T47n1957_001:0002b19_9": "豈可得言，以可有數十年仕備盡辛懃，上下尚不達歸者，言彼富貴無此事乎？",
    "T47n1957_001:0002b21_10": "「又如劣夫以己身力，擲驢不上，從轉輪王行，便乘虛空飛騰自然。",
    "T47n1957_001:0002b22_11": "復可以擲驢之劣夫，言必不能乘空耶？",
    "T47n1957_001:0002b23_12": "「又如十圍之索，千夫不制，童子揮劍，瞬頃兩分。",
    "T47n1957_001:0002b24_13": "豈可得言，一小兒力，不能斷索乎？",
    "T47n1957_001:0002b25_14": "「又如鴆鳥入水，魚蜯斯斃，犀角觸泥，死者咸起。",
    "T47n1957_001:0002b26_15": "豈可得言，性命一斷，無可生乎？",
    "T47n1957_001:0002b27_16": "「又如黃鵠呼子安，子安還活。",
    "T47n1957_001:0002b28_0": "豈可得言，墳下千歲齡，決無可甦乎？",
    "T47n1957_001:0002b28_1": "「一切萬法，皆有自力、他力，自攝、他攝，千開萬閉，無量無邊。",
    "T47n1957_001:0002b30_2": "安得以有礙之識，疑彼無礙之法乎？",
    "T47n1957_001:0002b30_3": "「又五不思議中，佛法最不可思議。",
    "T47n1957_001:0002c01_4": "而以百年之惡為重，疑十念念佛為輕，不得往生安樂，入正定聚者，是事不然。",
    "T47n1957_001:0002c03_5": "「二者、疑佛智於人不為玄絕。",
    "T47n1957_001:0002c04_6": "何以故？",
    "T47n1957_001:0002c04_7": "夫一切名字從相待生，覺智從不覺生，如是迷方從記方生。",
    "T47n1957_001:0002c05_8": "若便迷絕不迷，迷卒不解；迷若可解，必迷者解亦可云解者迷。",
    "T47n1957_001:0002c07_9": "迷解、解迷猶手反覆耳，乃可明、昧為異，亦安得超然哉？",
    "T47n1957_001:0002c08_10": "起此疑故，於佛智慧生疑不信。",
    "T47n1957_001:0002c09_11": "對治此疑，故言不可稱智。",
    "T47n1957_001:0002c09_12": "「不可稱智者，言佛智絕稱謂，非相形待。",
    "T47n1957_001:0002c10_13": "何以言之？",
    "T47n1957_001:0002c10_14": "法若是有，必應有知有之智；法若是無，亦應有知無之智。",
    "T47n1957_001:0002c12_15": "諸法離於有、無，故佛冥諸法，則智絕相待。",
    "T47n1957_001:0002c13_16": "汝引解、迷為喻，猶是一迷耳，不成迷解。",
    "T47n1957_001:0002c14_17": "亦如夢中與他解夢，雖云解夢，非是不夢。",
    "T47n1957_001:0002c15_0": "以知取佛，不曰知佛；以不知取佛，非知佛；以非知、非不知取佛，亦非知佛；以非非知、非非不知取佛，亦非知佛。",
    "T47n1957_001:0002c17_1": "佛智離此四句，緣之者心行滅，損之者言語斷。",
    "T47n1957_001:0002c18_2": "以是義故，釋論云：『若人見般若，是則為被縛；若不見般若，是亦為被縛。",
    "T47n1957_001:0002c20_3": "若人見般若，是則為解脫；若不見般若，是亦為解脫。』",
    "T47n1957_001:0002c21_4": "此偈中說，不離四句者為縛，離四句者為解脫。",
    "T47n1957_001:0002c22_5": "汝疑佛智與人不玄絕者，是事不然。",
    "T47n1957_001:0002c23_6": "「三者、疑佛實不能度一切眾生。",
    "T47n1957_001:0002c24_7": "何以故？",
    "T47n1957_001:0002c24_8": "過去世有無量阿僧祇恒沙諸佛，現在十方世界亦有無量、無邊阿僧祇恒沙諸佛，若使佛實能度一切眾生，則應久無三界。",
    "T47n1957_001:0003a02_9": "第二佛則不應復為眾生發菩提心，具修淨土，攝受眾生。",
    "T47n1957_001:0003a03_10": "而實有第二佛，攝受眾生，乃至實有三世、十方無量諸佛，攝受眾生。",
    "T47n1957_001:0003a04_11": "故知，佛實不能度一切眾生。",
    "T47n1957_001:0003a05_12": "起此疑故，於阿彌陀佛作有量想。",
    "T47n1957_001:0003a06_13": "對治此疑，故言大乘廣智。",
    "T47n1957_001:0003a06_14": "「大乘廣智者，言佛無法不知，無煩惱不斷，無善不備，無眾生不度。",
    "T47n1957_001:0003a08_15": "所以有三世、十方者，有五義：一者、若便無第二佛，乃至無阿僧祇恒沙諸佛者，佛便不能度一切眾生。",
    "T47n1957_001:0003a10_16": "以實能度一切眾生故，則有十方無量諸佛，無量諸佛即是前佛所度眾生。",
    "T47n1957_001:0003a12_17": "二者、若一佛度一切眾生盡者，復亦不應後有佛。",
    "T47n1957_001:0003a13_18": "何以故？",
    "T47n1957_001:0003a14_0": "無覺他義故，復依何義，說有三世佛乎？",
    "T47n1957_001:0003a14_1": "依覺他義故，說佛佛皆度一切眾生。",
    "T47n1957_001:0003a15_2": "三者、後佛能度，猶是前佛之能。",
    "T47n1957_001:0003a16_3": "何以故？",
    "T47n1957_001:0003a16_4": "由前佛有後佛故。",
    "T47n1957_001:0003a17_5": "譬如帝王之甲，得相紹襲，後王即是前王之能故。",
    "T47n1957_001:0003a18_6": "四者、佛力雖能度一切眾生，要須有因緣，若眾生與前佛無因緣，復須後佛。",
    "T47n1957_001:0003a19_7": "如是無緣眾生，動逕百千萬佛，不聞、不見，非佛力劣也。",
    "T47n1957_001:0003a21_8": "譬如日、月周四天下，破諸闇冥，而盲者不見，非日不明也；雷震裂耳，而聾者不聞，非聲不勵也。",
    "T47n1957_001:0003a23_9": "覺諸緣理，號之曰佛。",
    "T47n1957_001:0003a23_10": "若情強違緣理，非正覺也。",
    "T47n1957_001:0003a24_11": "是故眾生無量，佛亦無量。",
    "T47n1957_001:0003a25_12": "徵佛莫問有緣、無緣，何不盡度一切眾生者，非理言也。",
    "T47n1957_001:0003a26_13": "五、眾生若盡，世間即墮有邊。",
    "T47n1957_001:0003a27_0": "以是義故，則有無量佛，度一切眾生。",
    "T47n1957_001:0003a27_1": "「問曰：『若眾生不可盡，世間復須墮無邊，無邊故，佛則實不能度一切眾生？』",
    "T47n1957_001:0003a29_2": "「答曰：『世間非有邊、非無邊，亦絕四句。",
    "T47n1957_001:0003b01_3": "佛令眾生離此四句，名之為度。",
    "T47n1957_001:0003b02_0": "其實非度、非不度，非盡、非不盡。",
    "T47n1957_001:0003b02_1": "譬如夢渡大海，值濤波諸難，其人畏怖叫聲徹外，外人喚覺，坦然無憂，但為渡夢，不為渡河。』",
    "T47n1957_001:0003b04_2": "「問曰：『言渡與不渡皆墮邊見，何以但說渡一切眾生為大乘廣智，不說不渡眾生為大乘廣智？』",
    "T47n1957_001:0003b06_3": "「答曰：『眾生莫不厭苦求樂，畏縛求解。",
    "T47n1957_001:0003b07_4": "聞渡則歸向，聞不渡不知所以不渡，便謂佛非大慈悲，則不歸向。",
    "T47n1957_001:0003b09_5": "不歸向故，長寢久夢，無由可息。",
    "T47n1957_001:0003b10_0": "為是人故，多說渡，不說不渡。",
    "T47n1957_001:0003b10_1": "復次，《諸法無行經》亦言：「佛不得佛道，亦不渡眾生，凡夫強分別，作佛渡眾生。」",
    "T47n1957_001:0003b12_2": "言：「度眾生」，是對治悉檀；言：「不度眾生」，是第一義悉檀。",
    "T47n1957_001:0003b13_3": "二言各有所以，不相違背。』",
    "T47n1957_001:0003b14_4": "「問曰：『如夢得息，豈不是度耶？",
    "T47n1957_001:0003b14_5": "若一切眾生，所夢皆息，世間豈不盡乎？』",
    "T47n1957_001:0003b15_6": "「答曰：『說夢為世間，若夢息，則無夢者。",
    "T47n1957_001:0003b16_7": "若無夢者，亦不說度者。",
    "T47n1957_001:0003b17_8": "如是知世間即是出世間，雖度無量眾生，則不墮顛倒。』",
    "T47n1957_001:0003b18_9": "「四者、疑佛不得一切種智。",
    "T47n1957_001:0003b19_10": "何以故？",
    "T47n1957_001:0003b19_11": "若能遍知諸法，諸法墮有邊故；若不能遍知，則非一切種智故。",
    "T47n1957_001:0003b20_12": "對治此疑故，言無等、無倫最上勝智。",
    "T47n1957_001:0003b21_13": "「無等、無倫最上勝智者，凡夫智虛妄，佛智如實，虛實玄殊，理無得等，故言無等。",
    "T47n1957_001:0003b23_14": "聲聞、辟支佛欲有所知，入定方知，出定不知，又知亦有限；佛得如實三昧，常在深定，而遍知照萬法二與無二，深法非倫，故言無倫。",
    "T47n1957_001:0003b26_15": "八地已上菩薩，雖得報生三昧用無出入，而習氣微熏三昧不極明淨，形待佛智，猶為有上。",
    "T47n1957_001:0003b28_16": "佛智、斷具足，如法而照，法無量故，照亦無量。",
    "T47n1957_001:0003b29_17": "譬如函大，蓋亦大，故言最上。",
    "T47n1957_001:0003b29_18": "「此三句亦可展轉相成，以佛智無與等者故所以無倫，以無倫故最上勝；亦可最上勝故無等，無等故無倫。",
    "T47n1957_001:0003c03_19": "但言無等便足，復何以須下二句者？",
    "T47n1957_001:0003c04_20": "如須陀洹智，不與阿羅漢等，而是其類；初地至十地亦如是，智雖不等，非不其倫。",
    "T47n1957_001:0003c06_0": "何以故？",
    "T47n1957_001:0003c06_1": "非最上故。",
    "T47n1957_001:0003c06_2": "「汝以知有邊為難，疑佛非一切智者，是事不然。」",
    "T47n1957_001:0003c08_0": "問曰：「下輩生中，云『十念相續，便得往生』。",
    "T47n1957_001:0003c08_1": "云何名為十念相續？」",
    "T47n1957_001:0003c10_0": "答曰：「譬如有人，空曠迴處，值遇怨賊，拔刃奮勇，直來欲殺。",
    "T47n1957_001:0003c11_1": "其人勁走，視渡一河，若得渡河，首領可全。",
    "T47n1957_001:0003c12_2": "爾時但念渡河方便：『我至河岸，為著衣渡？",
    "T47n1957_001:0003c13_3": "為脫衣渡？",
    "T47n1957_001:0003c13_4": "若著衣納，恐不得過；若脫衣納，恐無得暇。』",
    "T47n1957_001:0003c14_5": "但有此念，更無他緣，一念何當渡河，即是一念。",
    "T47n1957_001:0003c15_6": "如是不雜心，名為十念相續。",
    "T47n1957_001:0003c16_7": "行者亦爾，念阿彌陀佛，如彼念渡，逕于十念：若念佛名字，若念佛相好，若念佛光明，若念佛神力，若念佛功德，若念佛智慧，若念佛本願。",
    "T47n1957_001:0003c19_8": "無他心間雜，心心相次乃至十念，名為十念相續。",
    "T47n1957_001:0003c20_9": "「一往言十念相續，似若不難。",
    "T47n1957_001:0003c21_10": "然凡夫心猶野馬，識劇猿猴，馳騁六塵，不暫停息。",
    "T47n1957_001:0003c22_11": "宜至信心，預自剋念，便積習成性，善根堅固也。",
    "T47n1957_001:0003c23_12": "如佛告頻婆娑羅王：『人積善行，死無惡念。",
    "T47n1957_001:0003c24_13": "如樹西傾，必倒隨曲。』",
    "T47n1957_001:0003c25_14": "若便刀風一至，百苦湊身，若習前不在懷，念何可辨？",
    "T47n1957_001:0003c26_15": "「又宜同志五、三共結言要，垂命終時，迭相開曉，為稱阿彌陀佛名號，願生安樂，聲聲相次，使成十念也。",
    "T47n1957_001:0003c28_16": "譬如蠟印印泥，印壞文成；此命斷時，即是生安樂時。",
    "T47n1957_001:0003c29_17": "一入正定聚，更何所憂也！」",
    "T47n1957_001:0004a02_0": "略論安樂淨土義(畢)"
}