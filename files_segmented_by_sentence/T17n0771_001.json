{
    "T17n0771_001:0707c17_0": "四品學法經",
    "T17n0771_001:0707c19_0": "宋天竺三藏求那跋陀羅譯",
    "T17n0771_001:0707c20_0": "其有三德學，號真學，為上品；其持具戒學，號承法，為中品；其受卑戒學，號依福學，為下品；其行三事，號散侍，為外品。",
    "T17n0771_001:0707c24_0": "又真學三德者，一曰、戒行備具；二曰、多知經法；三曰、能化度人。",
    "T17n0771_001:0707c25_1": "是為三德，號真學者也。",
    "T17n0771_001:0707c26_0": "又承法具戒者，純五戒，信審罪福，奉承法教也。",
    "T17n0771_001:0707c27_1": "又依福卑戒者，但持上四戒，不持酒戒，隨世習俗，不變欲事，是為依福學也。",
    "T17n0771_001:0707c29_0": "又散侍三事，非戒也。",
    "T17n0771_001:0707c29_1": "何謂三？",
    "T17n0771_001:0707c29_2": "一者、身歸法；二者、供養法；三、名於同學法。",
    "T17n0771_001:0708a01_3": "持自有弓分別，無師無所承，自然心好，無所拘礙，名散侍法也。",
    "T17n0771_001:0708a03_4": "真學功德勝於承法學百倍也，承法功德勝依福百倍也，依福功德百倍勝散侍也，散侍功德勝凡俗百倍也。",
    "T17n0771_001:0708a05_5": "凡俗之人或不如畜生，畜生或勝於人。",
    "T17n0771_001:0708a06_6": "所以者何？",
    "T17n0771_001:0708a06_7": "人作罪，不止入地獄，罪竟為餓鬼；餓鬼罪竟，轉為畜生；畜生罪竟，乃還為人。",
    "T17n0771_001:0708a08_8": "畜生中皆畢罪，便得為人。",
    "T17n0771_001:0708a09_9": "是故人當作善，奉行三尊之教，學上四品之法，長離三惡道，展轉天上，下生人中豪尊，世世受福，德長解脫。",
    "T17n0771_001:0708a12_0": "四品學法經",
    "T17n0771_001:0708a13_0": "若失威儀一事者，常自學如法，應時自赴誡誨即解。",
    "T17n0771_001:0708a14_1": "若懈怠不勤者，應退著下座，後有功德乃更復之；若受語不用及犯戒者，應便彈棄莫著眾中，恐敗餘人；若新受法未滿三月者，其有所犯，先不應問也，未習故也。",
    "T17n0771_001:0708a18_2": "若諸學者，承用此律，上下相檢，乃可至竟，疾成大願。",
    "T17n0771_001:0708a20_0": "散侍法",
    "T17n0771_001:0708a21_0": "問曰：「若有善男子，欲入正道，欲依大道而不耐戒，當作何行以求福祥？」",
    "T17n0771_001:0708a22_1": "師曰：「亦有三事，名散侍法，好可奉。",
    "T17n0771_001:0708a23_2": "何謂三？",
    "T17n0771_001:0708a23_3": "一者、身所護法，二者、供養法，三者、於同學法。",
    "T17n0771_001:0708a24_4": "行此三事，即勝作凡俗時百倍也。",
    "T17n0771_001:0708a25_5": "「又散侍身所能法者云何？",
    "T17n0771_001:0708a26_6": "雖不持戒，當與凡俗小異；遊居之處數就有經道之處，若見世俗所行善者、法之惡者，莫用好言識也，醜語勿名，是為散侍第一法。",
    "T17n0771_001:0708a29_7": "「又散侍供養法者，云何當侍三寶？",
    "T17n0771_001:0708b01_8": "朝夕莫懈，心常歸向，並修經書。",
    "T17n0771_001:0708b02_9": "若居貧窮無用供養者，當加勤仂，見人福躬親佐助，心代其歡，是為散侍第二法。",
    "T17n0771_001:0708b04_10": "「又散侍於同學法者云何？",
    "T17n0771_001:0708b04_11": "當敬愛其輩無相憍慢，坐起念之，出入參之，如己觀也；若行路者，近則相問，遠當待望，慎莫背忽，是為散侍第三法。」",
    "T17n0771_001:0708b07_12": "師曰：「行者三事雖未即度，猶如地多石多草，種雖不好故得少少，以續其時，猶勝不種也。",
    "T17n0771_001:0708b09_13": "種業不廢，會得好地，所種乃成，收歛有盈，斯亦然矣！",
    "T17n0771_001:0708b10_14": "行之不休，福德扶持，會受真戒號。」"
}