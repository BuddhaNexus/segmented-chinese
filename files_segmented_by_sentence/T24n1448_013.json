{
    "T24n1448_013:0057a19_0": "根本說一切有部毘奈耶藥事",
    "T24n1448_013:0057a20_0": "卷第十三",
    "T24n1448_013:0057a22_0": "大唐三藏義淨奉　制譯",
    "T24n1448_013:0057a23_0": "尾施縛多羅緣",
    "T24n1448_013:0057a24_0": "世尊復告大王：「汝當諦聽！",
    "T24n1448_013:0057a24_1": "乃往古昔，我為求無上正覺利益有情，乃有轉輪聖王名大喜見，七寶具足，獲四神通，於《長阿笈摩六十三品》中，已廣分別說。",
    "T24n1448_013:0057a27_2": "時喜見王倍樂正法，飯食供養五百獨覺，奉飲食已，人各別施上[疊*毛]一張，說伽他曰：「『已證廣大心，　　仁者莫放逸；　　施與持戒人，　　施必得增益。",
    "T24n1448_013:0057b03_0": "　　此施人明達，　　信心得解脫；　　以證無罪心，　　當生得快樂。』」",
    "T24n1448_013:0057b05_0": "爾時佛告大王：「勿作異念！",
    "T24n1448_013:0057b05_1": "爾時轉輪王有七寶具足、獲四神通，即我身是。",
    "T24n1448_013:0057b06_2": "我於彼時，作是捨施，雖不獲得無上正等正覺；為此因緣，積集善根，是故而今得成正覺。」",
    "T24n1448_013:0057b08_3": "佛復告大王：「我為求無上正覺，作捨施功德，汝當諦聽！",
    "T24n1448_013:0057b09_4": "如往昔有一婆羅門名曰時至，是大豪姓，每行施法施諸婆羅門。",
    "T24n1448_013:0057b11_5": "用八十四萬大象，莊嚴金具，皆以清淨金幢覆蓋，金網垂下，悉以金莊。",
    "T24n1448_013:0057b13_6": "此象施與婆羅門等，於《毘羅摩經》中說，如《中阿笈摩經》。",
    "T24n1448_013:0057b14_7": "作此功德，說伽他曰：「『施已願彼樂，　　我施住無畏；　　以施供世間，　　天及諸人等。",
    "T24n1448_013:0057b17_0": "　　若求一切樂，　　捨施住無畏；　　能求當解脫，　　大富為人主。』」",
    "T24n1448_013:0057b19_0": "佛告大王：「往時時至豪姓婆羅門，施八十四萬金莊嚴象者，即我身是。",
    "T24n1448_013:0057b20_1": "我於爾時，為捨施故，未即證無上正覺；猶彼因緣，有正信緣，是故而今功德圓滿，乃得無上正等正覺。",
    "T24n1448_013:0057b22_2": "復次大王，我為求無上正等正覺，能行捨施，作福利時。",
    "T24n1448_013:0057b24_3": "大王諦聽！",
    "T24n1448_013:0057b24_4": "乃往古昔，有轉輪王名曰吉勝，統領四洲，具足七寶，有三神通，為無子息。",
    "T24n1448_013:0057b26_5": "因求子故，思念作千方便。",
    "T24n1448_013:0057b26_6": "時有一人來白王言：『有藥名為多子，宮人食者，當即有子。』",
    "T24n1448_013:0057b27_7": "彼王聞有多子藥名，即求訪覓。",
    "T24n1448_013:0057b28_8": "後時王得此藥，善細磨之，令入宮人飲已，便即妊娠。",
    "T24n1448_013:0057b29_9": "其王妃不知斯事，月滿生子，形貌端嚴，面如師子，有那羅延神力。",
    "T24n1448_013:0057c02_10": "集諸眷屬，作生日會，為立名字，號曰茅草。",
    "T24n1448_013:0057c03_11": "是時王子面前，自然而有妙螺及輪。",
    "T24n1448_013:0057c04_12": "王子若吹擊此螺，外軍聞者，皆悉退走；或有聞者，耳即便聾。",
    "T24n1448_013:0057c05_13": "若聞轉輪聲者，人皆走藏、或投屋穴。",
    "T24n1448_013:0057c06_14": "降得外境，諸王伏已，來見父王，白言：『大王！",
    "T24n1448_013:0057c07_15": "所有外境諸王，我皆降已。』",
    "T24n1448_013:0057c07_16": "父王聞已，甚大歡喜，即於比國為太子娶妃。",
    "T24n1448_013:0057c08_17": "占星卜吉，集諸眷屬，為成婚禮。",
    "T24n1448_013:0057c09_18": "彼之王女，見其太子形貌可畏，怕懼却走。",
    "T24n1448_013:0057c10_19": "是時太子即手持螺并輪及刀，隨後尋趁，在路乃見王家所有象馬，被師子食。",
    "T24n1448_013:0057c12_20": "時守象馬人等，俱來告太子曰：『今象馬等被師子食噉，願見救之。",
    "T24n1448_013:0057c13_21": "我等自有私象馬等，六分之中與太子一分。』",
    "T24n1448_013:0057c14_22": "于時太子即吹螺發聲，所有師子虎狼皆悉迸走。",
    "T24n1448_013:0057c15_23": "是時太子告諸人曰：『我所合得六分之一者，留待我迴。』",
    "T24n1448_013:0057c17_24": "告已，趁彼王女，其太子親眷將其兵士隨後復趁，太子告言：『却迴。",
    "T24n1448_013:0057c18_25": "若決欲去，領取兵眾，往彼妃家。』",
    "T24n1448_013:0057c19_26": "太子告曰：『我今獨去，不用兵眾。』",
    "T24n1448_013:0057c20_27": "說已兵迴，太子獨進。",
    "T24n1448_013:0057c20_28": "後時到彼妃國，妃父見已，告太子言：『將此女去。』",
    "T24n1448_013:0057c21_29": "得女即迴，至彼調象所，報調象人曰：『與我六分之一。』",
    "T24n1448_013:0057c22_30": "其調象人答曰：『象被風吹將去。』",
    "T24n1448_013:0057c23_31": "時太子說伽他曰：「『盛少狂醉象，　　其象被風將；　　況復牛羊等，　　心思須自知。』",
    "T24n1448_013:0057c27_0": "「爾時太子于時洗浴，身塗香藥取鏡自照，觀面乃見顏貌可畏，乃作是念：『我面如此，諸人見我。",
    "T24n1448_013:0057c29_1": "我今何用此身？",
    "T24n1448_013:0057c29_2": "當須自害。』",
    "T24n1448_013:0057c29_3": "即入叢林欲自害身。",
    "T24n1448_013:0058a01_4": "時天帝釋觀見太子是賢劫中菩薩，若自害之必受大苦。",
    "T24n1448_013:0058a02_5": "『我若變令端政，即不自死。』",
    "T24n1448_013:0058a03_6": "于時天帝與太子螺髻中寶珠，戴已，太子如天，形貌端嚴，獲具七寶。",
    "T24n1448_013:0058a04_7": "後時父亡，太子紹位，領四天下如法住持，七寶具足，有大威力轉輪聖王。",
    "T24n1448_013:0058a06_8": "六十萬城皆立義堂，俗依法祭祠，專修布施，經於多年。",
    "T24n1448_013:0058a07_9": "經多百千歲，施一切婆羅門已，而說伽他曰：「『若多有受用，　　諸天及以人；　　發意不能施，　　多財而不捨。",
    "T24n1448_013:0058a11_0": "　　迷人慳執住，　　佛生須急施；　　持杖非是勇，　　能施心為猛。』」",
    "T24n1448_013:0058a13_0": "佛告大王：「我於爾時，名茅草轉輪王，置六十萬義堂，行祭施法，廣修功德。",
    "T24n1448_013:0058a14_1": "大王！",
    "T24n1448_013:0058a14_2": "莫作異見，彼是我身。",
    "T24n1448_013:0058a15_3": "當於爾時，名茅草轉輪王。",
    "T24n1448_013:0058a15_4": "如是六十萬城，悉皆依俗造祭祠堂，施於一切，遍修福業。」",
    "T24n1448_013:0058a17_5": "佛告大王：「我為捨施緣分，乃成無上正等正覺。",
    "T24n1448_013:0058a18_6": "大王！",
    "T24n1448_013:0058a18_7": "莫作異念，我修此福，當證無上正覺，為因緣故、為信根故，積集善根。",
    "T24n1448_013:0058a19_8": "復次大王！",
    "T24n1448_013:0058a20_9": "我復為求無上正覺故，行施修福。",
    "T24n1448_013:0058a20_10": "大王諦聽！",
    "T24n1448_013:0058a21_11": "乃往古昔，有王名曰三螺摩騰迦，有諸眷屬百千圍遶。",
    "T24n1448_013:0058a22_12": "其王心行慈悲，利樂有情。",
    "T24n1448_013:0058a23_0": "其國飢儉，王發實語誓願，天即降雨，是以其國，常當豐熟。",
    "T24n1448_013:0058a24_1": "其王於後捨位出家，隨逐仙人，獲五神通。",
    "T24n1448_013:0058a25_2": "於此時中，波羅痆斯有王名為梵德，正住其位，人民熾盛，豐樂安穩。",
    "T24n1448_013:0058a26_3": "相師占之，於後十二年中天不降雨。",
    "T24n1448_013:0058a27_4": "其王擊鼓宣令，告諸人民：『若能辦得十二年糧者，可住此國；若無能者，任向諸處。』",
    "T24n1448_013:0058a29_5": "國內諸人共相議論：『今既飢儉，可作何計？",
    "T24n1448_013:0058b01_6": "欲向何處？』",
    "T24n1448_013:0058b01_7": "其中有人言：『我聞摩騰迦國境有仙人，說實言誓，天即降雨，每常豐熟，糧食充足。』",
    "T24n1448_013:0058b03_8": "時諸人等，為少食故，皆悉投於摩騰迦國。",
    "T24n1448_013:0058b04_9": "為父王出家，太子住位。",
    "T24n1448_013:0058b05_0": "所有人民投國來者，十二年中，資給食糧悉皆充足。",
    "T24n1448_013:0058b06_1": "梵德王問群臣曰：『我國內人，今何所在？』",
    "T24n1448_013:0058b07_2": "大臣答曰：『如上廣說，在摩騰迦仙人國中。』",
    "T24n1448_013:0058b08_3": "其王復告諸臣：『今時飢儉，如末劫年。",
    "T24n1448_013:0058b08_4": "我等作何方計，得免斯苦？』",
    "T24n1448_013:0058b09_5": "諸臣答曰：『摩騰迦天，今以出家，證其仙道，宜可迎請。』",
    "T24n1448_013:0058b10_6": "其梵德王即詣摩騰迦仙人所，啟請白言：『我之國內，極大飢儉，猶如末劫。",
    "T24n1448_013:0058b12_7": "唯願大仙降至我國，發實言誓。』",
    "T24n1448_013:0058b13_0": "時仙受請，即往梵德王國，發實言曰：「『我生在於旃陀羅，　　亦無惡心損害意；　　三螺所說普應知，　　諸天及人皆悉見。",
    "T24n1448_013:0058b16_0": "　　如是我今真實語，　　熏修慈心已久行；　　普為法界諸眾生，　　願龍降雨濟飢人。",
    "T24n1448_013:0058b18_0": "　　從生已來所修善，　　久習慈心憐愍故；　　以此無量真實語，　　龍當降雨救眾生。』",
    "T24n1448_013:0058b20_0": "「爾時仙人發此願已，應時婆羅痆斯天降大雨，飢儉既息，變成豐稔。",
    "T24n1448_013:0058b21_1": "城中諸人，先在摩騰迦國者，皆悉歸還，並存舊業。」",
    "T24n1448_013:0058b22_2": "佛告大王：「往時三螺摩騰迦王者，即我身是。",
    "T24n1448_013:0058b23_3": "我於往昔，心行慈愍，利益有情。",
    "T24n1448_013:0058b24_4": "若發實語，天即降雨，能除飢儉，常得豐熟。",
    "T24n1448_013:0058b25_5": "大王！",
    "T24n1448_013:0058b25_6": "我昔非唯以捨施故證無上菩提，而更修無量福德因緣故，積集善根，起正信故，得證無上正等菩提。」",
    "T24n1448_013:0058b28_0": "佛告大王：「我為求無上菩提故，修行布施、作諸福業。",
    "T24n1448_013:0058b29_1": "大王諦聽！",
    "T24n1448_013:0058b29_2": "乃往古昔，彌地羅國有轉輪王名為大天。",
    "T24n1448_013:0058c01_3": "我於《中阿笈摩》已廣說訖。",
    "T24n1448_013:0058c01_4": "其王自見己身有大受用，作諸祭祠之法，而說伽他曰：「『若心求大富，　　天上及人間；　　隨力應行施，　　為畏貧窮故。",
    "T24n1448_013:0058c06_0": "　　施者人所奉，　　後必受天供；　　人非人歸依，　　如雨能成實。』」",
    "T24n1448_013:0058c08_0": "佛告大王：「勿作異念！",
    "T24n1448_013:0058c08_1": "彼時大天轉輪王者，決向善道，常修梵行，八萬四千生中常得轉輪王位。",
    "T24n1448_013:0058c10_2": "大王！",
    "T24n1448_013:0058c10_3": "莫作異念，爾時轉輪王者，即我身是。",
    "T24n1448_013:0058c11_4": "復次大王！",
    "T24n1448_013:0058c11_5": "我豈唯以此施證無上覺？",
    "T24n1448_013:0058c11_6": "而更修無量福業因緣，積集善根故、起正信故，得證無上正等正覺。」",
    "T24n1448_013:0058c14_0": "佛告大王：「我昔為求無上菩提故，修行布施、作諸福業。",
    "T24n1448_013:0058c15_1": "大王諦聽！",
    "T24n1448_013:0058c15_2": "乃往古昔，於彌地羅城有轉輪王名泥彌多，我亦先於《阿笈摩經》中廣說。",
    "T24n1448_013:0058c17_3": "其王自見己身有大受用，作俗間祭祀之法，布施一切，而說頌曰：「『若見作善法，　　隨他還作善；　　懈怠不作者，　　是卑下丈夫。』",
    "T24n1448_013:0058c21_0": "「爾時帝釋天主告泥彌多王曰：『汝可來至我宮，受我五欲天樂，歡娛遊戲，隨意受樂。』",
    "T24n1448_013:0058c22_1": "時王即以伽他答曰：「『如借他器物，　　依限終須送；　　天樂亦如是，　　猶如暫借物。",
    "T24n1448_013:0058c26_0": "　　我歸彌地羅，　　多造諸福業；　　當來彼宮內，　　承福生天上。』",
    "T24n1448_013:0058c28_0": "「爾時彌地羅歸本城已，修行布施、作諸福業，而說頌曰：「『善仁讚行施，　　隨時而行捨；　　剎利梵薜舍，　　旃茶戍達陀。",
    "T24n1448_013:0059a03_0": "　　飢儉時行捨，　　行者令充足；　　當離惡趣中，　　必得生天上。",
    "T24n1448_013:0059a05_0": "　　智者知此德，　　施者能為捨；　　由施得解脫，　　富貴而生天。』」",
    "T24n1448_013:0059a07_0": "佛告大王：「勿作異念！",
    "T24n1448_013:0059a07_1": "往時泥彌轉輪王往三十三天，帝釋請分座而坐，受五欲樂，猶於彌地羅城門所置祭堂，依法祭祀，行施修諸福業者，即我身是。」",
    "T24n1448_013:0059a11_0": "佛告大王：「非唯緣此行施福業而證正覺。",
    "T24n1448_013:0059a11_1": "大王！",
    "T24n1448_013:0059a12_2": "勿作異見，而因行施故、起正信故、積聚善根故，今得正覺。」",
    "T24n1448_013:0059a14_0": "佛言：「大王！",
    "T24n1448_013:0059a14_1": "我為求無上菩提故，而行捨施、修諸福業。",
    "T24n1448_013:0059a15_2": "王今諦聽！",
    "T24n1448_013:0059a15_3": "乃往古昔，有王名曰阿難陀，王有五子，其最小子，號為鏡面。",
    "T24n1448_013:0059a16_4": "後時大王身染病患，醫人處方，用根莖葉枝果種種藥療，竟治不差，惟加困篤。",
    "T24n1448_013:0059a18_5": "臨命終時速喚群臣：『我今臨命，須立別王。』",
    "T24n1448_013:0059a19_6": "臣等問曰：『欲建立誰？』",
    "T24n1448_013:0059a20_7": "告曰：『有福德者，有天分者，置寶鞋履；宮人受語者；見六藏者，見內藏、外藏、內外藏、樹間、山間、水間藏者，可建立為王。』",
    "T24n1448_013:0059a22_8": "說已命終。",
    "T24n1448_013:0059a23_9": "諸臣試練，何子堪為？",
    "T24n1448_013:0059a23_10": "唯有最小鏡面王子堪紹王位而有天分。",
    "T24n1448_013:0059a24_11": "既登寶位，并與寶履，令入宮中。",
    "T24n1448_013:0059a25_12": "諸宮人見，皆悉恭敬，見六庫藏，如前所說。",
    "T24n1448_013:0059a26_13": "乃至樹間藏者，王住樹下，下有庫藏。",
    "T24n1448_013:0059a26_14": "若在山間，及王園苑，亦復如是。",
    "T24n1448_013:0059a27_15": "水中藏者，王若遊戲地水之中，即時有藏。",
    "T24n1448_013:0059a28_16": "群臣既見鏡面王子有是果報，尊重貴勝，即立王位。",
    "T24n1448_013:0059a29_17": "既紹位已，以法治國。",
    "T24n1448_013:0059b01_18": "國內飢儉，十二年中俗法祭祀，施一切人，所求皆與，知自快樂，而說頌曰：「『以法得財者，　　智人不積聚；　　施者名持戒，　　施與受施人。",
    "T24n1448_013:0059b06_0": "　　沙門婆羅門，　　貧乏令充足；　　捨此身已後，　　必得生天上。",
    "T24n1448_013:0059b08_0": "　　聰達如是解，　　正信解脫念；　　於施行勇猛，　　無悋常行施。』」",
    "T24n1448_013:0059b10_0": "佛告大王：「勿作異念！",
    "T24n1448_013:0059b10_1": "爾時王者，即我身是。",
    "T24n1448_013:0059b10_2": "我於爾時名鏡面王，十二年中，為飢儉故，普於一切有情而行惠施，所須受用，俗法祭祀皆悉能施，即我身是。",
    "T24n1448_013:0059b13_3": "非但行施福業，證無上菩提。",
    "T24n1448_013:0059b14_4": "大王！",
    "T24n1448_013:0059b14_5": "勿作此見，鏡面因行施故、起正信故、積聚善根故，今得菩提。",
    "T24n1448_013:0059b16_0": "「復次大王！",
    "T24n1448_013:0059b16_1": "我為求無上菩提故，而行布施、造作福業、發精進波羅蜜。",
    "T24n1448_013:0059b17_2": "大王諦聽！",
    "T24n1448_013:0059b17_3": "乃往古昔，於般遮羅國有二王：一在北界、一在南界。",
    "T24n1448_013:0059b18_4": "其北界王名曰財，城名龍閣，其王以法化世，人民熾盛，豐樂安穩，無諸詐偽賊盜疾疫，牛羊稻蔗在處充滿。",
    "T24n1448_013:0059b21_5": "其王以法治國，城側有一大池，烏鉢羅花等彌覆其上，復有種種眾鳥。",
    "T24n1448_013:0059b23_6": "池中有一龍子，名曰妙生，時往興雲以降甘雨，令田豐熟，多足糧貯，皆行布施。",
    "T24n1448_013:0059b24_7": "其南界王，性行險惡兇麁，非法治國，常以枷禁打棒百姓。",
    "T24n1448_013:0059b26_8": "天不降雨，人並驚忙，捨投北界龍閣城中以求活命。",
    "T24n1448_013:0059b27_9": "其南界王因出城遊獵，乃見村舍空閑、神廟破壞，問群臣曰：『村中人物，今並何之？』",
    "T24n1448_013:0059b29_10": "諸臣答曰：『比為飢儉，人皆飢急，投北界王。",
    "T24n1448_013:0059c01_11": "大王施我無畏，即具說因緣。』",
    "T24n1448_013:0059c01_12": "王言：『恣汝無畏。』",
    "T24n1448_013:0059c02_13": "臣等答言：『北界有王名曰財，以法持國、以法化世，人民熾盛，安穩豐樂，無諸詐偽賊盜疾疫，牛羊稻蔗在處充滿，常好布施於諸沙門婆羅門，飲食資具受用豐足。",
    "T24n1448_013:0059c05_14": "大王性行麁惡，枷禁打棒，百姓惶怖，走投北界龍閣城中。』",
    "T24n1448_013:0059c07_15": "王曰：『作何方計，令彼却來聚落居住？』",
    "T24n1448_013:0059c07_16": "群臣答曰：『若大王如彼財王，行於慈愍、饒益眾生，不久諸人皆悉奔此城邑聚落。』",
    "T24n1448_013:0059c09_17": "臣復白王：『彼城更有好妙勝事，城側有池，池中蓮花彌覆其上，有好諸鳥，復有龍子名曰妙生，依時降雨，令得豐熟，為斯彼國人民快樂。』",
    "T24n1448_013:0059c12_18": "其王復告群臣曰：『作何方計，令彼龍子來此居止？』",
    "T24n1448_013:0059c14_0": "臣曰：『若有持呪之人，即可來至。』",
    "T24n1448_013:0059c14_1": "時王即命群臣擊鼓宣令，若有能持明呪，令北界龍閣城中妙生龍子來於我處者，賞金一籠，復大供給。",
    "T24n1448_013:0059c17_2": "于時有一呪師名曰呪蛇，來詣臣所，白言：『若定與我此金籠者，我能呪喚妙生龍子來於此處。』",
    "T24n1448_013:0059c19_3": "時群臣等即與金籠，呪師曰：『待我呪龍至此，然後受之。』",
    "T24n1448_013:0059c20_4": "是時呪師即往龍閣城中，於池四面觀察池內，知龍住處，却來告諸臣曰：『我於第七日，龍子必來，汝等可作祭祀之法。』",
    "T24n1448_013:0059c23_5": "是時龍子知彼呪蛇呪師來此，至第七日將詣彼國，『作何計免其離父母親里眷屬？",
    "T24n1448_013:0059c25_6": "欲投何處，得免斯事？』",
    "T24n1448_013:0059c25_7": "去池不遠，有二獵師居住：一名婆囉迦、二名頗囉迦，以求活計，池邊居止網捕水陸。",
    "T24n1448_013:0059c27_8": "其婆囉迦不久身死。",
    "T24n1448_013:0059c28_0": "龍子作念：『頗囉迦獵師今見命存，我須投彼。』",
    "T24n1448_013:0060a01_0": "「爾時龍子變為人形，詣獵師所，告曰：『汝知此城由誰而得如是人民熾盛，豐樂安穩，無諸詐偽盜賊疾疫，牛羊稻蔗在處充滿？』",
    "T24n1448_013:0060a03_1": "獵師答曰：『我知此事，皆由大王心行慈愍，饒益一切，養活百姓。』",
    "T24n1448_013:0060a05_2": "龍子告曰：『如汝所言，要然由王，更緣別事。』",
    "T24n1448_013:0060a06_3": "答曰：『更有，為此池中有一龍子，依時降雨。",
    "T24n1448_013:0060a07_4": "緣此人民熾盛，歡樂豐熟，多饒飲食。』",
    "T24n1448_013:0060a08_0": "龍子告曰：『若彼龍子被人將去，離父母眷屬。",
    "T24n1448_013:0060a09_0": "汝見彼人，能作何事？』",
    "T24n1448_013:0060a09_1": "答曰：『我能害之。』",
    "T24n1448_013:0060a09_2": "龍子告曰：『汝識妙生龍子不？』",
    "T24n1448_013:0060a10_3": "答曰：『我比不識。』",
    "T24n1448_013:0060a10_4": "報言：『我是妙生龍子，今為南方般遮羅國師名曰呪蛇，欲來取我將去，今作祭祀結界之法。",
    "T24n1448_013:0060a13_0": "却後七日來此之時，釘竭地羅木橛，種種色線繞池四邊，作法必將我去。",
    "T24n1448_013:0060a14_1": "汝可且於一處藏隱，遙見作此攪水之時，即須射箭呪師要處，速來彼令攝呪，不然斫令頭落。",
    "T24n1448_013:0060a16_2": "必須先遣解呪，然後殺之。",
    "T24n1448_013:0060a17_3": "不爾我常被呪縛，至死不脫。』",
    "T24n1448_013:0060a18_4": "時獵師告龍子曰：『若獨令汝利益，猶故作之；況令王城人眾皆得利益，我何不作？",
    "T24n1448_013:0060a19_5": "願無憂慮。』",
    "T24n1448_013:0060a20_6": "是時龍子即將獵師，視其藏隱僻處。",
    "T24n1448_013:0060a21_0": "獵師至第七日，彼彼藏處；其呪蛇師即來作壇，祭祀結界，一依呪印法，四面釘橛，種種色線繞之，即以箭射。",
    "T24n1448_013:0060a23_1": "速來前進攪池水，爾時獵師拔刀告曰：『我國之內妙生龍子，汝欲將去。",
    "T24n1448_013:0060a25_2": "若不速解呪法，刀斫汝頭，令墮於地。』",
    "T24n1448_013:0060a25_3": "時呪蛇師於此苦痛，恐懼畏死，即解攝呪。",
    "T24n1448_013:0060a26_4": "解已，獵師斷彼命根，龍子得脫，出池抱彼獵師，白言：『仁者是我父母，為來相救，我今免離父母眷屬之苦。",
    "T24n1448_013:0060a29_5": "仁可相隨，向我宮中。』",
    "T24n1448_013:0060a29_6": "即共相逐入龍子宮，施設種種妙好飲食，與上寶珠。",
    "T24n1448_013:0060b01_7": "復告父母：『此是親支所投寄者，因此之人，今免愛別離苦。』",
    "T24n1448_013:0060b03_8": "是時龍子父母即令獵師乞願，賜與無量珍寶。",
    "T24n1448_013:0060b04_9": "獵師得已，即出池中。",
    "T24n1448_013:0060b04_10": "「去池不遠，有一仙人居止，林果茂盛，有雜眾鳥出和雅音。",
    "T24n1448_013:0060b06_11": "然此仙人樂行慈愍，利益有情。",
    "T24n1448_013:0060b06_12": "斯之獵師，每日三時詣彼仙所。",
    "T24n1448_013:0060b07_13": "復於一時，具說龍子之事。",
    "T24n1448_013:0060b08_14": "時仙告曰：『汝何用珍寶、求乞小願？",
    "T24n1448_013:0060b08_15": "然其龍宮，龍有不空羂索，何為不取？",
    "T24n1448_013:0060b09_16": "汝可往彼，求取此索。』",
    "T24n1448_013:0060b10_17": "獵師聞已，心生貪愛，即往龍宮，乃見此索，便作是念：『我所求者，今此索是。』",
    "T24n1448_013:0060b11_18": "入龍宮中，又見妙生龍子更共諸龍相隨而行。",
    "T24n1448_013:0060b12_19": "龍見獵師，心大歡喜，惠賜珍寶，獵師答曰：『我寶自足，須此羂索。』",
    "T24n1448_013:0060b14_20": "龍曰：『此索無用。",
    "T24n1448_013:0060b14_21": "我等為懼金翅鳥故，防援自身，須畜此索。』",
    "T24n1448_013:0060b15_22": "獵師答曰：『汝久遠時，時往一須；我之所用，用日是常。",
    "T24n1448_013:0060b16_23": "若知恩德，當與此索。』",
    "T24n1448_013:0060b17_24": "龍子便作是念：『此人多垂恩德於我，我今諮啟父母，可當與索。』",
    "T24n1448_013:0060b18_25": "龍子啟父母已，即與其索。",
    "T24n1448_013:0060b19_26": "其獵師得索，心大歡悅，如得大地之物。",
    "T24n1448_013:0060b20_27": "出池歸家，其城大王共妃戲遊，久不懷妊。",
    "T24n1448_013:0060b21_28": "既無男女，以手拓頰，諦自思惟：『我有無量財寶庫藏，我今無子，斷息種族。",
    "T24n1448_013:0060b22_29": "諸人如知無子，建立別王。』",
    "T24n1448_013:0060b23_30": "作思惟時，王諸眷屬及沙門婆羅門等，皆怪大王生此愁惱，白言：『思惟何事？』",
    "T24n1448_013:0060b25_31": "王具廣說。",
    "T24n1448_013:0060b25_32": "又白王言：『須求天神，當即有子。』",
    "T24n1448_013:0060b26_33": "其王為求子故，即求林神、園神、四衢道神、受祭祀神、隨生神、諸天善神等，願當有子。」",
    "T24n1448_013:0060b28_34": "佛言：「若由此事而求得者，人人並有千子。",
    "T24n1448_013:0060b29_35": "要由三事和合，方有其子。",
    "T24n1448_013:0060b29_36": "何者為三？",
    "T24n1448_013:0060c01_37": "一、父，二、母，三、貪愛現前，乃當有子。",
    "T24n1448_013:0060c01_38": "其王至求子故，時有賢劫菩薩遂於國大夫人腹內受胎。",
    "T24n1448_013:0060c03_39": "智慧女人有五種智。",
    "T24n1448_013:0060c03_40": "云何為五？",
    "T24n1448_013:0060c04_0": "一、知丈夫有欲心等，如上廣說。",
    "T24n1448_013:0060c04_1": "既知得胎，歡喜白王：『我今懷妊，在左腋邊，必知是男。』",
    "T24n1448_013:0060c05_2": "大王聞已，甚大歡喜。",
    "T24n1448_013:0060c06_3": "夫人作念：『十月滿已當誕子。",
    "T24n1448_013:0060c07_4": "彼能建立宗族，我捨壽後，為我隨分行施，修諸福業，供養乞者；生在之時，能隨我後。』",
    "T24n1448_013:0060c09_5": "妃欲產時，散放遊行，寒供煖具、熱給涼資，衣服所須問醫方食，六味和可，眾寶瓔珞以莊嚴身，猶如天女，亦如諸天遊歡喜園，常以床座輦輿將行，香美之處，聞樂悅聲。",
    "T24n1448_013:0060c13_0": "至妃月滿便誕一子，形貌端嚴，人所樂見，人相具足。",
    "T24n1448_013:0060c14_1": "是時諸天擊鼓娛樂，父王聞已，甚大驚愕。",
    "T24n1448_013:0060c15_2": "諸宮白王：『為王有子，天擊鼓聲。』",
    "T24n1448_013:0060c15_3": "王即出勅，令城邑清淨掃灑，燒諸妙香，懸寶幡蓋，令施一切沙門婆羅門及貧窮孤苦，又施放大赦，作諸歡樂。",
    "T24n1448_013:0060c18_4": "復為太子作生日福，始從一七日，乃至三七置立名號。",
    "T24n1448_013:0060c19_5": "群臣共議欲立何名？",
    "T24n1448_013:0060c20_6": "眾人議曰：『王既名財，王子今可立號善財。』",
    "T24n1448_013:0060c21_7": "給八乳母，如上廣說。",
    "T24n1448_013:0060c21_8": "「是時太子，日漸長大，如蓮在水，不久長成。",
    "T24n1448_013:0060c22_9": "即令入學，學諸文字、弓射、王法、算計、識別珍寶人象馬等，工巧術法，種種技藝，六十四能，解縛能讀，聰明了達。",
    "T24n1448_013:0060c25_10": "父王為置三時宮殿謂春夏冬，三種園苑各依三際。",
    "T24n1448_013:0060c26_11": "善財獨在宮中閣上，吹笛作樂遊戲。",
    "T24n1448_013:0060c27_12": "是時頗羅迦獵師，因獵禽獸，至一山上。",
    "T24n1448_013:0060c28_0": "見彼山下有仙人居住，花果茂盛，有好雜鳥。",
    "T24n1448_013:0060c29_0": "并有大池，眾妙蓮花以覆池上，然彼諸鳥池中遊戲。",
    "T24n1448_013:0061a01_1": "獵師遊行至其仙所。",
    "T24n1448_013:0061a01_2": "見彼仙人，髮爪並長，身被樹皮。",
    "T24n1448_013:0061a02_3": "由其苦行，身體乾枯，在一樹下草室之內。",
    "T24n1448_013:0061a03_4": "獵師見已，合掌禮足，啟白：『大仙！",
    "T24n1448_013:0061a04_0": "在此苦行，經幾許時？』",
    "T24n1448_013:0061a04_1": "仙人曰：『我經四十年來，於此苦行。』",
    "T24n1448_013:0061a05_2": "獵師問曰：『爾許時中，見希有事不？』",
    "T24n1448_013:0061a06_0": "于時仙人徐徐軟語答言：『賢首！",
    "T24n1448_013:0061a06_1": "汝見此池不？』",
    "T24n1448_013:0061a07_0": "答曰：『我見。』",
    "T24n1448_013:0061a07_1": "大師答曰：『此池名梵階，眾妙蓮花彌覆其上，有諸雜鳥居止其中，此池清冷，水如乳味以花和之。",
    "T24n1448_013:0061a09_2": "每月十五日，有緊那羅王女名悅意，與五百眷屬圍遶，將諸香花來此池沐浴。",
    "T24n1448_013:0061a11_3": "當浴之時作諸妓樂，池中諸鳥聞此美音皆悉止息。",
    "T24n1448_013:0061a12_4": "我聞之時，情甚悅豫，乃至七日心大歡樂。",
    "T24n1448_013:0061a13_5": "賢首！",
    "T24n1448_013:0061a13_6": "我惟見是希異之事。』",
    "T24n1448_013:0061a14_0": "「爾時獵師便自思惟：『我於龍子邊得此不空羂索。",
    "T24n1448_013:0061a15_1": "我因此索，繫取悅意。』",
    "T24n1448_013:0061a15_2": "作是念已，至十五日，隱在樹間，手持龍索。",
    "T24n1448_013:0061a16_3": "其緊那羅女來，欲入池洗浴，獵師即擲索繫彼緊那羅女，以繫縛之。",
    "T24n1448_013:0061a18_4": "其女見身被縛，忙懼作聲大叫，餘同類女東西奔走去。",
    "T24n1448_013:0061a19_5": "悅意女方便欲走，獵師見彼端正，即手執之。",
    "T24n1448_013:0061a20_6": "女曰：『汝莫捉我，不堪為夫，我堪與王為婦。』",
    "T24n1448_013:0061a21_7": "獵師告曰：『若不急捉，恐汝當走。』",
    "T24n1448_013:0061a22_8": "其女答曰：『我今不走，仁若不信，取我髻中之寶。",
    "T24n1448_013:0061a23_9": "我因此寶，隨意騰空。』",
    "T24n1448_013:0061a23_10": "獵師告曰：『如何得知髻寶？』",
    "T24n1448_013:0061a24_11": "答曰：『若寶在人邊，我隨人後。』",
    "T24n1448_013:0061a24_12": "獵師手持其寶，索繫而進。",
    "T24n1448_013:0061a25_13": "于時善財童子因獵而行，獵師遇見善財童子，面貌端嚴，人所喜見。",
    "T24n1448_013:0061a26_14": "『其女端正，太子若見，必當脫將。』",
    "T24n1448_013:0061a27_15": "作是念已，『我寧自奉。』",
    "T24n1448_013:0061a28_16": "其獵師往詣童子所，禮足白言：『此之女寶，奉上太子，願見納之。』",
    "T24n1448_013:0061b01_0": "「爾時善財見彼少女，形貌端嚴，人所樂見，觀察其相。",
    "T24n1448_013:0061b02_1": "有十八種女相莊嚴，具如餘說。",
    "T24n1448_013:0061b02_2": "善財見已欲力所逼，心生愛著，如蛾赴火，色境如火亦如水浪，不可止定；亦如生牛後、亦如金翅鳥，駿不可制；如風飄物，無可能迴；如猴得樹，迷亂難止。",
    "T24n1448_013:0061b06_3": "無始已來貪欲習性，煩惱境習欲味樂故、欲之諸境極穢心故、妄想念故，以此為弓，所思作處以心為箭，說伽他曰：「『善財見彼面如月，　　亦如雲霧中電光；　　心亂猶如象被射，　　受取悅意速歸城。』",
    "T24n1448_013:0061b12_0": "「爾時善財王子歸龍閣城，廣賜獵師田宅。",
    "T24n1448_013:0061b12_1": "即將悅意，於宮樓閣共為遊喜。",
    "T24n1448_013:0061b13_2": "其女端嚴，姿態無量，衛護善財太子，令其愛樂恒不相離。",
    "T24n1448_013:0061b14_3": "復於後時，有二婆羅門從逝多林來至龍閣城中。",
    "T24n1448_013:0061b16_4": "一於王邊，依止王住，請婆羅門，尊以為師，多賜資具。",
    "T24n1448_013:0061b17_5": "一於善財太子所，依止而住，太子惠賜資具。",
    "T24n1448_013:0061b18_6": "是時婆羅門告太子善財言：『若得大王立汝為王，得王位時於我如何？』",
    "T24n1448_013:0061b19_7": "時善財告曰：『如我父王立彼為門師、諸婆羅門中尊，我亦如是，立汝為尊。』",
    "T24n1448_013:0061b21_8": "其大王門師聞已，生大瞋恚，便作思念：『我今作計，不令太子得位，況彼婆羅門得為尊者。』",
    "T24n1448_013:0061b23_9": "復於後時，別有一國起逆，發兵往伐，却被怨害。",
    "T24n1448_013:0061b24_10": "如是七度，令軍領兵往彼，皆被打退軍迴。",
    "T24n1448_013:0061b25_11": "臣等白王：『賊軍增盛，我國有損，須集勇健之人。』",
    "T24n1448_013:0061b26_12": "時王國師便作是念：『今正是時，令太子征伐外境，乃令便死。』",
    "T24n1448_013:0061b28_0": "即白王言：『他軍強盛，無能敵者。』",
    "T24n1448_013:0061b28_1": "大王答言：『今我自去。』",
    "T24n1448_013:0061b29_2": "婆羅門言：『太子少年盛力，令作大將，往彼共敵必當剋獲。』",
    "T24n1448_013:0061c01_3": "王命善財告言：『汝為大將，可往曠野國中共怨對敵。』",
    "T24n1448_013:0061c02_4": "善財白父王曰：『誠如所言。』",
    "T24n1448_013:0061c03_5": "便入宮中，見悅意夫人，忘父王教。",
    "T24n1448_013:0061c04_0": "父王復勅善財：『汝早往彼，與怨抗敵。』",
    "T24n1448_013:0061c04_1": "善財受勅，還入宮中，見悅意已，便忘父王教勅。",
    "T24n1448_013:0061c05_2": "時王國師還來白王：『善財太子，貪欲染著悅意，願大王令諸兵眾，皆來集會，便勅太子，於王前發。』",
    "T24n1448_013:0061c08_3": "時王喚善財，領四兵眾，往彼抗敵。",
    "T24n1448_013:0061c08_4": "其善財白父王言：『暫見悅意即去。』",
    "T24n1448_013:0061c09_5": "王言：『即發。",
    "T24n1448_013:0061c09_6": "今非是看悅意時。』",
    "T24n1448_013:0061c10_7": "復白父王：『我辭母去。』",
    "T24n1448_013:0061c10_8": "王言：『辭去。』",
    "T24n1448_013:0061c11_9": "善財即往悅意夫人處，取其髻寶，往詣母邊，長跪白母曰：『此之髻寶，當好防護，莫與悅意。",
    "T24n1448_013:0061c13_10": "若大苦惱，逼迫至死，當即與之。』",
    "T24n1448_013:0061c13_11": "母既受已，遶母三匝，作諸伎樂，即往征伐。",
    "T24n1448_013:0061c14_12": "去城不遠，樹下暫居。",
    "T24n1448_013:0061c15_13": "「時薜室羅末拏天王，領諸無量眷屬，因過其所遂不能動，心大怪愕：『我亦曾經處處遊歷，未曾有此。』",
    "T24n1448_013:0061c17_14": "遂乃遙見善財童子在於樹下，是賢劫菩薩，自受疲勞，往彼鬪敵。",
    "T24n1448_013:0061c19_15": "『我須佐助，可往降怨，不令損害。』",
    "T24n1448_013:0061c19_16": "時薜室羅末拏天王即勅第五藥叉：『汝可速往曠野城中，為善財降彼怨畢，亦莫令損。』",
    "T24n1448_013:0061c21_17": "是時藥叉奉王勅已，即變四軍兵眾，人形高大，如多羅樹，象高如大山，馬大如象，作諸器仗，種種變現，吹擊大鼓，令大恐怖。",
    "T24n1448_013:0061c24_18": "現大威力，至彼怨所，如是示現。",
    "T24n1448_013:0061c25_19": "其城四面牆壁，被藥叉威力一時俱到，人民皆怪怕懼，問曰：『從何處來？』",
    "T24n1448_013:0061c26_20": "天兵答曰：『汝等早開門戶，善財即來，往可迎取。",
    "T24n1448_013:0061c27_21": "若更遲滯，汝等總死，無有殘餘。』",
    "T24n1448_013:0061c28_22": "城人答曰：『我等於王不逆，亦不逆於善財。』",
    "T24n1448_013:0061c29_23": "比被王使逼迫閉門，眾人開城，以諸香花，作諸音樂，出迎善財，來入城中，押領平定，置立押官。",
    "T24n1448_013:0062a02_24": "善財歸國，其夜父王夢見鵄鳥取王腸肚遶城四面，王身入寶室中。",
    "T24n1448_013:0062a04_25": "其王睡覺，心大怕怖，身毛皆竪，從眠起已，以手拓頰，住於怨思：『我定被奪王位，必當至死。』",
    "T24n1448_013:0062a06_26": "明旦即集婆羅門等說斯夢意，其王門師便作是念：『善財決定鬪戰得勝、降得外國。",
    "T24n1448_013:0062a08_27": "我須惡解。』",
    "T24n1448_013:0062a08_28": "其婆羅門即白大王：『此是惡夢，決失王位，定當身死。",
    "T24n1448_013:0062a09_29": "要然於婆羅門呪法中，有[示*厭]方法可免斯厄。』",
    "T24n1448_013:0062a10_30": "王又問曰：『有何方法？』",
    "T24n1448_013:0062a11_31": "告言：『於王園苑之中當作一池，嚴飾端正，白土泥之令其精細。",
    "T24n1448_013:0062a12_32": "殺諸惡獸，取血滿池。",
    "T24n1448_013:0062a13_33": "置四街道，從一面入，向一面出已，令四上婆羅門解四明者以舌舐王足下，用緊那羅脂燒香。",
    "T24n1448_013:0062a15_34": "若作如是[示*厭]禳，王久住位，長命無災。』",
    "T24n1448_013:0062a16_35": "是時王曰：『諸事可辦。",
    "T24n1448_013:0062a16_36": "緊那羅脂云何可得？』",
    "T24n1448_013:0062a17_37": "婆羅門白王：『然易得者却道難得。』",
    "T24n1448_013:0062a18_38": "王復問曰：『云何易得？』",
    "T24n1448_013:0062a18_39": "婆羅門曰：『大王兒婦，名悅意者，是緊那羅女。』",
    "T24n1448_013:0062a19_40": "王即告言：『莫作是語，我子共彼，以命相連。』",
    "T24n1448_013:0062a20_41": "答曰：『大王！",
    "T24n1448_013:0062a20_42": "可未聞書教：「『「捨一為諸眷，　　為村捨眷屬；　　　捨村取城邑，　　為身棄大地。」",
    "T24n1448_013:0062a24_0": "　　　王須自牢護，　　及以童子身；　　　後乃能護他，　　須害彼悅意。",
    "T24n1448_013:0062a26_0": "「『大王，為愛命故，無所不作。』",
    "T24n1448_013:0062a26_1": "于時大王聞此語已，即依所說穿池，白土泥飾，殺諸惡獸，取血滿池。",
    "T24n1448_013:0062a28_2": "其善財宮內諸宮人等，聞此事已皆生歡喜，互相謂言：『我並少年，端政容美，善財若至，我當承事。』",
    "T24n1448_013:0062b01_3": "是時悅意見彼歡樂，怪問宮人：『汝等有何喜樂？』",
    "T24n1448_013:0062b02_4": "次第問之，有一宮人，如上具說。",
    "T24n1448_013:0062b03_5": "悅意聞已，心大苦惱，愁憂不樂，即往善財母所，啼泣白言，具說如上。",
    "T24n1448_013:0062b04_6": "母曰：『汝且小止少時，我自尋訪，乃知虛實。』",
    "T24n1448_013:0062b06_0": "「爾時悅意更來白言：『此事是實。』",
    "T24n1448_013:0062b06_1": "時太子母告曰：『汝今正是去時，我若不與汝寶，當是負心。』",
    "T24n1448_013:0062b08_0": "即與悅意髻寶及衣裳等。",
    "T24n1448_013:0062b09_0": "「爾時大王入池浴已，婆羅門以舌舐足至頂，王勅令索緊那羅脂。",
    "T24n1448_013:0062b10_1": "于時悅意身騰虛空而說頌曰：「『我染觸身故，　　笑樂住於此；　　如象得解縛，　　已脫騰空去。』",
    "T24n1448_013:0062b14_0": "根本說一切有部毘奈耶藥事卷第十三"
}