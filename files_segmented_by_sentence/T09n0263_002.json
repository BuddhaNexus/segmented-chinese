{
    "T09n0263_002:0073b02_0": "正法華經卷第二",
    "T09n0263_002:0073b04_0": "西晉月氏國三藏竺法護譯",
    "T09n0263_002:0073b05_0": "應時品第三",
    "T09n0263_002:0073b06_0": "於是賢者舍利弗，聞佛說此欣然踊躍，即起叉手白眾祐曰：「今聞大聖講斯法要，心加歡喜得未曾有。",
    "T09n0263_002:0073b08_1": "所以者何？",
    "T09n0263_002:0073b08_2": "常從佛聞法說，化導諸菩薩乘，見餘開士聽承佛音得至真覺，甚自悼感獨不豫及，心用灼惕，所示現議所不紹逮，我已永失如來之慧。",
    "T09n0263_002:0073b11_3": "假使往返山林巖藪，曠野樹下閑居獨處，若在讌室謹勅自守，一身經行益用愁毒，深自惟言：『法號等入，世尊為我現若干教，而志小乘，自我等咎，非如來也。",
    "T09n0263_002:0073b15_4": "所講演法大聖等心，為開士歎思奉尊者，為受第一如來訓典，堪至無上正真之道。",
    "T09n0263_002:0073b17_5": "我等所順而被衣服，所建立願不以頻數。』",
    "T09n0263_002:0073b18_6": "唯然世尊！",
    "T09n0263_002:0073b18_7": "鄙當爾時用自剋責，晝夜寢念，雖從法生不得自在，偏蒙聖恩得離惡趣。",
    "T09n0263_002:0073b20_8": "今乃逮聞。」",
    "T09n0263_002:0073b20_9": "時，舍利弗以頌讚曰：「得聞佛乘，　　一句之業，　　超出本望，　怪未曾有。",
    "T09n0263_002:0073b22_10": "　　所當受獲，　　非心口言，　覩大尊雄，　　益懷喜歡。",
    "T09n0263_002:0073b23_11": "　　假使有人，　能造行者，　　聞安住音，　　以為奇雅。",
    "T09n0263_002:0073b25_0": "　諸塵勞垢，　　鄙已蠲盡，　　音聲之信，　亦悉永除。",
    "T09n0263_002:0073b26_1": "　　我本晝日，　　設經行時，　若在樹下，　　端坐一心，　　設在林藪，　山巖之中，　　心自思惟，　　如此行誼。",
    "T09n0263_002:0073b29_0": "　嗚呼自責，　　弊惡之意。",
    "T09n0263_002:0073b29_1": "　　因平等法，　而得無漏，　　不由三界，　　順尊法居。",
    "T09n0263_002:0073c02_0": "　追悔過事，　　以誡將來。",
    "T09n0263_002:0073c02_1": "　　紫磨金容，　相三十二，　　我已違遠，　　失不自嚴。",
    "T09n0263_002:0073c04_0": "　眾相八十，　　具足殊特，　　種種積累，　不以瓔珞。",
    "T09n0263_002:0073c05_1": "　　根力脫門，　　八部之音，　於平等法，　　而自危削。",
    "T09n0263_002:0073c06_2": "　　諸佛之法，　有十八事，　　如是之誼，　　我已永失。",
    "T09n0263_002:0073c08_0": "　音聲所聞，　　達於十方，　　吾以得見，　愍世俗者。",
    "T09n0263_002:0073c09_1": "　　一身獨己，　　晝日經行，　又自剋責，　　而內思惟。",
    "T09n0263_002:0073c10_2": "　　我每夙夜，　深自料計，　　反側婉轉，　　忖度己身。",
    "T09n0263_002:0073c12_0": "　當問世尊，　　如是之誼，　　鄙何所失，　當復所失。",
    "T09n0263_002:0073c13_1": "　　現在眼前，　　於聖明日，　夙夜過去，　　逝不休息。",
    "T09n0263_002:0073c14_2": "　　見餘菩薩，　而不可計，　　世雄尊師，　　之所開化。",
    "T09n0263_002:0073c16_0": "　彼等悉聞，　　此佛音教，　　為諸群萌，　講演法力。",
    "T09n0263_002:0073c17_1": "　　其法無想，　　諸漏已盡，　普悉曉暢，　　致微妙慧。",
    "T09n0263_002:0073c18_2": "　　覩若干種，　諸所祠祀，　　歷外異學，　　諸邪偽術。",
    "T09n0263_002:0073c20_0": "　由是之故，　　解佛言教，　　觀見脫門，　即說滅度。",
    "T09n0263_002:0073c21_1": "　　一切得解，　　諸所見行，　尋時開了，　　空無之法。",
    "T09n0263_002:0073c22_2": "　　由是自謂，　已得滅度，　　今乃自知，　　非至泥洹。",
    "T09n0263_002:0073c24_0": "　得覲諸佛，　　天中之天，　　時人中上，　眾會圍繞，　　三十二相，　　光色巍巍，　因斯覺了，　　至度無餘。",
    "T09n0263_002:0073c26_1": "　　我適聞說，　除於眾熱，　　不以音聲，　　而得無為。",
    "T09n0263_002:0073c28_0": "　如我所知，　　正覺師子，　　諸天世人，　之所奉事，　　則以力勢，　　恒住如斯，　第一初聞，　　大聖之教。",
    "T09n0263_002:0074a01_1": "　　波旬時化，　變為佛形，　　無得為魔，　　之所嬈害。",
    "T09n0263_002:0074a03_0": "　如因緣行，　　而引說喻，　　無央數億，　顯現姟限。",
    "T09n0263_002:0074a04_1": "　　善立彼岸，　　至道意海，　得聞彼法，　　除諸狐疑。",
    "T09n0263_002:0074a05_2": "　　有百千佛，　及姟之數，　　悉得覩見，　　眾滅度脫。",
    "T09n0263_002:0074a07_0": "　如斯諸佛，　　所說經典，　　善權方便，　隨順御之。",
    "T09n0263_002:0074a08_1": "　　假使有見，　　現究竟行，　當來諸佛，　　眾億百千，　　善權方便，　導御是黨，　　為講說經，　　誘進泥洹。",
    "T09n0263_002:0074a11_0": "　隨其體像，　　化以慧行，　　悉而分別，　次第所有。",
    "T09n0263_002:0074a12_1": "　　諸佛之法，　　所當教誨，　尋即承聖，　　受轉經輪。",
    "T09n0263_002:0074a13_2": "　　世雄導師，　現真雅訓，　　吾亦如是，　　依蒙其像。",
    "T09n0263_002:0074a15_0": "　彼諸魔眾，　　而不敢當，　　心未常懷，　邪疑之礙。",
    "T09n0263_002:0074a16_1": "　　普興柔軟，　　深妙之道，　以佛音聲，　　而得歡欣。",
    "T09n0263_002:0074a17_2": "　　今日所有，　諸志猶預，　　以棄沈吟，　　住於聖慧。",
    "T09n0263_002:0074a19_0": "　我成如來，　　無眾結網，　　諸天世人，　以為眷屬。",
    "T09n0263_002:0074a20_1": "　　今日得覩，　　佛之道眼，　當勸助化，　　於眾菩薩。」",
    "T09n0263_002:0074a22_0": "佛告賢者舍利弗：「今吾班告天上世間，沙門梵志、諸天人民、阿須倫，佛知舍利弗曾以供奉三十二千億佛，而為諸佛之所教化，當成無上正真道。",
    "T09n0263_002:0074a25_1": "吾身長夜亦開導汝以菩薩誼，爾緣此故興在吾法。",
    "T09n0263_002:0074a26_2": "如來威神之所建立，亦本願行念菩薩教，未得滅度自謂滅度。",
    "T09n0263_002:0074a28_3": "舍利弗！",
    "T09n0263_002:0074a28_4": "汝因本行欲得識念無央數佛，則當受斯《正法華經》一切佛護，普為聲聞分別說之。」",
    "T09n0263_002:0074b01_5": "佛語舍利弗：「汝於來世無量無數不可計劫，供養億百千佛受正法教，奉敬修行此方等經，具足眾行當得佛道，號蓮華光如來、至真、等正覺、明行成為、善逝、世間解、無上士、道法御、天人師，其世界名離垢。",
    "T09n0263_002:0074b05_6": "平等快樂威曜巍巍，諸行清淨所立安隱，米穀豐賤人民繁熾，男女眾多具足周備，琉璃黃金以為長繩，連綿路傍一切路邊，有七寶樹八重交道，行樹枝葉華實常茂。",
    "T09n0263_002:0074b09_7": "蓮華光正覺亦當承續說三乘法，而佛說法具足一劫，所可演經示奇特願。",
    "T09n0263_002:0074b11_8": "劫名大寶嚴，所以名曰大寶嚴者？",
    "T09n0263_002:0074b11_9": "謂彼佛國諸菩薩眾，諸菩薩眾有無央數，不可思議無能限量，唯有如來乃能知數。",
    "T09n0263_002:0074b13_10": "菩薩大士在其佛土，為覺意寶行如蓮華，無有新學久殖德本，淨修梵行而無年限，親近如來常應佛慧，具大神通志存法要，勇猛志強。",
    "T09n0263_002:0074b17_11": "諸菩薩眾，具足如是無有缺減，是故其劫名大寶嚴，蓮華光佛當壽十二中劫，不可計童子時也，其國人民當壽八劫。",
    "T09n0263_002:0074b19_12": "蓮華光如來過十二劫，有菩薩名堅滿，當授其決，告諸比丘言：『此堅滿大士，吾滅度後當得無上正真道，號度蓮華界如來正覺。』",
    "T09n0263_002:0074b22_13": "蓮華光佛滅度之後，正法像法住二十中劫，其佛世界如前佛土等無差特。",
    "T09n0263_002:0074b24_14": "度蓮華界如來亦壽二十二中劫，爾乃滅度。",
    "T09n0263_002:0074b25_15": "佛滅度後，其佛正法及像法住二十二中劫。」",
    "T09n0263_002:0074b26_16": "爾時世尊以偈頌曰：「卿舍利弗，　　於當來世，　　得成為佛，　顯如來尊，　　號蓮華光，　　普平等目，　教授開化，　　眾庶億千。",
    "T09n0263_002:0074b29_17": "　　奉事無數，　諸佛億載，　　於彼修力，　　多所興立，　所在勸化，　　得為十力，　　便當成就，　上尊佛道。",
    "T09n0263_002:0074c03_18": "　　不可思議，　　無央數劫，　劫當號名，　　大寶嚴莊。",
    "T09n0263_002:0074c04_19": "　　世界名曰，　為離諸垢。",
    "T09n0263_002:0074c05_20": "　　其蓮華光，　　國土清淨，　以紺琉璃，　　遍敷為地，　　紫磨金繩，　連綿為飾，　　若干種樹，　　皆七寶成，　其樹華實，　　悉以黃金。",
    "T09n0263_002:0074c08_21": "　　彼諸菩薩，　意皆堅強，　　所造言行，　　聖哲聰明，　善學佛道，　　億百千姟，　　是等來現，　最勝法教。",
    "T09n0263_002:0074c11_22": "　　佛最後時，　　無有蔭蓋，　為童子時，　　無所慕樂，　　棄離愛欲，　即出家去，　　便得成就，　　上尊佛道。",
    "T09n0263_002:0074c14_0": "　斯最勝尊，　　則得自在，　　其命當壽，　十二中劫。",
    "T09n0263_002:0074c15_1": "　　法教當立，　　盡于八劫。",
    "T09n0263_002:0074c16_0": "　彼命限量，　　劫數如是。",
    "T09n0263_002:0074c16_1": "　　若大聖佛，　滅度之後，　　當具足滿，　　廿二中劫。",
    "T09n0263_002:0074c18_0": "　爾時法住，　　若干之數，　　愍哀天上，　及世間人。",
    "T09n0263_002:0074c19_1": "　　其佛正法，　　滅盡之後，　像法當住，　　廿二中劫。",
    "T09n0263_002:0074c20_2": "　　彼大聖明，　舍利流布，　　男神女鬼，　　供養最勝。",
    "T09n0263_002:0074c22_0": "　其世尊德，　　亦當如是。",
    "T09n0263_002:0074c22_1": "　　告舍利弗，　且當自慶，　　仁者國土，　　嚴飾如是，　兩足之尊，　　自然無倫。」",
    "T09n0263_002:0074c25_0": "爾時四部眾，比丘、比丘尼、清信士、清信女，天、龍、鬼神、揵沓惒、阿須倫、迦留羅、真陀羅、摩休勒，聞佛世尊授舍利弗決，當成無上正真之道，心懷欣豫歡喜踊躍，不能自勝，各自脫身衣以覆佛上。",
    "T09n0263_002:0074c29_1": "時天帝釋、梵忍跡天，及餘無數億千天子，各各取衣供養世尊，以天華、香意華、大意華散于佛上，諸天衣物悉在虛空羅列而住，天上伎樂自然而鳴，天上大聲自然雷震，普雨天華，咸共舉聲而皆歎曰：「今所聞法自昔未有，前波羅奈鹿苑之中，始轉法輪蓋不足言，今佛世尊則復講說無上法輪。」",
    "T09n0263_002:0075a06_2": "時諸天子讚頌曰：「於世無雙比，　　今者轉法輪，　為男女講說，　　陰衰所從起，　彼第一暢說，　　十二展轉事，　今導師演說，　　少能信樂者。",
    "T09n0263_002:0075a12_0": "　從世雄大聖，　　面聞無數法，　往始至于茲，　　未聆如斯典。",
    "T09n0263_002:0075a14_0": "　大導師所說，　　我今代勸助，　勇猛舍利弗，　　而乃得授決。",
    "T09n0263_002:0075a16_0": "　為歎本發意，　　所供養佛數，　我當蒙及逮，　　得佛世最上。",
    "T09n0263_002:0075a18_0": "　已所造淨行，　　頻數若干種，　奉過去諸佛，　　願獲佛道誼。」",
    "T09n0263_002:0075a20_0": "於是舍利弗白世尊曰：「我今無結狐疑已除，現在佛前得授予決，為無上正真道。」",
    "T09n0263_002:0075a21_1": "又曰：「大聖！",
    "T09n0263_002:0075a22_2": "斯千二百得自在者，昔來豈不住學地乎？",
    "T09n0263_002:0075a23_0": "當來如是此佛教耶？",
    "T09n0263_002:0075a23_1": "斯諸比丘，頓止行門遵尚法律，度老病死諮嗟泥洹，是諸比丘無央數千，供養世尊，學諸所學，畏吾我、懼三世，毀諸見眾邪？",
    "T09n0263_002:0075a26_2": "行立滅度，已懷此想得至道場。",
    "T09n0263_002:0075a27_3": "初未曾聞如是像法，心每猶豫。",
    "T09n0263_002:0075a27_4": "善哉！",
    "T09n0263_002:0075a27_5": "世尊！",
    "T09n0263_002:0075a28_6": "願說要誼，使此比丘疑網悉除。",
    "T09n0263_002:0075a28_7": "今四部眾意咸悵悵，當令坦然無餘結恨。」",
    "T09n0263_002:0075a29_8": "佛告舍利弗：「向者吾不說斯法耶？",
    "T09n0263_002:0075b01_9": "以若干種善權方便，隨其因緣而示現之，如來、至真、等正覺所分別演，皆為無上正真道故，我所諮嗟皆當知之，為菩薩也。",
    "T09n0263_002:0075b04_10": "又舍利弗！",
    "T09n0263_002:0075b04_11": "今吾引喻重解斯誼，有明慧者當了此譬喻。",
    "T09n0263_002:0075b05_12": "如郡國縣邑有大長者，其年朽邁坐起苦難，富樂無極財寶無量。",
    "T09n0263_002:0075b07_13": "有大屋宅，周匝寬博垣牆高廣，其舍久故，數百千人而在其內，唯有一門及監守者。",
    "T09n0263_002:0075b09_14": "堂屋傾危梁柱腐敗，軒窓既多多積薪草。",
    "T09n0263_002:0075b10_15": "時失大火，從一面起普燒屋宅。",
    "T09n0263_002:0075b10_16": "長者有子，若十若二十。",
    "T09n0263_002:0075b11_17": "欲出諸子，諸子放逸嬉戲飲食，卒見火起各各馳走，周慞詰屈不知所出。",
    "T09n0263_002:0075b13_18": "父而念曰：『今遭火變屋皆然熾，以何方便免救吾子？』",
    "T09n0263_002:0075b14_19": "時父知子各所好憙，即為陳設象馬車乘遊觀之具，開示門閤使出于外，鼓作倡伎絕妙之樂，戲笑相娛令濟火厄，當賜眾乘。",
    "T09n0263_002:0075b17_20": "象車馬車羊車伎車，吾以嚴辦停在門外，速疾走出出避火災，自恣所欲從意所樂。",
    "T09n0263_002:0075b19_21": "諸子聞父所勅所賜，象馬車乘音樂之屬，各共精進廣設方計，土坌水澆奔走得出。",
    "T09n0263_002:0075b20_22": "長者見子安隱而出，四面露坐心各踊躍，不復恐懼，各各白言：『願父賜我諸所見許若干種伎相娛樂具象馬車乘。』",
    "T09n0263_002:0075b23_23": "「又舍利弗！",
    "T09n0263_002:0075b23_24": "彼大長者，等賜諸子七寶大車，珠交露幔車甚高廣，諸珍嚴莊所未曾有，清淨香華瓔珞校飾，敷以繒褥氍毹綩綖，衣被鮮白鑠如電光，冠幘履屣世所希有，若干童子各各手持，一種一色皆悉同等，用賜諸子。",
    "T09n0263_002:0075b28_25": "所以者何？",
    "T09n0263_002:0075b28_26": "今此幼童皆是吾子，寵敬等愛意無偏黨，以故賜與平等大乘。",
    "T09n0263_002:0075c01_27": "「又舍利弗！",
    "T09n0263_002:0075c01_28": "吾亦如是為眾生父，停儲庫藏滿無空缺，如斯色像，教化誘進得示大乘。",
    "T09n0263_002:0075c03_29": "諸子則尋獲斯大乘，以為奇珍得未曾有，而乘遊行。",
    "T09n0263_002:0075c04_30": "於意云何？",
    "T09n0263_002:0075c04_31": "長者賜子珍寶大乘，將無虛妄乎？」",
    "T09n0263_002:0075c05_32": "舍利弗白佛：「不也。",
    "T09n0263_002:0075c06_33": "安住！",
    "T09n0263_002:0075c06_34": "不也。",
    "T09n0263_002:0075c06_35": "世尊！",
    "T09n0263_002:0075c06_36": "其人至誠。",
    "T09n0263_002:0075c06_37": "所以者何？",
    "T09n0263_002:0075c06_38": "彼大長者救濟諸子，而不欲令遇斯火害，隨其所樂許而賜之，適出之後各與大乘，以故長者不為虛妄。",
    "T09n0263_002:0075c09_39": "究竟諸子志操所趣，故以方便令免患禍，況復貯畜無量寶藏，以一色類平等大乘賜子不虛。」",
    "T09n0263_002:0075c11_40": "佛言：「善哉！",
    "T09n0263_002:0075c11_41": "舍利弗！",
    "T09n0263_002:0075c11_42": "誠如所云。",
    "T09n0263_002:0075c12_43": "如來、至真、等正覺超越十方光照眾冥，解脫憂恐拔斷根牙，枝葉華實如來慧現。",
    "T09n0263_002:0075c14_0": "法王神力為世之父，善權方便攝持恩議，行乎大悲道心無盡，愍哀三界大火熾然，黎庶不解故現世間，救濟眾生生老病死諸不可意結縛之惱，裂壞所著、脫婬怒癡，誘導三乘，漸漸勸示無上正真之道。",
    "T09n0263_002:0075c18_1": "適興于世，覩諸群萌，妄想財業愛惜無厭，因從情欲致無數苦，於今現在貪求汲汲，後離救護便墮地獄、餓鬼、畜生，燒炙脯煮饑渴負重，痛不可言。",
    "T09n0263_002:0075c22_2": "正使生天及在人間，與不可會、恩愛別離，憂惱難量。",
    "T09n0263_002:0075c23_3": "一時離苦，歌舞戲笑不知恐畏，無所忌難不自覺了，不肯思惟計其本末，不求救護復見燒然。",
    "T09n0263_002:0075c25_4": "三界眾生勤苦之患，吾當施立無極大安，無數百千不可思議諸佛正慧。",
    "T09n0263_002:0075c27_5": "其有盈逸迷惑欲樂，如來誘立道慧神足，善權方便化現佛慧，聞使佛力無所畏。",
    "T09n0263_002:0075c29_6": "眾生難寤不肯尋受，因緣所縛，未脫生老病死憂患，未始得度三界燒炙，不了所歸。",
    "T09n0263_002:0076a02_7": "何謂解佛慧者？",
    "T09n0263_002:0076a02_8": "譬如長者，立強勇猛多力諸士，救彼諸子使離火患，方便誘之適出在外，然後乃賜微妙奇特眾寶車乘。",
    "T09n0263_002:0076a04_9": "如是，舍利弗！",
    "T09n0263_002:0076a05_10": "如來正覺以力、無畏建立眾德，善權方便修勇猛慧，覩見三界然熾之宅，欲以救濟眾生諸難，故現聲聞、緣覺、菩薩之道，以是三乘開化驅馳使棄愛欲，教諸萌類滅三界火、婬怒癡縛，色聲香味細滑之法，三處五欲五欲燒人，不猗三界便得三乘，勤精三乘則超三界，進三乘者諸佛所訓也。",
    "T09n0263_002:0076a11_11": "黎庶則至無央數集，世尊現戲行為娛樂，修此根、力、覺意、禪定、脫門、三昧正受，然於後世致大法樂，安隱欣豫無所罣礙。",
    "T09n0263_002:0076a14_12": "「又舍利弗！",
    "T09n0263_002:0076a14_13": "其有眾生未興起者，如來出世有信樂者，樂佛法教精進奉行，最後竟時欲取滅度，謂聲聞乘。",
    "T09n0263_002:0076a16_14": "遵求羅漢孚出三界；譬如長者免濟子難許以羊車。",
    "T09n0263_002:0076a18_15": "若復有人無有師法，自從意出求至寂然，欲獨滅度覺諸因緣，於如來法而行精進，謂緣覺乘；出之火宅許以馬車。",
    "T09n0263_002:0076a20_16": "假使有人，求諸通慧諸佛道慧，自在聖慧自從心出，無師主慧多所哀念，多所安隱諸天人民，欲利天上世間人民，滅度黎庶於如來法，奉修精進欲求大聖，普見之慧力無所畏，謂如來道，菩薩大士所履乘也；譬如長者勸誘其子免火患難，許以象車驅出火宅。",
    "T09n0263_002:0076a26_17": "父見子安濟難無懼，自察家中財寶無量，等賜諸子高大殊妙七寶大乘。",
    "T09n0263_002:0076a28_18": "如來正覺亦復如是，覩無數眾億百千姟，使度三難懃苦怖懼，從其所願開生死門，遂令脫出難嶮恐患使滅度安。",
    "T09n0263_002:0076b01_19": "「又舍利弗！",
    "T09n0263_002:0076b02_20": "如來爾時從終始宅，以無數慧、力、無所畏，觀眾罹厄矜哀喻子，普勸進使歸於佛乘，不令各各從意而滅度也，如來悉誘以佛滅度而滅度之。",
    "T09n0263_002:0076b05_21": "假使眾生得度三界，以如來慧、脫門、定意、賢聖度門，安慰歡娛施樂法誼，惠以一貌佛之大道。",
    "T09n0263_002:0076b07_22": "如彼長者本許諸子以三品乘，適見免難各賜一類平等大乘，誠諦不虛，各得踊躍無有慍恨。",
    "T09n0263_002:0076b09_23": "如來如是，本現三乘，然後皆化使入大乘，不為虛妄。",
    "T09n0263_002:0076b10_24": "所以者何？",
    "T09n0263_002:0076b11_25": "當知如來等覺有無央數倉庫帑藏，以得自在，為諸黎庶現大法化諸通愍慧，當作是知、當解此誼。",
    "T09n0263_002:0076b13_26": "如來等正覺善權方便，以慧行音唯說一乘，謂佛乘也。」",
    "T09n0263_002:0076b14_27": "世尊頌曰：「譬如長者，　　而有大宅，　　極甚朽故，　腐敗傾危。",
    "T09n0263_002:0076b17_28": "　　有大殿舍，　　而欲損壞，　梁柱榱棟，　　皆復摧折。",
    "T09n0263_002:0076b18_29": "　　多有軒闥，　及諸窓牖，　　又有倉庫，　　以泥塗木。",
    "T09n0263_002:0076b20_0": "　高峻垣牆，　　壁障崩隤，　　薄所覆苫，　彌久彫落。",
    "T09n0263_002:0076b21_1": "　　時有諸人，　　五百之眾，　皆共止頓，　　於彼舍宅。",
    "T09n0263_002:0076b22_2": "　　有無央數，　草木積聚，　　所當用者，　　滿畜無量。",
    "T09n0263_002:0076b24_0": "　一切門戶，　　時皆閉塞。",
    "T09n0263_002:0076b24_1": "　　有諸樓閣，　及諸蓮華，　　億千眾香，　　而有芬氣。",
    "T09n0263_002:0076b26_0": "　若干種鳥，　　眷屬圍繞，　　種種虺蛇，　蝠螫遁竄。",
    "T09n0263_002:0076b27_1": "　　在在處處，　　有諸惡蟲，　有若干種，　　狖狸鼷鼠，　　其字各異，　嗚呼啾[口*室]。",
    "T09n0263_002:0076b29_2": "　　其地處處，　　而有匿藏，　溷廁屎溺，　　污穢流溢，　　蟲朋刺蕀，　充滿其中。",
    "T09n0263_002:0076c02_3": "　　師子狐狼，　　各各[口*睪]吠，　悉共咀嚼，　　死人屍體，　　何人聞見，　而不怖懼？",
    "T09n0263_002:0076c04_4": "　　無數狗犬，　　蹲伏窠窟，　各各圍繞，　　皆共齹掣。",
    "T09n0263_002:0076c05_5": "　　假使此等，　饑餓之時，　　普皆諍食，　　疲瘦羸劣。",
    "T09n0263_002:0076c07_0": "　鬪相齮齧，　　音聲暢逸，　　其舍恐畏，　變狀如是。",
    "T09n0263_002:0076c08_1": "　　有諸鬼神，　　志懷毒害，　蠅蚤壁虱，　　亦甚眾多。",
    "T09n0263_002:0076c09_2": "　　百足種種，　及諸魍魎，　　四面周匝，　　產生孚乳。",
    "T09n0263_002:0076c11_0": "　各取分食，　　羯羠羝羊，　　不得奔走，　歸其處所。",
    "T09n0263_002:0076c12_1": "　　雖諸鬼神，　　來擁護之，　不能濟脫，　　令不被害。",
    "T09n0263_002:0076c13_2": "　　彼諸鬼神，　亦食眾生，　　雖得飽滿，　　心續懷惡。",
    "T09n0263_002:0076c15_0": "　群品不同，　　種姓別異，　　若有死者，　皆埋冡埌。",
    "T09n0263_002:0076c16_1": "　　彼志出外，　　而遊所處，　鳩桓香音，　　志存暴弊，　　舒展兩臂，　往來經行，　　無有呪術，　　可以辟除。",
    "T09n0263_002:0076c19_0": "　於時諸犬，　　取其兩足，　　撲令仰臥，　而就擊之。",
    "T09n0263_002:0076c20_1": "　　捉其兩腳，　　絞加頸項，　坐自放恣，　　心意盪逸。",
    "T09n0263_002:0076c21_2": "　　諸黑象眾，　厥狀高大，　　體力強盛，　　拔扈自在，　旬日饑餓，　　行求飲食，　　遙見蒭蒿，　奔走趣之。",
    "T09n0263_002:0076c24_3": "　　有鍼[口*(隹/乃)]蟲，　　及鐵喙鳥，　在丘壙間，　　見人死屍。",
    "T09n0263_002:0076c25_4": "　　惡鬼兇嶮，　放髮叫呼，　　諸魃湊滿，　　貪欲慢翰。",
    "T09n0263_002:0076c27_0": "　窓牖顯明，　　視瞻四顧，　　於斯[門@視]看，　不可得常。",
    "T09n0263_002:0076c28_1": "　　諸邪妖魅，　　及眾餓鬼，　鵰鷲鵄梟，　　悉行求食。",
    "T09n0263_002:0076c29_2": "　　其宅恐難，　如是品類，　　有大園觀，　　牆壁隤落，　室宅門戶，　　圯裂破柝，　　唯一男子，　而守護之。",
    "T09n0263_002:0077a03_3": "　　其人在裏，　　止頓居跱。",
    "T09n0263_002:0077a04_0": "　爾時失火，　　尋燒屋宇，　　周迴四面，　而皆燔燒。",
    "T09n0263_002:0077a05_1": "　　無數千人，　　驚怖啼哭，　於今火盛，　　焚我子息。",
    "T09n0263_002:0077a06_2": "　　又彼尊者，　舉聲稱怨，　　堂柱摧滅，　　垣屏碎散。",
    "T09n0263_002:0077a08_0": "　神諸餓鬼，　　揚聲喜喚，　　鵰鷲數百，　飛欲避火。",
    "T09n0263_002:0077a09_1": "　　無數鳩垣，　　框榱懷懅，　百千妖魅，　　慞遑馳走。",
    "T09n0263_002:0077a10_2": "　　親自目見，　火所燔燒，　　無量群萌，　　烏殟灰蘆，　諸薄枯者，　　為火所災。",
    "T09n0263_002:0077a12_3": "　　各各懊惱，　而見焚燒，　　炙燎焦爛，　　沸血流離。",
    "T09n0263_002:0077a14_0": "　於時此宅，　　強猛之眾，　　一一鬼魅，　悉共噉食。",
    "T09n0263_002:0077a15_1": "　　臭烟熢勃，　　稱讚香美，　一切奔騖，　　周旋詰屈。",
    "T09n0263_002:0077a16_2": "　　蜈蚣蚰蜒，　蚳蛆竝出，　　厭魅勇逸，　　多所齟齚。",
    "T09n0263_002:0077a18_0": "　頭上火然，　　遊行嬉怡，　　悉饑食噉，　火所燒者。",
    "T09n0263_002:0077a19_1": "　　其屋宅中，　　怖遑若茲，　百千人眾，　　燒喪狼藉。",
    "T09n0263_002:0077a20_2": "　　於時宅主，　大勢長者，　　見之如斯，　　急急孚務。",
    "T09n0263_002:0077a22_0": "　聞此災禍，　　愍念諸子，　　建立伎樂，　寶乘誘出。",
    "T09n0263_002:0077a23_1": "　　有諸愚癡，　　不能解知，　於彼戲笑，　　放逸自恣。",
    "T09n0263_002:0077a24_2": "　　長者聽察，　尋入館內，　　騃夫不覺，　　無解脫想。",
    "T09n0263_002:0077a26_0": "　今我諸子，　　闇蔽閉塞，　　一切盲瞶，　無有耳目，　　以戲樂故，　　而自繫縛，　種姓孫息，　　甚難得值。",
    "T09n0263_002:0077a28_1": "　　凡品眾庶，　若干等倫，　　遭大災火，　　各各痛惱。",
    "T09n0263_002:0077b01_0": "　鬼神蛇虺，　　心中懷毒。",
    "T09n0263_002:0077b01_1": "　　無數妖魅，　歡喜踊躍。",
    "T09n0263_002:0077b02_2": "　　諸狼狐狗，　　亦不可計，　饑渴欲求，　　飲食之具。",
    "T09n0263_002:0077b03_3": "　　我子眾多，　皆沒于此，　　設無火災，　　亦不可樂。",
    "T09n0263_002:0077b05_0": "　狐疑眾結，　　酷苦若是，　　何況周匝，　普見熾然。",
    "T09n0263_002:0077b06_1": "　　執愚意者，　　於斯自恣，　諸子貪戲，　　而相娛樂，　　永不思惟，　父所言教，　　心不自念，　　速圖方計。",
    "T09n0263_002:0077b09_0": "　爾時長者，　　意自忖度，　　吾生此子，　勤苦養育，　　得無為火，　　而見燒爇。",
    "T09n0263_002:0077b11_0": "　於何救子，　　而脫孫息？",
    "T09n0263_002:0077b11_1": "　　即自思議，　立造權計。",
    "T09n0263_002:0077b12_2": "　　今我諸子，　　耽媔音伎，　禍害乘至，　　非戲樂時。",
    "T09n0263_002:0077b13_3": "　　痛哉愚憒，　不覩酷苦，　　諸童瑕猥，　　不識此難。",
    "T09n0263_002:0077b15_0": "　今吾心怖，　　子樂逸盪，　　要從精進，　免濟大牆。",
    "T09n0263_002:0077b16_1": "　　即尋設計，　　於舍之外，　施張伎樂，　　遊戲之具，　　子所好慕，　吾皆辦之，　　調隱音節，　　一時俱作。",
    "T09n0263_002:0077b19_0": "　諸子聞賜，　　貪愛樂音，　　各各速疾，　盡力勱勵，　　驅逐一切，　　迸出災屋，　得脫苦惱，　　集子一處，　　安隱歡然，　無復恐懼。",
    "T09n0263_002:0077b22_1": "　　於是長者，　　見諸子出，　心中寬泰，　　意得自由，　　廣設眾具，　師子之座，　　吾身今日，　　則獲無為，　彼諸苦患，　　已永盡除。",
    "T09n0263_002:0077b25_2": "　　斯諸童子，　修精進力，　　迷在災宅，　　而自放恣，　前者曾更，　　無限眠寐，　　火[火*僉]然熾，　人遭此難，　　陰蓋所覆，　　心不開解。",
    "T09n0263_002:0077b29_0": "　今日一切，　　皆得解脫，　　已致自然，　志之所願。",
    "T09n0263_002:0077c01_1": "　　父見諸子，　　志在安隱。",
    "T09n0263_002:0077c02_0": "　於時諸子，　　往詣長者，　　唯願天父，　各各賜我，　　如前所許，　　若干種乘。",
    "T09n0263_002:0077c04_0": "　本居遇火，　　迷冥不寤，　　大人勅教，　一切奉承，　　當賜諸子，　　三品之乘，　今正是時，　　願垂給與。",
    "T09n0263_002:0077c06_1": "　　於時長者，　勅侍開藏，　　紫磨天金，　　明月珠寶，　上妙珍異，　　世所希有。",
    "T09n0263_002:0077c08_2": "　　極好奇特，　弘雅之車，　　最尊難及，　　莊校嚴飾，　周匝欄楯，　　珠璣瓔珞，　　幢幡繒綵，　而為光觀，　　金銀交露，　　覆蓋其上，　煒曄殖立，　　珍寶諸華，　　四面周匝，　而皆下垂，　　車上重疊，　　敷諸坐具，　天繒白褺，　　而不可計。",
    "T09n0263_002:0077c14_3": "　　又復加施，　柔軟茵褥，　　無量綩綖，　　參席于車，　計所校飾，　　車價億千，　　奇異珍寶，　無量兆載。",
    "T09n0263_002:0077c17_4": "　　其象多力，　　鮮白如華，　象身高大，　　儀體擾馴，　　調駕寶車，　以為大乘。",
    "T09n0263_002:0077c19_5": "　　於時長者，　　嚴車以辦，　各以賜與，　　諸正士疇，　　皆是我子，　一切等給。",
    "T09n0263_002:0077c21_6": "　　是時諸子，　　歡喜踊躍，　各各處處，　　欣慶相娛。",
    "T09n0263_002:0077c22_7": "　　告舍利弗，　大仙如是，　　為諸群生，　　救護父母。",
    "T09n0263_002:0077c24_0": "　一切眾庶，　　皆是我子，　　為三界欲，　所見纏縛。",
    "T09n0263_002:0077c25_1": "　　計惟三處，　　如彼火宅，　勤苦患惱，　　具足百千，　　此則所謂，　普然無餘，　　生老病死，　　憂哭之痛。",
    "T09n0263_002:0077c28_0": "　佛為三界，　　救度無餘，　　遊在閑居，　若坐林樹，　　則常應時，　　將護三處。",
    "T09n0263_002:0078a01_0": "　彼見燒炙，　　皆斯吾子，　　寤諸黎庶，　令得自歸。",
    "T09n0263_002:0078a02_1": "　　由此意故，　　示現于彼。",
    "T09n0263_002:0078a03_0": "　一切黎元，　　愚不受教，　　坐著愛欲，　而自縶紲。",
    "T09n0263_002:0078a04_1": "　　善權方便，　　為大良藥，　分別三乘，　　以示眾生。",
    "T09n0263_002:0078a05_2": "　　適聞三界，　無量瑕穢，　　則以隨時，　　驅勸令出。",
    "T09n0263_002:0078a07_0": "　其諸菩薩，　　來依倚佛，　　六通三達，　成大聖慧。",
    "T09n0263_002:0078a08_1": "　　或有得成，　　為緣覺乘，　逮不退轉，　　致佛尊道。",
    "T09n0263_002:0078a09_2": "　　現在諸子，　因佛自由，　　以是譬喻，　　無有瞋恨。",
    "T09n0263_002:0078a11_0": "　緣是得近，　　於佛道乘，　　受斯一切，　得為最勝。",
    "T09n0263_002:0078a12_1": "　　於是恢闡，　　平等之信，　降伏棄離，　　一切世色，　　諸正覺慧，　殊異道德。",
    "T09n0263_002:0078a14_2": "　　稽首歸命，　　於聖中尊，　根力脫門，　　一心如是，　　三昧之定，　億數千姟，　　諸佛之子，　　常所宗重，　斯則名曰，　　尊妙大乘。",
    "T09n0263_002:0078a17_3": "　　晝則誓願，　志存降魔，　　夜每專精，　　欽慕不勌，　於一年數，　　若歷劫數，　　度脫眾生，　無數千姟。",
    "T09n0263_002:0078a20_4": "　　所喻寶乘，　　則謂于斯，　以是遊至，　　於佛道場。",
    "T09n0263_002:0078a21_5": "　　無數佛子，　以為娛樂，　　其有聽者，　　安住弟子。",
    "T09n0263_002:0078a23_0": "　告舍利弗，　　卿當知是，　　計有一乘，　則無有二。",
    "T09n0263_002:0078a24_1": "　　住至十方，　　一切求索，　知人中上，　　普行善權，　　稍稍誘進，　從微至大。",
    "T09n0263_002:0078a26_2": "　　先現聲聞，　　緣覺之證，　適德三界，　　欲捨之去，　　然後便示，　菩薩大道。",
    "T09n0263_002:0078a28_3": "　　佛恩普潤，　　譬如良田，　隨其所種，　　各得其類。",
    "T09n0263_002:0078a29_4": "　　種者所殖，　非地增減，　　佛亦如是，　　一切普等。",
    "T09n0263_002:0078b02_0": "　常示大道，　　取者增減，　　佛則於彼，　諸人者父。",
    "T09n0263_002:0078b03_1": "　　我常觀者，　　眾庶苦惱，　無數億劫，　　而見燒煮。",
    "T09n0263_002:0078b04_2": "　　三界之中，　恐畏之難，　　佛為唱導，　　使得滅度。",
    "T09n0263_002:0078b06_0": "　諸賢無為，　　今日乃知，　　棄捐生死，　脫勤苦患。",
    "T09n0263_002:0078b07_1": "　　其有菩薩，　　住於是者，　至誠之決，　　取譬若斯。",
    "T09n0263_002:0078b08_2": "　　一切普聞，　佛之明日，　　諸大導師，　　行權方便，　所當勸助，　　如諸菩薩，　　瑕穢愛欲，　亦可惡厭，　　心闇塞者，　　而見污染。",
    "T09n0263_002:0078b12_0": "　是故導師，　　為說勤苦，　　現四聖諦，　當分別此。",
    "T09n0263_002:0078b13_1": "　　假使眾人，　　不解眾惱，　根著冥塵，　　不肯捨離，　　故為是等，　而示其路。",
    "T09n0263_002:0078b15_2": "　　因從所習，　　而致諸苦，　愛欲已斷，　　常無所著。",
    "T09n0263_002:0078b16_3": "　　已得滅度，　於斯三品，　　了無有異，　　則得解脫，　若修八路，　　便得超度。",
    "T09n0263_002:0078b18_4": "　　告舍利弗，　何所為度？",
    "T09n0263_002:0078b19_5": "　　受無所有，　　則為解脫。",
    "T09n0263_002:0078b20_0": "　彼亦不為，　　一切解脫。",
    "T09n0263_002:0078b20_1": "　　無所滅度，　便見導師。",
    "T09n0263_002:0078b21_2": "　　佛何以故，　　而說解脫？",
    "T09n0263_002:0078b22_0": "　無所逮者，　　乃成佛道。",
    "T09n0263_002:0078b22_1": "　　當得如我，　為聖法王，　　以安隱誼，　　現出于世。",
    "T09n0263_002:0078b24_0": "　告舍利弗，　　是吾法印，　　是佛最後，　微妙善說，　　愍傷諸天，　　及於世間，　在所遊處，　　常能獨行。",
    "T09n0263_002:0078b26_1": "　　假使有人，　講說是典，　　若有勸助，　　代歡喜者，　聞其妙法，　　當奉持之，　　為悉供養，　過去諸佛，　　奉持此法，　　至不退轉。",
    "T09n0263_002:0078c01_0": "　假使有人，　　信樂斯經，　　往古已見，　過去導師，　　亦悉奉順，　　諸聖至尊，　加得逮聞，　　如是典摸，　　皆得曾見，　吾之儀容。",
    "T09n0263_002:0078c04_1": "　　又亦觀察，　　我比丘眾，　常觀勤視，　　今現菩薩，　　信斯典者，　德亦如是。",
    "T09n0263_002:0078c06_2": "　　一切皆瞻，　　是諸菩薩，　其信此經，　　則亦如是。",
    "T09n0263_002:0078c07_3": "　　頑騃闇夫，　不肯篤信，　　若說此經，　　諸得神通，　諸聲聞黨，　　非其所逮，　　緣覺之乘，　亦不能了。",
    "T09n0263_002:0078c10_4": "　　今我所有，　　諸聲聞等，　舍利弗身，　　堅固信之。",
    "T09n0263_002:0078c11_5": "　　仁輩如是，　信大法典，　　現在盡悉，　　不著因緣。",
    "T09n0263_002:0078c13_0": "　假使不應，　　斯經卷者，　　則為謗訕，　佛天中天。",
    "T09n0263_002:0078c14_1": "　　闇冥輩類，　　常懷愛欲，　未曾解了，　　無所生法。",
    "T09n0263_002:0078c15_2": "　　又其毀謗，　善權方便，　　世間所有，　　佛常明日。",
    "T09n0263_002:0078c17_0": "　其聞佛說，　　講此罪福，　　志不歡樂，　顏色為變。",
    "T09n0263_002:0078c18_1": "　　我今現在，　　及滅度後，　若有誹謗，　　如是典比。",
    "T09n0263_002:0078c19_2": "　　不使比丘，　書寫斯經，　　佛說罪緣，　　皆誼普聽。",
    "T09n0263_002:0078c21_0": "　沒失人身，　　墮無擇獄，　　處於其中，　具足一劫。",
    "T09n0263_002:0078c22_1": "　　又無央數，　　過是之限，　若罪竟已，　　常在癡冥。",
    "T09n0263_002:0078c23_2": "　　假令得出，　於地獄中，　　便當墮于，　　禽獸畜生，　為狗蠱狐，　　其形燋悴。",
    "T09n0263_002:0078c25_3": "　　當入人宅，　或復見害。",
    "T09n0263_002:0078c26_4": "　　設有憎惡，　　佛經典者，　其色變異，　　黯黕如墨。",
    "T09n0263_002:0078c27_5": "　　罪之所為，　顏常若漆，　　身體羸瘦，　　而無潤澤。",
    "T09n0263_002:0078c29_0": "　為諸品類，　　所見賤穢，　　瓦石打擲，　啼哭淚出。",
    "T09n0263_002:0079a01_1": "　　其人常被，　　撾捶榜笞，　饑渴虛乏，　　軀形瘦燥。",
    "T09n0263_002:0079a02_2": "　　當墜畜生，　駱駝驢騾，　　常負重擔，　　而得捶杖，　心中燠燶，　　厄求芻草。",
    "T09n0263_002:0079a04_3": "　　謗佛斯經，　獲罪若此。",
    "T09n0263_002:0079a05_4": "　　雖得為人，　　身疽癩瘡，　狀貌痤陋，　　肌色傷爛。",
    "T09n0263_002:0079a06_5": "　　假使行人，　縣邑聚落，　　童子輕易，　　戲弄扠踏。",
    "T09n0263_002:0079a08_0": "　其愚騃子，　　若後壽終，　　即當墮生，　邊夷狄處，　　當為含血，　　蠕動之類，　或為聾瘂，　　不得自在。",
    "T09n0263_002:0079a10_1": "　　假使誹謗，　此經獲罪，　　常多疾病，　　體生疽蟲，　無數之命，　　唼食其軀，　　心常憂瘀，　疾不離己。",
    "T09n0263_002:0079a13_2": "　　告舍利弗，　　不信此經，　彼男子者，　　無黠無明，　　所在慳貪，　性常嚵[口*斥]，　　生盲無目，　　人所棄捐，　人坐不信。",
    "T09n0263_002:0079a16_3": "　　於佛大道，　　口中常臭，　惡氣外薰，　　鬼神厭魅，　　詳觸嬈之，　普世俗人，　　無用言者。",
    "T09n0263_002:0079a18_4": "　　假使不樂，　斯道地者，　　所在窮乏，　　常當貧匱。",
    "T09n0263_002:0079a20_0": "　身未常得，　　著好被服，　　財業雖豐，　不敢飲食。",
    "T09n0263_002:0079a21_1": "　　有所造作，　　當所為者，　假使欲求，　　安隱之具，　　設有所得，　尋復亡失。",
    "T09n0263_002:0079a23_2": "　　興發惡行，　　果報如此。",
    "T09n0263_002:0079a24_0": "　假使呼醫，　　合諸方藥，　　善知方便，　而療治之，　　有不除差，　　及轉增劇，　恒被疾病，　　不得所便。",
    "T09n0263_002:0079a26_1": "　　設復發意，　興立餘事，　　則遭擾擾，　　鬪諍之業，　又見毀辱，　　而被楚撻，　　彼犯律者，　常遇此惡。",
    "T09n0263_002:0079a29_2": "　　若有誹謗，　　斯經之罪，　未曾得見，　　世雄導師。",
    "T09n0263_002:0079b01_3": "　　人中帝王，　佛之法教，　　卒暴隧鬼，　　阿須倫神，　恒當罹殃，　　耳聾閉塞，　　愚癡騃瞶，　不得聞經。",
    "T09n0263_002:0079b04_4": "　　設有誹謗，　　斯經典者，　然於後世，　　永無所見。",
    "T09n0263_002:0079b05_5": "　　假使毀呰，　斯經罪果，　　殃無數億，　　百千之計，　若干姟劫，　　如江河沙，　　常當瘖瘂，　口不能言。",
    "T09n0263_002:0079b08_6": "　　佛所立道，　　常師子吼，　毀者地獄，　　以為遊觀，　　勤苦惡趣，　用作居宅，　　已所犯罪，　　致殃如斯。",
    "T09n0263_002:0079b11_0": "　人多疾患，　　自速瘖痾，　　若在世間，　當獲此咎。",
    "T09n0263_002:0079b12_1": "　　坐在眾會，　　兩舌欺言，　命欲盡時，　　舉賈生息，　　其身恒遭，　若干苦痛。",
    "T09n0263_002:0079b14_2": "　　無央數億，　　百千眾患，　顏貌常黑，　　人所不喜。",
    "T09n0263_002:0079b15_3": "　　殃暴疽癘，　常有臭氣，　　自見吾我，　　顏色黧黮，　瞋恚懷毒，　　怒害滋甚。",
    "T09n0263_002:0079b17_4": "　　情欲熾盛，　無有節限，　　有所好忤，　　若如畜生。",
    "T09n0263_002:0079b19_0": "　告舍利弗，　　今日世尊，　　具足一切，　說其人罪。",
    "T09n0263_002:0079b20_1": "　　若有誹謗，　　斯佛經者，　欲計殃限，　　不可究竟。",
    "T09n0263_002:0079b21_2": "　　見是誼已，　當觀察之，　　今我故為，　　舍利弗說。",
    "T09n0263_002:0079b23_0": "　不為愚騃，　　不解道者，　　分別論講，　如斯像法。",
    "T09n0263_002:0079b24_1": "　　其有聰明，　　廣博多聞，　秉志堅強，　　常修憶辨，　　若有勸發，　遵尚佛道，　　爾乃聽受，　　未曾有法。",
    "T09n0263_002:0079b27_0": "　則以睹見，　　億百千佛，　　殖無央數，　如意功德。",
    "T09n0263_002:0079b28_1": "　　其人志性，　　猛如月光，　爾乃聽受，　　如是典籍。",
    "T09n0263_002:0079b29_2": "　　若有精進，　志常懷慈，　　常於夙夜，　　炤燿悲哀，　朽棄軀體，　　不惜壽命，　　爾乃聽受，　於斯經卷。",
    "T09n0263_002:0079c03_3": "　　常行恭敬，　　無他想習，　其心專一，　　不立愚願，　　恒處曠野，　若隱巖居，　　彼等人仁，　　爾乃聽受。",
    "T09n0263_002:0079c06_0": "　結親善友，　　常相恃怙，　　棄捐遠離，　諸惡知識，　　當得逮見，　　如是佛子，　乃能值遇，　　若斯言教。",
    "T09n0263_002:0079c08_1": "　　不犯禁戒，　如寶明珠，　　志習奉受，　　方等諸經，　當見如茲，　　佛聖子孫，　　常專精此，　一品經卷。",
    "T09n0263_002:0079c11_2": "　　設有罵詈，　　毀辱經者，　恒以愍哀，　　向于眾生，　　常志恭敬，　承安住教，　　今故為之，　　說是經法。",
    "T09n0263_002:0079c14_0": "　其在眾會，　　誦斯經者，　　心常如應，　得無合會，　　引無央數，　　億載譬喻，　故為是倫，　　而見斯典。",
    "T09n0263_002:0079c16_1": "　　又佛今日，　講解道品，　　所至到處，　　踊躍而步。",
    "T09n0263_002:0079c18_0": "　假使比丘，　　欲求善說，　　若見此經，　當欣頂受。",
    "T09n0263_002:0079c19_1": "　　其有奉持，　　方等經者，　心常專精，　　不樂餘業，　　執持一頌，　志不改易，　　乃得聽受，　　如是弘模。",
    "T09n0263_002:0079c22_0": "　假使有人，　　慕求斯經，　　當崇敬之，　如如來身。",
    "T09n0263_002:0079c23_1": "　　若人思僥，　　欲學此法，　設令得者，　　當稽首受。",
    "T09n0263_002:0079c24_2": "　　其人不當，　念索餘經，　　亦未曾想，　　世之群籍。",
    "T09n0263_002:0079c26_0": "　而行佛道，　　志在根力，　　悉捨離之，　講專斯經。",
    "T09n0263_002:0079c27_1": "　　告舍利弗，　　佛滿一劫，　舉喻億千，　　分別解脫。",
    "T09n0263_002:0079c28_2": "　　設有願發，　上尊佛道，　　當以斯經，　　宣暢布散。」",
    "T09n0263_002:0080a01_0": "正法華經卷第二"
}