{
    "T09n0264_005:0171b12_0": "添品妙法蓮華經卷第五",
    "T09n0264_005:0171b14_0": "隋天竺三藏闍那崛多共笈多譯",
    "T09n0264_005:0171b15_0": "◎安樂行品第十三",
    "T09n0264_005:0171b16_0": "爾時文殊師利法王子菩薩摩訶薩白佛言：「世尊！",
    "T09n0264_005:0171b17_1": "是諸菩薩，甚為難有，敬順佛故，發大誓願，於後惡世護持、讀誦、說是《法華經》。",
    "T09n0264_005:0171b18_2": "世尊！",
    "T09n0264_005:0171b19_0": "菩薩摩訶薩，於後惡世云何能說是經？」",
    "T09n0264_005:0171b19_1": "佛告文殊師利：「若菩薩摩訶薩，於後惡世欲說是經，當安住四法：一者、安住菩薩行處、親近處，能為眾生演說是經。",
    "T09n0264_005:0171b22_2": "文殊師利！",
    "T09n0264_005:0171b22_3": "云何名菩薩摩訶薩行處？",
    "T09n0264_005:0171b23_4": "若菩薩摩訶薩，住忍辱地，柔和善順，而不卒暴，心亦不驚；又復於法無所行，而觀諸法如實相，亦不行不分別，是名菩薩摩訶薩行處。",
    "T09n0264_005:0171b26_5": "云何名菩薩摩訶薩親近處？",
    "T09n0264_005:0171b27_6": "菩薩摩訶薩，不親近國王、王子、大臣、官長；不親近諸外道、梵志、尼乾子等，及造世俗文筆、讚詠、外書，及路伽耶陀、逆路伽耶陀者；亦不親近諸有兇戲、相扠、相撲，及那羅等種種變現之戲；又不親近旃陀羅及畜猪、羊、鷄、狗、畋獵、漁捕諸惡律儀，如是人等或時來者，則為說法無所悕望；又不親近求聲聞比丘、比丘尼、優婆塞、優婆夷，亦不問訊；若於房中，若經行處，若在講堂中，不共住止，或時來者隨宜說法，無所悕求。",
    "T09n0264_005:0171c07_7": "文殊師利！",
    "T09n0264_005:0171c08_0": "又菩薩摩訶薩，不應於女人身取能生欲想相而為說法，亦不樂見；若入他家，不與小女、處女、寡女等共語；亦復不近五種不男之人以為親厚，不獨入他家，若有因緣須獨入時，但一心念佛；若為女人說法，不露齒笑，不現胸臆，乃至為法，猶不親厚，況復餘事。",
    "T09n0264_005:0171c13_1": "不樂畜年少弟子、沙彌、小兒，亦不樂與同師，常好坐禪，在於閑處，修攝其心。",
    "T09n0264_005:0171c15_2": "文殊師利！",
    "T09n0264_005:0171c15_3": "是名初親近處。",
    "T09n0264_005:0171c16_4": "復次，菩薩摩訶薩觀一切法空如實相，不顛倒、不動、不退、不轉，如虛空，無所有性，一切語言道斷；不生、不出、不起，無名、無相實、無所有，無量、無邊、無礙、無障，但以因緣有，從顛倒生，故說常樂，觀如是法相，是名菩薩摩訶薩第二親近處。」",
    "T09n0264_005:0171c21_5": "爾時世尊，欲重宣此義，而說偈言：「若有菩薩，　　於後惡世，　　無怖畏心，　欲說是經；　　應入行處，　　及親近處。",
    "T09n0264_005:0171c25_0": "　常離國王，　　及國王子，　　大臣官長，　兇險戲者；　　及旃陀羅，　　外道梵志；　亦不親近，　　增上慢人，　　貪著小乘，　三藏學者，　　破戒比丘，　　名字羅漢，　及比丘尼，　　好戲笑者；　　深著五欲，　求現滅度，　　諸優婆夷，　　皆勿親近。",
    "T09n0264_005:0172a02_0": "　若是人等，　　以好心來，　　到菩薩所，　為聞佛道；　　菩薩則以，　　無所畏心，　不懷悕望，　　而為說法。",
    "T09n0264_005:0172a04_1": "　　寡女處女，　及諸不男，　　皆勿親近，　　以為親厚；　亦莫親近，　　屠兒魁膾，　　田獵漁捕，　為利殺害，　　販肉自活，　　衒賣女色，　如是之人，　　皆勿親近。",
    "T09n0264_005:0172a08_2": "　　兇險相撲，　種種嬉戲；　　諸婬女等，　　盡勿親近。",
    "T09n0264_005:0172a10_0": "　莫獨屏處，　　為女說法，　　若說法時，　無得戲笑。",
    "T09n0264_005:0172a11_1": "　　入里乞食，　　將一比丘，　若無比丘，　　一心念佛，　　是則名為，　行處近處。",
    "T09n0264_005:0172a13_2": "　　以此二處，　　能安樂說。",
    "T09n0264_005:0172a14_0": "　又復不行，　　上中下法，　　有為無為，　實不實法，　　亦不分別，　　是男是女；　不得諸法，　　不知不見，　　是則名為，　菩薩行處。",
    "T09n0264_005:0172a17_1": "　　一切諸法，　　空無所有，　無有常住，　　亦無起滅，　　是名智者，　所親近處。",
    "T09n0264_005:0172a19_2": "　　顛倒分別，　　諸法有無，　是實非實，　　是生非生，　　在於閑處，　修攝其心，　　安住不動，　　如須彌山，　觀一切法，　　皆無所有；　　猶如虛空，　無有堅固。",
    "T09n0264_005:0172a23_3": "　　不生不出，　　不動不退，　常住一相，　　是名近處。",
    "T09n0264_005:0172a24_4": "　　若有比丘，　於我滅後，　　入是行處，　　及親近處，　說斯經時，　　無有怯弱。",
    "T09n0264_005:0172a26_5": "　　菩薩有時，　入於靜室，　　以正憶念，　　隨義觀法；　從禪定起，　　為諸國王，　　王子臣民，　婆羅門等，　　開化演暢，　　說斯經典，　其心安隱，　　無有怯弱。",
    "T09n0264_005:0172b01_6": "　　文殊師利！",
    "T09n0264_005:0172b02_0": "　是名菩薩，　　安住初法，　　能於後世，　說《法華經》。",
    "T09n0264_005:0172b04_0": "「又文殊師利！",
    "T09n0264_005:0172b04_1": "如來滅後於末法中，欲說是經，應住安樂行，若口宣說，若讀經時，不樂說人及經典過，亦不輕慢諸餘法師，不說他人好惡、長短；於聲聞人亦不稱名說其過惡，亦不稱名讚歎其美；又亦不生怨嫌之心，善修如是安樂心故。",
    "T09n0264_005:0172b09_2": "諸有聽者不逆其意，有所難問，不以小乘法答，但以大乘而為解說，令得一切種智。」",
    "T09n0264_005:0172b11_3": "爾時世尊，欲重宣此義，而說偈言：「菩薩常樂，　　安隱說法；　　於清淨地，　而施床座，　　以油塗身，　　澡浴塵穢；　著新淨衣，　　內外俱淨；　　安處法座，　隨問為說。",
    "T09n0264_005:0172b16_4": "　　若有比丘，　　及比丘尼，　諸優婆塞，　　及優婆夷，　　國王王子，　群臣士民，　　以微妙義，　　和顏為說；　若有難問，　　隨義而答，　　因緣譬喻，　敷演分別；　　以是方便，　　皆使發心，　漸漸增益，　　入於佛道。",
    "T09n0264_005:0172b21_5": "　　除嬾惰意，　及懈怠想，　　離諸憂惱，　　慈心說法；　晝夜常說，　　無上道教。",
    "T09n0264_005:0172b23_6": "　　以諸因緣，　無量譬喻，　　開示眾生，　　咸令歡喜。",
    "T09n0264_005:0172b25_0": "　衣服臥具，　　飲食醫藥，　　而於其中，　無所希望。",
    "T09n0264_005:0172b26_1": "　　但一心念，　　說法因緣，　願成佛道，　　令眾亦爾，　　是則大利，　安樂供養。",
    "T09n0264_005:0172b28_2": "　　我滅度後，　　若有比丘，　能演說斯，　　《妙法華經》，　　心無嫉恚，　諸惱障礙，　　亦無憂愁，　　及罵詈者；　又無怖畏，　　加刀杖等，　　亦無擯出，　安住忍故。",
    "T09n0264_005:0172c03_3": "　　智者如是，　　善修其心，　能住安樂，　　如我上說；　　其人功德，　千億萬劫。",
    "T09n0264_005:0172c05_4": "　　算數譬喻，　　說不能盡。」",
    "T09n0264_005:0172c06_0": "「又文殊師利！",
    "T09n0264_005:0172c06_1": "菩薩摩訶薩，於後末世法欲滅時，受持、讀誦斯經典者，無懷嫉妬、諂誑之心，亦勿輕罵學佛道者，求其長短。",
    "T09n0264_005:0172c08_2": "若比丘、比丘尼、優婆塞、優婆夷，求聲聞者，求辟支佛者，求菩薩道者，無得惱之，令其疑悔，語其人言：『汝等去道甚遠，終不能得一切種智。",
    "T09n0264_005:0172c11_3": "所以者何？",
    "T09n0264_005:0172c12_4": "汝是放逸之人，於道懈怠故。』",
    "T09n0264_005:0172c12_5": "又亦不應戲論諸法有所諍競，當於一切眾生起大悲想，於諸如來起慈父想。",
    "T09n0264_005:0172c14_6": "於諸菩薩起大師想，於十方諸大菩薩常應深心恭敬、禮拜，於一切眾生平等說法，以順法故，不多、不少，乃至深愛法者，亦不為多說。",
    "T09n0264_005:0172c17_7": "「文殊師利！",
    "T09n0264_005:0172c17_8": "是菩薩摩訶薩，於後末世法欲滅時，有成就是第三安樂行者，說是法時，無能惱亂得好同學，共讀誦是經，亦得大眾而來聽受，聽已能持，持已能誦，誦已能說，說已能書；若使人書，供養經卷，恭敬尊重讚歎。」",
    "T09n0264_005:0172c22_9": "爾時世尊，欲重宣此義，而說偈言：「若欲說是經，　　當捨嫉恚慢，　諂誑邪偽心，　　常修質直行。",
    "T09n0264_005:0172c26_0": "　不輕蔑於人，　　亦不戲論法，　不令他疑悔，　　云汝不得佛。",
    "T09n0264_005:0172c28_0": "　是佛子說法，　　常柔和能忍；　慈悲於一切，　　不生懈怠心。",
    "T09n0264_005:0173a01_0": "　十方大菩薩，　　愍眾故行道，　應生恭敬心，　　是則我大師。",
    "T09n0264_005:0173a03_0": "　於諸佛世尊，　　生無上父想，　破於憍慢心，　　說法無障礙。",
    "T09n0264_005:0173a05_0": "　第三法如是，　　智者應守護；　一心安樂行，　　無量眾所敬。」",
    "T09n0264_005:0173a07_0": "「又文殊師利！",
    "T09n0264_005:0173a07_1": "菩薩摩訶薩，於後末世法欲滅時，有持是《法華經》者，於在家、出家人中生大慈心，於非菩薩人中生大悲心，應作是念：『如是之人則為大失，如來方便隨宜說法，不聞、不知、不覺、不問、不信、不解，其人雖不問、不信、不解是經，我得阿耨多羅三藐三菩提時，隨在何地，以神通力、智慧力，引之令得住是法中。』",
    "T09n0264_005:0173a14_2": "「文殊師利！",
    "T09n0264_005:0173a14_3": "是菩薩摩訶薩，於如來滅後有成就此第四法者，說是法時無有過失，常為比丘、比丘尼、優婆塞、優婆夷，國王、王子、大臣、人民、婆羅門、居士等，供養、恭敬、尊重、讚歎；虛空諸天為聽法故，亦常隨侍，若在聚落、城邑、空閑、林中，有人來欲難問者，諸天晝、夜常為法故，而衛護之；能令聽者皆得歡喜。",
    "T09n0264_005:0173a21_4": "所以者何？",
    "T09n0264_005:0173a21_5": "此經是一切過去、未來、現在諸佛神力所護故。",
    "T09n0264_005:0173a22_6": "文殊師利！",
    "T09n0264_005:0173a22_7": "是《法華經》，於無量國中，乃至名字不可得聞，何況得見受持、讀誦。",
    "T09n0264_005:0173a24_8": "文殊師利！",
    "T09n0264_005:0173a24_9": "譬如強力轉輪聖王，欲以威勢降伏諸國，而諸小王不順其命，時轉輪王，起種種兵而往討伐。",
    "T09n0264_005:0173a26_10": "王見兵眾戰有功者，即大歡喜，隨功賞賜，或與田宅、聚落、城邑，或與衣服、嚴身之具，或與種種珍寶，金、銀、琉璃、車璩、馬瑙、珊瑚、琥珀，象、馬、車乘、奴婢、人民；唯髻中明珠，不以與之。",
    "T09n0264_005:0173b01_11": "所以者何？",
    "T09n0264_005:0173b01_12": "獨王頂上有此一珠，若以與之，王諸眷屬必大驚怪。",
    "T09n0264_005:0173b03_13": "文殊師利！",
    "T09n0264_005:0173b03_14": "如來亦復如是，以禪定、智慧力得法國土，王於三界，而諸魔王不肯順伏，如來賢聖諸將與之共戰，其有功者，心亦歡喜，於四眾中為說諸經，令其心悅，賜以禪定、解脫、無漏、根、力諸法之財，又復賜與涅槃之城，言得滅度，引導其心令皆歡喜，而不為說是《法華經》。",
    "T09n0264_005:0173b09_15": "文殊師利！",
    "T09n0264_005:0173b09_16": "如轉輪王見諸兵眾有大功者，心甚歡喜，以此難信之珠，久在髻中，不妄與人，而今與之；如來亦復如是，於三界中為大法王，以法教化一切眾生，見賢聖軍與五陰魔、煩惱魔、死魔共戰，有大功勳，滅三毒、出三界、破魔網，爾時如來亦大歡喜；此《法華經》，能令眾生至一切智，一切世間多怨難信，先所未說而今說之。",
    "T09n0264_005:0173b16_17": "文殊師利！",
    "T09n0264_005:0173b17_18": "此《法華經》，是諸如來第一之說，於諸說中最為甚深，末後賜與，如彼強力之王，久護明珠，今乃與之。",
    "T09n0264_005:0173b19_19": "文殊師利！",
    "T09n0264_005:0173b19_20": "此《法華經》，諸佛如來祕密之藏，於諸經中最在其上，長夜守護不妄宣說，始於今日乃與汝等而敷演之。」",
    "T09n0264_005:0173b21_21": "爾時世尊，欲重宣此義，而說偈言：「常行忍辱，　　哀愍一切；　　乃能演說，　佛所讚經。",
    "T09n0264_005:0173b24_22": "　　後末世時，　　持此經者，　於家出家，　　及非菩薩，　　應生慈悲，　斯等不聞，　　不信是經，　　則為大失。",
    "T09n0264_005:0173b27_0": "　我得佛道，　　以諸方便，　　為說此法，　令住其中。",
    "T09n0264_005:0173b28_1": "　　譬如強力，　　轉輪之王，　兵戰有功，　　賞賜諸物，　　象馬車乘，　嚴身之具；　　及諸田宅，　　聚落城邑，　或與衣服，　　種種珍寶，　　奴婢財物，　歡喜賜與。",
    "T09n0264_005:0173c03_2": "　　如有勇健，　　能為難事，　王解髻中，　　明珠與之。",
    "T09n0264_005:0173c04_3": "　　如來亦爾，　為諸法王，　　忍辱大力，　　智慧寶藏，　以大慈悲，　　如法化世，　　見一切人，　受諸苦惱，　　欲求解脫，　　與諸魔戰，　為是眾生，　　說種種法；　　以大方便，　說此諸經；　　既知眾生，　　得其力已，　末後乃為，　　說是《法華》；　　如王解髻，　明珠與之。",
    "T09n0264_005:0173c11_4": "　　此經為尊，　　眾經中上，　我常守護，　　不妄開示，　　今正是時，　為汝等說。",
    "T09n0264_005:0173c13_5": "　　我滅度後，　　求佛道者，　欲得安隱，　　演說斯經，　　應當親近，　如是四法，　　讀是經者，　　常無憂惱，　又無病痛，　　顏色鮮白；　　不生貧窮，　卑賤醜陋，　　眾生樂見，　　如慕賢聖；　天諸童子，　　以為給使；　　刀杖不加，　毒不能害；　　若人惡罵，　　口則閉塞，　遊行無畏，　　如師子王。",
    "T09n0264_005:0173c20_6": "　　智慧光明，　如日之照；　　若於夢中，　　但見妙事，　見諸如來，　　坐師子座；　　諸比丘眾，　圍遶說法；　　又見龍神，　　阿脩羅等，　數如恒沙，　　恭敬合掌，　　自見其身，　而為說法；　　又見諸佛，　　身相金色，　放無量光，　　照於一切；　　以梵音聲，　演說諸法。",
    "T09n0264_005:0173c27_7": "　　佛為四眾，　　說無上法，　見身處中，　　合掌讚佛，　　聞法歡喜，　而為供養；　　得陀羅尼，　　證不退智。",
    "T09n0264_005:0174a01_0": "　佛知其心，　　深入佛道，　　即為授記，　成最正覺。",
    "T09n0264_005:0174a02_1": "　　汝善男子！",
    "T09n0264_005:0174a02_2": "　　當於來世，　得無量智，　　佛之大道，　　國土嚴淨，　廣大無比；　　亦有四眾，　　合掌聽法。",
    "T09n0264_005:0174a05_0": "　又見自身，　　在山林中，　　修習善法，　證諸實相，　　深入禪定，　　見十方佛。",
    "T09n0264_005:0174a07_0": "　諸佛身金色，　　百福相莊嚴，　聞法為人說，　　常有是好夢。",
    "T09n0264_005:0174a09_0": "　又夢作國王，　　捨宮殿眷屬，　及上妙五欲，　　行詣於道場；　在菩提樹下，　　而處師子座，　求道過七日，　　得諸佛之智。",
    "T09n0264_005:0174a13_0": "　成無上道已，　　起而轉法輪，　為四眾說法，　　經千萬億劫，　說無漏妙法，　　度無量眾生；　後當入涅槃，　　如烟盡燈滅，　若後惡世中，　　說是第一法，　是人得大利，　　如上諸功德。」",
    "T09n0264_005:0174a19_0": "添品妙法蓮華經從地踊出品第十四",
    "T09n0264_005:0174a20_0": "爾時他方國土諸來菩薩摩訶薩，過八恒河沙數，於大眾中起合掌作禮，而白佛言：「世尊！",
    "T09n0264_005:0174a22_1": "若聽我等，於佛滅後，在此娑婆世界，勤加精進，護持、讀誦、書寫、供養是經典者，當於此土而廣說之。」",
    "T09n0264_005:0174a24_2": "爾時佛告諸菩薩摩訶薩眾：「止！",
    "T09n0264_005:0174a25_0": "善男子！",
    "T09n0264_005:0174a25_1": "不須汝等護持此經。",
    "T09n0264_005:0174a25_2": "所以者何？",
    "T09n0264_005:0174a25_3": "我娑婆世界，自有六萬恒河沙等菩薩摩訶薩，一一菩薩，各有六萬恒河沙眷屬，是諸人等，能於我滅後護持、讀誦、廣說此經。」",
    "T09n0264_005:0174a28_4": "佛說是時，娑婆世界三千大千國土，地皆震裂，而於其中，有無量千萬億菩薩摩訶薩同時踊出，是諸菩薩身皆金色，三十二相，無量光明，先盡在此娑婆世界之下此界虛空中住。",
    "T09n0264_005:0174b04_0": "是諸菩薩聞釋迦牟尼佛所說音聲，從下發來，一一菩薩，皆是大眾唱導之首，各將六萬恒河沙眷屬，況將五萬、四萬、三萬、二萬、一萬恒河沙等眷屬者，況復乃至一恒河沙，半恒河沙，四分之一，乃至千萬億那由他分之一；況復千萬億那由他眷屬，況復億萬眷屬，況復千萬、百萬乃至一萬，況復一千一百乃至一十，況復將五、四、三、二、一弟子者，況復單己，樂遠離行，如是等比，無量無邊，算數譬喻所不能知。",
    "T09n0264_005:0174b13_1": "是諸菩薩從地出已，各詣虛空七寶妙塔，多寶如來、釋迦牟尼佛所，到已向二世尊，頭面禮足，及至諸寶樹下師子座上佛所，亦皆作禮右遶三匝，合掌恭敬，以諸菩薩種種讚法而以讚歎，住在一面，欣樂瞻仰於二世尊。",
    "T09n0264_005:0174b18_2": "是諸菩薩摩訶薩，從初踊出，以諸菩薩種種讚法，而讚於佛，如是時間，經五十小劫；是時釋迦牟尼佛默然而坐，及諸四眾亦皆默然，五十小劫，佛神力故，令諸大眾謂如半日。",
    "T09n0264_005:0174b22_3": "爾時四眾，亦以佛神力故，見諸菩薩遍滿無量百千萬億國土虛空，是菩薩眾中，有四導師：一名上行，二名無邊行，三名淨行，四名安立行，是四菩薩，於其眾中，最為上首唱導之師，在大眾前各共合掌，觀釋迦牟尼佛，而問訊言：「世尊！",
    "T09n0264_005:0174b27_4": "少病、少惱、安樂行不？",
    "T09n0264_005:0174b28_5": "所應度者受教易不？",
    "T09n0264_005:0174b28_6": "不令世尊生疲勞耶？」",
    "T09n0264_005:0174b29_7": "爾時四大菩薩而說偈言：「世尊安樂，　　少病少惱，　　教化眾生，　得無疲倦。",
    "T09n0264_005:0174c02_8": "　　又諸眾生，　　受化易不？",
    "T09n0264_005:0174c03_0": "　不令世尊，　　生疲勞耶？」",
    "T09n0264_005:0174c04_0": "爾時世尊，於菩薩大眾中，而作是言：「如是，如是！",
    "T09n0264_005:0174c05_1": "諸善男子！",
    "T09n0264_005:0174c05_2": "如來安樂，少病、少惱，諸眾生等易可化度，無有疲勞。",
    "T09n0264_005:0174c06_3": "所以者何？",
    "T09n0264_005:0174c06_4": "是諸眾生，世世已來常受我化，亦於過去諸佛，供養、尊重、種諸善根，此諸眾生，始見我身，聞我所說，即皆信受，入如來慧，除先修習，學小乘者，如是之人，我今亦令得聞是經，入於佛慧。」",
    "T09n0264_005:0174c11_0": "爾時諸大菩薩，而說偈言：「善哉善哉！",
    "T09n0264_005:0174c12_1": "　　大雄世尊！",
    "T09n0264_005:0174c12_2": "　　諸眾生等，　易可化度。",
    "T09n0264_005:0174c13_3": "　　能問諸佛，　　甚深智慧，　聞已信行，　　我等隨喜。」",
    "T09n0264_005:0174c15_0": "於時世尊讚歎上首諸大菩薩：「善哉，善哉！",
    "T09n0264_005:0174c15_1": "善男子！",
    "T09n0264_005:0174c16_2": "汝等能於如來發隨喜心。」",
    "T09n0264_005:0174c16_3": "爾時彌勒菩薩，及八千恒河沙諸菩薩眾，皆作是念：「我等從昔已來，不見、不聞如是大菩薩摩訶薩眾，從地踊出住世尊前，合掌、供養、問訊如來。」",
    "T09n0264_005:0174c19_4": "時彌勒菩薩摩訶薩，知八千恒河沙諸菩薩等心之所念，并欲自決所疑，合掌向佛，以偈問言：「無量千萬億，　　大眾諸菩薩，　昔所未曾見；　　願兩足尊說，　是從何所來？",
    "T09n0264_005:0174c25_5": "　　以何因緣集？",
    "T09n0264_005:0174c26_0": "　巨身大神通，　　智慧叵思議，　其志甚堅固，　　有大忍辱力，　眾生所樂見，　　為從何所來？",
    "T09n0264_005:0174c29_0": "　一一諸菩薩，　　所將諸眷屬，　其數無有量，　　如恒河沙等；　或有大菩薩，　　將六萬恒沙，　如是諸大眾，　　一心求佛道，　是諸大師等，　　六萬恒河沙，　俱來供養佛，　　及護持是經。",
    "T09n0264_005:0175a06_0": "　將五萬恒沙，　　其數過於是，　四萬及三萬，　　二萬至一萬，　一千一百等，　　乃至一恒沙，　半及三四分，　　億萬分之一；　千萬那由他，　　萬億諸弟子，　乃至於半億，　　其數復過上，　百萬至一萬，　　一千及一百，　五十與一十，　　乃至三二一，　單己無眷屬，　　樂於獨處者，　俱來至佛所，　　其數轉過上，　如是諸大眾，　　若人行籌數，　過於恒沙劫，　　猶不能盡知。",
    "T09n0264_005:0175a18_0": "　是諸大威德，　　精進菩薩眾，　誰為其說法，　　教化而成就？",
    "T09n0264_005:0175a20_0": "　從誰初發心？",
    "T09n0264_005:0175a20_1": "　　稱揚何佛法？",
    "T09n0264_005:0175a21_0": "　受持行誰經？",
    "T09n0264_005:0175a21_1": "　　修習何佛道？",
    "T09n0264_005:0175a22_0": "　如是諸菩薩，　　神通大智力，　四方地震裂，　　皆從中踊出。",
    "T09n0264_005:0175a24_0": "　世尊我昔來，　　未曾見是事，　願說其所從，　　國土之名號？",
    "T09n0264_005:0175a26_0": "　我常遊諸國，　　未曾見是眾，　我於此眾中，　　乃不識一人，　忽然從地出，　　願說其因緣？",
    "T09n0264_005:0175a29_0": "　今此之大會，　　無量百千億，　是諸菩薩等，　　皆欲知此事；　是諸菩薩眾，　　本末之因緣，　無量德世尊，　　唯願決眾疑。」",
    "T09n0264_005:0175b04_0": "爾時釋迦牟尼佛分身諸佛，從無量千萬億他方國土來者，在於八方諸寶樹下師子座上結加趺坐；其佛侍者，各各見是菩薩大眾於三千大千世界四方從地踊出住於虛空，各白其佛言：「世尊！",
    "T09n0264_005:0175b08_1": "此諸無量無邊阿僧祇菩薩大眾，從何所來？」",
    "T09n0264_005:0175b09_2": "爾時諸佛各告侍者：「諸善男子！",
    "T09n0264_005:0175b10_3": "且待須臾，有菩薩摩訶薩名曰彌勒，釋迦牟尼佛之所授記次後作佛，已問斯事，佛今答之，汝等自當因是得聞。」",
    "T09n0264_005:0175b12_4": "爾時釋迦牟尼佛告彌勒菩薩：「善哉，善哉！",
    "T09n0264_005:0175b13_5": "阿逸多！",
    "T09n0264_005:0175b13_6": "乃能問佛如是大事，汝等當共一心，被精進鎧，發堅固意，如來今欲顯發宣示諸佛智慧，諸佛自在神通之力，諸佛師子奮迅之力，諸佛威猛大勢之力。」",
    "T09n0264_005:0175b17_7": "爾時世尊，欲重宣此義，而說偈言：「當精進一心，　　我欲說此事，　勿得有疑悔，　　佛智叵思議。",
    "T09n0264_005:0175b21_0": "　汝今出信力，　　住於忍善中，　昔所未聞法，　　今皆當得聞。",
    "T09n0264_005:0175b23_0": "　我今安慰汝，　　勿得懷疑懼，　佛無不實語，　　智慧不可量，　所得第一法，　　甚深叵分別；　如是今當說，　　汝等一心聽。」",
    "T09n0264_005:0175b27_0": "爾時世尊，說此偈已，告彌勒菩薩：「我今於此大眾，宣告汝等。",
    "T09n0264_005:0175b28_1": "阿逸多！",
    "T09n0264_005:0175b28_2": "是諸大菩薩摩訶薩，無量無數阿僧祇，從地踊出汝等昔所未見者，我於是娑婆世界得阿耨多羅三藐三菩提已，教化示導是諸菩薩，調伏其心令發道意。",
    "T09n0264_005:0175c03_3": "此諸菩薩皆於是娑婆世界之下此界虛空中住，於諸經典讀誦、通利、思惟、分別、正憶念。",
    "T09n0264_005:0175c05_4": "阿逸多！",
    "T09n0264_005:0175c05_5": "是諸善男子等，不樂在眾多有所說，常樂靜處，勤行精進，未曾休息，亦不依止人、天而住，常樂深智，無有障礙，亦常樂於諸佛之法，一心精進求無上慧。」",
    "T09n0264_005:0175c08_6": "爾時世尊，欲重宣此義，而說偈言：「阿逸汝當知！",
    "T09n0264_005:0175c10_7": "　　是諸大菩薩，　從無數劫來，　　修習佛智慧，　悉是我所化，　　令發大道心。",
    "T09n0264_005:0175c13_0": "　此等是我子，　　依止是世界，　常行頭陀事，　　志樂於靜處，　捨大眾憒閙，　　不樂多所說。",
    "T09n0264_005:0175c16_0": "　如是諸子等，　　學習我道法，　晝夜常精進，　　為求佛道故，　在娑婆世界，　　下方空中住，　志念力堅固，　　常勤求智慧，　說種種妙法，　　其心無所畏。",
    "T09n0264_005:0175c21_0": "　我於伽耶城，　　菩提樹下坐，　得成最正覺，　　轉無上法輪，　爾乃教化之，　　令初發道心，　今皆住不退，　　悉當得成佛。",
    "T09n0264_005:0175c25_0": "　我今說實語，　　汝等一心信，　我從久遠來，　　教化是等眾。」",
    "T09n0264_005:0175c27_0": "爾時彌勒菩薩摩訶薩，及無數諸菩薩等，心生疑惑怪未曾有，而作是念：「云何世尊，於少時間，教化如是無量無邊阿僧祇諸大菩薩，令住阿耨多羅三藐三菩提？」",
    "T09n0264_005:0176a01_1": "即白佛言：「世尊！",
    "T09n0264_005:0176a02_0": "如來為太子時，出於釋宮，去伽耶城不遠，坐於道場，得成阿耨多羅三藐三菩提，從是已來，始過四十餘年。",
    "T09n0264_005:0176a04_1": "世尊！",
    "T09n0264_005:0176a04_2": "云何於此少時，大作佛事，以佛勢力，以佛功德，教化如是無量大菩薩眾，當成阿耨多羅三藐三菩提？",
    "T09n0264_005:0176a06_3": "世尊！",
    "T09n0264_005:0176a07_0": "此大菩薩眾，假使有人，於千萬億劫，數不能盡，不得其邊，斯等久遠已來於無量無邊諸佛所殖諸善根，成就菩薩道，常修梵行。",
    "T09n0264_005:0176a09_1": "世尊！",
    "T09n0264_005:0176a10_2": "如此之事，世所難信。",
    "T09n0264_005:0176a10_3": "譬如有人，色美髮黑年二十五，指百歲人言是我子；其百歲人，亦指年少言是我父，生育我等；是事難信。",
    "T09n0264_005:0176a13_0": "佛亦如是，得道已來其實未久，如此大眾諸菩薩等，已於無量千萬億劫，為佛道故，勤行精進，善入出住無量百千萬億三昧，得大神通，久修梵行，善能次第集諸善法，巧於問答，人中之寶，一切世間甚為希有。",
    "T09n0264_005:0176a17_1": "今日世尊，方云得佛道時初令發心，教化示導令向阿耨多羅三藐三菩提。",
    "T09n0264_005:0176a19_2": "世尊得佛未久，乃能作此大功德事，我等雖復信佛隨宜所說，佛所出言，未曾虛妄，佛所知者，皆悉通達；然諸新發意菩薩，於佛滅後，若聞是語，或不信受，而起破法罪業因緣。",
    "T09n0264_005:0176a23_3": "唯然世尊，願為解說除我等疑，及未來世諸善男子，聞此事已亦不生疑。」",
    "T09n0264_005:0176a25_4": "爾時彌勒菩薩，欲重宣此義，而說偈言：「佛昔從釋種，　　出家近伽耶，　坐於菩提樹，　　爾來尚未久；　此諸佛子等，　　其數不可量，　久已行佛道，　　住神通智力，　善學菩薩道，　　不染世間法；　如蓮華在水，　　從地而踊出，　皆起恭敬心，　　住於世尊前；　是事難思議，　　云何而可信？",
    "T09n0264_005:0176b05_0": "　佛得道甚近，　　所成就甚多，　願為除眾疑，　　如實分別說。",
    "T09n0264_005:0176b07_0": "　譬如少壯人，　　年始二十五，　示人百歲子，　　髮白而面皺，　是等我所生，　　子亦說是父，　父少而子老，　　舉世所不信。",
    "T09n0264_005:0176b11_0": "　世尊亦如是，　　得道來甚近，　是諸菩薩等，　　志固無怯弱，　從無量劫來，　　而行菩薩道，　巧於難問答，　　其心無所畏，　忍辱心決定，　　端正有威德，　十方佛所讚，　　善能分別說，　不樂在人眾，　　常好在禪定，　為求佛道故，　　於下空中住。",
    "T09n0264_005:0176b19_0": "　我等從佛聞，　　於此事無疑，　願佛為未來，　　演說令開解。",
    "T09n0264_005:0176b21_0": "　若有於此經，　　生疑不信者，　即當墮惡道，　　願今為解說，　是無量菩薩，　　云何於少時，　教化令發心，　　而住不退地？」",
    "T09n0264_005:0176b24_1": "◎◎添品妙法蓮華經如來壽量品第十五爾時佛告諸菩薩及一切大眾：「諸善男子！",
    "T09n0264_005:0176b26_2": "汝等當信解如來誠諦之語。」",
    "T09n0264_005:0176b27_3": "復告大眾：「汝等當信解如來誠諦之語。」",
    "T09n0264_005:0176b28_4": "又復告諸大眾：「汝等當信解如來誠諦之語。」",
    "T09n0264_005:0176b29_5": "是時菩薩大眾，彌勒為首，合掌白佛言：「世尊！",
    "T09n0264_005:0176c01_6": "惟願說之，我等當信受佛語。」",
    "T09n0264_005:0176c02_7": "如是三白已，復言：「惟願說之，我等當信受佛語。」",
    "T09n0264_005:0176c03_8": "爾時世尊知諸菩薩三請不止，而告之言：「汝等諦聽！",
    "T09n0264_005:0176c04_9": "如來祕密神通之力，一切世間天、人及阿修羅，皆謂今釋迦牟尼佛，出釋氏宮，去伽耶城不遠，坐於道場，得阿耨多羅三藐三菩提。",
    "T09n0264_005:0176c07_10": "然，善男子！",
    "T09n0264_005:0176c07_11": "我實成佛已來，無量無邊百千萬億那由他劫，譬如五百千萬億那由他阿僧祇三千大千世界，假使有人末為微塵，過於東方五百千萬億那由他阿僧祇國，乃下一塵，如從東行盡是微塵。",
    "T09n0264_005:0176c12_12": "諸善男子！",
    "T09n0264_005:0176c12_13": "於汝意云何？",
    "T09n0264_005:0176c12_14": "是諸世界，可得思惟校計知其數不？」",
    "T09n0264_005:0176c13_15": "彌勒菩薩等俱白佛言：「世尊！",
    "T09n0264_005:0176c14_16": "是諸世界無量無邊，非算數所知，亦非心力所及，一切聲聞、辟支佛，以無漏智，不能思惟知其限數。",
    "T09n0264_005:0176c16_17": "我等住阿惟越致地，於是事中亦所不達。",
    "T09n0264_005:0176c17_18": "世尊！",
    "T09n0264_005:0176c17_19": "如是諸世界無量無邊。」",
    "T09n0264_005:0176c18_0": "爾時佛告大菩薩眾：「諸善男子！",
    "T09n0264_005:0176c18_1": "今當分明宣語汝等，是諸世界，若著微塵及不著者，盡以為塵，一塵一劫，我成佛已來復過於此百千萬億那由他阿僧祇劫。",
    "T09n0264_005:0176c21_2": "自從是來，我常在此娑婆世界說法教化，亦於餘處百千萬億那由他阿僧祇國，導利眾生。",
    "T09n0264_005:0176c23_3": "諸善男子！",
    "T09n0264_005:0176c24_0": "於是中間，我說然燈佛等，又復言其入於涅槃，如是皆以方便分別。",
    "T09n0264_005:0176c25_1": "諸善男子！",
    "T09n0264_005:0176c25_2": "若有眾生來至我所，我以佛眼觀其信等諸根利、鈍，隨所應度，處處自說名字不同年紀大小，亦復現言當入涅槃；又以種種方便說微妙法，能令眾生發歡喜心。",
    "T09n0264_005:0176c29_3": "諸善男子！",
    "T09n0264_005:0176c29_4": "如來見諸眾生樂於小法，德薄垢重者，為是人說，我少出家，得阿耨多羅三藐三菩提；然我實成佛已來久遠若斯，但以方便，教化眾生令入佛道，作如是說。",
    "T09n0264_005:0177a04_5": "「諸善男子！",
    "T09n0264_005:0177a04_6": "如來所演經典，皆為度脫眾生，或說己身，或說他身，或示己身，或示他身，或示己事，或示他事，諸所言說皆實不虛。",
    "T09n0264_005:0177a07_7": "所以者何？",
    "T09n0264_005:0177a07_8": "如來如實知見三界之相，無有生死、若退、若出，亦無在世及滅度者，非實、非虛、非如、非異，不如三界，見於三界，如斯之事，如來明見無有錯謬，以諸眾生有種種性、種種欲、種種行、種種憶想分別故，欲令生諸善根，以若干因緣，譬喻言辭，種種說法，所作佛事未曾暫廢。",
    "T09n0264_005:0177a13_9": "如是我成佛已來甚大久遠，壽命無量阿僧祇劫，常住不滅。",
    "T09n0264_005:0177a14_10": "「諸善男子！",
    "T09n0264_005:0177a15_11": "我本行菩薩道所成壽命，今猶未盡，復倍上數，然今非實滅度，而便唱言，當取滅度。",
    "T09n0264_005:0177a17_12": "如來以是方便教化眾生。",
    "T09n0264_005:0177a17_13": "所以者何？",
    "T09n0264_005:0177a18_0": "若佛久住於世，薄德之人不種善根，貧窮下賤，貪著五欲，入於憶想妄見網中，若見如來常在不滅，便起憍恣而懷厭怠，不能生難遭之想，恭敬之心，是故如來以方便說。",
    "T09n0264_005:0177a21_1": "比丘當知！",
    "T09n0264_005:0177a22_2": "諸佛出世難可值遇。",
    "T09n0264_005:0177a22_3": "所以者何？",
    "T09n0264_005:0177a22_4": "諸薄德人，過無量百千萬億劫，或有見佛，或不見者，以此事故，我作是言：『諸比丘！",
    "T09n0264_005:0177a24_5": "如來難可得見。』",
    "T09n0264_005:0177a25_0": "斯眾生等聞如是語，必當生於難遭之想，心懷戀慕渴仰於佛，便種善根。",
    "T09n0264_005:0177a26_1": "是故如來，雖不實滅而言滅度。",
    "T09n0264_005:0177a27_2": "「又善男子！",
    "T09n0264_005:0177a27_3": "諸佛如來法皆如是，為度眾生皆實不虛。",
    "T09n0264_005:0177a28_4": "譬如良醫智慧聰達，明練方藥，善治眾病，其人多諸子息，若十、二十乃至百數，以有事緣遠至餘國，諸子於後飲他毒藥，藥發悶亂，宛轉于地。",
    "T09n0264_005:0177b02_5": "是時其父還來歸家，諸子飲毒，或失本心，或不失者，遙見其父皆大歡喜，拜跪問訊：『善安隱歸，我等愚癡，誤服毒藥，願見救療，更賜壽命。』",
    "T09n0264_005:0177b05_6": "父見子等苦惱如是，依諸經方，求好藥草，色、香美味皆悉具足，擣簁和合與子令服，而作是言：『此大良藥，色、香、美味皆悉具足，汝等可服，速除苦惱無復眾患。』",
    "T09n0264_005:0177b09_7": "其諸子中不失心者，見此良藥色、香俱好，即便服之，病盡除愈；餘失心者，見其父來，雖亦歡喜、問訊，求索治病，然與其藥而不肯服。",
    "T09n0264_005:0177b12_8": "所以者何？",
    "T09n0264_005:0177b12_9": "毒氣深入失本心故，於此好色、香藥而謂不美。",
    "T09n0264_005:0177b13_10": "父作是念：『此子可愍，為毒所中心皆顛倒，雖見我喜求索救療，如是好藥而不肯服，我今當設方便令服此藥。』",
    "T09n0264_005:0177b16_11": "即作是言：『汝等當知！",
    "T09n0264_005:0177b16_12": "我今衰老死時已至，是好良藥今留在此，汝可取服勿憂不差。』",
    "T09n0264_005:0177b18_13": "作是教已，復至他國，遣使還告，汝父已死。",
    "T09n0264_005:0177b19_14": "是時諸子聞父背喪，心大憂惱而作是念：『若父在者，慈愍我等能見救護，今者捨我遠喪他國。』",
    "T09n0264_005:0177b21_15": "自惟孤露無復恃怙，常懷悲感心遂醒悟，乃知此藥色、味香美，即取服之毒病皆愈；其父聞子悉已得差，尋便來歸咸使見之。",
    "T09n0264_005:0177b24_16": "諸善男子！",
    "T09n0264_005:0177b24_17": "於意云何？",
    "T09n0264_005:0177b24_18": "頗有人能說此良醫虛妄罪不？」",
    "T09n0264_005:0177b25_19": "「不也，世尊！」",
    "T09n0264_005:0177b25_20": "佛言：「我亦如是，成佛已來無量無邊百千萬億那由他阿僧祇劫，為眾生故，以方便力言當滅度，亦無有能如法說我虛妄過者。」",
    "T09n0264_005:0177b28_21": "爾時世尊，欲重宣此義，而說偈言：「自我得佛來，　　所經諸劫數，　無量百千萬，　　億載阿僧祇，　常說法教化，　　無數億眾生，　令入於佛道，　　爾來無量劫，　為度眾生故，　　方便現涅槃，　而實不滅度，　　常住此說法。",
    "T09n0264_005:0177c07_0": "　我常住於此，　　以諸神通力，　令顛倒眾生，　　雖近而不見。",
    "T09n0264_005:0177c09_0": "　眾見我滅度，　　廣供養舍利，　咸皆懷戀慕，　　而生渴仰心。",
    "T09n0264_005:0177c11_0": "　眾生既信伏，　　質直意柔軟，　一心欲見佛，　　不自惜身命。",
    "T09n0264_005:0177c13_0": "　時我及眾僧，　　俱出靈鷲山，　我時語眾生，　　常在此不滅，　以方便力故，　　現有滅不滅；　餘國有眾生，　　恭敬信樂者，　我復於彼中，　　為說無上法，　汝等不聞此，　　但謂我滅度。",
    "T09n0264_005:0177c19_0": "　我見諸眾生，　　沒在於苦惱，　故不為現身，　　令其生渴仰；　因其心戀慕，　　乃出為說法，　神通力如是，　　於阿僧祇劫，　常在靈鷲山，　　及餘諸住處。",
    "T09n0264_005:0177c24_0": "　眾生見劫盡，　　大火所燒時，　我此土安隱，　　天人常充滿，　園林諸堂閣，　　種種寶莊嚴，　寶樹多花果，　　眾生所遊樂；　諸天擊天鼓，　　常作眾伎樂，　雨曼陀羅華，　　散佛及大眾。",
    "T09n0264_005:0178a01_0": "　我淨土不毀，　　而眾見燒盡，　憂怖諸苦惱，　　如是悉充滿。",
    "T09n0264_005:0178a03_0": "　是諸罪眾生，　　以惡業因緣，　過阿僧祇劫，　　不聞三寶名；　諸有修功德，　　柔和質直者，　則皆見我身，　　在此而說法；　或時為此眾，　　說佛壽無量；　久乃見佛者，　　為說佛難值；　我智力如是，　　慧光照無量，　壽命無數劫，　　久修業所得。",
    "T09n0264_005:0178a11_0": "　汝等有智者，　　勿於此生疑，　當斷令永盡，　　佛語實不虛。",
    "T09n0264_005:0178a13_0": "　如醫善方便，　　為治狂子故，　實在而言死，　　無能說虛妄；　我亦為世父，　　救諸苦患者，　為凡夫顛倒，　　實在而言滅。",
    "T09n0264_005:0178a17_0": "　以常見我故，　　而生憍恣心，　放逸著五欲，　　墮於惡道中；　我常知眾生，　　行道不行道，　隨應所可度，　　為說種種法。",
    "T09n0264_005:0178a21_0": "　每自作是意，　　以何令眾生，　得入無上道，　　速成就佛身？」",
    "T09n0264_005:0178a23_0": "添品妙法蓮華經分別功德品第十六",
    "T09n0264_005:0178a24_0": "爾時大會，聞佛說壽命劫數長遠如是，無量無邊阿僧祇眾生得大饒益。",
    "T09n0264_005:0178a25_1": "於時世尊，告彌勒菩薩摩訶薩：「阿逸多！",
    "T09n0264_005:0178a26_2": "我說是如來壽命長遠時，六百八十萬億那由他恒河沙眾生得無生法忍；復有千倍菩薩摩訶薩，得聞持陀羅尼門；復有一世界微塵數菩薩摩訶薩，得樂說無礙辯才；復有一世界微塵數菩薩摩訶薩，得百千萬億無量旋陀羅尼；復有三千大千世界微塵數菩薩摩訶薩，能轉不退法輪；復有二千中國土微塵數菩薩摩訶薩，能轉清淨法輪；復有小千國土微塵數菩薩摩訶薩，八生當得阿耨多羅三藐三菩提；復有四四天下微塵數菩薩摩訶薩，四生當得阿耨多羅三藐三菩提；復有三四天下微塵數菩薩摩訶薩，三生當得阿耨多羅三藐三菩提；復有二四天下微塵數菩薩摩訶薩，二生當得阿耨多羅三藐三菩提；復有一四天下微塵數菩薩摩訶薩，一生當得阿耨多羅三藐三菩提；復有八世界微塵數眾生，皆發阿耨多羅三藐三菩提心。」",
    "T09n0264_005:0178b14_3": "佛說是諸菩薩摩訶薩得大法利時，於虛空中，雨曼陀羅華、摩訶曼陀羅華，以散無量百千萬億眾寶樹下師子座上諸佛，并散七寶塔中師子座上釋迦牟尼佛，及久滅度多寶如來，亦散一切諸大菩薩及四部眾；又雨細末栴檀、沈水香等；於虛空中，天鼓自鳴，妙聲深遠；又雨千種天衣，垂諸瓔珞、真珠瓔珞、摩尼珠瓔珞、如意珠瓔珞，遍於九方，眾寶香爐燒無價香，自然周至供養大會一一佛上；有諸菩薩執持幡蓋，次第而上至于梵天，是諸菩薩，以妙音聲歌無量頌，讚歎諸佛。",
    "T09n0264_005:0178b25_4": "爾時彌勒菩薩從座而起，偏袒右肩合掌向佛，而說偈言：「佛說希有法，　　昔所未曾聞；　世尊有大力，　　壽命不可量。",
    "T09n0264_005:0178c01_0": "　無數諸佛子，　　聞世尊分別，　說得法利者，　　歡喜充遍身，　或住不退地，　　或得陀羅尼，　或無礙樂說，　　萬億旋總持。",
    "T09n0264_005:0178c05_0": "　或有大千界，　　微塵數菩薩，　各各皆能轉，　　不退之法輪。",
    "T09n0264_005:0178c07_0": "　復有中千界，　　微塵數菩薩，　各各皆能轉，　　清淨之法輪。",
    "T09n0264_005:0178c09_0": "　復有小千界，　　微塵數菩薩，　餘各八生在，　　當得成佛道。",
    "T09n0264_005:0178c11_0": "　復有四三二，　　如此四天下，　微塵諸菩薩，　　隨數生成佛。",
    "T09n0264_005:0178c13_0": "　或一四天下，　　微塵數菩薩，　餘有一生在，　　當成一切智。",
    "T09n0264_005:0178c15_0": "　如是等眾生，　　聞佛壽長遠，　得無量無漏，　　清淨之果報。",
    "T09n0264_005:0178c17_0": "　復有八世界，　　微塵數眾生，　聞佛說壽命，　　皆發無上心。",
    "T09n0264_005:0178c19_0": "　世尊說無量，　　不可思議法，　多有所饒益，　　如虛空無邊，　雨天曼陀羅，　　摩訶曼陀羅；　釋梵如恒沙，　　無數佛土來，　雨栴檀沈水，　　繽紛而亂墜，　如鳥飛空下，　　供散於諸佛。",
    "T09n0264_005:0178c25_0": "　天鼓虛空中，　　自然出妙聲，　天衣千萬種，　　旋轉而來下。",
    "T09n0264_005:0178c27_0": "　眾寶妙香爐，　　燒無價之香，　自然悉周遍，　　供養諸世尊。",
    "T09n0264_005:0178c29_0": "　其大菩薩眾，　　執七寶幡蓋，　高妙萬億種，　　次第至梵天，　一一諸佛前，　　寶幢懸勝幡，　亦以千萬偈，　　歌詠諸如來。",
    "T09n0264_005:0179a04_0": "　如是種種事，　　昔所未曾有，　聞佛壽無量，　　一切皆歡喜。",
    "T09n0264_005:0179a06_0": "　佛名聞十方，　　廣饒益眾生，　一切具善根，　　以助無上心。」",
    "T09n0264_005:0179a08_0": "爾時佛告彌勒菩薩摩訶薩：「阿逸多！",
    "T09n0264_005:0179a08_1": "其有眾生，聞佛壽命長遠如是，乃至能生一念信解，所得功德無有限量。",
    "T09n0264_005:0179a10_2": "若有善男子、善女人，為阿耨多羅三藐三菩提故，於八十萬億那由他劫，行五波羅蜜：檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜，除般若波羅蜜，以是功德比前功德，百分、千分、百千萬億分，不及其一，乃至算數譬喻所不能知。",
    "T09n0264_005:0179a16_0": "若善男子有如是功德，於阿耨多羅三藐三菩提退者，無有是處。」",
    "T09n0264_005:0179a17_1": "爾時世尊，欲重宣此義，而說偈言：「若人求佛慧，　　於八十萬億，　那由他劫數，　　行五波羅蜜，　於是諸劫中，　　布施供養佛，　及緣覺弟子，　　并諸菩薩眾，　珍異之飲食，　　上服與臥具，　栴檀立精舍，　　以園林莊嚴；　如是等布施，　　種種皆微妙，　盡此諸劫數，　　以迴向佛道。",
    "T09n0264_005:0179a27_0": "　若復持禁戒，　　清淨無缺漏，　求於無上道，　　諸佛之所歎。",
    "T09n0264_005:0179a29_0": "　若復行忍辱，　　住於調柔地，　設眾惡來加，　　其心不傾動；　諸有得法者，　　懷於增上慢，　為此所輕惱，　　如是亦能忍。",
    "T09n0264_005:0179b04_0": "　若復勤精進，　　志念常堅固，　於無量億劫，　　一心不懈怠。",
    "T09n0264_005:0179b06_0": "　又於無數劫，　　住於空閑處，　若坐若經行，　　除睡常攝心；　以是因緣故，　　能生諸禪定，　八十億萬劫，　　安住心不亂。",
    "T09n0264_005:0179b10_0": "　持此一心福，　　願求無上道，　我得一切智，　　盡諸禪定際，　是人於百千，　　萬億劫數中，　行此諸功德，　　如上之所說。",
    "T09n0264_005:0179b14_0": "　有善男女等，　　聞我說壽命，　乃至一念信，　　其福過於彼。",
    "T09n0264_005:0179b16_0": "　若人悉無有，　　一切諸疑悔，　深心須臾信，　　其福為如此。",
    "T09n0264_005:0179b18_0": "　其有諸菩薩，　　無量劫行道，　聞我說壽命，　　是則能信受；　如是諸人等，　　頂受此經典，　願我於未來，　　長壽度眾生。",
    "T09n0264_005:0179b22_0": "　如今日世尊，　　諸釋中之王，　道場師子吼，　　說法無所畏。",
    "T09n0264_005:0179b24_0": "　我等未來世，　　一切所尊敬，　坐於道場時，　　說壽亦如是。",
    "T09n0264_005:0179b26_0": "　若有深心者，　　清淨而質直，　多聞能總持，　　隨義解佛語；　如是之人等，　　於此無有疑。",
    "T09n0264_005:0179b29_0": "「又，阿逸多！",
    "T09n0264_005:0179b29_1": "若有聞佛壽命長遠，解其言趣，是人所得功德無有限量，能起如來無上之慧，何況廣聞是經，若教人聞，若自持，若教人持，若自書，若教人書，若以華香、瓔珞、幢幡、繒蓋、香油、穌燈供養經卷，是人功德無量無邊，能生一切種智。",
    "T09n0264_005:0179c05_2": "阿逸多！",
    "T09n0264_005:0179c05_3": "若善男子、善女人，聞我說壽命長遠，深心信解，則為見佛常在耆闍崛山共大菩薩、諸聲聞眾圍遶說法；又見此娑婆世界，其地琉璃，坦然平正，閻浮檀金以界八道，寶樹行列，諸臺樓觀皆悉寶成，其菩薩眾咸處其中，若有能如是觀者，當知是為深信解相；又復如來滅後，若聞是經，而不毀呰，起隨喜心，當知已為深信解相，何況讀誦、受持之者，斯人則為頂戴如來。",
    "T09n0264_005:0179c13_4": "阿逸多！",
    "T09n0264_005:0179c13_5": "是善男子、善女人，不須為我復起塔寺及作僧坊，以四事供養眾僧。",
    "T09n0264_005:0179c15_6": "所以者何？",
    "T09n0264_005:0179c15_7": "是善男子、善女人，受持、讀誦是經典者，為已起塔造立僧坊供養眾僧，則為以佛舍利起七寶塔，高廣漸小至于梵天，懸諸幡蓋及眾寶鈴，華香、瓔珞、末香、塗香、燒香，眾鼓伎樂，簫、笛、箜篌，種種舞戲，以妙音聲歌唄、讚誦，則為已於無量千萬億劫作是供養已。",
    "T09n0264_005:0179c21_8": "「阿逸多！",
    "T09n0264_005:0179c21_9": "若我滅後，聞是經典有能受持，若自書，若教人書，則為起立僧坊，以赤栴檀作諸殿堂，三十有二，高八多羅樹，高廣嚴好，百千比丘於其中止，園林、浴池、經行、禪窟，衣服、飲食、床褥、湯藥，一切樂具充滿其中，如是僧坊堂閣若干百千萬億其數無量，以此現前供養於我及比丘僧。",
    "T09n0264_005:0179c28_10": "是故我說，如來滅後，若有受持、讀誦、為他人說，若自書，若教人書，供養經卷，不須復起塔寺及造僧坊供養眾僧，況復有人能持是經，兼行布施、持戒、忍辱、精進、一心、智慧，其德最勝無量無邊。",
    "T09n0264_005:0180a03_11": "譬如虛空東、西、南、北、四維、上、下無量無邊，是人功德亦復如是無量無邊，疾至一切種智。",
    "T09n0264_005:0180a05_12": "若人讀誦、受持是經，為他人說，若自書，若教人書，復能起塔及造僧坊，供養、讚歎聲聞眾僧，亦以百千萬億讚歎之法，讚歎菩薩功德；又為他人種種因緣，隨義解說此《法華經》，復能清淨持戒，與柔和者而共同止，忍辱無瞋，志念堅固，常貴坐禪得諸深定，精進勇猛，攝諸善法，利根智慧，善答問難。",
    "T09n0264_005:0180a12_13": "阿逸多！",
    "T09n0264_005:0180a12_14": "若我滅後，諸善男子、善女人，受持、讀誦是經典者，復有如是諸善功德，當知是人已趣道場，近阿耨多羅三藐三菩提，坐道樹下。",
    "T09n0264_005:0180a15_15": "阿逸多！",
    "T09n0264_005:0180a15_16": "是善男子若坐若立若經行處，是中便應起塔，一切天人皆應供養，如佛之塔。」",
    "T09n0264_005:0180a17_17": "爾時世尊，欲重宣此義，而說偈言：「若我滅度後，　　能奉持此經；　斯人福無量，　　如上之所說。",
    "T09n0264_005:0180a21_0": "　是則為具足，　　一切諸供養，　以舍利起塔，　　七寶而莊嚴，　表剎甚高廣，　　漸小至梵天，　寶鈴千萬億，　　風動出妙聲。",
    "T09n0264_005:0180a25_0": "　又於無量劫，　　而供養此塔，　華香諸瓔珞，　　天衣眾伎樂，　然香油穌燈，　　周匝常照明；　惡世法末時，　　能持是經者，　則為已如上，　　具足諸供養。",
    "T09n0264_005:0180b01_0": "　若能持此經，　　則如佛現在，　以牛頭栴檀，　　起僧坊供養，　堂有三十二，　　高八多羅樹，　上饌妙衣服，　　床臥皆具足，　百千眾住處，　　園林諸流池，　經行及禪窟，　　種種皆嚴好；　若有信解心，　　受持讀誦書，　若復教人書，　　及供養經卷；　散華香末香，　　以須曼瞻蔔，　阿提目多伽，　　薰油常然之；　如是供養者，　　得無量功德，　如虛空無邊，　　其福亦如是。",
    "T09n0264_005:0180b13_0": "　況復持此經，　　兼布施持戒，　忍辱樂禪定，　　不瞋不惡口；　恭敬於塔廟，　　謙下諸比丘，　遠離自高心，　　常思惟智慧；　有問難不瞋，　　隨順為解說，　若能行是行，　　功德不可量。",
    "T09n0264_005:0180b19_0": "　若見此法師，　　成就如是德，　應以天華散，　　天衣覆其身，　頭面接足禮，　　生心如佛想。",
    "T09n0264_005:0180b22_0": "　又應作是念，　　不久詣道樹，　得無漏無為，　　廣利諸人天，　其所住止處，　　經行若坐臥，　乃至說一偈，　　是中應起塔，　莊嚴令妙好，　　種種以供養；　佛子住此地，　　則是佛受用，　常在於其中，　　經行及坐臥。」",
    "T09n0264_005:0180b28_1": "◎添品妙法蓮華經卷第五"
}