{
    "T08n0223_015:0328a02_0": "摩訶般若波羅蜜經卷第十五",
    "T08n0223_015:0328a04_0": "後秦龜茲國三藏鳩摩羅什譯",
    "T08n0223_015:0328a05_0": "成辦品第五十(丹本大事起品)",
    "T08n0223_015:0328a06_0": "爾時須菩提白佛言：「世尊！",
    "T08n0223_015:0328a06_1": "是深般若波羅蜜為大事故起，不可思議事故起，不可稱事故起，無有量事故起。",
    "T08n0223_015:0328a08_2": "世尊！",
    "T08n0223_015:0328a08_3": "是深般若波羅蜜無等等事故起。」",
    "T08n0223_015:0328a09_4": "佛告須菩提：「如是，如是！",
    "T08n0223_015:0328a09_5": "是深般若波羅蜜為大事故起，乃至無等等事故起。",
    "T08n0223_015:0328a11_6": "何以故？",
    "T08n0223_015:0328a11_7": "般若波羅蜜中含受五波羅蜜，般若波羅蜜中含受內空、外空乃至無法有法空，含受四念處乃至八聖道分。",
    "T08n0223_015:0328a13_8": "是深般若波羅蜜中含受佛十力乃至一切種智。",
    "T08n0223_015:0328a14_9": "譬如灌頂王國土中尊，諸有官事皆委大臣，國王安樂無事自恣。",
    "T08n0223_015:0328a16_10": "如是，須菩提！",
    "T08n0223_015:0328a16_11": "所有聲聞、辟支佛法，若菩薩法、若佛法，一切皆在般若波羅蜜中，般若波羅蜜能成辦其事。",
    "T08n0223_015:0328a18_12": "以是故，須菩提！",
    "T08n0223_015:0328a19_13": "般若波羅蜜為大事故起，乃至無等等事故起。",
    "T08n0223_015:0328a20_14": "「復次，須菩提！",
    "T08n0223_015:0328a20_15": "是般若波羅蜜，不取色、不著色故，能成辦。",
    "T08n0223_015:0328a21_16": "受想行識不取不著故，能成辦。",
    "T08n0223_015:0328a22_17": "乃至一切種智不取不著故，能成辦。",
    "T08n0223_015:0328a23_18": "須陀洹果乃至阿羅漢果、辟支佛道，乃至阿耨多羅三藐三菩提，不取不著故，能成辦。」",
    "T08n0223_015:0328a25_19": "須菩提白佛言：「云何色不取不著故，般若波羅蜜能成辦？",
    "T08n0223_015:0328a26_20": "云何受想行識乃至阿耨多羅三藐三菩提不取不著故，般若波羅蜜能成辦？」",
    "T08n0223_015:0328a28_21": "佛告須菩提：「於汝意云何，頗見是色可取、可著不？」",
    "T08n0223_015:0328a29_22": "須菩提言：「不也，世尊！」",
    "T08n0223_015:0328b01_23": "「須菩提！",
    "T08n0223_015:0328b01_24": "於汝意云何，頗見受想行識乃至阿耨多羅三藐三菩提可取可著不？」",
    "T08n0223_015:0328b02_25": "須菩提言：「不也，世尊！」",
    "T08n0223_015:0328b03_26": "佛言：「善哉，善哉！",
    "T08n0223_015:0328b03_27": "須菩提！",
    "T08n0223_015:0328b04_0": "我亦不見是色可取可著。",
    "T08n0223_015:0328b04_1": "不見故不取，不取故不著。",
    "T08n0223_015:0328b05_2": "我亦不見受想行識乃至阿耨多羅三藐三菩提及一切種智可取可著。",
    "T08n0223_015:0328b07_0": "不見故不取，不取故不著。",
    "T08n0223_015:0328b07_1": "須菩提！",
    "T08n0223_015:0328b07_2": "我亦不見佛法、如來法、自然人法、一切智人法可取可著。",
    "T08n0223_015:0328b09_3": "不見故不取，不取故不著。",
    "T08n0223_015:0328b10_0": "以是故，須菩提！",
    "T08n0223_015:0328b10_1": "諸菩薩摩訶薩色亦不應取亦不應著，受想行識乃至佛法、如來法、自然人法、一切智人法亦不應取亦不應著。」",
    "T08n0223_015:0328b13_2": "爾時欲界、色界諸天子白佛言：「世尊！",
    "T08n0223_015:0328b14_0": "是般若波羅蜜甚深，難見難解，不可思惟比類知，微妙善巧智慧寂滅者可知。",
    "T08n0223_015:0328b15_1": "能信是般若波羅蜜者，當知是菩薩多供養諸佛，多種善根，與善知識相隨，能信解深般若波羅蜜。",
    "T08n0223_015:0328b18_2": "世尊！",
    "T08n0223_015:0328b18_3": "若三千大千世界中所有眾生，皆作信行法行人、八人、須陀洹、斯陀含、阿那含、阿羅漢、辟支佛若智若斷，不如是菩薩一日行深般若波羅蜜忍欲思惟籌量。",
    "T08n0223_015:0328b21_4": "何以故？",
    "T08n0223_015:0328b22_5": "是信行法行人、八人、須陀洹、斯陀含、阿那含、阿羅漢、辟支佛若智若斷，即是菩薩摩訶薩無生法忍。」",
    "T08n0223_015:0328b24_6": "佛告欲、色界諸天子：「如是，如是！",
    "T08n0223_015:0328b25_7": "諸天子！",
    "T08n0223_015:0328b25_8": "若信行法行人、八人、須陀洹乃至阿羅漢、辟支佛，即是菩薩摩訶薩無生法忍。",
    "T08n0223_015:0328b27_9": "諸天子！",
    "T08n0223_015:0328b27_10": "若善男子、善女人聞是深般若波羅蜜、書持受讀誦說、正憶念，是善男子、善女人疾得涅槃，勝求聲聞、辟支佛乘善男子、善女人遠離深般若波羅蜜，行餘經若一劫、若減一劫。",
    "T08n0223_015:0328c02_11": "何以故？",
    "T08n0223_015:0328c02_12": "是深般若波羅蜜中廣說上妙法。",
    "T08n0223_015:0328c03_13": "是信行法行人、八人、須陀洹、斯陀含、阿那含、阿羅漢、辟支佛所應學，菩薩摩訶薩亦所應學，學已得阿耨多羅三藐三菩提。」",
    "T08n0223_015:0328c06_14": "是時欲、色界諸天子俱發聲言：「世尊！",
    "T08n0223_015:0328c06_15": "是般若波羅蜜名摩訶波羅蜜。",
    "T08n0223_015:0328c07_16": "世尊！",
    "T08n0223_015:0328c07_17": "是般若波羅蜜名不可思議、不可稱、無有量、無等等波羅蜜。",
    "T08n0223_015:0328c09_18": "信行法行人、八人學是深般若波羅蜜，得成須陀洹、斯陀含、阿那含、阿羅漢、辟支佛，學是深般若波羅蜜得成菩薩摩訶薩，是深般若波羅蜜中學得阿耨多羅三藐三菩提，是深般若波羅蜜亦不增亦不減。」",
    "T08n0223_015:0328c13_19": "是時欲、色界諸天子，頂禮佛足繞佛而去。",
    "T08n0223_015:0328c15_0": "去是不遠，忽然不現，各還本處。",
    "T08n0223_015:0328c15_1": "須菩提白佛言：「世尊！",
    "T08n0223_015:0328c16_2": "若菩薩摩訶薩聞是深般若波羅蜜即時信解者，從何處終、來生是間？」",
    "T08n0223_015:0328c18_0": "佛告須菩提：「若菩薩摩訶薩聞是深般若波羅蜜即時信解，不沒不却不難不疑不悔、歡喜樂聽，聽已憶念，不遠離是深般若波羅蜜，若行若住若坐若臥終不廢忘，常隨法師。",
    "T08n0223_015:0328c22_1": "譬如新生犢子不離其母。",
    "T08n0223_015:0328c22_2": "菩薩摩訶薩亦如是，為聞深般若波羅蜜故，終不遠離法師。",
    "T08n0223_015:0328c24_3": "乃至得是深般若波羅蜜，口誦心解、正見通達。",
    "T08n0223_015:0328c25_4": "須菩提！",
    "T08n0223_015:0328c25_5": "當知是菩薩從人道中終，還生是間人中。",
    "T08n0223_015:0328c26_6": "何以故？",
    "T08n0223_015:0328c26_7": "是求佛道者前世時聞深般若波羅蜜，書持恭敬尊重讚歎，華香乃至幡蓋供養。",
    "T08n0223_015:0328c28_8": "以是因緣故，人中命終，還生人中，聞是深般若波羅蜜即時信解。」",
    "T08n0223_015:0329a01_9": "須菩提白佛言：「世尊！",
    "T08n0223_015:0329a01_10": "頗有菩薩摩訶薩如是功德成就，他方國土供養諸佛，於彼命終、來生是間，聞深般若波羅蜜即時信解，書持讀誦、正憶念。",
    "T08n0223_015:0329a04_11": "有是者不？」",
    "T08n0223_015:0329a04_12": "佛言：「有菩薩如是功德成就，他方國土供養諸佛，於彼命終來生是間，聞是深般若波羅蜜即時信解，書持讀誦、正憶念。",
    "T08n0223_015:0329a07_13": "何以故？",
    "T08n0223_015:0329a07_14": "是菩薩摩訶薩從他方諸佛所聞是深般若波羅蜜，信解書持讀誦說、正憶念，於彼間終、來生此間，當知是人是先世功德成就。",
    "T08n0223_015:0329a10_15": "「復次，須菩提！",
    "T08n0223_015:0329a11_16": "有菩薩從彌勒菩薩摩訶薩聞是深般若波羅蜜。",
    "T08n0223_015:0329a12_17": "以是善根因緣故，來生此間。",
    "T08n0223_015:0329a12_18": "須菩提！",
    "T08n0223_015:0329a13_19": "復有菩薩摩訶薩前世時雖聞深般若波羅蜜，不問中事；來生人中，聞是深般若波羅蜜心有疑悔難悟。",
    "T08n0223_015:0329a15_20": "須菩提！",
    "T08n0223_015:0329a15_21": "如是菩薩當知先世雖聞是深般若波羅蜜，不問故，今續疑悔難悟。",
    "T08n0223_015:0329a17_22": "須菩提！",
    "T08n0223_015:0329a17_23": "若菩薩先世雖聞禪那波羅蜜，不問中事；今世聞般若波羅蜜時，不問故，續生疑悔。",
    "T08n0223_015:0329a19_24": "須菩提！",
    "T08n0223_015:0329a20_0": "若菩薩先世雖聞毘梨耶波羅蜜，不問中事；今世聞般若波羅蜜，不問故，續復疑悔。",
    "T08n0223_015:0329a22_0": "須菩提！",
    "T08n0223_015:0329a22_1": "若菩薩先世雖聞羼提波羅蜜，不問中事；今世聞般若波羅蜜，不問故，續復疑悔。",
    "T08n0223_015:0329a24_2": "須菩提！",
    "T08n0223_015:0329a24_3": "若菩薩先世雖聞尸羅波羅蜜，不問中事；今世聞般若波羅蜜，不問故，續復疑悔。",
    "T08n0223_015:0329a26_4": "須菩提！",
    "T08n0223_015:0329a26_5": "若菩薩先世雖聞檀那波羅蜜，不問中事；今世聞般若波羅蜜，不問故，續復疑悔。",
    "T08n0223_015:0329a28_6": "「復次，須菩提！",
    "T08n0223_015:0329a28_7": "菩薩摩訶薩先世雖聞內空、外空、內外空乃至無法有法空，不問中事；來生人中，聞是深般若波羅蜜，不問故，續復疑悔難悟。",
    "T08n0223_015:0329b02_8": "「復次，須菩提！",
    "T08n0223_015:0329b03_0": "菩薩摩訶薩先世雖聞四念處乃至八聖道分，四禪、四無量心、四無色定、五神通，佛十力乃至一切種智，不問中事；來生人中，聞是深般若波羅蜜，不問故，續復疑悔難悟。",
    "T08n0223_015:0329b06_1": "「復次，須菩提！",
    "T08n0223_015:0329b07_2": "菩薩摩訶薩先世聞深般若波羅蜜，問中事而不行，捨身生時，聞是深般若波羅蜜，若一日二日三日四日五日，其心堅固無能壞者。",
    "T08n0223_015:0329b10_3": "若離所聞時便退失。",
    "T08n0223_015:0329b10_4": "何以故？",
    "T08n0223_015:0329b11_0": "先世聞是深般若波羅蜜時，雖問中事，不如說行。",
    "T08n0223_015:0329b12_1": "是人或時欲聞、或時不欲聞，心輕不固、志亂不定。",
    "T08n0223_015:0329b13_2": "譬如輕毛隨風東西。",
    "T08n0223_015:0329b13_3": "須菩提！",
    "T08n0223_015:0329b14_4": "當知是菩薩發意不久，不與善知識相隨，不多供養諸佛，先世不書是深般若波羅蜜，不讀不誦、不正憶念，不學般若波羅蜜，不學禪那波羅蜜，不學毘梨耶波羅蜜，不學羼提波羅蜜，不學尸羅波羅蜜，不學檀那波羅蜜，不學內空乃至無法有法空，不學四念處乃至八聖道分，不學四禪、四無量心、五神通、佛十力，乃至不學一切種智。",
    "T08n0223_015:0329b22_5": "如是，須菩提！",
    "T08n0223_015:0329b22_6": "當知是菩薩摩訶薩新發大乘意，少信少樂故，不能書是深般若波羅蜜，不能受持讀誦說、正憶念。",
    "T08n0223_015:0329b24_7": "須菩提！",
    "T08n0223_015:0329b25_8": "若求佛道善男子、善女人，不書是深般若波羅蜜，不受持讀誦、不說、不正憶念，亦不為深般若波羅蜜所護，乃至不為一切種智所護，是人亦不如說行深般若波羅蜜，乃至不如說行一切種智。",
    "T08n0223_015:0329b29_9": "是人或墮二地，若聲聞地、若辟支佛地。",
    "T08n0223_015:0329c01_10": "何以故？",
    "T08n0223_015:0329c01_11": "是善男子、善女人不書是深般若波羅蜜，不讀不誦、不說、不正憶念，是人亦不為深般若波羅蜜所護，亦不如說行。",
    "T08n0223_015:0329c04_12": "以是故，是善男子、善女人於二地中當墮一地。」",
    "T08n0223_015:0329c06_0": "摩訶般若波羅蜜經譬喻品第五十一",
    "T08n0223_015:0329c07_0": "佛告須菩提：「譬如大海中船破壞，其中人若不取木、不取器物、不取浮囊、不取死尸，須菩提！",
    "T08n0223_015:0329c09_1": "當知是人不到彼岸，沒海中死。",
    "T08n0223_015:0329c10_2": "須菩提！",
    "T08n0223_015:0329c10_3": "若船破時，其中人取木，取器物、浮囊、死尸，當知是人終不沒死，安隱無礙得到彼岸。",
    "T08n0223_015:0329c12_4": "須菩提！",
    "T08n0223_015:0329c12_5": "求佛道善男子、善女人亦復如是。",
    "T08n0223_015:0329c13_6": "若但有信樂，不依深般若波羅蜜，不書不讀不誦、不正憶念，不依禪那波羅蜜、毘梨耶波羅蜜、羼提波羅蜜、尸羅波羅蜜、檀那波羅蜜，不書不讀不誦、不正憶念，乃至不依一切種智，不書不讀不誦、不正憶念。",
    "T08n0223_015:0329c18_7": "須菩提！",
    "T08n0223_015:0329c18_8": "當知是善男子中道衰耗，是人未到一切種智，於聲聞、辟支佛地取證。",
    "T08n0223_015:0329c20_0": "須菩提！",
    "T08n0223_015:0329c20_1": "若有求佛道善男子、善女人為阿耨多羅三藐三菩提故，有信有忍、有淨心有深心、有欲有解、有捨有精進。",
    "T08n0223_015:0329c22_2": "是人依深般若波羅蜜，書持讀誦說、正憶念。",
    "T08n0223_015:0329c23_3": "是善男子、善女人為阿耨多羅三藐三菩提故，有諸信忍、淨心深心、欲解捨精進，為深般若波羅蜜所護，乃至一切種智所護。",
    "T08n0223_015:0329c26_4": "為深般若波羅蜜守護故，乃至一切種智守護故，終不中道衰耗，過聲聞、辟支佛地，能淨佛國土、成就眾生，當得阿耨多羅三藐三菩提。",
    "T08n0223_015:0330a01_5": "「須菩提！",
    "T08n0223_015:0330a01_6": "譬如男子女人持坏瓶取水，當知是瓶不久爛壞。",
    "T08n0223_015:0330a02_7": "何以故？",
    "T08n0223_015:0330a02_8": "是瓶未熟故，還歸於地。",
    "T08n0223_015:0330a03_9": "如是，須菩提！",
    "T08n0223_015:0330a03_10": "善男子、善女人雖有為阿耨多羅三藐三菩提心，有信有忍、有淨心有深心、有欲有解、有捨有精進，不為般若波羅蜜方便力所守護，不為禪那波羅蜜、毘梨耶波羅蜜、羼提波羅蜜、尸羅波羅蜜、檀那波羅蜜所守護，不為內空乃至無法有法空、四念處乃至八聖道分、佛十力乃至一切種智所守護。",
    "T08n0223_015:0330a10_11": "須菩提！",
    "T08n0223_015:0330a10_12": "當知是人中道衰耗，墮聲聞、辟支佛地。",
    "T08n0223_015:0330a11_13": "「須菩提！",
    "T08n0223_015:0330a11_14": "譬如男子女人持熟瓶取水，若河若井、若池若泉，當知是瓶持水安隱。",
    "T08n0223_015:0330a13_15": "何以故？",
    "T08n0223_015:0330a13_16": "是瓶成熟故。",
    "T08n0223_015:0330a14_0": "如是，須菩提！",
    "T08n0223_015:0330a14_1": "善男子、善女人求阿耨多羅三藐三菩提，有諸信忍、淨心深心、欲解捨精進，為般若波羅蜜方便力所護，為禪定、精進、忍辱、持戒、布施乃至一切種智所護故，須菩提！",
    "T08n0223_015:0330a18_2": "當知是人不中道衰耗，過聲聞、辟支佛地，能淨佛國土、成就眾生，得阿耨多羅三藐三菩提。",
    "T08n0223_015:0330a20_3": "「須菩提！",
    "T08n0223_015:0330a20_4": "譬如大海邊船未裝治，便持財物著上。",
    "T08n0223_015:0330a21_5": "須菩提！",
    "T08n0223_015:0330a21_6": "當知是船中道壞沒，人船財物各在一處，是賈客無方便力故，亡其重寶。",
    "T08n0223_015:0330a23_7": "如是，須菩提！",
    "T08n0223_015:0330a23_8": "是求佛道善男子、善女人，雖有為阿耨多羅三藐三菩提心，有信忍、淨心深心、欲解捨精進，不為般若波羅蜜方便力所守護，乃至不為一切種智所守護故，當知是人中道衰耗，失大珍寶。",
    "T08n0223_015:0330a28_9": "大珍寶者，所謂一切種智。",
    "T08n0223_015:0330a29_0": "衰耗者，墮聲聞、辟支佛地。",
    "T08n0223_015:0330a29_1": "須菩提！",
    "T08n0223_015:0330a29_2": "譬如人有智方便裝治海邊大船，然後推著水中，持財物著上，上船而去。",
    "T08n0223_015:0330b02_3": "當知是船不中道沒壞，必得安隱到所至處。",
    "T08n0223_015:0330b03_4": "如是，須菩提！",
    "T08n0223_015:0330b04_5": "善男子、善女人為阿耨多羅三藐三菩提，有信忍、淨心深心、欲解捨精進，為般若波羅蜜方便力所守護，為禪定、精進、忍辱、持戒、布施乃至一切種智所護故，當知是菩薩得到阿耨多羅三藐三菩提，不中道墮聲聞、辟支佛地。",
    "T08n0223_015:0330b09_6": "「須菩提！",
    "T08n0223_015:0330b09_7": "譬如有人年百二十歲，年耆根熟，又有風冷熱病若雜病。",
    "T08n0223_015:0330b11_8": "須菩提！",
    "T08n0223_015:0330b11_9": "於汝意云何，是人能從床起不？」",
    "T08n0223_015:0330b12_10": "須菩提言：「不能。」",
    "T08n0223_015:0330b12_11": "佛言：「是人或有能起者，云何？」",
    "T08n0223_015:0330b13_12": "須菩提言：「是人雖能起，不能遠行若十里若二十里，以其老病故。」",
    "T08n0223_015:0330b14_13": "「如是，須菩提！",
    "T08n0223_015:0330b15_14": "善男子、善女人雖有為阿耨多羅三藐三菩提心，有信忍、淨心深心、欲解捨精進，不為般若波羅蜜方便力所守護，乃至不為一切種智所守護故，當知是人中道墮聲聞、辟支佛地。",
    "T08n0223_015:0330b19_15": "何以故？",
    "T08n0223_015:0330b19_16": "不為般若波羅蜜方便力所守護故。",
    "T08n0223_015:0330b20_17": "須菩提！",
    "T08n0223_015:0330b20_18": "如向老人百二十歲，年耆根熟，又有風冷熱病若雜病。",
    "T08n0223_015:0330b21_19": "是人而欲起行，有兩健人各扶一掖，語老人言：『莫有所難，隨所欲至，我等二人終不相捨。』",
    "T08n0223_015:0330b24_20": "如是，須菩提！",
    "T08n0223_015:0330b24_21": "若善男子、善女人為阿耨多羅三藐三菩提，有信忍、淨心深心、欲解捨精進，為般若波羅蜜方便力所護，乃至為一切種智所護，當知是人不中道墮聲聞、辟支佛地，能到是處，所謂阿耨多羅三藐三菩提。」",
    "T08n0223_015:0330b29_22": "爾時佛復讚須菩提言：「善哉，善哉！",
    "T08n0223_015:0330c01_23": "須菩提！",
    "T08n0223_015:0330c01_24": "汝為諸菩薩摩訶薩問佛是事。",
    "T08n0223_015:0330c02_25": "須菩提！",
    "T08n0223_015:0330c02_26": "若有求佛道善男子、善女人，從初發意已來，以我我所心布施、持戒、忍辱、精進、禪定、智慧。",
    "T08n0223_015:0330c04_27": "是善男子、善女人布施時，作是念：『我是施主，我施是人，我施是物。",
    "T08n0223_015:0330c06_0": "我持戒，我修忍辱，我精進，我入禪，我修智慧。』",
    "T08n0223_015:0330c07_1": "是善男子、善女人念有是施、是我施，乃至念有是慧、是我慧。",
    "T08n0223_015:0330c08_2": "何以故？",
    "T08n0223_015:0330c08_3": "檀那波羅蜜中無如是分別，遠離此彼岸是檀那波羅蜜相。",
    "T08n0223_015:0330c10_4": "尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜中無如是分別。",
    "T08n0223_015:0330c12_5": "何以故？",
    "T08n0223_015:0330c12_6": "遠離此彼岸是般若波羅蜜相。",
    "T08n0223_015:0330c13_7": "是人不知此岸、不知彼岸，是人不為檀那波羅蜜乃至不為一切種智所護故，墮聲聞、辟支佛地，不能到薩婆若。",
    "T08n0223_015:0330c16_8": "須菩提！",
    "T08n0223_015:0330c16_9": "云何求佛道人無方便？",
    "T08n0223_015:0330c16_10": "須菩提！",
    "T08n0223_015:0330c17_11": "求佛道人從初發心以來，無方便行布施、持戒、忍辱、精進、禪定、修智慧。",
    "T08n0223_015:0330c18_12": "是人作如是念：『我布施，施是人，以是物施。",
    "T08n0223_015:0330c19_13": "我持戒、修忍辱、勤精進、入禪定，修智慧、如是修智慧。』",
    "T08n0223_015:0330c21_14": "是人念有是施、是我施，以是施自高。",
    "T08n0223_015:0330c22_15": "念有是戒，是我戒，以是戒自高。",
    "T08n0223_015:0330c23_16": "念有是忍，是我忍，以是忍自高。",
    "T08n0223_015:0330c23_17": "念有是精進，是我精進，以是精進自高。",
    "T08n0223_015:0330c24_18": "念有是禪定，是我禪定，以是禪定自高。",
    "T08n0223_015:0330c25_19": "念有是慧，是我慧，以是慧自高。",
    "T08n0223_015:0330c26_20": "何以故？",
    "T08n0223_015:0330c26_21": "檀那波羅蜜中無如是分別，遠離此彼岸是檀那波羅蜜相。",
    "T08n0223_015:0330c28_22": "遠離此彼岸是尸羅波羅蜜相，遠離此彼岸是羼提波羅蜜相，遠離此彼岸是毘梨耶波羅蜜相，遠離此彼岸是禪那波羅蜜相，遠離此彼岸是般若波羅蜜相。",
    "T08n0223_015:0331a03_23": "何以故？",
    "T08n0223_015:0331a03_24": "般若波羅蜜中無是憶念分別。",
    "T08n0223_015:0331a04_0": "是求佛道善男子、善女人，不知此岸、不知彼岸，是人不為檀那波羅蜜所護，不為尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜所護，乃至不為一切種智所護故，或墮聲聞道中、或墮辟支佛道中，不能得到薩婆若。",
    "T08n0223_015:0331a09_1": "如是，須菩提！",
    "T08n0223_015:0331a09_2": "菩薩摩訶薩不為般若波羅蜜方便力所守護故，或墮聲聞地或墮辟支佛地。",
    "T08n0223_015:0331a11_3": "須菩提！",
    "T08n0223_015:0331a11_4": "云何菩薩摩訶薩為般若波羅蜜方便力所護故，不墮聲聞、辟支佛道中，疾得阿耨多羅三藐三菩提？",
    "T08n0223_015:0331a14_5": "須菩提！",
    "T08n0223_015:0331a14_6": "菩薩從初已來，以方便力布施，無我我所心布施，乃至無我我所心修智慧。",
    "T08n0223_015:0331a16_7": "是人不作是念：『我有是施，是我施。』",
    "T08n0223_015:0331a17_8": "不以是施自高，乃至般若波羅蜜亦如是。",
    "T08n0223_015:0331a18_9": "是菩薩不念：『我布施。』",
    "T08n0223_015:0331a18_10": "不念：『我施是人，用是物施。』",
    "T08n0223_015:0331a19_11": "不念：『我持戒，有是戒。』",
    "T08n0223_015:0331a19_12": "不念：『我忍辱，有是忍辱。』",
    "T08n0223_015:0331a20_13": "不念：『我精進，有是精進。』",
    "T08n0223_015:0331a21_14": "不念：『我禪定，有是禪定。』",
    "T08n0223_015:0331a21_15": "不念：『我修智慧，有是智慧。』",
    "T08n0223_015:0331a22_16": "何以故？",
    "T08n0223_015:0331a22_17": "是檀那波羅蜜中無如是分別，遠離此彼岸是檀那波羅蜜相。",
    "T08n0223_015:0331a24_18": "遠離此彼岸是尸羅波羅蜜相，遠離此彼岸是羼提波羅蜜相，遠離此彼岸是毘梨耶波羅蜜相，遠離此彼岸是禪那波羅蜜相，遠離此彼岸是般若波羅蜜相。",
    "T08n0223_015:0331a27_19": "何以故？",
    "T08n0223_015:0331a28_0": "是般若波羅蜜中無如是憶念分別。",
    "T08n0223_015:0331a28_1": "是菩薩摩訶薩知此岸知彼岸，是人為檀那波羅蜜所護，為尸羅波羅蜜所護，為羼提波羅蜜、毘梨耶波羅蜜、禪那波羅蜜、般若波羅蜜所護，乃至為一切種智所護故，不墮聲聞辟支佛地，得到薩婆若。",
    "T08n0223_015:0331b04_2": "如是，須菩提！",
    "T08n0223_015:0331b05_0": "菩薩摩訶薩為般若波羅蜜方便力所護故，不墮聲聞辟支佛地，疾得阿耨多羅三藐三菩提。」",
    "T08n0223_015:0331b08_0": "摩訶般若波羅蜜經知識品第五十二",
    "T08n0223_015:0331b09_0": "爾時慧命須菩提白佛言：「世尊！",
    "T08n0223_015:0331b09_1": "新學菩薩摩訶薩，云何應學般若波羅蜜、禪那波羅蜜、毘梨耶波羅蜜、羼提波羅蜜、尸羅波羅蜜、檀那波羅蜜？」",
    "T08n0223_015:0331b12_2": "佛告須菩提：「新學菩薩摩訶薩若欲學般若波羅蜜，禪那、精進、忍辱、持戒、檀那波羅蜜，先當親近供養善知識，能說是深般若波羅蜜者。",
    "T08n0223_015:0331b15_3": "是人作是教：『汝善男子！",
    "T08n0223_015:0331b15_4": "所有布施，一切迴向阿耨多羅三藐三菩提。",
    "T08n0223_015:0331b16_5": "善男子！",
    "T08n0223_015:0331b17_6": "所有持戒、忍辱、精進、禪定、智慧，一切迴向阿耨多羅三藐三菩提。",
    "T08n0223_015:0331b18_7": "汝莫以色是阿耨多羅三藐三菩提，莫以受想行識是阿耨多羅三藐三菩提；莫以檀那波羅蜜是阿耨多羅三藐三菩提，莫以尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜是阿耨多羅三藐三菩提；莫以內空乃至無法有法空是阿耨多羅三藐三菩提；莫以四念處、四正勤、四如意足、五根、五力、七覺分、八聖道分是阿耨多羅三藐三菩提；莫以四禪、四無量心、四無色定、五神通是阿耨多羅三藐三菩提；莫以佛十力乃至十八不共法是阿耨多羅三藐三菩提。",
    "T08n0223_015:0331b29_8": "所以者何？",
    "T08n0223_015:0331b29_9": "不取色便得阿耨多羅三藐三菩提，不取受想行識便得阿耨多羅三藐三菩提；不取檀那波羅蜜乃至般若波羅蜜，便得阿耨多羅三藐三菩提；不取內空乃至無法有法空、四念處乃至十八不共法，便得阿耨多羅三藐三菩提。",
    "T08n0223_015:0331c06_0": "善男子！",
    "T08n0223_015:0331c06_1": "行是深般若波羅蜜時莫貪色。",
    "T08n0223_015:0331c06_2": "何以故？",
    "T08n0223_015:0331c07_3": "善男子！",
    "T08n0223_015:0331c07_4": "是色非可貪者。",
    "T08n0223_015:0331c07_5": "莫貪受想行識。",
    "T08n0223_015:0331c08_6": "何以故？",
    "T08n0223_015:0331c08_7": "受想行識非可貪者。",
    "T08n0223_015:0331c08_8": "善男子！",
    "T08n0223_015:0331c08_9": "莫貪檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜；莫貪內空乃至無法有法空；莫貪四念處乃至八聖道分；莫貪四禪、四無量心、四無色定、五神通；莫貪佛十力乃至一切種智。",
    "T08n0223_015:0331c13_10": "何以故？",
    "T08n0223_015:0331c13_11": "一切種智非可貪者。",
    "T08n0223_015:0331c14_12": "善男子！",
    "T08n0223_015:0331c14_13": "莫貪須陀洹果乃至阿羅漢果，莫貪辟支佛道，莫貪菩薩法位，莫貪阿耨多羅三藐三菩提。",
    "T08n0223_015:0331c16_14": "何以故？",
    "T08n0223_015:0331c17_0": "阿耨多羅三藐三菩提非可貪者。",
    "T08n0223_015:0331c17_1": "所以者何？",
    "T08n0223_015:0331c18_0": "諸法性空故。』」",
    "T08n0223_015:0331c18_1": "須菩提白佛言：「世尊！",
    "T08n0223_015:0331c18_2": "諸菩薩摩訶薩能為難事，於一切性空法中求阿耨多羅三藐三菩提，欲得阿耨多羅三藐三菩提。」",
    "T08n0223_015:0331c21_3": "佛言：「如是，如是！",
    "T08n0223_015:0331c21_4": "須菩提！",
    "T08n0223_015:0331c21_5": "菩薩摩訶薩能為難事，於一切性空法中求阿耨多羅三藐三菩提，欲得阿耨多羅三藐三菩提。",
    "T08n0223_015:0331c23_6": "須菩提！",
    "T08n0223_015:0331c24_7": "諸菩薩摩訶薩為安隱世間故，發阿耨多羅三藐三菩提心；為樂世間故、為救世間故、為世間歸故、為世間依處故、為世間洲故、為世間究竟道故、為世間將導故、為世間趣故，發阿耨多羅三藐三菩提心。",
    "T08n0223_015:0331c29_0": "須菩提！",
    "T08n0223_015:0331c29_1": "云何菩薩摩訶薩為安隱世間故，發阿耨多羅三藐三菩提心？",
    "T08n0223_015:0332a01_2": "須菩提！",
    "T08n0223_015:0332a01_3": "菩薩摩訶薩得阿耨多羅三藐三菩提時，拔出六道眾生，著無畏岸涅槃處。",
    "T08n0223_015:0332a03_4": "須菩提！",
    "T08n0223_015:0332a03_5": "是為菩薩摩訶薩為安隱世間故！",
    "T08n0223_015:0332a04_6": "發阿耨多羅三藐三菩提心。",
    "T08n0223_015:0332a05_7": "云何菩薩摩訶薩為樂世間故，發阿耨多羅三藐三菩提心？",
    "T08n0223_015:0332a06_8": "須菩提！",
    "T08n0223_015:0332a06_9": "菩薩摩訶薩得阿耨多羅三藐三菩提時，拔出眾生種種憂苦愁惱，著無畏岸涅槃處。",
    "T08n0223_015:0332a08_10": "須菩提！",
    "T08n0223_015:0332a09_11": "是為菩薩摩訶薩為樂世間故，發阿耨多羅三藐三菩提心。",
    "T08n0223_015:0332a10_12": "云何菩薩摩訶薩為救世間故，發阿耨多羅三藐三菩提心？",
    "T08n0223_015:0332a11_13": "須菩提！",
    "T08n0223_015:0332a12_14": "菩薩摩訶薩得阿耨多羅三藐三菩提時，救眾生生死中種種苦，亦為斷是苦故而為說法。",
    "T08n0223_015:0332a14_15": "眾生聞法，漸以三乘而得度脫。",
    "T08n0223_015:0332a15_0": "須菩提！",
    "T08n0223_015:0332a15_1": "是為菩薩摩訶薩為救世間故，發阿耨多羅三藐三菩提心。",
    "T08n0223_015:0332a16_2": "云何菩薩摩訶薩為世間歸故，發阿耨多羅三藐三菩提心？",
    "T08n0223_015:0332a18_0": "須菩提！",
    "T08n0223_015:0332a18_1": "菩薩摩訶薩得阿耨多羅三藐三菩提時，拔出眾生生老病死相憂悲愁惱法，著無畏岸涅槃處。",
    "T08n0223_015:0332a20_2": "須菩提！",
    "T08n0223_015:0332a20_3": "是為菩薩摩訶薩為世間歸故，發阿耨多羅三藐三菩提心。",
    "T08n0223_015:0332a22_0": "云何菩薩摩訶薩為世間依處故，發阿耨多羅三藐三菩提心？",
    "T08n0223_015:0332a23_1": "須菩提！",
    "T08n0223_015:0332a23_2": "菩薩摩訶薩得阿耨多羅三藐三菩提時，為眾生說一切法無依處。",
    "T08n0223_015:0332a25_3": "須菩提！",
    "T08n0223_015:0332a25_4": "是為菩薩摩訶薩為世間依處故，發阿耨多羅三藐三菩提心。」",
    "T08n0223_015:0332a26_5": "須菩提白佛言：「世尊！",
    "T08n0223_015:0332a27_6": "云何一切法無依處？」",
    "T08n0223_015:0332a27_7": "佛言：「色不相續即是色無生，色無生即是色不滅，色無滅即是色無依處；受想行識乃至一切種智亦如是。",
    "T08n0223_015:0332b01_8": "須菩提！",
    "T08n0223_015:0332b01_9": "是為菩薩摩訶薩為世間依處故，發阿耨多羅三藐三菩提心。",
    "T08n0223_015:0332b03_10": "云何菩薩摩訶薩為世間究竟道故，發阿耨多羅三藐三菩提心？",
    "T08n0223_015:0332b04_11": "須菩提！",
    "T08n0223_015:0332b05_12": "菩薩摩訶薩得阿耨多羅三藐三菩提時，為眾生說如是法：色究竟相非是色，受想行識乃至一切種智究竟相非是一切種智。",
    "T08n0223_015:0332b08_13": "須菩提！",
    "T08n0223_015:0332b08_14": "如究竟相，一切法相亦如是。」",
    "T08n0223_015:0332b09_15": "須菩提言：「世尊！",
    "T08n0223_015:0332b09_16": "若一切法相如究竟相者，云何諸菩薩摩訶薩皆應得阿耨多羅三藐三菩提？",
    "T08n0223_015:0332b11_17": "何以故？",
    "T08n0223_015:0332b11_18": "世尊！",
    "T08n0223_015:0332b11_19": "色究竟相中無有分別，受想行識究竟相中無有分別，乃至一切種智究竟相中無有分別，所謂是色、是受想行識，乃至是一切種智。」",
    "T08n0223_015:0332b14_20": "佛告須菩提：「如是，如是！",
    "T08n0223_015:0332b15_21": "色究竟相中無有分別，受想行識乃至一切種智究竟相中無有分別，所謂是色乃至是一切種智。",
    "T08n0223_015:0332b17_22": "須菩提！",
    "T08n0223_015:0332b18_23": "是為菩薩摩訶薩難事，如是觀諸法寂滅相而心不沒不却。",
    "T08n0223_015:0332b19_24": "何以故？",
    "T08n0223_015:0332b19_25": "菩薩摩訶薩作是念：『是諸深法，我應如是知，得阿耨多羅三藐三菩提。",
    "T08n0223_015:0332b21_26": "如是寂滅微妙法，當為眾生說。』",
    "T08n0223_015:0332b22_27": "是為菩薩摩訶薩為世間究竟道故，發阿耨多羅三藐三菩提心。",
    "T08n0223_015:0332b23_28": "云何菩薩摩訶薩為世間洲故，發阿耨多羅三藐三菩提心？",
    "T08n0223_015:0332b25_29": "須菩提！",
    "T08n0223_015:0332b25_30": "譬如江河大海四邊水斷是名為洲。",
    "T08n0223_015:0332b26_31": "須菩提！",
    "T08n0223_015:0332b26_32": "色亦如是前後際斷，受想行識前後際斷，乃至一切種智前後際斷。",
    "T08n0223_015:0332b28_0": "以是前後際斷故，一切法亦斷。",
    "T08n0223_015:0332b28_1": "須菩提！",
    "T08n0223_015:0332b28_2": "是一切法前後際斷故，即是寂滅，即是妙寶，所謂空、無所得、愛盡、無餘、離欲、涅槃。",
    "T08n0223_015:0332c01_3": "須菩提！",
    "T08n0223_015:0332c02_4": "若菩薩摩訶薩得阿耨多羅三藐三菩提時，以寂滅微妙法為眾生說。",
    "T08n0223_015:0332c03_5": "須菩提！",
    "T08n0223_015:0332c03_6": "是為菩薩摩訶薩為世間洲故，發阿耨多羅三藐三菩提心。",
    "T08n0223_015:0332c05_7": "云何菩薩摩訶薩為世間將導故，發阿耨多羅三藐三菩提心？",
    "T08n0223_015:0332c06_8": "須菩提！",
    "T08n0223_015:0332c07_0": "菩薩摩訶薩得阿耨多羅三藐三菩提時，為眾生說色不生不滅不垢不淨，說受想行識不生不滅不垢不淨，說十二入、十八界、四念處乃至八聖道分、四禪、四無量心、四無色定、五神通不生不滅不垢不淨，說須陀洹果乃至阿羅漢果、辟支佛道不生不滅不垢不淨，說佛十力乃至一切種智不生不滅不垢不淨。",
    "T08n0223_015:0332c14_1": "須菩提！",
    "T08n0223_015:0332c14_2": "是為菩薩摩訶薩為世間將導故，發阿耨多羅三藐三菩提心。",
    "T08n0223_015:0332c15_3": "云何菩薩摩訶薩為世間趣故，發阿耨多羅三藐三菩提心？",
    "T08n0223_015:0332c17_4": "須菩提！",
    "T08n0223_015:0332c17_5": "菩薩摩訶薩得阿耨多羅三藐三菩提時，為眾生說色趣空，說受想行識趣空，乃至說一切種智趣空。",
    "T08n0223_015:0332c19_6": "為眾生說色非趣非不趣。",
    "T08n0223_015:0332c20_7": "何以故？",
    "T08n0223_015:0332c20_8": "是色空相，非趣非不趣。",
    "T08n0223_015:0332c21_9": "說受想行識非趣非不趣。",
    "T08n0223_015:0332c21_10": "何以故？",
    "T08n0223_015:0332c22_11": "是受想行識空相，非趣非不趣。",
    "T08n0223_015:0332c22_12": "乃至一切種智非趣非不趣。",
    "T08n0223_015:0332c23_13": "何以故？",
    "T08n0223_015:0332c23_14": "是一切種智空相，非趣非不趣。",
    "T08n0223_015:0332c24_15": "如是，須菩提！",
    "T08n0223_015:0332c24_16": "菩薩摩訶薩為世間趣故，發阿耨多羅三藐三菩提心。",
    "T08n0223_015:0332c26_17": "何以故？",
    "T08n0223_015:0332c26_18": "一切法趣空，是趣不過。",
    "T08n0223_015:0332c26_19": "何以故？",
    "T08n0223_015:0332c27_20": "空中趣不趣不可得故。",
    "T08n0223_015:0332c27_21": "須菩提！",
    "T08n0223_015:0332c27_22": "一切法趣無相，是趣不過。",
    "T08n0223_015:0332c28_23": "何以故？",
    "T08n0223_015:0332c28_24": "無相中趣不趣不可得故。",
    "T08n0223_015:0332c29_25": "須菩提！",
    "T08n0223_015:0332c29_26": "一切法趣無作，是趣不過。",
    "T08n0223_015:0333a01_27": "何以故？",
    "T08n0223_015:0333a01_28": "無作中趣不趣不可得故。",
    "T08n0223_015:0333a02_29": "須菩提！",
    "T08n0223_015:0333a02_30": "一切法趣無起，是趣不過。",
    "T08n0223_015:0333a03_0": "何以故？",
    "T08n0223_015:0333a03_1": "無起中趣不趣不可得故。",
    "T08n0223_015:0333a03_2": "須菩提！",
    "T08n0223_015:0333a04_0": "一切法趣無所有、不生不滅不垢不淨，是趣不過。",
    "T08n0223_015:0333a05_1": "何以故？",
    "T08n0223_015:0333a05_2": "無所有、不生不滅不垢不淨中趣不趣不可得故。",
    "T08n0223_015:0333a06_3": "須菩提！",
    "T08n0223_015:0333a06_4": "一切法趣夢，是趣不過。",
    "T08n0223_015:0333a07_5": "何以故？",
    "T08n0223_015:0333a07_6": "夢中趣不趣不可得故。",
    "T08n0223_015:0333a08_0": "須菩提！",
    "T08n0223_015:0333a08_1": "一切法趣幻、趣響、趣影、趣化，是趣不過。",
    "T08n0223_015:0333a09_2": "何以故？",
    "T08n0223_015:0333a09_3": "是化等中趣不趣不可得故。",
    "T08n0223_015:0333a10_4": "須菩提！",
    "T08n0223_015:0333a10_5": "一切法趣無量無邊，是趣不過。",
    "T08n0223_015:0333a11_0": "何以故？",
    "T08n0223_015:0333a11_1": "無量無邊中趣不趣不可得故。",
    "T08n0223_015:0333a11_2": "須菩提！",
    "T08n0223_015:0333a12_3": "一切法趣不與不取，是趣不過。",
    "T08n0223_015:0333a12_4": "何以故？",
    "T08n0223_015:0333a13_0": "不與不取中趣非趣不可得故。",
    "T08n0223_015:0333a13_1": "須菩提！",
    "T08n0223_015:0333a13_2": "一切法趣不舉不下，是趣不過。",
    "T08n0223_015:0333a14_3": "何以故？",
    "T08n0223_015:0333a14_4": "不舉不下中趣不趣不可得故。",
    "T08n0223_015:0333a15_5": "須菩提！",
    "T08n0223_015:0333a15_6": "一切法趣不來不去，是趣不過。",
    "T08n0223_015:0333a16_7": "何以故？",
    "T08n0223_015:0333a16_8": "不來不去中趣不趣不可得故。",
    "T08n0223_015:0333a17_9": "須菩提！",
    "T08n0223_015:0333a17_10": "一切法趣不入不出、不合不散、不著不斷，是趣不過。",
    "T08n0223_015:0333a19_11": "何以故？",
    "T08n0223_015:0333a19_12": "不著不斷中趣不趣不可得故。",
    "T08n0223_015:0333a20_13": "須菩提！",
    "T08n0223_015:0333a20_14": "一切法趣我、眾生、壽命、人、起使、起作使、作者、知者、見者，是趣不過。",
    "T08n0223_015:0333a21_15": "何以故？",
    "T08n0223_015:0333a22_0": "我乃至知者見者畢竟不可得，云何當有趣不趣？",
    "T08n0223_015:0333a23_1": "須菩提！",
    "T08n0223_015:0333a23_2": "一切法趣有常，是趣不過。",
    "T08n0223_015:0333a24_3": "何以故？",
    "T08n0223_015:0333a24_4": "有常畢竟不可得，云何當有趣不趣？",
    "T08n0223_015:0333a25_5": "須菩提！",
    "T08n0223_015:0333a25_6": "一切法趣樂、淨、我，是趣不過。",
    "T08n0223_015:0333a26_7": "何以故？",
    "T08n0223_015:0333a26_8": "樂、淨、我畢竟不可得，云何當有趣不趣？",
    "T08n0223_015:0333a27_9": "須菩提！",
    "T08n0223_015:0333a27_10": "一切法趣無常、苦、不淨、無我，是趣不過。",
    "T08n0223_015:0333a28_11": "何以故？",
    "T08n0223_015:0333a28_12": "無常、苦、不淨、無我畢竟不可得，云何當有趣不趣？",
    "T08n0223_015:0333a29_13": "須菩提！",
    "T08n0223_015:0333b01_14": "一切法趣欲事，是趣不過。",
    "T08n0223_015:0333b01_15": "何以故？",
    "T08n0223_015:0333b02_0": "欲事畢竟不可得，云何當有趣不趣？",
    "T08n0223_015:0333b02_1": "須菩提！",
    "T08n0223_015:0333b03_2": "一切法趣瞋事、癡事、見事，是趣不過。",
    "T08n0223_015:0333b03_3": "何以故？",
    "T08n0223_015:0333b04_4": "瞋事、癡事、見事畢竟不可得，云何當有趣不趣？",
    "T08n0223_015:0333b05_5": "須菩提！",
    "T08n0223_015:0333b05_6": "一切法趣如，是趣不過。",
    "T08n0223_015:0333b06_7": "何以故？",
    "T08n0223_015:0333b06_8": "如中無來無去故。",
    "T08n0223_015:0333b06_9": "須菩提！",
    "T08n0223_015:0333b06_10": "一切法趣法性、實際、不可思議性，是趣不過。",
    "T08n0223_015:0333b07_11": "何以故？",
    "T08n0223_015:0333b08_12": "法性、實際、不可思議性中無來無去故。",
    "T08n0223_015:0333b09_0": "須菩提！",
    "T08n0223_015:0333b09_1": "一切法趣平等，是趣不過。",
    "T08n0223_015:0333b09_2": "何以故？",
    "T08n0223_015:0333b10_0": "平等中趣非趣不可得故。",
    "T08n0223_015:0333b10_1": "須菩提！",
    "T08n0223_015:0333b10_2": "一切法趣不動相，是趣不過。",
    "T08n0223_015:0333b11_3": "何以故？",
    "T08n0223_015:0333b11_4": "不動相中趣不趣不可得故。",
    "T08n0223_015:0333b12_5": "須菩提！",
    "T08n0223_015:0333b12_6": "一切法趣色，是趣不過。",
    "T08n0223_015:0333b13_7": "何以故？",
    "T08n0223_015:0333b13_8": "色畢竟不可得，云何當有趣不趣？",
    "T08n0223_015:0333b14_9": "須菩提！",
    "T08n0223_015:0333b14_10": "一切法趣受想行識，是趣不過。",
    "T08n0223_015:0333b15_11": "何以故？",
    "T08n0223_015:0333b15_12": "受想行識畢竟不可得，云何當有趣不趣？",
    "T08n0223_015:0333b16_13": "十二入、十八界亦如是。",
    "T08n0223_015:0333b16_14": "須菩提！",
    "T08n0223_015:0333b17_15": "一切法趣檀那波羅蜜，是趣不過。",
    "T08n0223_015:0333b17_16": "何以故？",
    "T08n0223_015:0333b18_17": "檀那畢竟不可得，云何當有趣不趣？",
    "T08n0223_015:0333b19_0": "須菩提！",
    "T08n0223_015:0333b19_1": "一切法趣尸羅波羅蜜，是趣不過。",
    "T08n0223_015:0333b20_0": "何以故？",
    "T08n0223_015:0333b20_1": "尸羅畢竟不可得故，云何當有趣不趣？",
    "T08n0223_015:0333b21_2": "須菩提！",
    "T08n0223_015:0333b21_3": "一切法趣羼提波羅蜜，是趣不過。",
    "T08n0223_015:0333b22_4": "何以故？",
    "T08n0223_015:0333b22_5": "羼提畢竟不可得故，云何當有趣不趣？",
    "T08n0223_015:0333b23_6": "須菩提！",
    "T08n0223_015:0333b23_7": "一切法趣毘梨耶波羅蜜，是趣不過。",
    "T08n0223_015:0333b24_8": "何以故？",
    "T08n0223_015:0333b24_9": "毘梨耶畢竟不可得故，云何當有趣不趣。",
    "T08n0223_015:0333b25_10": "須菩提！",
    "T08n0223_015:0333b25_11": "一切法趣禪那波羅蜜，是趣不過。",
    "T08n0223_015:0333b26_12": "何以故？",
    "T08n0223_015:0333b26_13": "禪那畢竟不可得故，云何當有趣不趣？",
    "T08n0223_015:0333b27_14": "須菩提！",
    "T08n0223_015:0333b27_15": "一切法趣般若波羅蜜，是趣不過。",
    "T08n0223_015:0333b28_16": "何以故？",
    "T08n0223_015:0333b28_17": "般若波羅蜜畢竟不可得故，云何當有趣不趣？",
    "T08n0223_015:0333c01_18": "須菩提！",
    "T08n0223_015:0333c01_19": "一切法趣內空，是趣不過。",
    "T08n0223_015:0333c01_20": "何以故？",
    "T08n0223_015:0333c02_21": "內空畢竟不可得故，云何當有趣不趣？",
    "T08n0223_015:0333c03_22": "須菩提！",
    "T08n0223_015:0333c03_23": "一切法趣外空，是趣不過。",
    "T08n0223_015:0333c04_0": "何以故？",
    "T08n0223_015:0333c04_1": "外空畢竟不可得故，云何當有趣不趣？",
    "T08n0223_015:0333c05_2": "須菩提！",
    "T08n0223_015:0333c05_3": "一切法趣內外空，是趣不過。",
    "T08n0223_015:0333c06_0": "何以故？",
    "T08n0223_015:0333c06_1": "內外空畢竟不可得故，云何當有趣不趣？",
    "T08n0223_015:0333c07_2": "乃至一切法趣無法有法空、是趣不過。",
    "T08n0223_015:0333c08_3": "何以故？",
    "T08n0223_015:0333c08_4": "無法有法空畢竟不可得故，云何當有趣不趣？",
    "T08n0223_015:0333c09_5": "須菩提！",
    "T08n0223_015:0333c09_6": "一切法趣四念處乃至八聖道分，是趣不過。",
    "T08n0223_015:0333c10_7": "何以故？",
    "T08n0223_015:0333c10_8": "四念處乃至八聖道分畢竟不可得故，云何當有趣不趣？",
    "T08n0223_015:0333c12_9": "須菩提！",
    "T08n0223_015:0333c12_10": "一切法趣佛十力乃至一切種智，是趣不過。",
    "T08n0223_015:0333c13_11": "何以故？",
    "T08n0223_015:0333c13_12": "一切種智中趣不趣不可得故。",
    "T08n0223_015:0333c14_13": "須菩提！",
    "T08n0223_015:0333c14_14": "一切法趣須陀洹果、斯陀含果、阿那含果、阿羅漢果、辟支佛道，是趣不過。",
    "T08n0223_015:0333c16_15": "何以故？",
    "T08n0223_015:0333c16_16": "須陀洹果乃至辟支佛道中趣不趣不可得故。",
    "T08n0223_015:0333c17_17": "須菩提！",
    "T08n0223_015:0333c17_18": "一切法趣阿耨多羅三藐三菩提，是趣不過。",
    "T08n0223_015:0333c18_19": "何以故？",
    "T08n0223_015:0333c19_20": "阿耨多羅三藐三菩提中趣不趣不可得故。",
    "T08n0223_015:0333c20_21": "須菩提！",
    "T08n0223_015:0333c20_22": "一切法趣須陀洹乃至佛，是趣不過。",
    "T08n0223_015:0333c21_23": "何以故？",
    "T08n0223_015:0333c21_24": "須陀洹乃至佛中趣不趣不可得故。」",
    "T08n0223_015:0333c22_25": "須菩提白佛言：「世尊！",
    "T08n0223_015:0333c22_26": "是深般若波羅蜜，誰能信解者？」",
    "T08n0223_015:0333c23_27": "佛告須菩提：「有菩薩摩訶薩，先於諸佛所久行六波羅蜜，善根純熟，供養無數百千萬億諸佛，與善知識相隨，是輩人能信解是深般若波羅蜜。」",
    "T08n0223_015:0333c26_28": "須菩提白佛言：「世尊！",
    "T08n0223_015:0333c27_29": "能信解是深般若波羅蜜者，有何等性？",
    "T08n0223_015:0333c28_30": "何等相？",
    "T08n0223_015:0333c28_31": "何等貌？」",
    "T08n0223_015:0333c28_32": "佛言：「欲瞋癡斷離是性相貌，是菩薩摩訶薩則能信解深般若波羅蜜。」",
    "T08n0223_015:0334a02_0": "◎摩訶般若波羅蜜經趣智品第五十三須菩提白佛言：「世尊！",
    "T08n0223_015:0334a03_1": "是諸菩薩摩訶薩解深般若波羅蜜者，當趣何所？」",
    "T08n0223_015:0334a04_2": "佛告須菩提：「是菩薩摩訶薩解深般若波羅蜜，當趣一切種智。」",
    "T08n0223_015:0334a06_3": "須菩提白佛言：「世尊！",
    "T08n0223_015:0334a06_4": "是菩薩摩訶薩能趣一切種智者，則為一切眾生所歸趣修般若波羅蜜故。",
    "T08n0223_015:0334a08_5": "世尊！",
    "T08n0223_015:0334a08_6": "修般若波羅蜜即是修一切法。",
    "T08n0223_015:0334a09_7": "世尊！",
    "T08n0223_015:0334a09_8": "無所修是修般若波羅蜜；不受修、壞修是修般若波羅蜜。」",
    "T08n0223_015:0334a10_9": "佛告須菩提：「何法壞故，般若波羅蜜為壞修？」",
    "T08n0223_015:0334a11_10": "「世尊！",
    "T08n0223_015:0334a12_11": "色壞故，般若波羅蜜為壞修；受想行識、十二處、十八界壞故，般若波羅蜜為壞修；我乃至知者見者壞故，般若波羅蜜為壞修。",
    "T08n0223_015:0334a15_0": "世尊！",
    "T08n0223_015:0334a15_1": "檀那波羅蜜壞故，般若波羅蜜為壞修；乃至般若波羅蜜壞故，般若波羅蜜為壞修。",
    "T08n0223_015:0334a17_2": "內空乃至無法有法空，四念處乃至十八不共法，須陀洹果乃至一切種智壞故，般若波羅蜜為壞修。」",
    "T08n0223_015:0334a19_3": "佛言：「如是，如是！",
    "T08n0223_015:0334a19_4": "須菩提！",
    "T08n0223_015:0334a20_5": "色壞故，般若波羅蜜為壞修；乃至一切種智壞故，般若波羅蜜為壞修。」",
    "T08n0223_015:0334a21_6": "爾時佛告須菩提：「是深般若波羅蜜中，阿惟越致菩薩摩訶薩應當驗知。",
    "T08n0223_015:0334a23_7": "若菩薩摩訶薩於是深般若波羅蜜中不著，當知是阿惟越致相。",
    "T08n0223_015:0334a25_0": "禪那波羅蜜乃至檀那波羅蜜中不著，四念處乃至一切種智中不著，當知是阿惟越致。",
    "T08n0223_015:0334a27_1": "若阿惟越致菩薩摩訶薩行深般若波羅蜜時，不以他語為堅要，亦不隨他教行。",
    "T08n0223_015:0334a29_2": "阿惟越致菩薩摩訶薩不為欲心、瞋心、癡心所牽。",
    "T08n0223_015:0334b01_3": "若阿惟越致菩薩摩訶薩，不遠離六波羅蜜。",
    "T08n0223_015:0334b02_4": "若阿惟越致菩薩摩訶薩，聞說深般若波羅蜜時，心不驚不沒不怖不畏不悔，歡喜樂聞、受持讀誦、正憶念、如說行。",
    "T08n0223_015:0334b05_5": "須菩提！",
    "T08n0223_015:0334b05_6": "當知是菩薩先世已問是深般若波羅蜜中事，已受持讀誦說、正憶念。",
    "T08n0223_015:0334b06_7": "何以故？",
    "T08n0223_015:0334b07_8": "是菩薩摩訶薩有大威德故，聞是深般若波羅蜜，心不驚不怖不畏不沒不悔，歡喜樂聞、受持讀誦、正憶念。」",
    "T08n0223_015:0334b09_9": "須菩提白佛言：「世尊！",
    "T08n0223_015:0334b10_10": "若菩薩摩訶薩聞深般若波羅蜜，不驚不怖乃至正憶念。",
    "T08n0223_015:0334b11_11": "世尊！",
    "T08n0223_015:0334b11_12": "是菩薩摩訶薩云何行是般若波羅蜜？」",
    "T08n0223_015:0334b12_13": "佛言：「隨順一切種智心，是菩薩摩訶薩應如是行般若波羅蜜。」",
    "T08n0223_015:0334b14_14": "「世尊！",
    "T08n0223_015:0334b14_15": "云何名隨順一切種智心，是菩薩摩訶薩應如是行般若波羅蜜？」",
    "T08n0223_015:0334b15_16": "佛言：「以空隨順，是為菩薩摩訶薩行深般若波羅蜜。",
    "T08n0223_015:0334b17_0": "以無相、無作、無所有、不生不滅不垢不淨隨順，是菩薩摩訶薩應如是行般若波羅蜜。",
    "T08n0223_015:0334b19_0": "以如夢、幻、焰、響、化隨順，是行般若波羅蜜。」",
    "T08n0223_015:0334b20_1": "須菩提白佛言：「佛說以空隨順乃至如夢如幻隨順，是行般若波羅蜜。",
    "T08n0223_015:0334b21_2": "世尊！",
    "T08n0223_015:0334b22_0": "是菩薩摩訶薩行何法，若色、若受想行識乃至一切種智？」",
    "T08n0223_015:0334b23_1": "佛告須菩提：「菩薩摩訶薩不行色、不行受想行識，乃至不行一切種智。",
    "T08n0223_015:0334b25_2": "何以故？",
    "T08n0223_015:0334b25_3": "是菩薩行處，無作法、無壞法，無所從來亦無所去，無住處，是法不可數、無有量。",
    "T08n0223_015:0334b27_4": "若無數無量，是法不可得，不可以色得乃至不可以一切種智得。",
    "T08n0223_015:0334b28_5": "何以故？",
    "T08n0223_015:0334b29_6": "色即是薩婆若，薩婆若即是色。",
    "T08n0223_015:0334b29_7": "乃至一切種智即是薩婆若，薩婆若即是一切種智。",
    "T08n0223_015:0334c02_8": "若色如相乃至一切種智如相，皆是一如，無二無別。",
    "T08n0223_015:0334c03_9": "色如相、薩婆若如相，一如，無二無別。",
    "T08n0223_015:0334c04_10": "乃至一切種智亦如是。」",
    "T08n0223_015:0334c05_0": "◎摩訶般若波羅蜜經卷第十五",
    "T08n0223_015:0334c06_0": "天監十一年壬辰，歲使持節散騎常侍、都尉江州諸軍鎮南將軍、開府儀同三司、江州刺吏、建安王蕭偉，敬造眾經一千卷流通，願神徽鑒於六道，清猷□□□□，□明靈聿輔，景福咸臻，深信堅明，大悲增上，照[王*眾]中之奧理，得象□□□□。",
    "T08n0223_015:0334c10_1": "□情捨身命財，護持正脩菩提行，專向一乘，苞舉群生，導達形□□，□□□真實相，俱憩道場。"
}