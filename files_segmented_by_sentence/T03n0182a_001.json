{
    "T03n0182a_001:0454a05_0": "佛說鹿母經",
    "T03n0182a_001:0454a07_0": "西晉月氏國三藏竺法護譯",
    "T03n0182a_001:0454a08_0": "佛言：「昔者，有鹿數百為群，隨逐美草侵近人邑，國王出獵遂各分迸。",
    "T03n0182a_001:0454a09_1": "有一鹿母懷妊獨逝，被逐飢疲失侶悵怏。",
    "T03n0182a_001:0454a10_2": "時生二子捨行求食，煢悸失措墮獵弶中，悲鳴欲出不能得脫。",
    "T03n0182a_001:0454a11_3": "獵師聞聲便往視之，見鹿心喜適前欲殺。",
    "T03n0182a_001:0454a12_4": "鹿乃叩頭求哀自陳：『向生二子尚小無知，始視矇矇未曉東西，乞假須臾暫還視子，將示水草使得生活，旋來就死不違信誓。』",
    "T03n0182a_001:0454a15_5": "是時，獵者聞鹿所語，驚怪甚奇！",
    "T03n0182a_001:0454a16_6": "即答鹿曰：『一切世人尚無至誠，況汝鹿身？",
    "T03n0182a_001:0454a17_7": "從死得去，豈當還期？",
    "T03n0182a_001:0454a17_8": "終不放汝。』",
    "T03n0182a_001:0454a18_9": "鹿復報言：『聽則子存，留則子亡，母子俱死不得生別，分死全子滅三痛劇。』",
    "T03n0182a_001:0454a19_10": "即便說偈，以報獵者：「『我身為畜獸，　　遊處於林藪，　　賤生貪軀命，　　不能故送死。",
    "T03n0182a_001:0454a23_0": "　　今來入君弶，　　分當就刀机，　　不惜腥臊身，　　但憐二子耳。』",
    "T03n0182a_001:0454a25_0": "「獵者於是聞鹿所語，甚奇甚異！",
    "T03n0182a_001:0454a25_1": "意猶有貪，復答鹿曰：『夫巧偽無實奸詐難信，虛華萬端狡猾非一，愛身重死少能効命，人之無良猶難為期，而況禽獸去豈復還？",
    "T03n0182a_001:0454a28_2": "固不放汝不須多方。』",
    "T03n0182a_001:0454a29_3": "鹿復垂淚以偈報言：「『雖身為賤畜，　　不識人義方，　　奈何受慈恩，　　一去不復還。",
    "T03n0182a_001:0454b03_0": "　　寧就分裂痛，　　無為虛偽存，　　哀傷二子窮，　　乞假須臾間。",
    "T03n0182a_001:0454b05_0": "　　世若有惡人，　　鬪亂比丘僧，　　破塔壞佛寺，　　及殺阿羅漢，　　反逆害父母，　　兄弟及妻子；　　設我不還來，　　罪大過於是。』",
    "T03n0182a_001:0454b09_0": "「爾時，獵者重聞鹿言，心益悚然，乃却歎曰：『惟我處世得生為人，愚惑癡冥背恩薄義，殘害眾生殺獵為業，欺偽苟得貪求無恥，不知非常識別三尊。",
    "T03n0182a_001:0454b12_1": "鹿之所言有殊於人，信誓邈邈情現盡中。』",
    "T03n0182a_001:0454b13_2": "便前解弶放之令去。",
    "T03n0182a_001:0454b13_3": "於是鹿母至其子所，低頭鳴吟舐子身體，一悲一喜，而說偈言：「『一切恩愛會，　　皆由因緣合，　　合會有別離，　　無常難得久。",
    "T03n0182a_001:0454b18_0": "　　今我為爾母，　　恒恐不自保，　　生世多畏懼，　　命危於晨露。』",
    "T03n0182a_001:0454b20_0": "「於是鹿母，將其二子示好水草，垂淚交流，即說偈言：「『吾朝行不遇，　　誤墮獵者手，　　即當應屠割，　　碎身化糜朽。",
    "T03n0182a_001:0454b24_0": "　　念汝求哀來，　　今當還就死，　　憐汝小早孤，　　努力自活己。』",
    "T03n0182a_001:0454b26_0": "「鹿母說已，便捨而去。",
    "T03n0182a_001:0454b26_1": "二子鳴啼悲泣戀慕，從後追尋，頓地復起。",
    "T03n0182a_001:0454b27_2": "母顧命曰：『爾還勿來！",
    "T03n0182a_001:0454b27_3": "無得母子併命俱死。",
    "T03n0182a_001:0454b28_4": "吾沒甘心；傷汝未識，世間無常皆有別離。",
    "T03n0182a_001:0454b29_5": "我自薄命爾生薄祐，何為悲憐徒益憂患，但當建行畢罪。』",
    "T03n0182a_001:0454c01_6": "於是母復為子，說此偈言：「『吾前生貪愛，　　今來為畜身，　　生世皆有死，　　無脫不終患。",
    "T03n0182a_001:0454c05_0": "　　制意一離貪，　　然後乃大安，　　寧就誠信死，　　終不欺殆生。』",
    "T03n0182a_001:0454c07_0": "「子猶悲號戀慕相尋，至于弶(巨諒)所東西求索。",
    "T03n0182a_001:0454c08_0": "乃見獵者臥於樹下。",
    "T03n0182a_001:0454c08_1": "鹿母住前，說偈覺言：「『前所可放鹿，　　今來還就死，　　恩愛愚賤畜，　　得見辭二子。",
    "T03n0182a_001:0454c11_0": "　　將行示水草，　　為說非常苦，　　万沒無遺恨，　　念恩不敢負。』",
    "T03n0182a_001:0454c13_0": "「獵者於是忽覺驚起，鹿復長跪向獵者，重說偈言：「『君前見放去，　　德重過天地，　　賤畜被慈育，　　赴信還就死。",
    "T03n0182a_001:0454c17_0": "　　感仁恩難忘，　　不敢違命旨，　　雖懷千返報，　　猶不畢恩紀。』",
    "T03n0182a_001:0454c19_0": "「獵者見鹿篤信死義，志節丹誠慈行發中，効應徵驗捨生赴誓，母子悲戀相尋而至。",
    "T03n0182a_001:0454c20_1": "慈感愍傷，稽首謝曰：「『為天是神祇，　　信義妙乃爾，　　恐懼情悚然，　　豈敢加逆害。",
    "T03n0182a_001:0454c24_0": "　　寧自殺所親，　　碎身及妻子，　　何忍害靈神，　　起想如毛髮。』",
    "T03n0182a_001:0454c26_0": "「獵者即便放鹿使去。",
    "T03n0182a_001:0454c26_1": "母子悲喜鳴聲呦呦，偈謝獵者：「『賤畜生處世，　　當應充厨宰，　　即時分烹煑，　　寬惠辭二子。",
    "T03n0182a_001:0455a01_0": "　　天仁重愛物，　　復蒙放捨原，　　德祐積無量，　　非口所能陳。』",
    "T03n0182a_001:0455a03_0": "「爾時，獵者具以聞王，國人咸知普感慈信，鹿之仁行有喻於義，莫不肅歎！",
    "T03n0182a_001:0455a04_1": "為止殺獵。",
    "T03n0182a_001:0455a04_2": "於是鹿還鳴群嘯侶，以遊以集各寧其所。」",
    "T03n0182a_001:0455a06_0": "佛語阿難：「昔吾所更勤苦如是。",
    "T03n0182a_001:0455a06_1": "爾時，鹿者我身是。",
    "T03n0182a_001:0455a07_2": "二子者羅云及羅漢朱利母是。",
    "T03n0182a_001:0455a07_3": "其國王者，舍利弗是。",
    "T03n0182a_001:0455a08_4": "時射獵者，汝身是。",
    "T03n0182a_001:0455a08_5": "我之所入興隆道化，種善無厭分德不住，雖在禽獸不忘菩薩，權行如應導利一切，普使眾生度濟獲安，逮是功德疾成至佛真人，至誠忠信不可不作。」",
    "T03n0182a_001:0455a13_0": "佛說鹿母經"
}