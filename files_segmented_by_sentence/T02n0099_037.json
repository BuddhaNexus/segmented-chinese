{
    "T02n0099_037:0266c06_0": "雜阿含經卷第三十七",
    "T02n0099_037:0266c08_0": "宋天竺三藏求那跋陀羅譯",
    "T02n0099_037:0266c09_0": "（一〇二三）如是我聞：一時，佛住舍衛國祇樹給孤獨園。",
    "T02n0099_037:0266c10_1": "時，有尊者叵求那住東園鹿母講堂，疾病困篤。",
    "T02n0099_037:0266c11_2": "尊者阿難往詣佛所，稽首禮足，退住一面，白佛言：「世尊！",
    "T02n0099_037:0266c12_3": "尊者叵求那住東園鹿母講堂，疾病困篤，如是病比丘多有死者。",
    "T02n0099_037:0266c14_4": "善哉！",
    "T02n0099_037:0266c14_5": "世尊！",
    "T02n0099_037:0266c14_6": "願至東園鹿母講堂尊者叵求那所，以哀愍故！」",
    "T02n0099_037:0266c15_7": "爾時，世尊默然而許，至日晡時，從禪覺，往詣東園鹿母講堂，至尊者叵求那房，敷座而坐，為尊者叵求那種種說法，示、教、照、喜；示、教、照、喜已，從坐起去。",
    "T02n0099_037:0266c19_0": "尊者叵求那，世尊去後，尋即命終。",
    "T02n0099_037:0266c19_1": "當命終時，諸根喜悅，顏貌清淨，膚色鮮白。",
    "T02n0099_037:0266c20_2": "時，尊者阿難供養尊者叵求那舍利已，往詣佛所，稽首佛足，却住一面，白佛言：「世尊！",
    "T02n0099_037:0266c22_3": "尊者叵求那，世尊來後，尋便命終，臨命終時，諸根喜悅，膚色清淨，鮮白光澤。",
    "T02n0099_037:0266c24_4": "不審世尊！",
    "T02n0099_037:0266c24_5": "彼當生何趣？",
    "T02n0099_037:0266c25_0": "云何受生，後世云何？」",
    "T02n0099_037:0266c25_1": "佛告阿難：「若有比丘先未病時，未斷五下分結，若覺病起，其身苦患，心不調適，生分微弱，得聞大師教授、教誡種種說法，彼聞法已，斷五下分結。",
    "T02n0099_037:0266c28_2": "阿難！",
    "T02n0099_037:0266c29_0": "是則大師教授設法福利。",
    "T02n0099_037:0266c29_1": "「復次，阿難！",
    "T02n0099_037:0266c29_2": "若有比丘先未病時，未斷五下分結，然後病起，身遭苦患，生分轉微，不蒙大師教授、教誡說法，然遇諸餘多聞大德修梵行者教授、教誡說法，得聞法已，斷五下分結。",
    "T02n0099_037:0267a04_3": "阿難！",
    "T02n0099_037:0267a04_4": "是名教授、教誡聽法福利。",
    "T02n0099_037:0267a05_5": "「復次，阿難！",
    "T02n0099_037:0267a05_6": "若比丘先未病時，不斷五下分結，乃至生分微弱，不聞大師教授、教誡說法，復不聞餘多聞大德諸梵行者教授、教誡說法，然彼先所受法，獨靜思惟，稱量觀察，得斷五下分結。",
    "T02n0099_037:0267a09_7": "阿難！",
    "T02n0099_037:0267a09_8": "是名思惟觀察先所聞法所得福利。",
    "T02n0099_037:0267a10_9": "「復次，阿難！",
    "T02n0099_037:0267a10_10": "若有比丘先未病時，斷五下分結，不得無上愛盡解脫，不起諸漏，心善解脫，然後得病，身遭苦患，生分微弱，得聞大師教授、教誡說法，得無上愛盡解脫，不起諸漏，離欲解脫。",
    "T02n0099_037:0267a15_11": "阿難！",
    "T02n0099_037:0267a15_12": "是名大師說法福利。",
    "T02n0099_037:0267a15_13": "「復次，阿難！",
    "T02n0099_037:0267a16_14": "若有比丘先未病時，斷五下分結，不得無上愛盡解脫，不起諸漏，離欲解脫，覺身病起，極遭苦患，不得大師教授、教誡說法，然得諸餘多聞大德諸梵行者教授、教誡說法，得無上愛盡解脫，不起諸漏，離欲解脫。",
    "T02n0099_037:0267a21_15": "阿難！",
    "T02n0099_037:0267a21_16": "是名教授教誡聞法福利。",
    "T02n0099_037:0267a21_17": "「復次，阿難！",
    "T02n0099_037:0267a22_18": "若有比丘先未病時，斷五下分結，不得無上愛盡解脫，不起諸漏，離欲解脫。",
    "T02n0099_037:0267a23_19": "其身病起，極生苦患，不得大師教授、教誡說法，不得諸餘多聞大德教授、教誡說法，然先所聞法，獨一靜處，思惟稱量觀察，得無上愛盡解脫，不起諸漏，離欲解脫。",
    "T02n0099_037:0267a27_20": "阿難！",
    "T02n0099_037:0267a27_21": "是名思惟先所聞法所得福利。",
    "T02n0099_037:0267a28_22": "「何緣叵求那比丘不得諸根欣悅，色貌清淨，膚體鮮澤？",
    "T02n0099_037:0267a29_23": "叵求那比丘先未病時，未斷五下分結，彼親從大師聞教授、教誡說法，斷五下分結，世尊為彼尊者叵求那受阿那含記。」",
    "T02n0099_037:0267b03_24": "佛說此經已，尊者阿難聞佛所說，歡喜隨喜，作禮而去。",
    "T02n0099_037:0267b05_0": "（一〇二四）如是我聞：一時，佛住舍衛國祇樹給孤獨園。",
    "T02n0099_037:0267b06_1": "爾時，尊者阿濕波誓住東園鹿母講堂，身遭重病，極生苦患。",
    "T02n0099_037:0267b07_2": "尊者富隣尼瞻視供給……如前跋迦梨修多羅廣說，謂說三受，乃至「轉增無損。」",
    "T02n0099_037:0267b09_3": "佛告阿濕波誓：「汝莫變悔！」",
    "T02n0099_037:0267b10_4": "阿濕波誓白佛言：「世尊！",
    "T02n0099_037:0267b10_5": "我實有變悔。」",
    "T02n0099_037:0267b10_6": "佛告阿濕波誓：「汝得無破戒耶？」",
    "T02n0099_037:0267b11_7": "阿濕波誓白佛言：「世尊！",
    "T02n0099_037:0267b12_8": "我不破戒。」",
    "T02n0099_037:0267b12_9": "佛告阿濕波誓：「汝不破戒，何為變悔？」",
    "T02n0099_037:0267b13_10": "阿濕波誓白佛言：「世尊！",
    "T02n0099_037:0267b13_11": "我先未病時，得身息樂正受多修習；我於今日不復能得入彼三昧，我作是思惟：『將無退失是三昧耶？』」",
    "T02n0099_037:0267b16_12": "佛告阿濕波誓：「我今問汝，隨意答我。",
    "T02n0099_037:0267b17_13": "阿濕波誓，汝見色即是我、異我、相在不？」",
    "T02n0099_037:0267b18_14": "阿濕波誓白佛言：「不也，世尊！」",
    "T02n0099_037:0267b18_15": "復問：「汝見受、想、行、識是我、異我、相在不？」",
    "T02n0099_037:0267b19_16": "阿濕波誓白佛言：「不也，世尊！」",
    "T02n0099_037:0267b20_17": "佛告阿濕波誓：「汝既不見色是我、異我、相在，不見受、想、行、識是我、異我、相在，何故變悔？」",
    "T02n0099_037:0267b22_18": "阿濕波誓白佛言：「世尊！",
    "T02n0099_037:0267b23_19": "不正思惟故。」",
    "T02n0099_037:0267b23_20": "佛告阿濕波誓：「若沙門、婆羅門三昧堅固，三昧平等，若不得入彼三昧，不應作念：『我於三昧退減。』",
    "T02n0099_037:0267b25_21": "若復聖弟子不見色是我、異我、相在，不見受、想、行、識是我、異我、相在，但當作是覺知：『貪欲永盡無餘，瞋恚、愚癡永盡無餘。』",
    "T02n0099_037:0267b28_22": "貪、恚、癡永盡無餘已，一切漏盡，無漏心解脫、慧解脫，現法自知作證：『我生已盡，梵行已立，所作已作，自知不受後有。』」",
    "T02n0099_037:0267c02_23": "佛說是法時，尊者阿濕波誓不起諸漏，心得解脫，歡喜踊悅。",
    "T02n0099_037:0267c03_24": "歡喜踊悅故，身病即除。",
    "T02n0099_037:0267c04_25": "佛說此經，令尊者阿濕波誓歡喜隨喜已，從坐起而去。",
    "T02n0099_037:0267c05_26": "差摩迦修多羅如五受陰處說。",
    "T02n0099_037:0267c07_0": "（一〇二五）如是我聞：一時，佛住舍衛國祇樹給孤獨園。",
    "T02n0099_037:0267c08_1": "時，有異比丘年少新學，於此法、律出家未久，少知識，獨一客旅，無人供給，住邊聚落客僧房中，疾病困篤。",
    "T02n0099_037:0267c10_2": "時，有眾多比丘詣佛所，稽首禮足，却坐一面，白佛言：「世尊！",
    "T02n0099_037:0267c12_3": "有一比丘年少新學，乃至疾病困篤，住邊聚落客僧房中。",
    "T02n0099_037:0267c13_4": "有是病比丘多死無活。",
    "T02n0099_037:0267c14_0": "善哉！",
    "T02n0099_037:0267c14_1": "世尊！",
    "T02n0099_037:0267c14_2": "往彼住處，以哀愍故！」",
    "T02n0099_037:0267c14_3": "爾時，世尊默然而許。",
    "T02n0099_037:0267c15_4": "即日晡時從禪覺，至彼住處。",
    "T02n0099_037:0267c15_5": "彼病比丘遙見世尊，扶床欲起。",
    "T02n0099_037:0267c16_6": "佛告比丘：「息臥勿起！",
    "T02n0099_037:0267c17_7": "云何？",
    "T02n0099_037:0267c17_8": "比丘！",
    "T02n0099_037:0267c17_9": "苦患寧可忍不？",
    "T02n0099_037:0267c17_10": "……」如前差摩迦修多羅廣說如是三受，乃至「病苦但增不損。」",
    "T02n0099_037:0267c19_11": "佛告病比丘：「我今問汝，隨意答我。",
    "T02n0099_037:0267c20_0": "汝得無變悔耶？」",
    "T02n0099_037:0267c20_1": "病比丘白佛：「實有變悔。",
    "T02n0099_037:0267c21_0": "世尊！」",
    "T02n0099_037:0267c21_1": "佛告病比丘：「汝得無犯戒耶？」",
    "T02n0099_037:0267c21_2": "病比丘白佛言：「世尊！",
    "T02n0099_037:0267c22_3": "實不犯戒。」",
    "T02n0099_037:0267c22_4": "佛告病比丘：「汝若不犯戒，何為變悔？」",
    "T02n0099_037:0267c23_5": "病比丘白佛：「世尊！",
    "T02n0099_037:0267c23_6": "我年幼稚出家未久，於過人法勝妙知見未有所得，我作是念：『命終之時，知生何處？』",
    "T02n0099_037:0267c25_7": "故生變悔。」",
    "T02n0099_037:0267c26_8": "佛告比丘：「我今問汝，隨意答我。",
    "T02n0099_037:0267c26_9": "云何？",
    "T02n0099_037:0267c27_0": "比丘！",
    "T02n0099_037:0267c27_1": "有眼故有眼識耶？」",
    "T02n0099_037:0267c27_2": "比丘白佛：「如是，世尊！」",
    "T02n0099_037:0267c28_3": "復問：「比丘！",
    "T02n0099_037:0267c28_4": "於意云何？",
    "T02n0099_037:0267c28_5": "有眼識故有眼觸、眼觸因緣生內受，若苦、若樂、不苦不樂耶？」",
    "T02n0099_037:0268a01_6": "比丘白佛：「如是，世尊！」",
    "T02n0099_037:0268a01_7": "耳、鼻、舌、身、意亦如是說。",
    "T02n0099_037:0268a02_8": "「云何？",
    "T02n0099_037:0268a02_9": "比丘！",
    "T02n0099_037:0268a02_10": "若無眼則無眼識耶？」",
    "T02n0099_037:0268a02_11": "比丘白佛：「如是，世尊！」",
    "T02n0099_037:0268a03_12": "復問：「比丘！",
    "T02n0099_037:0268a03_13": "若無眼識則無眼觸耶？",
    "T02n0099_037:0268a04_14": "若無眼觸，則無眼觸因緣生內受，若苦、若樂、不苦不樂耶？」",
    "T02n0099_037:0268a05_15": "比丘白佛：「如是，世尊！」",
    "T02n0099_037:0268a06_16": "耳、鼻、舌、身、意亦如是說。",
    "T02n0099_037:0268a06_17": "「是故，比丘！",
    "T02n0099_037:0268a06_18": "當善思惟如是法，得善命終，後世亦善。」",
    "T02n0099_037:0268a07_19": "爾時，世尊為病比丘種種說法，示、教、照、喜已，從坐起去。",
    "T02n0099_037:0268a09_20": "時，病比丘，世尊去後，尋即命終。",
    "T02n0099_037:0268a09_21": "臨命終時，諸根喜悅，顏貌清淨，膚色鮮白。",
    "T02n0099_037:0268a10_22": "時，眾多比丘詣佛所，稽首禮足，退坐一面，白佛言：「世尊！",
    "T02n0099_037:0268a12_23": "彼年少比丘疾病困篤，尊者今已命終。",
    "T02n0099_037:0268a13_24": "當命終時，諸根喜悅，顏貌清淨，膚色鮮白。",
    "T02n0099_037:0268a14_25": "云何？",
    "T02n0099_037:0268a14_26": "世尊！",
    "T02n0099_037:0268a14_27": "如是比丘當生何處？",
    "T02n0099_037:0268a14_28": "云何受生？",
    "T02n0099_037:0268a15_29": "後世云何？」",
    "T02n0099_037:0268a15_30": "佛告諸比丘：「彼命過比丘是真寶物，聞我說法，分明解了，於法無畏，得般涅槃，汝等但當供養舍利。」",
    "T02n0099_037:0268a17_31": "世尊爾時為彼比丘受第一記。",
    "T02n0099_037:0268a18_32": "佛說此經已，諸比丘聞佛所說，歡喜奉行。",
    "T02n0099_037:0268a20_0": "（一〇二六）如是我聞：一時，佛住舍衛國祇樹給孤獨園……如上說。",
    "T02n0099_037:0268a21_1": "差別者：「諦聽，善思，當為汝說。",
    "T02n0099_037:0268a22_2": "若彼比丘作如是念：『我此識身及外境界一切相，無有我、我所見、我慢繫著使，及心解脫、慧解脫，現法自知作證具足住；於此識身及外境界一切相，無有我、我所見、我慢繫著使，及彼心解脫、慧解脫，現法自知作證具足住。』",
    "T02n0099_037:0268a27_3": "彼比丘：『我此識身及外境界一切相，無有我、我所見、我慢繫著使，及心解脫、慧解脫，現法自知作證具足住；於此識身及外境界一切相，無有我、我所見、我慢繫著使，及心解脫、慧解脫，現法自知作證具足住。』",
    "T02n0099_037:0268b02_4": "若彼比丘於此識身及外境界一切相，無有我、我所見、我慢繫著使，及心解脫、慧解脫，現法自知作證具足住；於此識身及外境界一切相，無有我、我所見、我慢繫著使，及彼心解脫、慧解脫，現法自知作證具足住者，是名比丘斷愛欲，轉諸結，止慢無間等，究竟苦邊。」",
    "T02n0099_037:0268b08_5": "佛說此經已，諸比丘聞佛所說，歡喜奉行。",
    "T02n0099_037:0268b10_0": "（一〇二七）如是我聞：一時，佛住舍衛國祇樹給孤獨園……如上說。",
    "T02n0099_037:0268b11_1": "差別者，乃至佛告病比丘：「汝不自犯戒耶？」",
    "T02n0099_037:0268b12_2": "比丘白佛言：「世尊！",
    "T02n0099_037:0268b12_3": "我不以持淨戒故，於世尊所修梵行。」",
    "T02n0099_037:0268b13_4": "佛告比丘：「汝以何等法故，於我所修梵行？」",
    "T02n0099_037:0268b14_5": "比丘白佛：「為離貪欲故，於世尊所修梵行；為離瞋恚、愚癡故，於世尊所修梵行。」",
    "T02n0099_037:0268b16_6": "佛告比丘：「如是，如是。",
    "T02n0099_037:0268b17_7": "汝正應為離貪欲故，於我所修梵行；離瞋恚、愚癡故，於我所修梵行。",
    "T02n0099_037:0268b19_8": "比丘！",
    "T02n0099_037:0268b19_9": "貪欲纏故，不得離欲；無明纏故，慧不清淨。",
    "T02n0099_037:0268b20_10": "是故，比丘！",
    "T02n0099_037:0268b20_11": "於欲離欲心解脫，離無明故慧解脫。",
    "T02n0099_037:0268b21_12": "若比丘於欲離欲心解脫身作證，離無明故慧解脫，是名比丘斷諸愛欲，轉結縛，止慢無間等，究竟苦邊。",
    "T02n0099_037:0268b24_13": "是故，比丘！",
    "T02n0099_037:0268b24_14": "於此法善思惟……」如前廣說，乃至「受第一記。」",
    "T02n0099_037:0268b25_15": "佛說此經已，諸比丘聞佛所說，歡喜隨喜，作禮而去。",
    "T02n0099_037:0268b27_0": "（一〇二八）如是我聞：一時，佛住舍衛國祇樹給孤獨園。",
    "T02n0099_037:0268b28_1": "時，有眾多比丘集於伽梨隸講堂。",
    "T02n0099_037:0268b29_0": "時，多有比丘疾病。",
    "T02n0099_037:0268b29_1": "爾時，世尊晡時從禪覺，往至伽梨隸講堂，於大眾前敷座而坐。",
    "T02n0099_037:0268c01_0": "坐已，告諸比丘：「當正念正智以待時，是則為我隨順之教。",
    "T02n0099_037:0268c02_1": "比丘！",
    "T02n0099_037:0268c02_2": "云何為正念？",
    "T02n0099_037:0268c02_3": "謂比丘內身身觀念處，精勤方便，正念正智，調伏世間貪憂；外身身觀念處、內外身身觀念處，內受、外受、內外受，內心、外心、內外心，內法、外法、內外法法觀念處，精勤方便，正念正智，調伏世間貪憂，是名比丘正憶念。",
    "T02n0099_037:0268c07_4": "「云何正智？",
    "T02n0099_037:0268c07_5": "謂比丘若來若去，正知而住，瞻視觀察，屈申俯仰，執持衣鉢，行、住、坐、臥、眠、覺，乃至五十、六十，依語默正智行。",
    "T02n0099_037:0268c10_6": "比丘！",
    "T02n0099_037:0268c10_7": "是名正智。",
    "T02n0099_037:0268c10_8": "「如是，比丘！",
    "T02n0099_037:0268c11_9": "正念正智住者能起樂受，有因緣，非無因緣。",
    "T02n0099_037:0268c12_10": "云何因緣？",
    "T02n0099_037:0268c12_11": "謂緣於身，作是思惟：『我此身無常、有為、心因緣生；樂受亦無常、有為、心因緣生。』",
    "T02n0099_037:0268c14_12": "身及樂受觀察無常，觀察生滅，觀察離欲，觀察滅盡，觀察捨彼，觀察身及樂受無常，乃至捨已，若於身及樂受貪欲使者永不復使。",
    "T02n0099_037:0268c17_13": "「如是，正念正智生苦受因緣，非不因緣。",
    "T02n0099_037:0268c18_14": "云何為因緣？",
    "T02n0099_037:0268c18_15": "如是緣身，作是思惟：『我此身無常、有為、心因緣生；苦受亦無常、有為、心因緣生。』",
    "T02n0099_037:0268c20_16": "身及苦受觀察無常，乃至捨，於此及苦受瞋恚所使，永不復使。",
    "T02n0099_037:0268c21_17": "「如是，正念正智生不苦不樂受因緣，非不因緣。",
    "T02n0099_037:0268c22_18": "云何因緣？",
    "T02n0099_037:0268c23_19": "謂身因緣，作是思惟：『我此身無常、有為、心因緣生；彼不苦不樂受亦無常、有為、心因緣生。』",
    "T02n0099_037:0268c25_20": "彼身及不苦不樂受觀察無常，乃至捨，若所有身及不苦不樂受無明使使，使永不復使。",
    "T02n0099_037:0268c27_21": "多聞聖弟子如是觀者，於色厭離，於受、想、行、識厭離，厭離已離欲，離欲已解脫，解脫知見：『我生已盡，梵行已立，所作已作，自知不受後有。』」",
    "T02n0099_037:0268c30_22": "爾時，世尊即說偈言：「樂覺所覺時，　　莫能知樂覺，　貪欲使所使，　　不見於出離。",
    "T02n0099_037:0269a03_0": "　苦受所覺時，　　莫能知苦受，　瞋恚使所使，　　不見出離道。",
    "T02n0099_037:0269a05_0": "　不苦不樂受，　　等正覺所說，　彼亦不能知，　　終不度彼岸。",
    "T02n0099_037:0269a07_0": "　若比丘精勤，　　正智不傾動，　於彼一切受，　　黠慧能悉知。",
    "T02n0099_037:0269a09_0": "　能知諸受已，　　現法盡諸漏，　依慧而命終，　　涅槃不墮數。」",
    "T02n0099_037:0269a11_0": "佛說此經已，諸比丘聞佛所說，歡喜奉行。",
    "T02n0099_037:0269a12_0": "（一〇二九）如是我聞：一時，佛住舍衛國祇樹給孤獨園……如上說。",
    "T02n0099_037:0269a13_1": "時，有眾多比丘集會迦梨隸講堂，多有疾病……如上說。",
    "T02n0099_037:0269a14_2": "差別者：「乃至聖弟子如是觀者，於色解脫，於受、想、行、識解脫，我說是等解脫生、老、病、死。」",
    "T02n0099_037:0269a16_3": "爾時，世尊即說偈言：「智慧多聞者，　　非不覺諸受，　若於苦樂受，　　分別諦明了。",
    "T02n0099_037:0269a20_0": "　當知堅固事，　　凡夫有昇降，　於樂不染著，　　於苦不傾動。",
    "T02n0099_037:0269a22_0": "　知受不受生，　　依於貪恚覺，　斷除斯等已，　　其心善解脫。",
    "T02n0099_037:0269a24_0": "　繫念緣妙境，　　正向待終期，　若比丘精勤，　　正智不傾動。",
    "T02n0099_037:0269a26_0": "　於此一切受，　　慧者能覺知，　了知諸受已，　　現法盡諸漏。",
    "T02n0099_037:0269a28_0": "　依慧而命終，　　涅槃不墮數。」",
    "T02n0099_037:0269a29_0": "佛說此經已，諸比丘歡喜，作禮而去。",
    "T02n0099_037:0269b01_0": "（一〇三〇）如是我聞：一時，佛住舍衛國祇樹給孤獨園。",
    "T02n0099_037:0269b02_1": "爾時，給孤獨長者得病，身極苦痛。",
    "T02n0099_037:0269b02_2": "世尊聞已，晨朝著衣持鉢，入舍衛城乞食，次第乞食至給孤獨長者舍。",
    "T02n0099_037:0269b04_3": "長者遙見世尊，馮床欲起。",
    "T02n0099_037:0269b05_4": "世尊見已，即告之言：「長者勿起！",
    "T02n0099_037:0269b06_0": "增其苦患。」",
    "T02n0099_037:0269b06_1": "世尊即坐，告長者言：「云何？",
    "T02n0099_037:0269b06_2": "長者，病可忍不？",
    "T02n0099_037:0269b07_3": "身所苦患，為增、為損？」",
    "T02n0099_037:0269b07_4": "長者白佛：「甚苦！",
    "T02n0099_037:0269b08_5": "世尊！",
    "T02n0099_037:0269b08_6": "難可堪忍……」乃至說三受，如差摩修多羅廣說，乃至「苦受但增不損。」",
    "T02n0099_037:0269b09_7": "佛告長者：「當如是學：『於佛不壞淨，於法、僧不壞淨，聖戒成就。』」",
    "T02n0099_037:0269b11_8": "長者白佛：「如世尊說四不壞淨，我有此法，此法中有我。",
    "T02n0099_037:0269b12_9": "世尊！",
    "T02n0099_037:0269b12_10": "我今於佛不壞淨，法、僧不壞淨，聖戒成就。」",
    "T02n0099_037:0269b13_11": "佛告長者：「善哉！",
    "T02n0099_037:0269b14_12": "善哉！」",
    "T02n0099_037:0269b14_13": "即記長者得阿那含果。",
    "T02n0099_037:0269b14_14": "長者白佛：「唯願世尊今於此食。」",
    "T02n0099_037:0269b15_15": "爾時，世尊默而許之。",
    "T02n0099_037:0269b16_16": "長者即勅辦種種淨美飲食，供養世尊。",
    "T02n0099_037:0269b17_17": "世尊食已，為長者種種說法，示、教、照、喜已，從坐起而去。",
    "T02n0099_037:0269b19_0": "（一〇三一）如是我聞：一時，佛住舍衛國祇樹給孤獨園。",
    "T02n0099_037:0269b20_1": "時，尊者阿難聞給孤獨長者身遭苦患，往詣其舍。",
    "T02n0099_037:0269b21_2": "長者遙見阿難，馮床欲起……乃至說三受，如前叉摩修多羅廣說，乃至「苦患但增不損。」",
    "T02n0099_037:0269b23_3": "時，尊者阿難告長者言：「勿恐怖！",
    "T02n0099_037:0269b24_0": "若愚癡無聞凡夫不信於佛，不信法、僧，聖戒不具，故有恐怖，亦畏命終及後世苦。",
    "T02n0099_037:0269b25_1": "汝今不信已斷、已知，於佛淨信具足，於法、僧淨信具足，聖戒成就。」",
    "T02n0099_037:0269b27_2": "長者白尊者阿難：「我今何所恐怖？",
    "T02n0099_037:0269b28_3": "我始於王舍城寒林中丘塜間見世尊，即得於佛不壞淨，於法、僧不壞淨，聖戒成就。",
    "T02n0099_037:0269c01_4": "自從是來，家有錢財悉與佛、弟子，比丘、比丘尼、優婆塞、優婆夷共。」",
    "T02n0099_037:0269c02_5": "尊者阿難言：「善哉！",
    "T02n0099_037:0269c03_6": "長者！",
    "T02n0099_037:0269c03_7": "汝自記說是須陀洹果。」",
    "T02n0099_037:0269c03_8": "長者白尊者阿難：「可就此食。」",
    "T02n0099_037:0269c04_9": "尊者阿難默然受請。",
    "T02n0099_037:0269c05_10": "即辦種種淨美飲食，供養尊者阿難，食已，復為長者種種說法，示、教、照、喜已，從坐起而去。",
    "T02n0099_037:0269c08_0": "（一〇三二）如是我聞：一時，佛住舍衛國祇樹給孤獨園。",
    "T02n0099_037:0269c09_1": "爾時，尊者舍利弗聞給孤獨長者身遭苦患。",
    "T02n0099_037:0269c10_2": "聞已，語尊者阿難：「知不？",
    "T02n0099_037:0269c10_3": "給孤獨長者身遭苦患，當共往看。」",
    "T02n0099_037:0269c11_4": "尊者阿難默然而許。",
    "T02n0099_037:0269c12_5": "時，尊者舍利弗與尊者阿難共詣給孤獨長者舍。",
    "T02n0099_037:0269c13_6": "長者遙見尊者舍利弗，扶床欲起……乃至說三種受，如叉摩修多羅廣說，「身諸苦患轉增無損。」",
    "T02n0099_037:0269c15_7": "尊者舍利弗告長者言：「當如是學：『不著眼，不依眼界生貪欲識；不著耳、鼻、舌、身，意亦不著，不依意界生貪欲識。",
    "T02n0099_037:0269c18_8": "不著色，不依色界生貪欲識；不著聲、香、味、觸、法，不依法界生貪欲識。",
    "T02n0099_037:0269c19_9": "不著於地界，不依地界生貪欲識；不著於水、火、風、空、識界，不依識界生貪欲識。",
    "T02n0099_037:0269c21_10": "不著色陰，不依色陰生貪欲識；不著受、想、行、識陰，不依識陰生貪欲識。』」",
    "T02n0099_037:0269c23_11": "時，給孤獨長者悲歎流淚。",
    "T02n0099_037:0269c24_12": "尊者阿難告長者言：「汝今怯劣耶？」",
    "T02n0099_037:0269c25_13": "長者白阿難：「不怯劣也。",
    "T02n0099_037:0269c25_14": "我自顧念，奉佛以來二十餘年，未聞尊者舍利弗說深妙法，如今所聞。」",
    "T02n0099_037:0269c27_15": "尊者舍利弗告長者言：「我亦久來未嘗為諸長者說如是法。」",
    "T02n0099_037:0269c28_16": "長者白尊者舍利弗：「有居家白衣，有勝信、勝念、勝樂，不聞深法，而生退沒。",
    "T02n0099_037:0270a01_17": "善哉！",
    "T02n0099_037:0270a01_18": "尊者舍利弗！",
    "T02n0099_037:0270a02_19": "當為居家白衣說深妙法，以哀愍故！",
    "T02n0099_037:0270a03_0": "尊者舍利弗！",
    "T02n0099_037:0270a03_1": "今於此食。」",
    "T02n0099_037:0270a03_2": "尊者舍利弗等默然受請。",
    "T02n0099_037:0270a04_3": "即設種種淨美飲食，恭敬供養。",
    "T02n0099_037:0270a04_4": "食已，復為長者種種說法，示、教、照、喜；示、教、照、喜已，即從坐起而去。",
    "T02n0099_037:0270a07_0": "（一〇三三）達磨提離長者修多羅亦如世尊為",
    "T02n0099_037:0270a08_0": "給孤獨長者初修多羅廣說，第二修多羅亦如是說。",
    "T02n0099_037:0270a09_1": "差別者：「若復長者依此四不壞淨已，於上修習六念：謂念如來事，乃至念天。」",
    "T02n0099_037:0270a11_0": "長者白佛言：「世尊！",
    "T02n0099_037:0270a11_1": "依四不壞淨，於上修六隨念，我今悉成就，我常修念如來事，乃至念天。」",
    "T02n0099_037:0270a13_2": "佛告長者：「善哉！",
    "T02n0099_037:0270a13_3": "善哉！",
    "T02n0099_037:0270a13_4": "汝今自記阿那含果。」",
    "T02n0099_037:0270a14_5": "長者白佛：「唯願世尊受我請食。」",
    "T02n0099_037:0270a14_6": "爾時，世尊默然受請。",
    "T02n0099_037:0270a15_7": "長者知佛受請已，即具種種淨美飲食，恭敬供養，世尊食已，復為長者種種說法，示、教、照、喜已，從坐起而去。",
    "T02n0099_037:0270a18_0": "（一〇三四）如是我聞：一時，佛住王舍城迦蘭陀竹園。",
    "T02n0099_037:0270a19_1": "時，有長壽童子，是樹提長者孫子，身嬰重病。",
    "T02n0099_037:0270a20_2": "爾時，世尊聞長壽童子身嬰重病，晨朝著衣持鉢，入王舍城乞食，次第到長壽童子舍。",
    "T02n0099_037:0270a22_3": "長壽童子遙見世尊，扶床欲起……乃至說三受，如叉摩修多羅廣說，乃至「病苦但增無損。",
    "T02n0099_037:0270a24_4": "是故，童子！",
    "T02n0099_037:0270a24_5": "當如是學：『於佛不壞淨，於法、僧不壞淨，聖戒成就。』",
    "T02n0099_037:0270a25_6": "當如是學。」",
    "T02n0099_037:0270a25_7": "童子白佛言：「世尊！",
    "T02n0099_037:0270a26_8": "如世尊說四不壞淨，我今悉有，我常於佛不壞淨，於法、僧不壞淨，聖戒成就。」",
    "T02n0099_037:0270a28_9": "佛告童子：「汝當依四不壞淨，於上修習六明分想。",
    "T02n0099_037:0270a29_10": "何等為六？",
    "T02n0099_037:0270a29_11": "謂一切行無常想、無常苦想、苦無我想、觀食想、一切世間不可樂想、死想。」",
    "T02n0099_037:0270b02_12": "童子白佛言：「如世尊說，依四不壞淨，修習六明分想，我今悉有。",
    "T02n0099_037:0270b03_13": "然我作是念：『我命終後，不知我祖父樹提長者當云何？』」",
    "T02n0099_037:0270b05_14": "爾時，樹提長者語長壽童子言：「汝於我所，故念且停。",
    "T02n0099_037:0270b06_15": "汝今且聽世尊說法，思惟憶念，可得長夜福利安樂饒益。」",
    "T02n0099_037:0270b07_16": "時，長壽童子言：「我於一切諸行當作無常想、無常苦想、苦無我想、觀食想、一切世間不可樂想、死想，常現在前。」",
    "T02n0099_037:0270b10_17": "佛告童子：「汝今自記斯陀含果。」",
    "T02n0099_037:0270b11_18": "長壽童子白佛言：「世尊！",
    "T02n0099_037:0270b11_19": "唯願世尊住我舍食。」",
    "T02n0099_037:0270b12_20": "爾時世尊默然而許。",
    "T02n0099_037:0270b12_21": "長壽童子即辦種種淨美飲食，恭敬供養。",
    "T02n0099_037:0270b13_22": "世尊食已，復為童子種種說法，示、教、照、喜已，從坐起而去。",
    "T02n0099_037:0270b15_0": "（一〇三五）如是我聞：一時，佛住波羅[木*奈]國仙人住處鹿野苑中。",
    "T02n0099_037:0270b16_1": "時，婆藪長者身遭苦患。",
    "T02n0099_037:0270b16_2": "爾時，世尊聞婆藪長者身遭苦患……如前達摩提那長者修多羅廣說，得阿那含果記，乃至從坐起而去。",
    "T02n0099_037:0270b20_0": "（一〇三六）如是我聞：一時，佛住迦毘羅衛國尼拘律園中。",
    "T02n0099_037:0270b21_1": "時，有釋氏沙羅疾病委篤。",
    "T02n0099_037:0270b21_2": "爾時，世尊聞釋氏沙羅疾病委篤，晨朝著衣持鉢，入迦維羅衛國乞食，次到釋氏沙羅舍。",
    "T02n0099_037:0270b24_0": "釋氏沙羅遙見世尊，扶床欲起……乃至說三受，如差摩迦修多羅廣說，乃至「患苦但增不損。",
    "T02n0099_037:0270b26_1": "是故，釋氏沙羅，當如是學：『於佛不壞淨，於法、僧不壞淨，聖戒成就。』」",
    "T02n0099_037:0270b27_2": "釋氏沙羅白佛言：「如世尊說：『於佛不壞淨，於法、僧不壞淨，聖戒成就。』",
    "T02n0099_037:0270b29_3": "我悉有之，我常於佛不壞淨，於法、僧不壞淨，聖戒成就。」",
    "T02n0099_037:0270c01_4": "佛告釋氏沙羅：「是故，汝當依佛不壞淨，法、僧不壞淨，聖戒成就，於上修習五喜處。",
    "T02n0099_037:0270c03_5": "何等為五？",
    "T02n0099_037:0270c03_6": "謂念如來事，乃至自所施法。」",
    "T02n0099_037:0270c04_7": "釋氏沙羅白佛言：「如世尊說，依四不壞淨，修五喜處，我亦有之，我常念如來事，乃至自所施法。」",
    "T02n0099_037:0270c06_8": "佛言：「善哉！",
    "T02n0099_037:0270c07_9": "善哉！",
    "T02n0099_037:0270c07_10": "汝今自記斯陀含果。」",
    "T02n0099_037:0270c07_11": "沙羅白佛：「唯願世尊今我舍食。」",
    "T02n0099_037:0270c08_12": "爾時，世尊默然而許。",
    "T02n0099_037:0270c08_13": "沙羅長者即辦種種淨美飲食，恭敬供養，世尊食已，復為沙羅長者種種說法，示、教、照、喜已，從坐起而去。",
    "T02n0099_037:0270c12_0": "（一〇三七）如是我聞：一時，佛住那梨聚落曲谷精舍。",
    "T02n0099_037:0270c13_1": "爾時，耶輸長者疾病困篤……如是乃至得阿那含果記，如達摩提那修多羅廣說。",
    "T02n0099_037:0270c15_0": "（一〇三八）如是我聞：一時，佛住瞻婆國竭伽池側。",
    "T02n0099_037:0270c16_1": "時，有摩那提那長者疾病新差。",
    "T02n0099_037:0270c16_2": "時，摩那提長者語一士夫言：「善男子！",
    "T02n0099_037:0270c17_3": "汝往尊者阿那律所，為我稽首阿那律足，問訊起居輕利、安樂住不？",
    "T02n0099_037:0270c19_4": "明日通身四人願受我請。",
    "T02n0099_037:0270c19_5": "若受請者，汝復為我白言：『我俗人多有王家事，不能得自往奉迎，唯願尊者時到，通身四人來赴我請，哀愍故！』」",
    "T02n0099_037:0270c22_6": "時，彼男子受長者教，詣尊者阿那律所，稽首禮足。",
    "T02n0099_037:0270c23_7": "白言尊者：「摩那提那長者敬禮問訊：『少病少惱、起居輕利、安樂住不？",
    "T02n0099_037:0270c25_8": "唯願尊者通身四人明日日中，哀受我請。』」",
    "T02n0099_037:0270c26_9": "時，尊者阿那律默然受請。",
    "T02n0099_037:0270c26_10": "時，彼士夫復以摩那提那長者語白尊者阿那律：「我是俗人，多有王家事，不得躬自奉迎，唯願尊者通身四人明日日中，哀受我請，憐愍故！」",
    "T02n0099_037:0271a01_0": "尊者阿那律陀言：「汝且自安！",
    "T02n0099_037:0271a01_1": "我自知時，明日通身四人往詣其舍。」",
    "T02n0099_037:0271a02_2": "時，彼士夫受尊者阿那律教，還白長者：「阿梨！",
    "T02n0099_037:0271a03_3": "當知我已詣尊者阿那律，具宣尊意。",
    "T02n0099_037:0271a04_4": "尊者阿那律言：『汝且自安，我自知時。』」",
    "T02n0099_037:0271a05_5": "彼長者摩那提那夜辦淨美飲食。",
    "T02n0099_037:0271a06_0": "晨朝復告彼士夫：「汝往至彼尊者阿那律所，白言：『時到。』」",
    "T02n0099_037:0271a07_1": "時，彼士夫即受教，行詣尊者阿那律所，稽首禮足，白言：「供具已辦，唯願知時！」",
    "T02n0099_037:0271a09_0": "時，尊者阿那律著衣持鉢，通身四人詣長者舍。",
    "T02n0099_037:0271a10_1": "時，摩那提那長者婇女圍遶，住內門左，見尊者阿那律，舉體執足敬禮，引入就坐，各別稽首，問訊起居，退坐一面。",
    "T02n0099_037:0271a12_2": "尊者阿那律問訊長者：「堪忍安樂住不？」",
    "T02n0099_037:0271a13_3": "長者答言：「如是，尊者！",
    "T02n0099_037:0271a14_4": "堪忍樂住。",
    "T02n0099_037:0271a14_5": "先遭疾病，當時委篤，今已蒙差。」",
    "T02n0099_037:0271a15_6": "尊者阿那律問長者言：「汝住何住，能令疾病苦患時得除差？」",
    "T02n0099_037:0271a16_7": "長者白言：「尊者阿那律！",
    "T02n0099_037:0271a17_8": "我住四念處，專修繫念故，身諸苦患時得休息。",
    "T02n0099_037:0271a18_9": "何等為四？",
    "T02n0099_037:0271a18_10": "謂內身身觀念住，精勤方便，正念正智，調伏世間貪憂。",
    "T02n0099_037:0271a19_11": "外身、內外身，內受、外受、內外受，內心、外心、內外心，內法、外法、內外法法觀念住，精勤方便，正念正智，調伏世間貪憂。",
    "T02n0099_037:0271a22_12": "如是，尊者阿那律！",
    "T02n0099_037:0271a22_13": "我於四念處繫心住故，身諸苦患時得休息，尊者阿那律，住故，身諸苦患時得休息。」",
    "T02n0099_037:0271a24_14": "尊者阿那律告長者言：「汝今自記阿那含果。」",
    "T02n0099_037:0271a25_15": "時，摩那提那長者以種種淨美飲食自手供養，自恣飽滿。",
    "T02n0099_037:0271a27_16": "食已，澡漱畢，摩那提那長者復坐卑床，聽說法。",
    "T02n0099_037:0271a28_17": "尊者阿那律種種說法，示、教、照、喜已，從坐起去。",
    "T02n0099_037:0271b01_0": "（一〇三九）如是我聞：一時，佛住王舍城金師精舍。",
    "T02n0099_037:0271b02_1": "時，有淳陀長者來詣佛所，稽首佛足，退坐一面。",
    "T02n0099_037:0271b03_2": "爾時，世尊問淳陀長者：「汝今愛樂何等沙門、婆羅門淨行？」",
    "T02n0099_037:0271b04_3": "淳陀白佛：「有沙門、婆羅門，奉事於水，事毘濕波天，執杖澡罐，常淨其手。",
    "T02n0099_037:0271b06_4": "如是正士能善說法言：『善男子！",
    "T02n0099_037:0271b06_5": "月十五日，以胡麻屑、菴摩羅屑以澡其髮，修行齋法，被著新淨長髮白[疊*毛]，牛糞塗地而臥其上。",
    "T02n0099_037:0271b09_6": "善男子！",
    "T02n0099_037:0271b09_7": "晨朝早起，以手觸地，作如是言：「此地清淨，我如是淨。」",
    "T02n0099_037:0271b10_8": "手執牛糞團并把生草，口說是言：「此是清淨，我如是淨。」",
    "T02n0099_037:0271b12_0": "若如是者，見為清淨，不如是者，永不清淨。』",
    "T02n0099_037:0271b13_0": "世尊！",
    "T02n0099_037:0271b13_1": "如是像類沙門、婆羅門，若為清淨，我所宗仰。」",
    "T02n0099_037:0271b14_2": "佛告淳陀：「有黑法、黑報，不淨、不淨果，負重向下。",
    "T02n0099_037:0271b15_3": "成就如此諸惡法者，雖復晨朝早起，以手觸地，唱言清淨，猶是不淨；正復不觸，亦不清淨。",
    "T02n0099_037:0271b17_4": "執牛糞團，并及生草，唱言清淨，亦復不淨；正復不觸，亦不清淨。",
    "T02n0099_037:0271b18_5": "「淳陀！",
    "T02n0099_037:0271b19_6": "何等為黑、黑報，不淨、不淨果，負重向下，乃至觸以不觸，悉皆不淨？",
    "T02n0099_037:0271b20_7": "淳陀！",
    "T02n0099_037:0271b20_8": "謂殺生惡業，手常血腥，心常思惟撾捶殺害，無慚無愧，慳貪悋惜，於一切眾生乃至昆蟲，不離於殺。",
    "T02n0099_037:0271b23_9": "於他財物、聚落、空地，皆不離盜。",
    "T02n0099_037:0271b23_10": "行諸邪婬，若父母、兄弟、姊妹、夫主、親族，乃至授花鬘者，如是等護，以力強干，不離邪婬。",
    "T02n0099_037:0271b25_11": "不實妄語，或於王家、真實言家、多眾聚集，求當言處，作不實說，不見言見，見言不見，不聞言聞，聞言不聞，知言不知，不知言知，因自因他，或因財利，知而妄語，而不捨離，是名妄語。",
    "T02n0099_037:0271c01_12": "兩舌乖離，傳此向彼，傳彼向此，遍相破壞，令和合者離，離者歡喜，是名兩舌。",
    "T02n0099_037:0271c03_13": "不離惡口罵，若人軟語說，悅耳心喜，方正易知，樂聞無依說，多人愛念，適意、隨順三昧。",
    "T02n0099_037:0271c05_14": "捨如是等，而作剛強，多人所惡，不愛、不適意、不順三昧說。",
    "T02n0099_037:0271c06_15": "如是等言，不離麁澁，是名惡心。",
    "T02n0099_037:0271c07_16": "綺飾壞語，不時言、不實言、無義言、非法言、不思言，如是等，名壞語。",
    "T02n0099_037:0271c08_17": "「不捨離貪，於他財物而起貪欲，言：『此物我有者好。』",
    "T02n0099_037:0271c10_18": "不捨瞋恚弊惡，心思惟言：『彼眾生應縛、應鞭、應伏、應殺。』",
    "T02n0099_037:0271c11_19": "欲為生難。",
    "T02n0099_037:0271c11_20": "不捨邪見顛倒，如是見、如是說：『無施、無報、無福，無善行惡行、無善惡業果報，無此世、無他世，無父母、無眾生生世間，無世阿羅漢等趣等向此世他世自知作證：「我生已盡，梵行已立，所作已作，自知不受後有。」』",
    "T02n0099_037:0271c16_21": "淳陀！",
    "T02n0099_037:0271c16_22": "是名黑、黑報，不淨、不淨果，乃至觸以不觸，皆悉不淨。",
    "T02n0099_037:0271c18_23": "「淳陀！",
    "T02n0099_037:0271c18_24": "有白、白報，淨有、淨果，輕仙上昇，成就已，晨朝觸地，此淨我淨者，亦得清淨；若不觸者，亦得清淨，把牛糞團，手執生草，淨因淨果者，執與不執，亦得清淨。",
    "T02n0099_037:0271c21_25": "「淳陀！",
    "T02n0099_037:0271c21_26": "何等為白、白報，乃至執以不執，亦得清淨？",
    "T02n0099_037:0271c22_27": "謂有人不殺生，離殺生，捨刀杖，慚愧，悲念一切眾生。",
    "T02n0099_037:0271c24_28": "不偷盜，遠離偷盜，與者取，不與不取，淨心不貪。",
    "T02n0099_037:0271c25_29": "離於邪婬，若父母護，乃至授一花鬘者，悉不強干起於邪婬，離於妄語，審諦實說，遠離兩舌，不傳此向彼，傳彼向此，共相破壞，離者令和，和者隨喜，遠離惡口，不剛強，多人樂其所說。",
    "T02n0099_037:0271c29_30": "離於壞語，諦說、時說、實說、義說、法說、見說。",
    "T02n0099_037:0272a01_31": "離於貪欲，不於他財、他眾具作己有想，而生貪著，離於瞋恚，不作是念：『撾打縛殺，為作眾難。』",
    "T02n0099_037:0272a03_32": "正見成就，不顛倒見，有施、有說報、有福，有善惡行果報，有此世，有父母、有眾生生，有世阿羅漢於此世他世現法自知作證：『我生已盡，梵行已立，所作已作，自知不受後有。』",
    "T02n0099_037:0272a07_33": "淳陀！",
    "T02n0099_037:0272a08_0": "是名白、白報，乃至觸與不觸，皆悉清淨。」",
    "T02n0099_037:0272a08_1": "爾時，淳陀長者聞佛所說，歡喜隨喜，作禮而去。",
    "T02n0099_037:0272a10_0": "（一〇四〇）如是我聞：一時，佛住王舍城金師精舍。",
    "T02n0099_037:0272a11_1": "時，有異婆羅門於十五日，洗頭已，受齋法，被新長髮白[疊*毛]，手執生草，來詣佛所，與世尊面相問訊慰勞已，退坐一面。",
    "T02n0099_037:0272a13_2": "爾時，佛告婆羅門：「汝洗頭被新長髮白[疊*毛]，是誰家法？」",
    "T02n0099_037:0272a15_3": "婆羅門白佛：「瞿曇！",
    "T02n0099_037:0272a15_4": "是學捨法。」",
    "T02n0099_037:0272a15_5": "佛告婆羅門：「云何婆羅門捨法？」",
    "T02n0099_037:0272a16_6": "婆羅門白佛言：「瞿曇！",
    "T02n0099_037:0272a17_7": "如是十五日，洗頭受持法齋，著新淨長髮白[疊*毛]，手執生草，隨力所能，布施作福。",
    "T02n0099_037:0272a19_8": "瞿曇！",
    "T02n0099_037:0272a19_9": "是名婆羅門修行捨行。」",
    "T02n0099_037:0272a19_10": "佛告婆羅門：「賢聖法、律所行捨行異於此也。」",
    "T02n0099_037:0272a20_11": "婆羅門白佛：「瞿曇！",
    "T02n0099_037:0272a21_12": "云何為賢聖法、律所行捨行？」",
    "T02n0099_037:0272a21_13": "佛告婆羅門：「謂離殺生，不樂殺生……」如前清淨分廣說。",
    "T02n0099_037:0272a23_14": "「依於不殺，捨離殺生……」乃至如前清淨分廣說。",
    "T02n0099_037:0272a24_15": "「離偷盜，不樂於盜，依於不盜，捨不與取。",
    "T02n0099_037:0272a25_16": "離諸邪婬，不樂邪婬，依於不婬，捨非梵行。",
    "T02n0099_037:0272a26_17": "離於妄語，不樂妄語，依不妄語，捨不實言。",
    "T02n0099_037:0272a27_18": "離諸兩舌，不樂兩舌，依不兩舌，捨別離行。",
    "T02n0099_037:0272a28_19": "離於惡口，不樂惡口，依不惡口，捨於麁言。",
    "T02n0099_037:0272a29_20": "離諸綺語，不樂綺語，依不綺語，捨無義言。",
    "T02n0099_037:0272b01_21": "斷除貪欲，遠離苦貪，依無貪心，捨於愛著。",
    "T02n0099_037:0272b02_22": "斷除瞋恚，不生忿恨，依於無恚，捨彼瞋恨。",
    "T02n0099_037:0272b03_23": "修習正見，不起顛倒，依於正見，捨彼邪見。",
    "T02n0099_037:0272b04_24": "婆羅門！",
    "T02n0099_037:0272b04_25": "是名賢聖法、律所行捨行。」",
    "T02n0099_037:0272b05_26": "婆羅門白佛：「善哉！",
    "T02n0099_037:0272b05_27": "瞿曇賢聖法、律所行捨行。」",
    "T02n0099_037:0272b06_28": "時，婆羅門聞佛所說，歡喜隨喜，從坐起去。",
    "T02n0099_037:0272b08_0": "（一〇四一）如是我聞：一時，佛住王舍城迦蘭陀竹園。",
    "T02n0099_037:0272b09_1": "時，有生聞梵志來詣佛所，與世尊面相問訊慰勞已，退坐一面，白佛言：「瞿曇！",
    "T02n0099_037:0272b11_0": "我有親族，極所愛念，忽然命終，我為彼故，信心布施。",
    "T02n0099_037:0272b12_1": "云何？",
    "T02n0099_037:0272b12_2": "世尊！",
    "T02n0099_037:0272b12_3": "彼得受不？」",
    "T02n0099_037:0272b12_4": "佛告婆羅門：「非一向得。",
    "T02n0099_037:0272b13_5": "若汝親族生地獄中者，得彼地獄眾生食，以活其命，不得汝所信施飲食；若生畜生、餓鬼、人中者，得彼人中飲食，不得汝所施者。",
    "T02n0099_037:0272b16_6": "婆羅門！",
    "T02n0099_037:0272b16_7": "餓鬼趣中有一處，名為入處餓鬼，若汝親族生彼入處餓鬼中者，得汝施食。」",
    "T02n0099_037:0272b18_8": "婆羅門白佛：「若我親族不生入處餓鬼趣中者，我信施，誰應食之？」",
    "T02n0099_037:0272b19_9": "佛告婆羅門：「若汝所可為信施親族不生入處餓鬼趣者，要有餘親族知識生入處餓鬼趣中者，得食之。」",
    "T02n0099_037:0272b22_10": "婆羅門白佛：「瞿曇！",
    "T02n0099_037:0272b22_11": "若我所為信施親族不生入處餓鬼趣中，亦無更餘親族知識生入處餓鬼趣者，此信施食，誰當食之？」",
    "T02n0099_037:0272b25_12": "佛告婆羅門：「設使所為施親族知識不生入處餓鬼趣中，復無諸餘知識生餓鬼者，且信施而自得其福，彼施者所作信施，而彼施者不失達嚫。」",
    "T02n0099_037:0272b28_13": "婆羅門白佛：「云何施者行施，施者得彼達嚫？」",
    "T02n0099_037:0272b29_14": "佛告婆羅門：「有人殺生行惡，手常血腥，乃至十不善業跡……」如淳陀修多羅廣說，「而復施諸沙門、婆羅門，乃至貧窮、乞士，悉施錢財、衣被、飲食、燈明、諸莊嚴具。",
    "T02n0099_037:0272c04_15": "婆羅門！",
    "T02n0099_037:0272c04_16": "彼惠施主若復犯戒，生象中者，以彼曾施沙門、婆羅門錢財、衣被、飲食，乃至莊嚴眾具故，雖在象中，亦得受彼施報，衣服、飲食，乃至種種莊嚴眾具。",
    "T02n0099_037:0272c07_17": "「若復生牛、馬、驢、騾等種種畜生趣中，以本施惠功德，悉受其報，隨彼生處所應受用，皆悉得之。",
    "T02n0099_037:0272c10_18": "婆羅門！",
    "T02n0099_037:0272c10_19": "若復施主持戒，不殺、不盜，乃至正見，布施諸沙門、婆羅門乃至乞士錢財、衣服、飲食，乃至燈明，緣斯功德，生人道中，坐受其報，衣被、飲食，乃至燈明眾具。",
    "T02n0099_037:0272c13_20": "「復次，婆羅門！",
    "T02n0099_037:0272c14_21": "若復持戒生天上者，彼諸惠施天上受報，財寶、衣服、飲食，乃至莊嚴眾具。",
    "T02n0099_037:0272c15_22": "婆羅門！",
    "T02n0099_037:0272c15_23": "是名施者行施，施者受達嚫，果報不失。」",
    "T02n0099_037:0272c16_24": "時，生聞婆羅門聞佛所說，歡喜隨喜，從坐起去。",
    "T02n0099_037:0272c18_0": "（一〇四二）如是我聞：一時，佛在拘薩羅國人間遊行，住鞞羅磨聚落北身恕林中。",
    "T02n0099_037:0272c19_1": "鞞羅聚落婆羅門長者聞世尊住聚落北身恕林中，聞已，共相招集，往詣佛所，稽首佛足，退坐一面，白佛言：「世尊！",
    "T02n0099_037:0272c22_2": "何因、何緣有眾生身壞命終，生地獄中？」",
    "T02n0099_037:0272c23_3": "佛告諸婆羅門長者：「行非法行、行危嶮行因緣故，身壞命終，生地獄中。」",
    "T02n0099_037:0272c25_4": "諸婆羅門長者白佛：「行何等非法行、危嶮行，身壞命終，生地獄中？」",
    "T02n0099_037:0272c26_5": "佛告婆羅門長者：「殺生，乃至邪見，具足十不善業因緣故。",
    "T02n0099_037:0272c28_0": "婆羅門！",
    "T02n0099_037:0272c28_1": "是非法行、危嶮行，身壞命終，生地獄中。」",
    "T02n0099_037:0272c29_2": "婆羅門白佛：「何因緣諸眾生身壞命終，得生天上？」",
    "T02n0099_037:0273a01_3": "佛告婆羅門長者：「行法行、行正行，以是因緣故，身壞命終，得生天上。」",
    "T02n0099_037:0273a02_4": "復問：「世尊！",
    "T02n0099_037:0273a03_5": "行何等法行、何等正行，身壞命終，得生天上？」",
    "T02n0099_037:0273a04_6": "佛告婆羅門長者：「謂離殺生，乃至正見，十善業跡因緣故，身壞命終，得生天上。",
    "T02n0099_037:0273a06_7": "婆羅門長者！",
    "T02n0099_037:0273a06_8": "若有行此法行、行此正行者，欲求剎利大性家、婆羅門大性家、居士大性家，悉得往生。",
    "T02n0099_037:0273a08_9": "所以者何？",
    "T02n0099_037:0273a08_10": "以法行、正行因緣故。",
    "T02n0099_037:0273a09_11": "「若復欲求生四王、三十三天，乃至他化自在天，悉得往生。",
    "T02n0099_037:0273a10_12": "所以者何？",
    "T02n0099_037:0273a10_13": "以法行、正行故，行淨戒者，其心所願，悉自然得。",
    "T02n0099_037:0273a12_14": "「若復如是法行、正行者，欲求生梵天，亦得往生。",
    "T02n0099_037:0273a13_15": "所以者何？",
    "T02n0099_037:0273a13_16": "以行正行、法行故，持戒清淨，心離愛欲，所願必得。",
    "T02n0099_037:0273a14_17": "「若復欲求往生光音、遍淨，乃至阿伽尼吒，亦復如是。",
    "T02n0099_037:0273a15_18": "所以者何？",
    "T02n0099_037:0273a16_19": "以彼持戒清淨，心離欲故。",
    "T02n0099_037:0273a16_20": "「若復欲求離欲、惡不善法，有覺有觀，乃至第四禪具足住，悉得成就。",
    "T02n0099_037:0273a18_21": "所以者何？",
    "T02n0099_037:0273a18_22": "以彼法行、正行故，持戒清淨，心離愛欲，所願必得。",
    "T02n0099_037:0273a19_23": "「欲求慈、悲、喜、捨，空入處、識入處、無所有入處、非想非非想入處皆悉得。",
    "T02n0099_037:0273a21_24": "所以者何？",
    "T02n0099_037:0273a21_25": "以法行、正行故，持戒清淨，心離愛欲，所願必得。",
    "T02n0099_037:0273a22_26": "「欲求斷三結，得須陀洹、斯陀含、阿那含果，無量神通，天耳、他心智、宿命智、生死智、漏盡智皆悉得。",
    "T02n0099_037:0273a25_27": "所以者何？",
    "T02n0099_037:0273a25_28": "以法行、正行故，持戒、離欲，所願必得。」",
    "T02n0099_037:0273a26_29": "時，婆羅門長者聞佛所說，歡喜隨喜，作禮而去。",
    "T02n0099_037:0273a28_0": "（一〇四三）如是我聞：一時，佛在拘薩羅國人間遊行，住鞞羅磨聚落北身恕林中。",
    "T02n0099_037:0273a29_1": "時，鞞羅磨聚落中，婆羅門長者聞世尊住鞞羅磨聚落身恕林中，聞已，乘白馬車，多將翼從，持金斗、傘蓋、金澡瓶，出鞞羅磨聚落，詣身恕林。",
    "T02n0099_037:0273b04_0": "至道口，下車步進，入於園門，至世尊前，面相問訊慰勞已，退坐一面，白佛言：「瞿曇！",
    "T02n0099_037:0273b05_1": "何因、何緣有人命終生地獄中，乃至生天？",
    "T02n0099_037:0273b06_2": "……」如上修多羅廣說。",
    "T02n0099_037:0273b07_3": "時，鞞羅磨婆羅門聞佛所說，歡喜隨喜，從坐起而去。",
    "T02n0099_037:0273b09_0": "（一〇四四）如是我聞：一時，佛住在拘薩羅人間遊行，至鞞紐多羅聚落北身恕林中住。",
    "T02n0099_037:0273b10_1": "鞞紐多羅聚落婆羅門長者聞世尊住聚落北身恕林中，聞已，共相招引，往詣身恕林，至世尊所，面相慰勞已，退坐一面。",
    "T02n0099_037:0273b13_2": "爾時，世尊告婆羅門長者：「我當為說自通之法。",
    "T02n0099_037:0273b14_3": "諦聽，善思。",
    "T02n0099_037:0273b15_0": "何等自通之法？",
    "T02n0099_037:0273b15_1": "謂聖弟子作如是學：『我作是念：「若有欲殺我者，我不喜；我若所不喜，他亦如是。",
    "T02n0099_037:0273b17_2": "云何殺彼？」",
    "T02n0099_037:0273b17_3": "作是覺已，受不殺生，不樂殺生……』」如上說。",
    "T02n0099_037:0273b18_4": "「我若不喜人盜於我，他亦不喜，我云何盜他？",
    "T02n0099_037:0273b19_5": "是故持不盜戒，不樂於盜……」如上說。",
    "T02n0099_037:0273b20_6": "「我既不喜人侵我妻，他亦不喜，我今云何侵人妻婦？",
    "T02n0099_037:0273b21_7": "是故受持不他婬戒……」如上說。",
    "T02n0099_037:0273b22_8": "「我尚不喜為人所欺，他亦如是，云何欺他？",
    "T02n0099_037:0273b23_9": "是故受持不妄語戒……」如上說。",
    "T02n0099_037:0273b24_10": "「我尚不喜他人離我親友，他亦如是，我今云何離他親友？",
    "T02n0099_037:0273b25_11": "是故不行兩舌。",
    "T02n0099_037:0273b25_12": "我尚不喜人加麁言，他亦如是，云何於他而起罵辱？",
    "T02n0099_037:0273b27_13": "是故於他不行惡口……」如上說。",
    "T02n0099_037:0273b27_14": "「我尚不喜人作綺語，他亦如是，云何於他而作綺語？",
    "T02n0099_037:0273b29_15": "是故於他不行綺飾……」如上說。",
    "T02n0099_037:0273b29_16": "「如是七種，名為聖戒。",
    "T02n0099_037:0273c01_17": "「又復於佛不壞淨成就，於法、僧不壞淨成就，是名聖弟子四不壞淨成就。",
    "T02n0099_037:0273c03_18": "自現前觀察，能自記說：『我地獄盡，畜生、餓鬼盡，一切惡趣盡，得須陀洹，不墮惡趣法，決定正向三菩提，七有天人往生，究竟苦邊。』」",
    "T02n0099_037:0273c06_19": "時，鞞紐聚落婆羅門長者聞佛所說，歡喜隨喜，從坐起而去。",
    "T02n0099_037:0273c08_0": "（一〇四五）如是我聞：一時，佛住舍衛國祇樹給孤獨園。",
    "T02n0099_037:0273c09_1": "爾時，世尊告諸比丘：「有相習近法。",
    "T02n0099_037:0273c10_0": "諦聽，善思，當為汝說。",
    "T02n0099_037:0273c10_1": "何等為相習近法？",
    "T02n0099_037:0273c10_2": "謂殺生者、殺生者習近，盜、婬、妄語、兩舌、惡口、綺語、貪、恚、邪見，各各隨類更相習近。",
    "T02n0099_037:0273c12_3": "譬如不淨物、不淨物自相和合。",
    "T02n0099_037:0273c13_4": "如是，殺生、殺生，乃至邪見、邪見自相習近。",
    "T02n0099_037:0273c14_5": "如是，比丘！",
    "T02n0099_037:0273c14_6": "不殺生、不殺生相習近，乃至正見、正見更相習近。",
    "T02n0099_037:0273c15_7": "譬如淨物、淨物自相和合，乳生酪，酪生酥，酥生醍醐，醍醐自相和合。",
    "T02n0099_037:0273c17_8": "如是，不殺、不殺更相習近，乃至正見、正見更相習近，是名比丘相習近法。」",
    "T02n0099_037:0273c19_9": "佛說是經已，諸比丘聞佛所說，歡喜奉行。",
    "T02n0099_037:0273c21_0": "（一〇四六）如是我聞：一時，佛住舍衛國祇樹給孤獨園。",
    "T02n0099_037:0273c22_1": "爾時，世尊告諸比丘：「有蛇行法。",
    "T02n0099_037:0273c22_2": "諦聽，善思，當為汝說。",
    "T02n0099_037:0273c23_3": "何等為蛇行法？",
    "T02n0099_037:0273c23_4": "謂殺生惡行，手常血腥，乃至十不善業跡……」如前淳陀修多羅廣說。",
    "T02n0099_037:0273c25_5": "「彼當爾時，身蛇行、口蛇行、意蛇行；彼如是身、口、意蛇行已，於其二趣向一一趣，若地獄、若畜生。",
    "T02n0099_037:0273c27_6": "蛇行眾生？",
    "T02n0099_037:0273c27_7": "謂蛇、鼠、猫、狸等腹行眾生，是名蛇行法。",
    "T02n0099_037:0273c28_8": "「云何非蛇行法？",
    "T02n0099_037:0273c29_9": "謂不殺生，乃至正見……」如前淳陀修多羅十業跡廣說，「是名非蛇行法。",
    "T02n0099_037:0274a01_10": "身非蛇行、口非蛇行、意非蛇行，於其二趣生一一趣，若天上、若人中，是名非蛇行法。」",
    "T02n0099_037:0274a03_11": "佛說此經已，諸比丘聞佛所說，歡喜奉行。",
    "T02n0099_037:0274a05_0": "（一〇四七）如是我聞：一時，佛住舍衛國祇樹給孤獨園。",
    "T02n0099_037:0274a06_1": "爾時，世尊告諸比丘：「有惡業因、惡心因、惡見因，如是眾生身壞命終，必墮惡趣泥犁中。",
    "T02n0099_037:0274a08_2": "譬如圓珠，擲著空中，落地流轉，不一處住。",
    "T02n0099_037:0274a09_3": "如是，惡業因、惡心因、惡見因，身壞命終，必墮地獄，中無住處。",
    "T02n0099_037:0274a10_4": "「云何為惡業？",
    "T02n0099_037:0274a11_5": "謂殺生，乃至綺語……」如上廣說，「是名惡業。",
    "T02n0099_037:0274a12_0": "云何惡心？",
    "T02n0099_037:0274a12_1": "謂貪恚心……」如上廣說，「是名惡心。",
    "T02n0099_037:0274a13_0": "云何惡見？",
    "T02n0099_037:0274a13_1": "謂邪顛倒……」如上廣說，「是名惡見。",
    "T02n0099_037:0274a14_0": "是名惡業因、惡心因、惡見因，身壞命終，必生惡趣泥犁中；善業因、善心因、善見因，身壞命終，必生善趣天上。",
    "T02n0099_037:0274a16_1": "「婆羅門！",
    "T02n0099_037:0274a16_2": "云何為善業？",
    "T02n0099_037:0274a17_3": "謂離殺生、不樂殺生，乃至不綺語，是名善業。",
    "T02n0099_037:0274a18_4": "云何善心？",
    "T02n0099_037:0274a18_5": "謂不貪、不恚，是名心善。",
    "T02n0099_037:0274a19_0": "云何為見善？",
    "T02n0099_037:0274a19_1": "謂正見不顛倒，乃至見不受後有，是名見善。",
    "T02n0099_037:0274a20_2": "是名業善因、心善因、見善因，身壞命終，得生天上。",
    "T02n0099_037:0274a21_3": "譬如四方摩尼珠，擲著空中，隨墮則安；如是彼三善因，所在受生，隨處則安。」",
    "T02n0099_037:0274a23_4": "佛說如是經已，諸比丘聞佛所說，歡喜奉行。",
    "T02n0099_037:0274a25_0": "（一〇四八）如是我聞：一時，佛住舍衛國祇樹給孤獨園。",
    "T02n0099_037:0274a26_1": "爾時，世尊告諸比丘：「若殺生人多習多行，生地獄中；若生人中，必得短壽。",
    "T02n0099_037:0274a27_2": "不與取多習多行，生地獄中；若生人中，錢財多難。",
    "T02n0099_037:0274a29_3": "邪婬多習多行，生地獄中；若生人中，所有妻室為人所圖。",
    "T02n0099_037:0274b01_4": "妄語多習多行，生地獄中；若生人中，多被譏論。",
    "T02n0099_037:0274b02_5": "兩舌多習多行，生地獄中，若生人中，親友乖離。",
    "T02n0099_037:0274b03_6": "惡口多習多行，生地獄中；若生人中，常聞醜聲。",
    "T02n0099_037:0274b04_7": "綺語多習多行，生地獄中；若生人中，言無信用。",
    "T02n0099_037:0274b05_8": "貪欲多習多行，生地獄中；若生人中，增其貪欲。",
    "T02n0099_037:0274b07_9": "瞋恚多習多行，生地獄中；若生人中，增其瞋恚。",
    "T02n0099_037:0274b08_10": "邪見多習多行，生地獄中，若生人中，增其愚癡。",
    "T02n0099_037:0274b09_11": "「若離殺生修習多修習，得生天上；若生人中，必得長壽。",
    "T02n0099_037:0274b10_12": "不盜修習多修習，得生天上；若生人中，錢財不喪。",
    "T02n0099_037:0274b11_13": "不邪婬修習多修習，得生天上；若生人中，妻室修良。",
    "T02n0099_037:0274b13_14": "不妄語修習多修習，得生天上；若生人中，不被譏論。",
    "T02n0099_037:0274b14_15": "不兩舌修習多修習，得生天上；若生人中，親友堅固。",
    "T02n0099_037:0274b15_16": "不惡口修習多修習，得生天上；若生人中，常聞妙音。",
    "T02n0099_037:0274b16_17": "不綺語修習多修習，得生天上；若生人中，言見信用。",
    "T02n0099_037:0274b18_18": "不貪修習多修習，得生天上；若生人中，不增愛欲。",
    "T02n0099_037:0274b19_19": "不恚修習多修習，得生天上；若生人中，不增瞋恚。",
    "T02n0099_037:0274b20_20": "正見修習多修習，得生天上；若生人中，不增愚癡。」",
    "T02n0099_037:0274b21_21": "佛說是經已，諸比丘聞佛所說，歡喜奉行。",
    "T02n0099_037:0274b23_0": "（一〇四九）如是我聞：一時，佛住舍衛國祇樹給孤獨園。",
    "T02n0099_037:0274b24_1": "爾時，世尊告諸比丘：「殺生有三種，謂從貪生故、從恚生故、從癡生。",
    "T02n0099_037:0274b25_2": "乃至邪見亦三種，從貪生、從恚生、從癡生。",
    "T02n0099_037:0274b26_3": "離殺生亦有三種，不貪生、不恚生、不癡生。",
    "T02n0099_037:0274b27_4": "乃至離邪見亦三種，不貪生、不恚生、不癡生。」",
    "T02n0099_037:0274b28_5": "佛說是經已，諸比丘聞佛所說，歡喜奉行。",
    "T02n0099_037:0274c01_0": "（一〇五〇）如是我聞：一時，佛住舍衛國祇樹給孤獨園。",
    "T02n0099_037:0274c02_1": "爾時，世尊告諸比丘：「所謂有出法，出不出法。",
    "T02n0099_037:0274c03_2": "何等為出法，出不出法？",
    "T02n0099_037:0274c03_3": "謂不殺生出於殺生，乃至正見出於邪見。」",
    "T02n0099_037:0274c04_4": "佛說是經已，諸比丘聞佛所說，歡喜奉行。",
    "T02n0099_037:0274c06_0": "（一〇五一）如是我聞：一時，佛住王舍城迦蘭陀竹園。",
    "T02n0099_037:0274c07_1": "時，有生聞婆羅門來詣佛所，稽首佛足，退坐一面，白佛言：「瞿曇！",
    "T02n0099_037:0274c08_2": "所說此、彼岸。",
    "T02n0099_037:0274c08_3": "云何此岸？",
    "T02n0099_037:0274c09_4": "云何彼岸？」",
    "T02n0099_037:0274c09_5": "佛告婆羅門：「殺生者，謂此岸；不殺生者，謂彼岸。",
    "T02n0099_037:0274c10_6": "邪見者，謂此岸；正見者，謂彼岸。」",
    "T02n0099_037:0274c11_7": "爾時，世尊即說偈言：「少有修善人，　　能度於彼岸，　一切眾生類，　　駈馳走此岸。",
    "T02n0099_037:0274c14_0": "　於此正法律，　　觀察法法相，　此等度彼岸，　　摧伏死魔軍。」",
    "T02n0099_037:0274c16_0": "爾時，生聞婆羅門聞佛所說，歡喜隨喜，從坐起去。",
    "T02n0099_037:0274c17_1": "如是，異比丘所問、尊者阿難所問、佛問諸比丘三經，亦如上說。",
    "T02n0099_037:0274c19_0": "（一〇五二）如是我聞：一時，佛住舍衛國祇樹給孤獨園。",
    "T02n0099_037:0274c20_1": "爾時，世尊告諸比丘：「有惡法，有真實法。",
    "T02n0099_037:0274c21_2": "諦聽，善思，當為汝說。",
    "T02n0099_037:0274c21_3": "云何為惡法？",
    "T02n0099_037:0274c21_4": "謂殺生、不與取、邪婬、妄語、兩舌、惡口、綺語、貪、恚、邪見，是名惡法。",
    "T02n0099_037:0274c23_5": "云何為真實法？",
    "T02n0099_037:0274c23_6": "謂離殺生，乃至正見，是名真實法。」",
    "T02n0099_037:0274c24_7": "佛說是經已，諸比丘聞佛所說，歡喜奉行。",
    "T02n0099_037:0274c26_0": "（一〇五三）如是我聞：一時，佛住舍衛國祇樹給孤獨園。",
    "T02n0099_037:0274c27_1": "爾時，世尊告諸比丘：「有惡法、惡惡法，有真實法、真實真實法。",
    "T02n0099_037:0274c28_2": "諦聽，善思，當為汝說。",
    "T02n0099_037:0274c29_3": "云何為惡法？",
    "T02n0099_037:0274c29_4": "謂殺生，乃至邪見，是名惡法。",
    "T02n0099_037:0275a01_5": "云何為惡惡法？",
    "T02n0099_037:0275a01_6": "謂自殺生，教人令殺，乃至自起邪見，復以邪見教人令行，是名惡惡法。",
    "T02n0099_037:0275a03_7": "云何為真實法？",
    "T02n0099_037:0275a03_8": "謂不殺生，乃至正見，是名真實法。",
    "T02n0099_037:0275a04_9": "云何為真實真實法？",
    "T02n0099_037:0275a04_10": "謂自不殺生，教人不殺，乃至自行正見，復以正見教人令行，是名真實真實法。」",
    "T02n0099_037:0275a06_11": "佛說此經已，諸比丘聞佛所說，歡喜奉行。",
    "T02n0099_037:0275a08_0": "（一〇五四）如是我聞：一時，佛住舍衛國祇樹給孤獨園。",
    "T02n0099_037:0275a09_1": "爾時，世尊告諸比丘：「有不善男子、善男子。",
    "T02n0099_037:0275a09_2": "諦聽，善思，今當為汝說。",
    "T02n0099_037:0275a10_3": "云何為不善男子？",
    "T02n0099_037:0275a10_4": "謂殺生者，乃至邪見者，是名不善男子。",
    "T02n0099_037:0275a11_5": "云何善男子？",
    "T02n0099_037:0275a11_6": "謂不殺生，乃至正見，是名善男子。」",
    "T02n0099_037:0275a12_7": "佛說此經已，諸比丘聞佛所說，歡喜奉行。",
    "T02n0099_037:0275a14_0": "（一〇五五）如是我聞：一時，佛住舍衛國祇樹給孤獨園。",
    "T02n0099_037:0275a15_1": "爾時，世尊告諸比丘：「有不善男子、不善男子不善男子，有善男子、善男子善男子。",
    "T02n0099_037:0275a17_2": "諦聽，善思，當為汝說。",
    "T02n0099_037:0275a17_3": "「云何為不善男子？",
    "T02n0099_037:0275a18_4": "謂殺生，乃至邪見者，是名不善男子。",
    "T02n0099_037:0275a18_5": "云何為不善男子不善男子？",
    "T02n0099_037:0275a19_6": "謂手自殺生，教人令殺，乃至自行邪見，教人令行邪見，是名不善男子不善男子。",
    "T02n0099_037:0275a21_7": "「云何為善男子？",
    "T02n0099_037:0275a21_8": "謂不殺生，乃至正見者，是名善男子。",
    "T02n0099_037:0275a22_9": "云何為善男子善男子？",
    "T02n0099_037:0275a23_10": "謂自不殺生，教人不殺，乃至自行正見，復以正見教人令行，是名善男子善男子。」",
    "T02n0099_037:0275a25_11": "佛說是經已，諸比丘聞佛所說，歡喜奉行。",
    "T02n0099_037:0275a27_0": "（一〇五六）如是我聞：一時，佛住舍衛國祇樹給孤獨園。",
    "T02n0099_037:0275a28_1": "爾時，世尊告諸比丘：「若成就十法者，如鐵鉾鑽水，身壞命終，下入惡趣泥犁中。",
    "T02n0099_037:0275b01_2": "何等為十？",
    "T02n0099_037:0275b01_3": "謂殺生，乃至邪見。",
    "T02n0099_037:0275b01_4": "若成就十法，譬如鐵鉾仰鑽虛空，身壞命終，上生天上。",
    "T02n0099_037:0275b03_5": "何等為十？",
    "T02n0099_037:0275b03_6": "謂不殺生，乃至正見。」",
    "T02n0099_037:0275b03_7": "佛說是經已，諸比丘聞佛所說，歡喜奉行。",
    "T02n0099_037:0275b05_0": "（一〇五七）如是我聞：一時，佛住舍衛國祇樹給孤獨園。",
    "T02n0099_037:0275b06_1": "爾時，世尊告諸比丘：「若成就二十法者，如鐵鉾鑽水，身壞命終，下生惡趣泥犁中。",
    "T02n0099_037:0275b08_2": "何等為二十？",
    "T02n0099_037:0275b08_3": "謂自手殺生，教人令殺，乃至自行邪見，復以邪見教人令行，是名二十法成就。",
    "T02n0099_037:0275b10_4": "如鐵鉾鑽水，身壞命終，下生惡趣泥犁中。",
    "T02n0099_037:0275b11_5": "二十法成就。",
    "T02n0099_037:0275b11_6": "譬如鐵鉾仰鑽虛空，身壞命終，上生天上。",
    "T02n0099_037:0275b12_7": "何等為二十法？",
    "T02n0099_037:0275b13_8": "謂自不殺生，教人不殺，乃至自行正見，復以正見教人令行，是名二十法成就。",
    "T02n0099_037:0275b15_9": "如鐵鉾仰鑽虛空，身壞命終，上生天上。」",
    "T02n0099_037:0275b16_0": "諸比丘聞佛所說，歡喜奉行。",
    "T02n0099_037:0275b17_0": "（一〇五八）如是我聞：一時，佛住舍衛國祇樹給孤獨園。",
    "T02n0099_037:0275b18_1": "爾時，世尊告諸比丘：「三十法成就者，如鐵鉾鑽水，身壞命終，下生惡趣泥犁中。",
    "T02n0099_037:0275b20_2": "何等為三十法？",
    "T02n0099_037:0275b20_3": "謂自手殺生，教人令殺，讚歎殺生，乃至自行邪見，復以邪見教人令行，常復讚歎行邪見者，是名三十法。",
    "T02n0099_037:0275b22_4": "如鐵鉾鑽水，身壞命終，下生惡趣泥犁中。",
    "T02n0099_037:0275b23_5": "有三十法成就者，如鐵鉾鑽空，身壞命終，上生天上。",
    "T02n0099_037:0275b25_6": "何等為三十法？",
    "T02n0099_037:0275b25_7": "謂自不殺生，教人不殺，常復讚歎不殺功德；乃至自行正見，復以正見教人令行，常復讚歎正見功德，是名三十法成就。",
    "T02n0099_037:0275b28_8": "如鐵鉾鑽空，身壞命終，上生天上。」",
    "T02n0099_037:0275b29_9": "諸比丘聞佛所說，歡喜奉行。",
    "T02n0099_037:0275c01_0": "（一〇五九）如是我聞：一時，佛住舍衛國祇樹給孤獨園。",
    "T02n0099_037:0275c02_1": "爾時，世尊告諸比丘：「有四十法成就，如鐵槍投水，身壞命終，下生惡趣泥犁中。",
    "T02n0099_037:0275c04_2": "何等為四十法？",
    "T02n0099_037:0275c04_3": "謂手自殺生，教人令殺，讚歎殺生，見人殺生心隨歡喜，乃至自行邪見，教人令行，讚歎邪見，見行邪見心隨歡喜，是名四十法成就。",
    "T02n0099_037:0275c07_4": "如鐵槍投水，身壞命終，下生惡趣泥犁中。",
    "T02n0099_037:0275c08_5": "有四十法成就，如鐵槍鑽空，身壞命終，上生天上。",
    "T02n0099_037:0275c09_6": "何等為四十？",
    "T02n0099_037:0275c10_7": "謂不殺生，教人不殺，口常讚歎不殺功德，見不殺者心隨歡喜；乃至自行正見，教人令行，亦常讚歎正見功德，見人行者心隨歡喜，是名四十法成就。",
    "T02n0099_037:0275c13_8": "如鐵槍鑽空，身壞命終，上生天上。」",
    "T02n0099_037:0275c14_9": "佛說此經已，諸比丘聞佛所說，歡喜奉行。",
    "T02n0099_037:0275c16_0": "（一〇六〇）如是我聞：一時，佛住舍衛國祇樹給孤獨園。",
    "T02n0099_037:0275c17_1": "爾時，世尊告諸比丘：「有非法，有正法。",
    "T02n0099_037:0275c18_2": "諦聽，善思，當為汝說。",
    "T02n0099_037:0275c18_3": "何等為非法？",
    "T02n0099_037:0275c18_4": "謂殺生，乃至邪見，是名非法。",
    "T02n0099_037:0275c19_5": "何等正法？",
    "T02n0099_037:0275c19_6": "謂不殺生，乃至正見，是名正法。」",
    "T02n0099_037:0275c20_7": "佛說此經已，諸比丘聞佛所說，歡喜奉行。",
    "T02n0099_037:0275c22_0": "（一〇六一）如是我聞：一時，佛住舍衛國祇樹給孤獨園。",
    "T02n0099_037:0275c23_1": "爾時，世尊告諸比丘：「有非律，有正律。",
    "T02n0099_037:0275c24_2": "諦聽，善思，當為汝說。",
    "T02n0099_037:0275c24_3": "何等為非律？",
    "T02n0099_037:0275c24_4": "謂殺生，乃至邪見，是名非律。",
    "T02n0099_037:0275c25_5": "何等為正律？",
    "T02n0099_037:0275c25_6": "謂不殺，乃至正見，是名正律。」",
    "T02n0099_037:0275c26_7": "佛說此經已，諸比丘聞佛所說，歡喜奉行。",
    "T02n0099_037:0275c28_0": "如非律、正律。",
    "T02n0099_037:0275c28_1": "如是非聖及聖，不善及善，非親近、親近，非善哉、善哉，黑法、白法，非義、正義，卑法、勝法，有罪法、無罪法，棄法、不棄法，一一經如上說。",
    "T02n0099_037:0276a03_0": "雜阿含經卷第三十七"
}