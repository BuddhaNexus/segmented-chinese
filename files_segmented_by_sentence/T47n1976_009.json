{
    "T47n1976_009:0414a10_0": "西方合論卷之九",
    "T47n1976_009:0414a12_0": "第九修持門",
    "T47n1976_009:0414a13_0": "夫積劫情塵多生愛海，似蝕劍之苔花，若吞珠之泥繡，無礪不吐，去垢方明；欲得心淨，除非穢滅。",
    "T47n1976_009:0414a15_1": "悟者常須覺觀，迷人勤加折伏。",
    "T47n1976_009:0414a16_2": "其或愛鎖貪枷，亦當慟年惜月。",
    "T47n1976_009:0414a16_3": "孔子曰：「困而不學，民斯為下。」",
    "T47n1976_009:0414a17_4": "今欲一生超僧祇之果，十念攝億萬之程，豈是麁見浮思、結心塵口所能超越？",
    "T47n1976_009:0414a19_5": "不[拚-ㄙ+云]一忍，空累多生，如法而修，免墮魔羂。",
    "T47n1976_009:0414a21_0": "一、淨悟門。",
    "T47n1976_009:0414a21_1": "　二、淨信門。",
    "T47n1976_009:0414a21_2": "　三、淨觀門。",
    "T47n1976_009:0414a22_0": "四、淨念門。",
    "T47n1976_009:0414a22_1": "　五、淨懺門。",
    "T47n1976_009:0414a22_2": "　六、淨願門。",
    "T47n1976_009:0414a23_0": "七、淨戒門。",
    "T47n1976_009:0414a23_1": "　八、淨處門。",
    "T47n1976_009:0414a23_2": "　九、淨侶門。",
    "T47n1976_009:0414a24_0": "十、不定淨門。",
    "T47n1976_009:0414a25_0": "一、淨悟者，行者欲生實淨土，當真實參究，如法了悟。",
    "T47n1976_009:0414a26_1": "何故？",
    "T47n1976_009:0414a26_2": "悟是迷塗導師，如人入暗，當燃燈炬；悟是淨國圖引，如人行遠，當識郵程；悟是諸行領首，如人衝堅當隨將帥。",
    "T47n1976_009:0414a28_3": "一者、悟能了知即穢恒淨，不捨淨故。",
    "T47n1976_009:0414a29_4": "二者、聞淨佛國土不可思議，不怯弱故。",
    "T47n1976_009:0414b01_5": "三者、知畢竟空中因果不失，止一切惡法，不更作故。",
    "T47n1976_009:0414b02_6": "四者、知彼土不去不來，此亦不去不來故。",
    "T47n1976_009:0414b03_7": "五者、悟佛身量遍滿虛空，眾生身量亦遍滿虛空。",
    "T47n1976_009:0414b04_8": "如地獄業力，一人亦滿，多人亦滿故。",
    "T47n1976_009:0414b05_9": "六者、聞阿僧祇劫無量諸行，如人說彈指頃事，不驚怖故。",
    "T47n1976_009:0414b07_0": "七者、修十善三福，不住人天故。",
    "T47n1976_009:0414b07_1": "八者、如覺後憶夢中事，不作有無解故。",
    "T47n1976_009:0414b08_2": "九者、如眼見故鄉，信不信不可得故。",
    "T47n1976_009:0414b09_3": "十者、知法無我，順性利生，直至成佛，無疲厭故。",
    "T47n1976_009:0414b10_4": "菩薩入此門已，成就白法，隨意得生。",
    "T47n1976_009:0414b11_5": "是故《觀經》上品云：「深解義趣，于第一義，心不驚動。」",
    "T47n1976_009:0414b12_6": "《疏》云：「第一義者，謂諸法實相，言語道斷心行處滅。」",
    "T47n1976_009:0414b13_7": "又上品六念義云：「安心不動，名之為念。」",
    "T47n1976_009:0414b14_8": "《鈔》曰：「第一義理悉不為二邊所動，通名為念。」",
    "T47n1976_009:0414b15_9": "故西方，如韋提希、善財、龍樹等，以入地往生；此方，如遠公、智者、永明等，以證悟往生。",
    "T47n1976_009:0414b17_10": "一切經論中廣載，不能具錄。",
    "T47n1976_009:0414b18_11": "論中或有言生彼求悟者，為中下人說；至言悟自己佛不必求生，此則為十地菩薩以上說。",
    "T47n1976_009:0414b20_12": "若云悟第一義，諸結使未斷者皆不求生，則如龍樹、永明等，亦為揑目生花，無事多事矣！",
    "T47n1976_009:0414b23_0": "二、淨信者，《智度論》曰：「若人心中有信清淨，是人能入佛法；若無信，是人不能入。",
    "T47n1976_009:0414b24_1": "譬如牛皮未柔，不可屈折，無信人亦如是。",
    "T47n1976_009:0414b25_2": "又經中說信為手，如人有手入寶山中，自在能取；若無手不能取，信亦如是。」",
    "T47n1976_009:0414b27_3": "昔王仲回問無為子曰：「如何念佛，得無間斷？」",
    "T47n1976_009:0414b28_4": "無為子曰：「一信之後，更不再疑，即是不間斷也。」",
    "T47n1976_009:0414b29_5": "仲回欣躍而去。",
    "T47n1976_009:0414c01_6": "未幾得生，還來致謝。",
    "T47n1976_009:0414c01_7": "是故若人修行未能頓悟，當深植信根，不驚不動。",
    "T47n1976_009:0414c02_8": "一者、信金口誠言，決定當生故。",
    "T47n1976_009:0414c03_9": "二者、信自心廣大，具有如是清淨功德故。",
    "T47n1976_009:0414c04_10": "三者、信因果如形影，決定相隨故。",
    "T47n1976_009:0414c05_11": "四者、信此身形識，及一切世界建立，如陽焰空花無所有故。",
    "T47n1976_009:0414c06_12": "五者、信五濁惡世，寒熱苦惱，穢相熏灸，不容一刻居住故。",
    "T47n1976_009:0414c08_13": "六者、信一切法唯心，如憶梅舌酸故。",
    "T47n1976_009:0414c09_0": "七者、信念力不可思議，如業力故。",
    "T47n1976_009:0414c09_1": "八者、信蓮胞不可思議，如胞胎故。",
    "T47n1976_009:0414c10_2": "九者、信佛無量身、無量壽、無量光，不可思議；如蟻子身、蜉蝣歲、螢火光，同一不思議故。",
    "T47n1976_009:0414c12_3": "十者、信此身決定當死故。",
    "T47n1976_009:0414c13_4": "若人具有如是信根，舉足下足無非念佛。",
    "T47n1976_009:0414c14_0": "故知信之一字，通上中下；但信有大小，若無甚深信力，如無羽之鳥，決定不得飛故。",
    "T47n1976_009:0414c16_0": "三、淨觀者，眾生無始垢穢，遍一切法，如麵入沙，似金在鑛。",
    "T47n1976_009:0414c17_1": "修淨業者，當加種種觀行磨鍊習氣，為白法之垣壇，作往生之津梁。",
    "T47n1976_009:0414c18_2": "一、淨觀，謂觀佛相好，如《十六觀經》所說故。",
    "T47n1976_009:0414c19_3": "二、不淨觀，謂觀身心不淨、器世界不淨，生厭離故。",
    "T47n1976_009:0414c21_4": "三、無常觀，謂觀一切法無定，如一美色，婬人觀之為樂；妬婦觀之為苦；觀行人觀之，種種惡露；異類觀之，如土木故。",
    "T47n1976_009:0414c23_5": "四、和合觀，謂觀是身是世界，是見聞覺知，如積木為屋，積土為壘，積雜彩為畫，無實體故。",
    "T47n1976_009:0414c25_6": "五、對治觀，謂觀自身何結最重，當用何法對治？",
    "T47n1976_009:0414c26_7": "如輕冷苦澁藥草飲食等，於熱病中為藥，於餘病非藥；輕辛甘熱藥草飲食等，於冷病中為藥，於餘病非藥。",
    "T47n1976_009:0414c29_8": "如是觀察對治故。",
    "T47n1976_009:0414c29_9": "六、慚悔觀，謂觀一切眾生無量劫來，與我互為父母兄弟姊妹男女，遞相婬毒曾不覺知；如梟獍殺父母，牛羊鴿雀配其親屬，彼不自知，而人觀之，慚愧譏咲。",
    "T47n1976_009:0415a04_10": "諸佛菩薩見于我等，交後如是，是故當生大悔恨故。",
    "T47n1976_009:0415a05_11": "七、念念觀，謂觀一切時中，幾許憶念佛心，幾許利生心，幾許垢淨沈掉心故。",
    "T47n1976_009:0415a07_12": "八、平等觀，謂觀一切色一色，無好醜故；一切聲一聲，無譽毀故；一切受一受，無恩仇故；一切義一義，無淺深故。",
    "T47n1976_009:0415a10_0": "九、微細觀，謂觀佛念法念，起于何來，去于何往故。",
    "T47n1976_009:0415a11_1": "十、法界觀，謂觀一毛一塵，一草一木，皆具有無量淨佛國土故。",
    "T47n1976_009:0415a12_2": "行者若行諸觀時，以第一淨觀為主，餘九為伴；如石中覓珠，若不破石，無緣得珠故。",
    "T47n1976_009:0415a15_0": "四、淨念者，念佛之法，名一行三昧，惟在決定，若不得念即有散漫，三昧不成。",
    "T47n1976_009:0415a16_1": "一、攝心念，謂一切處，攝念不忘，縱令昏寐，亦繫念而寢，不隔念、不異念故。",
    "T47n1976_009:0415a18_2": "二、勇猛念，如好色人聞婬女所在，高厓深澗燐途虎窟，必往不怯故。",
    "T47n1976_009:0415a20_0": "三、深心念，如大海深廣，必窮其底，覺路遙遙，不竟不休故。",
    "T47n1976_009:0415a21_1": "四、觀想念，謂念念中，見三十二相、八十隨形好故。",
    "T47n1976_009:0415a22_2": "五、息心念，謂息一切名心、官心、慾心、世間心、貪戀心、貢高心、遮護心、人我是非心，念佛故。",
    "T47n1976_009:0415a24_3": "六、悲啼念，每一想佛，身毛皆竪五內若裂，如憶少背之慈母，及多慧之亡兒故。",
    "T47n1976_009:0415a26_4": "七、發憤念，如落第孤寒負才寂寞，每一念及殆不欲生故。",
    "T47n1976_009:0415a27_5": "八、一切念，謂見聞覺知及與毛孔骨髓，無一處不念佛故。",
    "T47n1976_009:0415a29_6": "九、參究念，謂念佛一聲，便念此聲落處故。",
    "T47n1976_009:0415b01_7": "十、寔相念，謂不以有心念，不以無心念，不以有無心念，不以非有無心念故，是為上品念佛門。",
    "T47n1976_009:0415b03_8": "若如是念佛者，現生必得見佛。",
    "T47n1976_009:0415b04_0": "五、淨懺者，經云：「前心起罪，如雲覆空，後心滅罪，如炬破暗。」",
    "T47n1976_009:0415b05_1": "又云：「百年垢衣，可于一日浣令鮮淨，是故欲除重障，當勤懺悔。」",
    "T47n1976_009:0415b06_2": "一、內懺，謂懺心意識不淨因故。",
    "T47n1976_009:0415b07_3": "二、外懺，謂懺一切色一切聲，一切不淨法故。",
    "T47n1976_009:0415b08_4": "三、事懺，謂懺十八界、二十五有，八萬四千種種塵勞結使，障學阿僧祇劫，見佛利生諸行業故。",
    "T47n1976_009:0415b10_5": "四、理懺，謂懺入道以來，所得往解、所學經論、所聞奧義、作止任滅等病，障佛無漏智故。",
    "T47n1976_009:0415b12_6": "五、過去懺，謂懺無始世界所作黑業，如今生雖不偷盜，但所求不如意，即是盜業未盡；今生雖不邪婬，但值不隨意眷屬，即是婬業未盡；今生雖不謗法妄語，但言出人或疑信相半，即是謗法及妄語業未盡。",
    "T47n1976_009:0415b17_7": "於一切果中，察一切因，當知前生無惡不造，一一當懺悔故。",
    "T47n1976_009:0415b19_0": "六、未來懺，謂一切惡法即今便止，盡未來世，永不相續故。",
    "T47n1976_009:0415b20_1": "七、現在懺，謂懺現在世所有生老病死，種種苦業、種種煩惱業、舉足下足業、起口動心業，一切微細不可稱量業故。",
    "T47n1976_009:0415b23_2": "八、剎那懺，謂一念中，有九十剎那；一剎那有九百生滅，一生滅一懺故。",
    "T47n1976_009:0415b24_3": "九、究竟懺，謂等覺位中，有一分無明猶如微煙，究竟洗滌故。",
    "T47n1976_009:0415b26_4": "十、法界懺，謂法性中無我無人，普為十方過現未來一切眾生懺故。",
    "T47n1976_009:0415b27_5": "若能如是真寔懺者，一切障礙，悉得消滅，不離道場，得見諸佛。",
    "T47n1976_009:0415c01_0": "六、淨願者，《智度論》曰：「諸菩薩見諸佛世界無量嚴淨，發種種願。",
    "T47n1976_009:0415c02_1": "有佛世界都無眾苦，乃至無三惡之名者。",
    "T47n1976_009:0415c03_2": "菩薩見已自發願言：『我作佛時，世界無眾苦乃至無三惡之名，亦當如是。』",
    "T47n1976_009:0415c05_3": "有佛世界七寶莊嚴，晝夜常有清淨光明，無有日月，便發願言：『我作佛時，世界常有嚴淨光明，亦當如是。』",
    "T47n1976_009:0415c07_4": "有佛世界一切眾生，皆行十善有大智慧，衣被飲食應念而至，便發願言：『我作佛時世界中眾生，衣被飲食亦當如是。』",
    "T47n1976_009:0415c10_5": "有佛世界純諸菩薩，如佛色身三十二相，光明徹照，乃至無有聲聞、辟支佛名，亦無女人，一切皆行深妙佛道，遊至十方教化一切，便發願言：『我作佛時，世界中眾生亦當如是。』",
    "T47n1976_009:0415c14_6": "如是等無量佛世界種種嚴淨，願皆得之，以是故名願受無量諸佛世界。",
    "T47n1976_009:0415c15_7": "問曰：『諸菩薩行業清淨，自得淨報，何以要須立願然後得之。",
    "T47n1976_009:0415c17_8": "譬如田家得穀，豈復待願？』",
    "T47n1976_009:0415c17_9": "答曰：『作福無願，無所標立，願為導御，能有所成。",
    "T47n1976_009:0415c19_0": "譬如銷金，隨師而作，金無定也。",
    "T47n1976_009:0415c19_1": "如佛所說，有人修少施福、修少戒福、不知禪法，聞人中有富樂人，或聞欲天色天，心願樂者，命終之後，各生其中。",
    "T47n1976_009:0415c22_2": "菩薩亦如是，修淨世界願，然後得之。",
    "T47n1976_009:0415c23_3": "以是故知因願受勝果。",
    "T47n1976_009:0415c23_4": "復次莊嚴佛界事大，獨行功德不能成故，要須願力。",
    "T47n1976_009:0415c24_5": "譬如牛力雖能挽車，要須御者能有所至。",
    "T47n1976_009:0415c25_6": "淨世界願亦復如是，福德如牛，願如御者。』",
    "T47n1976_009:0415c26_7": "問曰：『若不作願，不得福耶？』",
    "T47n1976_009:0415c27_8": "答曰：『雖得，不如有願。",
    "T47n1976_009:0415c27_9": "願能助福，常念所行，福德增長。』」",
    "T47n1976_009:0415c28_10": "以是義故，修淨佛國土者，當發大願。",
    "T47n1976_009:0415c29_11": "一者、不為福由故願，願為一切眾生蔭生淨土故。",
    "T47n1976_009:0416a01_12": "二者、不為眷屬故願，願治一切如來家生淨土故。",
    "T47n1976_009:0416a02_13": "三者、不為病苦故願，願醫一切世間無明等瘡生淨土故。",
    "T47n1976_009:0416a04_14": "四者、不為轉輪王故願，願轉諸佛如來法輪，作大法王生淨土故。",
    "T47n1976_009:0416a05_15": "五者、不為欲界故願，願離一切微妙五欲生淨土故。",
    "T47n1976_009:0416a06_16": "六者、不為色界故願，願離一切禪著生淨土故。",
    "T47n1976_009:0416a07_17": "七者、不為無色界故願，願盡種種微細流注，證無量相好身生淨土故。",
    "T47n1976_009:0416a09_18": "八者、不為聲聞辟支故願，願以福智二嚴，饒益一切眾生生淨土故。",
    "T47n1976_009:0416a11_19": "九者、不為一世界千世界故願，願代無央數世界苦，拔一切世界眾生生淨土故。",
    "T47n1976_009:0416a12_20": "十者、不為一阿僧祇劫千阿僧祇劫眾生故願，願代無量無數阿僧祇劫眾生苦，拔一切眾生生淨土故。",
    "T47n1976_009:0416a15_21": "若能如是發大願者，最後剎那，決定當如普賢願中所說。",
    "T47n1976_009:0416a16_22": "是故當知，願為截苦海之舟航，導極樂之明師故。",
    "T47n1976_009:0416a18_0": "七、淨戒者，一切淨法，以戒為址。",
    "T47n1976_009:0416a18_1": "如人作舍先求平地；如畫師畫諸山水，先治光明素練，然後著彩，戒亦如是。",
    "T47n1976_009:0416a20_2": "是故戒為諸善法之首，入淨國之初門，若不持戒，如惡露敝女，欲入齋壇，無有是處。",
    "T47n1976_009:0416a22_3": "一、慳貪戒，謂行財命二施及與法施，無愛惜故。",
    "T47n1976_009:0416a23_4": "二、毀禁戒，謂五戒律儀戒，乃至無漏戒，滿足持故。",
    "T47n1976_009:0416a24_5": "三、嗔恚戒，謂以忍調心及于身口，若遇惡口刀杖所加，但自思惟業因緣法，作償負想、作導師想、作風寒冷熱想故。",
    "T47n1976_009:0416a27_6": "四、放逸戒，謂生死險道無放身處，如人持滿油鉢行懸繩上，不得左右顧視，及生第二念故。",
    "T47n1976_009:0416a29_7": "五、散亂戒，謂守攝諸根，息諸緣影，如護風燈，如防生鳥故。",
    "T47n1976_009:0416b01_8": "六、愚癡戒，謂以智慧破諸迷悶，如作務人常借日光，若是長夜諸作皆廢故；又如登覽當用開目，若是盲人及與睡眠，諸山河大地，與無等故。",
    "T47n1976_009:0416b05_0": "七、憍慢戒，謂不應以才辯故貢高，不應以悟解故貢高，不應以諍論故貢高；一切所得，如大地上塵，如鏡面上垢，不應以此垢驕彼垢故。",
    "T47n1976_009:0416b08_1": "八、覆藏戒，謂一切處諸佛，一切處菩薩，一切處神明，無可覆故。",
    "T47n1976_009:0416b09_2": "如日中逃影，波中逃濕，沙中逃塵，無可逃故。",
    "T47n1976_009:0416b10_3": "九、無益戒，謂一切嬉戲事無益，一切詩文無益，一切塵緣無益，一切口解脫無益，當遠離故。",
    "T47n1976_009:0416b12_4": "十、不住戒，謂如上持戒，但為生淨土饒益眾生，不求聞譽法，及諸人天二乘果故。",
    "T47n1976_009:0416b14_5": "菩薩如是行於淨戒，則能攝諸眾生，生于淨土。",
    "T47n1976_009:0416b15_6": "何以故？",
    "T47n1976_009:0416b15_7": "一切眾生，雖至冥頑，莫不欽仰戒德故。",
    "T47n1976_009:0416b17_0": "八、淨處者，學道之人，既有志出塵，應當捨諸惡處。",
    "T47n1976_009:0416b18_1": "若不捨者，應是厭離未極；若厭離未極者，應是忻淨土未極。",
    "T47n1976_009:0416b19_2": "龍樹曰：「菩薩心不貴轉輪聖王人天福樂，但念諸佛，是故隨心所重，而生佛土。」",
    "T47n1976_009:0416b21_3": "今小小適意處，尚不能捨，何況轉輪聖王？",
    "T47n1976_009:0416b22_4": "如縛足欲行，繫翅求飛，去住皆累，兩心虛縈。",
    "T47n1976_009:0416b23_5": "一、繁華宣闐處當遠故。",
    "T47n1976_009:0416b23_6": "二、歌樓酒肆處當遠故。",
    "T47n1976_009:0416b24_7": "三、熱焰薰灼處當遠故。",
    "T47n1976_009:0416b25_0": "四、論除目及朝事處當遠故。",
    "T47n1976_009:0416b25_1": "五、恩愛纏縛及熟遊歷處當遠故。",
    "T47n1976_009:0416b26_2": "六、詩壇文社鬪章摘句處當遠故。",
    "T47n1976_009:0416b27_3": "七、譏刺古今，較長競短處當遠故。",
    "T47n1976_009:0416b27_4": "八、講無義味道學處當遠故。",
    "T47n1976_009:0416b28_5": "九、義解家鬪名相，矜小智之處當遠故。",
    "T47n1976_009:0416b29_6": "十、宗乘狂解，安談頓悟，輕視戒律之處當遠故。",
    "T47n1976_009:0416c01_7": "是等撓道與魔不異，是故當遠。",
    "T47n1976_009:0416c02_8": "行者若離是諸處，一切道業，即當成辦。",
    "T47n1976_009:0416c04_0": "九、淨侶者，一切悟機非友不發，一切惡法非友不止；如車二輪，去一則蹶。",
    "T47n1976_009:0416c05_1": "是故世間文字諸戲論法，尚須同心印正，何況志求無上大道。",
    "T47n1976_009:0416c07_2": "《因緣經》曰：「譬如風性雖空，由旃檀林薝蔔林，吹香而來，風有妙香；若經糞穢臭屍而來，其風便臭。",
    "T47n1976_009:0416c09_3": "不如淨衣置之香篋，出衣衣香；若置臭處，衣亦隨臭。」",
    "T47n1976_009:0416c10_4": "友亦如是。",
    "T47n1976_009:0416c10_5": "是以行道，求友者，當嚴別淨穢。",
    "T47n1976_009:0416c11_6": "一、山林間適之友當近，能止躁心故。",
    "T47n1976_009:0416c12_7": "二、巖持戒律之友當近，能淡諸慾故。",
    "T47n1976_009:0416c13_8": "三、智慧廣大之友當近，能出迷津故。",
    "T47n1976_009:0416c13_9": "四、總持文字之友當近，能決疑難故。",
    "T47n1976_009:0416c14_10": "五、寂寞枯槁之友當近，能恬進取故。",
    "T47n1976_009:0416c15_11": "六、謙卑忍辱之友當近，能銷我慢故。",
    "T47n1976_009:0416c16_12": "七、直心忠告之友當近，能抑諸過故。",
    "T47n1976_009:0416c17_13": "八、勇猛精進之友當近，能速道果故。",
    "T47n1976_009:0416c18_0": "九、輕財好施之友當近，能破大慳故。",
    "T47n1976_009:0416c18_1": "十、仁慈覆物，不惜身命之友當近，能摧人我等執故。",
    "T47n1976_009:0416c20_0": "若無如是淨侶，即當屏人獨處，自辦道業。",
    "T47n1976_009:0416c20_1": "以像設為師，以經論為侶，其他嬉戲之徒，寧絕勿通。",
    "T47n1976_009:0416c22_2": "如人園中雖無佳花，不植臭草，以無益賞心，徒增厭穢故。",
    "T47n1976_009:0416c24_0": "十、不定淨者，一切眾生根器利鈍不同，如上諸法皆是上根利器，方得具足，是故如來有異方便，開九品之門，分上中下修習三等。",
    "T47n1976_009:0416c26_1": "一者、或解義諦，未全伏惑，或不深解，但能誦讀諸經故。",
    "T47n1976_009:0416c28_2": "二者、或但依語生信，或因他生信，或遇貧窮折辱生信故。",
    "T47n1976_009:0416c29_3": "三者、或觀金像，或隨意觀一相故。",
    "T47n1976_009:0417a01_4": "四者、或晨朝十念百念，乃至千念故。",
    "T47n1976_009:0417a02_5": "五者、或但懺諸麁重習氣，及十不善業故。",
    "T47n1976_009:0417a03_0": "六者、或為怖生死，發願往生；或遇苦難，發願往生，但不得作人天及諸福德願故。",
    "T47n1976_009:0417a04_1": "七者、或但持八戒五戒，乃至但戒殺盜婬妄故。",
    "T47n1976_009:0417a05_2": "八者、一切喧場不能卒離，但時時生厭離心故。",
    "T47n1976_009:0417a07_0": "九者、於諸世法中人不能即斷，但不隨順故。",
    "T47n1976_009:0417a08_0": "十者、如《觀經》下品中說，或但臨終十念故。",
    "T47n1976_009:0417a08_1": "如上諸法，但能至心受持一法者，皆得往生，唯不得疑信相參，若有疑者，一切諸行悉不成就。",
    "T47n1976_009:0417a11_2": "如人夜中獨趨遠道，不得生疑。",
    "T47n1976_009:0417a11_3": "是故眾生聞法疑者，不如不聞。",
    "T47n1976_009:0417a12_4": "何以故？",
    "T47n1976_009:0417a12_5": "彼無聞者，但不聞法，非有障難，此則自作障難故。",
    "T47n1976_009:0417a14_0": "西方合論卷之九(終)"
}