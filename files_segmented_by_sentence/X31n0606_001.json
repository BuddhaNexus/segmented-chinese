{
    "X31n0606_001:0001a03_0": "重刻法華科註序",
    "X31n0606_001:0001a05_0": "妙法者是自心之別名蓮華者乃妙法之巧喻也心之於物即事而真猶如蓮之方華即實處染而淨經者訓徑宜達自心玅境之要路也盖目諸佛出興唯為斯一事欲令眾生開示佛知見便得清淨故正與達磨直指人心示其捷徑全無貳致矣智者手不執卷常讀是經口無言音徧誦眾典者斯之謂乎小子存策效重鍥於徐氏擬予於柯山重需讐校其書倫師雖祖述天台及玅樂舊所刊行不能無差訛豈翅分毫作亥豕而已其義亦間燕說舉燭今為是正而以便弘闡所謂總持無文字文字顯總持茲知文持持一佛乘義持持弌大事然則文辭義詮其舍諸。",
    "X31n0606_001:0001a16_0-0": "元祿甲戌夏佛降誕日　釋(養存)謹題於讚陽龜山依天台科釋註法華經序四明海慧教院住持傳教沙門平磵必昇述靈山會上玅法華經昔日世尊金口宣暢阿難貝多結集羅什次翻此經洎我天台玅談玄疏章安纂集荊溪作記良由如來教化之本原祖師傳弘之命脈故歷劫而不泯徧剎土以流行名德碩師處處建立法幢長篇巨軸在在敷揚教義有倫法師甞註此經今習善徐居士深信佛乘好樂教法慨茲印板湮沒悉取其經依科分註起倫師已墜之書開後學易入之徑雖曰柯山之述註實皆天台之疏文科標于上註顯于下一覽周知眾義悉現釐為七帙壽諸良梓又得諸山名德里閈仁賢相與助成必有寂光佛祖冥空天龍密宣願力原夫天台智者初依大蘇面承南嶽用普賢觀為正行誦法華經為歷事豁然大悟獲旋總持徹見靈山儼然大會親聆妙法轉示後人今演此道誠是先志使後之人聞此生信即一念信解微有開發即略解言趣復能潤物即廣為他說功倍理契即深信觀成現在四信滅後五品兩得相符不遠而復其或知心道友同門信人一言之下心地開通一句之中義天明朗眾寶大車皆本然之物長者大宅即固有之家實相體心曠神怡珍寶所色盈目眩服上玅珍御飾頂髻明珠論壽命則限量墨塵言聚會則影響等玅供養乃攪長河為酥酪受用則變大地作黃金功不浪施福不唐捐閻浮提內豈是虗行龍華會中宜應慶快必昇屬在校讐辭不堪命輙陳管見贅云爾。",
    "X31n0606_001:0001c05_1-0": "元貞改元乙未彌勒生辰書法華經科註目次卷第一序智顗述觀心誦經法與咸錄釋經六意法華三分總別之圖弘傳序註序品第一方便品第二卷第二譬喻品第三信解品第四卷第三藥草喻品第五授記品第六化城喻品第七卷第四五百弟子授記品第八授學無學人記品第九法師品第十見寶塔品第十一卷第五提婆達多品第十二勸持品第十三安樂行品第十四從地涌出品第十五卷",
    "X31n0606_001:0001c05_1-1": "第六如來壽量品第十六分別功德品第十七隨喜功能品第十八法師功德品第十九卷第七常不輕菩薩品第二十如來神力品第二十一囑累品第二十二藥王菩薩本事品第二十三妙音菩薩品第二十四卷第八觀世音菩薩普門品第二十五陀羅尼第二十六妙莊嚴王本事品第二十七普賢菩薩勸發品第二十八法華經科註目次(終)天台智者大師觀心誦經法夫欲誦經滅罪第一先須盥漱整肅威儀別座跏趺而坐第二入觀觀所坐之座高廣嚴好次觀座下皆有天龍八部四眾圍遶聽法次須運心作觀觀我能為法師傳佛正教為四眾說想所出聲非但此一席眾乃至十方皆得聽受名為假觀次觀能說之人所誦之經何者是經為經卷",
    "X31n0606_001:0001c05_1-2": "是為紙墨是為標軸是誦音為口出為齦齶和合而出為有我身為無我身誰是誦者為心是誦為口是誦為和合出觀此四眾為是實有為從想生四眾非有無我能誦是名空觀雖無所誦之經而有經卷紙墨文字雖無能誦之人而有我身為四眾宣說雖非內外不離內外雖非經卷不離經卷雖非身口不出身口從始至終必無差謬名不可思議能作此解能作此觀名為三觀於一心中得不前不後三觀宛然雖無施者而有法施雖無受者四眾炳然雖無法座登座宣說非一二三而一二三名為法施檀波羅蜜專心誦持無諸遮礙名為持戒忍耐惡覺名聞財利皆不能惱名之為忍一心不息從始至終無有懈怠名為精進專念此經無有愛味名之為禪分別無謬序正流通無不諦了句文分明名為般若是名六波羅蜜具足自行此經名之為實傳授外人名之為權若能一生以此成辦功德於無始心名為正因仍有觀心名為了因高座為四眾說授名為緣因三觀具足若觀未明但是性德研之不已觀心相應名托聖胎以胎業成就名為修德中間四十一位亦修亦性至於極果名為種智伊字三點不縱不橫名大涅槃能到彼岸名第一義空平等大慧是名誦經正觀三世諸佛無不從此而生信者可施無信莫說第三言流通者若自調度不名為慈見苦不救不名為悲既修正觀現前復應莊嚴法界所誦經竟出觀之後以此運觀功德已登正覺者願廣度眾生入位之人悉登上地未入位者即運慈悲二法願未來世共成正覺。",
    "X31n0606_001:0003a09_0": "先敘台宗釋經六意",
    "X31n0606_001:0003a10_0": "丹丘凝翠蘭若澤山叟　與咸　錄",
    "X31n0606_001:0003a11_0": "○一約五時判大化。",
    "X31n0606_001:0003a11_1": "一華嚴時佛初成道於寂滅場為大菩薩現舍那身說圓滿教即華嚴梵網等經最初頓說二乘之人如聾如啞經云我始坐道場觀樹亦經行於三七日中常思惟是事又云大富長者踞師子牀窮子驚走之時也此如日出先照高山時此經初從佛出如從牛出乳味也。",
    "X31n0606_001:0003a17_0": "二鹿苑時佛之本意皆欲諸眾生普入佛慧奈何機有未堪聞必生謗反增罪業今經云若但讚佛乘眾生沒在苦尋以方便力示以三乘教於是脫舍那珍服著丈六弊衣於鹿苑說小乘法聞則易解即阿含小乘等經二乘悟解證羅漢果今經云密遣二人形色憔悴誘引窮子二十年中常令除糞如日照幽谷如轉乳成酪味也。",
    "X31n0606_001:0003a23_1": "三方等時既於鹿苑權用小乘得此一流方堪受化既受化已將欲還令歸於大乘故寄淨名彈訶殃掘斥罵此一類方堪受得道果聞罵不瞋內懷慚愧恣殃掘之譏任淨名之折如彼窮子過是已後心相體信出入無難見菩薩不思議事心自恥之云何如來以小乘法而見化度是我等咎非世尊也此類小機於方等中能如此悔恨者謂之迴心向大是說淨名殃掘思益楞伽諸方等經此如日照平地時如從酪轉生酥味也。",
    "X31n0606_001:0003b08_2": "四般若時小乘之人心既迴惑大乘機發於此時為說般若融通淘汰令彼窮子得見寶藏心生欣喜此如日禺中時如轉生酥成熟酥味也。",
    "X31n0606_001:0003b11_3": "五法華涅槃時如來從彼鹿苑調停攝化此諸機緣今日淳熟堪受大法故說無量義經從一法出生諸法欲令知此三乘諸法從一法生可以會彼三乘皆歸一乘於是入無量義處三昧放光現瑞駭動群機假彌勒懷疑而發問寄文殊決答以引起乃云我見燈明佛本光瑞如此以是知今佛欲說法華經故世尊從三昧起稱歎方便三請四止略開廣開普令群機開佛知見皆成佛道方暢如來出世大意使諸漸來一類聲聞悟本見聞皆是佛法無上大寶不求自得客作賤人是長者子授記聲聞悉皆成佛此如日輪當午時如醍醐上味純一無雜然後說涅槃經捃拾殘機扶律談常廣開佛性大事已畢一化已周故於雙林示入涅槃機盡化息矣五時次第竟如上乃約如來出世已來化儀次第。",
    "X31n0606_001:0003c02_0": "○二四教釋群經。",
    "X31n0606_001:0003c02_1": "上來但約一代大化述其次第然於此五時所說諸經不一其中說法大小不同故約四教而為判攝四教有二。",
    "X31n0606_001:0003c04_2": "一者化儀四教二者化法四教。",
    "X31n0606_001:0003c05_3": "一化儀四者一頓二漸三祕密四不定乃判教之大綱也華嚴即頓教鹿苑即漸始方等即漸中般若即漸終此三時皆漸教也祕密教者如鹿苑本是說小乘阿含諸經其中有大乘機密為說大或正說大乘有小乘機即密為說小故名祕密也不定教者如說小時忽得大益說大時忽得小益於頓解漸於漸解頓故為不定也此乃以化儀四判於五時說法不同有此儀式若法華者是頓非漸是顯露非祕密是定非不定何也以由昔日機緣未淳設化不一勞於如來不思議化或隱或顯或頓或漸若法華者機已淳熟純一貞實一統大化無復異端普令一切咸歸佛乘故非昔日二三之異也。",
    "X31n0606_001:0003c17_4": "二化法四者即於上來五時之中或頓或漸或祕密或不定說於諸經雖則為機種種異說統而攝之不出四教如華嚴說別圓二教鹿苑唯三藏一教方等諸經備說四教般若衍門唯說三教法華一乘唯說圓教涅槃扶律則有追說追泯兩種四教如此五時羣經無量括而統之無出此四故此四教乃是釋經之網目故知法華五時中乃純圓獨玅之經也。",
    "X31n0606_001:0004a01_0": "○三三觀論修證。",
    "X31n0606_001:0004a01_1": "教為能詮教下則有理智因果行位等法為所詮如諸大士聞教修行依教而證故約三觀為所修三惑為所破三諦為所證約此破惑證理之處則有行位淺深高下所歷也於四教中藏通兩教同詮真理則以空觀為所修見思為所破真諦為所證此之二教所修空觀亦有巧拙不同藏拙則修析法空觀通巧則修體法空觀觀雖巧拙破惑證理皆歸一真別圓兩教以三觀為所修三惑為所破三諦為所證此之二教所修三觀亦有巧拙不同別拙則修次第三觀圓巧則修一心三觀圓破三惑圓證三諦圓成三德也故五時唯第五時所說法華純圓獨玅無復次第於如來一代時教之中乃究竟之極唱也既知此已然後可以消釋經文苟不如上判釋何以知其法華乃超群經之表智者云若釋餘經可無約教若釋法華不可不約時約教以判也。",
    "X31n0606_001:0004a17_0": "○四五章釋首題。",
    "X31n0606_001:0004a17_1": "天台凡釋經目必用五章此經乃以法譬為名實相為體一乘因果為宗斷疑生信為用無上醍醐為教相然釋經題目須此五者法理合爾一代藏中經經有名名下必有所詮之法為體約何修行為宗得何功力為用然後區判何時所說何教所收偏圓大小若何攝屬乃為教相故此五法諸經題目缺一不可故體宗用即是三德體即法身宗即般若用即解脫又體即真性軌宗即觀照軌用即資成軌又體即境玅宗即智玅用即行玅釋名是總總三法故教相區判判三法故此五章乃一經之至要天台一家玅得佛意故用以釋經目得茲旨趣於大藏中信手抽經可以判釋也。",
    "X31n0606_001:0004b05_2": "一法譬為名者玅法法也蓮華譬也玅者法上褒美之稱也則有迹門十玅本門十玅(云云)法者有三所謂眾生法佛法心法眾生法即十界十如權實之法也(云云)佛法者非別有法亦十界十如權實之法悉能究竟照了無違也心法者即於自心具十界百界千如之法皆一念本有也此三種法佛法太高眾生法大廣初學為難觀於心法則易可了學者現前一念心起或善或惡必屬一界一必具十十具百即有百界千如權實之法一一皆不思議故心法玅也心法既爾佛法眾生法亦然華嚴云心佛與眾生是三無差別故約三法皆不思議為玅法也此法難解假喻易知故用蓮華以喻此法蓮以喻實華以喻權蓮華多奇故有三喻為蓮故華喻為實施權華開蓮現喻開權顯實華落蓮成喻廢權立實此權實因果皆不思議故以蓮華為玅法之喻也經者訓法訓常即教行理可軌之法皆悉常故梵語修多羅此翻契經以何法為經此方眾生用三塵為經一用聲塵為經如佛在世金口演說聲音詮辯聽者得道大品云從善知識處聞也二用色塵為經今佛去世紙墨傳持大品云從經卷中聞也三用法塵為經內自思惟心與法合不由他教亦非紙墨但心曉悟故云修我法者證乃自知也故智者云手不執卷常讀是經口無言音徧誦眾典佛不說法恒聞法音心不思惟普照法界如此學問豈不大哉誦經者當以此時時照心方契玅法蓮華法譬之經也。",
    "X31n0606_001:0004c07_3": "二實相為體者體是一部之旨歸眾義之都會乃真性軌一實相印為經正體故經云唯佛與佛乃能究盡諸法實相經體之旨大有所涉非此可具。",
    "X31n0606_001:0004c10_4": "三一乘因果為宗宗者修行之喉襟顯體之要蹊也經體乃是非因非果無修無證真常玅理也迷失此理為凡夫悟得此理為上聖欲修欲悟須約宗論修有進趣始終之漸行始為因行終為果故以因果為宗迹門破廢方便開顯真實亦明弟子實因實果亦明師門權因權果而成弟子實因實果因正果傍故於前段明迹因迹果也本門發迹顯本廢方便之近壽明長遠之實果亦明弟子實因實果亦明師門權因權果而顯師門實因實果果正因傍故於後段明本因本果合前因果共為經宗。",
    "X31n0606_001:0004c20_5": "四斷疑生信為用用是如來之玅能此經之勝用如來以權實二智為玅能此經以斷疑生信為勝用迹門用佛菩薩二智斷七方便最大無明同入圓因本門破執近之情生本地深信乃至等覺亦令斷疑生信如是勝用眾經所無故以斷疑生信為用。",
    "X31n0606_001:0005a01_6": "五無上醍醐為教相諸經多是逗會他意令他得益不談佛意意趣何之今經但論如來布教之元始中間取與漸頓適時大事因緣究竟終訖說教之綱格大化之筌罤(云云)但此法華開權顯本前後二文疑多請倍不比餘經秖為深論佛教玅說聖心近會圓因遠申本果所以疑請不已若精知教相則識佛權實二智也。",
    "X31n0606_001:0005a09_0": "○五三分分起盡者經前已作圖經中逐段分科自可見故不重述。",
    "X31n0606_001:0005a11_0-0": "○六四釋消經文者一因緣二約教三本迹四觀心始從如是終至而去句句皆約四釋消文因緣者亦名感應眾生無機雖近不見慈善根力遠而自通感應道交故經云諸佛皆以一大事因緣故出現於世故用因緣釋也十方機感曠若虗空此方以音聲為佛事則甘露門開故經云以種種法門宣示於佛道當知種種聲教若權若實皆為佛道而作筌罤故用約教釋也若應機設教教有權實淺深不同須置指存月亡迹尋本非本無以垂迹非迹無以顯本故經云今天人皆謂我出釋氏宮去伽耶城不遠得菩提然我實成佛甚大久遠又云內祕菩薩行外現是聲聞此師弟皆明本迹故用本迹釋也若尋迹迹廣徒自疲勞若尋本本高高不可極如人數他寶耳但觀己心之高廣扣無窮之聖應機成致感逮得己利故經云若人信汝所說則為見我亦見於汝及比丘僧并諸菩薩當知隨有所聞諦心觀察於信心中得見三寶聞說是法見我是佛見汝等是僧故約觀心釋也既文文之下皆用四釋則文文之下皆可觀心秖如王城耆山其實不離自心即現前一念心中心王名王五陰名舍心王造此舍觀此五陰舍即法性法性即受想行識一切眾生即是涅槃畢竟空寂又觀色陰無知如山識陰如靈三陰如鷲觀此靈鷲山即是三法名祕密藏山城既爾諸字例然故法華一部全是自心法門方免數寶之責荊谿云一一句入心成觀觀與經合非數他寶方知止觀一部是法華三昧之筌罤若得此意方合一部經旨歸趣。",
    "X31n0606_001:0005b14_1": "○今錄如是一句四釋例因緣及約三教義廣且說圓教經初如是者佛明生死即涅槃亦即中道況復涅槃寧非中道真如法界實性實際徧一切處無非佛法阿難傳此與佛說無異故名為如如如不動故名為是此則圓經初如是也若動俗入如三藏義耳不動俗即是如通教義耳動如入如即別教義耳不動如而是如圓教義也約本迹釋者三世十方橫豎皆爾過去遠遠現在漫漫未來永永皆悉如是何處是本何處是迹且約釋尊最初成道經初如是者本也中間作佛說經今日所說經初如是者皆迹也觀心釋者觀前悉檀教迹等諸如是義悉是因緣生法即通觀也因緣即空即假者別觀也二觀為方便道即入中道第一義雙照二諦者亦別觀也上來悉是中道者非通非別觀也(云云)。",
    "X31n0606_001:0006a02_0": "法華三分總別之圖",
    "X31n0606_001:0008a04_0": "玅法蓮華經弘傳序",
    "X31n0606_001:0008a05_0": "終南山　釋　道宣　述",
    "X31n0606_001:0008a06_0": "△科文分三初翻譯元由五初標經意。",
    "X31n0606_001:0008a07_0": "玅法蓮華經者統諸佛降靈之本致也。",
    "X31n0606_001:0008a08_0": "統該攝十方三世諸佛垂迹出現于世之意願也。",
    "X31n0606_001:0008a09_0": "△二傳年數。",
    "X31n0606_001:0008a10_0": "蘊結大廈。",
    "X31n0606_001:0008a11_0": "蘊結積集也大廈夏也西國美號。",
    "X31n0606_001:0008a12_0": "出彼千齡。",
    "X31n0606_001:0008a13_0": "佛生周昭王之代教來後漢明之朝則千年也。",
    "X31n0606_001:0008a14_0": "東傳震旦三百餘載。",
    "X31n0606_001:0008a15_0": "或云真丹或作震旦。",
    "X31n0606_001:0008a15_1": "△三諸譯名。",
    "X31n0606_001:0008a16_0": "西晉慧帝永康年中長安青門燉煌菩薩竺法護者初翻此經名正法華。",
    "X31n0606_001:0008a18_0": "初翻有十卷題名無玅蓮。",
    "X31n0606_001:0008a19_0": "東晉安帝隆安年中後秦弘始丘慈沙門鳩摩羅什次翻此經名玅法蓮華。",
    "X31n0606_001:0008a21_0": "次在西晉之後翻加仍玅蓮什法師事迹見經首釋。",
    "X31n0606_001:0008a22_0": "隨氏仁壽大興善寺北天竺沙門闍那笈多後所翻者同名玅法。",
    "X31n0606_001:0008a24_0": "闍那具云闍那崛多笈多具云達磨笈多二師同譯添品法華。",
    "X31n0606_001:0008b01_1": "△四判文所尚。",
    "X31n0606_001:0008b02_0": "三經重沓文旨互陳時所宗尚皆弘秦本。",
    "X31n0606_001:0008b03_0": "△五支品別偈。",
    "X31n0606_001:0008b04_0": "自餘支品別偈。",
    "X31n0606_001:0008b05_0": "支品如添品添藥艸喻品也別偈者如普門品羅什譯無偈笈多後加。",
    "X31n0606_001:0008b07_0": "不無其流具如序歷故所非述。",
    "X31n0606_001:0008b08_0": "△二感應所以二初通明機應二初機應相由。",
    "X31n0606_001:0008b09_0": "夫以靈嶽降靈非大聖無由開化適化所及非昔緣無以導心。",
    "X31n0606_001:0008b11_0": "靈嶽降靈者借用詩維嶽降靈生申及甫靈鷲垂迹適機開化自非宿昔大通之緣無由開導其心此言機稱於應。",
    "X31n0606_001:0008b13_1": "△二初後示義。",
    "X31n0606_001:0008b14_0": "所以仙苑告成機分小大之別。",
    "X31n0606_001:0008b15_0": "華嚴大機鹿苑小機此二句言應必被機。",
    "X31n0606_001:0008b16_0": "金河顧命道殊半滿之科。",
    "X31n0606_001:0008b17_0": "金河義詳名義諸水篇顧命出書顧命涅槃追說四教藏為半字教通別圓為滿字教此二句言機必稟教。",
    "X31n0606_001:0008b20_0": "豈非教被乘時無足覈其高會。",
    "X31n0606_001:0008b21_0": "△二別示今經三初揀眾得記。",
    "X31n0606_001:0008b22_0": "是知五千退席為進增慢之儔五百授記俱崇密化之迹。",
    "X31n0606_001:0008b24_0": "五千退席佛云退亦佳矣雖曰斥他意在策進在座上慢不生退席之心也五百授記崇其密示輔佛行化之迹也。",
    "X31n0606_001:0008c02_1": "△二明序判正。",
    "X31n0606_001:0008c03_0": "所以放光現瑞開發請之教源。",
    "X31n0606_001:0008c04_0": "彌勒疑念文殊決答引昔證今開其教源。",
    "X31n0606_001:0008c05_0": "出定揚德暢佛慧之宏略。",
    "X31n0606_001:0008c06_0": "從三昧起廣略開顯權實之法。",
    "X31n0606_001:0008c07_0": "朽宅通入大之文軌化城引昔緣之不墜繫珠明理性之常在鑿井顯示悟之多方辭義宛然諭陳唯遠。",
    "X31n0606_001:0008c09_0": "舉經中四諭也。",
    "X31n0606_001:0008c09_1": "△三總結歎。",
    "X31n0606_001:0008c10_0": "自非大哀曠濟拔滯溺之沈流。",
    "X31n0606_001:0008c11_0": "視勞生皆為己子也。",
    "X31n0606_001:0008c12_0": "一極悲心拯昏迷之失性。",
    "X31n0606_001:0008c13_0": "觀法界性以為機也。",
    "X31n0606_001:0008c13_1": "△三時代流通三初判時盛弘。",
    "X31n0606_001:0008c14_0": "自漢至唐六百餘載總歷羣籍四千餘軸受持盛者無出此經。",
    "X31n0606_001:0008c16_0": "△二明機比益。",
    "X31n0606_001:0008c17_0": "將非機教相扣竝智勝之遺塵。",
    "X31n0606_001:0008c18_0": "皆大通佛所結緣之眾也。",
    "X31n0606_001:0008c19_0": "聞而深敬俱威王之餘勣。",
    "X31n0606_001:0008c20_0": "深敬不怖由威王佛所聞常不輕所化也。",
    "X31n0606_001:0008c20_1": "△三指文用序三初標起。",
    "X31n0606_001:0008c22_0": "輙於經首序而綜之。",
    "X31n0606_001:0008c23_0": "△二弘願。",
    "X31n0606_001:0008c24_0": "庶得早淨六根仰慈尊之嘉會速成四德趣樂土之玄猷。",
    "X31n0606_001:0009a02_0": "△三謙贈。",
    "X31n0606_001:0009a03_0": "弘贊莫窮永貽諸後云爾。",
    "X31n0606_001:0009a09_0": "玅法蓮華經卷第一",
    "X31n0606_001:0009a11_0": "四明　信人習善　徐行善　(依科入註)四明海慧教門住持　必昇　校證姚秦三藏法師鳩摩羅什奉　詔譯姚秦者即後秦姚氏也三藏即經律論也法師者傳譯弘通之人也鳩摩羅什者具云鳩摩羅耆婆父名鳩摩羅琰母名耆婆是丘慈王妹什從父母立名此云童壽以童子之年有壽者之智耳自七歲出家日誦三萬二千言九歲同母至罽賓國彼有法師盤頭達多者三藏通曉什依而師之至十二同母至月氏北山有羅漢一見乃云此小沙彌將大弘佛法也什公之母體道悟明位證三果尋往天竺臨行語什曰方等諸經汝必大闡震旦唯汝自無少益耳什言若使大化流傳雖泥犁苦何憾還彼丘慈悟大乘法要其盤頭達多反師於什時前秦符堅僭號關中謂呂光曰朕聞有羅什者深解佛乘矧賢哲者國之大寶也光克丘慈因得羅什還至涼州而符堅已為姚萇所害光遂僭號關外光死其子襲位至于呂隆已經十八年矣萇復卒其子興立弘始三年有連理枝生于廟庭有葱數畦悉變為茝(音止)香艸也瑞異既作秦主遂西伐呂隆方迎得什師入關以其年十二月至長安譯諸經論續於偽秦弘始十一年八月入寂垂終誓曰若平時翻宣無誤俾火後舌不焦黑至闍維竟其舌作紅蓮華色什公位證三賢譯經首從七佛其來尚矣。",
    "X31n0606_001:0009b12_0": "玅法蓮華經序品第一",
    "X31n0606_001:0009b13_0": "序有訓義訓者庠序也謂階位賓主問答悉庠序也義者有三謂次由述也如是等五事冠於經首次序也放光六瑞發起之端由序也問答決疑正說之弄引敘述也具此三義故稱為序義類同者聚在一段故名品也。",
    "X31n0606_001:0009b18_0": "△大段分為三初序分次正宗分三流通分初文又二通序二別序初文又五初舉所聞法體。",
    "X31n0606_001:0009b20_0": "如是。",
    "X31n0606_001:0009b21_0": "所聞法體亦指法之辭三世佛經皆安如是亦信順之辭信則所聞之理會順則師資之道成此下言通序者由諸經通有之故言通也。",
    "X31n0606_001:0009b23_1": "△二舉能持人。",
    "X31n0606_001:0009c01_0": "我聞。",
    "X31n0606_001:0009c02_0": "即阿難自稱也大論云耳根不壞聲在可聞處意欲聞即聞我是耳之主舉我攝眾緣也。",
    "X31n0606_001:0009c03_1": "△三聞持和合非異時。",
    "X31n0606_001:0009c05_0": "一時。",
    "X31n0606_001:0009c06_0": "肇師云法王啟運嘉會之時天台云機應會在一時也。",
    "X31n0606_001:0009c07_1": "△四時從佛聞及聞持之處。",
    "X31n0606_001:0009c08_0": "佛。",
    "X31n0606_001:0009c09_0": "梵語佛陀此云覺者究竟覺了諸法唯只是心又覺有三義自覺覺他覺滿天台云佛名覺者知者於道場樹下知覺世間出世間總相別相覺世即苦集覺出世即道滅亦能覺他身長丈六壽八十老比丘像菩提樹下生艸為座三十四心正習俱盡即三藏佛自覺覺他也帶比丘像現尊特身樹下一念相應斷餘殘習即通佛自覺覺他也單現尊特坐蓮華臺受佛職者即別佛自覺覺他也隱前三相唯示不可思議如虗空相即圓佛自覺覺他也今經教主即圓教佛也佛身本一赴緣即三在昔雖三於今即一昔之三若展拳為指今之一若斂指為拳體用似殊其實則一一則三三則一非一非三即三即一記云法華以前三佛離明隔偏小故來至今經從劣辨勝即三而一也。",
    "X31n0606_001:0009c23_0": "住王舍城。",
    "X31n0606_001:0009c24_0": "佛為能住王城為所住王舍梵云羅閱祇城云伽羅其城東北十五里至鷲峯是說法華處記云如來本住王三昧三德之城迹居忍土之王舍城耳。",
    "X31n0606_001:0010a03_0": "耆闍崛山中。",
    "X31n0606_001:0010a04_0": "此云靈鷲山以山峯似鷲故名其山又云南有屍陀林鷲食屍已棲其上時呼為鷲又前佛今佛皆居此山佛滅後羅漢支佛常居為聖所居故呼為靈中者以此山居五山之中天台云佛好居中所以昇中天降中國中日生中夜滅居中山說中道也。",
    "X31n0606_001:0010a09_1": "△五聞持之伴二初列眾二總結眾集初文又三初聲聞眾二初比丘眾二初多知識六初舉類。",
    "X31n0606_001:0010a11_0": "與大比丘眾。",
    "X31n0606_001:0010a12_0": "與共也有大道大用大知故言大也比丘有三義怖魔破惡乞士既出家將離生死乖於魔意故魔懼而名怖魔又出家破身口七支之惡故云破惡又佛不許如在家而營生業唯乞食自資身安道存福利檀越故云乞士眾者梵云僧伽此翻和合眾。",
    "X31n0606_001:0010a17_1": "△二明數。",
    "X31n0606_001:0010a18_0": "萬二千人俱。",
    "X31n0606_001:0010a19_0": "此數眾本是菩薩迹言比丘耳。",
    "X31n0606_001:0010a19_1": "△三明位。",
    "X31n0606_001:0010a20_0": "皆是阿羅漢。",
    "X31n0606_001:0010a21_0": "阿颰經云應真瑞應經云真人悉約無生義釋或言無翻名含三義一無明糠脫後有田中不受生死果報名無生二者九十八使煩惱惑盡名殺賊三者具智斷兩德堪為人天福田名應供此藏通意耳若別圓釋者非但殺賊亦殺不賊非但無生無生亦無非但應供亦能供應此歎別圓地住功德也又觀解者從假入空觀亦有三義乃至中道觀殺無明賊不生三乘心能供養此人如供養世尊也。",
    "X31n0606_001:0010b05_1": "△四歎德。",
    "X31n0606_001:0010b06_0": "諸漏已盡無復煩惱逮得己利盡諸有結心得自在。",
    "X31n0606_001:0010b07_0": "漏者三漏成論云失道故名漏律云癡人造業開諸漏門毗曇云漏落生死亡法身慧命皆是賊義此歎殺賊也煩惱即是九十八使逮得己利歎應供也三界因果名為他智斷兩德名己利己利具足故名應供諸有即二十五有生處結即二十五有生因因盡果亡此歎無生也定具足故心自在慧具足故名慧自在今言心自在即是定慧具足俱解脫人。",
    "X31n0606_001:0010b14_1": "△五列名。",
    "X31n0606_001:0010b15_0": "其名曰阿若憍陳如。",
    "X31n0606_001:0010b16_0": "阿若是名翻已知又無知乃能知無也憍陳如是姓翻火器婆羅門種其先事火從此名族也。",
    "X31n0606_001:0010b18_0": "摩訶迦葉。",
    "X31n0606_001:0010b19_0": "此翻大龜氏其先學道靈龜負仙圖而應以此命族又翻飲光身光炎涌。",
    "X31n0606_001:0010b21_0": "優樓頻螺迦葉。",
    "X31n0606_001:0010b22_0": "螺亦作蠡此翻木瓜林也。",
    "X31n0606_001:0010b23_0": "伽耶迦葉。",
    "X31n0606_001:0010b24_0": "迦耶此云城。",
    "X31n0606_001:0010c01_0": "那提迦葉。",
    "X31n0606_001:0010c02_0": "那提此云江又云河也。",
    "X31n0606_001:0010c03_0": "舍利弗。",
    "X31n0606_001:0010c04_0": "此云身子母好形身所生故名身子又云珠子母聦明相在眼珠之所生故也。",
    "X31n0606_001:0010c06_0": "大目犍連。",
    "X31n0606_001:0010c07_0": "此云萊茯根又翻胡豆皆以古仙嗜此二物因此命族也。",
    "X31n0606_001:0010c09_0": "摩訶迦旃延。",
    "X31n0606_001:0010c10_0": "此云文飾亦云好肩。",
    "X31n0606_001:0010c11_0": "阿菟樓駄。",
    "X31n0606_001:0010c12_0": "亦云阿那律亦名阿泥盧豆此翻無貧也。",
    "X31n0606_001:0010c13_0": "劫賓那。",
    "X31n0606_001:0010c14_0": "此云房宿父禱房星得子故名。",
    "X31n0606_001:0010c15_0": "憍梵波提。",
    "X31n0606_001:0010c16_0": "此云牛呞宿習不忘避世所笑多居天上。",
    "X31n0606_001:0010c17_0": "離婆多。",
    "X31n0606_001:0010c18_0": "此云星宿亦云假和合也。",
    "X31n0606_001:0010c19_0": "畢陵伽婆蹉。",
    "X31n0606_001:0010c20_0": "此云餘習樹下苦坐不避風雨也。",
    "X31n0606_001:0010c21_0": "薄拘羅。",
    "X31n0606_001:0010c22_0": "此翻善容端正無病年一百六十歲。",
    "X31n0606_001:0010c23_0": "摩訶拘絺羅。",
    "X31n0606_001:0010c24_0": "此云大膝舍利弗舅。",
    "X31n0606_001:0011a01_0": "難陀。",
    "X31n0606_001:0011a02_0": "亦云牧牛難陀此云善歡喜大論云牧牛者頻婆娑王請佛及僧三月安居令牧牛人近住送乳因得見佛出家成果也。",
    "X31n0606_001:0011a05_0": "孫陀羅難陀。",
    "X31n0606_001:0011a06_0": "此云端正即佛之親弟也其妻名孫陀利因妻而名揀餘難陀名也。",
    "X31n0606_001:0011a08_0": "富樓那彌多羅尼子。",
    "X31n0606_001:0011a09_0": "上三字翻滿願從父得名下五字從母得名諸梵人呼為滿慈子天竺男通稱那女通稱尼從父母得名。",
    "X31n0606_001:0011a12_0": "須菩提。",
    "X31n0606_001:0011a13_0": "此云善吉亦云空生生之日室皆空父母驚異問相師占云此是吉相因名善吉又名空生出家見空得道得無諍三昧等也。",
    "X31n0606_001:0011a16_0": "阿難。",
    "X31n0606_001:0011a17_0": "此翻歡喜佛成道日生舉國歡喜因以名之又名慶喜即佛叔父白飯王之子。",
    "X31n0606_001:0011a19_0": "羅睺羅。",
    "X31n0606_001:0011a20_0": "又云羅云此云覆障是佛的子佛為太子時欲求出家父王不許慇懃不已王言若汝有子聽汝出家太子即指妃腹云却後六年汝當生男在胎六年故言覆障佛出家後耶輸有孕諸釋感嗔欲治欲殺妃臨火坑誓曰我若為非母子俱滅若其遺體天當為證因抱子投坑變為蓮池蓮華捧體王及國人始復不疑佛還國耶輸羅云奉佛歡喜丸羅云以幼稚於大眾中徑持上佛耶輸以此息謗國人歡喜。",
    "X31n0606_001:0011b04_1": "△六結。",
    "X31n0606_001:0011b05_0": "如是。",
    "X31n0606_001:0011b06_0": "如上也。",
    "X31n0606_001:0011b07_0": "眾所知識大阿羅漢等。",
    "X31n0606_001:0011b08_0": "肇師云大士處世猶日月昇天有目之徒莫不知識。",
    "X31n0606_001:0011b09_1": "△二少知識。",
    "X31n0606_001:0011b10_0": "復有學無學二千人。",
    "X31n0606_001:0011b11_0": "三藏中十八種學人九種無學又通教九地皆名學十地為無學別圓約有功用無功用明有學無學。",
    "X31n0606_001:0011b13_1": "△二比丘尼眾。",
    "X31n0606_001:0011b14_0": "摩訶波闍波提比丘尼與眷屬六千人俱。",
    "X31n0606_001:0011b15_0": "此名大愛道亦名憍曇彌此翻眾主尼者出家女也。",
    "X31n0606_001:0011b17_0": "羅睺羅母耶輸陀羅比丘尼亦與眷屬俱。",
    "X31n0606_001:0011b18_0": "此云華色亦云名聞以子標母故云羅睺羅母在家為菩薩之妻天人知識出家為尼眾主位居無學即名聞也。",
    "X31n0606_001:0011b20_1": "△二菩薩眾六初氣類。",
    "X31n0606_001:0011b21_0": "菩薩摩訶薩。",
    "X31n0606_001:0011b22_0": "具云菩提薩埵摩訶薩埵什師略去提埵二字菩提云道薩埵云心摩訶云大此大道心氣類也。",
    "X31n0606_001:0011b23_1": "△二大數。",
    "X31n0606_001:0011c01_0": "八萬人。",
    "X31n0606_001:0011c02_0": "餘經集眾甚多此經少者語其大數耳觀心釋約十法界性相十善具萬法約八正道即八萬法門也。",
    "X31n0606_001:0011c04_1": "△三階位。",
    "X31n0606_001:0011c05_0": "皆於阿耨多羅三藐三菩提不退轉。",
    "X31n0606_001:0011c06_0": "阿耨多羅此云無上三藐此云正又三云徧菩提云知即無上正徧知不退轉者約位行念論之應歷四教各有三今略論圓教位行念如初住得一身無量身具三不退是也然此不退轉者意兼兩向今且從上釋應以此句貫通十三句下文釋之若成上即顯階位若向下即成歎德以對初歡喜地喜其不退墮二邊入于中道三不退也。",
    "X31n0606_001:0011c12_1": "△四歎德(一十二句)。",
    "X31n0606_001:0011c14_0": "皆得陀羅尼。",
    "X31n0606_001:0011c15_0": "此下十二句連上不退轉一句作橫豎二意釋豎約十地橫約初住上文不退轉一句已對初歡喜地釋矣此皆得陀羅尼者歎第二離垢地此地亦名離達是遮離諸惡達持眾善即總持義。",
    "X31n0606_001:0011c19_0": "樂說辨才。",
    "X31n0606_001:0011c20_0": "歎第三發光地內智既明外說則辨。",
    "X31n0606_001:0011c21_0": "轉不退轉法輪。",
    "X31n0606_001:0011c22_0": "歎第四炎慧地以由炎能破暗又能焦炷轉法輪自害己惑如焦炷也破他迷妄如除暗也。",
    "X31n0606_001:0011c24_0": "供養無量百千諸佛。",
    "X31n0606_001:0012a01_0": "歎第五難勝地得深禪定用神通力難勝難及於一念頃徧至十方供養諸佛。",
    "X31n0606_001:0012a03_0": "於諸佛所植眾德本。",
    "X31n0606_001:0012a04_0": "歎第六現前地得深禪定能供諸佛福德所資種智現前智是德本如植種於地。",
    "X31n0606_001:0012a06_0": "常為諸佛之所稱歎。",
    "X31n0606_001:0012a07_0": "歎第七遠行地二智方便出過一切廣修利益稱會佛心。",
    "X31n0606_001:0012a09_0": "以慈修身。",
    "X31n0606_001:0012a10_0": "歎第八不動地正智不動不出三界以慈薰身應入五道薰口為說諸法薰心為設方便者也。",
    "X31n0606_001:0012a12_0": "善入佛慧。",
    "X31n0606_001:0012a13_0": "歎第九善慧地深入實際玅徹本源。",
    "X31n0606_001:0012a14_0": "通達大智。",
    "X31n0606_001:0012a15_0": "歎第十法雲地法身如虗空禪定如大雲智慧如大雨。",
    "X31n0606_001:0012a17_0": "到於彼岸。",
    "X31n0606_001:0012a18_0": "歎十地內德到於三諦之彼岸。",
    "X31n0606_001:0012a19_0": "名稱普聞無量世界。",
    "X31n0606_001:0012a20_0": "歎十地外德由內德深廣而聲名普聞。",
    "X31n0606_001:0012a21_0": "能度無數百千眾生。",
    "X31n0606_001:0012a22_0": "餘地度人或一界至九界不名能度十地勝前故能度也諸地歎德以豎義已釋次約橫義歎約初住一位說之餘住例然所謂初發心住一發一切發出過二邊革凡超聖入于中道其心寂滅是不退轉也初句既爾餘十二句歎德例然且初住歎功德更有不可思議二住已去乃至等覺亦復如是。",
    "X31n0606_001:0012b04_1": "△五列名。",
    "X31n0606_001:0012b05_0": "其名曰文殊師利菩薩。",
    "X31n0606_001:0012b06_0": "此云玅德大經云了了見佛性猶如玅德等在北方常喜世界號歡喜藏摩尼寶積如來新譯云曼殊室利此翻云玅吉祥也。",
    "X31n0606_001:0012b09_0": "觀世音菩薩。",
    "X31n0606_001:0012b10_0": "天竺云婆樓吉泜稅思益云若眾生見者必定得菩提稱名者得脫眾苦悲華云若有眾生受苦稱我名念我者為我天眼天耳所見所聞不得免苦不取正覺也。",
    "X31n0606_001:0012b14_0": "得大勢菩薩。",
    "X31n0606_001:0012b15_0": "思益云我投足之處震動三千大千世界及魔宮殿。",
    "X31n0606_001:0012b17_0": "常精進菩薩。",
    "X31n0606_001:0012b18_0": "大寶積云是菩薩為一切眾生經無量劫隨逐不捨或不受化而無一念棄捨。",
    "X31n0606_001:0012b20_0": "不休息菩薩。",
    "X31n0606_001:0012b21_0": "思益云恒河沙劫為一日一夜是三十日為月十二月為年過百千萬億劫得值一佛如是值恒河沙佛行諸梵行修習功德然後受記心不休息故名耳。",
    "X31n0606_001:0012c01_0": "寶掌菩薩。",
    "X31n0606_001:0012c02_0": "普超三昧經云被上德鎧乃至於佛無能沮敗令釋大乘若於夢中不志二乘常以實心諸通慧心為人講宣於諸珍寶心無吝惜故名寶掌耳。",
    "X31n0606_001:0012c05_0": "藥王菩薩。",
    "X31n0606_001:0012c06_0": "悲華云願賢劫一千四佛初成道時我皆供養諸佛入滅我皆起塔劫盡苦惱我皆救護刀兵疾疫作大醫王然後作佛寶藏佛言字汝為火淨藥王在後作佛即樓至如來也。",
    "X31n0606_001:0012c10_0": "勇施菩薩。",
    "X31n0606_001:0012c11_0": "世間內外財出世無上法財悉能徧施勇敢無惜。",
    "X31n0606_001:0012c12_0": "寶月菩薩。",
    "X31n0606_001:0012c13_0": "尊貴如寶種智圓明清涼如月。",
    "X31n0606_001:0012c14_0": "月光菩薩。",
    "X31n0606_001:0012c15_0": "分證中道智光能破昏暗使之頓明。",
    "X31n0606_001:0012c16_0": "滿月菩薩。",
    "X31n0606_001:0012c17_0": "百福嚴備玅相圓明如月滿故。",
    "X31n0606_001:0012c18_0": "大力菩薩。",
    "X31n0606_001:0012c19_0": "境智冥合拔苦與樂勝諸偏小。",
    "X31n0606_001:0012c20_0": "無量力菩薩。",
    "X31n0606_001:0012c21_0": "本高迹下力大用深普救徧提。",
    "X31n0606_001:0012c22_0": "越三界菩薩。",
    "X31n0606_001:0012c23_0": "玅悟千如洞遣百非超世出世。",
    "X31n0606_001:0012c24_0": "跋陀婆羅菩薩。",
    "X31n0606_001:0013a01_0": "此云善守亦云賢守思益云若眾生聞名者必定得三菩提。",
    "X31n0606_001:0013a03_0": "彌勒菩薩。",
    "X31n0606_001:0013a04_0": "此云慈氏思益云若眾生見者即得慈心三昧是菩薩現居知足內院當來出興于堪忍補釋迦之處號彌勒世尊於華林園內龍華樹下而成正覺。",
    "X31n0606_001:0013a07_0": "寶積菩薩。",
    "X31n0606_001:0013a08_0": "分證三德尊貴如寶名寶圓融微玅名積。",
    "X31n0606_001:0013a09_0": "導師菩薩。",
    "X31n0606_001:0013a10_0": "於墮邪道眾生生大悲心令入正道不求恩報故名。",
    "X31n0606_001:0013a11_1": "△六結。",
    "X31n0606_001:0013a12_0": "如是等菩薩摩訶薩八萬人俱。",
    "X31n0606_001:0013a13_0": "△三雜眾八初欲界天。",
    "X31n0606_001:0013a14_0": "爾時釋提桓因與其眷屬二萬天子俱復有名月天子。",
    "X31n0606_001:0013a16_0": "月天。",
    "X31n0606_001:0013a17_0": "普香天子。",
    "X31n0606_001:0013a18_0": "星天。",
    "X31n0606_001:0013a19_0": "寶光天子。",
    "X31n0606_001:0013a20_0": "日天子皆帝釋內臣。",
    "X31n0606_001:0013a21_0": "四大天王與其眷屬萬天子俱。",
    "X31n0606_001:0013a22_0": "即帝釋外臣如武將護世金光明四天王品爾時提頭賴叱毗留勒叉毗留博叉毗沙門始自東方終于北方。",
    "X31n0606_001:0013b01_0": "自在天子。",
    "X31n0606_001:0013b02_0": "化樂天也。",
    "X31n0606_001:0013b03_0": "大自在天子。",
    "X31n0606_001:0013b04_0": "他化自在天乃欲天主也。",
    "X31n0606_001:0013b05_0": "與其眷屬三萬天子俱。",
    "X31n0606_001:0013b06_0": "△二色界天。",
    "X31n0606_001:0013b07_0": "娑婆世界主梵天王尸棄大梵。",
    "X31n0606_001:0013b08_0": "標梵王又尸棄似二人今舉位顯名目一人耳初禪有梵眾梵輔大梵今舉王攝諸。",
    "X31n0606_001:0013b10_0": "光明大梵等與其眷屬萬二千天子俱。",
    "X31n0606_001:0013b11_0": "光明者二禪也此有少光無量光極光等者三禪三天四禪九天即是色界十八梵天也。",
    "X31n0606_001:0013b12_1": "△三龍王。",
    "X31n0606_001:0013b13_0": "有八龍王難陀龍王跋難陀龍王。",
    "X31n0606_001:0013b14_0": "難陀此云歡喜跋此云善即兄弟二龍護摩竭提雨澤以時國無飢年即目連所降者。",
    "X31n0606_001:0013b16_0": "娑伽羅龍王。",
    "X31n0606_001:0013b17_0": "此云鹹海從居海受名此如華嚴云本住智度大海迹處滄溟。",
    "X31n0606_001:0013b19_0": "和修吉龍王。",
    "X31n0606_001:0013b20_0": "此云多頭亦云寶稱。",
    "X31n0606_001:0013b21_0": "德叉迦龍王。",
    "X31n0606_001:0013b22_0": "此云現毒亦云多舌。",
    "X31n0606_001:0013b23_0": "阿那婆達多龍王。",
    "X31n0606_001:0013b24_0": "從池得名此云無熱阿含云雪山有池名阿耨達池其中有五柱堂龍常居此龍有三患一熱風熱沙著身燒皮肉二惡風暴起吹其宮殿失寶飾等龍身自現以為苦惱三諸龍娛樂時金翅鳥王入宮搏撮始生龍子諸龍恐怖今此池無彼三患若鳥欲起心往便即命終故云無熱惱也。",
    "X31n0606_001:0013c06_0": "摩那斯龍王。",
    "X31n0606_001:0013c07_0": "此云大身或大力大意本住無邊身法門迹為大體。",
    "X31n0606_001:0013c09_0": "優鉢羅龍王等各與若干百千眷屬俱。",
    "X31n0606_001:0013c10_0": "亦云漚鉢羅此云黛色蓮華龍依此住從池得名。",
    "X31n0606_001:0013c11_0": "△四緊那羅。",
    "X31n0606_001:0013c12_0": "有四緊那羅王法緊那羅王玅法緊那羅王大法緊那羅王持法緊那羅王各與若干百千眷屬俱。",
    "X31n0606_001:0013c14_0": "此云疑神似人而有一角故號人非人天帝法樂神四緊奏四教法門之樂讚佛也。",
    "X31n0606_001:0013c15_1": "△五乾闥婆。",
    "X31n0606_001:0013c16_0": "有四乾闥婆王樂乾闥婆王樂音乾闥婆王美乾闥婆王美音乾闥婆王各與若干百千眷屬俱。",
    "X31n0606_001:0013c18_0": "此云嗅香以香為食亦云香陰其身出香此天帝俗樂之神也。",
    "X31n0606_001:0013c19_1": "△六阿修羅。",
    "X31n0606_001:0013c20_0": "有四阿修羅王婆稚阿修羅王佉羅騫駄阿修羅王毗摩質多羅阿修羅王羅睺阿修羅王各與若干百千眷屬俱。",
    "X31n0606_001:0013c23_0": "此云無酒四天下採華釀于大海魚龍業力其味不變嗔妬誓斷故云無酒婆稚此云被縛五惡物繫頭不解脫故亦云為天帝所縛故佉羅騫駄此云廣肩胛毗摩質多羅此云淨心羅睺此云障持即障持日月也舉手障日世謂日蝕掩月亦爾或作大聲世言天獸吼氣呵日月失光來訴於佛佛告羅睺莫吞日月羅睺顫動身流白汗即放日月佛力眾生力不能為害。",
    "X31n0606_001:0014a06_1": "△七迦樓羅。",
    "X31n0606_001:0014a07_0": "有四迦樓羅王大威德迦樓羅王大身迦樓羅王大滿迦樓羅王如意迦樓羅王各與若干百千眷屬俱。",
    "X31n0606_001:0014a09_0": "迦樓羅此云金翅翮作金色兩翅相去三百三十六萬里居瞻部大樹上莊子呼為大鵬也。",
    "X31n0606_001:0014a10_1": "△八人眾。",
    "X31n0606_001:0014a11_0": "韋提希子阿闍世王與若干百千眷屬俱。",
    "X31n0606_001:0014a12_0": "韋提希此云思惟即阿闍世之母也阿闍世亦云未生怨或呼為婆留支此云無指內人將護呼為善見大經云阿闍名不生世名怨以不見佛性故煩惱怨生普超云阿闍世從文殊懺悔得柔順忍命終入賓吒羅地獄即入即出生上方國土得無生忍彌勒出時復來名不動菩薩後當作佛號淨界如來。",
    "X31n0606_001:0014a18_1": "△二總結眾集。",
    "X31n0606_001:0014a19_0": "各禮佛足退坐一面。",
    "X31n0606_001:0014a20_0": "退坐一面總結眾集作禮退坐而聽法也疏問云佛在人中說法今列人眾何少答文略不載人實不少如下文云及諸小王轉輪聖王等。",
    "X31n0606_001:0014a22_1": "△第二別序五初眾集序二現瑞序三疑念序四發問序五答問序初文又二初眾集威儀。",
    "X31n0606_001:0014b01_0": "爾時世尊四眾圍繞。",
    "X31n0606_001:0014b02_0": "別序者望通而得名也爾時者欲現六瑞之時也世尊者福慧具足世出世間尊無過上四眾者舊言在家出家各二合為四眾今約一眾更開為四謂發起當機影響結緣也權謀智鑒知機知時激揚發動成辦利益等者名發起夙植德本緣合時熟如癰欲潰不起于座聞即得道此名當機往古諸佛隱其圓極匡輔法王如星遶月雖無作為而有巨益此名影響力無引導激動之能德非伏物鎮嚴之用而過去根淺覆漏汙雜三慧不生雖現世見佛聞法而無四悉檀益但作未來得度因緣此名結緣比丘既爾餘三眾亦然是則合為一十六眾矣圍繞者約因緣釋佛初出世人未知法淨居天下化為人像到已右旋旋已敬禮禮已却坐聽法因於天敬而人用為式焉約教者行旋威儀表四門機動俱見圓理以圓對偏例有四義約觀心者佛身周帀相好莊嚴四旋瞻仰增念佛定約本迹者若觀色身即見法身也。",
    "X31n0606_001:0014b18_1": "△二眾集供養。",
    "X31n0606_001:0014b19_0": "供養恭敬尊重讚歎。",
    "X31n0606_001:0014b20_0": "通語三業皆是供養別卑謹虔禮為恭敬至心專注為尊重發言稱美為讚歎施其依報為供養。",
    "X31n0606_001:0014b21_1": "△二現瑞序二初此土六瑞六初說法。",
    "X31n0606_001:0014b23_0": "為諸菩薩說大乘經名無量義教菩薩法佛所護念。",
    "X31n0606_001:0014b24_0": "大乘者善戒經有七大一法大謂十二部二心大謂求菩提也三解大謂解菩薩藏四淨大謂見道淨心五莊嚴大謂福德智慧六時大謂三阿僧祇行行七具足大謂相好自嚴得菩提也六因也七果也以大因大果合為大乘也名無量義者經云從一法生其一法者謂無相無相不相名為實相從此實相生無量法所謂二法三道四果言無相者無生死相也不相者不涅槃相即指中道為實相也二法者頓漸二也三道即三乘四果即羅漢支佛菩薩佛也此等諸法名為無量即指實相為義處耳教菩薩法者以此無量義處用教菩薩法義處即諦理也文云盡教以佛道是也佛所護念者以由無量義處是佛自證得是故護念雖欲開示眾生根鈍而久默斯要不務速說者是名護念。",
    "X31n0606_001:0014c14_0": "△二入定。",
    "X31n0606_001:0014c15_0": "佛說此經已結跏趺坐入於無量義處三昧身心不動。",
    "X31n0606_001:0014c17_0": "入三昧者慧定相成非禪不智須先入定非智不禪故先說法即智而定即定而智先後出入無有隔礙也說經已更入定者是為法華作序耳若不先開則後無所合所以先入開定為合定作序名為瑞相也若作次第說者先入無量義處三昧已應入法華三昧若明言彰顯時眾則知何待彌勒慇懃文殊靳固是知作序明矣身心不動者與所緣處相應也其身之本源湛若虗空心之理性畢竟常寂所以稱無量義處者此定寂而常照故知世出世間從此一法出無量法也。",
    "X31n0606_001:0015a02_1": "△三雨華。",
    "X31n0606_001:0015a03_0": "是時天雨曼陀羅華摩訶曼陀羅華曼殊沙華摩訶曼殊沙華而散佛上及諸大眾。",
    "X31n0606_001:0015a05_0": "曼陀羅此云適意又云白華曼殊沙此云柔輭又云赤華雨此四華者表其當獲佛因佛因者住行向地圓因也小白表銅輪習種性十住開佛知見大白表銀輪性種種十行示佛知見小赤表金輪道種性十迴向悟佛知見大赤表瑠璃輪聖種性十地入佛知見也此四輪之因從中道生所以從天雨華而表之以因有趣果之義故云散佛上如此因果誰當感尅只是此會時眾故言及諸大眾。",
    "X31n0606_001:0015a13_0": "△四地動。",
    "X31n0606_001:0015a14_0": "普佛世界六種震動。",
    "X31n0606_001:0015a15_0": "此表圓家六番破無明也無明若轉即變為明故普佛世界六種震動六種表住行向地等玅六番也六種者謂動起踊震吼覺六也一一有三謂動三者動徧動等徧動也起三者謂起徧起等徧起也踊三者踊徧踊等徧踊也震三者震徧震等徧震也吼三者吼徧吼等徧吼也覺三者覺徧覺等徧覺也此十八種表破十八界也搖颺不安為動自下昇高為起[嶙-山+土]隴凹凸為踊隱隱聲為震聲大名吼悟物名覺也。",
    "X31n0606_001:0015a23_1": "△五眾喜。",
    "X31n0606_001:0015a24_0": "爾時會中比丘比丘尼優婆塞優婆夷天龍夜叉乾闥婆阿修羅迦樓羅緊那羅摩睺羅伽人非人及諸小王轉輪聖王是諸大眾得未曾有歡喜合掌一心觀佛。",
    "X31n0606_001:0015b04_0": "今但列四眾者當機也今略菩薩者影響也小王者即世主如輪王也應知雨華地動是外瑞也大眾心喜是內瑞也知甘露將降是以欣躍內充此非常喜也故能一心觀佛安得非瑞若喜動陰心者人天義也喜動真諦無漏心者藏通義也喜動即假心者別義也喜動實相心者圓義也比丘翻除饉男比丘尼翻除饉女優婆塞翻清信男優婆夷翻清信女。",
    "X31n0606_001:0015b11_1": "△六放光。",
    "X31n0606_001:0015b12_0": "爾時佛放眉間白毫相光照東方萬八千世界靡不周徧。",
    "X31n0606_001:0015b14_0": "放光即表應機設教破惑除疑也白毫者具種種功德其毫中表俱空狀如白瑠璃筒內外清淨從初發心行行至涅槃一切功德皆現毫中矣毫在二眉中間表中道常其相柔軟表樂卷舒自在表我白即表淨也放光破暗表其中道生智慧光照此土他土者表自覺覺他也照東方者東為方之始表十住是位之始也是以迹門說法生身菩薩朗然見理入於十住開佛知見舉初即知中後也故云靡不周徧耳所言徧者諸方亦然諸位亦然若就本門說法四方佛集即表本門法身菩薩增道損生四位增長也。",
    "X31n0606_001:0015b24_1": "△二他土六瑞六初見六趣。",
    "X31n0606_001:0015c01_0": "下至阿鼻地獄上至阿迦尼吒天於此世界盡見彼土六趣眾生。",
    "X31n0606_001:0015c03_0": "阿鼻此云無間在地之下也阿迦尼吒此云質礙究竟即色究竟天從地獄至有頂即是六凡又見佛菩薩比丘等則十法界具足矣。",
    "X31n0606_001:0015c05_1": "△二見諸佛。",
    "X31n0606_001:0015c06_0": "又見彼土現在諸佛。",
    "X31n0606_001:0015c07_0": "彼佛現在此佛亦然明彼此二土佛皆出世間。",
    "X31n0606_001:0015c07_1": "△三聞佛說法。",
    "X31n0606_001:0015c09_0": "及聞諸佛所說經法。",
    "X31n0606_001:0015c10_0": "是現彼佛初從無相一法非頓而頓與此土初說華嚴同。",
    "X31n0606_001:0015c11_1": "△四見四眾得道。",
    "X31n0606_001:0015c12_0": "并見彼諸比丘比丘尼優婆塞優婆夷諸修行得道者。",
    "X31n0606_001:0015c14_0": "是現彼佛非漸而漸與此土佛次說三藏意同。",
    "X31n0606_001:0015c14_1": "△五見菩薩行行。",
    "X31n0606_001:0015c16_0": "復見諸菩薩摩訶薩種種因緣種種信解種種相貌行菩薩道。",
    "X31n0606_001:0015c18_0": "是現彼佛說三藏後說方等般若諸經與此土佛三藏之後所說意同也種種因緣者昔善為因今教為緣種種相貌者共不共各四門一一門復有無量相貌如五百比丘各說身因即共義也不共四門亦如是故知因緣相貌種別無量皆是彼與此同。",
    "X31n0606_001:0015c23_1": "△六見佛涅槃。",
    "X31n0606_001:0015c24_0": "復見諸佛般涅槃者復見諸佛般涅槃後以佛舍利起七寶塔。",
    "X31n0606_001:0016a02_0": "是現彼土開權顯實收無量法還歸一法唱入涅槃息化起塔當知此土從一出無量法必當收無量法還入一法開權顯實息化歸真與彼同也。",
    "X31n0606_001:0016a04_1": "△三疑念序二初彌勒疑念三初念六瑞。",
    "X31n0606_001:0016a06_0": "爾時彌勒菩薩作是念今者世尊現神變相以何因緣而有此瑞。",
    "X31n0606_001:0016a08_0": "神變者神名天心天然內慧變名變動即是六瑞外彰首楞嚴云佛住不二法能作於神通法王法力超葢一切彌勒不測神變故興疑念又彌勒值佛植善既多何容不髣髴知應須隱明權言不知。",
    "X31n0606_001:0016a12_0": "△二念問誰。",
    "X31n0606_001:0016a13_0": "今佛世尊入于三昧是不可思議現希有事當以問誰誰能答者。",
    "X31n0606_001:0016a15_0": "△三念問文殊。",
    "X31n0606_001:0016a16_0": "復作此念是文殊師利法王之子已曾親近供養過去無量諸佛必應見此希有之相我今當問。",
    "X31n0606_001:0016a18_0": "問經稱文殊是法王子此諸菩薩何人不是法王之子答有二義故一於王子中德推文殊二諸經中文殊竝為菩薩眾首。",
    "X31n0606_001:0016a20_1": "△二大眾疑念二初念六瑞。",
    "X31n0606_001:0016a21_0": "爾時比丘比丘尼優婆塞優婆夷及諸天龍鬼神等咸作此念是佛光明神通之相。",
    "X31n0606_001:0016a23_0": "△二念問誰。",
    "X31n0606_001:0016a24_0": "今當問誰。",
    "X31n0606_001:0016b01_0": "問文殊彌勒德位相亞何故一問一答耶答位雖齊等賓主異宜聖人乘機非問者不能答也又法門有權實權者須問實者須答又迹有久近近問久答又名有便易彌勒名慈慈為眾生應須問文殊名妙德德應須答此即四種消文記云此諸大眾徧歷多會久知文殊神用莫測眾亦精誠專注妙德。",
    "X31n0606_001:0016b07_1": "△四發問序二初長行二初經家述二初述自疑。",
    "X31n0606_001:0016b09_0": "爾時彌勒菩薩欲自決疑。",
    "X31n0606_001:0016b10_0": "△二述他疑。",
    "X31n0606_001:0016b11_0": "又觀四眾比丘比丘尼優婆塞優婆夷及諸天龍鬼神等眾會之心。",
    "X31n0606_001:0016b13_0": "△二發問二初問此土。",
    "X31n0606_001:0016b14_0": "而問文殊師利言以何因緣而有此瑞神通之相放大光明。",
    "X31n0606_001:0016b16_0": "△二問他土。",
    "X31n0606_001:0016b17_0": "照于東方萬八千土悉見彼佛國界莊嚴。",
    "X31n0606_001:0016b18_0": "△二偈頌二初頌上問二請答初文又二初問此土六瑞。",
    "X31n0606_001:0016b20_0": "於是彌勒菩薩欲重宣此義以偈問曰。",
    "X31n0606_001:0016b21_0": "長行之後復有偈頌者龍樹毗婆娑云一隨其國土天竺有散華貫華之說二隨其樂欲不同有樂散說有樂章句三隨其生解不同或散說得解或於章句得解四隨其利鈍不同利者一聞即悟鈍者再說始明五表佛慇懃重說乃至十為眾集前後故具茲多義故有偈也。",
    "X31n0606_001:0016c03_0": "文殊師利道師何故眉間白毫大光普照雨曼陀羅曼殊沙華栴檀香風悅可眾心以是因緣地皆嚴淨而此世界六種震動時四部眾咸皆歡喜身意快然得未曾有。",
    "X31n0606_001:0016c07_0": "總問此土六瑞此偈中長出香風地淨而無說法入定者導師是也良以說法入定能導於人即是說法入定也風本無香而香為奇以成瑞耳天華至妙豈有色而無香此表因運至果如華有香風華既集地地則嚴淨因若趣果果則嚴淨光明云聚集功德莊嚴佛身故以二事顯成四華也。",
    "X31n0606_001:0016c12_1": "△二問他土六瑞六初問六趣。",
    "X31n0606_001:0016c14_0": "眉間光明照于東方萬八千土皆如金色從阿鼻獄上至有頂諸世界中六道眾生生死所趣善惡業緣受報好醜於此悉見。",
    "X31n0606_001:0016c17_0": "眾生是能趣之人生死是所趣之處善惡業緣是趣因受報好醜是趣果也。",
    "X31n0606_001:0016c18_1": "△二問見彼佛說法。",
    "X31n0606_001:0016c19_0": "又覩諸佛聖主師子演說經典微玅第一其聲清淨出柔輭音教諸菩薩無數億萬梵音深玅令人樂聞各於世界講說正法種種因緣以無量喻照明佛法開悟眾生。",
    "X31n0606_001:0016c23_0": "上直見佛此廣明說法之相謂說頓教逗大根性聖主師子如此土盧舍那像也演說經典微玅第一如此土日照高山演華嚴也教諸菩薩如此土七處八會無聲聞人也照明佛法開悟眾生如此土始見佛身入如來慧也。",
    "X31n0606_001:0017a03_1": "△三問他土眾三初開聲聞乘。",
    "X31n0606_001:0017a05_0": "若人遭苦厭老病死為說涅槃盡諸苦際。",
    "X31n0606_001:0017a06_0": "若遭苦厭集復厭依果感佛說涅槃者此人則能盡諸苦際耳。",
    "X31n0606_001:0017a07_1": "△二開中乘。",
    "X31n0606_001:0017a08_0": "若人有福曾供養佛志求勝法為說緣覺。",
    "X31n0606_001:0017a09_0": "若供養佛多雖遭苦而致福故云聲聞三生種福支佛百劫種福形彼聲聞故言有福志求勝法者支佛求道故修行深求緣起勝玅之理即是他土開中乘也。",
    "X31n0606_001:0017a12_1": "△三開大乘。",
    "X31n0606_001:0017a13_0": "若有佛子修種種行求無上慧為說淨道。",
    "X31n0606_001:0017a14_0": "運真慈悲能紹佛種故言佛子修於六度故言種種行志求佛道故言無上慧於六度中無其六蔽如藥中無病故言淨道非畢竟淨也。",
    "X31n0606_001:0017a16_1": "△四結前開後。",
    "X31n0606_001:0017a17_0": "文殊師利我住於此見聞若斯及千億事如是眾多今當略說。",
    "X31n0606_001:0017a19_0": "見聞若斯即結前也如是眾多是開後也。",
    "X31n0606_001:0017a19_1": "△五問他土菩薩修行三初總問。",
    "X31n0606_001:0017a21_0": "我見彼土恒沙菩薩種種因緣而求佛道。",
    "X31n0606_001:0017a22_0": "△二次第問六初問檀三初問捨財。",
    "X31n0606_001:0017a23_0": "或有行施金銀珊瑚真珠摩尼硨磲碼碯金剛諸珍奴婢車乘寶飾輦輿歡喜布施迴向佛道願得是乘三界第一諸佛所歎或有菩薩駟馬寶車欄楯華葢軒飾布施。",
    "X31n0606_001:0017b03_0": "珍寶奴婢為施者貴賤共能也若駟馬寶車者則王者所施以此行檀故云布施。",
    "X31n0606_001:0017b04_1": "△二問捨身。",
    "X31n0606_001:0017b05_0": "復見菩薩身肉手足及妻子施求無上道。",
    "X31n0606_001:0017b06_0": "身肉等內身妻子等外身。",
    "X31n0606_001:0017b06_1": "△三問捨命。",
    "X31n0606_001:0017b07_0": "又見菩薩頭目身體欣樂施與求佛智慧。",
    "X31n0606_001:0017b08_0": "捨頭目即捨命也而不言法施者讓後般若故也又約身命財與生死後際等得不壞常住即是法施。",
    "X31n0606_001:0017b10_1": "△二問戒。",
    "X31n0606_001:0017b11_0": "文殊師利我見諸王往詣佛所問無上道便捨樂土宮殿臣妾剃除鬚髮而被法服。",
    "X31n0606_001:0017b13_0": "在家施易而戒難出家戒易而施難故約比丘明戒記云往詣者表往非餘故詣佛所所問尊極故云無上道所捨不輕故云樂土身心俱離故云剃除如五王經云昔有五王互為親友有一王名普安習菩薩行餘四王邪見熾盛普安愍之呼來殿上七日娛樂送之還國大王自送半途問之曰卿等各何所樂四王各言世間之樂已迴問王何所樂王答曰我所樂者不生不滅不苦不樂存亡自在四王問曰如此之樂何所有耶王曰吾師號佛近在祇洹諸王歡喜俱詣佛所佛說八苦王及侍從百千萬人得須陀洹捨國入道而被法服者如瓔珞經云此袈裟衣龍得一縷則金翅不吞明如僧祇律。",
    "X31n0606_001:0017c01_1": "△三問忍。",
    "X31n0606_001:0017c02_0": "或見菩薩而作比丘獨處閑靜樂誦經典。",
    "X31n0606_001:0017c03_0": "忍有三種而作比丘即苦行忍獨處閑靜即生忍樂誦經典即第一義忍。",
    "X31n0606_001:0017c04_1": "△四問精進。",
    "X31n0606_001:0017c05_0": "又見菩薩勇猛精進入於深山思惟佛道。",
    "X31n0606_001:0017c06_0": "夫深山可畏非窳怯者所居唯勇進者能安之傍若無物思修實相念念不休進求佛道。",
    "X31n0606_001:0017c07_1": "△五問禪二初問修根本禪(藏通)。",
    "X31n0606_001:0017c09_0": "又見離欲常處空閑深修禪定得五神通。",
    "X31n0606_001:0017c10_0": "通途皆有根本之修也離欲得五通者此通教定也別教兼離二乘欲中道又離順道法愛欲深修者初禪一品乃至九品傳傳為深轉變自在能發諸通凡夫五通二乘六通別教菩薩讓佛分有無漏亦稱五通圓教初後皆具六通。",
    "X31n0606_001:0017c14_1": "△二問出世上上禪(別圓)。",
    "X31n0606_001:0017c16_0": "又見菩薩安禪合掌以千萬偈讚諸法王。",
    "X31n0606_001:0017c17_0": "安禪偈讚者是別圓上上禪寂散不相妨所以不起滅定現諸威儀如修羅琴不拊而韻無緣無念有感則形。",
    "X31n0606_001:0017c19_1": "△六問般若二初問自行。",
    "X31n0606_001:0017c20_0": "復見菩薩智深志固能問諸佛聞悉受持。",
    "X31n0606_001:0017c21_0": "智深慧窮理本也志固者誓願廣大也即二種莊嚴能問能持也。",
    "X31n0606_001:0017c22_1": "△二問化他。",
    "X31n0606_001:0017c23_0": "又見佛子定慧具足以無量喻為眾講法欣樂說法化諸菩薩破魔兵眾而擊法鼓。",
    "X31n0606_001:0018a01_0": "未到慧多無色定多四禪等又背捨慧多九定定多十一切處中等又二乘定多菩薩慧多於佛則等破魔者空觀破四魔假觀次第破八魔中觀圓破八魔十魔一切魔擊鼓者初發心便成正覺分身百佛界作佛圓擊梵輪法鼓。",
    "X31n0606_001:0018a05_1": "△三不次第問七初問禪二一問入捨禪。",
    "X31n0606_001:0018a07_0": "又見菩薩寂然宴默天龍恭敬不以為喜。",
    "X31n0606_001:0018a08_0": "△二問入悲禪。",
    "X31n0606_001:0018a09_0": "又見菩薩處林放光濟地獄苦令入佛道。",
    "X31n0606_001:0018a10_0": "次第問者是漸一途不次第問不定一途今初一行問入捨禪即是自行記云捨禪者第四禪也亦可別圓忘懷之捨忘彼禪故名捨次一行入悲禪即是化他然菩薩入定放光種種利益具出華嚴思益也婆娑云初禪修悲易二禪修喜易三禪修慈易四禪修捨易此慈悲喜捨四禪名為四無量心是菩薩行也。",
    "X31n0606_001:0018a16_1": "△二問精進。",
    "X31n0606_001:0018a17_0": "又見佛子未嘗睡眠經行林中勤求佛道。",
    "X31n0606_001:0018a18_0": "即是般舟念佛等法門耳般舟翻佛立此舉除睡中最以九十日常行故也未嘗睡眠精進可知。",
    "X31n0606_001:0018a19_1": "△三問戒。",
    "X31n0606_001:0018a21_0": "又見具戒威儀無缺淨如寶珠以求佛道。",
    "X31n0606_001:0018a22_0": "威儀無缺即初不缺戒淨如寶珠即第十究竟戒此於十戒中舉其初後十戒名出大論大經。",
    "X31n0606_001:0018a23_1": "△四問忍。",
    "X31n0606_001:0018b01_0": "又見佛子住忍辱力增上慢人惡罵捶打皆悉能忍以求佛道。",
    "X31n0606_001:0018b03_0": "問生法二忍也阿含云力有六種一小兒啼為力二女人瞋為力三國王憍為力四羅漢進為力五諸佛悲為力六比丘忍為力也。",
    "X31n0606_001:0018b05_1": "△五更問禪。",
    "X31n0606_001:0018b06_0": "又見菩薩離諸戲笑及癡眷屬親近智者一心除亂攝念山林億千萬歲以求佛道。",
    "X31n0606_001:0018b08_0": "除五葢也離戲笑是却掉悔葢離癡眷屬是除瞋葢親近智者是除疑葢一心除亂是除貪葢攝念山林是除眠葢。",
    "X31n0606_001:0018b10_1": "△六問檀二初明四事施。",
    "X31n0606_001:0018b11_0": "或見菩薩肴膳飲食百種湯藥施佛及僧名衣上服價直千萬或無價衣施佛及僧千萬億種旃檀寶舍眾玅臥具施佛及僧清淨園林華果茂盛流泉浴池施佛及僧。",
    "X31n0606_001:0018b15_0": "△二結成施。",
    "X31n0606_001:0018b16_0": "如是等施種種微玅歡喜無厭求無上道。",
    "X31n0606_001:0018b17_0": "前三行正明四事施謂飲食衣服臥具湯藥也第四行施園林等第五行結成所施之意名衣者阿含云迦葉出家時選擇家中最下衣裳得一弊衣其價直十萬兩金作僧伽梨衣肴菹也膳美食也。",
    "X31n0606_001:0018b21_0": "△七問般若三初不可說而說般若。",
    "X31n0606_001:0018b22_0": "或有菩薩說寂滅法種種教詔無數眾生。",
    "X31n0606_001:0018b23_0": "△二不可觀而觀般若。",
    "X31n0606_001:0018b24_0": "或見菩薩觀諸法性無有二相猶如虗空。",
    "X31n0606_001:0018c01_0": "三而說而觀論般若。",
    "X31n0606_001:0018c02_0": "又見佛子心無所著以此玅慧求無上道。",
    "X31n0606_001:0018c03_0": "此三行科文已明第三一行言語道斷心行所滅即說不可說觀不可觀而論般若也。",
    "X31n0606_001:0018c04_1": "△六問涅槃六初總標起塔。",
    "X31n0606_001:0018c06_0": "文殊師利又見菩薩佛滅度後供養舍利。",
    "X31n0606_001:0018c07_0": "△二塔數。",
    "X31n0606_001:0018c08_0": "又見佛子造諸塔廟無數恒沙嚴飾國界。",
    "X31n0606_001:0018c09_0": "△三塔量。",
    "X31n0606_001:0018c10_0": "寶塔高玅五千由旬縱廣正等二千由旬。",
    "X31n0606_001:0018c11_0": "△四塔相。",
    "X31n0606_001:0018c12_0": "一一塔廟各千幢幡珠交露幔寶鈴和鳴。",
    "X31n0606_001:0018c13_0": "△五供養。",
    "X31n0606_001:0018c14_0": "諸天龍神人及非人香華伎樂常以供養。",
    "X31n0606_001:0018c15_0": "△六總結。",
    "X31n0606_001:0018c16_0": "文殊師利諸佛子等為供舍利嚴飾塔廟國界自然殊特玅好如天樹王其華開敷。",
    "X31n0606_001:0018c18_0": "今見他土佛般涅槃佛子慕德為樹塔廟即表無量悉歸一也梵云塔婆此云方墳樹王者即波利質多正供舍利傍嚴佛國土天龍伎樂等者以塔藏身界故供養者福大不同殿堂形貌安處長阿含云佛臨滅時有梵摩比丘在佛前執扇扇佛佛却去之阿難思念此比丘常隨侍佛今末後乃却之者云何佛告阿難今俱尸城十二由旬天神畟塞諸天神等皆欲供養而此比丘有大威德光明映蔽使不近近是故令却阿難問以何因緣故有是身光佛言昔於毗婆尸佛時以歡喜心手執火炬照彼佛塔由是福光明乃爾火照既爾餘皆準知。",
    "X31n0606_001:0019a05_1": "△二請答二初舉疑事述請三初舉見此土事。",
    "X31n0606_001:0019a06_0": "佛放一光我及眾會見此國界種種殊玅。",
    "X31n0606_001:0019a07_0": "△二舉見他土事。",
    "X31n0606_001:0019a08_0": "諸佛神力智慧希有放一淨光照無量國。",
    "X31n0606_001:0019a09_0": "初舉此土事以白毫為本故先舉及諸事故言種種二他土事以諸佛為本總攝餘五瑞。",
    "X31n0606_001:0019a10_1": "△三請答決眾疑。",
    "X31n0606_001:0019a12_0": "我等見此得未曾有佛子文殊願決眾疑。",
    "X31n0606_001:0019a13_0": "△二釋四伏難二初正釋。",
    "X31n0606_001:0019a14_0": "四眾欣仰瞻仁及我世尊何故放斯光明。",
    "X31n0606_001:0019a15_0": "連下三行釋四伏難者文殊內心構難不肎時答其意有三一此瑞希奇不可倉卒輕爾有判二智眾如海謙光推高三靳固前却生眾渴仰故以伏難潛而拒之彌勒彰灼釋難意亦有三一瑞大疑大若不為釋憂兕在懷妨聞正說二眾海乃多機在仁者三闔眾瞻仁故知注誠殷重所以彰言釋難請令時答初伏難者因正請生請云佛子文殊願決眾疑文殊仍此起初伏難汝云眾疑眾未曾疑若疑應問眾既不疑我何所決彌勒即以第一偈釋云四眾欣仰瞻仁及我及我欲令我問瞻仁欲得仁答。",
    "X31n0606_001:0019b02_0": "佛子時答決疑令喜何所饒益演斯光明。",
    "X31n0606_001:0019b03_0": "文殊因此又起第二難眾同有疑不易可答待佛出定然後決疑彌勒即以第二偈釋若有疑在懷憂兕不泰應以時答復知如來何時定起。",
    "X31n0606_001:0019b06_0": "佛坐道場所得玅法為欲說此為當授記。",
    "X31n0606_001:0019b07_0": "文殊因此又起第三難我與仁者同居學地欲測佛意微共籌量獨令我答於理不可彌勒即以第三偈釋我亦微心下思踟蹰兩楹為說玅法為當授記故言佛坐道場(乃至)為當授記。",
    "X31n0606_001:0019b11_0": "示諸佛土眾寶嚴淨及見諸佛此非小緣。",
    "X31n0606_001:0019b12_0": "文殊因此起第四難若如汝說即是釋疑何煩我答彌勒即以第四偈釋安得以我猶豫之心而判大事故言示諸佛土此非小緣文殊伏難既窮謙光亦止後一偈結請答也此四伏難者昔光宅受於次師次師受於江北釗(音昭)師既是先賢文外巧思故今用之下文文殊決答於偈後分明判答處即斷此四伏疑其意例然。",
    "X31n0606_001:0019b18_1": "△二結請。",
    "X31n0606_001:0019b19_0": "文殊當知四眾龍神瞻察仁者為說何等。",
    "X31n0606_001:0019b20_0": "△五答問序二初長行二偈頌初文又四初惟忖答二初標章。",
    "X31n0606_001:0019b22_0": "爾時文殊師利語彌勒菩薩摩訶薩及諸大士善男子等如我惟忖。",
    "X31n0606_001:0019b24_0": "惟思忖量也惟今如昔忖昔如今然文殊古佛豈應不知迹示思惟也。",
    "X31n0606_001:0019c01_1": "△二正惟忖。",
    "X31n0606_001:0019c02_0": "今佛世尊欲說大法雨大法雨吹大法螺擊大法鼓演大法義。",
    "X31n0606_001:0019c04_0": "欲說大法者答說法瑞雨大法雨者答雨華瑞吹大法螺者答大眾心喜瑞擊大法鼓者答地動瑞演大法義者答放光瑞欲說大法者惟昔諸佛說無量義後則開權顯實收無量而歸于一忖於今佛既說法已亦應開權顯實會無量以歸一一者即大法也雨大法雨者惟昔諸佛雨華之後普入圓因住行向地忖於今佛亦然吹大法螺者惟昔四眾見瑞歡喜得未曾有鄣除機動即改人行教理皆一忖今眾喜亦然擊大法鼓者惟昔地動已後即有六番破無明賊忖於今佛亦然聲教極妙故演大法義者惟昔諸佛放白毫光後即說法華忖於今佛亦然廣明五佛道同既是佛道故言演大法義也唯少入定一瑞然而五瑞莫不皆由入定意則兼含矣又別釋欲說大法是總下四句是別雨吹擊演開示悟入以對住行向地是也初如種子得雨萌開開於十住佛知見次如吹螺改號得十住聞法改入十行示佛知見三如擊鼓戒兵從十行聞法改入十向悟佛知見也演之言布橫竪廣深乃展演之義在十向聞法入於十地入佛知見窮源盡邊深廣備足矣也。",
    "X31n0606_001:0019c23_1": "△二略曾見答。",
    "X31n0606_001:0019c24_0": "諸善男子我於過去諸佛曾見此瑞放斯光已即說大法是故當知今佛現光亦復如是欲令眾生咸得聞知一切世間難信之法故現斯瑞。",
    "X31n0606_001:0020a03_0": "初以己智惟忖今以略曾見答他土問也今見如昔昔秪如今欲令眾生聞知者即是聞思兩慧亦是信法兩行。",
    "X31n0606_001:0020a05_1": "△三廣曾見答三初引一佛同三初明時節。",
    "X31n0606_001:0020a07_0": "諸善男子如過去無量無邊不可思議阿僧祇劫。",
    "X31n0606_001:0020a08_0": "彌勒因光橫見以問文殊引昔竪見以答如過去劫既云無量無邊是則不可思議矣。",
    "X31n0606_001:0020a09_1": "△二標名。",
    "X31n0606_001:0020a10_0": "爾時有佛號日月燈明如來應供正徧知明行足善逝世間解無上士調御丈夫天人師佛世尊。",
    "X31n0606_001:0020a12_0": "標名同者其通號同也日是慧月是定定慧是自行德燈明是化他德又日月燈是三智今佛亦三智故言同耳記云通號者應身皆具十號故名為通法身望應亦得義立吾今此身即是法身故應號即法號也然釋法號須從法立如止觀云乘無二智來契正覺即名如來以無二理徧入諸法名應供了不二智智體無偏名正徧知知無二法互通法界雖無來往徧入三世名明行足無二之法性冥三德名善逝理徧一切具三世間名世間解能解此理無復有過上名無上士解此理故能調難調調十法界名調御了法界法名丈夫契此理故一切宗仰過於人天之上名天人師覺此理故名之為佛達此理故而為三世之所敬故名世尊。",
    "X31n0606_001:0020b01_0": "△三說法三初始說頓教同。",
    "X31n0606_001:0020b02_0": "演說正法初善中善後善其義深遠其語巧玅純一無雜具足清白梵行之相。",
    "X31n0606_001:0020b04_0": "初開頓教大乘七善也初中後善者即是頓教序正流通名為時節善其義深遠則頓教了義之理此名為義善其語巧玅即頓教八音所吐也會理直說悅菩薩心此名為語善純一無雜者不與二乘共即是頓教獨一善具足者明界內外滿字法即頓教圓滿善清白者無二邊瑕穢即頓教調柔善南岳云是行善耳梵行之相即頓教無緣慈善。",
    "X31n0606_001:0020b11_0": "△二頓後開漸同。",
    "X31n0606_001:0020b12_0": "為求聲聞者說應四諦法度生老病死究究涅槃為求辟支佛者說應十二因緣法為諸菩薩說應六波羅蜜。",
    "X31n0606_001:0020b15_0": "四諦法即是古佛於頓後開漸與今同答上問為說涅槃也十二因緣者答上問為說緣覺也說六波羅蜜者答上問修種種行也。",
    "X31n0606_001:0020b17_1": "△三開權顯實同。",
    "X31n0606_001:0020b18_0": "令得阿耨多羅三藐三菩提成一切種智。",
    "X31n0606_001:0020b19_0": "此明古佛開頓漸後即顯實之說也始終究竟此答彌勒見他土佛般涅槃涅槃後起塔之問也。",
    "X31n0606_001:0020b20_1": "△二引中二萬佛同。",
    "X31n0606_001:0020b22_0": "次復有佛亦名日月燈明次復有佛亦名日月燈明如是二萬佛皆同一字號日月燈明又同一姓姓頗羅墮彌勒當知初佛後佛皆同一字名日月燈明十號具足所可說法初中後善。",
    "X31n0606_001:0020c02_0": "初引一佛備舉頓漸說法同中引二萬佛但舉說頓同故言初中後善後引一佛但舉開漸同所以然者互舉耳指前可知姓頗羅墮者即婆羅門十八姓中一姓也本行集翻名重幢。",
    "X31n0606_001:0020c05_1": "△三引最後一佛同三初曾見事與今已同。",
    "X31n0606_001:0020c07_0": "其最後佛未出家時有八王子一名有意二名善意三名無量意四名寶意五名增意六名除疑意七名響意八名法意是八王子威德自在各領四天下是諸王子聞父出家得阿耨多羅三藐三菩提悉捨王位亦隨出家發大乘意常修梵行皆為法師已於千萬佛所植諸善本。",
    "X31n0606_001:0020c13_0": "昔佛八子今佛一子數雖不等並出同居之土土有見思俱示有子有子事同一八赴緣別有所表生一子表一道清淨生八子表八正道數異義同。",
    "X31n0606_001:0020c16_0": "△二曾見事與今今同二初現相同二初明此土六瑞。",
    "X31n0606_001:0020c18_0": "是時日月燈明佛說大乘經名無量義教菩薩法佛所護念(說法同)說是經已即於大眾中結跏趺坐入於無量義處三昧身心不動(入定同)是時天雨曼陀羅華摩訶曼陀羅華曼殊沙華摩訶曼殊沙華而散佛上及諸大眾(雨華同)普佛世界六種震動(地動同)爾時會中比丘比丘尼優婆塞優婆夷天龍夜叉乾闥婆阿修羅迦樓羅緊那羅摩睺羅伽人非人及諸小王轉輪聖王等是諸大眾得未曾有歡喜合掌一心觀佛(眾喜同)爾時如來放眉間白毫相光照東方萬八千佛土靡不周徧(放光同)。",
    "X31n0606_001:0021a04_0": "△二明他土六瑞。",
    "X31n0606_001:0021a05_0": "如今所見是諸佛土。",
    "X31n0606_001:0021a06_0": "總云如今所見則知昔佛他土六瑞亦與今同。",
    "X31n0606_001:0021a06_1": "△二疑念同。",
    "X31n0606_001:0021a08_0": "彌勒當知爾時會中有二十億菩薩樂欲聽法是諸菩薩見此光明普照佛上得未曾有欲知此光所為因緣。",
    "X31n0606_001:0021a11_0": "爾時會中菩薩疑念即與今彌勒同。",
    "X31n0606_001:0021a11_1": "△二曾見事與今當同六初因人同。",
    "X31n0606_001:0021a13_0": "時有菩薩名曰玅光有八百弟子。",
    "X31n0606_001:0021a14_0": "昔佛定起因妙光菩薩說經今佛定起因身子說經即是所因人同也昔佛八子師於妙光如來定起對告妙光又付託妙光今佛子羅云亦師身子今佛從定起亦對告身子至迹門竟又付託身子是則古今與同矣疑者云妙光是菩薩身子是聲聞此云何同須知昔事已彰稱為菩薩今事未發且言聲聞比及發迹身子是大菩薩非同何謂昔妙光垂迹何必不作聲聞特是文殊巧說方便隱顯耳。",
    "X31n0606_001:0021a22_1": "△二說法名同。",
    "X31n0606_001:0021a23_0": "是時日月燈明佛從三昧起因玅光菩薩說大乘經名玅法蓮華教菩薩法佛所護念。",
    "X31n0606_001:0021b01_0": "說經名同即妙法同耳也。",
    "X31n0606_001:0021b01_1": "△三時節同。",
    "X31n0606_001:0021b02_0": "六十小劫不起于座時會聽者亦坐一處六十小劫身心不動聽佛所說謂如食頃是時眾中無有一人若身若心而生懈倦。",
    "X31n0606_001:0021b05_0": "△四唱滅同。",
    "X31n0606_001:0021b06_0": "日月燈明佛於六十小劫說是經已即於梵魔沙門婆羅門及天人阿修羅眾中而宣此言如來於今日中夜當入無餘涅槃。",
    "X31n0606_001:0021b09_0": "昔佛說法華即時唱入滅亦如迦葉佛以土淨故於法華唱滅即入滅也今佛說寶塔品中明如來不久當入涅槃化導已畢唱滅事齊也。",
    "X31n0606_001:0021b11_1": "△五授記同。",
    "X31n0606_001:0021b13_0": "時有菩薩名曰德藏日月燈明佛即授其記告諸比丘是德藏菩薩次當作佛號曰淨身多陀阿伽度阿羅訶三藐三佛陀。",
    "X31n0606_001:0021b16_0": "昔佛授德藏菩薩記今佛授身子聲聞記豈得是同昔事已成故言菩薩記正是會三歸一聲聞得記也若說昔授聲聞記者佛從定起更何所論此葢文殊巧談故不發迹耳不發迹者明所隱意意待定記耳多陀阿伽度此云如來阿羅訶此云應供三藐三佛陀此云正徧知此十號中舉其三也淨名云若我分別此三者窮劫不盡。",
    "X31n0606_001:0021b22_1": "△六滅後通經同五初明時節。",
    "X31n0606_001:0021b24_0": "佛授記已便於中夜入無餘涅槃。",
    "X31n0606_001:0021c01_0": "△二出其人。",
    "X31n0606_001:0021c02_0": "佛滅度後玅光菩薩持玅法蓮華經。",
    "X31n0606_001:0021c03_0": "△三明久近。",
    "X31n0606_001:0021c04_0": "滿八十小劫為人演說。",
    "X31n0606_001:0021c05_0": "△四明所化眾二初明已成弟子。",
    "X31n0606_001:0021c06_0": "日月燈明佛八子皆師玅光玅光教化令其堅固阿耨多羅三藐三菩提是諸王子供養無量百千萬億佛已皆成佛道其最後成佛者名曰然燈。",
    "X31n0606_001:0021c09_0": "已成即八子行成久已得佛。",
    "X31n0606_001:0021c09_1": "△二明當成弟子。",
    "X31n0606_001:0021c10_0": "八百弟子中有一人號曰求名貪著利養雖復讀誦眾經而不通利多所忘失故號求名是人亦以種諸善根因緣故得值無量百千萬億諸佛供養恭敬尊重讚歎。",
    "X31n0606_001:0021c14_0": "引八子八百者近則釋疑密開壽量釋疑者或謂彌勒是補處為大文殊非補處為小小不應答大不應問故舉八百宜應有問也玅光昔親對佛先又為師所以釋疑非謬密開壽量者八子最小得成佛號曰然燈即是定光玅光即是文殊是釋迦九世祖師孫今成佛祖為弟子師弟無定將密顯生非生滅非滅之意也問彌勒昔見諸佛曾聞法華今何疑問答時眾機宜應須扣發耳玅樂云九代祖師者若據八子皆師玅光得玅光居八代之首八子最後名然燈然燈既為釋迦之師是故玅光為九代祖也生非生等者既師弟更互當知師弟之生實非生爾前曾滅實非滅也必久曾證非生非滅常住之理故今迹示生滅耳又迹難測故生非生本理玅故滅非滅本迹雖殊不思議一也。",
    "X31n0606_001:0022a04_0": "△五結會古今。",
    "X31n0606_001:0022a05_0": "彌勒當知爾時玅光菩薩豈異人乎我身是也求名菩薩汝身是也。",
    "X31n0606_001:0022a07_0": "△四分明判答。",
    "X31n0606_001:0022a08_0": "今見此瑞與本無異是故惟忖今日如來當說大乘經名玅法蓮華教菩薩法佛所護念。",
    "X31n0606_001:0022a10_0": "今昔六瑞既同惟忖決定不謬略曾廣曾皆決定也當說大乘者決定前云說法瑞也名玅法蓮華者決定前云雨華瑞也教菩薩法者決定前云眾喜瑞也佛所護念者決定前云地動瑞也兼總入定悉在其中矣。",
    "X31n0606_001:0022a14_1": "△二偈頌二初頌廣曾見答二初頌最初一佛同。",
    "X31n0606_001:0022a16_0": "爾時文殊師利於大眾中欲重宣此義而說偈言。",
    "X31n0606_001:0022a17_0": "我念過去世無量無數劫有佛人中尊號日月燈明世尊演說法度無量眾生無數億菩薩令入佛智慧。",
    "X31n0606_001:0022a19_0": "△二頌最後佛三同三初頌曾見事與今已同。",
    "X31n0606_001:0022a20_0": "佛未出家時所生八王子見大聖出家亦隨修梵行。",
    "X31n0606_001:0022a21_0": "△二頌曾見事與今今同二初頌此彼六瑞同二初此土六瑞。",
    "X31n0606_001:0022a23_0": "時佛說大乘經名無量義於諸大眾中而為廣分別佛說此經已即於法座上跏趺坐三昧名無量義處天雨曼陀華天鼓自然鳴諸天龍鬼神供養。",
    "X31n0606_001:0022b01_1": "△中尊一切諸佛土即時大震動佛放眉間光現諸希有事。",
    "X31n0606_001:0022b03_0": "於中而長出天鼓自然鳴者表無問而自說也現諸希有事即總頌諸瑞。",
    "X31n0606_001:0022b04_1": "△二他土六瑞五初見六趣同。",
    "X31n0606_001:0022b06_0": "此光照東方萬八千佛土示一切眾生生死業報處有見諸佛土以眾寶莊嚴瑠璃頗梨色斯由佛光照及見諸天人龍神夜叉眾乾闥緊那羅各供養其佛。",
    "X31n0606_001:0022b09_0": "三行為四初半行重頌總瑞次一句正舉六趣故云一切次一句總明生死因果及處生死兩字總標也業因報果處即二十有次一行明所依土前長行之文及問答中皆不云光色乃至此方云者前豈應無次一行明諸趣供養意表機成當知前亦非無也問既云莊嚴即是淨土那云道同耶答淨由光照元具六道淨土則無惡道之名故知非但色淨由光亦乃眾寶具足各供則指萬八千土。",
    "X31n0606_001:0022b17_0": "△二頌見佛同。",
    "X31n0606_001:0022b18_0": "又見諸如來自然成佛道身色如金山端嚴甚微玅如淨瑠璃中內現真金像。",
    "X31n0606_001:0022b20_0": "自然成佛道者方便道則加心修習發真道即是自然任運與理合也又自然成佛道是報身瑠璃是法身本淨金像是應物現形也。",
    "X31n0606_001:0022b22_1": "△三頌說頓同。",
    "X31n0606_001:0022b23_0": "世尊在大眾敷演深法義。",
    "X31n0606_001:0022b24_0": "此則將法約人法既深玄當知必運大機而開頓教此頌上純一無雜也。",
    "X31n0606_001:0022c01_1": "△四頌說三乘同。",
    "X31n0606_001:0022c02_0": "一一諸佛土聲聞眾無數因佛光所照悉見彼大眾或有諸比丘在於山林中精進持淨戒猶如護明珠又見諸菩薩行施忍辱等其數如恒沙斯由佛光昭。",
    "X31n0606_001:0022c05_0": "此即將人約法人既二乘必知開三藏說也是頌上為求聲聞者說應四諦法雖不頌出緣覺兼攝在中次二行頌上六度大乘也。",
    "X31n0606_001:0022c07_1": "○行施忍辱等等餘禪慧二度耳而以比丘為六度菩薩者前發問偈中既云又見菩薩而作比丘於此比丘為菩薩義亦無妨也。",
    "X31n0606_001:0022c10_2": "△五頌菩薩修行同。",
    "X31n0606_001:0022c11_0": "又見諸菩薩深入諸禪定身心寂不動以求無上道又見諸菩薩知法寂滅相各於其國土說法求佛道。",
    "X31n0606_001:0022c13_0": "△二四眾疑念同。",
    "X31n0606_001:0022c14_0": "爾時四部眾見日月燈佛現大神通力其心皆歡喜各各自相問是事何因緣。",
    "X31n0606_001:0022c16_0": "頌昔佛四眾疑念如文可解也。",
    "X31n0606_001:0022c16_1": "△三頌曾見事與今當同六初頌因人同。",
    "X31n0606_001:0022c18_0": "天人所奉尊適從三昧起讚玅光菩薩汝為世間眼一切所歸信能奉持法藏如我所說法唯汝能證知世尊既讚歎令玅光歡喜。",
    "X31n0606_001:0022c21_0": "世間眼者言菩薩為世間出世間之眼目化導於人也。",
    "X31n0606_001:0022c22_1": "△二頌說法同。",
    "X31n0606_001:0022c23_0": "說是法華經。",
    "X31n0606_001:0022c24_0": "△三頌時節同。",
    "X31n0606_001:0023a01_0": "滿六十小劫不起於此座所說上玅法是玅光法師悉皆能受持。",
    "X31n0606_001:0023a03_0": "此約難思延促劫智也玅光皆悉受持昔佛法也此亦如身子受佛付囑也。",
    "X31n0606_001:0023a04_1": "△四頌唱滅同四初唱滅。",
    "X31n0606_001:0023a05_0": "佛說是法華令眾歡喜已尋即於是日告於天人眾諸法實相義已為汝等說我今於中夜當入於涅槃。",
    "X31n0606_001:0023a07_0": "此是昔佛唱滅與今佛同尋繼。",
    "X31n0606_001:0023a07_1": "△二囑累。",
    "X31n0606_001:0023a08_0": "汝一心精進當離於放逸諸佛甚難值億劫時一遇。",
    "X31n0606_001:0023a09_0": "此是昔佛囑累亦與今佛同如遺教經云汝等比丘我滅度後當珍敬波羅木叉如暗遇明如貧得寶當知此則是汝等大師若我住世無異此也。",
    "X31n0606_001:0023a11_1": "△三悲泣。",
    "X31n0606_001:0023a13_0": "世尊諸子等聞佛入涅槃各各懷悲惱佛滅一何速。",
    "X31n0606_001:0023a14_0": "此時眾聞佛入滅而生悲泣亦與今佛同如大經云涕泣盈目徧體血現如波羅奢華此即重法慕人之志也。",
    "X31n0606_001:0023a16_1": "△四安慰。",
    "X31n0606_001:0023a17_0": "聖主法之王安慰無量眾我若滅度時汝等勿憂怖。",
    "X31n0606_001:0023a18_0": "此昔佛慰諭時眾亦與今佛同如遺教經云汝等比丘勿懷悲惱若我住世一劫二劫會亦應滅會而不離終不可得自利利人法皆具足若我久住更無所益例如今佛付彌勒(其義見記)。",
    "X31n0606_001:0023a21_1": "△五頌授記同。",
    "X31n0606_001:0023a22_0": "是德藏菩薩於無漏實相心已得通達其次當作佛號曰為淨身亦度無量眾。",
    "X31n0606_001:0023a24_0": "無漏實相謂圓玅三諦之法也無漏者收攝三諦無漏失也實相者離虗妄分別之相名為實相即無相之相也。",
    "X31n0606_001:0023b02_1": "△六頌滅後通經同五初頌滅後時節四眾得益。",
    "X31n0606_001:0023b04_0": "佛此夜滅度如薪盡火滅分布諸舍利而起無量塔比丘比丘尼其數如恒沙倍復加精進以求無上道。",
    "X31n0606_001:0023b06_0": "薪盡火滅者大小乘中各自不同小乘佛以果報身為薪智慧為火慧依報身身滅智亡大乘佛以機為薪逗應為火眾生機盡應形亦亡倍復加精進者應以滅度度者也。",
    "X31n0606_001:0023b09_1": "△二頌能弘經人。",
    "X31n0606_001:0023b10_0": "是玅光法師奉持佛法藏。",
    "X31n0606_001:0023b11_0": "△三頌弘經時節。",
    "X31n0606_001:0023b12_0": "八十小劫中廣宣法華經。",
    "X31n0606_001:0023b13_0": "△四頌所益弟子二初頌已成弟子。",
    "X31n0606_001:0023b14_0": "是諸八王子玅光所開化堅固無上道當見無數佛供養諸佛已隨順行大道相繼得成佛轉次而授記最後天中天號曰然燈佛諸仙之導師度脫無量眾。",
    "X31n0606_001:0023b17_0": "△二頌當成弟子。",
    "X31n0606_001:0023b18_0": "是玅光法師時有一弟子心常懷懈怠貪著於名利求名利無厭多遊族姓家棄捨所習誦廢忘不通利以是因緣故號之為求名亦行眾善業得見無數佛供養於諸佛隨順行大道具六波羅蜜今見釋師子其後當作佛號名曰彌勒廣度諸眾生其數無有量。",
    "X31n0606_001:0023b23_0": "△五結會古今。",
    "X31n0606_001:0023b24_0": "彼佛滅度後懈怠者汝是玅光法師者今則我身是。",
    "X31n0606_001:0023c01_0": "△三頌分明判答三初頌說大乘經。",
    "X31n0606_001:0023c02_0": "我見燈明佛本光瑞如此以是知今佛欲說法華經。",
    "X31n0606_001:0023c03_0": "此頌說經科文已見又前彌勒釋四伏難令文殊決定有答此中是文殊斷四伏疑令彌勒莫復更問初第一疑因文殊廣引先佛曾說法華故彌勒潛疑欲問諸佛赴緣人時各異古佛雖名法華今佛何必如此文殊即以此第一偈斷云我見燈明佛本光瑞如此以是知今佛欲說法華經此斷其疑名之問也。",
    "X31n0606_001:0023c09_1": "△二頌教菩薩法。",
    "X31n0606_001:0023c10_0": "今相如本瑞是諸佛方便今佛放光明助發實相義。",
    "X31n0606_001:0023c11_0": "彌勒因此又疑自有名同義同自有名同義異此名何所顯召文殊即以第二偈斷云今相如本瑞是諸佛方便今佛放光明助發實相義此斷其疑體之問也。",
    "X31n0606_001:0023c15_0": "諸人今當知合掌一心待佛當雨法雨充足求道者。",
    "X31n0606_001:0023c16_0": "彌勒因而又疑實相無相何人會之故文殊以此第三偈斷其疑宗之問。",
    "X31n0606_001:0023c17_1": "△三頌佛所護念。",
    "X31n0606_001:0023c18_0": "諸求三乘人若有疑悔者佛當為除斷令盡為有餘。",
    "X31n0606_001:0023c19_0": "彌勒因而又疑佛雨法雨止洽菩薩亦潤二乘文殊即以第四偈斷其疑用之問也彌勒聯翩構疑文殊頻煩為斷既事窮理盡即得之於懷可謂善於問答具二莊嚴光宅但知述於釗師釋四伏難使文殊必答顯彌勒之美不見文殊釋四伏疑令彌勒不問抑於玅德之能此義出天台非傳他疏。",
    "X31n0606_001:0024a01_0": "玅法蓮華經方便品第二",
    "X31n0606_001:0024a02_0": "此品一經之正宗萬法之都會證信證此發起發此譬喻譬此乃至流通通此釋此品題為二先略次廣略則三種方便廣則十雙權實三種方便謂法用能通祕妙三也言法用者方即法便即用也法有方圓用有差會三權是矩是方一實是規是圓此義可釋他經非今品意言能通者方便者門也門名能通通於所通方便權略皆是弄引為真實作門真實得顯功由方便此從能顯得名故以門釋方便經云開方便門示真實相此義可釋他經非今品意言祕妙者方者祕也便者妙也妙達於方即是真祕點衣內之珠與王頂之珠無二無別指客作人是長者子亦無二無別方法及門即是祕妙經云唯我知是相十方佛亦然止止不須說我法妙難思故以祕妙釋方便正是今品之意故言方便品也言十雙權實者一事理二理教三教行四縛脫五因果六體用七漸頓八開合九通別十悉檀於此十中復約生起次第權實本迹等八意詳而釋之然亦不出自行因果化他能所之義。",
    "X31n0606_001:0024a20_1": "△二就正說分為兩初略開三顯一二廣開三顯一初文又二初開三顯一二勝疑致請初文又二初長行并十七行半偈歎二智二三行半偈正略開顯動執生疑初文又二初長行二十七行半偈初文又二初寄言歎二智二絕言歎二智初文又二初明諸佛權實二明釋迦權實初文又三初雙歎二雙釋三雙結初文又二初經家提記。",
    "X31n0606_001:0024b03_0": "爾時世尊從三昧安詳而起告舍利弗。",
    "X31n0606_001:0024b04_0": "問佛常在定何故言起答此有所示往古諸佛說此經時必先入無量義定即入法華三昧今佛亦然入定緣理安心實相出定令他亦安心實相告舍利弗者小乘中智慧第一將欲因其破小智顯大智故先告之以動群輩。",
    "X31n0606_001:0024b08_1": "△二正歎二智二初歎實智。",
    "X31n0606_001:0024b10_0": "諸佛智慧甚深無量。",
    "X31n0606_001:0024b11_0": "諸佛智慧即實智也此智慧體即一心三智也甚深無量者明佛實智竪徹如理之底故言甚深橫窮法界之邊故言無量。",
    "X31n0606_001:0024b13_1": "△二歎權智。",
    "X31n0606_001:0024b14_0": "其智慧門難解難入一切聲聞辟支佛所不能知。",
    "X31n0606_001:0024b15_0": "智慧門即權智也葢是自行道前方便有進趣之力故名為門從門入道中道中名實道前名權也難解難入者七種方便不能測度十住始解十地為入舉其初後中間難示難悟可知矣別舉小乘不能知者彼執重故別破之無機逃走故言不知華嚴聾啞瞽聵故言不知方等彈斥保住艸庵故言不知般若轉教心無希取故言不知今大機啟發放光動地彼此今古諸佛道同猶懷疑惑故言不知利根菩薩節節能知鈍同二乘是亦不知也。",
    "X31n0606_001:0024b24_0": "△二雙釋二初釋實智。",
    "X31n0606_001:0024c01_0": "所以者何佛曾親近百千萬億無數諸佛盡行諸佛無量道法。",
    "X31n0606_001:0024c03_0": "外值佛多稟承至要所以實智甚深內行純厚盡行道法所以實智無量。",
    "X31n0606_001:0024c04_1": "△二釋權智。",
    "X31n0606_001:0024c05_0": "勇猛精進名稱普聞。",
    "X31n0606_001:0024c06_0": "由於勇猛精進所以能入難入之門既入門已澤被無疆物欽德化所以名稱普聞。",
    "X31n0606_001:0024c07_1": "△三雙結二初結實智。",
    "X31n0606_001:0024c09_0": "成就甚深未曾有法。",
    "X31n0606_001:0024c10_0": "稱理究竟故言成就到彼岸底故言甚深。",
    "X31n0606_001:0024c10_1": "△二結權智。",
    "X31n0606_001:0024c12_0": "隨宜所說意趣難解。",
    "X31n0606_001:0024c13_0": "稱機適會故言隨宜非七方便人所知故言難解。",
    "X31n0606_001:0024c14_0": "△二明釋迦權實三初雙歎二初歎智。",
    "X31n0606_001:0024c15_0": "舍利弗吾從成佛已來。",
    "X31n0606_001:0024c16_0": "實智不圓則佛道不成既云成佛一成一切成。",
    "X31n0606_001:0024c16_1": "△二歎權實。",
    "X31n0606_001:0024c18_0": "種種因緣種種譬喻廣演言教無數方便引導眾生令離諸著。",
    "X31n0606_001:0024c20_0": "四十餘年以三種化他權實逗會眾生故言種種因緣譬喻者小乘以芭蕉水沫為譬大乘以乾城鏡幻等為譬廣演者能於一法出無量義也無數方便者即七方便也引導離諸著者說散十善離三塗著說靜十善離欲界著說三藏法離見思著說菩薩法離涅槃著說佛法則離順道法愛著。",
    "X31n0606_001:0025a01_1": "△二雙釋。",
    "X31n0606_001:0025a03_0": "所以者何如來方便知見波羅蜜皆已具足。",
    "X31n0606_001:0025a04_0": "如來二字釋實智良以從真如實相中來而成正覺也方便釋權智知見波羅蜜者雙舉權實之知見也然一切種智名實知佛眼名實見道種智名權知法眼名權見以其俱到事理邊底故名波羅蜜具足者權實悉究竟也。",
    "X31n0606_001:0025a08_1": "△三雙結二初結實智。",
    "X31n0606_001:0025a09_0": "舍利弗如來知見廣大深遠。",
    "X31n0606_001:0025a10_0": "廣大明橫深遠明豎如此實智非橫非竪寄言往歎論其橫豎照無限極如函葢俱大也。",
    "X31n0606_001:0025a11_1": "△二結權智。",
    "X31n0606_001:0025a13_0": "無量無礙力無所畏禪定解脫三昧深入無際成就一切未曾有法。",
    "X31n0606_001:0025a15_0": "無量者即佛地四等也無礙即佛地四辨也能於一辭一義旋出無量樂說不窮力即十力畏即四無畏禪盡禪之實相定即首楞嚴定三昧即王三昧深入無際結成竪深也成就下結成橫廣也。",
    "X31n0606_001:0025a18_1": "△二絕言歎二智二初絕歎因由二初舉絕歎之由。",
    "X31n0606_001:0025a20_0": "舍利弗如來能種種分別巧說諸法言辭柔軟悅可眾心。",
    "X31n0606_001:0025a22_0": "再舉權實為絕歎之由表鄭重慇懃耳能善分別巧說諸法者舉權智也言辭悅可眾心者舉實智也。",
    "X31n0606_001:0025a24_1": "△二指絕言之境。",
    "X31n0606_001:0025b01_0": "舍利弗取要言之無量無邊未曾有法佛悉成就。",
    "X31n0606_001:0025b02_0": "舉要創指之端也無量無邊指權未曾有法指實言此二法佛悉成就修道得故此那可說若單明一事不應言悉既雙指權實其意明矣。",
    "X31n0606_001:0025b04_1": "△二正絕言歎二初絕言歎。",
    "X31n0606_001:0025b06_0": "止舍利弗不須復說。",
    "X31n0606_001:0025b07_0": "印師云欲令因止生其疑請之心也觀師云實法難知故先抑止驚其常情今明此法深寂言語道斷體不可說故止而歎之設慈悲為說聞不能解傷其善根所以止之。",
    "X31n0606_001:0025b10_1": "△二釋止歎意二初明佛是最上人修得最上法不可說二初明最上人權實橫滿不可說。",
    "X31n0606_001:0025b13_0": "所以者何佛所成就第一希有難解之法。",
    "X31n0606_001:0025b14_0": "△二明最上人權實竪深不可說。",
    "X31n0606_001:0025b15_0": "唯佛與佛乃能究盡。",
    "X31n0606_001:0025b16_0": "此釋止歎之意成就對不成就乃至難解對不難解此是橫明成就修道得故不可說唯佛與佛能究盡邊底如十五日之月體無不圓光無不徧如此豎深修道得故故不可說。",
    "X31n0606_001:0025b19_1": "△二明甚深境不可思議故不可說二初略標權實章。",
    "X31n0606_001:0025b21_0": "諸法實相。",
    "X31n0606_001:0025b22_0": "諸法權也實相實也。",
    "X31n0606_001:0025b22_1": "△二廣釋權實相。",
    "X31n0606_001:0025b23_0": "所謂諸法如是相如是性如是體如是力如是作如是因如是緣如是果如是報如是本末究竟等。",
    "X31n0606_001:0025c01_0": "諸法實相者略標甚深權實境也諸法謂百界千如即實之權也實相謂中道理體即權之實也。",
    "X31n0606_001:0025c02_1-0": "○所謂諸法等者廣釋甚深權實境也相以據外覽而可別性以據內自分不改主質名為體功能為力構造為作習因為因助因為緣習果為果報果為報初相為本後報為末所歸趣為究竟等若作如義初後皆空為等若作性相義初後相在為等若作中義初後皆實相為等今不依此等三法具足為究竟等南嶽師讀此文皆云如故呼為十如也天台云依義讀文凡有三轉一云是相如乃至是報如二云如是相乃至如是報三云相如是乃至報如是若皆稱為如者如名不異即空義也若作如是相等點空相性名字施設即假義也若作相如是等如中道實相之是即中義也分別令易解故明空假中得意為言空即假中約如明空一空一切空點相明相一假一切假就是論中一中一切中非一二三而一二三不縱不橫名為實相若依義便便作三意分別若依讀便當依偈文云如是大果報種種性相義唯佛與佛究竟此法此之十如乃是十界上因果之法是十法攝一切法又一法界具十如是十法界具百如是又一法界具九法界則有百法界千如是九界為權佛界為實細論各具權實(一界各具九故)",
    "X31n0606_001:0025c02_1-1": "然此權實不可思議乃是諸佛二智之境以此為境何法不收此境發智何智不發故荊溪云指的妙境出自法華正指此也文句云今作四番釋一約十法界二約佛法界三約離合四約位經云諸法故用十法界釋經云佛所成就希有之法故用佛法界釋經云止止不須說我法玅難思故用離合釋經云唯佛與佛乃能究盡故用位釋也一約十法界者謂六凡四聖法雖無量數不出十一一界中雖復多派不出十如如地獄界當分自具相性乃至本末亦具畜生界相性本末乃至具佛法界相性本末無有缺減故阿毗曇婆沙云地獄之道成就他化天法即是其例餘九法界亦如是當知一一界皆互具餘九界十如若照自位九界十如皆名為權照其自位佛界十如名之為實一中具無量無量中具一所以名為不可思議凡夫雖具絕理情迷二乘雖具捨離求脫菩薩雖具照則不周名不了了如來洞覽橫豎具足唯獨自明了餘人所不見不可宣示故止止絕言耳玄義境妙中已說今不具記二約佛法界釋者佛界非相非不相而名如是相指萬善緣因故下文云眾寶莊校也佛界非性非不性而名如是性指智慧了因故下文云有大白牛也(云云)",
    "X31n0606_001:0025c02_1-2": "佛界非本非末非不本非不末而言本末本即佛相末即佛報是自行權也佛界非等非不等而言究竟等指於實相故標章云實相是自行實也即實而權故言本末即權而實故言為等此是如來自行權實最為無上無上相乃至無上果報橫廣豎深而無有上故標章云諸法實相例亦應言諸法實性實體乃至實究竟等但略舉一以蔽諸耳如來遍照橫竪悉周如觀掌果祇為凡夫如雙盲二乘如眇目菩薩夜視矇朧不曉不可得說故止止絕言也三約離合釋者若佛心中所觀十界十如皆無上相乃至無上果報惟是一佛法界如海總萬流如千車共轍此即自行權實若隨他意則有九法界十如相性等即是化他權實即是自行化他權實隨他則開隨自則合橫豎周照開合自在惟佛與佛乃能究盡凡夫則誹謗不信二乘則迷悶不受菩薩則塵杌未明為此義故止止絕言也四約位釋者如是相謂一切眾生皆有實相本自有之乃如來藏之相貌也如是性即是性德智慧第一義空也如是體即是中道法性之理也是為三德通十法界位位皆有。",
    "X31n0606_001:0026b16_2": "○故是不可思議不可得說所以止止絕言也妙樂云所以四釋者明理攝遍故約十界釋明自證極故約佛界釋明佛化用故約離合釋明三德遍故約諸位釋若望止觀互有寬狹今具四釋則此寬彼狹此但正報不語三千則此狹彼寬名目雖然理必齊等因必具果正必有依。",
    "X31n0606_001:0026b22_3": "△二十七行半偈頌長行二初寄言歎二智二初合頌歎二佛二智二初頌歎諸佛二智。",
    "X31n0606_001:0026c01_0": "爾時世尊欲重宣此義而說偈言。",
    "X31n0606_001:0026c02_0": "世雄不可量諸天及世人一切眾生類無能知佛者。",
    "X31n0606_001:0026c03_0": "世雄者頌上諸佛智慧也不可量頌上甚深無量此頌諸佛實智也次三句即頌諸佛權智也。",
    "X31n0606_001:0026c04_1": "△二頌歎釋迦二智。",
    "X31n0606_001:0026c06_0": "佛力無所畏解脫諸三昧及佛諸餘法無能測量者。",
    "X31n0606_001:0026c07_0": "佛者頌吾從成佛也正頌實智力無畏等頌諸功德是頌權智餘法者即指化他之權是實智之餘助耳正頌上種種因緣等也。",
    "X31n0606_001:0026c09_1": "△二合頌二佛釋歎結歎。",
    "X31n0606_001:0026c11_0": "本從無數佛具足行諸道甚深微玅法難見難可了。",
    "X31n0606_001:0026c12_0": "初二句此頌上諸佛釋歎佛曾親近百千諸佛盡行道法之文甚深微玅法頌上結歎實智成就甚深未曾有法難見難可了頌上結歎權智意趣難解也。",
    "X31n0606_001:0026c16_0": "於無量億劫行此諸道已道場得成果我已悉知見。",
    "X31n0606_001:0026c17_0": "頌上釋迦知見波羅蜜皆已得具足行道已舉因具足成果舉果具足我已悉知見頌知見廣大深遠。",
    "X31n0606_001:0026c19_1": "△二絕言歎二智五初頌不思議境。",
    "X31n0606_001:0026c20_0": "如是大果報種種性相義。",
    "X31n0606_001:0026c21_0": "頌上不思議境十如但舉初後中間略可知義之一字兼究竟等。",
    "X31n0606_001:0026c22_1": "△二追頌絕言境。",
    "X31n0606_001:0026c23_0": "我及十方佛乃能知是事。",
    "X31n0606_001:0026c24_0": "追頌取要言之佛悉成就也。",
    "X31n0606_001:0026c24_1": "△三追頌正絕言歎。",
    "X31n0606_001:0027a01_0": "是法不可示言辭相寂滅。",
    "X31n0606_001:0027a02_0": "追頌止止不須說實相非方所故不可示言語道斷故云相寂滅。",
    "X31n0606_001:0027a03_1": "△四頌不知人八初總揀不入者。",
    "X31n0606_001:0027a04_0": "諸餘眾生類無有能得解。",
    "X31n0606_001:0027a05_0": "即是七方便人也。",
    "X31n0606_001:0027a05_1": "△二揀能入者。",
    "X31n0606_001:0027a06_0": "除諸菩薩眾信力堅固者。",
    "X31n0606_001:0027a07_0": "即圓教十信故言信力堅固者長行明究竟佛知今頌中明初信知此乃互舉耳。",
    "X31n0606_001:0027a08_1": "△三揀二乘不知。",
    "X31n0606_001:0027a09_0": "諸佛弟子眾曾供養諸佛一切漏已盡住是最後身如是諸人等其力所不堪。",
    "X31n0606_001:0027a11_0": "△四舉身子不知。",
    "X31n0606_001:0027a12_0": "假使滿世間皆如舍利弗盡思共度量不能測佛智。",
    "X31n0606_001:0027a13_0": "盡思度量即極力竭思之謂餘皆准此。",
    "X31n0606_001:0027a13_1": "△五舉諸弟子不知。",
    "X31n0606_001:0027a15_0": "正使滿十方皆如舍利弗及餘諸弟子亦滿十方剎盡思共度量亦復不能知。",
    "X31n0606_001:0027a17_0": "△六舉支佛不知。",
    "X31n0606_001:0027a18_0": "辟支佛利智無漏最後身亦滿十方界其數如竹林斯等共一心於億無量劫欲思佛實智莫能知少分。",
    "X31n0606_001:0027a20_0": "△七舉發心菩薩不知。",
    "X31n0606_001:0027a21_0": "新發意菩薩供養無數佛了達諸義趣又能善說法如稻麻竹葦充滿十方剎一心以玅智於恒河沙劫咸皆共思量不能知佛智。",
    "X31n0606_001:0027a24_0": "發心語通或可六度菩薩三僧祇未斷惑名為發心或可指上諸天及世人等自攝得六度而發心之語別擬通別二教初心之人皆名新發意菩薩也。",
    "X31n0606_001:0027b03_1": "△八揀不退菩薩不知。",
    "X31n0606_001:0027b04_0": "不退諸菩薩其數如恒沙一心共思求亦復不能知。",
    "X31n0606_001:0027b05_0": "通教不退斷界內惑所以不知別理別教地前亦有證行位不退等亦所不知也。",
    "X31n0606_001:0027b06_1": "△五頌難解法唯佛能知實相境。",
    "X31n0606_001:0027b08_0": "又告舍利弗無漏不思議甚深微玅法我今已具得唯我知是相十方佛亦然。",
    "X31n0606_001:0027b10_0": "不思議者頌所止之境甚深妙法頌第一希有難解之法我今下三句頌唯佛與佛乃能究盡也此明諸佛道同俱皆究竟故云唯我知是相十方佛亦然。",
    "X31n0606_001:0027b13_1": "△二三行半正略開顯動執生疑二初諸佛顯實三初明諸佛道同。",
    "X31n0606_001:0027b15_0": "舍利弗當知諸佛語無異。",
    "X31n0606_001:0027b16_0": "此論諸佛化道是同。",
    "X31n0606_001:0027b16_1": "△二勸信。",
    "X31n0606_001:0027b17_0": "於佛所說法當生大信力。",
    "X31n0606_001:0027b18_0": "△三正顯實。",
    "X31n0606_001:0027b19_0": "世尊法久後要當說真實。",
    "X31n0606_001:0027b20_0": "即是顯真動昔之執生今之疑故下文云將非魔作佛正由聞此語佛既以如實語而勸信之何事翻疑為防因疑起謗者所以勸信開顯。",
    "X31n0606_001:0027b22_1": "△二釋迦開三三初正明開三。",
    "X31n0606_001:0027b24_0": "告諸聲聞眾及求緣覺乘我令脫苦縛逮得涅槃者。",
    "X31n0606_001:0027c01_0": "將顯二乘昔證俱非故云逮得涅槃者又解可擬於六度菩薩乘何以知之修六度行即免四趣縛未能入滅度三祇百劫乃得涅槃逮之言遠乃及耳又六度行前是度他故言我令脫苦縛後取無漏故言逮得涅槃此義推之知是六度乘也又下句云佛以方便力示以三乘教若不指此將何為三不應重數二乘為三乘也。",
    "X31n0606_001:0027c07_1": "△二正斥三乘。",
    "X31n0606_001:0027c08_0": "佛以方便力示以三乘教。",
    "X31n0606_001:0027c09_0": "皆是虗偽。",
    "X31n0606_001:0027c09_1": "△三出立三之意。",
    "X31n0606_001:0027c10_0": "眾生處處著引之令得出。",
    "X31n0606_001:0027c11_0": "意是權引離諸苦故非真實但是方便門耳。",
    "X31n0606_001:0027c11_1": "△二騰疑致請二初敘疑二初經家敘二初千二百疑。",
    "X31n0606_001:0027c13_0": "爾時大眾中有諸聲聞漏盡阿羅漢阿若憍陳如等千二百人。",
    "X31n0606_001:0027c15_0": "△二四眾疑。",
    "X31n0606_001:0027c16_0": "及發聲聞辟支佛心比丘比丘尼優婆塞優婆夷。",
    "X31n0606_001:0027c17_0": "上既斥三乘皆是方便今此敘疑但在二乘者何以其執重疑深所以偏舉耳至下文陳疑中即云求佛諸菩薩是知三乘俱疑矣。",
    "X31n0606_001:0027c19_1": "△二正生疑二初疑佛二智二初總疑二智。",
    "X31n0606_001:0027c21_0": "各作是念今者世尊何故慇懃稱歎方便。",
    "X31n0606_001:0027c22_0": "△二別疑二智二初疑實智。",
    "X31n0606_001:0027c23_0": "而作是言佛所得法甚深難解。",
    "X31n0606_001:0027c24_0": "△二疑權智。",
    "X31n0606_001:0028a01_0": "有所言說意趣難知一切聲聞辟支佛所不能及。",
    "X31n0606_001:0028a02_0": "此三段文疑權實二智總別己分葢由聞諸佛語無異要當說真實疑何則佛昔說三乘智慧同證不差但其餘習有盡不盡耳今忽稱歎如來二智非我所及是故疑佛二智也。",
    "X31n0606_001:0028a05_1": "△二疑己所得。",
    "X31n0606_001:0028a06_0": "佛說一解脫義我等亦得此法到於涅槃而今不知是義所趣。",
    "X31n0606_001:0028a08_0": "一解脫者藏教三人同一解脫此是自疑所得三乘聖道是真出要我修此理亦到涅槃今者忽言皆是方便未審何法是其真實故言不知是義所趣。",
    "X31n0606_001:0028a11_1": "△二正請決文有三請三止三第一請二初長行二初陳疑。",
    "X31n0606_001:0028a13_0": "爾時舍利弗知四眾心疑自亦未了而白佛言世尊何因何緣慇懃稱歎諸佛第一方便甚深微玅難解之法。",
    "X31n0606_001:0028a16_0": "△二陳請。",
    "X31n0606_001:0028a17_0": "我自昔來未曾從佛聞如是說今者四眾咸皆有疑唯願世尊敷演斯事世尊何故慇懃稱歎甚深微玅難解之法。",
    "X31n0606_001:0028a20_0": "此正請文中有三請二止之文兼前為三止也瑤龍二師云初止為理深難解初請為自他求決次止為驚疑不信次請為久植必解後止為必謗墮苦後請為利根得益天台云佛預知三周得益前後不俱是故三抑俟其三請也。",
    "X31n0606_001:0028a24_1": "△二偈頌六初頌疑實智。",
    "X31n0606_001:0028b02_0": "爾時舍利弗欲重宣此義而說偈言。",
    "X31n0606_001:0028b03_0": "慧日大聖尊久乃說是法。",
    "X31n0606_001:0028b04_0": "△二頌疑權智。",
    "X31n0606_001:0028b05_0": "自說得如是力無畏三昧禪定解脫等不可思議法道場所得法無能發問者我意難可測亦無能問者無問而自說稱歎所行道智慧甚微妙諸佛之所得。",
    "X31n0606_001:0028b08_0": "△三明三乘四眾疑。",
    "X31n0606_001:0028b09_0": "無漏諸羅漢及求涅槃者今皆墮疑網佛何故說是其求緣覺者比丘比丘尼諸天龍鬼神及乾闥婆等相視懷猶豫瞻仰兩足尊是事為云何願佛為解說。",
    "X31n0606_001:0028b12_0": "初一句明聲聞後二行明緣覺中間及求涅槃者即明六度菩薩何以得知上云逮得涅槃者此中稱及及者此菩薩自求涅槃又以及他故異二乘知是菩薩也。",
    "X31n0606_001:0028b15_1": "△四明身子疑。",
    "X31n0606_001:0028b16_0": "於諸聲聞眾佛說我第一我今自於智疑惑不能了為是究竟法為是所行道。",
    "X31n0606_001:0028b18_0": "身子今疑三乘依教修證未嘗有謬若云方便非真實者為是所證果非實耶為是所行因非真耶。",
    "X31n0606_001:0028b20_0": "○智據正經屬身子爾。",
    "X31n0606_001:0028b20_1": "△五明佛子疑。",
    "X31n0606_001:0028b21_0": "佛口所生子合掌瞻仰待願出微妙音時為如實說。",
    "X31n0606_001:0028b22_0": "△六總明同疑請。",
    "X31n0606_001:0028b23_0": "諸天龍神等其數如恒沙求佛諸菩薩大數有八萬又諸萬億國轉輪聖王至合掌以敬心欲聞具足道。",
    "X31n0606_001:0028c01_0": "△第二止。",
    "X31n0606_001:0028c02_0": "爾時佛告舍利弗止止不須復說若說是事一切世間諸天及人皆當驚疑。",
    "X31n0606_001:0028c04_0": "止意者恐懷疑故。",
    "X31n0606_001:0028c04_1": "△第二請。",
    "X31n0606_001:0028c05_0": "舍利弗重白佛言世尊唯願說之唯願說之所以者何是會無數百千萬億阿僧祇眾生曾見諸佛諸根猛利智慧明了聞佛所說則能敬信爾時舍利弗欲重宣此義而說偈言。",
    "X31n0606_001:0028c09_0": "法王無上尊唯說願勿慮是會無量眾有能敬信者。",
    "X31n0606_001:0028c10_0": "△第三止。",
    "X31n0606_001:0028c11_0": "佛復止舍利弗若說是事一切世間天人阿脩羅皆當驚疑增上慢比丘將墜於大坑爾時世尊重說偈言。",
    "X31n0606_001:0028c14_0": "次佛止之護上慢故。",
    "X31n0606_001:0028c15_0": "止止不須說我法妙難思諸增上慢者聞必不敬信。",
    "X31n0606_001:0028c16_0": "△第三請。",
    "X31n0606_001:0028c17_0": "爾時舍利弗重白佛言世尊唯願說之唯願說之今此會中如我等比百千萬億世世已曾從佛受化如此人等必能敬信長夜安隱多所饒益。",
    "X31n0606_001:0028c20_0": "無明黑暗名長夜若能敬信必出生死海名安穩。",
    "X31n0606_001:0028c21_0": "爾時舍利弗欲重宣此義而說偈言。",
    "X31n0606_001:0028c22_0": "無上兩足尊願說第一法我為佛長子唯垂分別說是會無量眾能敬信此法佛已曾世世教化如是等皆一心合掌欲聽受佛語我等千二百及餘求佛者願為此眾故唯垂分別說是等聞此法則生大歡喜。",
    "X31n0606_001:0029a02_0": "△二廣明開三顯一七品半文為三周三初為上根人法說二為中根人譬說(入譬喻品中)三為下根因緣說(入化城品初)初文又五初正法說二身子領解(起譬喻品初)三佛述成四與授記五四眾喜初文又二初長行二偈頌初文又三初許說三初順許。",
    "X31n0606_001:0029a07_0": "爾時世尊告舍利弗汝已慇懃三請豈得不說。",
    "X31n0606_001:0029a08_0": "初是順豈下許。",
    "X31n0606_001:0029a08_1": "△二戒許。",
    "X31n0606_001:0029a09_0": "汝今諦聽善思念之吾當為汝分別解說。",
    "X31n0606_001:0029a10_0": "初是誠吾下許諦聽是聞慧善思是思慧念之是修慧。",
    "X31n0606_001:0029a11_1": "△三揀許。",
    "X31n0606_001:0029a12_0": "說此語時會中有比丘比丘尼優婆塞優婆夷五千人等即從座起禮佛而退所以者何此輩罪根深重及增上慢未得謂得未證謂證有如此失是以不住世尊默然而不制止。",
    "X31n0606_001:0029a16_0": "說此語時是揀眾許五千在座故如來三止今將許說威神遣去故名揀眾五濁障多名罪重執小翳大名根深未得謂得名增上慢未得三果未證無學有如此失者謂障執慢三種之失也而不制止者上聞開三顯一言略義隱猶未生謗足作繫珠因緣去則有益若聞廣開三顯一乖情起謗住則有損是不制止也。",
    "X31n0606_001:0029a23_0": "爾時佛告舍利弗我今此眾無復枝葉純有貞實舍利弗如是增上慢人退亦住矣汝今善聽當為汝說。",
    "X31n0606_001:0029b01_0": "枝葉細末不任器用此等執方便之方便於大非器大品云攀附枝葉棄於根本是人為不黠即此義也退亦佳矣者既以小自翳復妨他大光今退無謗法之愆復無障他之過故言佳矣上枝葉未去如來三止貞實願聞故身子四請師弟鑒機非徒靳固也汝下即結許也。",
    "X31n0606_001:0029b06_1": "△二受旨。",
    "X31n0606_001:0029b07_0": "舍利弗言唯然世尊願樂欲聞。",
    "X31n0606_001:0029b08_0": "受旨者即遵承稟命之謂。",
    "X31n0606_001:0029b08_1": "△三正說二初明四佛章廣明上諸佛權實二釋迦章廣明上釋迦權實初文又二初總明諸佛章二列三世佛章初文又四初歎法希有。",
    "X31n0606_001:0029b12_0": "佛告舍利弗如是妙法諸佛如來時乃說之如優曇鉢華時一現耳。",
    "X31n0606_001:0029b14_0": "法譬雙歎時乃說之者諸佛同出五濁必前開三如今世尊四十餘年始顯真實久久稀疎故言時乃說之久而不說者為人未堪故時未至故五千未退故今人已堪時已至五千已去決定說大乘也優曇華此云靈瑞三千年一現現則金輪王出此表三乘調熟已後方說妙法授法王記也。",
    "X31n0606_001:0029b19_1": "△二說無虗妄。",
    "X31n0606_001:0029b21_0": "舍利弗汝等當信佛之所說言不虗妄。",
    "X31n0606_001:0029b22_0": "汝等當信者勸信無虗妄也此理至深理與昔異此言至妙言與昔反此行至普行與昔乖此人至勝勝於昔劣還指客作四種之麤而今皆妙恐物生謗故勸信也信無虗妄人說無虗妄法也。",
    "X31n0606_001:0029c01_1": "△三開方便三初開。",
    "X31n0606_001:0029c03_0": "舍利弗諸佛隨宜說法意趣難解。",
    "X31n0606_001:0029c04_0": "諸佛隨三種機以方便說故云隨宜佛意在實物莫能解故云意趣難解。",
    "X31n0606_001:0029c05_1": "△二釋。",
    "X31n0606_001:0029c06_0": "所以者何我以無數方便種種因緣譬喻言辭演說諸法。",
    "X31n0606_001:0029c08_0": "舉今佛之權能以釋諸佛之方便耳巧慧同故借此釋彼如我以無數方便者諸佛開權亦如我也。",
    "X31n0606_001:0029c10_0": "△三結。",
    "X31n0606_001:0029c10_1": "四示真實五初標勝人法。",
    "X31n0606_001:0029c11_0": "是法非思量分別之所能解唯有諸佛乃能知之。",
    "X31n0606_001:0029c12_0": "是法非思量等此有兩義或作結開權或正作顯實結開權者佛意難知唯佛與佛能了稟教者謂三諸佛知一耳作顯實者即屬後文初標人法舉無分別法惟是佛所知佛以無分別智解知無分別法即是顯實義也。",
    "X31n0606_001:0029c16_1": "△二標出世意。",
    "X31n0606_001:0029c17_0": "所以者何諸佛世尊唯以一大事因緣故出現於世。",
    "X31n0606_001:0029c18_0": "初總釋次分字總釋者諸佛覺知如實之相乘此實道出應於世只令眾得此實道唯為此事曾無他事除諸法實相餘皆名魔事次分字釋者一謂一實相也非三五七九故言一也其性廣博博三五七九故名為大是諸佛出世之儀式故名為事眾生有機能感於佛故名為因佛承機而應故名為緣此為如來出世之本意也。",
    "X31n0606_001:0029c24_1": "△三重標。",
    "X31n0606_001:0030a01_0": "舍利弗云何名諸佛世尊唯以一大事因緣故出現於世。",
    "X31n0606_001:0030a03_0": "將欲分別重更提起以作解釋之端耳。",
    "X31n0606_001:0030a03_1": "△四正釋四初理一二初正釋。",
    "X31n0606_001:0030a05_0": "諸佛世尊欲令眾生開佛知見使得清淨故出現於世欲示眾生佛知見故出現於世欲令眾生悟佛知見故出現於世欲令眾生入佛知見道故出現於世。",
    "X31n0606_001:0030a08_0": "此釋理一復為四意一約四位二約四智三約四門四約觀心。",
    "X31n0606_001:0030a09_1": "○一約四位釋者諦境不可知見唯佛智佛眼乃能知見若二智四眼則不能知見今取圓教住行向地分得佛眼佛智則能知見故寄此四位以釋理一即約位顯理也開者即是十住初破無明開如來藏見實相理如日出暗滅眼目有用故名為開緣修破惑故云使得清淨示者即是十行惑障既除知見體顯法界眾德顯示分明故名為示悟者即是十向障除體顯法界行明事理融通更無二趣故名為悟入者即是十地事理既融自在無礙任運從阿到荼入薩婆若海故名為入。",
    "X31n0606_001:0030a19_2": "○二約四智釋者一道慧見道實性實性中得開佛知見也二道種慧知十法界諸道種別解惑之相一一皆示佛知見也三一切智知一切法一相寂滅即悟佛知見也四一切種智知一切法一相寂滅相種種行類相貌皆識即入佛知見也。",
    "X31n0606_001:0030a24_0": "○三約圓教四門橫釋者空門一空一切空即開佛知見也有門一有一切有即示佛知見也亦空亦有門一切亦空亦有即悟佛知見也非空非有門一切非空非有即入佛知見也能通則四所通則一開示悟入是能通之門所知所見是所通之理也。",
    "X31n0606_001:0030b05_1": "○四約觀心釋者觀於心性三諦之理不可思議此觀門淨名為開雖不可思議而能分別空假中心宛然無濫名為示空假中心即三而一即一而三名為悟空假中心非空假中而齊照空假中名為入是為一心三觀而分開示悟入之殊也所以約四種釋者見理由位位立由智智發由門門通由觀觀故則門通門通故智成智成故位立位立故見理見理故名為理一也。",
    "X31n0606_001:0030b12_2": "△二結成。",
    "X31n0606_001:0030b13_0": "舍利弗是為諸佛唯以一大事因緣故出現於世。",
    "X31n0606_001:0030b14_0": "結成理一昔方便教亦得義論開示悟入而非佛知見故是權今明佛知見故是實實即理一也。",
    "X31n0606_001:0030b15_1": "△二人一。",
    "X31n0606_001:0030b17_0": "佛告舍利弗諸佛如來但教化菩薩。",
    "X31n0606_001:0030b18_0": "若就昔方便謂教化三乘理實而言即是化菩薩如彼窮子自謂客作賤人長者所觀實為己子此即人一也。",
    "X31n0606_001:0030b20_1": "△三行一。",
    "X31n0606_001:0030b21_0": "諸有所作常為一事唯以佛之知見示悟眾生。",
    "X31n0606_001:0030b22_0": "三乘眾行名之為諸為圓故諸即是一事此行何所至到唯趣佛之知見即行一意也。",
    "X31n0606_001:0030b23_1": "△四教一。",
    "X31n0606_001:0030b24_0": "舍利弗如來但以一佛乘故為眾生說法無有餘乘若二若三。",
    "X31n0606_001:0030c02_0": "圓頓之教名一佛乘故序品云說大乘經即是教義也自別教已去皆名有餘即不了義非佛一乘今但以一佛乘者純說佛法圓教乘也無餘乘者無別教帶方便有餘之說無二者無般若中之帶二無三者無方等中所對之三也如此二三皆無況三藏中三耶。",
    "X31n0606_001:0030c07_1": "△五總結法同。",
    "X31n0606_001:0030c08_0": "舍利弗一切十方諸佛法亦如是。",
    "X31n0606_001:0030c09_0": "△二列三世佛章三初過去佛二初開權。",
    "X31n0606_001:0030c10_0": "舍利弗過去諸佛以無量無數方便種種因緣譬喻言辭而為眾生演說諸法。",
    "X31n0606_001:0030c12_0": "△二顯實。",
    "X31n0606_001:0030c13_0": "是法皆為一佛乘故是諸眾生從諸佛聞法究竟皆得一切種智。",
    "X31n0606_001:0030c15_0": "皆為一佛乘教一從佛聞法是誰聞法被眾生兼得人一究竟皆得一切種智種智所知即是理一能知即是行一雖不次第四一兼足。",
    "X31n0606_001:0030c17_1": "△二未來佛二初開權。",
    "X31n0606_001:0030c19_0": "舍利弗未來諸佛當出於世亦以無量無數方便種種因緣譬喻言辭而為眾生演說諸法。",
    "X31n0606_001:0030c21_0": "△二顯實。",
    "X31n0606_001:0030c22_0": "是法皆為一佛乘故是諸眾生從佛聞法究竟皆得一切種智。",
    "X31n0606_001:0030c24_0": "△三現在佛三初標出世意。",
    "X31n0606_001:0031a01_0": "舍利弗現在十方無量百千萬億佛土中諸佛世尊多所饒益安樂眾生。",
    "X31n0606_001:0031a03_0": "如諸佛章中唯以一大事因緣出現於世此亦如是唯為饒益安樂眾生故而出於世也。",
    "X31n0606_001:0031a04_1": "△二開權。",
    "X31n0606_001:0031a05_0": "是諸佛亦以無量無數方便種種因緣譬喻言辭而為眾生演說諸法。",
    "X31n0606_001:0031a07_0": "△三顯實二初別明現在教一行一。",
    "X31n0606_001:0031a08_0": "是法皆為一佛乘故是諸眾生從佛聞法究竟皆得一切種智。",
    "X31n0606_001:0031a10_0": "文具四一。",
    "X31n0606_001:0031a10_1": "△三總明三世人一理一。",
    "X31n0606_001:0031a11_0": "舍利弗是諸佛但教化菩薩欲以佛之知見示眾生故欲以佛之知見悟眾生故欲令眾生入佛知見道故。",
    "X31n0606_001:0031a14_0": "但教化菩薩是人一欲以下是理一。",
    "X31n0606_001:0031a14_1": "△二釋迦章五初開權。",
    "X31n0606_001:0031a16_0": "舍利弗我今亦復如是知諸眾生有種種欲深心所著隨其本性以種種因緣譬喻言辭方便力故而為說法。",
    "X31n0606_001:0031a19_0": "我即現在釋迦佛也先三後一如四佛不異故言亦復如是知諸眾生有種種欲者即是五乘根性欲也過去名根現在名欲未來名性深心所著者即是根也方便者即是隨宜開三乘權法也。",
    "X31n0606_001:0031a22_1": "△二顯實。",
    "X31n0606_001:0031a24_0": "舍利弗如此皆為得一佛乘一切種智故。",
    "X31n0606_001:0031b01_0": "如此等者指權是實也佛乘是教一種智所知即理一能知即行一能得佛乘能得種智即兼人一。",
    "X31n0606_001:0031b03_0": "△三舉五濁釋方便二初標意。",
    "X31n0606_001:0031b04_0": "舍利弗十方世界中尚無二乘何況有三。",
    "X31n0606_001:0031b05_0": "將舉五濁先標其意上已說諸佛開權顯實未明隱實施權其法清淨湛如一空尚無帶二(般若)帶三(方等)之權況有單三(三乘)單五(加入天)之權秪為五濁障重實不得宣須施單三單五之權亦施帶三帶二之權故言於一佛乘分別說三。",
    "X31n0606_001:0031b09_1": "△二舉五濁四初唱數。",
    "X31n0606_001:0031b11_0": "舍利弗諸佛出於五濁惡世。",
    "X31n0606_001:0031b12_0": "△二列名。",
    "X31n0606_001:0031b13_0": "所謂劫濁煩惱濁眾生濁見濁命濁。",
    "X31n0606_001:0031b14_0": "△三體相。",
    "X31n0606_001:0031b15_0": "如是。",
    "X31n0606_001:0031b16_0": "劫濁無別體劫是長時剎那是短時但約四濁立此假名名為劫濁文云劫濁亂時即其義也眾生濁者只是攬彼見慢果報立此假名名眾生濁煩惱濁指五鈍使為體見濁指五利使為體命濁指連持色心為體五濁相者四濁增劇聚在此時所謂嗔恚增極刀兵起貪欲增劇飢餓起愚癡增極疾疫起三災起故煩惱倍隆諸見轉熾麤弊色心惡名穢稱摧年減壽眾濁交煎如水奔昏風波鼓怒魚龍攪撓無一憀賴時使之然亦如劫初光音天墮地地使有欲如忉利諸天入麤澁園園生鬬心是名劫濁相貪海納流未嘗滿足嗔虺吸毒擾諸世間癡暗頑嚚過於漆黑慢高凌下凌忽無度疑網無信不可告實是為煩惱濁相無人謂有人無我謂有我十六知見六十二等猶如羅網又似稠林纏縛屈曲不能自出是見濁相攬於色心立一主宰譬黐膠無物不著流宕六道處處受生是為眾生濁相朝生暮殞晝出夕亡波轉煙回瞬息不住此即命濁相若約次第以煩惱見為根本從此二濁成於眾生也從於眾生有連持命此四經時謂為劫濁。",
    "X31n0606_001:0031c11_1": "○如是者明五濁體相也濁體及相不可具頒但略云如是經雖不具疏文略述。",
    "X31n0606_001:0031c12_2": "△四釋結。",
    "X31n0606_001:0031c14_0": "舍利弗劫濁亂時眾生垢重慳貪嫉妬成就諸不善根故諸佛以方便力於一佛乘分別說三。",
    "X31n0606_001:0031c16_0": "劫濁亂時即劫濁眾生垢重即眾生濁慳貪是煩惱濁嫉妬是見濁不善之言通煩惱濁見濁諸根成就即命濁祗由此土眾生五濁障重能障大乘故如來於一佛乘分別說三。",
    "X31n0606_001:0031c19_1": "△四揀偽敦信二初揀真偽二初若不聞知非真弟子。",
    "X31n0606_001:0031c21_0": "舍利弗若我弟子自謂阿羅漢辟支佛者不聞不知諸佛如來但教化菩薩事此非佛弟子非阿羅漢非辟支佛。",
    "X31n0606_001:0031c24_0": "若佛弟子自能信解若不信解非真弟子亦非羅漢所以敦逼時眾令信受解文分二意初揀真偽若不聞不知非真弟子如世弟子隨順師法繼嗣傳燈若不聞不知則無法可順何謂弟子如來昔說五濁開三汝既隨順得涅槃得聞得知名為弟子今五濁既除為汝說一何意不聞不知不聞者即不聞教一不知者即不知行一非真即非理一非弟子即非人一也。",
    "X31n0606_001:0032a07_1": "△二聞不信受成增上慢。",
    "X31n0606_001:0032a08_0": "又舍利弗是諸比丘比丘尼自謂已得阿羅漢是最後身究竟涅槃便不復志求阿耨多羅三藐三菩提當知此輩皆是增上慢人所以者何若有比丘實得阿羅漢若不信此法無有是處。",
    "X31n0606_001:0032a12_0": "此第二明不信成上慢敦其使信何者汝自謂是後身身尚無量實非後身汝自謂究竟實非究竟未得謂得豈非增上慢耶真羅漢者濁除根利知非究竟不起上慢知非究竟信於究竟即信理一無增上慢即成行一信則信教是為教一是佛弟子則是人一也。",
    "X31n0606_001:0032a17_1": "△二開除釋疑二初開除二初除佛滅後。",
    "X31n0606_001:0032a19_0": "除佛滅度後現前無佛。",
    "X31n0606_001:0032a20_0": "若佛在世正說此經不信不受非真羅漢成增上慢若佛滅後方得羅漢者偏執權經不信圓法聽許非增上慢。",
    "X31n0606_001:0032a22_1": "△二好人難得。",
    "X31n0606_001:0032a23_0": "所以者何佛滅度後如是等經受持讀誦解其義者是人難得。",
    "X31n0606_001:0032b01_0": "佛雖入滅此經尚在不信不受應是上慢耶即得開除佛滅度後雖有此經解其義者此人難遇致令羅漢不信不解亦聽許非增上慢。",
    "X31n0606_001:0032b03_1": "△二釋疑。",
    "X31n0606_001:0032b04_0": "若遇餘佛於此法中便得決了。",
    "X31n0606_001:0032b05_0": "若佛滅後解經之人難遇得羅漢者永入涅槃耶即釋云是人雖生滅度之想捨命已後便生界外有餘之國值遇餘佛得聞此經即便決了南岳云餘佛者四依也羅漢遇之聞經決了又羅漢修念佛定見十方佛為說此經便得決了又凡夫行人苦到懺悔見十方佛為說亦得決了。",
    "X31n0606_001:0032b10_1": "△五明無虗妄三初勸信釋迦。",
    "X31n0606_001:0032b12_0": "舍利弗汝等當一心信解受持佛語。",
    "X31n0606_001:0032b13_0": "△二勸信諸佛。",
    "X31n0606_001:0032b14_0": "諸佛如來言無虗妄。",
    "X31n0606_001:0032b15_0": "諸佛道同彌加信受。",
    "X31n0606_001:0032b15_1": "△三結成不虗。",
    "X31n0606_001:0032b16_0": "無有餘乘唯一佛乘。",
    "X31n0606_001:0032b17_0": "△二偈頌二初頌上許答二初頌揀許二初頌五千退席。",
    "X31n0606_001:0032b19_0": "爾時世尊欲重宣此義而說偈言。",
    "X31n0606_001:0032b20_0": "比丘比丘尼有懷增上慢優婆塞我慢優婆夷不信如是四眾等其數有五千不自見其過於戒有缺漏護惜其瑕疵是小智已出眾中之糟糠佛威德故去斯人尠福德不堪受是法。",
    "X31n0606_001:0032b24_0": "上慢我慢不信四眾通有但出家二眾多修道得禪謬謂聖果偏起上慢在俗矜高多起我慢女人智淺多生邪僻不自見其過者三失覆心藏玼揚德不能自省是無慚人也若自見過是有羞僧也於戒有缺漏者律儀有失名缺定共道共有失名漏無道定等故內起惡覺如玉含瑕無律儀故外動身口如玉露玼覆罪自得故名護惜小智者不得學無學智而有世間小智妄謂有漏以為無漏小中之小故言小智也糟糠者是五千等但有世間禪無無漏禪定潤故如糟但有文字解無理會之實故如糠又糟糠譬其無大機。",
    "X31n0606_001:0032c10_1": "△二頌眾已清淨。",
    "X31n0606_001:0032c12_0": "此眾無枝葉唯有諸貞實。",
    "X31n0606_001:0032c13_0": "枝葉譬非好器悉不任用故須遣之。",
    "X31n0606_001:0032c13_1": "△二頌誡許。",
    "X31n0606_001:0032c14_0": "舍利弗善聽。",
    "X31n0606_001:0032c15_0": "誡令善聽。",
    "X31n0606_001:0032c15_1": "△二頌正答二初頌四佛章二頌釋迦章初文又四初頌諸佛章二頌過去佛章三頌未來佛章四頌現在佛章初文又五初頌施權二初頌正施權。",
    "X31n0606_001:0032c19_0": "諸佛所得法無量方便力而為眾生說眾生心所念種種所行道若干諸欲性先世善惡業佛悉知是已以諸緣譬喻言辭方便力令一切歡喜或說修多羅伽陀及本事本生未曾有亦說於因緣譬喻并祇夜優波提舍經。",
    "X31n0606_001:0032c24_0": "諸佛所得法者修道得於諸權法也無量方便力下頌上無數方便種種因緣演說諸法也眾生心所念者頌上隨宜說法也頌中廣出隨宜之相即是照九法界機說七方便總言九七不可定判故言若干過去所習名性現在欣樂名欲善惡業者七方便傳傳迭為善惡佛悉知是己等者佛以權智照諸性欲然後隨其所宜說九部經修多羅此云契經有通有別通則聖教之都名別則為十二部中直說法相者名修多羅伽陀此云孤起不重頌者是也本事者說本昔世界等事也本生者說本昔受生事也未曾有者佛現種種神力眾生怪未曾有也因緣者一切佛語緣起事神皆名因緣也譬喻者如云月隱重山舉扇喻之風息大虗動樹訓之祇夜此云重頌重頌上直說修多羅也優波提舍此云論議已上九部言昔施權為七方便人說也若十二部更有方廣無問自說授記。",
    "X31n0606_001:0033a15_1": "△二頌結施權意。",
    "X31n0606_001:0033a17_0": "鈍根樂小法貪著於生死於諸無量佛不行深玅道眾苦所惱亂為是說涅槃。",
    "X31n0606_001:0033a19_0": "前世根鈍今世無機不堪聞大故云不行深妙道前世貪著鄣重今世眾苦所惱唯可聞小故言為是說涅槃。",
    "X31n0606_001:0033a21_1": "△二頌顯實四初頌理一。",
    "X31n0606_001:0033a22_0": "我設是方便令得入佛慧未曾說汝等當得成佛道所以未曾說說時未至故今正是其時決定說大乘我此九部法隨順眾生說入大乘為本以故說是經。",
    "X31n0606_001:0033b01_0": "令得入佛慧頌上一大事因緣也決定說大乘總頌開示悟入佛知見也我此九部法或云小乘法大乘則有十二部小乘是灰斷教無如意珠身故無方廣無天鼓自然鳴故無無問而自說雖有授記以其少故故無授記此且從別為說通大為語大小俱有十二部部者類也亦謂十二分教此九部名在前已釋。",
    "X31n0606_001:0033b07_1": "△二頌人一。",
    "X31n0606_001:0033b08_0": "有佛子心淨柔軟亦利根無量諸佛所而行深妙道為此諸佛子說是大乘經我記如是人來世成佛道以深心念佛修持淨戒故此等聞得佛大喜充徧身佛知彼心行故為說大乘聲聞若菩薩聞我所說法乃至於一偈皆成佛無疑。",
    "X31n0606_001:0033b13_0": "頌上諸佛如來但教菩薩以明人一上直云云教化菩薩頌中廣出諸方便人皆成實人有佛子心淨即別教之人為此佛子說大乘經得記心喜即成圓教真實之人聲聞若菩薩者聲聞兼得緣覺若菩薩兼收六度及通教等菩薩皆成佛無疑即是七種方便無非佛子也。",
    "X31n0606_001:0033b18_1": "△三頌教一。",
    "X31n0606_001:0033b19_0": "十方佛土中唯有一乘法無二亦無三除佛方便說但以假名字引導於眾生說佛智慧故。",
    "X31n0606_001:0033b21_0": "頌上如來但一佛乘故為眾生說法無有餘乘若二若三若十方佛唯說一法即是教一假名引導即方便教牒假名三教顯佛慧一教其文分明無二者無通中半滿相對之二也無三者無三藏中之三也此皆假名引導眾生今唯一佛圓乘故云說佛智慧也。",
    "X31n0606_001:0033c02_1": "△四頌行一。",
    "X31n0606_001:0033c03_0": "諸佛出於世唯此一事實餘二則非真終不以小乘濟度於眾生佛自住大乘如其所得法定慧力莊嚴以此度眾生自證無上道大乘平等法若以小乘化乃至於一人我則墮慳貪此事為不可。",
    "X31n0606_001:0033c07_0": "頌上諸有所作常為一事事即是行終不以小乘等即是頌上常為一事之意也佛自住大乘等頌上唯以佛之知見示悟眾生後一行釋不以小乘度之意。",
    "X31n0606_001:0033c10_1": "△三頌勸信二初舉果勸信二初舉內心。",
    "X31n0606_001:0033c11_0": "若人信歸佛如來不欺誑亦無貪嫉意斷諸法中惡故佛於十方而獨無所畏。",
    "X31n0606_001:0033c13_0": "此明佛心清淨無明慳恡眾惡已斷淨心中說故是可信。",
    "X31n0606_001:0033c14_1": "△二舉外色。",
    "X31n0606_001:0033c15_0": "我以相嚴身光明照世間無量眾所尊為說實相印。",
    "X31n0606_001:0033c16_0": "身相炳著光色端嚴內無惑暗外有光明口無欺誑為眾所尊說大乘印則可信受。",
    "X31n0606_001:0033c17_1": "△二舉因勸信二初舉昔誓願。",
    "X31n0606_001:0033c19_0": "舍利弗當知我本立誓願欲令一切眾如我等無異。",
    "X31n0606_001:0033c20_0": "我昔誓願非但自誓菩提亦誓眾生同入佛慧今酬誓故說是亦可信也。",
    "X31n0606_001:0033c21_1": "△二明今願滿。",
    "X31n0606_001:0033c22_0": "如我昔所願今者已滿足化一切眾生皆令入佛道。",
    "X31n0606_001:0033c23_0": "今菩提既滿眾生亦入汝既自證佛慧亦驗我誓不虗問本誓既普今眾生尚多願云何滿答佛三世益物今明現在論願滿也。",
    "X31n0606_001:0034a01_1": "△四舉五濁四初總明五濁障大。",
    "X31n0606_001:0034a03_0": "若我遇眾生盡教以佛道無智者錯亂迷惑不受教。",
    "X31n0606_001:0034a04_0": "眾生受苦諸佛興悲悲苦相對故云相遇遇則盡令入於佛道故五濁不能障大無智不受故云障大也。",
    "X31n0606_001:0034a06_1": "△二別明五濁障三五初眾生濁。",
    "X31n0606_001:0034a07_0": "我知此眾生未曾修善本堅著於五欲癡愛故生惱以諸欲因緣墜墮三惡道輪回六趣中備受諸苦毒。",
    "X31n0606_001:0034a09_0": "善本者真如實相由不能於此種善根不感大也堅著於五欲即諸惡之本淨名云由癡有愛則我病生。",
    "X31n0606_001:0034a11_1": "△二命濁。",
    "X31n0606_001:0034a12_0": "受胎之微形世世常增長薄德少福人眾苦所逼迫。",
    "X31n0606_001:0034a13_0": "觀心釋者一念心起即為未來作業業即胎胎業無窮世世不斷即增長形即五陰陰亦名世壽命連持諸陰入世初從薄酪已至老死故名世世增長下二句明命濁相。",
    "X31n0606_001:0034a16_1": "△三見濁。",
    "X31n0606_001:0034a17_0": "入邪見稠林若有若無等依止此諸見具足六十二。",
    "X31n0606_001:0034a18_0": "五見交加如稠林密茂若有是常見若無是斷見因此二見生六十二如外道計我有四句色即是我離色是我色大我小我住色中我大色小色住我中四陰亦爾是為二十三世為六十并根本斷常二見為六十二也。",
    "X31n0606_001:0034a22_1": "△四煩惱濁。",
    "X31n0606_001:0034a23_0": "深著虗妄法堅受不可捨我慢自矜高諂曲心不實。",
    "X31n0606_001:0034a24_0": "△五劫濁。",
    "X31n0606_001:0034b01_0": "於千萬億劫不聞佛名字亦不聞正法如是人難度。",
    "X31n0606_001:0034b02_0": "長時無佛法即是劫濁又上來四濁聚在時中故故名劫濁如是人難度者五濁障故不信一乘則不可度也。",
    "X31n0606_001:0034b04_1": "△三為五濁故說小。",
    "X31n0606_001:0034b05_0": "是故舍利弗我為設方便說諸盡苦道示之以涅槃。",
    "X31n0606_001:0034b06_0": "為說三藏四諦也苦即苦諦苦必有因即集諦道即道諦涅槃即滅諦。",
    "X31n0606_001:0034b07_1": "△四為大說小。",
    "X31n0606_001:0034b08_0": "我雖說涅槃是亦非真滅諸法從本來常自寂滅相。",
    "X31n0606_001:0034b09_0": "佛子行道已來世得作佛。",
    "X31n0606_001:0034b10_0": "折三界妄盡滅色取空則非真滅若體達無明本無常寂即是真滅本無雖寂若不修道無由契會故言佛子行道已來世得作佛。",
    "X31n0606_001:0034b12_1": "△五頌不虗三初明釋迦先開三。",
    "X31n0606_001:0034b14_0": "我有方便力開示三乘法。",
    "X31n0606_001:0034b15_0": "△二明諸佛後顯實。",
    "X31n0606_001:0034b16_0": "一切諸世尊皆說一乘道。",
    "X31n0606_001:0034b17_0": "釋迦開三諸佛顯實此互現耳。",
    "X31n0606_001:0034b17_1": "△三正明不虗。",
    "X31n0606_001:0034b18_0": "今此諸大眾皆應除疑惑諸佛語無異唯一無二乘。",
    "X31n0606_001:0034b19_0": "前權後實誠言不虗諸佛道同勿生疑也。",
    "X31n0606_001:0034b19_1": "△二過去佛章二初頌開三。",
    "X31n0606_001:0034b21_0": "過去無數劫無量滅度佛百千萬億種其數不可量如是諸世尊種種緣譬喻無數方便力演說諸法相。",
    "X31n0606_001:0034b23_0": "△二頌顯一二初略頌上三一。",
    "X31n0606_001:0034b24_0": "是諸世尊等皆說一乘法化無量眾生令入於佛道。",
    "X31n0606_001:0034c01_0": "皆說一乘法是頌教一化無量眾生是頌人一令入於佛道是頌理一兼得行一。",
    "X31n0606_001:0034c02_1": "△二約五乘廣顯一二初總約五乘顯一。",
    "X31n0606_001:0034c04_0": "又諸大聖主知一切世間天人羣生類深心之所欲更以異方便助顯第一義。",
    "X31n0606_001:0034c06_0": "天人群生類此舉諸乘以明人一更以異方便是舉諸行以顯行一而兼得教一第一義即是理一若用圓妙正觀即是實相方便此不名為異若用七方便觀助顯第一義者名異方便。",
    "X31n0606_001:0034c09_1": "△二別約五乘顯一三初開菩薩乘。",
    "X31n0606_001:0034c11_0": "若有眾生類值諸過去佛若聞法布施或持戒忍辱精進禪智等種種修福德如是諸人等皆已成佛道。",
    "X31n0606_001:0034c13_0": "若作五乘釋但是六度菩薩乘若作七方便則兼得通別菩薩乘何者三教大乘皆行六度而運心有異相心行六度即三藏菩薩無相則通教非相無相次第行六度即別教菩薩今但列六度未知定判屬誰尋上文云更以異方便者非獨六度菩薩即三教菩薩方便也昔聞法皆已成教一昔六度行皆已成行一如是諸人等皆已成人一皆已成佛道皆已成理一。",
    "X31n0606_001:0034c20_1": "△二開二乘。",
    "X31n0606_001:0034c21_0": "諸佛滅度已若人善軟心如是諸眾生皆已成佛道。",
    "X31n0606_001:0034c22_0": "此開聲聞緣覺皆入一乘何以得知大品歎阿羅漢心調柔輭又淨名云住調伏心是賢聖行是以知之昔善輭心皆成行一諸眾生是人一成佛道是理一。",
    "X31n0606_001:0035a01_1": "△三開人天乘二初約天人小善成緣因種子顯實十初造塔明天乘。",
    "X31n0606_001:0035a03_0": "諸佛滅度已供養舍利者起萬億種塔金銀及頗梨硨磲與碼碯玫瑰瑠璃珠清淨廣嚴飾莊校於諸塔或有起石廟旃檀及沈水木樒并餘材甎瓦泥土等若於曠野中積土成佛廟。",
    "X31n0606_001:0035a07_0": "因時至心傾財捨寶果時任運自然受樂故是人天乘也木樒者長安有木名樒亦任造像金光明云以佛舍利如芥粟許置小塔中三十三天已有自然果報即其義也。",
    "X31n0606_001:0035a10_1": "△二戲沙作塔明人乘。",
    "X31n0606_001:0035a11_0": "乃至童子戲聚沙為佛塔如是諸人等皆已成佛道。",
    "X31n0606_001:0035a12_0": "童子戲沙作塔即是人業因時汎汎悠然作善果時作意勤求得樂故是人業。",
    "X31n0606_001:0035a13_1": "△三志心造像明天業。",
    "X31n0606_001:0035a15_0": "若人為佛故建立諸形像刻彫成眾相皆已成佛道或以七寶成鍮鉐赤白銅白鑞及鈆鍚鐵木及與泥或以膠膝布嚴飾作佛像如是諸人等皆已成佛道彩畫作佛像百福莊嚴相自作若使人皆已成佛道。",
    "X31n0606_001:0035a19_0": "優婆塞戒經不許用膠得失意罪而此經用者古師云外國用樹膠耳妙樂云造像功德經言造像功德有十一種一世世眼目清淨二者生處無惡三者常生貴家四者身如紫磨金色五者珍玩豐饒六者生賢善家七者生得為王八者作金輪王九者生於梵天壽命一劫十者不墮惡道十一者後生還能敬重三寶又云若人臨命終時發言造像乃至大如麥&#;能除三世八十億劫生死之罪。",
    "X31n0606_001:0035b03_0": "△四戲畫佛明人業。",
    "X31n0606_001:0035b04_0": "乃至童子戲若艸木及筆或以指爪甲而畫作佛像。",
    "X31n0606_001:0035b05_0": "△五結成顯實。",
    "X31n0606_001:0035b06_0": "如是諸人等漸漸積功德具足大悲心皆已成佛道但化諸菩薩度脫無量眾。",
    "X31n0606_001:0035b08_0": "諸人等皆成人一漸漸積功德具足大悲心即成行一佛道即成理一既已成佛復能化他但化菩薩即是教一。",
    "X31n0606_001:0035b10_1": "△六約諸塵供明天業。",
    "X31n0606_001:0035b11_0": "若人於塔廟寶像及畫像以華香幡葢敬心而供養若使人作樂繫鼓吹角貝簫笛琴箜篌琵琶鐃銅鈸如是眾妙音盡持以供養或以歡喜心歌唄頌佛德乃至一小音皆已成佛道。",
    "X31n0606_001:0035b15_0": "貝大螺也唄者或云唄匿此云讚頌。",
    "X31n0606_001:0035b15_1": "△七約散心用塵供明人業。",
    "X31n0606_001:0035b17_0": "若人散亂心乃至以一華供養於畫像漸見無數佛。",
    "X31n0606_001:0035b18_0": "賢愚經有長者生一男天雨眾華名天華由前世以艸華散僧故出家證羅漢果。",
    "X31n0606_001:0035b19_1": "△八約身業供明天人業。",
    "X31n0606_001:0035b21_0": "或有人禮拜或復但合掌乃至舉一手或復小低頭。",
    "X31n0606_001:0035b22_0": "五體投地是上禮即天業合掌低頭是中禮是人業。",
    "X31n0606_001:0035b23_1": "△九結成供養者顯實。",
    "X31n0606_001:0035b24_0": "以此供養像漸見無量佛自成無上道廣度無數眾入無餘涅槃如薪盡火滅。",
    "X31n0606_001:0035c02_0": "非但自入佛道亦能化度眾生入涅槃子果縛盡名曰無餘機薪既盡應火云亡故云薪盡火滅也。",
    "X31n0606_001:0035c04_0": "△十約口業供明人業。",
    "X31n0606_001:0035c05_0": "若人散亂心入於塔廟中一稱南無佛皆已成佛道。",
    "X31n0606_001:0035c06_0": "南無或云那謨或云南摩此翻歸命或翻度我大品云佛言若有一人稱南無佛乃至畢苦其福不盡。",
    "X31n0606_001:0035c08_1": "△二約了因種子明顯實。",
    "X31n0606_001:0035c09_0": "於諸過去佛現在或滅後若有聞是法皆已成佛道。",
    "X31n0606_001:0035c10_0": "例上皆具相無相非相無相至心散心等五乘種子今皆開入一實至心聞一句是天業散心聞一句是人業問何意約過去佛門廣明五乘皆入實耶答三世佛皆有開權但未來未起現在始行於證義弱過去開權已久受化之人皆成四一並於十方施權顯實證義事強構之虗言不如驗之以實故於過去佛廣說五乘也。",
    "X31n0606_001:0035c16_1": "△三頌未來佛章二初頌開三。",
    "X31n0606_001:0035c18_0": "未來諸世尊其數無有量是諸如來等亦方便說法一切諸如來以無量方便。",
    "X31n0606_001:0035c20_0": "△二頌顯一四初頌人一。",
    "X31n0606_001:0035c21_0": "度脫諸眾生入佛無漏智若有聞法者無一不成佛。",
    "X31n0606_001:0035c22_0": "△二頌行一。",
    "X31n0606_001:0035c23_0": "諸佛本誓願我所行佛道普欲令眾生亦同得此道。",
    "X31n0606_001:0035c24_0": "△三頌教一。",
    "X31n0606_001:0036a01_0": "未來世諸佛雖說百千億無數諸法門其實為一乘諸佛兩足尊知法常無性佛種從緣起是故說一乘。",
    "X31n0606_001:0036a03_0": "知法常無性者謂實相常住無自性乃至無因性無性亦無性是名無性佛種從緣起者中道無性即是佛種迷此理者由無明為緣則有眾生起解此理者由教行為緣則有正覺起欲起佛種須一乘教此為頌教一也。",
    "X31n0606_001:0036a07_1": "△四頌理一。",
    "X31n0606_001:0036a08_0": "是法住法位世間相常住於道場知已導師方便說。",
    "X31n0606_001:0036a09_0": "是法住法位者眾生正覺一如無二悉不出如皆如法為位世間相常住者出世正覺以如為位亦以如為相眾生亦然世間相既常住豈非理一又釋世間者即是陰界入也常住者即是正因也然此正因不即六法緣了不離六法正因常故緣了亦常故言世間相常住也於道場知已者此舉果而釋成開顯道場朗然其理久暢物情鄣重方便施三。",
    "X31n0606_001:0036a16_1": "△四頌現在佛章三初標施化意。",
    "X31n0606_001:0036a17_0": "天人所供養現在十方佛其數如恒沙出現於世間安穩眾生故亦說如是法。",
    "X31n0606_001:0036a19_0": "即是施化之意正為安穩眾生也。",
    "X31n0606_001:0036a19_1": "△二頌顯實。",
    "X31n0606_001:0036a20_0": "知第一寂滅以方便力故雖示種種道其實為佛乘。",
    "X31n0606_001:0036a21_0": "第一寂滅即頌理一實為佛乘或頌教一或頌行一。",
    "X31n0606_001:0036a22_1": "△三頌開權。",
    "X31n0606_001:0036a23_0": "知眾生諸行深心之所念過去所習業欲性精進力及諸根利鈍以種種因緣譬喻亦言辭隨應方便說。",
    "X31n0606_001:0036b01_0": "△二頌釋迦章二初略頌上權實為下總譬作本二初頌顯實。",
    "X31n0606_001:0036b03_0": "今我亦如是安穩眾生故以種種法門宣示於佛道。",
    "X31n0606_001:0036b04_0": "今我亦如是者我即釋迦一化之主同以一實教化眾生故言如是為下長者譬為本安穩者即大涅槃常樂住處此處寂靜無五濁障故名安穩安對不安謂三界有五濁障名不安穩即為下火宅譬作本眾生即是五道受化之徒為下五百人譬作本種種法門即對不種種為下唯有一門譬作本。",
    "X31n0606_001:0036b10_1": "△二頌開權。",
    "X31n0606_001:0036b11_0": "我以智慧力知眾生性欲方便說諸法皆令得歡喜。",
    "X31n0606_001:0036b12_0": "智慧力者即權智力也知眾生性欲者即是五道根性有三乘差別為下三十子譬作本諸法即三乘法也知者鑑小機也方便說者正施權也皆令得歡喜者隨宜稱機也二偈雖略收佛一化開權顯實原始要終罄無不盡故稱略頌為下總譬本也。",
    "X31n0606_001:0036b17_1": "△二廣頌上六義為下別譬作本六初頌上五濁二頌施化方便三頌顯實四頌歎法希有五頌上不虗六頌上敦信初文又三初明佛能見眼。",
    "X31n0606_001:0036b20_0": "舍利弗當知我以佛眼觀。",
    "X31n0606_001:0036b21_0": "佛眼觀見為下長者能見譬作本明佛在法身地以常寂佛眼鑑羣機若根利濁輕則以盧舍那像說一乘法若根鈍濁重則脫瓔珞以老比丘像驚入火宅方便開三祗是于時鑑機故言我以佛眼觀見。",
    "X31n0606_001:0036c01_1": "△二明所見五濁五初眾生濁。",
    "X31n0606_001:0036c02_0": "見六道眾生貧窮無福慧。",
    "X31n0606_001:0036c03_0": "妙樂云貧故由無福癡故由無慧貧癡眾生聚在一處故名眾生濁。",
    "X31n0606_001:0036c04_1": "△二命濁。",
    "X31n0606_001:0036c05_0": "入生死險道相續苦不斷。",
    "X31n0606_001:0036c06_0": "玅樂云於生死中又加險道險道之中命易斷故即短壽處而猶相續為命濁也。",
    "X31n0606_001:0036c07_1": "△三煩惱濁。",
    "X31n0606_001:0036c08_0": "深著於五欲如犛牛愛尾以貪愛自蔽盲瞑無所見。",
    "X31n0606_001:0036c09_0": "犛牛者獸如牛而尾長牛愛其尾就身護尾人貪其尾殺為旌旄譬人貪五欲而害其身亦若是也。",
    "X31n0606_001:0036c11_0": "△四頌劫濁。",
    "X31n0606_001:0036c12_0": "不求大勢佛及與斷苦法。",
    "X31n0606_001:0036c13_0": "玅樂云劫中無佛故名為濁四濁生此亦無所求劫若有佛雖濁能破故經云唯我一人能為救護。",
    "X31n0606_001:0036c15_0": "△五頌見濁。",
    "X31n0606_001:0036c16_0": "深入諸邪見以苦欲捨苦。",
    "X31n0606_001:0036c17_0": "諸見是受受即是苦行此苦因欲望捨苦豈可得耶妙樂云六十二多故名為諸由此見故則有三受故云見即是受三受皆苦以此苦受欲捨苦者無有此處。",
    "X31n0606_001:0036c20_1": "△三明起大悲應赴。",
    "X31n0606_001:0036c21_0": "為是眾生故而起大悲心。",
    "X31n0606_001:0036c22_0": "前舉能見次明所見今明大悲熏心應入三界施設方便引趣佛慧故也。",
    "X31n0606_001:0036c23_1": "△二頌施化方便二初念用大乘擬宜不得三初明用大擬宜。",
    "X31n0606_001:0037a01_0": "我始坐道場觀樹亦經行於三七日中思惟如是事我所得智慧微玅最第一。",
    "X31n0606_001:0037a03_0": "始坐道場者至理無時假時化物為化之初故言始也約事釋者初在此處修治得道故云道場坐此樹下得三菩提故名道樹觀心釋者樹即十二因緣大樹深觀緣起自成菩提欲以無漏法林樹蔭葢眾生故言觀樹經行者大乘三十七品是行道法自以道品履一切地得成佛道欲以此法化度眾生是故起行也三七日者過去因果經云佛成道初一七思惟我法微妙無能受者二七思惟眾生上中下根三七思惟誰應先聞即趣波羅柰為五人說四諦等且以三乘而為三根此就小乘釋也今明佛在法身之地寂而常照恒以佛眼洞覽無遺豈始至道場淹留三七方思此事言三七者明有所表也若通途約大乘釋者初七思惟欲說圓教次七思惟欲說別教後七思惟欲說通教皆無機不得是故息大說三藏三乘為方便之化也。",
    "X31n0606_001:0037a18_1": "△二明眾生無機三初明障重。",
    "X31n0606_001:0037a19_0": "眾生諸根鈍著樂癡所盲。",
    "X31n0606_001:0037a20_0": "△二明不堪聞。",
    "X31n0606_001:0037a21_0": "如斯之等類云何而可度。",
    "X31n0606_001:0037a22_0": "△三明諸天請。",
    "X31n0606_001:0037a23_0": "爾時諸梵王及諸天帝釋護世四天王及大自在天并餘諸天眾眷屬百千萬恭敬合掌禮請我轉法輪。",
    "X31n0606_001:0037b02_0": "諸梵雖請說大佛知無機所以不說妙樂云問何得知梵王請大答據佛酬云若但讚佛乘等故知是請大也若據一四天下只一梵王為三界天主今云諸梵王者如來統御大千世界有百億四天下則有百億梵王又禪禪各一梵王故云諸也若論請法正在初禪三界天主也。",
    "X31n0606_001:0037b07_1": "△三明念欲息化二初無機。",
    "X31n0606_001:0037b09_0": "我即自思惟若但讚佛乘眾生沒在苦不能信是法破法不信故墜於三惡道。",
    "X31n0606_001:0037b11_0": "明無機強說聞則有損。",
    "X31n0606_001:0037b11_1": "△二息化。",
    "X31n0606_001:0037b12_0": "我寧不說法疾入於涅槃。",
    "X31n0606_001:0037b13_0": "說則有損滅但無益故此思惟為下施權之張本也。",
    "X31n0606_001:0037b14_1": "△二念同諸佛用三乘化稱宜二初正明化得四初明三乘機宜。",
    "X31n0606_001:0037b16_0": "尋念過去佛所行方便力我今所得道亦應說三乘。",
    "X31n0606_001:0037b17_0": "尋念者仍念彼雖無大機不容永捨要以方便而誘濟之非都不知開三欲引同諸佛故云尋念。",
    "X31n0606_001:0037b18_1": "△二明有小機二初明諸佛歎五初釋迦自敘諸佛現。",
    "X31n0606_001:0037b21_0": "作是思惟時十方佛皆現梵音慰喻我。",
    "X31n0606_001:0037b22_0": "佛現者由念佛方便力故現現由擬法會機二義故佛現也。",
    "X31n0606_001:0037b23_1": "△二諸佛正歎釋迦能隱實現權。",
    "X31n0606_001:0037b24_0": "善哉釋迦文第一之導師得是無上法隨諸一切佛而用方便力。",
    "X31n0606_001:0037c02_0": "上欲大化於彼無機故諸佛不歎今欲說小曲會根緣則始終得度所以佛歎善哉為一施三引入佛慧即是第一導師得是無上法者即是得實智微妙第一也而用方便力者隨諸一切佛隱實用權也。",
    "X31n0606_001:0037c06_1": "△三明諸佛亦隱實用權。",
    "X31n0606_001:0037c07_0": "我等亦皆得最妙第一法為諸眾生類分別說三乘。",
    "X31n0606_001:0037c08_0": "△四雙釋二義。",
    "X31n0606_001:0037c09_0": "少智樂小法不自信作佛是故以方便分別說諸果。",
    "X31n0606_001:0037c10_0": "為眾生少智不堪聞大所以隱實而復樂小所以施權。",
    "X31n0606_001:0037c11_1": "△五雙結二我。",
    "X31n0606_001:0037c12_0": "雖復說三乘但為教菩薩。",
    "X31n0606_001:0037c13_0": "雖復說三但為顯實。",
    "X31n0606_001:0037c13_1": "△二明釋迦酬順二初發言酬順。",
    "X31n0606_001:0037c15_0": "舍利弗當知我聞聖師子深淨微妙音喜稱南無佛。",
    "X31n0606_001:0037c16_0": "既聞諸佛稱歎即對曰南無南無此云敬從若翻度我等非此意也二念順物機。",
    "X31n0606_001:0037c18_0": "復作如是念我出濁惡世如諸佛所說我亦隨順行。",
    "X31n0606_001:0037c19_0": "△三明施化小。",
    "X31n0606_001:0037c20_0": "思惟是事已即趣波羅奈諸法寂滅相不可以言宣以方便力故為五比丘說。",
    "X31n0606_001:0037c22_0": "諸法寂滅相不可以言宣即是前說中道無性佛種之理此理非數又不可說今以方便作三乘說又非生非滅而以方便作生滅說又偏真之理亦不可說以方便作四門說初為五人說無常有門也。",
    "X31n0606_001:0038a02_1": "△四明受行悟入。",
    "X31n0606_001:0038a03_0": "是名轉法輪便有涅槃音及以阿羅漢法僧差別名。",
    "X31n0606_001:0038a04_0": "轉佛心中化他之法度入他心名轉法輪陳如初得見諦即斷見惑分證滅諦亦是分得有餘涅槃涅槃之音起自於此由此得成無學便有羅漢之名能說三乘者名佛所說三乘即法見諦羅漢等名僧三寶於是現世間。",
    "X31n0606_001:0038a08_1": "△二釋疑念。",
    "X31n0606_001:0038a09_0": "從久遠劫來讚示涅槃法生死苦永盡我常如是說。",
    "X31n0606_001:0038a10_0": "恐疑師云佛初末能鑑機尋念諸佛始知根性即釋云非我不知用於方便特欲引同故念諸佛非始念方知從久遠劫來見其樂小已為讚示令盡眾苦所以聞小即得解脫也恐疑弟子云云何眾生一世暫聞即證羅漢即釋云從久遠劫來為其讚示稱於本習故速得道。",
    "X31n0606_001:0038a15_1": "△三頌顯實四初頌人一。",
    "X31n0606_001:0038a17_0": "舍利弗當知我見佛子等志求佛道者無量千萬億咸以恭敬心皆來至佛所曾從諸佛聞方便所說法。",
    "X31n0606_001:0038a19_0": "此二行頌人一三乘行人皆是佛子故也又此二行亦名大乘機發亦云索果明由機發故索果志求佛道者即是索大非求小果索有三意一大機有感果之義機中論索二情中密求為得為不得即此意也三發言索即是殷勤三請也咸以二句大機感佛各到佛所曾從二句此中初味調伏受行三藏六度通別等三教方便由此調熟故使障除機發而求大也。",
    "X31n0606_001:0038b02_1": "△二頌理一。",
    "X31n0606_001:0038b03_0": "我即作是念如來所以出為說佛慧故今正是其時。",
    "X31n0606_001:0038b04_0": "此一行頌理一故云為說佛慧即上種智佛知見也又從此至下今我喜無畏二行一句亦名佛歡喜眾生得大乘益故佛為佛慧故出昔障重無機不得說佛慧今機發正是說時故云今正是其時今聞說必信解不畏謗大墮惡故云喜無畏也。",
    "X31n0606_001:0038b08_1": "△三教一。",
    "X31n0606_001:0038b10_0": "舍利弗當知鈍根小智人著相憍慢者不能信是法今我喜無畏於諸菩薩中正直捨方便但說無上道。",
    "X31n0606_001:0038b12_0": "此二行頌教一故云但說無上道於下三句亦名正顯實也五乘是曲而非直通別偏傍而非正今皆捨彼偏曲但說正直一道也。",
    "X31n0606_001:0038b14_1": "△四行一。",
    "X31n0606_001:0038b15_0": "菩薩聞是法疑網皆已除千二百羅漢悉亦當作佛。",
    "X31n0606_001:0038b16_0": "此一行頌行一故云悉亦當作佛又此一行亦名受行悟入六度通教二菩薩初聞略說動舊執致新疑今悉已除非獨菩薩二乘亦爾而云聲聞皆當作佛者昔教不說二乘作佛今與授記授記豈獨二乘除疑豈獨菩薩互存則兩備。",
    "X31n0606_001:0038b20_1": "△四頌歎法希有二初頌上如是妙法。",
    "X31n0606_001:0038b22_0": "如三世諸佛說法之儀式我今亦如是說無分別法。",
    "X31n0606_001:0038b23_0": "如三世者引同諸佛用權也良以權是引物之儀式也說無分別法者引同諸佛顯實也實則言語道斷豈存儀式又權實本無分別為鈍根小智分別權實今還悟入一三不二知佛說三一無分別也諸佛皆爾何獨或耶。",
    "X31n0606_001:0038c03_1": "△二頌上時乃說之五初舉人難遇。",
    "X31n0606_001:0038c05_0": "諸佛興出世懸遠值遇難。",
    "X31n0606_001:0038c06_0": "久久懸遠時有佛出此舉人難。",
    "X31n0606_001:0038c06_1": "△二舉法難說。",
    "X31n0606_001:0038c07_0": "正使出于世說是法復難。",
    "X31n0606_001:0038c08_0": "如今佛出世四十餘年始顯真實也。",
    "X31n0606_001:0038c08_1": "△三舉聞法難。",
    "X31n0606_001:0038c10_0": "無量無數劫聞是法亦難。",
    "X31n0606_001:0038c11_0": "如五千之流梵音盈耳起席而去聞豈不難乎。",
    "X31n0606_001:0038c11_1": "△四舉信受難。",
    "X31n0606_001:0038c13_0": "能聽是法者斯人亦復難。",
    "X31n0606_001:0038c14_0": "眾中唯身子前達中下之機雖聽猶未能了。",
    "X31n0606_001:0038c14_1": "△五舉華譬四難。",
    "X31n0606_001:0038c16_0": "譬如優曇華一切皆愛樂天人所希有時時乃一出聞法歡喜讚乃至發一言則為已供養一切三世佛是人甚希有過於優曇華。",
    "X31n0606_001:0038c19_0": "曇華一喻譬上四難今但合聞者難餘例可解。",
    "X31n0606_001:0038c19_1": "△五頌上不虗二初勿於可信人生疑。",
    "X31n0606_001:0038c21_0": "汝等勿有疑我為諸法王普告諸大眾但以一乘道教化諸菩薩無聲聞弟子。",
    "X31n0606_001:0038c23_0": "法王者夫為人王言則不二佛為法王豈容虗說夫方便可是權假真實寧應是妄聞法王說法勿生疑也。",
    "X31n0606_001:0039a01_1": "△二勿於可信法起疑。",
    "X31n0606_001:0039a02_0": "汝等舍利弗聲聞及菩薩當知是妙法諸佛之祕要。",
    "X31n0606_001:0039a03_0": "四十餘年蘊在佛心他無知者名為秘一乘直道總攝萬途故言要也。",
    "X31n0606_001:0039a04_1": "△六頌上揀眾敦信二初頌揀眾三初揀非弟子。",
    "X31n0606_001:0039a06_0": "以五濁惡世但樂著諸欲如是等眾生終不求佛道。",
    "X31n0606_001:0039a07_0": "若樂諸欲是行魔業故須揀之上文著涅槃尚非佛弟子此文著生死那是佛弟子互揀非耳終不求佛道者頌上揀增上慢上慢者未得上法謂得上法是故其人不求佛道也。",
    "X31n0606_001:0039a10_1": "△二佛滅後解義者難得。",
    "X31n0606_001:0039a12_0": "當來世惡人聞佛說一乘迷惑不信受破法墮惡道。",
    "X31n0606_001:0039a13_0": "當來世惡人者頌佛滅後解義其人難得。",
    "X31n0606_001:0039a13_1": "△三若遇餘佛決了。",
    "X31n0606_001:0039a15_0": "有慚愧清淨志求佛道者當為如是等廣讚一乘道。",
    "X31n0606_001:0039a16_0": "△二頌敦信二初敦信權。",
    "X31n0606_001:0039a17_0": "舍利弗當知諸佛法如是以萬億方便隨宜而說法其不習學者不能曉了此。",
    "X31n0606_001:0039a19_0": "△二敦信實。",
    "X31n0606_001:0039a20_0": "汝等既已知諸佛世之師隨宜方便事無復諸疑惑心生大歡喜自知當作佛。",
    "X31n0606_001:0039a22_0": "方便施權正為於實權實無疑自知作佛。",
    "X31n0606_001:0039a24_0": "法華經科註卷第一"
}