{
    "T25n1509_090:0692c11_0": "大智度論釋實際品第八十(卷九十)聖者龍樹菩薩造後秦龜茲國三藏鳩摩羅什譯【經】須菩提白佛言：「世尊！",
    "T25n1509_090:0692c15_1": "若眾生畢竟不可得，菩薩為誰故行般若波羅蜜？」",
    "T25n1509_090:0692c16_2": "佛告須菩提：「菩薩為實際故行般若波羅蜜。",
    "T25n1509_090:0692c17_3": "須菩提！",
    "T25n1509_090:0692c17_4": "實際、眾生際異者，菩薩不行般若波羅蜜。",
    "T25n1509_090:0692c18_5": "須菩提！",
    "T25n1509_090:0692c19_0": "實際、眾生際不異，以是故，菩薩摩訶薩為利益眾生故行般若波羅蜜。",
    "T25n1509_090:0692c20_1": "復次，須菩提！",
    "T25n1509_090:0692c20_2": "菩薩摩訶薩行般若波羅蜜時，以不壞實際法，立眾生於實際中。」",
    "T25n1509_090:0692c22_3": "須菩提白佛言：「世尊！",
    "T25n1509_090:0692c22_4": "若實際即是眾生際，菩薩則為建立實際於實際。",
    "T25n1509_090:0692c24_0": "世尊！",
    "T25n1509_090:0692c24_1": "若建立實際於實際，則為建立自性於自性。",
    "T25n1509_090:0692c25_2": "世尊！",
    "T25n1509_090:0692c25_3": "不得建立自性於自性。",
    "T25n1509_090:0692c25_4": "世尊！",
    "T25n1509_090:0692c25_5": "云何菩薩摩訶薩行般若波羅蜜時，建立眾生於實際？」",
    "T25n1509_090:0692c27_6": "佛告須菩提：「實際不可建立於實際，自性不可建立於自性。",
    "T25n1509_090:0692c28_7": "須菩提！",
    "T25n1509_090:0692c28_8": "今菩薩摩訶薩行般若波羅蜜時，以方便力故，建立眾生於實際；實際亦不異眾生際，實際、眾生際無二無別。」",
    "T25n1509_090:0693a02_9": "須菩提白佛言：「世尊！",
    "T25n1509_090:0693a02_10": "何等是諸菩薩摩訶薩方便力？",
    "T25n1509_090:0693a03_11": "用是方便力，菩薩摩訶薩行般若波羅蜜時，建立眾生於實際，亦不壞實際相？」",
    "T25n1509_090:0693a05_12": "佛告須菩提：「若菩薩摩訶薩行般若波羅蜜時，以方便力故，建立眾生於布施。",
    "T25n1509_090:0693a06_13": "建立已，說布施先後際相，作是言：『如是布施，前際空、後際空、中際亦空，施者亦空、施報亦空、受者亦空。",
    "T25n1509_090:0693a09_14": "諸善男子！",
    "T25n1509_090:0693a09_15": "是一切法實際中不可得，汝等莫念布施異、施者異、施報異、受者異。",
    "T25n1509_090:0693a11_0": "若汝等不念布施異、施者異、施報異、受者異，是時，布施能取甘露味、得甘露味果。",
    "T25n1509_090:0693a12_1": "汝善男子！",
    "T25n1509_090:0693a13_2": "以是布施故，莫著色，莫著受、想、行、識。",
    "T25n1509_090:0693a13_3": "何以故？",
    "T25n1509_090:0693a14_4": "是布施、布施相空，施者、施者空，施報、施報空，受者、受者空，空中布施不可得、施者不可得、施報不可得、受者不可得。",
    "T25n1509_090:0693a16_5": "何以故？",
    "T25n1509_090:0693a16_6": "是諸法畢竟自性空故。』",
    "T25n1509_090:0693a17_7": "「復次，須菩提！",
    "T25n1509_090:0693a17_8": "菩薩摩訶薩行般若波羅蜜時，以方便力故，教眾生持戒；語眾生言：『汝善男子！",
    "T25n1509_090:0693a19_9": "除捨殺生法，乃至除捨邪見。",
    "T25n1509_090:0693a20_10": "何以故？",
    "T25n1509_090:0693a20_11": "善男子！",
    "T25n1509_090:0693a20_12": "如汝所分別法，是諸法無如是性。",
    "T25n1509_090:0693a21_13": "汝善男子當諦思惟：何等是眾生而欲奪命？",
    "T25n1509_090:0693a22_14": "用何等物奪命？",
    "T25n1509_090:0693a22_15": "乃至邪見亦如是。』",
    "T25n1509_090:0693a23_16": "須菩提！",
    "T25n1509_090:0693a23_17": "菩薩摩訶薩如是方便力成就眾生。",
    "T25n1509_090:0693a24_18": "是菩薩摩訶薩即為眾生說布施、持戒果報，是布施、持戒果報自性空；知布施、持戒果報自性空已，是中不著；不著故心不散，能生智慧；以是智慧斷一切結使煩惱，入無餘涅槃。",
    "T25n1509_090:0693a28_19": "是世俗法，非第一實義。",
    "T25n1509_090:0693a28_20": "何以故？",
    "T25n1509_090:0693a28_21": "空中無有滅、亦無使滅者。",
    "T25n1509_090:0693a29_22": "諸法畢竟空，即是涅槃。",
    "T25n1509_090:0693b01_0": "「復次，須菩提！",
    "T25n1509_090:0693b01_1": "菩薩摩訶薩見眾生瞋恚惱心，教言：『汝善男子！",
    "T25n1509_090:0693b02_2": "來修行忍辱，作忍辱人，當樂忍辱。",
    "T25n1509_090:0693b03_3": "汝所瞋者自性空故。",
    "T25n1509_090:0693b03_4": "汝來！",
    "T25n1509_090:0693b03_5": "善男子！",
    "T25n1509_090:0693b03_6": "如是思惟：「我於何所法中瞋？",
    "T25n1509_090:0693b04_7": "誰為瞋者？",
    "T25n1509_090:0693b04_8": "所瞋者誰？」",
    "T25n1509_090:0693b05_9": "是法皆空，是性空法無不空時。",
    "T25n1509_090:0693b05_10": "是空非諸佛作，非辟支佛、聲聞作，非菩薩摩訶薩作，非諸天、鬼神、龍王、阿修羅、緊那羅、摩睺羅伽，非四天王天乃至非他化自在天、非梵眾天乃至非淨居天、非無邊空處乃至非有想非無想處諸天所作。",
    "T25n1509_090:0693b10_11": "汝當如是思惟：「所瞋誰？",
    "T25n1509_090:0693b11_0": "誰是瞋者？",
    "T25n1509_090:0693b11_1": "何等是瞋事？」",
    "T25n1509_090:0693b11_2": "是一切法性空，性空法中無有所瞋。』",
    "T25n1509_090:0693b12_3": "如是，須菩提！",
    "T25n1509_090:0693b12_4": "菩薩摩訶薩行般若波羅蜜時，以是因緣，建立眾生於性空，次第漸漸示、教、利、喜，令得阿耨多羅三藐三菩提。",
    "T25n1509_090:0693b15_5": "是世俗法，非第一實義。",
    "T25n1509_090:0693b15_6": "何以故？",
    "T25n1509_090:0693b15_7": "是性空中無有得者、無有得法、無有得處。",
    "T25n1509_090:0693b16_8": "須菩提！",
    "T25n1509_090:0693b16_9": "是名實際性空法。",
    "T25n1509_090:0693b17_10": "菩薩摩訶薩為眾生故行是法，眾生亦不可得。",
    "T25n1509_090:0693b18_11": "何以故？",
    "T25n1509_090:0693b18_12": "一切法離眾生相。",
    "T25n1509_090:0693b19_13": "「復次，須菩提！",
    "T25n1509_090:0693b19_14": "菩薩摩訶薩行般若波羅蜜時，方便力故，見眾生懈怠，教令身精進、心精進；作是言：『諸善男子！",
    "T25n1509_090:0693b21_15": "諸法性空中無懈怠法、無懈怠者、無懈怠事；是一切法性皆空，無過性空者。",
    "T25n1509_090:0693b23_16": "汝等生身精進、心精進，為生善法故，莫懈怠！",
    "T25n1509_090:0693b24_17": "善男子！",
    "T25n1509_090:0693b24_18": "若布施、若持戒、若忍辱、若精進、若禪定、若智慧，若諸禪定、解脫、三昧，若四念處乃至八聖道分，若空解脫門，無相、無作解脫門，乃至十八不共法中，莫懈怠！",
    "T25n1509_090:0693b27_19": "諸善男子！",
    "T25n1509_090:0693b28_20": "是一切法性空中，當知無礙相，無礙法中無懈怠者、無懈怠法。』",
    "T25n1509_090:0693b29_21": "如是，須菩提！",
    "T25n1509_090:0693b29_22": "菩薩摩訶薩行般若波羅蜜時，教眾生令住性空，不墮二法。",
    "T25n1509_090:0693c02_23": "何以故？",
    "T25n1509_090:0693c02_24": "是性空無二無別故，是無二法則無可瞋處。",
    "T25n1509_090:0693c03_25": "復次，須菩提！",
    "T25n1509_090:0693c03_26": "菩薩摩訶薩行性空般若波羅蜜時，教眾生令精進，作是言：『諸善男子！",
    "T25n1509_090:0693c05_27": "勤精進，若布施、若持戒、若忍辱、若精進、若禪定、若智慧，若禪定、解脫、三昧，若四念處乃至八聖道分，若空解脫門，無相、無作解脫門，若佛十力、若四無所畏、若四無礙智、若十八不共法、若大慈大悲。",
    "T25n1509_090:0693c09_28": "是諸法，汝等莫念二相、莫念不二相！",
    "T25n1509_090:0693c10_29": "何以故？",
    "T25n1509_090:0693c10_30": "是法性皆空，是性空法不應用二相念、不應用不二相念。』",
    "T25n1509_090:0693c12_0": "如是，須菩提！",
    "T25n1509_090:0693c12_1": "菩薩摩訶薩行般若波羅蜜，以方便力故，成就眾生。",
    "T25n1509_090:0693c13_2": "成就眾生已，次第教令得須陀洹果、斯陀含果、阿那含果、阿羅漢果、辟支佛道、菩薩位，令得阿耨多羅三藐三菩提。",
    "T25n1509_090:0693c16_0": "「復次，須菩提！",
    "T25n1509_090:0693c16_1": "菩薩摩訶薩行般若波羅蜜時，見眾生亂心，以方便力，為利益眾生故，作是言：『諸善男子！",
    "T25n1509_090:0693c18_2": "當修禪定！",
    "T25n1509_090:0693c18_3": "汝莫生亂想，當生一心。",
    "T25n1509_090:0693c19_4": "何以故？",
    "T25n1509_090:0693c19_5": "是法性皆空，性空中無有法可得若亂、若一心。",
    "T25n1509_090:0693c20_6": "汝等住是三昧，所有作業，若身、若口、若意，若布施、若持戒、若行忍辱、若勤精進、若行禪定、若修智慧，若行四念處乃至若行八聖道分，若諸解脫、次第定，若行佛十力、四無所畏、四無礙智、十八不共法、大慈大悲、三十二相、八十隨形好，若聲聞道、若辟支佛道、若菩薩道、若佛道，若須陀洹果、斯陀含果、阿那含果、阿羅漢果、辟支佛道、若一切種智，若成就眾生、若淨佛國土，汝等皆當應隨所願得；行性空故。』",
    "T25n1509_090:0693c29_7": "如是，須菩提！",
    "T25n1509_090:0693c29_8": "若菩薩摩訶薩行般若波羅蜜方便力，為利益眾生故，從初發意，終不懈廢，常求善法，利益眾生；從一佛國至一佛國，供養諸佛，從諸佛聞法，捨身、受身，乃至阿耨多羅三藐三菩提，終不忘失。",
    "T25n1509_090:0694a05_9": "是菩薩常得諸陀羅尼，諸根具足，所謂身根、語根、意根。",
    "T25n1509_090:0694a06_10": "何以故？",
    "T25n1509_090:0694a06_11": "是菩薩摩訶薩常修一切種智；修一切種智故，一切諸道皆修：若聲聞道、若辟支佛道、若菩薩神通道；行神通道菩薩，常利益眾生，終不忘失。",
    "T25n1509_090:0694a09_12": "是菩薩住報得神通，利益眾生，入生死五道，終不耗減。",
    "T25n1509_090:0694a10_13": "如是，須菩提！",
    "T25n1509_090:0694a11_14": "菩薩摩訶薩行般若波羅蜜住性空，以禪定利益眾生。",
    "T25n1509_090:0694a12_15": "「復次，須菩提！",
    "T25n1509_090:0694a12_16": "菩薩摩訶薩行般若波羅蜜，住性空，以方便力故，利益眾生，作是言：『汝等諸善男子！",
    "T25n1509_090:0694a14_17": "觀一切法性空！",
    "T25n1509_090:0694a15_0": "善男子！",
    "T25n1509_090:0694a15_1": "汝等當作諸業，若身業、若口業、若意業，取甘露味，得甘露果。",
    "T25n1509_090:0694a16_2": "性空中無有法退。",
    "T25n1509_090:0694a17_0": "何以故？",
    "T25n1509_090:0694a17_1": "性空不退，亦無退者；以性空非法亦非非法，於無所有法中，云何當有退？』",
    "T25n1509_090:0694a18_2": "須菩提！",
    "T25n1509_090:0694a19_0": "菩薩摩訶薩行般若波羅蜜時，如是教眾生常不懈廢。",
    "T25n1509_090:0694a20_1": "是菩薩自行十善，亦教他人行十善；五戒、八戒亦如是。",
    "T25n1509_090:0694a21_2": "自行初禪，亦教他人令行初禪；乃至第四禪亦如是。",
    "T25n1509_090:0694a22_3": "常自行慈心，亦教他人令行慈心；乃至捨心亦如是。",
    "T25n1509_090:0694a23_4": "自行無邊空處，亦教他人令行無邊空處；乃至非有想非無想處亦如是。",
    "T25n1509_090:0694a25_5": "自行四念處，亦教他人令行四念處；乃至八聖道分，佛十力乃至八十隨形好亦如是。",
    "T25n1509_090:0694a27_6": "自於須陀洹果中生智慧，亦不住是中，亦教他人令得須陀洹果；乃至阿羅漢果亦如是。",
    "T25n1509_090:0694a29_7": "自於辟支佛道中生智慧，亦不住是中，亦教他人令得辟支佛道。",
    "T25n1509_090:0694b02_0": "自生阿耨多羅三藐三菩提道，亦教他人令得阿耨多羅三藐三菩提道。",
    "T25n1509_090:0694b03_1": "如是，須菩提！",
    "T25n1509_090:0694b03_2": "菩薩摩訶薩行般若波羅蜜方便力故，終不懈怠。」",
    "T25n1509_090:0694b05_3": "須菩提白佛言：「世尊！",
    "T25n1509_090:0694b05_4": "若諸法性常空，常空中眾生不可得，法、非法亦不可得，菩薩摩訶薩云何求一切種智？」",
    "T25n1509_090:0694b07_5": "佛告須菩提：「如是！",
    "T25n1509_090:0694b07_6": "如是！",
    "T25n1509_090:0694b08_7": "如汝所言：『諸法性皆空，空中眾生不可得，法、非法亦不可得。』",
    "T25n1509_090:0694b09_8": "須菩提！",
    "T25n1509_090:0694b09_9": "若一切法性不空，菩薩摩訶薩不依性空成阿耨多羅三藐三菩提、為眾生說性空法。",
    "T25n1509_090:0694b11_10": "須菩提！",
    "T25n1509_090:0694b11_11": "色性空，受、想、行、識性空；菩薩摩訶薩行般若波羅蜜時，說五陰性空法，說十二入、十八界性空法；說四禪、四無量心、四無色定、四念處乃至八聖道分性空法；說三解脫門、八背捨、九次第定、佛十力、四無所畏、四無礙智、十八不共法、大慈大悲、三十二相、八十隨形好性空法；說須陀洹果、斯陀含果、阿那含果、阿羅漢果、辟支佛道，一切種智斷煩惱習性空法。",
    "T25n1509_090:0694b19_12": "須菩提！",
    "T25n1509_090:0694b19_13": "若內空性不空、外空乃至無法有法空性不空者，則壞空性。",
    "T25n1509_090:0694b21_14": "是性空不常不斷。",
    "T25n1509_090:0694b21_15": "何以故？",
    "T25n1509_090:0694b21_16": "是性空無住處，亦無所從來、亦無所從去。",
    "T25n1509_090:0694b22_17": "須菩提！",
    "T25n1509_090:0694b22_18": "是名法住相。",
    "T25n1509_090:0694b23_19": "是中無法，無聚無散、無增無減、無生無滅、無垢無淨，是為諸法相。",
    "T25n1509_090:0694b24_20": "菩薩摩訶薩住是中發阿耨多羅三藐三菩提心，不見法有所發，無發無住，是名法住相。",
    "T25n1509_090:0694b26_21": "是菩薩摩訶薩行般若波羅蜜時，見一切法性空，不轉阿耨多羅三藐三菩提。",
    "T25n1509_090:0694b28_22": "何以故？",
    "T25n1509_090:0694b28_23": "是菩薩不見有法能障礙，當何處生疑？",
    "T25n1509_090:0694b29_24": "是名阿耨多羅三藐三菩提。",
    "T25n1509_090:0694c01_25": "性空不得眾生、不得我、不得人、不得壽、不得命，乃至不得知者、見者；性空中色不可得，受、想、行、識不可得，乃至八十隨形好不可得。",
    "T25n1509_090:0694c04_26": "須菩提！",
    "T25n1509_090:0694c04_27": "譬如佛化作四眾：比丘、比丘尼、優婆塞、優婆夷，常為是諸眾說法，千萬億劫不斷。」",
    "T25n1509_090:0694c06_28": "佛告須菩提：「是諸化眾，當得須陀洹果、斯陀含果、阿那含果、阿羅漢果，得阿耨多羅三藐三菩提記不？」",
    "T25n1509_090:0694c08_29": "須菩提言：「不也！",
    "T25n1509_090:0694c08_30": "世尊！",
    "T25n1509_090:0694c08_31": "何以故？",
    "T25n1509_090:0694c09_32": "是諸化眾無有根本實故。",
    "T25n1509_090:0694c09_33": "一切諸法性空，亦無根本實事，何等是眾生得須陀洹果乃至阿羅漢果、得阿耨多羅三藐三菩提記？」",
    "T25n1509_090:0694c12_0": "「須菩提！",
    "T25n1509_090:0694c12_1": "菩薩摩訶薩亦如是，為眾生說性空法，是眾生實不可得，以眾生墮顛倒故，拔眾生令住不顛倒。",
    "T25n1509_090:0694c14_2": "顛倒即是無顛倒；顛倒、不顛倒雖一相，而多顛倒、少不顛倒。",
    "T25n1509_090:0694c15_3": "無顛倒處中，則無我、無眾生，乃至無知者、見者；無顛倒處中，亦無色，無受、想、行、識，無十二入，乃至無阿耨多羅三藐三菩提，是為諸法性空。",
    "T25n1509_090:0694c18_4": "菩薩摩訶薩住是中，行般若波羅蜜時，於眾生相顛倒中拔出眾生，所謂無眾生有眾生相中拔出，乃至知者、見者相中拔出。",
    "T25n1509_090:0694c21_5": "於無色色相中、無受想行識受想行識相中拔出眾生。",
    "T25n1509_090:0694c23_0": "十二入、十八界乃至一切有漏法亦如是。",
    "T25n1509_090:0694c23_1": "「須菩提！",
    "T25n1509_090:0694c24_2": "亦有諸無漏法，所謂四念處、四正勤、四如意足、五根、五力、七覺分、八聖道分。",
    "T25n1509_090:0694c25_3": "如是等法，雖無漏，亦不如第一義相。",
    "T25n1509_090:0694c26_4": "第一義相者，無作、無為、無生、無相、無說，是名第一義，亦名性空，亦名諸佛道。",
    "T25n1509_090:0694c28_5": "是中不得眾生，乃至不得知者、見者；不得色、受、想、行、識，乃至不得八十隨形好。",
    "T25n1509_090:0695a01_6": "何以故？",
    "T25n1509_090:0695a01_7": "菩薩摩訶薩非為道法故求阿耨多羅三藐三菩提心，為諸法實相性空故求阿耨多羅三藐三菩提。",
    "T25n1509_090:0695a03_8": "是性空，前際亦是性空，後際亦是性空，中際亦是性空；常性空，無不性空時。",
    "T25n1509_090:0695a05_9": "菩薩摩訶薩行是性空般若波羅蜜，為眾生著眾生相欲拔出故，求道種智。",
    "T25n1509_090:0695a07_10": "求道種智時，遍行一切道——若聲聞道、若辟支佛道、若菩薩道。",
    "T25n1509_090:0695a08_11": "是菩薩具足一切道，拔出眾生於邪想著，淨佛國土已，隨其壽命，得阿耨多羅三藐三菩提。",
    "T25n1509_090:0695a10_12": "須菩提！",
    "T25n1509_090:0695a10_13": "過去十方諸佛道性空，未來、現在十方諸佛道亦性空；離性空，世間無道、無道果。",
    "T25n1509_090:0695a12_14": "要從親近諸佛，聞是諸法性空，行是法，不失薩婆若。」",
    "T25n1509_090:0695a13_15": "須菩提白佛言：「世尊！",
    "T25n1509_090:0695a14_16": "甚希有！",
    "T25n1509_090:0695a14_17": "諸菩薩摩訶薩行是性空法，亦不壞性空相，所謂色與性空異，受、想、行、識與性空異，乃至阿耨多羅三藐三菩提與性空異。",
    "T25n1509_090:0695a17_18": "世尊！",
    "T25n1509_090:0695a17_19": "但色即是性空，性空即是色，乃至阿耨多羅三藐三菩提，阿耨多羅三藐三菩提即是性空，性空即是阿耨多羅三藐三菩提。」",
    "T25n1509_090:0695a20_20": "佛告須菩提：「如是！",
    "T25n1509_090:0695a20_21": "如是！",
    "T25n1509_090:0695a20_22": "若色與性空異，若受、想、行、識與性空異，乃至阿耨多羅三藐三菩提與性空異，菩薩摩訶薩不能得一切種智。",
    "T25n1509_090:0695a23_23": "須菩提！",
    "T25n1509_090:0695a23_24": "今色不異性空，乃至阿耨多羅三藐三菩提不異性空；以是故，菩薩摩訶薩知一切法性空，發意求阿耨多羅三藐三菩提。",
    "T25n1509_090:0695a26_25": "何以故？",
    "T25n1509_090:0695a26_26": "是中無有法若實、若常，但凡夫著色、受、想、行、識。",
    "T25n1509_090:0695a27_27": "凡夫取色相，取受、想、行、識相；有我心著內外物故，受後身色、受、想、行、識，是故不得脫生老病死愁憂苦惱，往來五道。",
    "T25n1509_090:0695b01_28": "以是事故，菩薩摩訶薩行性空波羅蜜，不壞色等諸法相若空、若不空。",
    "T25n1509_090:0695b02_29": "何以故？",
    "T25n1509_090:0695b02_30": "是色性空相不壞色，所謂是色、是空。",
    "T25n1509_090:0695b03_31": "譬如虛空不壞虛空，內虛空不壞外虛空，外虛空不壞內虛空。",
    "T25n1509_090:0695b05_32": "如是，須菩提！",
    "T25n1509_090:0695b05_33": "色不壞色空相，色空相不壞色。",
    "T25n1509_090:0695b06_34": "何以故？",
    "T25n1509_090:0695b06_35": "是二法無有性能有所壞，所謂是空、是非空，乃至阿耨多羅三藐三菩提亦如是。」",
    "T25n1509_090:0695b08_36": "須菩提白佛言：「世尊！",
    "T25n1509_090:0695b08_37": "若一切法空無分別，云何菩薩摩訶薩從初發意已來作是願『我當得阿耨多羅三藐三菩提』？",
    "T25n1509_090:0695b10_38": "世尊！",
    "T25n1509_090:0695b11_0": "若一切法無分別，云何菩薩發心言『我當得阿耨多羅三藐三菩提』？",
    "T25n1509_090:0695b12_1": "世尊！",
    "T25n1509_090:0695b12_2": "若分別諸法，不能得阿耨多羅三藐三菩提。」",
    "T25n1509_090:0695b13_3": "佛告須菩提：「如是！",
    "T25n1509_090:0695b14_4": "如是！",
    "T25n1509_090:0695b14_5": "若菩薩摩訶薩行二相者，無阿耨多羅三藐三菩提；若分別作二分者，無阿耨多羅三藐三菩提。",
    "T25n1509_090:0695b16_6": "若不二、不分別諸法，則是阿耨多羅三藐三菩提。",
    "T25n1509_090:0695b17_7": "菩提是不二相、不壞相。",
    "T25n1509_090:0695b18_0": "須菩提！",
    "T25n1509_090:0695b18_1": "是菩提不色中行，不受、想、行、識中行，乃至菩提亦不菩提中行。",
    "T25n1509_090:0695b19_2": "何以故？",
    "T25n1509_090:0695b19_3": "色即是菩提、菩提即是色，不二、不分別；乃至十八不共法亦如是。",
    "T25n1509_090:0695b21_4": "是菩提非取故行、非捨故行。」",
    "T25n1509_090:0695b21_5": "須菩提白佛言：「世尊！",
    "T25n1509_090:0695b22_6": "若菩薩摩訶薩菩提非取故行、非捨故行，菩薩摩訶薩菩提何處行？」",
    "T25n1509_090:0695b23_7": "佛告須菩提：「於汝意云何？",
    "T25n1509_090:0695b24_8": "如佛所化人在何處行——若取中行？",
    "T25n1509_090:0695b25_9": "若捨中行？」",
    "T25n1509_090:0695b25_10": "須菩提言：「世尊！",
    "T25n1509_090:0695b25_11": "非取中行，非捨中行。」",
    "T25n1509_090:0695b26_12": "佛言：「菩薩摩訶薩菩提亦如是，非取中行、非捨中行。",
    "T25n1509_090:0695b27_13": "須菩提！",
    "T25n1509_090:0695b27_14": "於汝意云何？",
    "T25n1509_090:0695b28_15": "阿羅漢夢中菩提何處行——若取中行？",
    "T25n1509_090:0695b28_16": "若捨中行？」",
    "T25n1509_090:0695b29_17": "「不也！",
    "T25n1509_090:0695b29_18": "世尊！",
    "T25n1509_090:0695b29_19": "非取中行、非捨中行。",
    "T25n1509_090:0695b29_20": "世尊！",
    "T25n1509_090:0695c01_21": "阿羅漢畢竟不眠，云何夢中菩提若取中行、若捨中行？」",
    "T25n1509_090:0695c02_22": "「須菩提！",
    "T25n1509_090:0695c02_23": "菩薩摩訶薩阿耨多羅三藐三菩提亦如是，非取中行、非捨中行，所謂色中行乃至一切種智中行。」",
    "T25n1509_090:0695c04_24": "「世尊！",
    "T25n1509_090:0695c04_25": "將無菩薩摩訶薩不行十地，不行六波羅蜜，不行三十七助道法，不行十四空，不行諸禪定、解脫、三昧，不行佛十力乃至八十隨形好、住五神通、淨佛國土、成就眾生，得阿耨多羅三藐三菩提？」",
    "T25n1509_090:0695c09_26": "佛告須菩提：「如是！",
    "T25n1509_090:0695c09_27": "如是！",
    "T25n1509_090:0695c09_28": "如汝所言。",
    "T25n1509_090:0695c09_29": "今菩薩雖菩提無處行，若不具足十地，六波羅蜜，四禪、四無量心、四無色定，四念處乃至八聖道分，空、無相、無作解脫，佛十力乃至八十隨形好、常捨法、不錯謬法——不具足是諸法，終不得阿耨多羅三藐三菩提。",
    "T25n1509_090:0695c14_30": "是菩薩摩訶薩住色相中，住受、想、行、識相中，乃至住阿耨多羅三藐三菩提相中，能具足十地，乃至得阿耨多羅三藐三菩提。",
    "T25n1509_090:0695c17_31": "是相常寂滅，無有法能增能減、能生能滅、能垢能淨、能得道、能得果。",
    "T25n1509_090:0695c18_32": "世諦法故，菩薩摩訶薩得阿耨多羅三藐三菩提，非第一實義。",
    "T25n1509_090:0695c20_33": "何以故？",
    "T25n1509_090:0695c20_34": "第一實義中，無有色乃至無有阿耨多羅三藐三菩提，亦無行阿耨多羅三藐三菩提者。",
    "T25n1509_090:0695c22_35": "是一切法，皆以世諦故說，非第一義。",
    "T25n1509_090:0695c23_36": "須菩提！",
    "T25n1509_090:0695c23_37": "菩薩摩訶薩從初發意已來，行阿耨多羅三藐三菩提，菩提亦不增、眾生亦不減，菩薩亦無增減。",
    "T25n1509_090:0695c25_38": "須菩提！",
    "T25n1509_090:0695c26_39": "於意云何：若人初得道時，住無間三昧，得無漏根，若成就須陀洹果、斯陀含果、阿那含果、阿羅漢果，汝爾時有所得若夢、若心、若道、若道果不？」",
    "T25n1509_090:0695c29_40": "須菩提言：「世尊！",
    "T25n1509_090:0695c29_41": "不得也！」",
    "T25n1509_090:0696a01_42": "佛告須菩提：「云何當知得阿羅漢道者？」",
    "T25n1509_090:0696a02_0": "「世尊！",
    "T25n1509_090:0696a02_1": "世諦法故分別名阿羅漢道。」",
    "T25n1509_090:0696a02_2": "佛語須菩提：「世諦故說名菩薩，說名色、受、想、行、識乃至一切種智。",
    "T25n1509_090:0696a04_3": "是菩提中無法可得若增、若減，以諸法性空故。",
    "T25n1509_090:0696a05_4": "諸法性空尚不可得，何況得初地心乃至十地心、六波羅蜜、三十七助道法、空三昧、無相、無作三昧乃至一切佛法當有所得，無有是處！",
    "T25n1509_090:0696a08_5": "如是，須菩提！",
    "T25n1509_090:0696a08_6": "菩薩摩訶薩行阿耨多羅三藐三菩提，得阿耨多羅三藐三菩提，利益眾生。」",
    "T25n1509_090:0696a11_0": "【論】釋曰：上品中須菩提種種因緣難：「若諸法空，云何有五道生死、善不善法？」",
    "T25n1509_090:0696a12_1": "今難眾生，作是言：「世尊！",
    "T25n1509_090:0696a13_2": "若眾生畢竟不可得，菩薩為誰故行般若？」",
    "T25n1509_090:0696a14_3": "先難法為眾生，今難眾生為法故。",
    "T25n1509_090:0696a15_4": "佛答：「為實際故，菩薩行般若波羅蜜。」",
    "T25n1509_090:0696a15_5": "須菩提意謂：菩薩為度眾生故行般若波羅蜜。",
    "T25n1509_090:0696a17_6": "佛意：眾生假名虛誑、畢竟不可得；菩薩為一切實法故，行般若波羅蜜。",
    "T25n1509_090:0696a18_7": "實法即是實際。",
    "T25n1509_090:0696a19_0": "問曰：一切菩薩見眾生苦惱，為度眾生故發大悲心，今何以言為實際？",
    "T25n1509_090:0696a20_1": "答曰：初發意菩薩但為滅眾生苦故發大悲心。",
    "T25n1509_090:0696a21_2": "苦者，所謂老、病、死等，及身心衰惱。",
    "T25n1509_090:0696a22_3": "云何滅是苦？",
    "T25n1509_090:0696a22_4": "尋苦因緣，由生故，如佛十二因緣中說：「何因緣故有老、病、死？",
    "T25n1509_090:0696a24_5": "以有生故。」",
    "T25n1509_090:0696a24_6": "問曰：一切眾生皆知生因緣是苦，菩薩有何奇特？",
    "T25n1509_090:0696a25_7": "答曰：眾生不知由生有苦，若遭苦時，但怨恨人，自不將適，初不怨生；以是故增長結使、重增生法，不知真實苦因。",
    "T25n1509_090:0696a28_8": "有人無鞭杖、刀兵、諸愁惱苦，而有死苦；此死從何所來？",
    "T25n1509_090:0696a29_9": "從生而有。",
    "T25n1509_090:0696b01_10": "復次，鞭杖、刀兵、愁惱，皆由生故有。",
    "T25n1509_090:0696b01_11": "餘法或有苦、或無苦，是生法必定有苦。",
    "T25n1509_090:0696b02_12": "正使大智及諸天，有生必有死，有死必有苦，是故知「生定是苦本」。",
    "T25n1509_090:0696b04_13": "如草木有生故，必可焚燒；若當不生，雖有猛火、大風，無所燒害。",
    "T25n1509_090:0696b06_0": "菩薩既得苦因緣，復推生因緣。",
    "T25n1509_090:0696b06_1": "生因緣者，有。",
    "T25n1509_090:0696b07_2": "「有」有三種：欲有、色有、無色有。",
    "T25n1509_090:0696b07_3": "著是三有，起善惡業，是生因。",
    "T25n1509_090:0696b08_4": "有因者，四種取。",
    "T25n1509_090:0696b08_5": "取因緣者，愛等諸煩惱。",
    "T25n1509_090:0696b09_6": "小者未能起業，故名為愛；增長能起業，故名為取：欲取、見取、戒取、我語取，取著是四事故，能起種種業。",
    "T25n1509_090:0696b11_7": "愛因緣，三種受。",
    "T25n1509_090:0696b12_8": "受因緣者，眼等六種觸。",
    "T25n1509_090:0696b12_9": "觸名受等諸心數法。",
    "T25n1509_090:0696b13_10": "情、塵、識三事和合故，心中生受等心數法；根本雖三事，和合故生觸，為六情依止住處故，但說六入。",
    "T25n1509_090:0696b15_11": "六入因緣，名色。",
    "T25n1509_090:0696b15_12": "六入雖即是名色分，成就名六入，未成就名名色；色成就名五入，名成就名一入。",
    "T25n1509_090:0696b17_13": "是胎中時因緣次第。",
    "T25n1509_090:0696b18_14": "名色因緣，是識。",
    "T25n1509_090:0696b18_15": "若識不入胎，胎初則爛壞。",
    "T25n1509_090:0696b19_16": "識名中陰中五眾。",
    "T25n1509_090:0696b19_17": "是五眾細故，但名為識。",
    "T25n1509_090:0696b20_18": "若識不入而胎成者，如一切和合時，皆應成胎！",
    "T25n1509_090:0696b21_19": "問曰：識何因緣故入胎？",
    "T25n1509_090:0696b22_0": "答曰：行因緣。",
    "T25n1509_090:0696b22_1": "行即是過去三種業，業將識入胎。",
    "T25n1509_090:0696b23_2": "如風吹絕焰，空中而去，焰則依止於風；先世作人身時然六識故，命終時，業將識入胎。",
    "T25n1509_090:0696b25_3": "問曰：上業何以名有？",
    "T25n1509_090:0696b25_4": "今業何以名行？",
    "T25n1509_090:0696b26_0": "答曰：上是「今世業，為未來有，故名為有」；今「業過去世已滅盡，但有名，名為行」(天竺語「刪迦羅」，秦言「行」)。",
    "T25n1509_090:0696b28_1": "是行因緣名無明。",
    "T25n1509_090:0696b28_2": "一切煩惱雖是過去業因緣，無明是根本故，但名無明。",
    "T25n1509_090:0696b29_3": "今世現在著愛、取多故，愛、取愛名；過去世中是疑、邪見處故，但名無明。",
    "T25n1509_090:0696c02_4": "今得一切苦惱根本，是無明。",
    "T25n1509_090:0696c03_5": "問曰：無始生死展轉甚多，何以止齊無明？",
    "T25n1509_090:0696c04_6": "答曰：是事先已答。",
    "T25n1509_090:0696c04_7": "菩薩思惟，為人從苦得脫故，求苦因緣。",
    "T25n1509_090:0696c05_8": "眾生過去、現在老死等苦，不可得除；為除未來世老死苦，斷相續，不令復生。",
    "T25n1509_090:0696c07_9": "如良醫，過去病不可治，現在病亦不可治；服藥但能治應起病，破其冷熱，不復令起。",
    "T25n1509_090:0696c09_10": "又如失火燒舍，不為已過去火故勤滅，亦不為現在火故勤滅，但為未來火不令更燒故勤滅。",
    "T25n1509_090:0696c11_11": "良醫、滅火人勤方便亦不虛。",
    "T25n1509_090:0696c12_12": "菩薩滅眾生苦惱亦如是：過去苦已滅，無所復能；現在苦惱，先世因緣成就故不可却；但破未來世老死等苦因緣故。",
    "T25n1509_090:0696c15_13": "破是生法，老死等苦自然永滅。",
    "T25n1509_090:0696c15_14": "是故菩薩欲滅未來世老死等苦因緣生，得現在「有」等八因緣：一名有漏業。",
    "T25n1509_090:0696c17_15": "二名現在世諸煩惱，所謂四取、一愛。",
    "T25n1509_090:0696c18_16": "是二種煩惱，從二心數法生，所謂受及觸。",
    "T25n1509_090:0696c19_17": "觸能生一切心數法，受前生故，得名觸是受因緣。",
    "T25n1509_090:0696c20_18": "受雖能生三毒，一切眾生，愛是舊煩惱。",
    "T25n1509_090:0696c21_19": "觸因緣是內六入，如先說。",
    "T25n1509_090:0696c22_20": "雖有外六入，內六入無故觸等心數法不生，是故內六入得名。",
    "T25n1509_090:0696c23_21": "名色是六入因緣，如此中說。",
    "T25n1509_090:0696c24_22": "初入胎識，是名色因緣。",
    "T25n1509_090:0696c24_23": "識、名色在胎中，此中雖有六入，未成就、未可用故，未得名字。",
    "T25n1509_090:0696c26_24": "既生嬰孩，未能有所作，但有六入。",
    "T25n1509_090:0696c27_25": "轉大有六觸。",
    "T25n1509_090:0696c27_26": "如小兒蹈火履氷，但有觸，未知苦樂。",
    "T25n1509_090:0696c28_27": "轉大受苦樂，未深愛著。",
    "T25n1509_090:0696c29_0": "如小兒雖瞋，未能起殺等惡業；雖喜，未能起施等善業。",
    "T25n1509_090:0697a01_1": "年及成人，得苦生恚、得樂生愛。",
    "T25n1509_090:0697a02_2": "求樂具故，取欲等四取。",
    "T25n1509_090:0697a02_3": "取時，能起善惡業。",
    "T25n1509_090:0697a03_4": "若知先一世無明、業因緣，則億萬世可知；譬如現在火熱，過去、未來火亦如是。",
    "T25n1509_090:0697a05_5": "若無明因緣更求其本，則無窮，即墮邊見，失涅槃道，是故不應求；若更求，則墮戲論，非是佛法。",
    "T25n1509_090:0697a07_6": "菩薩欲斷無明故，求無明體相；求時，即入畢竟空。",
    "T25n1509_090:0697a08_7": "何以故？",
    "T25n1509_090:0697a08_8": "佛經說：「無明相：內法不知，外法不知，內外法不知。」",
    "T25n1509_090:0697a09_9": "菩薩以內空觀內法，內法即空；以外空觀外法，外法即空；以內外空觀內外法，內外法即空。",
    "T25n1509_090:0697a12_10": "如是等一切是無明相，如先品《德女經》中「破無明」廣說。",
    "T25n1509_090:0697a13_11": "復次，菩薩求無明體，即時是明，所謂諸法實相，名為實際。",
    "T25n1509_090:0697a14_12": "觀諸法如幻如化，眾生顛倒因緣故，起諸煩惱，作惡罪業，輪轉五道，受生死苦。",
    "T25n1509_090:0697a16_13": "譬如蠶出絲自裹縛，入沸湯火炙。",
    "T25n1509_090:0697a17_14": "凡夫眾生亦如是，初生時未有諸煩惱，後自生貪欲、瞋恚等諸煩惱；是煩惱因緣故，覆真智慧，轉身受地獄火燒湯煮。",
    "T25n1509_090:0697a20_15": "菩薩知是法本末皆空，但眾生顛倒錯故受如是苦。",
    "T25n1509_090:0697a21_16": "菩薩於此眾生起大悲心，欲破是顛倒故，求於實法，行般若波羅蜜，通達實際；種種因緣教化眾生，令住實際。",
    "T25n1509_090:0697a24_17": "是故住實際無咎。",
    "T25n1509_090:0697a24_18": "復次，經中說：「若眾生與實際異，菩薩不應行般若波羅蜜。」",
    "T25n1509_090:0697a25_19": "異者，實際是畢竟空，眾生際是決定有；若爾者，應難：「若諸法實際相空，菩薩云何為眾生故修是實際？」",
    "T25n1509_090:0697a28_20": "若眾生畢竟空、實際定有，無眾生則無所利益，為誰故行實際？",
    "T25n1509_090:0697a29_21": "今眾生際實不異實際，故行般若波羅蜜。",
    "T25n1509_090:0697b01_22": "欲覺悟狂惑顛倒凡夫故，行般若波羅蜜；令眾生住實際中，而不壞實際。",
    "T25n1509_090:0697b03_23": "是時，須菩提更問：「若眾生際、實際不異，云何以實際著實際？」",
    "T25n1509_090:0697b05_24": "自性不應自性中住，如指端不能自觸指端。",
    "T25n1509_090:0697b06_25": "佛可其意，菩薩以方便故，建立眾生於實際，如眾生、實際不異，一亦不可得。",
    "T25n1509_090:0697b08_26": "若是一，則壞實際相。",
    "T25n1509_090:0697b08_27": "所以者何？",
    "T25n1509_090:0697b08_28": "得是一性故。",
    "T25n1509_090:0697b09_29": "菩薩知是二法不一不二，亦不不一、亦不不二，畢竟寂滅無戲論相。",
    "T25n1509_090:0697b10_30": "菩薩生大悲心，但欲拔出眾生離於顛倒故，教化眾生。",
    "T25n1509_090:0697b12_31": "又問：「云何名方便？」",
    "T25n1509_090:0697b12_32": "佛言：「菩薩行般若波羅蜜時，以方便力故，建立眾生於檀中，說是檀先際、後際空，中際亦爾。」",
    "T25n1509_090:0697b14_33": "如經中廣說。",
    "T25n1509_090:0697b15_34": "菩薩知實際者到眾生邊。",
    "T25n1509_090:0697b15_35": "如先〈檀品〉中說。",
    "T25n1509_090:0697b16_36": "眾生聞已發心，折薄煩惱，深著布施。",
    "T25n1509_090:0697b16_37": "菩薩憐愍眾生：「我從慳中拔出，今復著布施。",
    "T25n1509_090:0697b18_0": "眾生若受布施，福盡受諸苦惱；又受富貴因緣，得作大罪，則墮地獄。」",
    "T25n1509_090:0697b19_1": "是故愍此眾生得少許時樂而受苦長久，是故菩薩為說布施實相，所謂畢竟空，作是言：「是布施過去已滅，不可見、不可得、不可用，但可憶念，如夢所見無異；未來未生故，亦無所有、畢竟空。",
    "T25n1509_090:0697b24_2": "是布施先、後際無故，中際亦無。」",
    "T25n1509_090:0697b24_3": "如破六塵中破色法中說：「現在布施雖眼見，分分破析，乃至微塵不可得。」",
    "T25n1509_090:0697b26_4": "布施三世空，施者、受者、果報亦如是。",
    "T25n1509_090:0697b27_5": "菩薩語施者言：「布施等法是初入佛法門；實際中，實際相亦無，何況布施！",
    "T25n1509_090:0697b29_6": "汝莫念、莫著布施等法！",
    "T25n1509_090:0697b29_7": "若不念、不著如布施體相，如是布施者，則得甘露味、甘露果。」",
    "T25n1509_090:0697c02_8": "甘露味者，是八聖道分；甘露果者，是涅槃。",
    "T25n1509_090:0697c03_9": "菩薩雖住實際中，以方便力，布施門度眾生。",
    "T25n1509_090:0697c04_10": "餘波羅蜜亦如是，如經中廣說。",
    "T25n1509_090:0697c05_0": "須菩提白佛言：「世尊！",
    "T25n1509_090:0697c05_1": "若一切法性空，性空中無法及非法、亦無眾生，菩薩云何住是空中求一切種智？」",
    "T25n1509_090:0697c07_2": "佛答：「菩薩安立性空中故，能行是布施等諸法。」",
    "T25n1509_090:0697c08_3": "又問：「性空破一切法悉盡無餘，云何菩薩住性空中能行布施等諸善法？」",
    "T25n1509_090:0697c10_4": "佛可須菩提意而說因緣：「菩薩知諸法實相，住是中，能得阿耨多羅三藐三菩提。",
    "T25n1509_090:0697c12_5": "諸法實相者，即是性空。",
    "T25n1509_090:0697c12_6": "若一切法性不空，菩薩不應住是諸法性空中，得阿耨多羅三藐三菩提已，為眾生說性空法，所謂色性空，受、想、行、識性空，乃至為眾生說一切種智、斷煩惱習性空法。」",
    "T25n1509_090:0697c16_7": "復次，「須菩提！",
    "T25n1509_090:0697c16_8": "十八空，若性不空，是為壞空體。」",
    "T25n1509_090:0697c17_9": "何以故？",
    "T25n1509_090:0697c17_10": "十八空能令一切法空，若自不空，則為虛誑；又若不空者，則墮常邊著處，能生煩惱。",
    "T25n1509_090:0697c19_11": "性空無實住處，無所從來、去無所至，是名常住法相。",
    "T25n1509_090:0697c21_12": "常住法相是性空之異名，亦名諸法實相。",
    "T25n1509_090:0697c22_0": "是相中無生無滅、無增無減、無垢無淨。",
    "T25n1509_090:0697c22_1": "「菩薩住是中，見一切法性空，於阿耨多羅三藐三菩提不退、不疑、不悔。",
    "T25n1509_090:0697c24_2": "何以故？",
    "T25n1509_090:0697c24_3": "不見諸法能障礙者，以方便力故度眾生。」",
    "T25n1509_090:0697c25_4": "方便力者，畢竟無法、亦無眾生，而度眾生。",
    "T25n1509_090:0697c26_5": "問曰：若眾生及法從本已來無，為誰作方便？",
    "T25n1509_090:0697c27_6": "為度脫誰？",
    "T25n1509_090:0697c28_7": "答曰：性空名空性亦無，汝何以取是空性相作難？",
    "T25n1509_090:0697c29_8": "若有性空相，應當作難！",
    "T25n1509_090:0697c29_9": "復次，得諸法實相者，知是性空，是人則知諸法性空——無法、無眾生。",
    "T25n1509_090:0698a02_10": "凡夫未得實相故，種種憶想分別；如狂人妄有所見，以為實有。",
    "T25n1509_090:0698a04_0": "為度凡夫狂人故言：「為眾生說狂法中有是諸法分別，實法中則無。」",
    "T25n1509_090:0698a05_1": "菩薩欲滿本願故、又不著性空故，有度眾生。",
    "T25n1509_090:0698a06_2": "此中則不應難。",
    "T25n1509_090:0698a07_3": "復次，此經中佛自說因緣：「性空中眾生不可得，知者、見者亦不可得，乃至八十隨形好亦如是。」",
    "T25n1509_090:0698a09_4": "而菩薩立是法為眾生說，是世諦故，非是實。",
    "T25n1509_090:0698a10_5": "此中佛說譬喻：「如佛作化人，又化作四部眾而為說法，可有得道者不？」",
    "T25n1509_090:0698a12_6": "須菩提言：「不也。",
    "T25n1509_090:0698a12_7": "所以者何？",
    "T25n1509_090:0698a12_8": "無定根本實事，何有得須陀洹乃至得佛者？」",
    "T25n1509_090:0698a13_9": "菩薩說法度眾生亦如是：眾生無有定實，但欲於顛倒中拔出眾生，著無顛倒中。",
    "T25n1509_090:0698a15_10": "無顛倒法亦無處所，是中無眾生，乃至無知者、見者。",
    "T25n1509_090:0698a17_11": "雖空性一相，而顛倒多、不顛倒少；是故貴是性空不顛倒法。",
    "T25n1509_090:0698a18_12": "菩薩住此中，但破眾生妄想，不破眾生。",
    "T25n1509_090:0698a19_13": "又無漏法，乃至八聖道分，雖是無漏，以生滅故，不如第一義。",
    "T25n1509_090:0698a20_14": "「須菩提！",
    "T25n1509_090:0698a21_15": "是性空，一切諸佛唯有是道，更無異道。」",
    "T25n1509_090:0698a22_0": "何以故？",
    "T25n1509_090:0698a22_1": "諸佛皆求實智不壞不異法，雖有十力、四無所畏諸異法，不名為一道。",
    "T25n1509_090:0698a23_2": "所以者何？",
    "T25n1509_090:0698a24_3": "此皆是有為法，轉變無常故。",
    "T25n1509_090:0698a24_4": "是性空中，無眾生，亦無色等諸法。",
    "T25n1509_090:0698a25_5": "菩薩不為菩薩道故求阿耨多羅三藐三菩提，但為性空故。",
    "T25n1509_090:0698a27_0": "問曰：何等是性空？",
    "T25n1509_090:0698a27_1": "何等是菩薩道？",
    "T25n1509_090:0698a27_2": "答曰：第一義中無分別，世諦中有分別。",
    "T25n1509_090:0698a28_3": "諸法實相名性空，餘布施等乃至八十隨形好是菩薩道。",
    "T25n1509_090:0698b01_0": "雖行是法，不為此法，為求性空故，是故說：「不為菩薩道故行。」",
    "T25n1509_090:0698b02_1": "是性空，先亦性空，中、後亦性空；從本已來常空，無有作者；非是福德力故使空，亦非智慧力故使空，但性自爾故。",
    "T25n1509_090:0698b05_2": "諸佛賢聖以大福德、智慧方便力故，破眾生心中顛倒，令知性空。",
    "T25n1509_090:0698b06_3": "譬如虛空，性常清淨，不著垢闇；或時風雲闇翳，世人便言：「虛空不淨。」",
    "T25n1509_090:0698b08_4": "更有猛風吹除風雲，便言：「虛空清淨。」",
    "T25n1509_090:0698b09_5": "而虛空實無垢無淨。",
    "T25n1509_090:0698b09_6": "諸佛亦如是，以說法猛風，吹却顛倒雲翳，令得清淨，而諸法性常自無垢無淨。",
    "T25n1509_090:0698b11_7": "是菩薩知一切法性空故，能行一切種種道度眾生；具足一切道，淨佛國土、教化眾生；得阿耨多羅三藐三菩提時，隨意壽命。",
    "T25n1509_090:0698b14_8": "隨意壽命者，菩薩得無生忍法，入如幻菩薩道，能一時變化作千億萬身，周遍十方，具足行一切菩薩道；處處國土中，隨眾生壽命長短而受其形。",
    "T25n1509_090:0698b18_9": "如釋迦牟尼佛，於此國土壽命百年，於莊嚴佛國壽七百阿僧祇劫。",
    "T25n1509_090:0698b19_10": "佛法於五不可思議中是第一不可思議。",
    "T25n1509_090:0698b20_11": "佛告須菩提：一切法性空，是諸佛真法！",
    "T25n1509_090:0698b21_12": "若得是法，則名為佛；若說此法，名為度眾生。",
    "T25n1509_090:0698b22_13": "三世佛皆亦如是。",
    "T25n1509_090:0698b23_14": "離是性空，則無道無果。",
    "T25n1509_090:0698b23_15": "道者，八聖道分；果者，七種果。",
    "T25n1509_090:0698b24_16": "所以者何？",
    "T25n1509_090:0698b24_17": "若離性空別有定法，則取相生著，著故亦無離欲，無離欲故則無道果。",
    "T25n1509_090:0698b26_18": "若離性空，雖行布施、持戒，行慈、悲等，善法力故，雖不墮惡道，生天果盡，還墮惡道，如本不異。",
    "T25n1509_090:0698b28_19": "行性空法，亦不著性空，即是涅槃。",
    "T25n1509_090:0698b29_20": "行餘法，生著心，有退失；若行此法，則無退失。",
    "T25n1509_090:0698c01_21": "須菩提歡喜白佛言：「甚希有！",
    "T25n1509_090:0698c02_22": "菩薩行是性空法，亦不壞性空相。」",
    "T25n1509_090:0698c03_23": "佛答：「若色等法與性空異，菩薩則不得阿耨多羅三藐三菩提。",
    "T25n1509_090:0698c04_24": "何以故？",
    "T25n1509_090:0698c05_0": "有空法則不可得離。",
    "T25n1509_090:0698c05_1": "須菩提！",
    "T25n1509_090:0698c05_2": "今色等諸法實性空；菩薩知是法已，得阿耨多羅三藐三菩提。",
    "T25n1509_090:0698c07_3": "所以者何？",
    "T25n1509_090:0698c07_4": "此中無有一法定是常，但凡夫生我心故，著內外法，不得脫生、老、病、死，是故菩薩行是性空，和合六波羅蜜，不壞色等諸法相——所謂若空、若不空、若空不空、若非空非不空；不作如是示諸法相，是名不壞。",
    "T25n1509_090:0698c12_5": "所以者何？",
    "T25n1509_090:0698c12_6": "色實相即是性空，性空云何自壞性空？",
    "T25n1509_090:0698c13_7": "乃至菩提亦如是。」",
    "T25n1509_090:0698c13_8": "此中佛說譬喻：「如內虛空不壞外虛空，以同體故。」",
    "T25n1509_090:0698c15_9": "須菩提問：「世尊！",
    "T25n1509_090:0698c15_10": "若諸法性空無別異，菩薩於何處得阿耨多羅三藐三菩提？」",
    "T25n1509_090:0698c16_11": "佛可其意言：「如是！",
    "T25n1509_090:0698c17_12": "若分別有二相，則不得阿耨多羅三藐三菩提。」",
    "T25n1509_090:0698c18_13": "阿耨多羅三藐三菩提名實智慧，於色法中不行，所謂不著、不染。",
    "T25n1509_090:0698c19_14": "所以者何？",
    "T25n1509_090:0698c20_15": "是智慧不為取色故行，是故不行色中。",
    "T25n1509_090:0698c21_16": "須菩提復問：「若菩提不取中行、不捨中行，當於何處行？」",
    "T25n1509_090:0698c22_17": "取名實法，捨名空法。",
    "T25n1509_090:0698c23_0": "取名著行，捨名不著行。",
    "T25n1509_090:0698c23_1": "取名二行，捨名不二行。",
    "T25n1509_090:0698c24_2": "如是等分別。",
    "T25n1509_090:0698c24_3": "佛反問須菩提：「於汝意云何？",
    "T25n1509_090:0698c25_4": "佛所化人為何處行？」",
    "T25n1509_090:0698c25_5": "須菩提言：「是化人無處行，化人無心、無心數法故。",
    "T25n1509_090:0698c26_6": "菩提亦如是。」",
    "T25n1509_090:0698c27_7": "復問：「於汝意云何？",
    "T25n1509_090:0698c27_8": "阿羅漢夢中菩提為在何處行？」",
    "T25n1509_090:0698c29_0": "須菩提言：「阿羅漢尚不眠，何況夢中菩提有行處！」",
    "T25n1509_090:0699a01_1": "問曰：菩提有三種：阿羅漢菩提、辟支佛菩提、佛菩提。",
    "T25n1509_090:0699a02_2": "阿羅漢菩提不在有漏心中、無記心中行，但在無漏心中行；佛何以故問「阿羅漢夢中菩提何處行」？",
    "T25n1509_090:0699a04_3": "答曰：阿羅漢是一切漏盡聖人則無夢，佛以必無處故問，欲明必無行法。",
    "T25n1509_090:0699a07_0": "問曰：乃至佛猶尚有眠，何以知之？",
    "T25n1509_090:0699a07_1": "佛甞命阿難：「汝四襞優多羅僧敷，我欲小眠，汝為諸比丘說法。」",
    "T25n1509_090:0699a09_2": "又薩遮尼乾問佛：「佛自念晝日有眠不？」",
    "T25n1509_090:0699a10_3": "佛言：「春末夏初，以時熱故小眠息，除食患故。」",
    "T25n1509_090:0699a11_4": "薩遮尼乾白佛：「餘人有言：『晝日眠是癡相。』」",
    "T25n1509_090:0699a12_5": "佛言：「汝置！",
    "T25n1509_090:0699a12_6": "汝不別癡相。",
    "T25n1509_090:0699a12_7": "諸漏能生後身相續不斷者，是名癡相，雖常不眠亦是癡；若是諸漏永滅無餘，雖眠不名癡。」",
    "T25n1509_090:0699a15_8": "如是等，經中處處說。",
    "T25n1509_090:0699a15_9": "須菩提何以言「阿羅漢尚不眠」？",
    "T25n1509_090:0699a16_10": "答曰：眠有二種：一者、眠而夢，二者、眠而不夢。",
    "T25n1509_090:0699a17_11": "阿羅漢非為安隱著樂故眠，但受四大身法，應有食、息、眠、覺，是故少許時息名為「眠」；不為夢眠。",
    "T25n1509_090:0699a19_12": "故須菩提言：「阿羅漢尚不眠。」",
    "T25n1509_090:0699a20_13": "有人言：「離欲者，得禪定，色界繫四大入身中，身心歡樂則無有眠；慧解脫阿羅漢，色界四大不入身中，故有眠。」",
    "T25n1509_090:0699a23_0": "是故須菩提言：「阿羅漢尚不眠。」",
    "T25n1509_090:0699a23_1": "是故阿羅漢有眠、有不眠。",
    "T25n1509_090:0699a24_2": "佛以方便力，為度眾生，受人法故現眠。",
    "T25n1509_090:0699a26_0": "須菩提復問：「若不行者，云何菩薩從一地至十地，乃至得阿耨多羅三藐三菩提？」",
    "T25n1509_090:0699a27_1": "佛可其意：「菩提雖無處行，未具足六波羅蜜諸法，終不得阿耨多羅三藐三菩提。",
    "T25n1509_090:0699a29_2": "是菩薩住色相，乃至菩提相中住，得阿耨多羅三藐三菩提；不捨色等法，亦不著菩提相，知色等法即是菩提，常寂滅，無法若增、若減，若垢、若淨，若得道、若得果。」",
    "T25n1509_090:0699b04_3": "但世諦故說菩薩得阿耨多羅三藐三菩提，第一義中無有色乃至菩提。",
    "T25n1509_090:0699b06_4": "佛欲明是事故，反問須菩提：「於汝意云何？",
    "T25n1509_090:0699b07_5": "汝斷煩惱得道時，有所得不？",
    "T25n1509_090:0699b07_6": "所謂如夢等五眾、若道、若道果，決定一法不？」",
    "T25n1509_090:0699b08_7": "須菩提言：「不得也！」",
    "T25n1509_090:0699b09_8": "所以者何？",
    "T25n1509_090:0699b09_9": "須菩提意：住無相門中入道，云何取相？",
    "T25n1509_090:0699b10_10": "佛言：「汝若乃至不得微細少法，云何說汝為阿羅漢？」",
    "T25n1509_090:0699b11_11": "須菩提言：「世諦法故，說言阿羅漢；凡夫顛倒法中有得、有失，有眾生、有法。」",
    "T25n1509_090:0699b13_12": "佛言：「菩提亦如是，世諦法故，說有菩薩、說有色等乃至菩提；菩提中，無有定法，亦無眾生，亦無菩提。",
    "T25n1509_090:0699b15_13": "菩薩觀是菩提法，無有增、無有減。",
    "T25n1509_090:0699b16_14": "所以者何？",
    "T25n1509_090:0699b17_15": "諸法性如是。",
    "T25n1509_090:0699b17_16": "菩薩亦不得是諸法性，何況有初發心乃至十地，及六波羅蜜、三十七品乃至十八不共法當有所得！",
    "T25n1509_090:0699b19_17": "無有是處！",
    "T25n1509_090:0699b20_0": "所以者何？",
    "T25n1509_090:0699b20_1": "諸法性是一切法根本尚不可得，何況六波羅蜜等是作法當有定實！",
    "T25n1509_090:0699b21_2": "如是！",
    "T25n1509_090:0699b22_3": "菩薩行是諸法性，得佛時，能大利益眾生。」",
    "T25n1509_090:0699b24_0": "大智度論卷第九十"
}