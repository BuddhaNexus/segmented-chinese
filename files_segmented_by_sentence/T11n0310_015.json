{
    "T11n0310_015:0080c12_0": "大寶積經卷第十五",
    "T11n0310_015:0080c14_0": "西晉三藏竺法護譯",
    "T11n0310_015:0080c15_0": "淨居天子會第四之一",
    "T11n0310_015:0080c16_0": "如是我聞：一時佛住王舍城耆闍崛山中，與大菩薩比丘眾六萬人俱，皆悉住於阿耨多羅三藐三菩提，其諸聲聞眾所知識。",
    "T11n0310_015:0080c18_1": "爾時世尊於中食後入於三昧，此三昧威神力故，震動三千大千世界。",
    "T11n0310_015:0080c20_2": "時諸釋梵天、護世四王等來詣佛所，到已頭面禮足，在一面立合掌向佛。",
    "T11n0310_015:0080c22_3": "以此三昧威神力故，爾時淨居天歡喜天子、善歡喜天子、大歡喜天子、賢歡喜天子、善受天子，兜率陀天、自在天、大自在天，一切諸天大眾，淨居天等，各詣世尊所，頭面禮足，在於一面一心而住。",
    "T11n0310_015:0080c26_4": "爾時淨居天眾白世尊言：「大德世尊！",
    "T11n0310_015:0080c27_5": "菩薩所行相貌，攝受諸法，過去諸佛之所說者，唯願演說分別顯示，為利益安樂多眾生故，憐愍世間利安天人。",
    "T11n0310_015:0080c29_6": "為未來諸菩薩，於如來般涅槃後，聞此法者生欲樂心，於阿耨多羅三藐三菩提如實自知，不生疑悔，究竟安住不放逸行，值遇於苦不生退轉。」",
    "T11n0310_015:0081a04_7": "時淨居天眾及兜率陀天，向於世尊說是語已默然而住。",
    "T11n0310_015:0081a05_8": "時有天子名金剛摧，為諸天眾請於世尊，而說偈言：「百福德滿故問此，　　人天敬愛故問此，　住不放逸故問此，　　多眾醫王故問此。",
    "T11n0310_015:0081a09_0": "　無過法句願顯說，　　諸音最勝世明慧，　能斷百千諸疑悔，　　能放眾明故問此。",
    "T11n0310_015:0081a11_0": "　猶日能破諸黑闇，　　如月淨明除欝蒸，　於怨於親生平等，　　難忍能忍猶如地，　亦如淨水洗塵垢，　　如火能燒煩惱網，　三有意淨故問此，　　無礙智辯望宣說。",
    "T11n0310_015:0081a15_0": "　如醫療治眾生病，　　如毘沙門多財寶，　賑給窮下貧苦者，　　如雲能滅三種熱。",
    "T11n0310_015:0081a17_0": "　是句最勝唯願說，　　若破煩惱眾苦箭，　煩惱眾垢姦諂詐，　　善能調伏施安樂，　念眾生故故問此。",
    "T11n0310_015:0081a19_1": "　　慚愧明慧念堅固，　大尊無姦離諂曲，　　無相德聚故問此。",
    "T11n0310_015:0081a21_0": "　瞋恚怨嫌永寂滅，　　於諸眾生安樂忍，　和顏悅色視眾生，　　常以歡喜先意語。",
    "T11n0310_015:0081a23_0": "　於諸眾生親友想，　　度諸眾生至彼岸，　合十指爪一心請，　　十力善逝眾生寶。",
    "T11n0310_015:0081a25_0": "　唯願時說斷眾疑，　　天人聞此道行已，　見於第一諸相貌，　　使彼得知大丈夫。」",
    "T11n0310_015:0081a27_0": "爾時世尊告金剛摧菩薩摩訶薩言：「金剛摧！",
    "T11n0310_015:0081a28_0": "汝諦聽，善思念之，當為汝說所有相貌，使菩薩摩訶薩得知如是。」",
    "T11n0310_015:0081a29_1": "大德金剛摧菩薩言：「我聽受是因緣。」",
    "T11n0310_015:0081b01_2": "世尊作如是言：「有百八相，金剛摧！",
    "T11n0310_015:0081b02_3": "菩薩乘人應當知。",
    "T11n0310_015:0081b02_4": "何等為百八？",
    "T11n0310_015:0081b02_5": "夢中所見，已有夢見如來身共語見妙身；復次夢見如來默然；復次夢見如來覆頭坐；復次夢見如來背坐；復次夢見如來身紅色；復次夢見如來彩色畫身；復次夢見如來去；復次夢見如來為他說法；復次夢見如來神通虛空中行；復次夢見如來般涅槃；復次夢見闍維如來身；復次夢得如來舍利；復次夢得如來髮；復次夢見如來未曾見塔；復次夢見如來寶莊嚴塔；復次夢見如來神通塔；復次夢見如來光；復次夢聞如來聲不見身；復次夢見如來身；復次自夢見花鬘香塗覆如來上；復次自夢見如來著垢膩衣；復次自夢聞未曾聞法；復次自夢為人說未曾聞法，寤已無所顯示乃至不念，又見未曾見法師；復次自夢坐法座為他說法；復次自夢得無畏；復次自夢見道場；復次夢見如來經行；復次夢見如來轉法輪；復次夢見如來般涅槃塔；復次夢得如來衣；復次夢得如來鉢；復次夢獨見一如來；復次夢見如來多人圍繞；復次夢見如來蓋；復次夢見如來革屣；復次夢見如來坐；復次自夢與如來食；復次自夢與如來衣；復次自夢與如來花；復次自夢入山；復次自夢裸形；復次自夢四維行；復次自夢見未曾方；復次自夢濁水中行；復次自夢見雲雨；復次夢見地旋；復次自夢在豺狼野干中行；復次自夢病；復次自夢墮山無所依仗；復次自夢被縛將殺；復次自夢刀劍中行；復次自夢虛空中行；復次自夢手捉炬火；復次夢見菩薩踰宮出城；復次自夢得經；復次自夢聞陀羅尼聲；復次自夢聞三昧聲；復次自夢聞方廣經聲；復次夢某甲法師聲；復次自夢夢中得偈；復次自夢夢中得經說；復次自夢聞法藏聲；復次自夢聞他方世界如來名；復次自夢聞他方世界某甲菩薩名；復次自夢入海去；復次自夢集寶；復次自夢在須彌山頂；復次自夢上山；復次自夢上到山頂；復次自夢上樹；復次自夢見龍象；復次自夢乘龍象；復次自夢乘馬；復次自夢發真實誓願；復次自夢見果樹；復次自夢見花樹；復次自夢見未曾見城；復次自夢見阿耨大池；復次自夢見天子；復次自夢見龍；復次自夢見餘閻浮提去；復次自夢見著白衣；復次自夢寶鬘在頭；復次自夢見花鬘在頭；復次自夢取散花；復次自夢打鼓餘人作樂；復次自夢見日蝕月蝕；復次自夢以不淨自塗；復次自夢作王；復次自夢作王輔相在大眾中行；復次自夢乘乘往園林中去；復次自夢見未曾見方土聚落僧坊房舍人眾；復次自夢得蓋；復次自夢為多人說法；復次自夢入聚落；復次自夢施繫橋梁；復次自夢集船；復次自夢見雲雷電；復次自夢得力著鎧仗；復次自夢得器物；復次自夢示眾生道；復次自夢入園林中；復次自夢見眾穀聚；復次自夢治眾生病；復次自夢受記聲；復次自夢覺道；復次自夢得滿瓶。",
    "T11n0310_015:0081c27_6": "如是金剛摧！",
    "T11n0310_015:0081c28_7": "是名百八相。",
    "T11n0310_015:0081c28_8": "「若見如來覆頭坐者，是人見善知識修善說法因緣，為作留難，應以無礙心修集說法所須。",
    "T11n0310_015:0082a01_9": "此是說初相。",
    "T11n0310_015:0082a01_10": "復次金剛摧！",
    "T11n0310_015:0082a02_11": "夢中見如來背坐者，前為出家人作留難、為聽法人作留難，此人令常當敷施法座，勸多眾生聽法，如是得除業障。",
    "T11n0310_015:0082a04_12": "是七地初相，亦是從初地至七地處處地相。",
    "T11n0310_015:0082a05_13": "復次金剛摧！",
    "T11n0310_015:0082a06_14": "若夢見如來泥像，是菩薩初地相。",
    "T11n0310_015:0082a06_15": "是人曾毀呰說法師故，此人應於經像前、若如來塔前，以無礙心頂戴燈供養，如是用淨業障。",
    "T11n0310_015:0082a09_0": "「復次金剛摧！",
    "T11n0310_015:0082a09_1": "菩薩夢中見如來畫像者，此菩薩是見五地中處處相。",
    "T11n0310_015:0082a10_2": "是人應以花香供養佛像，此是菩薩六地處處地見相。",
    "T11n0310_015:0082a11_3": "復次金剛摧！",
    "T11n0310_015:0082a12_4": "菩薩若夢中見如來行者，此人應勤修精進，當勤修受學讀誦，此是菩薩三地見相。",
    "T11n0310_015:0082a13_5": "此人常應法施，又應掃如來塔，破除憍慢以此淨業障。",
    "T11n0310_015:0082a15_6": "見餘菩薩詣如來所是何相？",
    "T11n0310_015:0082a15_7": "見如來向食之處，此是初地相。",
    "T11n0310_015:0082a16_8": "見如來向經行處，是第二地相。",
    "T11n0310_015:0082a17_9": "見如來向說法處，是第三地相。",
    "T11n0310_015:0082a17_10": "見如來默然坐，是第四地相。",
    "T11n0310_015:0082a18_11": "見如來靜處坐，此是五地相。",
    "T11n0310_015:0082a19_12": "見如來行唄者，是六地相。",
    "T11n0310_015:0082a19_13": "見如來疾走，是七地相。",
    "T11n0310_015:0082a20_14": "若見如來作神通，是八地相。",
    "T11n0310_015:0082a21_0": "見如來變化變化去者，是九地相。",
    "T11n0310_015:0082a21_1": "見如來行去迴顧共語說空，是十地相。",
    "T11n0310_015:0082a22_2": "「復次金剛摧！",
    "T11n0310_015:0082a22_3": "菩薩夢中自知為眾生說法不知所說，是第二地相。",
    "T11n0310_015:0082a24_4": "是人於如來般涅槃後毀呰說法師，不自知過。",
    "T11n0310_015:0082a25_5": "此人當求善知識供養，聽聞善法，不求其過，如是淨除業障。",
    "T11n0310_015:0082a26_6": "聞佛說施，是初地相。",
    "T11n0310_015:0082a27_0": "聞說戒是二地相，聞說忍是三地相，聞說精進是四地相，聞說禪是五地相，聞說般若慧是六地相，聞說大悲是七地相，聞說無礙是八地相，聞說三昧是九地相，聞說成就力是十地相。",
    "T11n0310_015:0082b03_0": "「復次金剛摧！",
    "T11n0310_015:0082b03_1": "菩薩夢中見如來虛空中神通行者，此是七地相聞受道記。",
    "T11n0310_015:0082b04_2": "此人常應修尊重默然，修習成就甚深忍，如是疾成正覺。",
    "T11n0310_015:0082b05_3": "見如來在虛空中是初地相，見如來食是第二地，見光是第三地，見說法是第四地，見現神通是第五住地，見入三昧是第六住地，見放光見如來虛空中行去是第七住地。",
    "T11n0310_015:0082b10_0": "「復次金剛摧！",
    "T11n0310_015:0082b10_1": "菩薩夢見如來般涅槃者，此人前謗法，出家諂曲求利。",
    "T11n0310_015:0082b11_2": "應勤供養三寶奉施說法之人，一心三時精進，如是以淨除業障。",
    "T11n0310_015:0082b13_0": "見前五地處處相。",
    "T11n0310_015:0082b14_0": "「復次金剛摧！",
    "T11n0310_015:0082b14_1": "菩薩夢見闍維如來，是人口惡知識，見毀法隨喜。",
    "T11n0310_015:0082b15_2": "此菩薩初地，此人發菩提心不久，是人應於七日七夜中持燈，若說法人前、若如來塔前一心懺悔，於日中晝三時勸眾人聽法，以此淨除業障。",
    "T11n0310_015:0082b19_0": "「復次金剛摧！",
    "T11n0310_015:0082b19_1": "菩薩夢中得如來舍利，此說菩薩三地。",
    "T11n0310_015:0082b20_2": "夢中親近如來，聞受記得度。",
    "T11n0310_015:0082b20_3": "夢住餘地得如來舍利。",
    "T11n0310_015:0082b21_4": "如是相得如來髮是初地，夢得如來爪是第二地，夢得舍利是第三地，夢得齒第四地，夢得牙第五地，夢得白毫第六地，夢得手第七地，夢得冠第八地，夢見闍維如來全身不散第九地，見如來全身第十地。",
    "T11n0310_015:0082b26_5": "「復次金剛摧！",
    "T11n0310_015:0082b26_6": "菩薩夢見得如來髮不散，此是菩薩第九住地。",
    "T11n0310_015:0082b27_7": "夢佛前授菩提記，除生死業障。",
    "T11n0310_015:0082b28_8": "夢得在家時髮是初地，夢得出家時髮第二地，夢市中得髮說第三住，於城中得髮第四住，於城門中得說第五住，於外得第六地，於園觀中得第七地，於乘上得第八地，於虛空中得第九地，於三昧中得第十地。",
    "T11n0310_015:0082c04_0": "「復次金剛摧！",
    "T11n0310_015:0082c04_1": "菩薩夢中見塔，此菩薩少業障、少許魔業，若親近善友，善解法忍得陀羅尼。",
    "T11n0310_015:0082c06_0": "此是一切十地相。",
    "T11n0310_015:0082c06_1": "見如來泥塔此說是菩薩初地，見石塔第二地，見石泥像說是第三住地，見欄楯塔第四住地，見石柱圍遶是說第五住地，見金覆塔是說第六住地，見寶塔是第七地，見鈴網覆塔是第八地，見若七地初見是覺魔業，若九地十地見是不顛倒見。",
    "T11n0310_015:0082c11_2": "「復次金剛摧！",
    "T11n0310_015:0082c12_3": "菩薩夢中見如來莊嚴塔，不久覺菩提道，為諸天憶念。",
    "T11n0310_015:0082c13_4": "此是菩薩第八住。",
    "T11n0310_015:0082c13_5": "「復次金剛摧！",
    "T11n0310_015:0082c14_6": "菩薩夢中見如來神通塔，此生當淨業障。",
    "T11n0310_015:0082c15_7": "此是菩薩第八住地。",
    "T11n0310_015:0082c15_8": "若菩薩憶念此，應離惡知識，應初住修信，二住修智，三住地多修信解，四住地久修行，五住地修淨信解，六住地修平等心，七住地第一義解，第八住地修莊嚴佛土，第九住地授持，十住地住不顛倒。",
    "T11n0310_015:0082c20_9": "若住餘初住，當知是魔業。",
    "T11n0310_015:0082c20_10": "若七住人，不可欺誑、無巧方便。",
    "T11n0310_015:0082c21_11": "「復次金剛摧！",
    "T11n0310_015:0082c21_12": "菩薩夢中聞如來聲不見形，是菩薩四地。",
    "T11n0310_015:0082c22_13": "以住自在地，破見佛地眾生出家、諂曲說法，此人應晝三時夜三時修淨心，如是淨除業障。",
    "T11n0310_015:0082c24_14": "「復次金剛摧！",
    "T11n0310_015:0082c24_15": "菩薩夢中供養如來，說是菩薩初地乃至九地，如是菩薩能成就陀羅尼，是菩薩諸佛所念。",
    "T11n0310_015:0082c27_0": "此菩薩應修平等心，如是疾成無上道。",
    "T11n0310_015:0082c27_1": "若夢住供養如來此說菩薩初地相，若坐與者是說二住地，若莊嚴與此說是三住地，共自眷屬與者是說四住地，與多人共與是說五住地，若與自眷屬及與多人共與是說六住地，一切莊嚴成就與是說七住地，若稱讚與是說八住地，若作神通與是說第九住地，覺一切魔事。",
    "T11n0310_015:0083a06_0": "「復次金剛摧！",
    "T11n0310_015:0083a06_1": "菩薩若夢中自見以花鬘香末栴檀供養如來塔，此是菩薩見初地五地處處地，是前少行檀波羅蜜。",
    "T11n0310_015:0083a08_2": "覺已憶念此相，生長施心此說是初地相，生長戒心說是二地，生長忍說是三地，生長精進是見四地，生長禪是見五地，生長無礙心疾遍一切不退轉地。",
    "T11n0310_015:0083a12_0": "「復次金剛摧！",
    "T11n0310_015:0083a12_1": "菩薩夢中見如來著垢膩衣，此菩薩多法障，是初地處處。",
    "T11n0310_015:0083a13_2": "見一向憎疾迴向緣是見初地，離憎愛迴向是見二地，若身見第三地，若心見是第四地，若夢中見是第五地，若成就菩薩，夢中少夢見受報。",
    "T11n0310_015:0083a17_0": "「復次金剛摧！",
    "T11n0310_015:0083a17_1": "菩薩夢聞未曾聞法，此菩薩曾供養多佛，多世中作說法師。",
    "T11n0310_015:0083a18_2": "此說見初地處處乃至七地。",
    "T11n0310_015:0083a19_3": "此如說修行，此疾覺菩提。",
    "T11n0310_015:0083a19_4": "若聞種種說是見初地，若有疑心猶欲更聽是見第二地，若聞已斷疑是見第三地，若聞說陀羅尼是見第四地，若聞說佛相者是見第五地，若聞第一義諦是見第六地，若聞說一切法，是見第七地。",
    "T11n0310_015:0083a24_5": "如是地地知。",
    "T11n0310_015:0083a25_0": "「復次金剛摧！",
    "T11n0310_015:0083a25_1": "菩薩若夢中得未曾學法，學已不忘不失不見。",
    "T11n0310_015:0083a26_2": "若忘失，此菩薩前身為利養心不清淨心法施，今應以清淨供給攝取學人，以無諂曲心求一切物，供給說法學問人，以此淨除業障。",
    "T11n0310_015:0083a29_3": "若初地二地聞法不失是見初地，若覺失是見二地。",
    "T11n0310_015:0083b01_4": "此覺魔業業障。",
    "T11n0310_015:0083b02_0": "「復次金剛摧！",
    "T11n0310_015:0083b02_1": "菩薩夢中見未曾見法師，此菩薩為諸菩薩所憶念、少業障。",
    "T11n0310_015:0083b03_2": "覺已得見明此菩薩說，是六地初地。",
    "T11n0310_015:0083b04_3": "若說偈不說經是說初地，若說經是說二地，若說經說偈是說三地，若說種種是說四地，若說甚深是說五地，若說無礙是說六地。",
    "T11n0310_015:0083b08_0": "「復次金剛摧！",
    "T11n0310_015:0083b08_1": "菩薩若夢中自夢在法座說法，此菩薩前身為佛敷法座，此菩薩是甚深法忍器，是見第八地初相。",
    "T11n0310_015:0083b10_2": "若夢樂說是說初地，若非樂說是說第二地，若忍樂說是說第三地，若無辯說是說第四地，若說凡夫界是說第五地，若說聲聞界是說第六地，若說菩薩界是說第七地，若說佛界是說第八地。",
    "T11n0310_015:0083b15_0": "「復次金剛摧！",
    "T11n0310_015:0083b15_1": "菩薩若夢中自知得無畏，此菩薩過一切業障，過八地見九地處處。",
    "T11n0310_015:0083b16_2": "若夢得無所畏，所說眾人樂聞，此菩薩是見初地。",
    "T11n0310_015:0083b17_3": "若夢得無畏說法得財，此菩薩見第二地。",
    "T11n0310_015:0083b18_4": "若得法利無畏，此菩薩見第三地。",
    "T11n0310_015:0083b19_5": "若見善知識無畏，此菩薩見第四地。",
    "T11n0310_015:0083b20_6": "若思善心無畏，此菩薩見第五地。",
    "T11n0310_015:0083b21_7": "若得身安樂無畏，此菩薩見第六地。",
    "T11n0310_015:0083b22_8": "若心樂無畏，此菩薩見第七地。",
    "T11n0310_015:0083b22_9": "若得通無畏，此菩薩是見第八地。",
    "T11n0310_015:0083b23_10": "若得記無畏，此菩薩見第九地。",
    "T11n0310_015:0083b25_0": "「復次金剛摧！",
    "T11n0310_015:0083b25_1": "菩薩若夢中見道場，此菩薩純善心向道不退轉，是十地處處見。",
    "T11n0310_015:0083b26_2": "若見道場不見樹，是說初地。",
    "T11n0310_015:0083b27_3": "若見樹不見菩薩，是說第二地。",
    "T11n0310_015:0083b28_4": "若見多樹圍繞，是說第三地。",
    "T11n0310_015:0083b28_5": "若見葉具足成就，此菩薩是說第四地。",
    "T11n0310_015:0083b29_6": "若見花葉具足，此菩薩見第五地。",
    "T11n0310_015:0083c01_7": "若見果成就，此菩薩見第六地。",
    "T11n0310_015:0083c02_8": "若見敷坐，此菩薩是見第七地。",
    "T11n0310_015:0083c02_9": "若見人圍繞，此菩薩是見第八地。",
    "T11n0310_015:0083c03_10": "若見龍圍繞，此菩薩見第九地。",
    "T11n0310_015:0083c04_11": "若見天圍繞散花聞歡喜聲，此菩薩見第十地。",
    "T11n0310_015:0083c06_0": "「復次金剛摧！",
    "T11n0310_015:0083c06_1": "菩薩若夢中見如來經行，此菩薩應勤修精進、勤修法施，安慰眷屬不求其過。",
    "T11n0310_015:0083c08_2": "若菩薩是七地處處見。",
    "T11n0310_015:0083c08_3": "若見如來不淨地經行，此菩薩是初地。",
    "T11n0310_015:0083c09_4": "若見淨地經行，此菩薩見第二地。",
    "T11n0310_015:0083c10_5": "若見敷座經行，此菩薩是見第三地。",
    "T11n0310_015:0083c11_6": "若坐者，此菩薩見第四地。",
    "T11n0310_015:0083c11_7": "若見樹圍繞，此菩薩見第五地。",
    "T11n0310_015:0083c12_8": "若見散花，此菩薩見第六地。",
    "T11n0310_015:0083c13_0": "若見高座覆上者，此菩薩見第七地。",
    "T11n0310_015:0083c14_0": "「復次金剛摧菩薩！",
    "T11n0310_015:0083c14_1": "若菩薩夢中見如來轉法輪，此菩薩是不退轉，是七地初地，見處處地淨無業障。",
    "T11n0310_015:0083c16_2": "若見座，是菩薩是見初地。",
    "T11n0310_015:0083c16_3": "若見敷座，是菩薩是見二地。",
    "T11n0310_015:0083c17_4": "若見敷雜色座，是菩薩見三地。",
    "T11n0310_015:0083c18_5": "若見散花於座，此菩薩是見四地。",
    "T11n0310_015:0083c18_6": "若見種種寶覆蓋高座，此菩薩是見五地。",
    "T11n0310_015:0083c19_7": "若聞空中歌頌稱歎聲，此菩薩是見六地。",
    "T11n0310_015:0083c20_8": "若見白蓋以寶網覆上，此菩薩見十地。",
    "T11n0310_015:0083c22_0": "「復次金剛摧菩薩！",
    "T11n0310_015:0083c22_1": "若菩薩夢中見如來般涅槃塔，此菩薩是初地八地處處見，近無上道、少於業障。",
    "T11n0310_015:0083c24_2": "若見塵土坌塔，此菩薩是見初地。",
    "T11n0310_015:0083c25_0": "若見淨無塵者，是菩薩見二地。",
    "T11n0310_015:0083c25_1": "若上生草，此菩薩是見三地。",
    "T11n0310_015:0083c26_2": "若見青草覆上，此菩薩是見四地。",
    "T11n0310_015:0083c27_3": "若見種種雜花樹圍遶，此菩薩是見五地。",
    "T11n0310_015:0083c28_4": "若見花果樹圍遶覆上，此菩薩是見第六地。",
    "T11n0310_015:0083c29_5": "若見種種雜姓眾生圍繞，此菩薩是見七地。",
    "T11n0310_015:0084a01_6": "若見幢蓋聚集，此菩薩是見八地。",
    "T11n0310_015:0084a02_0": "「復次金剛摧菩薩！",
    "T11n0310_015:0084a02_1": "若菩薩夢中得如來衣，此菩薩是見初地八地處處地相，此菩薩應勤修成就念佛智。",
    "T11n0310_015:0084a04_2": "此菩薩少於業障。",
    "T11n0310_015:0084a04_3": "若得如來垢膩衣，此菩薩是見初地相。",
    "T11n0310_015:0084a05_4": "若得如來淨衣，是見二地。",
    "T11n0310_015:0084a06_5": "若得如來染衣，此菩薩是見三地相。",
    "T11n0310_015:0084a07_6": "若得如來打衣，此菩薩是見四地相。",
    "T11n0310_015:0084a07_7": "若得如來放光衣，此菩薩是見五地相。",
    "T11n0310_015:0084a08_8": "若得如來一衣，此菩薩是見六地相。",
    "T11n0310_015:0084a09_9": "若得如來三衣，此菩薩是七地相。",
    "T11n0310_015:0084a10_10": "精進相、不精進相除魔業，是菩薩有疑。",
    "T11n0310_015:0084a12_0": "「復次金剛摧！",
    "T11n0310_015:0084a12_1": "菩薩夢中得如來鉢，此菩薩佛所憶念，是見八地。",
    "T11n0310_015:0084a13_2": "此菩薩是聞明法器，修無業障忍，如是趣無上道。",
    "T11n0310_015:0084a14_3": "若得污不淨鉢，此菩薩是初地。",
    "T11n0310_015:0084a15_4": "若得空淨鉢，此菩薩是二地。",
    "T11n0310_015:0084a15_5": "若得滿鉢味，此菩薩是三地。",
    "T11n0310_015:0084a16_6": "若得滿鉢花，此菩薩是四地。",
    "T11n0310_015:0084a17_7": "若得滿鉢果，此菩薩是五地。",
    "T11n0310_015:0084a17_8": "若得滿鉢食，此菩薩是六地。",
    "T11n0310_015:0084a18_9": "若得滿鉢香，此菩薩是七地。",
    "T11n0310_015:0084a19_10": "若得滿鉢花鬘香，此菩薩是八地。",
    "T11n0310_015:0084a19_11": "若得如來衣鉢，此菩薩是九地。",
    "T11n0310_015:0084a20_12": "若虛空中得如來鉢，此菩薩是十地。",
    "T11n0310_015:0084a21_13": "此菩薩應覺魔業，除初業不勤修。",
    "T11n0310_015:0084a23_0": "「復次金剛摧！",
    "T11n0310_015:0084a23_1": "菩薩夢中見一如來，應靜處勤修空三昧。",
    "T11n0310_015:0084a24_2": "此菩薩是八地雜業障，應勤修淨心。",
    "T11n0310_015:0084a26_0": "「復次金剛摧！",
    "T11n0310_015:0084a26_1": "菩薩若於夢中見如來，多人眾中見如來身，此應忍樂攝取多人。",
    "T11n0310_015:0084a27_2": "此菩薩一切地處處見，相應勤進修道。",
    "T11n0310_015:0084a28_3": "若見居士雜姓人圍繞如來，此菩薩是初地。",
    "T11n0310_015:0084a29_4": "若見王者眾圍遶如來，此菩薩是二地。",
    "T11n0310_015:0084b01_5": "若見婆羅門圍繞如來，此菩薩是三地。",
    "T11n0310_015:0084b02_6": "若見王圍繞如來，此菩薩是四地。",
    "T11n0310_015:0084b03_7": "若見龍圍繞如來，此菩薩是五地。",
    "T11n0310_015:0084b03_8": "若見四大天王圍遶如來，此菩薩是六地。",
    "T11n0310_015:0084b04_9": "若見帝釋圍繞如來，此菩薩是七地。",
    "T11n0310_015:0084b05_10": "若見梵天圍繞如來，此菩薩是八地。",
    "T11n0310_015:0084b06_11": "若見淨居天圍繞如來，此菩薩是九地。",
    "T11n0310_015:0084b07_12": "若見菩薩圍遶如來，此菩薩是十地除魔業。",
    "T11n0310_015:0084b09_0": "「復次金剛摧！",
    "T11n0310_015:0084b09_1": "菩薩夢中得如來蓋者，此菩薩最後地處處見地，解魔業雜業，求利養疾趣向。",
    "T11n0310_015:0084b11_2": "若見草葉蓋，此菩薩是初地。",
    "T11n0310_015:0084b11_3": "若見竹蓋，此菩薩是二地。",
    "T11n0310_015:0084b12_4": "若見樺皮蓋者，此菩薩是三地。",
    "T11n0310_015:0084b13_0": "若見大蓋者，此菩薩是四地。",
    "T11n0310_015:0084b13_1": "若見鐵疊蓋者，此菩薩是五地。",
    "T11n0310_015:0084b14_2": "若見銅蓋者，此菩薩是六地。",
    "T11n0310_015:0084b15_0": "若見金蓋者，此菩薩是七地。",
    "T11n0310_015:0084b15_1": "若見七寶蓋者，此菩薩是八地。",
    "T11n0310_015:0084b16_2": "若見鈴網蓋垂下者，此菩薩是九地。",
    "T11n0310_015:0084b17_3": "應覺六地魔業。",
    "T11n0310_015:0084b18_0": "「復次金剛摧！",
    "T11n0310_015:0084b18_1": "菩薩夢中見如來革屣，見一切十地。",
    "T11n0310_015:0084b19_2": "此菩薩應勤修精進趣向，此菩薩受記，繫在受記界。",
    "T11n0310_015:0084b20_3": "若向村間見革屣者，此菩薩是初地。",
    "T11n0310_015:0084b21_4": "若僧坊中見革屣者，此菩薩是二地。",
    "T11n0310_015:0084b22_0": "若園觀中見革屣者，此菩薩是三地。",
    "T11n0310_015:0084b22_1": "若經行處見革屣者，此菩薩是四地。",
    "T11n0310_015:0084b23_2": "若房中見革屣者，此菩薩是五地。",
    "T11n0310_015:0084b24_3": "若坐禪中見革屣者，此菩薩是六地。",
    "T11n0310_015:0084b25_4": "若河水中見革屣者，此菩薩是七地。",
    "T11n0310_015:0084b26_5": "若山中見革屣者，此菩薩是八地。",
    "T11n0310_015:0084b26_6": "若空中見革屣者，此菩薩是九地。",
    "T11n0310_015:0084b27_7": "若神通見革屣者，此菩薩是十地。",
    "T11n0310_015:0084b28_8": "除魔業。",
    "T11n0310_015:0084b29_0": "「復次金剛摧！",
    "T11n0310_015:0084b29_1": "菩薩夢中見如來坐，此菩薩是初地六地。",
    "T11n0310_015:0084c01_2": "此菩薩應樂修寂靜少於業障，未成就業。",
    "T11n0310_015:0084c02_3": "無敷座，此菩薩是初地。",
    "T11n0310_015:0084c02_4": "敷座，此菩薩是二地。",
    "T11n0310_015:0084c03_5": "顯現敷座，此菩薩是三地。",
    "T11n0310_015:0084c03_6": "若敷種種座坐，此菩薩是四地。",
    "T11n0310_015:0084c04_7": "畢竟敷座，此菩薩是五地。",
    "T11n0310_015:0084c05_8": "若善敷好座，此菩薩是六地。",
    "T11n0310_015:0084c05_9": "應覺魔業。",
    "T11n0310_015:0084c07_0": "「復次金剛摧！",
    "T11n0310_015:0084c07_1": "菩薩若夢中與如來食，此菩薩是七地見初地相應，勤修精進趣向道，此菩薩少於業障。",
    "T11n0310_015:0084c09_2": "若見如來入家中立施食者，此菩薩是初地。",
    "T11n0310_015:0084c10_3": "若在家中坐施食者，此菩薩是二地。",
    "T11n0310_015:0084c11_4": "若門外立施食者，此菩薩是三地。",
    "T11n0310_015:0084c11_5": "若市中施食者，此菩薩是四地。",
    "T11n0310_015:0084c12_6": "若城門中施食者，此菩薩是五地。",
    "T11n0310_015:0084c13_7": "若僧房中施食者，此菩薩是六地。",
    "T11n0310_015:0084c14_8": "若房中施食者，此菩薩是七地。",
    "T11n0310_015:0084c14_9": "除魔業。",
    "T11n0310_015:0084c15_0": "「復次金剛摧！",
    "T11n0310_015:0084c15_1": "菩薩若於夢中自知施如來衣者，此菩薩是六地初地。",
    "T11n0310_015:0084c16_2": "此菩薩應勤修無相三昧趣向菩提。",
    "T11n0310_015:0084c17_3": "若恭敬心施如來衣者，此菩薩是初地。",
    "T11n0310_015:0084c18_4": "若施如來白衣者，此菩薩是二地。",
    "T11n0310_015:0084c19_0": "若施染衣者，此菩薩是三地。",
    "T11n0310_015:0084c19_1": "若施如來雜色衣者，此菩薩是四地。",
    "T11n0310_015:0084c20_2": "若施如來金色衣者，此菩薩是五地。",
    "T11n0310_015:0084c21_3": "若施如來雜寶衣者，此菩薩是六地。",
    "T11n0310_015:0084c22_4": "若施如來色衣者，此菩薩是七地。",
    "T11n0310_015:0084c22_5": "若施如來天衣者，此菩薩是八地。",
    "T11n0310_015:0084c24_0": "「復次金剛摧！",
    "T11n0310_015:0084c24_1": "菩薩夢中自知施如來花，此菩薩是六地處處相。",
    "T11n0310_015:0084c25_2": "此人多業障善根難生。",
    "T11n0310_015:0084c25_3": "若夢中施如來曼陀羅花，此菩薩是初地。",
    "T11n0310_015:0084c26_4": "若散花施者，此菩薩是二地。",
    "T11n0310_015:0084c27_5": "若種種雜色花施者，此菩薩是三地。",
    "T11n0310_015:0084c28_6": "若以花著如來上，此菩薩是四地。",
    "T11n0310_015:0084c29_7": "若自手以花著如來手中，此菩薩是五地。",
    "T11n0310_015:0085a01_8": "若以天花施如來，此菩薩是六地除魔業。",
    "T11n0310_015:0085a02_0": "除二種人，初業、多疑悔者。",
    "T11n0310_015:0085a03_0": "「復次金剛摧菩薩！",
    "T11n0310_015:0085a03_1": "若菩薩夢中夢入山，生疑心生謗，當知多有業障，多有病痛少於智慧。",
    "T11n0310_015:0085a05_0": "此人應於一切眾生生無礙心，以此心趣向菩提，此菩薩是五地初地見。",
    "T11n0310_015:0085a06_1": "此菩薩應七年中晝夜六時起清淨心。",
    "T11n0310_015:0085a07_2": "初地明慧相當，勤具安樂具供給，二地第三地，供養三寶第四地，應勤修甚深法忍第五地。",
    "T11n0310_015:0085a09_3": "「復次金剛摧！",
    "T11n0310_015:0085a09_4": "菩薩若夢中自見裸形，當知自無業障，當知見初地。",
    "T11n0310_015:0085a11_5": "若城中自見裸形，是見第二地。",
    "T11n0310_015:0085a11_6": "若阿練若處見裸身，是見第三地。",
    "T11n0310_015:0085a12_7": "若山中見裸形，此見第四地。",
    "T11n0310_015:0085a13_8": "當知魔業。",
    "T11n0310_015:0085a14_0": "「復次金剛摧菩薩！",
    "T11n0310_015:0085a14_1": "若菩薩夢見自趣四維去，此菩薩捨善知識，是見初地。",
    "T11n0310_015:0085a15_2": "少於智慧，懈怠多憂多惱，為多人所笑，多於病痛，心多狂癲，為善根故求於出家，復還入俗。",
    "T11n0310_015:0085a17_3": "貧苦無有財物多病，為利養故謗毀法師，謗法不信不解，當還生正直心親近法師，勤修一切施無礙心趣向菩提。",
    "T11n0310_015:0085a20_4": "此菩薩乃至解於六地，此菩薩以軟中上心除害過罪。",
    "T11n0310_015:0085a22_0": "「復次金剛摧！",
    "T11n0310_015:0085a22_1": "菩薩夢中見趣向未曾見方，此有魔業業障。",
    "T11n0310_015:0085a23_2": "此菩薩三地處處見地，應勤修淨根。",
    "T11n0310_015:0085a24_3": "供養三寶淨初地，若勤修空見第二地，修法忍見第三地，乃至住六地。",
    "T11n0310_015:0085a25_4": "自知此菩薩見初地，出入多於善根亦多不善根。",
    "T11n0310_015:0085a26_5": "此捨命不生愁惱，捨惡知識、親近信解知法人，無姦偽，如是淨於業障。",
    "T11n0310_015:0085a28_6": "彼以姦詐心盜法，當親近善知識。",
    "T11n0310_015:0085a29_7": "此菩薩自夢見在濁水中去，是見初地。",
    "T11n0310_015:0085b01_8": "若自見在濁水沫中行，此是見二地。",
    "T11n0310_015:0085b01_9": "若見涌沒水中行，此是見第三地。",
    "T11n0310_015:0085b02_10": "若涸水中行，見第四地。",
    "T11n0310_015:0085b03_11": "若夢在清水中行，是見第五地。",
    "T11n0310_015:0085b04_0": "「復次金剛摧！",
    "T11n0310_015:0085b04_1": "菩薩若夢中見雲雨，此菩薩多魔業。",
    "T11n0310_015:0085b05_2": "此菩薩是初地七地見，此以自在力嬈說法師前出家，為利養故呵責法師。",
    "T11n0310_015:0085b06_3": "若法師如法教悔，常違反師語。",
    "T11n0310_015:0085b07_4": "應勤修忍辱生信解心，離於利養，一向為利他，以此淨業障。",
    "T11n0310_015:0085b08_5": "若見塵土雲雨，此菩薩是初地。",
    "T11n0310_015:0085b09_6": "若見黑雲，此菩薩是二地。",
    "T11n0310_015:0085b10_7": "若見亂雲，此菩薩是三地。",
    "T11n0310_015:0085b10_8": "若見雷雲，此菩薩是四地。",
    "T11n0310_015:0085b11_9": "若見電雲驚怖，此菩薩是五地。",
    "T11n0310_015:0085b12_10": "若見雨雹，此菩薩是六地。",
    "T11n0310_015:0085b12_11": "魔業地地應知。",
    "T11n0310_015:0085b14_0": "「復次金剛摧！",
    "T11n0310_015:0085b14_1": "菩薩夢中見地搖，此菩薩是初地，久行初業多。",
    "T11n0310_015:0085b15_2": "初業多、初業障多恐怖眾生，應修無畏施眾生，守護三業，以此淨除業障。",
    "T11n0310_015:0085b17_0": "彼若常見地搖，是初業初地。",
    "T11n0310_015:0085b17_1": "破城池燒人眾，此菩薩二地。",
    "T11n0310_015:0085b18_2": "若地久動，是三地。",
    "T11n0310_015:0085b18_3": "發真實誓，是四地。",
    "T11n0310_015:0085b19_4": "魔業，是五地、六地。",
    "T11n0310_015:0085b19_5": "勤修總持，是七地。",
    "T11n0310_015:0085b19_6": "大威德諸天悉來集會，是八地。",
    "T11n0310_015:0085b20_7": "諸龍來增益氣力，是九地。",
    "T11n0310_015:0085b21_8": "是梵天來，是十地。",
    "T11n0310_015:0085b21_9": "聞如來祕密語地搖動，地地應覺知。",
    "T11n0310_015:0085b23_0": "「復次金剛摧！",
    "T11n0310_015:0085b23_1": "菩薩夢中自見在鬪訟中，是菩薩是四地初地。",
    "T11n0310_015:0085b24_2": "若見上地是魔業，乃至七地。",
    "T11n0310_015:0085b25_0": "不勤修習攝取伏非法人，先時為利養故違說法人，姦詐說法自活。",
    "T11n0310_015:0085b26_1": "當學方便，當善心修六波羅蜜，以此淨除業障。",
    "T11n0310_015:0085b27_2": "若被呵瞋生驚畏心，是初地。",
    "T11n0310_015:0085b28_3": "夢被刀斫，是二地。",
    "T11n0310_015:0085b28_4": "若被土塊杖，是三地。",
    "T11n0310_015:0085b29_5": "若被惡罵，是四地。",
    "T11n0310_015:0085b29_6": "魔不解不勤修。",
    "T11n0310_015:0085c01_0": "「復次金剛摧！",
    "T11n0310_015:0085c01_1": "菩薩夢中見自病，此菩薩是二地處處地見相。",
    "T11n0310_015:0085c02_2": "世間出世間多作艱難，欲多法施復還斷絕，欲多財施復還斷絕。",
    "T11n0310_015:0085c03_3": "應當供給修行法人，修無礙心、修不放逸慢、修不自在慢，以此淨除業障。",
    "T11n0310_015:0085c05_4": "若見在餘處地病，此覺魔業。",
    "T11n0310_015:0085c06_5": "「復次金剛摧！",
    "T11n0310_015:0085c06_6": "菩薩夢中墮山無所依止，先時於善心一向詐姦多不信解，多於業障、魔業增盛、身心羸劣、受法疾得尋復忘失，生欲樂心中間放捨，若見財封捨離、若見佛法捨離，捨離忍辱，親近惡行、不近善法，於深信解人邊，不生信解。",
    "T11n0310_015:0085c11_7": "此菩薩是見二地初地。",
    "T11n0310_015:0085c12_8": "若自見刀山中行，是見初地。",
    "T11n0310_015:0085c12_9": "若自知石山中墮，是見二地。",
    "T11n0310_015:0085c13_10": "住餘地無業障、無魔業，應生信心，於三月中晝三時夜三時懺悔，應觀世間因緣法、應修供養，如是以除業障。",
    "T11n0310_015:0085c16_0": "大寶積經卷第十五"
}