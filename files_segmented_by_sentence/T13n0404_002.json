{
    "T13n0404_002:0617b16_0": "大集大虛空藏菩薩所問經卷第",
    "T13n0404_002:0617b17_0": "二",
    "T13n0404_002:0617b19_0": "開府儀同三司特進試鴻臚卿肅國",
    "T13n0404_002:0617b20_0": "公食邑三千戶賜紫贈司空謚大鑑",
    "T13n0404_002:0617b21_0": "正號大廣智大興善寺三藏沙門",
    "T13n0404_002:0617b22_0": "不空奉　詔譯",
    "T13n0404_002:0617b23_0": "爾時，世尊復告大虛空藏菩薩摩訶薩言：「善男子！",
    "T13n0404_002:0617b24_1": "菩薩成就四法，修行淨戒波羅蜜多猶若虛空。",
    "T13n0404_002:0617b25_2": "云何為四？",
    "T13n0404_002:0617b25_3": "所謂：知身如影像；知聲如谷響；知心如幻化；知慧如虛空。",
    "T13n0404_002:0617b26_4": "是為菩薩成就四法，修行淨戒波羅蜜多猶若虛空。",
    "T13n0404_002:0617b28_0": "「復次，若菩薩成就八法，能淨修行淨戒波羅蜜多。",
    "T13n0404_002:0617b29_1": "云何為八？",
    "T13n0404_002:0617b29_2": "所謂：不離菩提心，戒清淨故；離聲聞、緣覺心得無限量心，戒清淨故；不捨一切學處，智慧清淨故；於一切處受生，願清淨故；於戒不緩任運無作，行清淨故；迴向菩提，魔羅心清淨故；心無熱惱，煩惱清淨故；大願圓滿，菩提清淨故。",
    "T13n0404_002:0617c05_3": "是為菩薩成就八法，能淨修行淨戒波羅蜜多。",
    "T13n0404_002:0617c06_4": "「善男子！",
    "T13n0404_002:0617c06_5": "譬如虛空清淨，菩薩持戒清淨亦爾；譬如虛空無有垢穢，菩薩持戒無垢亦爾；譬如虛空寂靜不亂，菩薩持戒寂靜亦爾；譬如虛空無有邊際，菩薩持戒無邊亦爾；譬如虛空無有繫屬，菩薩持戒無繫亦爾；譬如虛空無有執著，菩薩持戒離著亦爾；譬如虛空無可積集，菩薩持戒無積亦爾；譬如虛空不離於性，菩薩持戒不離亦爾；譬如虛空其性常住，菩薩持戒常住亦爾；譬如虛空究竟無盡，菩薩持戒無盡亦爾；譬如虛空無有形相，菩薩持戒離相亦爾；譬如虛空無有來、往，菩薩持戒無動亦爾；譬如虛空無有戲論，菩薩持戒離戲亦爾；譬如虛空遠離諸漏，菩薩持戒無漏亦爾；譬如虛空無所為作，菩薩持戒無為亦爾；譬如虛空無有變易，菩薩持戒不變亦爾；譬如虛空無有分別，菩薩持戒無取亦爾；譬如虛空遍一切處，菩薩持戒周遍亦爾；譬如虛空無有破壞，菩薩持戒無犯亦爾；譬如虛空無有高下，菩薩持戒平等亦爾；譬如虛空性離於染，菩薩持戒無染亦爾。",
    "T13n0404_002:0617c26_6": "善男子！",
    "T13n0404_002:0617c26_7": "是為菩薩修行淨戒波羅蜜多猶若虛空。」",
    "T13n0404_002:0617c27_8": "爾時，世尊說伽他曰：「護戒寂靜心無垢，　　能除熱惱無所得；　身、語、意業無瑕疵，　　一切律儀皆具足。",
    "T13n0404_002:0618a01_0": "　智者不以戒憍逸，　　內心恒寂而無亂；　智者常依菩提心，　　而於心意不染著。",
    "T13n0404_002:0618a03_0": "　遠離諸業無思慮，　　如是不生諸分別；　既離青、黃及赤、白，　　亦不住於名色中。",
    "T13n0404_002:0618a05_0": "　無取、無捨、無染心，　　譬如虛空無障礙；　此戒智者所稱讚，　　不見所讚諸句義。",
    "T13n0404_002:0618a07_0": "　是戒能令心寂靜，　　亦能寂靜諸煩惱；　悉得止觀之邊際，　　了然顯現得解脫。",
    "T13n0404_002:0618a09_0": "　解脫諸縛之聖者，　　悉皆安住於尸羅；　是故戒為勝解脫，　　亦為菩提根本句。",
    "T13n0404_002:0618a11_0": "　諸有杜多居蘭若，　　小欲喜足絕貪求；　遠離憒閙而住禪，　　心獲輕安離煩惱。",
    "T13n0404_002:0618a13_0": "　如是戒是為根本，　　思惟寂靜解脫句；　是故尸羅為莊嚴，　　一切處為安樂道。",
    "T13n0404_002:0618a15_0": "　亦令遠離於散動，　　斷諸煩惱及諸見；　慈心遍布如虛空，　　能靜邊執令清淨。",
    "T13n0404_002:0618a17_0": "　決定不捨菩提故，　　而於菩提無分別；　智者若具如是德，　　皆由於戒到彼岸。",
    "T13n0404_002:0618a19_0": "「善男子！",
    "T13n0404_002:0618a19_1": "若菩薩成就四法，修行忍辱波羅蜜多猶若虛空。",
    "T13n0404_002:0618a20_2": "云何為四？",
    "T13n0404_002:0618a20_3": "所謂：他罵不報，知語如虛空；他打不報，知身如虛空；他瞋不報，知心如虛空；掉戲不報，知意如虛空。",
    "T13n0404_002:0618a22_4": "是為菩薩成就四法，修行忍辱波羅蜜多猶若虛空。",
    "T13n0404_002:0618a24_0": "「復次，若菩薩成就八法，能淨修行忍辱波羅蜜多。",
    "T13n0404_002:0618a25_1": "云何為八？",
    "T13n0404_002:0618a25_2": "所謂：於諸有情心無限礙猶若虛空，修行忍辱得清淨故；於諸利養不生貪著猶若虛空，修行忍辱得清淨故；於諸有情利益平等猶若虛空，修行忍辱得清淨故；身、心無壞猶若虛空，修行忍辱得清淨故；離諸惑結猶若虛空，修行忍辱得清淨故；離所觀境猶若虛空，修行忍辱得清淨故；觀諸法性不生、不滅猶若虛空，修行忍辱得清淨故；於色、無色以慈遍緣猶若虛空，修行忍辱得清淨故。",
    "T13n0404_002:0618b05_3": "是為菩薩成就八法，能淨修行忍辱波羅蜜多猶若虛空。",
    "T13n0404_002:0618b06_4": "「善男子！",
    "T13n0404_002:0618b06_5": "復有八法，能諦觀察修行忍辱波羅蜜多。",
    "T13n0404_002:0618b07_6": "云何為八？",
    "T13n0404_002:0618b07_7": "所謂性空忍辱，不壞諸見故；無相忍辱，不遣於相故；無願忍辱，不捨菩提故；無行忍辱，不盡有為故；無生忍辱，不住無為故；無起忍辱，不住生滅故；無有情忍辱，不壞體性故；如如忍辱，不壞三世故。",
    "T13n0404_002:0618b12_8": "如是，善男子！",
    "T13n0404_002:0618b12_9": "是為八種諦察法忍能修忍辱波羅蜜多。",
    "T13n0404_002:0618b13_10": "「又，善男子！",
    "T13n0404_002:0618b13_11": "行忍辱波羅蜜多時，若有毀罵於我，我當忍受，名我忍辱，非忍辱波羅蜜多。",
    "T13n0404_002:0618b15_12": "若見罵者及以罵法，我當忍受，名我忍辱，非忍辱波羅蜜多。",
    "T13n0404_002:0618b16_13": "住無諍行是音聲忍辱，非忍辱波羅蜜多。",
    "T13n0404_002:0618b17_14": "作是加行彼我俱空，思惟忍受彼我無常，思惟忍受，此名施設忍辱，非忍辱波羅蜜多。",
    "T13n0404_002:0618b19_15": "善男子！",
    "T13n0404_002:0618b19_16": "都不見有能行、所行。",
    "T13n0404_002:0618b20_17": "譬如大娑羅林，若復有人手持利斧，入彼林中斫其枝葉，彼樹終無一念之心，彼為能斫、此為所斫，不生憎愛。",
    "T13n0404_002:0618b22_18": "善男子！",
    "T13n0404_002:0618b22_19": "菩薩摩訶薩行忍辱波羅蜜多時，亦復如是無有憎愛，無能分別、無所分別，是為菩薩修行忍辱波羅蜜多猶若虛空。」",
    "T13n0404_002:0618b25_20": "爾時，世尊說伽他曰：「盡智無生清淨忍，　　於境不染意成就；　內、外寂靜無所依，　　心淨忍辱虛空等。",
    "T13n0404_002:0618b29_0": "　是身如影、如草木，　　心形如幻無真實；　是法性空無所見，　　身、心變異等於彼。",
    "T13n0404_002:0618c02_0": "　設有毀、譽無喜、怒，　　無所分別、無高下；　知忍如地、如門閫，　　依教忍辱度有情。",
    "T13n0404_002:0618c04_0": "　雖知一切法性空，　　無人、無我、無壽命；　不違因緣及造作，　　此忍最為真實行。",
    "T13n0404_002:0618c06_0": "　聞彼惡言不瞋恚，　　知語言性如虛空；　修習身、心空亦然，　　當淨有情修此忍。",
    "T13n0404_002:0618c08_0": "「善男子！",
    "T13n0404_002:0618c08_1": "云何菩薩修行精進波羅蜜多猶若虛空？",
    "T13n0404_002:0618c09_2": "若菩薩成就四法，修行精進波羅蜜多猶若虛空。",
    "T13n0404_002:0618c10_3": "云何為四？",
    "T13n0404_002:0618c10_4": "所謂：勤修善根，知一切法未成就故；於諸佛所作大供養，了知如來身平等故；常樂成就無量有情，知諸有情無所得故；從諸佛所受持正法，不見諸法所厭離故。",
    "T13n0404_002:0618c14_5": "是為菩薩成就四法，修行精進波羅蜜多猶若虛空。",
    "T13n0404_002:0618c15_6": "「復次，善男子！",
    "T13n0404_002:0618c15_7": "若菩薩成就八法，能淨修行精進波羅蜜多。",
    "T13n0404_002:0618c16_8": "云何為八？",
    "T13n0404_002:0618c16_9": "由莊嚴身，勤行精進，知身如影，像無所得故；由莊嚴語，勤行精進，知語如露，性無所得故；由莊嚴心，勤行精進，得致於定，知心無所得故；為具諸波羅蜜分，勤行精進，展轉修習，思惟無所得故；由成就一切菩提分法，勤行精進，菩提性相，思惟無所得故；為淨佛土，勤行精進，知諸佛國等於虛空，無所得故；為成就一切所聞悉皆能持，勤行精進，知所聞法猶如響應，究竟無所得故；為成就一切佛法故，勤行精進，知諸法界平等一相，思惟無所得故。",
    "T13n0404_002:0618c26_10": "是為菩薩成就八法，能淨修行精進波羅蜜多。",
    "T13n0404_002:0618c28_0": "「善男子！",
    "T13n0404_002:0618c28_1": "菩薩復有二種精進，所謂：加行精進；限齊精進。",
    "T13n0404_002:0618c29_2": "以加行精進策身、口、意，修習成就一切善法，無有所住，思惟無所得故。",
    "T13n0404_002:0619a01_3": "以限齊精進應住不出、不入，隨順法界無所去來，則如虛空，無所得故。",
    "T13n0404_002:0619a03_4": "如虛空無色於諸有情成就所作，菩薩精進亦復如是，依諸佛法成就一切有情事故。",
    "T13n0404_002:0619a05_5": "如虛空含容一切色，菩薩精進含容一切有情，離一切見亦復如是。",
    "T13n0404_002:0619a07_0": "如虛空一切草木生長無根、無住，菩薩精進生長一切佛法，不住我見亦復如是。",
    "T13n0404_002:0619a08_1": "如虛空遍一切處無所動搖，菩薩精進遍一切善法，無所動相亦復如是。",
    "T13n0404_002:0619a10_2": "如虛空等現種種色，菩薩精進等為有情，示現修習平等思惟，皆無所得亦復如是。",
    "T13n0404_002:0619a12_3": "善男子！",
    "T13n0404_002:0619a12_4": "是為菩薩修行精進波羅蜜多猶若虛空。」",
    "T13n0404_002:0619a13_5": "爾時，世尊說伽他曰：「勇猛所生精進力，　　無悋於身及命財；　能行威德大菩提，　　於諸有情恒利益。",
    "T13n0404_002:0619a16_0": "　往昔所修功德利，　　不生厭倦常修習；　愛樂解脫諸有情，　　於諸如來常供養。",
    "T13n0404_002:0619a18_0": "　願遊無量諸佛剎，　　推伏一切諸魔羅；　常樂給施一切人，　　常樂護持於淨戒，　常樂大慈相應忍，　　常樂勤集諸善根，　思惟無量禪定心，　　以大智慧常觀察，　無量慈心捨瞋恚，　　功德利益正修行；　於身、於命無所慳，　　善能解脫諸煩惱。",
    "T13n0404_002:0619a24_0": "　常修無我空解脫，　　離相、無相大威德；　永離諸見修菩提，　　如幻、陽焰觀自性。",
    "T13n0404_002:0619a26_0": "　樂說空法無思慮，　　依世淨行讀諸經；　於法、無法二俱亡，　　不捨音聲及文字。",
    "T13n0404_002:0619a28_0": "　於世常說諸經典，　　讚佛功德亦無邊；　有情心行既難量，　　智者應生大精進。",
    "T13n0404_002:0619b01_0": "　悟於無量有情性，　　不滯於生及不生；　能以無邊精進心，　　常習度生諸淨法。",
    "T13n0404_002:0619b03_0": "「善男子！",
    "T13n0404_002:0619b03_1": "云何菩薩修行禪定波羅蜜多猶若虛空？",
    "T13n0404_002:0619b04_2": "若菩薩成就四法，修行禪定波羅蜜多猶若虛空。",
    "T13n0404_002:0619b05_3": "云何為四？",
    "T13n0404_002:0619b05_4": "所謂：安心於內，內心無所見；制心於外，外心無所得；由自心平等故，知一切有情心亦平等；彼心及平等思惟，證知皆如幻化。",
    "T13n0404_002:0619b08_5": "是為菩薩成就四法，修行禪定波羅蜜多猶若虛空。",
    "T13n0404_002:0619b09_6": "「復次，善男子！",
    "T13n0404_002:0619b09_7": "若菩薩成就八法，能淨修行禪定波羅蜜多。",
    "T13n0404_002:0619b10_8": "云何為八？",
    "T13n0404_002:0619b10_9": "所謂：不依蘊而修禪定；不依處而修禪定；不依界而修禪定；不依現世而修禪定；不依他世而修禪定；不依欲界而修禪定；不依色界而修禪定；不依無色界而修禪定。",
    "T13n0404_002:0619b14_10": "是為菩薩成就八法，能淨修行禪定波羅蜜多猶若虛空。",
    "T13n0404_002:0619b16_0": "「復次，善男子！",
    "T13n0404_002:0619b16_1": "菩薩以專注心禪定清淨。",
    "T13n0404_002:0619b16_2": "云何專注？",
    "T13n0404_002:0619b17_3": "於法名字不除、不加，無變異、無差別，無損、無益，無取、無捨，無暗、無明，無分別、非不分別，無想、無作意，無一、無二亦無無一二，無動、無思、無戲論，無積聚亦無無積聚，不思惟一切相，心無所住，名為專注。",
    "T13n0404_002:0619b21_4": "專注心不流散，於色、眼、色識遠離故自相清淨；觀行專注心不流散，於聲、耳、聲識遠離故自相清淨；專注心不流散，於香、鼻、香識遠離故自相清淨；專注心不流散，於味、舌、味識遠離故自相清淨；專注心不流散，於觸、身、觸識遠離故自相清淨；專注心不流散，於法、意、法識遠離故自相清淨。",
    "T13n0404_002:0619b28_5": "「善男子！",
    "T13n0404_002:0619b28_6": "譬如虛空，於劫燒時不為所燒，於水災時不為所濕。",
    "T13n0404_002:0619b29_7": "如是菩薩修習禪定，不為一切諸煩惱火之所焚燒；一切解脫等持、等至，諸禪定水之所漂溺。",
    "T13n0404_002:0619c02_8": "常無間雜，令散動有情安住禪定，而於禪定不生愛味，出定亦然，無復障礙。",
    "T13n0404_002:0619c04_9": "於諸聖人常現寂靜，非聖人所勤成就之。",
    "T13n0404_002:0619c05_10": "常令定心住於平等，不平等者說法化導。",
    "T13n0404_002:0619c06_11": "不見平等及不平等，於等、不等亦不相違。",
    "T13n0404_002:0619c07_12": "心無有礙猶如虛空，是故名為修禪定者；亦名勝慧修禪定者；亦名不住識修禪定者。",
    "T13n0404_002:0619c09_13": "由此定故，而彼菩薩獲得如是無住禪定猶若虛空。」",
    "T13n0404_002:0619c11_0": "爾時，世尊說伽他曰：「善護諸根修靜慮，　　常定不著於有情；　等引平等度世間，　　於內、於外常安住。",
    "T13n0404_002:0619c14_0": "　不依於蘊及處、界，　　遠離境界住寂靜；　智者其心常在禪，　　於等、不等皆平等。",
    "T13n0404_002:0619c16_0": "　達於法界無高下，　　見心與意皆寂靜；　為令世間成就故，　　示現諸禪及變易。",
    "T13n0404_002:0619c18_0": "　彼無變易及禪定，　　自在心趣亦復然；　現境無色禪定中，　　示現欲界亦如是。",
    "T13n0404_002:0619c20_0": "　皆為有情成就故，　　彼復不著於有情；　境界如空、如幻化，　　陽炎、水月、夢及雲。",
    "T13n0404_002:0619c22_0": "　已知禪定及世間，　　即轉世心成智慧；　不能覆蔽於心故，　　則得生於自在心。",
    "T13n0404_002:0619c24_0": "　了達禪定及神通，　　遊歷遍於俱胝剎；　普能供養於諸佛，　　無知惑障悉斷除。",
    "T13n0404_002:0619c26_0": "　諸根調伏意寂然，　　度奢摩他無分別；　世間及意俱清淨，　　常恒智力寂亦然。",
    "T13n0404_002:0619c28_0": "　以無所得住平等，　　故名平等遍無相；　若於平等無所住，　　是故名為得定者。",
    "T13n0404_002:0620a01_0": "「善男子！",
    "T13n0404_002:0620a01_1": "云何菩薩修行般若波羅蜜多猶若虛空？",
    "T13n0404_002:0620a02_2": "若菩薩成就四法，修行般若波羅蜜多猶若虛空。",
    "T13n0404_002:0620a03_3": "云何為四？",
    "T13n0404_002:0620a03_4": "所謂：由虛空清淨故，入一切有情清淨；由智清淨故，入一切識清淨；由法界清淨故，入我、人、有情、壽者清淨；由義清淨故，入一切文字清淨。",
    "T13n0404_002:0620a06_5": "是為菩薩成就四法，修行般若波羅蜜多猶若虛空。",
    "T13n0404_002:0620a08_0": "「復次，善男子！",
    "T13n0404_002:0620a08_1": "若菩薩成就八法，能淨修行般若波羅蜜多。",
    "T13n0404_002:0620a09_2": "云何為八？",
    "T13n0404_002:0620a09_3": "所謂：勤集一切善法，不著常見；勤斷一切不善法，不著斷見；知緣起法而不違於無生法忍；現四無礙解而不著於四辯；善能決擇四鄔馱南，不見無常、苦、無我、寂靜；善說業果而亦不動；於無業果住無戲論；智常顯說一切法句差別之相；善得一切淨法光明；於諸有情說於清淨及雜染法。",
    "T13n0404_002:0620a16_4": "是為菩薩成就八法能淨修行般若波羅蜜多。",
    "T13n0404_002:0620a17_5": "「善男子！",
    "T13n0404_002:0620a17_6": "當知般若是清淨句，能摧惡覺故；是無變異句，自相清淨故；是無分別句，無可限齊故；是如實句，性真實故；是諦句，無動搖故；是誠實句，無虛誑故；是聰慧句，解諸縛故；是滿足句，聖者功德故；是通達句，善能觀察故；是第一義句，無所言說故；是平等句，無差別故；是堅牢句，不可壞故；是不動句，無所依故；是金剛句，能穿鑿故；是濟度句，所作已辦故；是清淨句，性無染故；是無暗句，明無所得故；是無二句，無有建立故；是盡句，究竟盡滅故；是無盡句，無為常住故；是無為句，非生、滅所攝故；是空句，最清淨故；是虛空句，無障礙故；是虛空道句，無行迹故；是無所得句，自性無故；是智句，智、識無二故；是無摧句，離對治故；是無身句，無轉易故；是苦遍知句，離遍計苦故；是集斷句，害貪欲故；是證滅句，究竟無生故；是修道句，入無二道故；是佛陀句，能生正覺故；是達摩句，究竟離欲故。",
    "T13n0404_002:0620b05_7": "善男子！",
    "T13n0404_002:0620b05_8": "如是等類句義差別，智慧光明不屬於他，於所說法隨入少分，都無分別及所分別，是名修行般若波羅蜜多猶若虛空。」",
    "T13n0404_002:0620b08_9": "爾時世尊說伽他曰：「明慧能斷煩惱習，　　示現作業及因緣，　不依我見及有情，　　不住壽者并人相，　於我、無我二俱離，　　顯說般若到真源。",
    "T13n0404_002:0620b13_0": "　般若能摧於所有，　　般若能度於瀑流，　般若能作清淨因，　　般若能安勝解脫，　淨慧能離諸纏蓋，　　於蘊、處、界悉遍知。",
    "T13n0404_002:0620b16_0": "　明慧照曜三界空，　　於能、所相皆解脫；　修行般若令清淨，　　一切世間無所著；　通達能行般若行，　　常修淨慧照真空。",
    "T13n0404_002:0620b19_0": "　五眼清淨五根明，　　能除五趣淨五蘊；　至於彼岸常安住，　　入於法界亦復然；　平等猶若大虛空，　　高廣善順於佛智。",
    "T13n0404_002:0620b22_0": "　於得、無得二俱離，　　能示中道甘露門；　隨順聖人之所行，　　善能分別、無分別。",
    "T13n0404_002:0620b24_0": "　能知苦、集斷貪愛，　　修道、示滅顯無為；　成就實智慧光明，　　故了三世無來、去。",
    "T13n0404_002:0620b26_0": "　於諸剎土皆平等，　　諸法寂靜等亦然；　了諸有情無我、人，　　是則真修智慧者。",
    "T13n0404_002:0620b28_0": "「善男子！",
    "T13n0404_002:0620b28_1": "云何菩薩修行福德猶若虛空？",
    "T13n0404_002:0620b28_2": "善男子！",
    "T13n0404_002:0620b29_3": "一切法性猶如虛空，以菩提心而為種子，所修福聚皆不捨離於菩提心；積集善根而皆迴向薩婆若海，由是獲得無量福德皆如虛空。",
    "T13n0404_002:0620c03_4": "善男子！",
    "T13n0404_002:0620c03_5": "菩薩應當發如是心，虛空無量故，感招福聚亦復無量。",
    "T13n0404_002:0620c04_6": "何以故？",
    "T13n0404_002:0620c04_7": "由意無量故福亦無量；菩薩於彼應作是觀。",
    "T13n0404_002:0620c05_8": "「善男子！",
    "T13n0404_002:0620c05_9": "復有十種無量莊嚴，菩薩應滿如是福聚。",
    "T13n0404_002:0620c06_10": "云何為十？",
    "T13n0404_002:0620c07_11": "所謂：無量身莊嚴，相好圓滿故；無量語莊嚴，隨說法輪皆清淨故；無量心莊嚴，通達一切有情心故；無量行智莊嚴，成熟無量諸有情故；無量行相莊嚴，淨無量佛剎故；無量福德、禪定、精進莊嚴，成滿無量佛威儀故；無量大菩提場莊嚴，應滿一切相及行故；無量無遮施會莊嚴，成滿無量佛毫相故；無量恭敬無我莊嚴，成滿如來無見頂相故；無量無間定心莊嚴，成滿無量無諂曲心順淨意故。",
    "T13n0404_002:0620c15_12": "善男子！",
    "T13n0404_002:0620c16_13": "是為十種無量莊嚴。",
    "T13n0404_002:0620c16_14": "菩薩若能如是發廣大心猶如虛空，所獲福德如虛空故。",
    "T13n0404_002:0620c18_0": "「善男子！",
    "T13n0404_002:0620c18_1": "云何菩薩修行智慧猶如虛空？",
    "T13n0404_002:0620c18_2": "若菩薩遍緣一切有情，有欲心、無欲心如實知；有瞋心、無瞋心如實知；有癡心、無癡心如實知；有雜染心、無雜染心如實知；自既離欲，復能為他補特伽羅說調伏欲法；自既離瞋，復能為他補特伽羅說調伏瞋法；自既離癡，復能為他補特伽羅說調伏癡法；自離雜染，復能為他說調伏一切諸煩惱法；不見有貪、瞋、癡煩惱者為下劣心，離貪、瞋、癡煩惱者為勝上心。",
    "T13n0404_002:0620c27_3": "何以故？",
    "T13n0404_002:0620c27_4": "以彼菩薩於不二法界清淨法門以證知故；如是法界即貪、瞋、癡界；如是法界即離染界。",
    "T13n0404_002:0620c29_5": "是故法界與一切法互相涉入，法界即法、法即法界，無所不遍。",
    "T13n0404_002:0621a01_6": "若知我界即知法界，法界、我界無有二故。",
    "T13n0404_002:0621a02_7": "所以者何？",
    "T13n0404_002:0621a02_8": "我清淨故法界清淨，如是一切法清淨故。",
    "T13n0404_002:0621a03_9": "光顯容受亦無容受，離於一切相無相故。",
    "T13n0404_002:0621a04_10": "無所安立，猶如虛空，名無礙智。",
    "T13n0404_002:0621a05_11": "由無礙智了一切法無所障礙，是為菩薩修行智慧猶如虛空。",
    "T13n0404_002:0621a07_0": "「善男子！",
    "T13n0404_002:0621a07_1": "云何菩薩佛所印可佛隨念？",
    "T13n0404_002:0621a07_2": "所謂：念無漏戒，是戒佛隨念；一切法平等不散，是定佛隨念；一切法無所分別，是慧佛隨念；不住於二心，是解脫佛隨念；不著一切智，是解脫知見佛隨念；三世平等不動，是力佛隨念；不住一切漏，是無所畏佛隨念；如是當念佛身所有一切功德，皆是佛隨念，法界平等無所分別。",
    "T13n0404_002:0621a14_3": "「復次，佛隨念，念佛所有色自性清淨，由見色自性清淨故，無念智隨至，乃至受、想、行、識，見識自性清淨故，無念智隨至。",
    "T13n0404_002:0621a16_4": "如是十二處、十八界亦復如是。",
    "T13n0404_002:0621a17_5": "由一切法自性智故，最殊勝慧一切作意，遠離一切見纏。",
    "T13n0404_002:0621a18_6": "遠離如是，知色無垢濁，念無垢濁，是謂佛所印可佛隨念。",
    "T13n0404_002:0621a20_7": "「復次，佛隨念，謂念於佛行、住、坐、臥一切威儀，不生執著；於佛說法、於佛寂嘿不生執著，亦不執著念與非念。",
    "T13n0404_002:0621a22_8": "所以者何？",
    "T13n0404_002:0621a22_9": "佛無念、無作意、非色、非相、非法、非非法，由一切相緣慮不現行故。",
    "T13n0404_002:0621a24_10": "善男子！",
    "T13n0404_002:0621a24_11": "是名佛所印可佛隨念。",
    "T13n0404_002:0621a25_0": "「善男子！",
    "T13n0404_002:0621a25_1": "云何菩薩佛所印可法隨念？",
    "T13n0404_002:0621a25_2": "法名離欲，於法無染故，亦無法隨念。",
    "T13n0404_002:0621a26_3": "法名無阿賴耶，於法無隱沒故，亦無法隨念。",
    "T13n0404_002:0621a27_4": "法名寂靜，以無心、意、識染著故，亦無法隨念。",
    "T13n0404_002:0621a28_5": "法名無相，於法無隨相識故，亦無法隨念。",
    "T13n0404_002:0621a29_6": "法名無為，於法無施設住故，亦無法隨念。",
    "T13n0404_002:0621b01_7": "「復次，法隨念，若念無間斷不起法想，即入正位證無生忍，觀一切法本來不生無法可證，即是一切學、無學、緣覺、菩薩，正等菩提所證之處。",
    "T13n0404_002:0621b04_8": "如是一切聖所證解脫法，亦無自性。",
    "T13n0404_002:0621b05_9": "是為菩薩佛所印可法隨念。",
    "T13n0404_002:0621b07_0": "「善男子！",
    "T13n0404_002:0621b07_1": "云何菩薩佛所印可僧伽隨念？",
    "T13n0404_002:0621b07_2": "僧名無為，彼不可以造作而作，而無現行身、語、意業，但是施設而有所行。",
    "T13n0404_002:0621b09_3": "是無為僧，離施設住、超諸言論。",
    "T13n0404_002:0621b10_4": "善男子！",
    "T13n0404_002:0621b10_5": "是為佛所印可僧伽隨念。",
    "T13n0404_002:0621b11_0": "「善男子！",
    "T13n0404_002:0621b11_1": "云何菩薩佛所印可捨隨念？",
    "T13n0404_002:0621b11_2": "所謂捨於一切所依資具，及捨於法亦無所捨，此名最勝捨。",
    "T13n0404_002:0621b13_3": "於一切法無取、無捨亦無所求，無有緣慮、非無緣慮，彼無心行亦無施設，亦不住於識，不生於心以無住心故；名為佛所印可捨隨念。",
    "T13n0404_002:0621b16_4": "復次，菩薩捨隨念者，以所修行迴向平等薩婆若智，不見菩提為所隨念。",
    "T13n0404_002:0621b17_5": "何以故？",
    "T13n0404_002:0621b18_0": "以薩婆若與彼隨念性無二故。",
    "T13n0404_002:0621b18_1": "善男子！",
    "T13n0404_002:0621b18_2": "如是法智相應，是名菩薩佛所印可捨隨念。",
    "T13n0404_002:0621b19_3": "「善男子！",
    "T13n0404_002:0621b20_4": "云何菩薩佛所印可戒隨念？",
    "T13n0404_002:0621b20_5": "戒名無為，無漏、無礙，永息功用成就一切禁戒，無識、無相亦不住心作三摩地，最勝所依亦是發生淨慧根本。",
    "T13n0404_002:0621b23_6": "離於戲論及解脫相，亦無二種分別之相。",
    "T13n0404_002:0621b24_7": "智者所讚，無有現色，能息煩惱亦無施設，安樂隨行，亦無對治一切分別。",
    "T13n0404_002:0621b25_8": "菩薩常於如是類戒無有垢濁，是名菩薩佛所印可戒隨念。",
    "T13n0404_002:0621b28_0": "「善男子！",
    "T13n0404_002:0621b28_1": "云何菩薩佛所印可天隨念？",
    "T13n0404_002:0621b28_2": "應隨念二種天：一者、五淨居天，有聖者故；二者、覩史多天，以一生補處菩薩在彼天故。",
    "T13n0404_002:0621c01_3": "「復次，此一生補處菩薩住彼天宮，有十種頂法。",
    "T13n0404_002:0621c02_4": "何者為十？",
    "T13n0404_002:0621c03_5": "所謂：一切波羅蜜中，般若波羅蜜多而為其頂；一切神通之中，不退神通而為其頂；一切地中，唯灌頂地而為其頂；一切菩提分法之中，不退正見勝三摩地而為其頂；一切無礙解中，義辯無礙而為其頂；一切智中，無著、無礙智而為其頂；一切根中，知上、中、下根無礙智而為其頂；一切力無畏中，照耀隨入智而為其頂；一切眼中，佛眼觀察一切佛法，了如掌內而為其頂；坐菩提場中當成正覺，一剎那心相應正慧而為其頂。",
    "T13n0404_002:0621c12_6": "是為十種頂法之相，應隨念之。",
    "T13n0404_002:0621c13_7": "若菩薩得是念已，見則不亂隨眠纏，不亂作意戲論，不亂於如是類。",
    "T13n0404_002:0621c15_8": "念無垢濁，應當如是隨念彼天。",
    "T13n0404_002:0621c15_9": "善男子！",
    "T13n0404_002:0621c16_0": "是名菩薩佛所印可天隨念。",
    "T13n0404_002:0621c17_0": "「善男子！",
    "T13n0404_002:0621c17_1": "云何菩薩所行諸行等於涅槃？",
    "T13n0404_002:0621c17_2": "涅槃名寂靜，悉除一切煩惱，滅一切受，離一切所緣，出蘊、處、界，即彼正士獲得涅槃平等。",
    "T13n0404_002:0621c19_3": "以本願力遊戲大悲，方便智慧得如來加持故，善修智慧意樂清淨，住於如幻妙三摩地，悉知有情煩惱生死皆如幻化，示現受生，由此能斷諸生死縛，無所染污，名曰涅槃。",
    "T13n0404_002:0621c23_4": "既得自在，不生而生，無所不生亦無所生，常在涅槃不斷生死，而成熟有情無有休息。",
    "T13n0404_002:0621c25_5": "善男子！",
    "T13n0404_002:0621c25_6": "此名菩薩大悲方便雙智慧門。",
    "T13n0404_002:0621c26_7": "若菩薩住此門者，獲得涅槃平等行菩薩行。",
    "T13n0404_002:0621c27_8": "「善男子！",
    "T13n0404_002:0621c27_9": "云何菩薩，善知一切有情行相？",
    "T13n0404_002:0621c28_10": "善男子！",
    "T13n0404_002:0621c28_11": "菩薩有八萬四千行，是於根本鄔馱南句。",
    "T13n0404_002:0621c29_12": "有情行相，無量差別、不可思議、不可言說，唯佛能知，非諸聲聞、緣覺所了，亦非菩薩之所能了。",
    "T13n0404_002:0622a02_13": "彼菩薩蒙佛加持及自智力，隨知一切有情行相。",
    "T13n0404_002:0622a03_14": "所謂：如是自性相，如是行相，如是因相，如是緣相，如是作相，如是和合相，或種種相離相、欲相，瞋相、癡相、等分相，地獄相、傍生相、琰魔界相、天相、人相，或聲聞尼夜摩相、或緣覺尼夜摩相、或佛尼夜摩相，或遠因相、中因相、近因相，如是有情一切行相如實知之，除一切智不被摧伏。",
    "T13n0404_002:0622a10_15": "善男子！",
    "T13n0404_002:0622a10_16": "是為菩薩善知一切有情行相。",
    "T13n0404_002:0622a11_0": "大集虛空藏菩薩所問經卷第二",
    "T13n0404_002:0622a12_0": "丙午歲高麗國大藏都監奉　勅雕造"
}