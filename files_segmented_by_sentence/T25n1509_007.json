{
    "T25n1509_007:0108a22_0": "大智度初品中佛土願釋論",
    "T25n1509_007:0108a23_0": "第十三(卷第七)",
    "T25n1509_007:0108a25_0": "龍樹菩薩造",
    "T25n1509_007:0108a26_0": "後秦龜茲國三藏法師鳩摩羅什",
    "T25n1509_007:0108a27_0": "奉　詔譯",
    "T25n1509_007:0108a28_0": "【經】願受無量諸佛世界。",
    "T25n1509_007:0108a28_1": "【論】諸菩薩見諸佛世界無量嚴淨，發種種願。",
    "T25n1509_007:0108a29_2": "有佛世界都無眾苦，乃至無三惡之名者；菩薩見已，自發願言：我作佛時，世界無眾苦，乃至無三惡之名，亦當如是。",
    "T25n1509_007:0108b03_3": "有佛世界七寶莊嚴，晝夜常有清淨光明，無有日月；便發願言：我作佛時，世界常有嚴淨光明，亦當如是。",
    "T25n1509_007:0108b05_4": "有佛世界一切眾生皆行十善，有大智慧，衣被飲食，應念而至；便發願言：我作佛時，世界中眾生，衣被飲食，亦當如是。",
    "T25n1509_007:0108b08_5": "有佛世界純諸菩薩，如佛色身三十二相，光明徹照，乃至無有聲聞、辟支佛名，亦無女人，一切皆行深妙佛道，遊至十方，教化一切；便發願言：我作佛時，世界中眾生，亦當如是。",
    "T25n1509_007:0108b13_0": "如是等無量佛世界種種嚴淨，願皆得之。",
    "T25n1509_007:0108b14_0": "以是故名「願受無量諸佛世界」。",
    "T25n1509_007:0108b14_1": "問曰：諸菩薩行業清淨，自得淨報，何以要須立願然後得之？",
    "T25n1509_007:0108b16_2": "譬如田家得穀，豈復待願？",
    "T25n1509_007:0108b16_3": "答曰：作福無願，無所摽立，願為導御，能有所成。",
    "T25n1509_007:0108b17_4": "譬如銷金，隨師所作，金無定也。",
    "T25n1509_007:0108b18_5": "如佛所說：有人修少施福，修少戒福，不知禪法；聞人中有富樂人，心常念著，願樂不捨，命終之後，生富樂人中。",
    "T25n1509_007:0108b21_6": "復有人修少施福，修少戒福，不知禪法；聞有四天王天處、三十三天，夜摩天、兜率陀天、化樂天(專念色欲，化來從己)、他化自在天(此天他化色欲，與之行欲，展轉如是，故名他化自在)，心常願樂，命終之後，各生其中；此皆願力所得。",
    "T25n1509_007:0108b25_7": "菩薩亦如是，修淨世界願，然後得之。",
    "T25n1509_007:0108b26_8": "以是故知，因願受勝果。",
    "T25n1509_007:0108b27_9": "復次，莊嚴佛世界事大，獨行功德不能成故，要須願力。",
    "T25n1509_007:0108b28_10": "譬如牛力雖能挽車，要須御者能有所至；淨世界願亦復如是，福德如牛，願如御者。",
    "T25n1509_007:0108c01_11": "問曰：若不作願，不得福耶？",
    "T25n1509_007:0108c02_12": "答曰：雖得，不如有願；願能助福，常念所行，福德增長。",
    "T25n1509_007:0108c03_13": "問曰：若作願得報，如人作十惡，不願地獄，亦不應得地獄報？",
    "T25n1509_007:0108c05_14": "答曰：罪福雖有定報，但作願者修少福，有願力故得大果報，如先說。",
    "T25n1509_007:0108c06_15": "罪中報苦，一切眾生皆願得樂，無願苦者，是故不願地獄。",
    "T25n1509_007:0108c08_16": "以是故，福有無量報，罪報有量。",
    "T25n1509_007:0108c08_17": "有人言：最大罪在阿鼻地獄，一劫受報；最大福在非有想非無想處，受八萬大劫報。",
    "T25n1509_007:0108c10_18": "諸菩薩淨世界願，亦無量劫入道得涅槃，是為常樂。",
    "T25n1509_007:0108c12_19": "問曰：如〈泥黎品〉中謗般若波羅蜜罪，此間劫盡，復至他方泥黎中，何以言「最大罪受地獄中一劫報」？",
    "T25n1509_007:0108c14_20": "答曰：佛法為眾生故，有二道教化：一者、佛道，二者、聲聞道。",
    "T25n1509_007:0108c15_21": "聲聞道中作五逆罪人，佛說受地獄一劫；菩薩道中破佛法人，說此間劫盡，復至他方受無量罪。",
    "T25n1509_007:0108c18_22": "聲聞法最第一福，受八萬劫；菩薩道中大福，受無量阿僧祇劫。",
    "T25n1509_007:0108c19_23": "以是故福德要須願，是名「願受無量諸佛世界」。",
    "T25n1509_007:0108c21_0": "【經】念無量佛土，諸佛三昧，常現在前。",
    "T25n1509_007:0108c22_0": "【論】「無量佛土」，名十方諸佛土。",
    "T25n1509_007:0108c22_1": "「念佛三昧」，名十方三世諸佛，常以心眼見，如現在前。",
    "T25n1509_007:0108c23_2": "問曰：云何為念佛三昧？",
    "T25n1509_007:0108c24_3": "答曰：念佛三昧有二種：一者、聲聞法中，於一佛身，心眼見滿十方；二者、菩薩道於無量佛土中，念三世十方諸佛。",
    "T25n1509_007:0109a02_4": "以是故言「念無量佛土，諸佛三昧，常現在前」。",
    "T25n1509_007:0109a03_5": "問曰：如菩薩三昧種種無量，何以故但讚是菩薩念佛三昧常現在前？",
    "T25n1509_007:0109a04_6": "答曰：是菩薩念佛故，得入佛道中。",
    "T25n1509_007:0109a05_7": "以是故，念佛三昧常現在前。",
    "T25n1509_007:0109a06_8": "復次，念佛三昧能除種種煩惱及先世罪；餘諸三昧，有能除婬不能除瞋，有能除瞋不能除婬，有能除癡不能除婬、恚，有能除三毒不能除先世罪。",
    "T25n1509_007:0109a09_9": "是念佛三昧，能除種種煩惱、種種罪。",
    "T25n1509_007:0109a10_10": "復次，念佛三昧有大福德，能度眾生；是諸菩薩欲度眾生，諸餘三昧無如此念佛三昧福德，能速滅諸罪者。",
    "T25n1509_007:0109a13_11": "如說：昔有五百估客，入海採寶；值摩伽羅魚王開口，海水入中，船去駃疾。",
    "T25n1509_007:0109a15_12": "船師問樓上人：「汝見何等？」",
    "T25n1509_007:0109a15_13": "答言：「見三日出，白山羅列，水流奔趣，如入大坑。」",
    "T25n1509_007:0109a16_14": "船師言：「是摩伽羅魚王開口，一是實日，兩日是魚眼，白山是魚齒，水流奔趣是入其口。",
    "T25n1509_007:0109a18_15": "我曹了矣！",
    "T25n1509_007:0109a19_16": "各各求諸天神以自救濟！」",
    "T25n1509_007:0109a19_17": "是時諸人各各求其所事，都無所益。",
    "T25n1509_007:0109a20_18": "中有五戒優婆塞語眾人言：「吾等當共稱南無佛，佛為無上，能救苦厄！」",
    "T25n1509_007:0109a22_19": "眾人一心同聲稱南無佛。",
    "T25n1509_007:0109a22_20": "是魚先世是佛破戒弟子，得宿命智，聞稱佛聲心自悔悟，即便合口，船人得脫。",
    "T25n1509_007:0109a24_21": "以念佛故，能除重罪、濟諸苦厄，何況念佛三昧！",
    "T25n1509_007:0109a26_0": "復次，佛為法王，菩薩為法將，所尊所重唯佛世尊，是故應常念佛。",
    "T25n1509_007:0109a27_1": "復次，常念佛得種種功德利。",
    "T25n1509_007:0109a28_2": "譬如大臣特蒙恩寵常念其主；菩薩亦如是，知種種功德、無量智慧皆從佛得，知恩重故常念佛。",
    "T25n1509_007:0109b01_3": "汝言「云何常念佛，不行餘三昧」者，今言「常念」，亦不言「不行餘三昧」，行念佛三昧多，故言「常念」。",
    "T25n1509_007:0109b03_4": "復次，先雖說空、無相、無作三昧，未說念佛三昧，是故今說。",
    "T25n1509_007:0109b06_0": "【經】能請無量諸佛。",
    "T25n1509_007:0109b06_1": "【論】「請」有二種：一者、佛初成道，菩薩夜三、晝三六時禮請；偏袒右肩，合掌言：「十方佛土無量諸佛初成道時未轉法輪，我某甲請一切諸佛為眾生轉法輪度脫一切。」",
    "T25n1509_007:0109b10_2": "二者、諸佛欲捨無量壽命入涅槃時，菩薩亦夜三時、晝三時，偏袒右肩，合掌言：「十方佛土無量諸佛，我某甲請令久住世間，無央數劫度脫一切，利益眾生。」",
    "T25n1509_007:0109b13_3": "是名「能請無量諸佛」。",
    "T25n1509_007:0109b14_4": "問曰：諸佛之法，法應說法廣度眾生，請與不請法自應爾，何以須請？",
    "T25n1509_007:0109b16_5": "若於自前面請諸佛則可，今十方無量佛土諸佛亦不自見，云何可請？",
    "T25n1509_007:0109b17_6": "答曰：諸佛雖必應說法，不待人請，請者亦應得福。",
    "T25n1509_007:0109b19_7": "如大國王雖多美饍，有人請者必得恩福，錄其心故。",
    "T25n1509_007:0109b20_8": "又如慈心念諸眾生令得快樂，眾生雖無所得，念者大得其福。",
    "T25n1509_007:0109b22_0": "請佛說法，亦復如是。",
    "T25n1509_007:0109b22_1": "復次，有諸佛無人請者，便入涅槃而不說法。",
    "T25n1509_007:0109b23_2": "如《法華經》中多寶世尊，無人請故便入涅槃。",
    "T25n1509_007:0109b24_3": "後化佛身及七寶塔，證說《法華經》故，一時出現。",
    "T25n1509_007:0109b25_4": "亦如須扇多佛，弟子本行未熟，便捨入涅槃，留化佛一劫以度眾生。",
    "T25n1509_007:0109b27_5": "今是釋迦文尼佛，得道後五十七日寂不說法；自言：「我法甚深，難解難知！",
    "T25n1509_007:0109b29_6": "一切眾生縛著世法，無能解者，不如默然入涅槃樂。」",
    "T25n1509_007:0109c01_7": "是時，諸菩薩及釋提桓因、梵天王諸天合掌敬禮，請佛為諸眾生初轉法輪。",
    "T25n1509_007:0109c03_8": "佛時默然受請，後到波羅[木*柰]鹿林中轉法輪。",
    "T25n1509_007:0109c04_9": "如是，云何言請無所益？",
    "T25n1509_007:0109c04_10": "復次，佛法等觀眾生，無貴無賤，無輕無重；有人請者，為其請故便為說法。",
    "T25n1509_007:0109c06_11": "雖眾生不面請佛，佛常見其心亦聞彼請；假令諸佛不聞不見，請佛亦有福德，何況佛悉聞見而無所益？",
    "T25n1509_007:0109c08_12": "問曰：既知請佛有益，何以正以二事請？",
    "T25n1509_007:0109c09_13": "答曰：餘不須請，此二事要必須請；若不請而說，有外道輩言：「體道常定，何以著法，多言多事？」",
    "T25n1509_007:0109c12_14": "以是故，須請而說。",
    "T25n1509_007:0109c12_15": "若有人言：「若知諸法相，不應貪壽久住世間而不早入涅槃。」",
    "T25n1509_007:0109c14_16": "以是故須請。",
    "T25n1509_007:0109c14_17": "若不請而說，人當謂佛愛著於法，欲令人知；以是故，要待人請而轉法輪。",
    "T25n1509_007:0109c16_18": "諸外道輩自著於法，若請、若不請而自為人說；佛於諸法不著不愛，為憐愍眾生故，有請佛說者，佛便為說，諸佛不以無請而初轉法輪。",
    "T25n1509_007:0109c19_19": "如偈說：　「諸佛說何實，　　何者是不實，　　實之與不實，　　二事不可得。",
    "T25n1509_007:0109c22_0": "　　如是真實相，　　不戲於諸法；　　憐愍眾生故，　　方便轉法輪。」",
    "T25n1509_007:0109c24_0": "復次，佛若無請而自說法者，是為自顯自執法，應必答十四難。",
    "T25n1509_007:0109c25_1": "今諸天請佛說法，但為斷老病死，無戲論處，是故不答十四難無咎。",
    "T25n1509_007:0109c27_2": "以是因緣故，須請而轉法輪。",
    "T25n1509_007:0109c27_3": "復次，佛在人中生，用大人法故，雖有大悲，不請不說；若不請而說，外道所譏。",
    "T25n1509_007:0109c29_4": "以是故，初要須請。",
    "T25n1509_007:0110a01_5": "又復外道宗事梵天，梵天自請，則外道心伏。",
    "T25n1509_007:0110a02_6": "復次，菩薩法，晝三時、夜三時常行三事：一者、清旦偏袒右肩，合掌禮十方佛，言：「我某甲若今世、若過世無量劫，身口意惡業罪，於十方現在佛前懺悔，願令滅除，不復更作。」",
    "T25n1509_007:0110a06_7": "中、暮、夜三亦如是。",
    "T25n1509_007:0110a06_8": "二者、念十方三世諸佛所行功德，及弟子眾所有功德，隨喜勸助。",
    "T25n1509_007:0110a08_0": "三者、勸請現在十方諸佛初轉法輪，及請諸佛久住世間無量劫，度脫一切。",
    "T25n1509_007:0110a09_1": "菩薩行此三事，功德無量，轉近得佛。",
    "T25n1509_007:0110a10_2": "以是故須請。",
    "T25n1509_007:0110a11_0": "【經】能斷種種見、纏及諸煩惱。",
    "T25n1509_007:0110a11_1": "【論】「見」有二種：一者常，二者斷。",
    "T25n1509_007:0110a12_2": "常見者，見五眾常，心忍樂；斷見者，見五眾滅，心忍樂。",
    "T25n1509_007:0110a13_3": "一切眾生多墮此二見中。",
    "T25n1509_007:0110a14_4": "菩薩自斷此二，亦能除一切眾生二見，令處中道。",
    "T25n1509_007:0110a15_5": "復有二種見：有見、無見。",
    "T25n1509_007:0110a16_0": "復有三種見：一切法忍，一切法不忍，一切法亦忍亦不忍。",
    "T25n1509_007:0110a17_1": "復有四種見：世間常，世間無常，世間亦常亦無常，世間亦非常亦非無常。",
    "T25n1509_007:0110a18_2": "我及世間有邊、無邊亦如是。",
    "T25n1509_007:0110a19_3": "有死後如去，有死後不如去，有死後如去不如去，有死後亦不如去亦不不如去。",
    "T25n1509_007:0110a21_4": "復有五種見：身見、邊見、邪見、見取、戒取。",
    "T25n1509_007:0110a22_5": "如是等種種諸見，乃至六十二見斷。",
    "T25n1509_007:0110a23_6": "如是諸見，種種因緣生，種種智門觀，種種師邊聞。",
    "T25n1509_007:0110a24_7": "如是種種相，能為種種結使作因，能與眾生種種苦，是名「種種見」。",
    "T25n1509_007:0110a26_0": "「見」義，後當廣說。",
    "T25n1509_007:0110a26_1": "「纏」者，十纏：瞋纏、覆罪纏、睡纏、眠纏、戲纏、掉纏、無慚纏、無愧纏、慳纏、嫉纏。",
    "T25n1509_007:0110a27_2": "復次，一切煩惱結繞心故，盡名為「纏」。",
    "T25n1509_007:0110a28_3": "「煩惱」者，能令心煩，能作惱故，名為「煩惱」。",
    "T25n1509_007:0110a29_4": "煩惱有二種：內著，外著——內著者，五見、疑、慢等；外著者，婬、瞋等；無明內外共。",
    "T25n1509_007:0110b02_5": "復有二種結：一、屬愛，二、屬見。",
    "T25n1509_007:0110b03_6": "復有三種：屬婬，屬瞋，屬癡。",
    "T25n1509_007:0110b03_7": "是名煩惱。",
    "T25n1509_007:0110b03_8": "纏者，有人言「十纏」，有人言「五百纏」。",
    "T25n1509_007:0110b04_9": "煩惱名一切結使：結有九結，使有七，合為九十八結。",
    "T25n1509_007:0110b06_10": "如《迦旃延子阿毘曇》義中說：十纏、九十八結，為百八煩惱。",
    "T25n1509_007:0110b07_11": "《犢子兒阿毘曇》中結使亦同纏，有五百。",
    "T25n1509_007:0110b08_12": "如是諸煩惱，菩薩能種種方便自斷，亦能巧方便斷他人諸煩惱。",
    "T25n1509_007:0110b09_13": "如佛在時，三人為伯、仲、季，聞毘耶離國婬女人名菴羅婆利，舍婆提有婬女人名須曼那，王舍城婬女人名優鉢羅槃那。",
    "T25n1509_007:0110b12_14": "有三人各各聞人讚三女人端正無比，晝夜專念，心著不捨，便於夢中夢與從事。",
    "T25n1509_007:0110b14_15": "覺已心念：「彼女不來，我亦不往，而婬事得辦。」",
    "T25n1509_007:0110b15_16": "因是而悟：「一切諸法皆如是耶？」",
    "T25n1509_007:0110b16_17": "於是往到颰陀婆羅菩薩所，問是事。",
    "T25n1509_007:0110b17_18": "颰陀婆羅答言：「諸法實爾，皆從念生。」",
    "T25n1509_007:0110b18_19": "如是種種為此三人方便巧說諸法空，是時三人即得阿鞞跋致。",
    "T25n1509_007:0110b19_20": "是諸菩薩亦復如是，為諸眾生種種巧說法，斷諸見、纏、煩惱。",
    "T25n1509_007:0110b21_21": "是名「能斷種種見、纏及諸煩惱」。",
    "T25n1509_007:0110b22_0": "【經】遊戲出生百千三昧。",
    "T25n1509_007:0110b22_1": "【論】諸菩薩禪定心調，清淨智慧方便力故，能生種種諸三昧。",
    "T25n1509_007:0110b24_0": "何等為三昧？",
    "T25n1509_007:0110b24_1": "善心一處住不動，是名三昧。",
    "T25n1509_007:0110b24_2": "復有三種三昧：有覺有觀、無覺有觀、無覺無觀三昧。",
    "T25n1509_007:0110b26_3": "復有四種三昧：欲界繫三昧、色界繫三昧、無色界繫三昧，不繫三昧。",
    "T25n1509_007:0110b27_4": "是中所用菩薩三昧，如先說，於佛三昧中未滿，勤行勤修故，言「能出生」。",
    "T25n1509_007:0110b29_5": "問曰：諸菩薩何以故出生遊戲是百千種三昧？",
    "T25n1509_007:0110c01_6": "答曰：眾生無量，心行不同，有利有鈍，於諸結使有厚有薄；是故菩薩行百千種三昧，斷其塵勞。",
    "T25n1509_007:0110c03_7": "譬如為諸貧人欲令大富，當備種種財物，一切備具，然後乃能濟諸貧者。",
    "T25n1509_007:0110c05_8": "又復如人欲廣治諸病，當備種種眾藥，然後能治。",
    "T25n1509_007:0110c06_9": "菩薩亦如是，欲廣度眾生故，行種種百千三昧。",
    "T25n1509_007:0110c07_10": "問曰：但當出生此三昧，何以故復遊戲其中？",
    "T25n1509_007:0110c08_11": "答曰：菩薩心生諸三昧，欣樂出入自在，名之為「戲」，非結愛戲也。",
    "T25n1509_007:0110c10_12": "「戲」名自在；如師子在鹿中自在無畏故，名為「戲」。",
    "T25n1509_007:0110c11_13": "是諸菩薩於諸三昧有自在力，能出能入亦能如是。",
    "T25n1509_007:0110c12_14": "餘人於三昧中，能自在入，不能自在住、自在出；有自在住，不能自在入、自在出；有自在出，不能自在住、自在入；有自在入、自在住，不能自在出；有自在住、自在出，不能自在入。",
    "T25n1509_007:0110c16_15": "是諸菩薩能三種自在，故言「遊戲出生百千三昧」。",
    "T25n1509_007:0110c18_0": "【經】諸菩薩如是等無量功德成就。",
    "T25n1509_007:0110c18_1": "【論】是諸菩薩共佛住，欲讚其功德，無量億劫不可得盡。",
    "T25n1509_007:0110c20_2": "以是故言「無量功德成就」。",
    "T25n1509_007:0110c21_0": "【經】其名曰：颰陀婆羅菩薩(秦言善守)、剌那伽羅菩薩(秦言寶積)、導師菩薩、那羅達菩薩、星得菩薩、水天菩薩、主天菩薩、大意菩薩、益意菩薩、增意菩薩、不虛見菩薩、善進菩薩、勢勝菩薩、常勤菩薩、不捨精進菩薩、日藏菩薩、不缺意菩薩、觀世音菩薩、文殊尸利菩薩(秦言妙德)、執寶印菩薩、常舉手菩薩、彌勒菩薩，如是等無量千萬億那由他諸菩薩摩訶薩，皆是補處紹尊位者。",
    "T25n1509_007:0110c29_1": "【論】如是等諸菩薩，共佛住王舍城耆闍崛山中。",
    "T25n1509_007:0111a01_2": "問曰：如是菩薩眾多，何以獨說二十二菩薩名？",
    "T25n1509_007:0111a02_3": "答曰：諸菩薩無量千萬億，說不可盡，若都說者，文字所不能載。",
    "T25n1509_007:0111a03_4": "復次，是中二種菩薩：居家、出家。",
    "T25n1509_007:0111a04_5": "善守等十六菩薩，是居家菩薩；颰陀婆羅居士菩薩，是王舍城舊人；寶積王子菩薩，是毘耶離國人；星得長者子菩薩，是瞻波國人；導師居士菩薩，是舍婆提國人；那羅達婆羅門菩薩，是彌梯羅國人；水天優婆塞菩薩。",
    "T25n1509_007:0111a09_6": "慈氏、妙德菩薩等，是出家菩薩。",
    "T25n1509_007:0111a10_7": "觀世音菩薩等，從他方佛土來。",
    "T25n1509_007:0111a10_8": "若說居家，攝一切居家菩薩；出家、他方亦如是。",
    "T25n1509_007:0111a12_9": "問曰：善守菩薩有何殊勝，最在前說？",
    "T25n1509_007:0111a12_10": "若最大在前，應說遍吉、觀世音、得大勢菩薩等；若最小在前，應說肉身初發意菩薩等。",
    "T25n1509_007:0111a15_0": "答曰：不以大，不以小，以善守菩薩是王舍城舊人，白衣菩薩中最大。",
    "T25n1509_007:0111a16_1": "佛在王舍城欲說般若波羅蜜，以是故最在前說。",
    "T25n1509_007:0111a17_2": "復次，是善守菩薩，無量種種功德，如《般舟三昧》中，佛自現前讚其功德。",
    "T25n1509_007:0111a19_3": "問曰：若彌勒菩薩應稱補處，諸餘菩薩何以復言「紹尊位者」？",
    "T25n1509_007:0111a20_4": "答曰：是諸菩薩於十方佛土皆補佛處。",
    "T25n1509_007:0111a22_0": "◎大智度初品中放光釋論第十四",
    "T25n1509_007:0111a23_0": "【經】爾時，世尊自敷師子座，結加趺坐，直身繫念在前，入三昧王三昧，一切三昧悉入其中。",
    "T25n1509_007:0111a25_1": "【論】問曰：佛有侍者及諸菩薩，何以故自敷師子座？",
    "T25n1509_007:0111a26_2": "答曰：此是佛所化成，欲以可適大眾，以是故，阿難不能得敷。",
    "T25n1509_007:0111a27_3": "復次，佛心化作，故言「自敷」。",
    "T25n1509_007:0111a28_4": "問曰：何以名「師子座」？",
    "T25n1509_007:0111a28_5": "為佛化作師子，為實師子來，為金銀木石作師子耶？",
    "T25n1509_007:0111b01_6": "又師子非善獸故，佛所不須，亦無因緣故，不應來！",
    "T25n1509_007:0111b02_7": "答曰：是號名「師子」，非實師子也。",
    "T25n1509_007:0111b03_8": "佛為人中師子，佛所坐處若床若地，皆名「師子座」。",
    "T25n1509_007:0111b04_9": "譬如今者國王坐處，亦名師子座。",
    "T25n1509_007:0111b05_10": "復次，王呼健人，亦名人師子；人稱國王，亦名人師子。",
    "T25n1509_007:0111b06_11": "又如師子，四足獸中獨步無畏，能伏一切；佛亦如是，於九十六種道中一切降伏無畏故，名人師子。",
    "T25n1509_007:0111b08_12": "問曰：多有坐法，佛何以故唯用結加趺坐？",
    "T25n1509_007:0111b09_13": "答曰：諸坐法中結加趺坐最安隱，不疲極；此是坐禪人坐法，攝持手足，心亦不散；又於一切四種身儀中，最安隱。",
    "T25n1509_007:0111b12_14": "此是禪坐取道法坐，魔王見之，其心憂怖。",
    "T25n1509_007:0111b13_15": "如是坐者，出家人法，在林樹下結加趺坐，眾人見之皆大歡喜，知此道人必當取道。",
    "T25n1509_007:0111b15_16": "如偈說：　「若結加趺坐，　　身安入三昧；　　威德人敬仰，　　如日照天下。",
    "T25n1509_007:0111b18_0": "　　除睡嬾覆心，　　身輕不疲懈；　　覺悟亦輕便，　　安坐如龍蟠。",
    "T25n1509_007:0111b20_0": "　　見畫加趺坐，　　魔王亦愁怖，　　何況入道人，　　安坐不傾動。」",
    "T25n1509_007:0111b22_0": "以是故，結加趺坐。",
    "T25n1509_007:0111b22_1": "復次，佛教弟子應如是坐。",
    "T25n1509_007:0111b23_2": "有外道輩，或常翹足求道、或常立、或荷足——如是狂狷，心沒邪海，形不安隱；以是故，佛教弟子結加趺直身坐。",
    "T25n1509_007:0111b25_3": "何以故直身？",
    "T25n1509_007:0111b25_4": "心易正故，其身直坐則心不嬾；端心正意，繫念在前。",
    "T25n1509_007:0111b27_5": "若心馳散，攝之令還。",
    "T25n1509_007:0111b27_6": "欲入三昧故，種種馳念皆亦攝之；如此繫念，入三昧王三昧。",
    "T25n1509_007:0111b29_7": "云何名「三昧王三昧」？",
    "T25n1509_007:0111b29_8": "是三昧於諸三昧中最第一自在，能緣無量諸法。",
    "T25n1509_007:0111c01_9": "如諸人中王第一，王中轉輪聖王第一，一切天上天下佛第一；此三昧亦如是，於諸三昧中最第一。",
    "T25n1509_007:0111c04_10": "問曰：若以佛力故，一切三昧皆應第一，何以故獨稱三昧王為第一？",
    "T25n1509_007:0111c05_11": "答曰：雖應以佛神力故，佛所行諸三昧皆第一，然諸法中應有差降。",
    "T25n1509_007:0111c07_12": "如轉輪聖王眾寶，雖勝一切諸王寶，然此珍寶中自有差別，貴賤懸殊。",
    "T25n1509_007:0111c08_13": "是三昧王三昧，何定攝？",
    "T25n1509_007:0111c09_14": "何等相？",
    "T25n1509_007:0111c09_15": "有人言：三昧王三昧名為自在相，善五眾攝，在第四禪中。",
    "T25n1509_007:0111c11_16": "何以故？",
    "T25n1509_007:0111c11_17": "一切諸佛於第四禪中行見諦道，得阿那含，即時十八心中得佛道。",
    "T25n1509_007:0111c12_18": "在第四禪中捨壽，於第四禪中起，入無餘涅槃。",
    "T25n1509_007:0111c14_0": "第四禪中有八生住處。",
    "T25n1509_007:0111c14_1": "背捨、勝處、一切入多在第四禪中。",
    "T25n1509_007:0111c15_2": "第四禪名不動，無遮禪定法。",
    "T25n1509_007:0111c16_0": "欲界中諸欲遮禪定心，初禪中覺觀心動，二禪中大喜動，三禪中大樂動，四禪中無動。",
    "T25n1509_007:0111c17_1": "復次，初禪火所燒，二禪水所及，三禪風所至，四禪無此三患；無出入息，捨念清淨。",
    "T25n1509_007:0111c19_2": "以是故，三昧王三昧應在第四禪中，如好寶物置之好藏。",
    "T25n1509_007:0111c21_3": "更有人言：佛三昧誰能知其相？",
    "T25n1509_007:0111c22_0": "一切諸佛法，一相無相，無量、無數、不可思議。",
    "T25n1509_007:0111c23_0": "諸餘三昧尚不可量、不可數、不可思議，何況三昧王三昧！",
    "T25n1509_007:0111c24_1": "如此三昧，唯佛能知。",
    "T25n1509_007:0111c24_2": "如佛神足、持戒尚不可知，何況三昧王三昧！",
    "T25n1509_007:0111c25_3": "復次，三昧王三昧，諸一切三昧皆入其中故，名三昧王三昧。",
    "T25n1509_007:0111c27_4": "譬如閻浮提眾川萬流皆入大海，亦如一切民人皆屬國王。",
    "T25n1509_007:0111c28_5": "問曰：佛一切智無所不知，何以故入此三昧王三昧，然後能知？",
    "T25n1509_007:0112a01_6": "答曰：欲明智慧從因緣生故，止外道六師輩言「我等智慧一切時常有、常知」故。",
    "T25n1509_007:0112a03_7": "以是故言「佛入三昧王三昧故知，不入則不知。」",
    "T25n1509_007:0112a04_8": "問曰：若如是者，佛力減劣！",
    "T25n1509_007:0112a04_9": "答曰：入是三昧王三昧時，不以為難，應念即得；非如聲聞、辟支佛、諸小菩薩方便求入。",
    "T25n1509_007:0112a06_10": "復次，入是三昧王三昧中，令六神通通徹十方，無限無量。",
    "T25n1509_007:0112a08_11": "復次，佛入三昧王三昧，種種變化現大神力。",
    "T25n1509_007:0112a09_12": "若不入三昧王三昧而現神力者，有人心念：「佛用幻力、呪術力，或是大力龍神力，或是天，非是人。",
    "T25n1509_007:0112a11_13": "何以故？",
    "T25n1509_007:0112a11_14": "一身出無量身，種種光明變化故，謂為非人。」",
    "T25n1509_007:0112a12_15": "斷此疑故，佛入三昧王三昧。",
    "T25n1509_007:0112a13_16": "復次，佛若入餘三昧中，諸天、聲聞、辟支佛或能測知；雖言佛神力大而猶可知，敬心不重。",
    "T25n1509_007:0112a15_17": "以是故，入三昧王三昧中，一切諸眾聖，乃至十住菩薩不能測知，不知佛心何所依、何所緣。",
    "T25n1509_007:0112a17_18": "以是故，佛入三昧王三昧。",
    "T25n1509_007:0112a18_19": "復次，佛有時放大光明，現大神力：如生時、得道時、初轉法輪時、諸天聖人大集會時、若破外道時，皆放大光明。",
    "T25n1509_007:0112a20_20": "今欲現其殊特故，放大光明，令十方一切天人眾生及諸阿羅漢、辟支佛、菩薩皆得見知。",
    "T25n1509_007:0112a23_0": "以是故，入三昧王三昧。",
    "T25n1509_007:0112a23_1": "復次，光明神力有下、中、上：呪術、幻術能作光明變化，下也；諸天龍神報得光明神力，中也；入諸三昧，以今世功德心力，放大光明現大神力，上也。",
    "T25n1509_007:0112a26_2": "以是故，佛入三昧王三昧。",
    "T25n1509_007:0112a27_3": "問曰：如諸三昧各各相，云何一切三昧悉入其中？",
    "T25n1509_007:0112a28_4": "答曰：得是三昧王三昧時，一切三昧悉得，故言「悉入其中」。",
    "T25n1509_007:0112b01_5": "是三昧力故，一切諸三昧皆得，無量無數，不可思議。",
    "T25n1509_007:0112b02_6": "以是故名為「入」。",
    "T25n1509_007:0112b02_7": "復次，入是三昧王三昧中，一切三昧欲入即入。",
    "T25n1509_007:0112b03_8": "復次，入是三昧王三昧，能觀一切三昧相，如山上觀下。",
    "T25n1509_007:0112b05_9": "復次，佛入是三昧王三昧中，能觀一切十方世界，亦能觀一切眾生。",
    "T25n1509_007:0112b06_10": "以是故，入三昧王三昧。",
    "T25n1509_007:0112b08_0": "【經】爾時，世尊從三昧安庠而起，以天眼觀視世界，舉身微笑。",
    "T25n1509_007:0112b09_1": "【論】問曰：云何世尊入三昧王三昧無所施作，而從定起觀視世界？",
    "T25n1509_007:0112b11_0": "答曰：佛入是三昧王三昧，一切佛法寶藏悉開悉看。",
    "T25n1509_007:0112b12_1": "是三昧王三昧中觀已，自念：「我此法藏無量無數，不可思議！」",
    "T25n1509_007:0112b13_2": "然後從三昧安庠而起，以天眼觀眾生，知眾生貧苦。",
    "T25n1509_007:0112b14_3": "此法藏者從因緣得，一切眾生皆亦可得，但坐癡冥，不求不索。",
    "T25n1509_007:0112b16_4": "以是故，舉身微笑。",
    "T25n1509_007:0112b16_5": "問曰：佛有佛眼、慧眼、法眼，勝於天眼，何以用天眼觀視世界？",
    "T25n1509_007:0112b18_6": "答曰：肉眼所見不遍故；慧眼知諸法實相；法眼見是人以何方便、行何法得道；佛眼名一切法現前了了知。",
    "T25n1509_007:0112b20_7": "今天眼緣世界及眾生，無障無礙，餘眼不爾。",
    "T25n1509_007:0112b21_8": "慧眼、法眼、佛眼雖勝，非見眾生法；欲見眾生，唯以二眼：肉眼、天眼。",
    "T25n1509_007:0112b23_9": "以肉眼不遍，有所障故，用天眼觀。",
    "T25n1509_007:0112b24_10": "問曰：今是眼在佛，何以名為「天眼」？",
    "T25n1509_007:0112b24_11": "答曰：此眼多在天中，天眼所見，不礙山壁樹木。",
    "T25n1509_007:0112b26_12": "若人精進、持戒、禪定行力得，非是生分。",
    "T25n1509_007:0112b26_13": "以是故，名為天眼。",
    "T25n1509_007:0112b27_14": "復次，人多貴天，以天為主，佛隨人心，以是故名為天眼。",
    "T25n1509_007:0112b28_15": "復次，天有三種：名天、生天、淨天。",
    "T25n1509_007:0112b29_16": "名天：天王、天子是也。",
    "T25n1509_007:0112b29_17": "生天：釋、梵諸天是也。",
    "T25n1509_007:0112c01_18": "淨天：佛、辟支佛、阿羅漢是也。",
    "T25n1509_007:0112c02_0": "淨天中尊者是佛，今言「天眼」，亦無咎也。",
    "T25n1509_007:0112c02_1": "「天眼觀視世界」者，以世界眾生常求安樂而更得苦；心著吾我，是中實無吾我。",
    "T25n1509_007:0112c04_2": "眾生常畏苦而常行苦，如盲人求好道，反墮深坑。",
    "T25n1509_007:0112c06_3": "如是等種種觀已，舉身微笑。",
    "T25n1509_007:0112c06_4": "問曰：笑從口生，或時眼笑，今云何言「一切身笑」？",
    "T25n1509_007:0112c07_5": "答曰：佛，世界中尊，得自在，能令一切身如口、如眼，故皆能笑。",
    "T25n1509_007:0112c09_6": "復次，一切毛孔皆開，故名為笑；由口笑歡喜故，一切毛孔皆開。",
    "T25n1509_007:0112c10_7": "問曰：佛至尊重，何以故笑？",
    "T25n1509_007:0112c11_8": "答曰：如大地，不以無事及小因緣而動；佛亦如是，若無事及小因緣則不笑，今大因緣故一切身笑。",
    "T25n1509_007:0112c13_9": "云何為大？",
    "T25n1509_007:0112c14_0": "佛欲說摩訶般若波羅蜜，無央數眾生當續佛種，是為大因緣。",
    "T25n1509_007:0112c15_1": "復次，佛言：「我世世曾作小虫、惡人，漸漸集諸善本，得大智慧；今自致作佛，神力無量最上最大。",
    "T25n1509_007:0112c17_2": "一切眾生亦可得爾，云何空受勤苦而墮小處？」",
    "T25n1509_007:0112c18_3": "以是故笑。",
    "T25n1509_007:0112c19_4": "復次，有小因大果、小緣大報。",
    "T25n1509_007:0112c19_5": "如求佛道，讚一偈、一稱南無佛、燒一捻香，必得作佛；何況聞知諸法實不生不滅、不不生不不滅，而行因緣業亦不失！",
    "T25n1509_007:0112c22_6": "以是事故笑。",
    "T25n1509_007:0112c22_7": "復次，般若波羅蜜相，清淨如虛空，不可與，不可取。",
    "T25n1509_007:0112c24_0": "佛種種方便，光明神德，欲教化一切眾生令心調柔，然後能信受般若波羅蜜。",
    "T25n1509_007:0112c25_1": "以是故，因笑放光。",
    "T25n1509_007:0112c26_2": "笑有種種因緣：有人歡喜而笑，有人瞋恚而笑，有輕人而笑，有見異事而笑，有見可羞恥事而笑，有見殊方異俗而笑，有見希有難事而笑。",
    "T25n1509_007:0112c29_3": "今是第一希有難事：諸法相，不生不滅，真空無字無名，無言無說；而欲作名立字，為眾生說令得解脫，是第一難事。",
    "T25n1509_007:0113a03_4": "譬如百由旬大火聚，有人負乾草入火中過，不燒一葉，是甚為難。",
    "T25n1509_007:0113a05_5": "佛亦如是，持八萬法眾名字草，入諸法實相中，不為染著火所燒，直過無礙，是為甚難，以是難事故笑。",
    "T25n1509_007:0113a07_6": "如是種種希有難事故，舉身微笑。",
    "T25n1509_007:0113a09_0": "【經】從足下千輻相輪中，放六百萬億光明。",
    "T25n1509_007:0113a10_0": "【論】問曰：佛何以故先放身光？",
    "T25n1509_007:0113a10_1": "答曰：上笑因緣中已答，今當更說。",
    "T25n1509_007:0113a11_2": "有人見佛無量身，放大光明，心信清淨恭敬故，知非常人。",
    "T25n1509_007:0113a12_3": "復次，佛欲現智慧光明神相故，先出身光，眾生知佛身光既現，智慧光明亦應當出。",
    "T25n1509_007:0113a14_4": "復次，一切眾生常著欲樂，五欲中第一者色；見此妙光，心必愛著，捨本所樂；令其心漸離欲，然後為說智慧。",
    "T25n1509_007:0113a17_5": "問曰：其餘天人亦能放光，佛放光明有何等異？",
    "T25n1509_007:0113a18_6": "答曰：諸天人雖能放光，有限有量；日月所照，唯四天下；佛放光明，滿三千大千世界，三千大千世界中出，遍至下方。",
    "T25n1509_007:0113a21_7": "餘人光明，唯能令人歡喜而已；佛放光明，能令一切聞法得度，以是為異。",
    "T25n1509_007:0113a22_8": "問曰：如一身中，頭為最上，何以故先從足下放光？",
    "T25n1509_007:0113a24_9": "答曰：身得住處，皆由於足。",
    "T25n1509_007:0113a24_10": "復次，一身中雖頭貴而足賤，佛不自貴光，不為利養，以是故於賤處放光。",
    "T25n1509_007:0113a26_11": "復次，諸龍、大蛇、鬼神，從口中出光，毒害前物；若佛口放光明，眾生怖畏，是何大光！",
    "T25n1509_007:0113a28_12": "復恐被害，是故從足下放光。",
    "T25n1509_007:0113a29_13": "問曰：足下六百萬億光明，乃至肉髻，是皆可數；三千大千世界尚不可滿，何況十方！",
    "T25n1509_007:0113b02_14": "答曰：此身光是諸光之本，從本，枝流無量無數。",
    "T25n1509_007:0113b03_15": "譬如迦羅求羅虫，其身微細，得風轉大，乃至能吞食一切；光明亦如是，得可度眾生轉增無限。",
    "T25n1509_007:0113b06_0": "【經】足十指、兩踝、兩[蹲-酋+(十/田/ㄙ)]、兩膝、兩髀、腰、脊、腹、背、臍、心、胸德字、肩、臂、手十指、項、口、四十齒、鼻兩孔、兩眼、兩耳、白毫相、肉髻，各各放六百萬億光明。",
    "T25n1509_007:0113b09_1": "【論】問曰：足下光明能照三千大千及十方世界，何用身分各各放六百萬億光明？",
    "T25n1509_007:0113b11_0": "答曰：我先言足下光明照下方，餘方不滿，是故更放身分光明。",
    "T25n1509_007:0113b12_1": "有人言：一切身分，足為立處故最大，餘不爾；是故佛初放足下六百萬億光明以示眾生。",
    "T25n1509_007:0113b14_2": "如三十二相中初種足下安住相，一切身分皆有神力。",
    "T25n1509_007:0113b15_3": "問曰：依何三昧、依何神通、何禪定中放此光明？",
    "T25n1509_007:0113b17_4": "答曰：三昧王三昧中放此光明，六通中如意通、四禪中第四禪放此光明。",
    "T25n1509_007:0113b18_5": "第四禪中火勝處、火一切入，此中放光明。",
    "T25n1509_007:0113b19_6": "復次，佛初生時、初成佛時、初轉法輪時皆放無量光明滿十方，何況說摩訶般若波羅蜜時而不放光？",
    "T25n1509_007:0113b22_7": "譬如轉輪聖王珠寶，常有光明照王軍眾，四邊各一由旬；佛亦如是，眾生緣故，若不入三昧，恒放常光。",
    "T25n1509_007:0113b24_8": "何以故？",
    "T25n1509_007:0113b24_9": "佛眾法寶成故。",
    "T25n1509_007:0113b26_0": "【經】從是諸光出大光明，遍照三千大千世界。",
    "T25n1509_007:0113b27_1": "從三千大千世界，遍照東方如恒河沙等諸世界，南西北方、四維、上下亦復如是。",
    "T25n1509_007:0113b28_2": "若有眾生遇斯光者，必得阿耨多羅三藐三菩提。",
    "T25n1509_007:0113c01_3": "【論】問曰：如火相上焰，水相下潤，風相傍行；是光明火氣應當上去，云何遍滿三千大千世界及十方世界？",
    "T25n1509_007:0113c03_4": "答曰：光明有二種：一者火氣，二者水氣。",
    "T25n1509_007:0113c04_5": "日珠火氣，月珠水氣。",
    "T25n1509_007:0113c04_6": "火相雖焰上，而人身中火上下遍到。",
    "T25n1509_007:0113c05_7": "日火亦爾，是故夏月地水盡熱。",
    "T25n1509_007:0113c06_8": "以是故，知火不皆上。",
    "T25n1509_007:0113c06_9": "復次，是光明，佛力故，遍至十方；譬如強弓遣箭，隨所向至。",
    "T25n1509_007:0113c08_10": "問曰：何以先照東方，南、西、北後？",
    "T25n1509_007:0113c09_0": "答曰：以日出東方為上故，佛隨眾生意，先照東方。",
    "T25n1509_007:0113c10_1": "復次，俱有一難。",
    "T25n1509_007:0113c10_2": "若先照南方，當言：「何以不先照東、西、北方？」",
    "T25n1509_007:0113c11_3": "若先照西方、北方亦爾。",
    "T25n1509_007:0113c12_4": "問曰：光明幾時當滅？",
    "T25n1509_007:0113c12_5": "答曰：佛用神力欲住便住，捨神力便滅。",
    "T25n1509_007:0113c13_6": "佛光如燈，神力如脂，若佛不捨神力，光不滅也。",
    "T25n1509_007:0113c15_0": "【經】光明出過東方如恒河沙等世界，乃至十方亦復如是。",
    "T25n1509_007:0113c16_1": "【論】問曰：云何為三千大千世界？",
    "T25n1509_007:0113c17_2": "答曰：佛《雜阿含》中分別說：千日、千月、千閻浮提、千衢陀尼、千欝怛羅越、千弗婆提、千須彌山、千四天王天處、千三十三天、千夜摩天、千兜率陀天、千化自在天、千他化自在天、千梵世天、千大梵天，是名小千世界，名周利。",
    "T25n1509_007:0113c22_0": "以周利千世界為一，一數至千，名二千中世界。",
    "T25n1509_007:0113c23_1": "以二千中世界為一，一數至千，名三千大千世界。",
    "T25n1509_007:0113c24_2": "初千小，二千中，第三名大千。",
    "T25n1509_007:0113c24_3": "千千重數，故名「大千」；二過復千，故言「三千」。",
    "T25n1509_007:0113c25_4": "是合集名。",
    "T25n1509_007:0113c26_5": "百億日月乃至百億大梵天，是名三千大千世界。",
    "T25n1509_007:0113c27_6": "是一時生、一時滅。",
    "T25n1509_007:0113c27_7": "有人言：住時一劫，滅時一劫，還生時一劫。",
    "T25n1509_007:0113c28_8": "是三千大千世界，大劫亦三種破：水、火、風；小劫亦三種破：刀、病、飢。",
    "T25n1509_007:0114a01_9": "此三千大千世界在虛空中；風上水，水上地，地上人。",
    "T25n1509_007:0114a02_10": "須彌山有二天處：四天處，三十三天處。",
    "T25n1509_007:0114a03_11": "餘殘夜摩天等，福德因緣七寶地，風舉空中；乃至大梵天，皆七寶地，皆在風上。",
    "T25n1509_007:0114a05_12": "是三千大千世界光明遍照，照竟，餘光過出，照東方如恒河沙等諸世界；南西北方、四維、上下，亦復如是。",
    "T25n1509_007:0114a07_13": "問曰：是光遠照，云何不滅？",
    "T25n1509_007:0114a08_0": "答曰：光明以佛神力為本，本在故不滅。",
    "T25n1509_007:0114a08_1": "譬如龍泉，龍力故水不竭。",
    "T25n1509_007:0114a09_2": "是諸光明以佛心力故，遍照十方，中間不滅。",
    "T25n1509_007:0114a10_3": "問曰：如閻浮提中種種大河，亦有過恒河者，何以常言「恒河沙等」？",
    "T25n1509_007:0114a12_4": "答曰：恒河沙多，餘河不爾。",
    "T25n1509_007:0114a12_5": "復次，是恒河是佛生處、遊行處，弟子眼見，故以為喻。",
    "T25n1509_007:0114a13_6": "復次，佛出閻浮提，閻浮提四大河北邊出，入四方大海中。",
    "T25n1509_007:0114a15_7": "北邊雪山中，有阿那婆達多池；是池中有金色七寶蓮華，大如車蓋。",
    "T25n1509_007:0114a16_8": "阿那婆達多龍王，是七住大菩薩。",
    "T25n1509_007:0114a17_9": "是池四邊有四流水：東方象頭，南方牛頭，西方馬頭，北方師子頭。",
    "T25n1509_007:0114a19_10": "東方象頭出恒河，底有金沙；南方牛頭出辛頭河，底亦有金沙；西方馬頭出婆叉河，底亦有金沙；北方師子頭出私陀河，底亦有金沙。",
    "T25n1509_007:0114a22_11": "是四河皆出北山：恒河出北山入東海，辛頭河出北山入南海，婆叉河出北山入西海，私陀河出北山入北海。",
    "T25n1509_007:0114a25_0": "是四河中，恒河最大；四遠諸人經書，皆以恒河為福德吉河，若入中洗者，諸罪垢惡皆悉除盡。",
    "T25n1509_007:0114a27_1": "以人敬事此河，皆共識知故，以恒河沙為喻。",
    "T25n1509_007:0114a28_2": "復次，餘河名字喜轉，此恒河世世不轉，以是故，以恒河沙為喻，不取餘河。",
    "T25n1509_007:0114b01_0": "問曰：恒河中沙，為有幾許？",
    "T25n1509_007:0114b01_1": "答曰：一切算數所不能知，唯有佛及法身菩薩能知其數。",
    "T25n1509_007:0114b03_0": "佛及法身菩薩，一切閻浮提中微塵生滅多少，皆能數知，何況恒河沙？",
    "T25n1509_007:0114b04_1": "如佛在祇桓外林中樹下坐，有一婆羅門來到佛所問佛：「此樹林有幾葉？」",
    "T25n1509_007:0114b06_2": "佛即時便答：「有若干數。」",
    "T25n1509_007:0114b06_3": "婆羅門心疑：「誰證知者？」",
    "T25n1509_007:0114b07_4": "婆羅門去至一樹邊，取一樹上少葉藏，還問佛：「此樹林定有幾葉？」",
    "T25n1509_007:0114b08_5": "即答：「今少若干葉。」",
    "T25n1509_007:0114b09_6": "如其所取語之。",
    "T25n1509_007:0114b09_7": "婆羅門知已，心大敬信，求佛出家，後得阿羅漢道。",
    "T25n1509_007:0114b10_8": "以是故，知佛能知恒河沙數。",
    "T25n1509_007:0114b11_9": "問曰：有幾許人值佛光明必得阿耨多羅三藐三菩提？",
    "T25n1509_007:0114b12_10": "若值光明便得道者，佛有大慈，何以不常放光明令一切得道？",
    "T25n1509_007:0114b14_11": "何須持戒、禪定、智慧，然後得道？",
    "T25n1509_007:0114b15_12": "答曰：眾生種種因緣得度不同：有禪定得度者，有持戒說法得度者，有光明觸身而得度者。",
    "T25n1509_007:0114b17_13": "譬如城有多門入處，各各至處不異。",
    "T25n1509_007:0114b18_14": "有人光明觸身而得度者，有若見光明、若觸身不得度者。",
    "T25n1509_007:0114b20_0": "【經】爾時，世尊舉身毛孔皆亦微笑而放光明，遍照三千大千世界，復至十方如恒河沙等世界。",
    "T25n1509_007:0114b22_1": "若有眾生遇斯光者，必得阿耨多羅三藐三菩提。",
    "T25n1509_007:0114b23_2": "【論】問曰：上已舉身微笑，今何以故復一切毛孔皆笑？",
    "T25n1509_007:0114b24_3": "答曰：舉身微笑是麁分，今一切毛孔皆笑是細分。",
    "T25n1509_007:0114b25_4": "復次，先舉身微笑光明有數，今一切毛孔皆笑，有光明而無數。",
    "T25n1509_007:0114b27_5": "復次，先舉身光明所未度者，今值毛孔光明，即便得度。",
    "T25n1509_007:0114b28_6": "譬如搖樹取果，熟者前墮；若未熟者，更須後搖。",
    "T25n1509_007:0114b29_7": "又如捕魚，前網不盡，後網乃得。",
    "T25n1509_007:0114c01_8": "笑因緣，如上說。",
    "T25n1509_007:0114c01_9": "◎大智度論卷第七"
}