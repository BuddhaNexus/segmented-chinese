{
    "T14n0519_001:0792c03_0": "佛說摩達國王經",
    "T14n0519_001:0792c05_0": "宋居士沮渠京聲譯",
    "T14n0519_001:0792c06_0": "聞如是：一時，佛在羅閱祇竹園中，與千二百五十比丘俱。",
    "T14n0519_001:0792c07_1": "時有國王，號名摩達王，時當出軍征討，選國中人民，數百萬人，皆應赴從。",
    "T14n0519_001:0792c09_2": "時有比丘，已得羅漢道，到其國分衛，並見錄，將詣王宮門。",
    "T14n0519_001:0792c10_3": "王有馬監，令比丘養視官馬，勤苦七日。",
    "T14n0519_001:0792c11_4": "王後身自臨視軍陣，比丘見王，即於其前，輕舉飛翔，上住空中，現其威神。",
    "T14n0519_001:0792c13_5": "王便恐怖，叩頭悔過：「我實愚癡，不別真偽，推問國內，誰令神人為是者，今當有所治殺。」",
    "T14n0519_001:0792c15_6": "比丘告王言：「非王及國人過也，自我宿命，行道常供養師，我時為師設飯，師謂我言：『且先澡手已乃當飯。』",
    "T14n0519_001:0792c17_7": "我愚癡，心念言：『師亦不養官馬，何故不預澡手？』",
    "T14n0519_001:0792c18_8": "師即謂我言：『汝今念此輕耳，後重如何？』",
    "T14n0519_001:0792c19_9": "我聞是語，便愁憂。",
    "T14n0519_001:0792c20_0": "師知其意，便念言：『我會當泥洹，何故令人惱耶？』",
    "T14n0519_001:0792c21_1": "即以其夜三更時般泥洹。",
    "T14n0519_001:0792c21_2": "從來久遠，各更生死，今用是故，受其宿殃，養馬七日。",
    "T14n0519_001:0792c22_3": "夫善惡行，輒有殃福，如影隨形。」",
    "T14n0519_001:0792c23_4": "王聞比丘說罪福，意解歡喜，乞得歸命於神人。",
    "T14n0519_001:0792c24_5": "比丘告言：「卿當自歸於佛，佛為三界師。」",
    "T14n0519_001:0792c25_6": "王及國人民，皆隨比丘到佛所，稽首為佛作禮，受五戒作優婆塞。",
    "T14n0519_001:0792c27_7": "佛便為王及人民，現相好威神，光曜天地，復為說無常苦空。",
    "T14n0519_001:0792c28_8": "王於是便得須陀洹道，國中人民，皆受五戒十善，歸命三尊，月日齋戒，以為常法。",
    "T14n0519_001:0793a01_9": "阿難整衣服，作禮白佛言：「是王及國中人民，見佛聞經即解。",
    "T14n0519_001:0793a02_10": "何以故？」",
    "T14n0519_001:0793a03_11": "佛言：「及昔摩父佛時，是比丘作沙門，王時為優婆塞，淨意供養三日，令我所在處常得其福，今已得度世之道，今來會此，聞經便得須陀洹道。」",
    "T14n0519_001:0793a06_12": "四輩弟子、天龍鬼神，聞經歡喜，前為佛作禮而去。",
    "T14n0519_001:0793a08_0": "佛說摩達國王經"
}