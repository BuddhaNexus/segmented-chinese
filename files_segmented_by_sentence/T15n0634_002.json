{
    "T15n0634_002:0477a02_0": "佛說大乘智印經卷第二",
    "T15n0634_002:0477a04_0": "西天三藏寶法大師賜紫沙門",
    "T15n0634_002:0477a05_0": "智吉祥等奉　詔譯",
    "T15n0634_002:0477a06_0": "爾時佛告舍利弗：「諸佛、如來若身、若心所獲功德難修、難證，亦難悟入。",
    "T15n0634_002:0477a07_1": "何以故？",
    "T15n0634_002:0477a07_2": "舍利弗！",
    "T15n0634_002:0477a07_3": "諸佛、如來眼觀諸色，是識不以色境而動；耳聽諸聲，是識不以聲境而動；鼻嗅諸香，是識不以香境而動；舌甞諸味，是識不以味境而動；身取諸觸，是識不以觸境而動。",
    "T15n0634_002:0477a11_4": "所以者何？",
    "T15n0634_002:0477a11_5": "識智自在，不於外境妄計好醜起愛憎故。",
    "T15n0634_002:0477a12_6": "「舍利弗！",
    "T15n0634_002:0477a13_7": "諸佛、如來意緣諸法，勝智相應，了知所觀，無生非無生，是得最上無生；寂靜非寂靜，是得最上寂靜；禪定非禪定，是得最上禪定；律儀非律儀，是得最上律儀；戲論非戲論，是離最上戲論；分別非分別，是離最上分別；斷滅非斷滅，是得最上斷滅。",
    "T15n0634_002:0477a18_8": "「舍利弗！",
    "T15n0634_002:0477a18_9": "諸佛、如來凡有所說，離諸虛妄，無不真實；義味充饒，止息諍論；心相平等，離諸異相不平等法；能令聞者除去惡欲，不生邪見，離邪思惟。",
    "T15n0634_002:0477a21_10": "舍利弗！",
    "T15n0634_002:0477a22_0": "諸佛、如來若於所證，無去無來、不常不斷、非空非有、離見離聞、無大小形、無方圓相。",
    "T15n0634_002:0477a23_1": "「舍利弗！",
    "T15n0634_002:0477a24_2": "諸佛、如來於能證道相性圓滿，智慧光明；遠離異相及非異相；無諸揀擇及非揀擇；體若金剛，無破壞故；用如虛空，無取捨故；於勝善法無所愛著；於廣大行亦無怖畏；心相空寂，離論聞見。",
    "T15n0634_002:0477a28_3": "「舍利弗！",
    "T15n0634_002:0477a28_4": "諸佛、如來於所安住邊際勝定清淨圓滿，不厭闠閙，不樂空寂；於一切時而常遊戲；於法、非法、情器差別悉能了悟；無不如境，定力堅固；縱遇惡緣不可破壞。",
    "T15n0634_002:0477b03_5": "「舍利弗！",
    "T15n0634_002:0477b03_6": "諸佛、如來於諸世間尊貴、富饒一切樂境，如夢如幻、如棄遺跡，不依輔相、宰官、大婆羅門而有所求，是故不為名聞利養之所繫縛。",
    "T15n0634_002:0477b06_7": "「舍利弗！",
    "T15n0634_002:0477b06_8": "諸佛、如來或有所聞情、非情聲，不緣此故而生差別，無差別心亦復遠離。",
    "T15n0634_002:0477b08_0": "「舍利弗！",
    "T15n0634_002:0477b08_1": "諸佛、如來於諸所緣決定境相不生勝解，非勝解心亦復遠離。",
    "T15n0634_002:0477b09_2": "「舍利弗！",
    "T15n0634_002:0477b09_3": "諸佛、如來於諸時分，不計延促、有盡、無盡、成壞、差別，非差別心亦復遠離；了知諸法無言、無說、離去、來今；於心、心所無有相應，無不相應；思惟計念悉皆不生；無有此岸，無有彼岸；於諸情器無上、中、下；深心堅固，不可破壞。",
    "T15n0634_002:0477b14_4": "「舍利弗！",
    "T15n0634_002:0477b14_5": "諸佛、如來所有身相無所動作，離諸事業；怨憎、違戾、信向、親厚，以平等慈隱顯不二。",
    "T15n0634_002:0477b16_6": "由昔因中離無邊障、修無邊行，於諸眾生施大悲智，真實觀察，隨其所宜，具能饒益，令諸有情應自所求歡喜滿足。",
    "T15n0634_002:0477b19_7": "故於所得身相智慧，唯自證知，餘無所解；於自身色無有齊限，與虛空等，無有隱顯，周遍一切，勝功德力之所莊嚴，相好圓滿，無有缺減；於蘊處界中無在、無不在；於諸有情所習事業悉能棄捨，除方便智示現修作；內心清淨，外色清淨。",
    "T15n0634_002:0477b24_8": "「舍利弗！",
    "T15n0634_002:0477b24_9": "如上所說，皆是如來若身、若心勝善功德莊嚴之相，周遍平等。",
    "T15n0634_002:0477b26_10": "若以汝等分別之心欲見如來勝定任持所有身相，是如來身不可得見。」",
    "T15n0634_002:0477b27_11": "爾時舍利弗重白佛言：「世尊！",
    "T15n0634_002:0477b28_12": "云何如來色身圓滿得名無相？",
    "T15n0634_002:0477b29_13": "云何智印三摩地周遍平等？」",
    "T15n0634_002:0477b29_14": "爾時世尊欲重宣此義，而說偈言：「如來身心相，　　由定智所生，　不假外境牽，　　識相分別動。",
    "T15n0634_002:0477c04_0": "　意緣一切法，　　與身無有異，　離是非差別，　　所得為最上。",
    "T15n0634_002:0477c06_0": "　若以小智力，　　欲見善逝身，　如月印晴空，　　妄謂水中現。",
    "T15n0634_002:0477c08_0": "　身相本微妙，　　復由勝定持，　離長短方圓，　　無去來住立。",
    "T15n0634_002:0477c10_0": "　內心寂不動，　　澄靜若虛空，　息泯身心相，　　自然無所有。",
    "T15n0634_002:0477c12_0": "　以無所有心，　　不著香味觸，　離諸蘊處界，　　以此觀如來。",
    "T15n0634_002:0477c14_0": "　如見水中月，　　雖不得真實，　既離分別心，　　是亦名為見。",
    "T15n0634_002:0477c16_0": "　如來智印門，　　非我獨能證，　若大心眾生，　　希求無厭倦，　得最上等持，　　依此勝定力，　於佛智印門，　　亦當無所得。",
    "T15n0634_002:0477c20_0": "　此經所生福，　　無盡如虛空，　我以方便智，　　少略而讚說。",
    "T15n0634_002:0477c22_0": "　十方諸佛土，　　百千酤胝剎，　滿中諸珍寶，　　若人持供養，　時經無量劫；　　不如聞是經，　書寫或受持，　　是人所得福，　比前行施者，　　復倍河沙數。",
    "T15n0634_002:0477c27_0": "　若人行慈心，　　饒益諸有情，　不如依此經，　　悟佛三摩地。",
    "T15n0634_002:0477c29_0": "　若於眾生界，　　心常行忍辱，　不如彈指頃，　　修習殊勝定。",
    "T15n0634_002:0478a02_0": "　其所生功德，　　猶如須彌山，　將以對微塵，　　大小莫為比。",
    "T15n0634_002:0478a04_0": "　若人行精進，　　勇猛為諸善，　不如聞此經，　　依教悟其理。",
    "T15n0634_002:0478a06_0": "　所獲諸功德，　　百千萬億分，　若以共較量，　　比況不及一。",
    "T15n0634_002:0478a08_0": "　若人修禪定，　　安住無量劫，　坐臥若經行，　　周遍諸佛剎，　不如一時中，　　聞此經功德。",
    "T15n0634_002:0478a11_0": "　若於塵沙劫，　　能修習智慧，　斷除煩惱纏，　　名聞普周遍，　不如剎那時，　　讚佛智印海，　如以大海水，　　比較於一滴。",
    "T15n0634_002:0478a15_0": "　若欲觀佛者，　　須離諸名相，　了知諸法性，　　非空亦非有。",
    "T15n0634_002:0478a17_0": "　若但了知空，　　設如蘇部底，　於佛智印門，　　亦無所悟入。」",
    "T15n0634_002:0478a19_0": "爾時世尊說是偈已，告舍利弗：「如我所說如來智印三摩地法，若諸菩薩能於十方諸佛世界為欲圓滿無礙智慧，應當修學是三昧地，晝夜精進，身心安住而不散亂，亦不懈廢。",
    "T15n0634_002:0478a23_0": "舍利弗！",
    "T15n0634_002:0478a23_1": "如是菩薩摩訶薩若欲願見十方世界諸佛國土一切如來，悉皆能見。",
    "T15n0634_002:0478a24_2": "舍利弗！",
    "T15n0634_002:0478a24_3": "此三摩地是菩薩摩訶薩無量無邊最勝法門、甚深法眼，而於諸法得無障礙，通達了知，無所忘失，是名如來最勝總持陀羅尼門。",
    "T15n0634_002:0478a27_4": "「若諸菩薩心欲圓滿一切說相，為欲成就無上菩提微妙體性，應當志心精勤修學是三摩地智印法門。",
    "T15n0634_002:0478b01_5": "「若諸菩薩隨欲遠離諸惡業行，無諸障礙，成就最上清淨之法，以智慧力摧伏怨魔，遠離不善，諸相平等，如如來智無諸染穢，諸業障盡，清淨無垢。",
    "T15n0634_002:0478b04_6": "安住如來究竟智地，能使諸惡、一切魔怨咸皆止息，無所退動；覺智明了，知彼一切諸眾生等種種分別、愛樂境相、善不善業因果差別；了知一切諸眾生等意地微細、煩惱結縛，善能知彼，解諸有情一切縛法；應當修學如來所說方便最上勝三摩地智印法門。",
    "T15n0634_002:0478b10_7": "「若諸菩薩欲令眾生志樂堅固，心欲思惟、求無上法，應當精勤修習如是三摩地門，自然成就無上勝法。",
    "T15n0634_002:0478b12_8": "「若諸菩薩意欲宣說諸佛、如來應諸有情種種根病對治等法，應當精勤修習如是三摩地門，自然於法分別演說無有障礙。",
    "T15n0634_002:0478b15_9": "「若諸菩薩心欲於彼三乘聖法，分別曉悟真、俗諦相甚深法義，應當精勤修習如是三摩地門，自然於法智慧明了，不生闇鈍。",
    "T15n0634_002:0478b18_10": "「若諸菩薩欲於酤胝百千劫數了悟生滅、幻化、不堅，能證諸法真實自性，清淨解脫，應當精勤修習如是勝三摩地。",
    "T15n0634_002:0478b20_11": "「若諸菩薩欲於生滅十二因緣——無明為始，發生業行，招集苦報，貪染、執著、愛欲增盛，假有聚成生、死、病相，變易無常，流轉諸趣——於生滅因而自覺悟，應當精勤修習如是勝三摩地。",
    "T15n0634_002:0478b24_12": "「若諸菩薩欲了一切雜類有情，起見、造業、報相差別、心識明昧、正念顛倒、異分有情，如實了知根性利鈍，方便教示，漸令悟入真實正法，住信行地，應當精勤修習如是勝三摩地。",
    "T15n0634_002:0478b28_13": "「若諸菩薩意樂成就諸佛國土、清淨業因、純善境界，身心寂靜，眷屬調順，遠離嫉妬、憍慢過失，親近恭敬，平等愛樂，無怨憎想，應當精勤修習如是勝三摩地。",
    "T15n0634_002:0478c03_14": "「若諸菩薩意欲發萌自身智慧勝妙光明，照曜自他生死、黑暗、愚癡重障，斷三界惑，滅諸苦報，自在解脫，應當精勤修習如是勝三摩地。",
    "T15n0634_002:0478c06_15": "「若諸菩薩欲知十方所有世界一切有情死此生彼、壽命延促所經長劫及以剎那生滅分限，定由先業招引勢力所感如是，自類果報如實了知，前後決定壽命根本，應當精勤修習如是勝三摩地。",
    "T15n0634_002:0478c11_0": "「若諸菩薩欲知聲聞及辟支迦、菩薩、如來從自因地所行妙行，於四聖諦斷滅、修證，十二因緣逆順觀察，寂然自覺微妙甚深，十到彼岸清淨因行，各各獲得究竟果報，應當精勤修習如是勝三摩地。",
    "T15n0634_002:0478c15_1": "「若諸菩薩欲於一切語言、音聲、角論、辯捷應時詶對，不踈、不謬、方便善巧，於諸世俗及以勝義顯示明了，令人易解，不生疑惑，印證決定，應當精勤修習如是勝三摩地。",
    "T15n0634_002:0478c19_2": "「若諸菩薩意欲了知佛法正因，三乘善行方便隨順，根本差別有上中下，稱性悟入菩薩因地，漸以熏修，植諸善本，得如來智，應當精勤修習如是勝三摩地。",
    "T15n0634_002:0478c22_3": "「若諸菩薩意欲成就諸佛如來圓滿覺智，不起分別，現種種身，以平等慈任運攝受一切有情，令各生起歡喜，愛樂修學菩薩心地行願，應當精勤修習如是勝三摩地。",
    "T15n0634_002:0478c26_4": "「舍利弗！",
    "T15n0634_002:0478c26_5": "如我所說三摩地法，是為最勝；如摩尼珠，一切有情凡所樂欲，悉得如意，無不滿足。",
    "T15n0634_002:0478c28_6": "舍利弗！",
    "T15n0634_002:0478c28_7": "若諸菩薩摩訶薩等得此如來三摩地法，一切所須諸法、聖財及微妙行，悉得如意，行願圓滿。",
    "T15n0634_002:0479a01_8": "是故應當精勤修學。」",
    "T15n0634_002:0479a02_9": "爾時世尊欲重宣此義，而說偈言：「如來所有智，　　最上更無等，　隨性相差別，　　一切皆能證。",
    "T15n0634_002:0479a06_0": "　平等智光明，　　普照諸縛著，　能入智慧門，　　得無量自在。",
    "T15n0634_002:0479a08_0": "　智相及智性，　　能印證諸法，　分別諸善惡，　　及世俗勝義，　曉了如是法，　　智慧無有盡。",
    "T15n0634_002:0479a11_0": "　譬如大明日，　　光照於三界，　普於諸幽暗，　　一切皆破壞，　成就平等法。",
    "T15n0634_002:0479a13_1": "　　是真實聖智，　一切三摩地，　　皆從智印出，　名為諸佛種，　　亦名大摩尼，　利益諸有情。",
    "T15n0634_002:0479a16_2": "　　亦如世間人，　有最勝珍寶，　　財富無有盡，　濟諸貧乏者，　　皆令得充足。",
    "T15n0634_002:0479a19_0": "　法財施眾生，　　亦復無有盡。",
    "T15n0634_002:0479a20_0": "　神通及智慧，　　最勝妙法門，　皆從三摩地，　　智印寶所生。",
    "T15n0634_002:0479a22_0": "　譬如諸國土，　　有大摩尼珠，　諸王皆愛樂，　　臣佐普護持，　如是摩尼寶，　　諸寶無有上。",
    "T15n0634_002:0479a25_0": "　我說智印寶，　　殊勝最第一，　總持智光明，　　破壞於諸見，　境界悉明了，　　遠離諸冥暗。",
    "T15n0634_002:0479a28_0": "　安住寂靜心，　　不分別好醜，　修清淨智慧，　　財法無窮盡，　貪染無所著，　　無六十二見，　正念悉平等，　　入甘露法門，　速得如來智，　　成就相好身，　具足三十二，　　得最勝菩提。",
    "T15n0634_002:0479b05_0": "　等一切佛覺，　　妙智已圓明，　到菩提彼岸，　　證涅槃自性，　具自他圓滿，　　功德悉成就。",
    "T15n0634_002:0479b08_0": "　無量無邊際，　　甚深微妙法，　總持陀羅尼，　　解脫常寂靜。",
    "T15n0634_002:0479b10_0": "　能具足十力，　　又以大願海，　布施波羅蜜，　　持戒及忍辱，　精進與禪定，　　智慧常堅固。",
    "T15n0634_002:0479b13_0": "　安住六度中，　　長時無間斷，　無有諸怖畏，　　離煩惱苦業，　魔羅與眷屬，　　不能得其便。",
    "T15n0634_002:0479b16_0": "　能引導眾生，　　不捨於正法，　漸入如來家，　　得遊智印門。",
    "T15n0634_002:0479b18_0": "　能於賢劫中，　　及十方世界，　一切諸佛會，　　親近皆隨喜。",
    "T15n0634_002:0479b20_0": "　是名真佛子，　　無有能破壞。",
    "T15n0634_002:0479b21_0": "　若有信解人，　　能書寫此經，　或讀誦受持，　　愛樂廣流布，　長時無懈倦，　　於義味明了；　當知如是經，　　三世諸佛母，　出生智印寶，　　如來功德藏。」",
    "T15n0634_002:0479b26_0": "佛說大乘智印經卷第二"
}