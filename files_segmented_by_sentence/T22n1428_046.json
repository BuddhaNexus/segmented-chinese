{
    "T22n1428_046:0904a02_0": "四分律卷第四十六(三分之十)",
    "T22n1428_046:0904a04_0": "姚秦罽賓三藏佛陀耶舍",
    "T22n1428_046:0904a05_0": "共竺佛念等譯",
    "T22n1428_046:0904a06_0": "覆藏揵度第十三",
    "T22n1428_046:0904a07_0": "爾時世尊在舍衛國。",
    "T22n1428_046:0904a07_1": "時六群比丘自行覆藏，更互與覆藏羯磨、本日治、摩那埵、出罪羯磨。",
    "T22n1428_046:0904a09_0": "諸比丘白佛，佛言：「不應自行覆藏與他覆藏羯磨、本日治、摩那埵、出罪。」",
    "T22n1428_046:0904a10_1": "彼行本日治比丘，更互作覆藏、本日治、摩那埵、出罪，佛言：「不應自行本日治，更互作覆藏、本日治、摩那埵、出罪。」",
    "T22n1428_046:0904a13_2": "彼自行摩那埵比丘，更互作覆藏，佛言：「不應自行摩那埵、與他作覆藏羯磨乃至出罪。」",
    "T22n1428_046:0904a15_3": "彼自出罪，更互作覆藏羯磨乃至出罪，佛言：「不應自出罪、與他覆藏羯磨乃至出罪。」",
    "T22n1428_046:0904a17_4": "彼行覆藏，更互作覆藏羯磨、本日治、摩那埵、足滿二十人出罪，佛言：「不應爾。",
    "T22n1428_046:0904a18_5": "自行覆藏、本日治亦如是，自行摩那埵亦如是，自行出罪亦如是。」",
    "T22n1428_046:0904a20_6": "彼行覆藏者，與他受大戒、與他依止、畜沙彌、受僧差、差已教授比丘尼，佛言：「行覆藏者不應爾。」",
    "T22n1428_046:0904a22_7": "彼行覆藏者，知有餘比丘能說戒者而為他說戒、於僧中或問毘尼義或答、在眾僧作羯磨人數中、受僧羯磨差平斷事、受眾僧差使，佛言：「行覆藏者不應爾。」",
    "T22n1428_046:0904a26_8": "彼行覆藏者，或早入聚落逼暮還、或不親附沙門親近外道、不隨順比丘說異教，佛言：「不應爾。」",
    "T22n1428_046:0904a28_9": "彼行覆藏者，若犯此罪、若相似、若從此生、若重於彼、呵他羯磨及作羯磨者，佛言：「不應爾。」",
    "T22n1428_046:0904b02_0": "彼行覆藏者，受清淨比丘敷座、洗脚、拭革屣、揩摩身，佛言：「不應爾。」",
    "T22n1428_046:0904b03_1": "彼行覆藏者，受清淨比丘起迎逆、禮拜、執手、恭敬問訊、為持衣鉢，佛言：「不應爾。」",
    "T22n1428_046:0904b05_2": "彼行覆藏者，舉清淨比丘、作憶念、作自言、為他作證、遮說戒、遮自恣、與清淨比丘共鬪，佛言：「不應爾。」",
    "T22n1428_046:0904b07_3": "彼行覆藏者，共清淨比丘行入白衣家、或隨他比丘行、或將他比丘行、或受他供養、或受清淨比丘剃髮、或受清淨比丘作使，佛言：「不應爾。」",
    "T22n1428_046:0904b11_4": "彼行覆藏比丘，共清淨比丘行、至前食後食上在前行、或竝語竝行、或反抄衣、或通肩披衣、或裹頭、或覆兩肩、或著革屣，佛言：「不應爾。",
    "T22n1428_046:0904b14_5": "自今已去聽偏露右肩、脫革屣隨從後行。」",
    "T22n1428_046:0904b15_6": "彼行覆藏者，作如是意：「不往食上，恐餘比丘知我行覆藏。」",
    "T22n1428_046:0904b16_7": "佛言：「不應爾。」",
    "T22n1428_046:0904b17_8": "彼行覆藏者作如是意：「至食上不坐，恐餘比丘知我行覆藏。」",
    "T22n1428_046:0904b18_9": "彼行覆藏比丘，作如是意：「請取食食，恐餘比丘知我行覆藏。」",
    "T22n1428_046:0904b20_10": "佛言：「不應爾。」",
    "T22n1428_046:0904b20_11": "彼行覆藏者，與清淨比丘隨次坐，佛言：「不應爾。",
    "T22n1428_046:0904b21_12": "聽在末行坐。」",
    "T22n1428_046:0904b21_13": "世尊有如是教，犯罪人應在下行坐。",
    "T22n1428_046:0904b22_14": "彼在白衣下坐，佛言：「不應爾。」",
    "T22n1428_046:0904b23_15": "彼在沙彌下坐，佛言：「不應爾。",
    "T22n1428_046:0904b24_16": "應在大比丘末行坐。」",
    "T22n1428_046:0904b24_17": "彼行覆藏者，與清淨比丘共經行處行，彼在下經行處，己在高經行處，或在前行、或竝語、或共行、反抄衣、通肩披衣、或裹頭覆兩肩、著革屣，佛言：「不應爾。」",
    "T22n1428_046:0904b28_18": "佛言：「聽偏露右肩、脫革屣在後行。」",
    "T22n1428_046:0904b29_19": "彼行覆藏者，道路行作如是意：「不在正道行，恐餘比丘知我行覆藏。」",
    "T22n1428_046:0904c01_20": "佛言：「不應爾。」",
    "T22n1428_046:0904c02_21": "彼行覆藏者，在道行作如是意：「在後行，恐餘比丘知我行覆藏。」",
    "T22n1428_046:0904c03_22": "佛言：「不應爾。」",
    "T22n1428_046:0904c04_23": "彼行覆藏者，共清淨比丘共一座一床一板，佛言：「不應爾。」",
    "T22n1428_046:0904c05_24": "若長床板，佛言：「聽作隔斷然後坐，若取餘床在後坐。",
    "T22n1428_046:0904c06_25": "彼行覆藏者，若在小食大食上，應掃灑敷坐具、水瓶、洗瓶、具盛殘食器，應為清淨比丘敷坐具，乃至洗足器物、拭足巾、盛水器。",
    "T22n1428_046:0904c09_26": "清淨比丘來，應出遠迎為持衣鉢。",
    "T22n1428_046:0904c10_27": "若有鉢、床鉢支應安置上。",
    "T22n1428_046:0904c11_28": "若僧伽梨在頭上肩上，應取看之，無垢穢污不？",
    "T22n1428_046:0904c12_29": "若有塵垢穢污，應却便却，應浣當浣。",
    "T22n1428_046:0904c13_30": "浣已曬著繩床上、木床上，應與清淨比丘具洗足器、拭足巾、水器，拭革屣已著左面看之，不令泥水污不？",
    "T22n1428_046:0904c15_31": "若有泥水污者，當移避之，為清淨比丘洗足已除去石水器安置本處。",
    "T22n1428_046:0904c17_32": "彼應淨洗手，與清淨比丘過食。",
    "T22n1428_046:0904c18_33": "清淨比丘食時，應供給所須，若酪漿、若蔓[少/兔]苦酒、鹽菜應與，若熱當扇，須水應與水。",
    "T22n1428_046:0904c20_34": "若恐時過當俱食。",
    "T22n1428_046:0904c20_35": "清淨比丘食已，當為取鉢與洗手。",
    "T22n1428_046:0904c21_36": "若自食已有殘食，應與人若非人，若著無蟲水中若無草處，洗食器還復本處，應掃灑食堂除去糞土。」",
    "T22n1428_046:0904c23_37": "彼比丘便用已，常食鉢盛糞掃棄，餘比丘見惡之，佛言：「不應用鉢棄糞掃，聽以瓫若澡盤若掃箒。",
    "T22n1428_046:0904c26_38": "鉢應淨潔畜。",
    "T22n1428_046:0904c26_39": "「彼行覆藏比丘，若僧洗浴，應至清淨比丘所問言：『大德洗不？』",
    "T22n1428_046:0904c28_0": "若彼答言：『當洗。』",
    "T22n1428_046:0904c28_1": "此比丘便應先看浴室，無塵穢不？",
    "T22n1428_046:0904c29_2": "若有塵穢，應掃便掃，應水灑便灑，應取薪便取，應破便破，應然火便然火，應著薪便著，應與清淨比丘具洗浴瓶、若浴床、若刮汗刀、若水器、若泥器、若樹皮、若細末藥、若泥。",
    "T22n1428_046:0905a04_3": "應問上座已燃火。",
    "T22n1428_046:0905a04_4": "若清淨比丘病若老羸，應扶將至浴室所。",
    "T22n1428_046:0905a05_5": "若不能行者，以繩床、木床、若衣舁至浴室所，應取清淨比丘衣安著衣架上、若龍牙杙上。",
    "T22n1428_046:0905a07_6": "若有油應為塗身，彼油器無安處不堅牢。」",
    "T22n1428_046:0905a08_7": "佛言：「安著龍牙杙上、若懸著壁上。",
    "T22n1428_046:0905a09_8": "若清淨比丘病老羸，應扶將入浴室中，與繩床、木床、浴瓶、刮汗刀、水器、泥器，與樹皮細末藥泥。",
    "T22n1428_046:0905a11_9": "若烟來熏眼，當為安障。",
    "T22n1428_046:0905a12_10": "若頭熱背熱應為覆，若欲洗浴入浴室，應白清淨比丘。",
    "T22n1428_046:0905a13_11": "若作如是意：『欲白清淨比丘，恐煩亂共相逼迮。』",
    "T22n1428_046:0905a14_12": "者，直爾入浴室，在清淨比丘後揩摩身，彼即入浴室，至清淨比丘後住，應為餘比丘揩摩身，不應受他揩摩身。",
    "T22n1428_046:0905a17_13": "為清淨比丘洗浴已，然後自浴。",
    "T22n1428_046:0905a18_14": "若清淨比丘老，應扶將出，若病以繩床、若木床，舁出浴室。",
    "T22n1428_046:0905a19_15": "應與清淨比丘敷座、與洗脚器、拭巾、洗脚革屣，應取清淨比丘衣舒看抖擻，勿令有蛇蝎諸毒蟲，然後授與。",
    "T22n1428_046:0905a22_16": "若有眼藥丸香應與，若有甜蒱桃漿、蜜、石蜜，淨洗手受，授與清淨比丘。",
    "T22n1428_046:0905a24_17": "若清淨比丘老病乏氣力者，應扶若以繩床、木床、若衣舁還房。",
    "T22n1428_046:0905a25_18": "應先入清淨比丘房內敷臥具，若氈手捫摸看，扶清淨比丘臥，以襯體衣著內被覆上。",
    "T22n1428_046:0905a27_19": "若出房應閉戶，至浴室中看，若有繩床、木床、若浴瓶、若刮汗刀、水器、泥器、樹皮、細末藥泥，還復本處。",
    "T22n1428_046:0905b01_0": "應洗浴室便洗，有不淨水應出便出，有火應滅便滅、應覆便覆。",
    "T22n1428_046:0905b02_1": "若浴室戶應閉便閉應脫舉便舉。",
    "T22n1428_046:0905b03_2": "應日三時見清淨比丘，彼應作者一切應如法作。",
    "T22n1428_046:0905b04_3": "若清淨比丘有所作不應違逆，若違逆應如法治。",
    "T22n1428_046:0905b05_4": "「彼行覆藏者至布薩日應掃灑布薩處、敷坐具、水瓶、洗脚瓶、然燈、具舍羅。",
    "T22n1428_046:0905b07_5": "彼行覆藏者布薩竟應還復床座、水瓶、洗脚瓶、舍羅著本處。」",
    "T22n1428_046:0905b08_6": "彼行覆藏比丘，在上好房中住，餘客比丘無住處。",
    "T22n1428_046:0905b10_7": "諸比丘白佛，佛言：「行覆藏比丘，不應在上好房中住，聽在小房中住。」",
    "T22n1428_046:0905b11_8": "客比丘來遣行覆藏者出，佛言：「不應遣亦不應去，聽作如是語：『大德！",
    "T22n1428_046:0905b13_9": "我曹不得二三人共宿。』」",
    "T22n1428_046:0905b14_10": "行覆藏比丘作如是念：「眾僧衣物為隨次取、應坐處取耶？」",
    "T22n1428_046:0905b15_11": "佛言：「應隨次取已在下行坐。」",
    "T22n1428_046:0905b16_12": "彼行覆藏比丘作如是念：「我曹得更互作使不？」",
    "T22n1428_046:0905b17_13": "佛言：「聽。」",
    "T22n1428_046:0905b17_14": "「我曹得自相恭敬禮拜迎逆執手問訊不？」",
    "T22n1428_046:0905b18_15": "佛言：「聽。」",
    "T22n1428_046:0905b18_16": "彼如是念：「我曹得使僧伽藍人沙彌不？」",
    "T22n1428_046:0905b19_17": "佛言：「聽。」",
    "T22n1428_046:0905b19_18": "「我曹得受僧伽藍人、沙彌禮拜迎逆執手問訊不？」",
    "T22n1428_046:0905b21_19": "佛言：「得受。」",
    "T22n1428_046:0905b21_20": "彼行覆藏者，不白清淨比丘，佛言：「聽白。",
    "T22n1428_046:0905b22_21": "應如是白。",
    "T22n1428_046:0905b22_22": "布薩日彼比丘應至僧中，偏露右肩、脫革屣、右膝著地，作如是白：『大德僧聽！",
    "T22n1428_046:0905b24_23": "我某甲比丘犯僧殘罪，隨覆藏日從僧乞覆藏羯磨，僧已與我隨覆藏日羯磨。",
    "T22n1428_046:0905b26_24": "我某甲已行若干日，餘有若干日在。",
    "T22n1428_046:0905b27_25": "白大德令知我行覆藏。』",
    "T22n1428_046:0905b27_26": "若大眾難集、若不欲行、若彼人軟弱多有羞愧，應至清淨比丘所白言：『大德上座！",
    "T22n1428_046:0905b29_27": "我今日捨教勅不作。』",
    "T22n1428_046:0905c01_28": "若欲作時，應至清淨比丘所白言：『我今日隨所教勅當作。』」",
    "T22n1428_046:0905c02_29": "彼行覆藏者，至餘處見餘比丘不白，佛言：「應白。",
    "T22n1428_046:0905c03_30": "不白失一夜，得突吉羅。」",
    "T22n1428_046:0905c04_31": "世尊既聽白，餘比丘便從此至餘處白，從此至餘處疲極。",
    "T22n1428_046:0905c05_32": "佛言：「不應從此處至餘處白，聽若有因緣往應白，若復不白，失一夜，得突吉羅罪。」",
    "T22n1428_046:0905c07_33": "彼行覆藏者，有客比丘來不白，佛言：「應白，若不白失一夜，得突吉羅罪。」",
    "T22n1428_046:0905c09_34": "世尊既聽彼白客比丘，便至道路白諸疾行比丘遂疲極，佛言：「不應往道路白疾行比丘，應在僧伽藍內徐行者白。",
    "T22n1428_046:0905c12_35": "若不白，失一夜，得突吉羅罪。」",
    "T22n1428_046:0905c13_36": "彼行覆藏者，病不遣信白，佛言：「應白。",
    "T22n1428_046:0905c14_0": "若不白，失一夜，得突吉羅罪。」",
    "T22n1428_046:0905c14_1": "彼行覆藏者，二、三人共一屋宿，佛言：「不應爾。",
    "T22n1428_046:0905c15_2": "若二、三人共一屋宿，失一夜，得突吉羅罪。」",
    "T22n1428_046:0905c16_3": "彼行覆藏者，在無比丘處住，佛言：「不應爾。",
    "T22n1428_046:0905c17_4": "若住，失一夜，得突吉羅罪。」",
    "T22n1428_046:0905c18_5": "彼行覆藏者，不半月半月說戒時白，佛言：「聽白。",
    "T22n1428_046:0905c19_6": "若不白，失一夜，得突吉羅罪。",
    "T22n1428_046:0905c20_7": "有八事失夜：往餘寺不白、有客比丘來不白、有緣事自出外不白、寺內徐行者不白、病不遣信白、二三人共一屋宿、在無比丘處住、不半月半月說戒時白，是為八事失夜。",
    "T22n1428_046:0905c24_8": "佛聽半月半月說戒時白，應如是白。",
    "T22n1428_046:0905c25_9": "彼行覆藏者應至僧中，偏露右肩、脫革屣、右膝著地，合掌白言：『大德僧聽！",
    "T22n1428_046:0905c27_10": "我某甲比丘犯僧殘罪覆藏。",
    "T22n1428_046:0905c27_11": "我某甲比丘隨覆藏日，從僧乞覆藏日羯磨，僧已與我隨覆藏日羯磨。",
    "T22n1428_046:0905c29_12": "我某甲比丘，已行若干日，未行若干日。",
    "T22n1428_046:0906a01_13": "白大德令知我行覆藏。』」",
    "T22n1428_046:0906a02_0": "佛言：「聽行摩那埵比丘亦行如上諸事。",
    "T22n1428_046:0906a02_1": "行摩那埵者，應常在僧中宿日日白。",
    "T22n1428_046:0906a03_2": "應如是白，偏露右肩、脫革屣、右膝著地，合掌白：『大德僧聽！",
    "T22n1428_046:0906a05_3": "我某甲比丘犯僧殘罪不覆藏，從僧乞六夜摩那埵，僧已與我六夜摩那埵。",
    "T22n1428_046:0906a07_0": "我某甲比丘，已行若干日，未行若干日。",
    "T22n1428_046:0906a07_1": "白諸大德僧，令知我行摩那埵。』」",
    "T22n1428_046:0906a08_2": "(覆藏揵度具足竟)遮揵度第十四爾時世尊在舍衛國。",
    "T22n1428_046:0906a10_3": "時六群比丘作如是念：「世尊無數方便教諸比丘，展轉相教更相受語。」",
    "T22n1428_046:0906a12_4": "便舉清淨無罪比丘。",
    "T22n1428_046:0906a12_5": "佛言：「不應舉清淨無罪比丘。」",
    "T22n1428_046:0906a13_6": "佛言：「聽先求聽。」",
    "T22n1428_046:0906a13_7": "六群比丘聞佛教先求聽，彼即清淨比丘先從六群比丘求聽者求聽，佛言：「不應爾。",
    "T22n1428_046:0906a15_8": "自今已去聽內有五法應求聽：知時不以非時、真實不以不實、利益不以損減、柔軟不以麁獷、慈心不以瞋恚。」",
    "T22n1428_046:0906a18_9": "時六群比丘內無五法，餘比丘內有五法，從六群比丘求聽而不與聽。",
    "T22n1428_046:0906a20_10": "諸比丘白佛，佛言：「若內有五法求聽者應與。」",
    "T22n1428_046:0906a21_11": "時六群比丘，他求聽便去、許他聽已亦去，佛言：「不應爾，聽作自言。」",
    "T22n1428_046:0906a22_12": "時六群比丘，許他求自言已便去、自作自言已復去，佛言：「不應爾。」",
    "T22n1428_046:0906a24_13": "佛言：「聽布薩說戒時應遮說戒。」",
    "T22n1428_046:0906a25_14": "時六群比丘，聞佛聽遮說戒，便遮清淨比丘說戒，佛言：「不應爾。」",
    "T22n1428_046:0906a26_15": "佛言：「汝曹善聽！",
    "T22n1428_046:0906a27_16": "有如法遮說戒，有不如法遮說戒：一非法一如法、二非法二如法、三非法三如法、四非法四如法、五非法五如法、六非法六如法、七非法七如法、八非法八如法、九非法九如法、十非法十如法。",
    "T22n1428_046:0906b02_17": "何等一非法？",
    "T22n1428_046:0906b02_18": "若遮無根作，是為一非法。",
    "T22n1428_046:0906b03_19": "何等一如法？",
    "T22n1428_046:0906b03_20": "遮有根作，是為一如法。",
    "T22n1428_046:0906b04_21": "何等二非法？",
    "T22n1428_046:0906b04_22": "遮無根作、不作，是為二非法。",
    "T22n1428_046:0906b05_23": "何等二如法？",
    "T22n1428_046:0906b05_24": "遮有根作、不作，是為二如法。",
    "T22n1428_046:0906b06_25": "何等三非法？",
    "T22n1428_046:0906b06_26": "遮無根破戒、破見、破威儀，是為三非法。",
    "T22n1428_046:0906b07_27": "何等三如法？",
    "T22n1428_046:0906b07_28": "遮有根破戒、破見、破威儀，是為三如法。",
    "T22n1428_046:0906b08_29": "何等四非法？",
    "T22n1428_046:0906b09_0": "遮無根破戒、破見、破威儀、無根邪命，是為四非法。",
    "T22n1428_046:0906b10_1": "何等四如法？",
    "T22n1428_046:0906b10_2": "遮有根破戒、破見、破威儀、有根邪命，是為四如法。",
    "T22n1428_046:0906b11_3": "何等五非法？",
    "T22n1428_046:0906b11_4": "遮無根波羅夷、僧殘、波逸提、波羅提提舍尼、遮無根突吉羅，是為五非法。",
    "T22n1428_046:0906b13_5": "何等五如法？",
    "T22n1428_046:0906b13_6": "遮有根波羅夷、僧殘、波逸提、波羅提提舍尼、遮有根突吉羅，是為五如法。",
    "T22n1428_046:0906b15_7": "何等六非法？",
    "T22n1428_046:0906b15_8": "遮無根破戒作、不作，破見作、不作，破威儀作、不作，是為六非法。",
    "T22n1428_046:0906b17_9": "何等六如法？",
    "T22n1428_046:0906b17_10": "遮有根破戒作、不作，破見作、不作，破威儀作、不作，是為六如法。",
    "T22n1428_046:0906b18_11": "何等七非法？",
    "T22n1428_046:0906b19_12": "遮無根波羅夷、僧殘、波逸提、波羅提提舍尼、偷蘭遮、突吉羅、惡說，是為七非法。",
    "T22n1428_046:0906b20_13": "何等七如法？",
    "T22n1428_046:0906b21_14": "遮有根波羅夷、僧殘、波逸提、波羅提提舍尼、偷蘭遮、突吉羅、惡說，是為七如法。",
    "T22n1428_046:0906b23_0": "何等八非法？",
    "T22n1428_046:0906b23_1": "遮無根破戒作、不作，破見、破威儀，無根邪命作、不作，是為八非法。",
    "T22n1428_046:0906b24_2": "何等八如法？",
    "T22n1428_046:0906b25_3": "遮有根破戒作、不作，破見、破威儀，有根邪命，是為八如法。",
    "T22n1428_046:0906b26_4": "何等九非法？",
    "T22n1428_046:0906b26_5": "遮無根破戒若作、若不作、若作不作；破見若作、若不作、若作不作；破威儀若作、若不作、若作不作，是為九非法。",
    "T22n1428_046:0906b29_6": "何等九如法？",
    "T22n1428_046:0906b29_7": "遮有根破戒若作、若不作、若作不作；破見、破威儀若作、若不作、若作不作，是為九如法。",
    "T22n1428_046:0906c02_8": "何等十非法？",
    "T22n1428_046:0906c02_9": "非波羅夷不入波羅夷說中，非捨戒不入捨戒說中，隨如法僧要，隨如法僧要不違逆，如法僧要不入違逆說中。",
    "T22n1428_046:0906c05_10": "破戒不見、不聞、不疑，破見、破威儀不見、不聞、不疑，是為十非法。",
    "T22n1428_046:0906c06_11": "何等十如法？",
    "T22n1428_046:0906c07_12": "波羅夷入波羅夷說中，捨戒入捨戒說中，如法僧要、如法僧要違犯、如法僧要呵說，入如法僧要呵說中，破戒見聞疑，破見破威儀見聞疑，是為十如法。",
    "T22n1428_046:0906c10_13": "云何犯波羅夷如因緣相貌犯波羅夷？",
    "T22n1428_046:0906c11_14": "比丘見此相貌知犯波羅夷，若不見此比丘犯波羅夷，聞彼比丘犯波羅夷。",
    "T22n1428_046:0906c13_15": "比丘若欲以此見聞疑，於彼比丘前，布薩時從坐起，偏露右肩、右膝著地，合掌作如是言：『此某甲比丘犯波羅夷，眾僧不應在此比丘前說戒。",
    "T22n1428_046:0906c16_16": "今遮此比丘說戒。』",
    "T22n1428_046:0906c17_17": "成遮說戒。",
    "T22n1428_046:0906c17_18": "遮說戒時，眾僧八難事，一一難事起：王難、賊難、火難、水難、病難、人難、非人難、惡蟲難。",
    "T22n1428_046:0906c19_19": "此比丘若欲以此見聞疑此住處、彼住處說戒時，於彼比丘前，從坐起，偏露右肩、右膝著地，合掌作如是言：『某甲比丘入波羅夷說中，此事未決定，今應決定，不應在此比丘前說戒。",
    "T22n1428_046:0906c23_20": "今遮此比丘說戒。』",
    "T22n1428_046:0906c24_0": "成遮說戒。",
    "T22n1428_046:0906c24_1": "「云何捨戒如因緣相貌？",
    "T22n1428_046:0906c24_2": "知是捨戒比丘，見是相貌知此比丘捨戒。",
    "T22n1428_046:0906c25_3": "若不見此比丘捨戒，聞彼某甲比丘捨戒。",
    "T22n1428_046:0906c26_4": "比丘若欲以此見聞疑於布薩時，在比丘前偏露右肩、右膝著地，合掌作如是言：『某甲比丘捨戒，不應在此比丘前說戒。",
    "T22n1428_046:0906c29_5": "我今遮此比丘說戒。』",
    "T22n1428_046:0907a01_6": "成遮。",
    "T22n1428_046:0907a01_7": "遮說戒時有八難事起：王難乃至惡蟲難。",
    "T22n1428_046:0907a02_8": "彼比丘若欲以此見聞疑布薩時此住處、彼住處，在彼比丘前從坐起，偏露右肩、右膝著地，合掌作如是言：『某甲比丘入捨戒說中，此事未決定，今應決定此事，不應在此比丘前說戒。",
    "T22n1428_046:0907a06_9": "我今遮此比丘說戒。』",
    "T22n1428_046:0907a07_10": "成遮。",
    "T22n1428_046:0907a07_11": "「云何如法僧要不隨如因緣相貌？",
    "T22n1428_046:0907a08_12": "如法僧要不隨比丘，見此相貌知此比丘如法僧要不隨。",
    "T22n1428_046:0907a09_13": "若不見此比丘如法僧要不隨，聞彼某甲比丘如法僧要不隨。",
    "T22n1428_046:0907a11_14": "比丘若欲以此見聞疑布薩時，在此比丘前偏露右肩、右膝著地，合掌作如是言：『某甲比丘如法僧要不隨，不應在此比丘前說戒，我今遮此比丘說戒。』",
    "T22n1428_046:0907a14_15": "成遮。",
    "T22n1428_046:0907a14_16": "「云何如法僧要違逆如因緣相貌？",
    "T22n1428_046:0907a15_17": "如法僧要違逆比丘，見此相貌知此比丘如法僧要違逆。",
    "T22n1428_046:0907a17_18": "若不見此比丘如法僧要違逆，聞彼某甲比丘如法僧要違逆。",
    "T22n1428_046:0907a18_19": "比丘若欲以此見聞疑布薩時，在彼比丘前從坐起，偏露右肩、右膝著地，合掌作如是言：『某甲比丘如法僧要違逆，不應在此比丘前說戒。",
    "T22n1428_046:0907a21_20": "我今遮此比丘說戒。』",
    "T22n1428_046:0907a22_21": "成遮。",
    "T22n1428_046:0907a22_22": "遮說戒時，八難事中有一一事起，從王難乃至惡蟲難。",
    "T22n1428_046:0907a23_23": "彼比丘若欲以此見聞疑此住處、彼住處布薩時，在此比丘前從坐起，偏露右肩、右膝著地，合掌作如是言：『某甲比丘入如法僧要違逆說中，此事未決定，今應決定，不應在此比丘前說戒。",
    "T22n1428_046:0907a28_24": "我今遮此比丘說戒。』",
    "T22n1428_046:0907a28_25": "成遮。",
    "T22n1428_046:0907a29_0": "「云何破戒如因緣相貌？",
    "T22n1428_046:0907a29_1": "是破戒比丘，見此相貌知彼比丘破戒。",
    "T22n1428_046:0907b01_2": "若不見此比丘破戒，聞彼某甲比丘破戒。",
    "T22n1428_046:0907b02_3": "此比丘若欲以此見聞疑布薩時，在此比丘前偏露右肩、右膝著地，合掌作如是言：『某甲比丘破戒，不應在此比丘前說戒。",
    "T22n1428_046:0907b05_4": "我今遮此比丘說戒。』",
    "T22n1428_046:0907b05_5": "成遮。",
    "T22n1428_046:0907b06_0": "破見、破威儀亦如是，是為十如法。",
    "T22n1428_046:0907b06_1": "「若比丘欲舉他者，內有五法應舉他。",
    "T22n1428_046:0907b07_2": "何等五？",
    "T22n1428_046:0907b07_3": "以時不以非時、真實不以不實、有益不以損減、柔軟不以麁獷、慈心不以瞋恚。",
    "T22n1428_046:0907b09_4": "比丘有此五法應得舉他。",
    "T22n1428_046:0907b10_5": "何以故？",
    "T22n1428_046:0907b10_6": "我見比丘舉他，以非時不以時、不實不以實、或以損減不以利益、或以麁獷不以柔軟、或以瞋恚不以慈心，彼餘比丘應語此比丘言：『舉汝！",
    "T22n1428_046:0907b14_7": "非時不以時，莫起瞋恨。",
    "T22n1428_046:0907b14_8": "以不真實不以實，以損減不以利益，以麁獷不以柔軟，以瞋恚不以慈心，莫以此語瞋恚。』",
    "T22n1428_046:0907b17_9": "若比丘被他不實舉者，應以此五事解喻：『舉汝！",
    "T22n1428_046:0907b18_10": "非時、不真實、損減、麁獷、瞋恚，莫以是愁憂。』",
    "T22n1428_046:0907b19_11": "被不實舉者，應以此五事解喻。",
    "T22n1428_046:0907b20_0": "彼不實舉他者，應與五事呵責：『汝舉他，非時不以時、以不實不以實、以損減不以利益、以麁獷不以柔軟、以瞋恚不以慈心，可慚愧！』",
    "T22n1428_046:0907b23_1": "以不實舉他者應以此五事呵責。",
    "T22n1428_046:0907b24_2": "何以故？",
    "T22n1428_046:0907b24_3": "令後不復以不實舉清淨比丘，呵責已應如法治。",
    "T22n1428_046:0907b25_4": "「被真實舉比丘，應以五事呵責：『舉汝得時不以非時，莫生瞋恨，真實不以不實、利益不以損減、柔軟不以麁獷、慈心不以瞋恚，莫生瞋恨！』",
    "T22n1428_046:0907b28_5": "被真實舉比丘，應以此五事呵責，呵責已如法治。",
    "T22n1428_046:0907c01_6": "「彼真實舉他者，應以五事讚美：『舉他，得時不以非時，莫生悔恨！",
    "T22n1428_046:0907c02_7": "真實不以不實、利益不以損減、柔軟不以麁獷、慈心不以瞋恚，莫生悔恨！』",
    "T22n1428_046:0907c04_8": "真實舉他者，應以此五事讚美。",
    "T22n1428_046:0907c05_9": "何以故？",
    "T22n1428_046:0907c05_10": "後若復舉他者，當以真實舉。",
    "T22n1428_046:0907c06_11": "「遮說戒比丘，至上座前作如是語：『我欲遮某甲比丘說戒，願見聽。』",
    "T22n1428_046:0907c07_12": "上座應問：『汝內有五法不？』",
    "T22n1428_046:0907c08_13": "若言：『無。』",
    "T22n1428_046:0907c08_14": "教令莫遮。",
    "T22n1428_046:0907c08_15": "若言：『有。』",
    "T22n1428_046:0907c09_16": "當問何等五？",
    "T22n1428_046:0907c09_17": "若不能說，應語令莫遮。",
    "T22n1428_046:0907c10_18": "若能說，應問言：『汝已問中座未？』",
    "T22n1428_046:0907c10_19": "若言：『未問。』",
    "T22n1428_046:0907c11_20": "應教令問。",
    "T22n1428_046:0907c11_21": "彼應至中座比丘前語言：『我欲遮某甲比丘說戒，願長老聽。』",
    "T22n1428_046:0907c12_22": "中座應問：『汝內有五法不？』",
    "T22n1428_046:0907c13_23": "若言：『無。』",
    "T22n1428_046:0907c13_24": "應語令莫遮。",
    "T22n1428_046:0907c13_25": "若言：『有。』",
    "T22n1428_046:0907c14_26": "應問言：『何等五？』",
    "T22n1428_046:0907c14_27": "若不能說，應語令莫遮。",
    "T22n1428_046:0907c15_28": "若能說，應問言：『汝已問上座未？』",
    "T22n1428_046:0907c15_29": "若言：『未。』",
    "T22n1428_046:0907c16_30": "應語令問。",
    "T22n1428_046:0907c16_31": "若言：『已問。』",
    "T22n1428_046:0907c16_32": "應問言：『汝復問下座未？』",
    "T22n1428_046:0907c17_33": "若言：『未。』",
    "T22n1428_046:0907c17_34": "應教令問。",
    "T22n1428_046:0907c17_35": "彼應至下座比丘前作如是言：『我遮某甲比丘說戒，願見聽。』",
    "T22n1428_046:0907c19_36": "彼應問：『汝內有五法不？』",
    "T22n1428_046:0907c19_37": "若言：『無。』",
    "T22n1428_046:0907c19_38": "應語令莫遮。",
    "T22n1428_046:0907c20_39": "若言：『有。』",
    "T22n1428_046:0907c20_40": "應問言：『何等五？』",
    "T22n1428_046:0907c20_41": "若不能說，應教令莫遮。",
    "T22n1428_046:0907c21_42": "若能說，應問言：『汝問上座未？』",
    "T22n1428_046:0907c22_43": "若言：『未。』",
    "T22n1428_046:0907c22_44": "應教令問。",
    "T22n1428_046:0907c22_45": "若言：『已問。』",
    "T22n1428_046:0907c22_46": "應問言：『汝問中座未？』",
    "T22n1428_046:0907c23_47": "若言：『未。』",
    "T22n1428_046:0907c23_48": "應教令問。",
    "T22n1428_046:0907c23_49": "若言：『已問。』",
    "T22n1428_046:0907c24_50": "應問：『汝已問彼比丘未？』",
    "T22n1428_046:0907c24_51": "若言：『未問。』",
    "T22n1428_046:0907c25_0": "應教令問。",
    "T22n1428_046:0907c25_1": "此比丘應往彼比丘所語言：『我欲遮長老說戒，願見聽。』",
    "T22n1428_046:0907c26_2": "彼應問言：『汝內有五法不？』",
    "T22n1428_046:0907c27_3": "若言：『無。』",
    "T22n1428_046:0907c27_4": "應教令莫遮。",
    "T22n1428_046:0907c27_5": "若言：『有。』",
    "T22n1428_046:0907c27_6": "應問言：『何等五？』",
    "T22n1428_046:0907c28_7": "若不能說，應教令莫遮。",
    "T22n1428_046:0907c28_8": "若能說，應問言：『汝問上座未？』",
    "T22n1428_046:0907c29_9": "若未問，應教令問；中下座亦如是。",
    "T22n1428_046:0908a01_10": "彼比丘應自觀察，我此事得比丘伴不？",
    "T22n1428_046:0908a02_11": "若不得伴，應語彼比丘言：『莫遮。』",
    "T22n1428_046:0908a03_12": "得比丘伴，應語言：『便可隨時。』」",
    "T22n1428_046:0908a03_13": "爾時有異住處，布薩時有比丘犯僧殘，作如是念：「我當云何？」",
    "T22n1428_046:0908a05_14": "即白諸比丘。",
    "T22n1428_046:0908a05_15": "諸比丘白佛，佛言：「若有異住處，有比丘犯僧殘罪，眾僧應與波利婆沙與波利婆沙，應與本日治便與，應與摩那埵便與，應與出罪便與出罪。」",
    "T22n1428_046:0908a09_16": "爾時有異住處，有比丘犯波逸提。",
    "T22n1428_046:0908a10_0": "是中有比丘，或言犯波逸提，或言犯波羅提提舍尼。",
    "T22n1428_046:0908a11_1": "彼比丘作是念：「我當云何？」",
    "T22n1428_046:0908a11_2": "白諸比丘。",
    "T22n1428_046:0908a12_3": "諸比丘白佛，佛言：「若有異住處比丘犯波逸提。",
    "T22n1428_046:0908a13_4": "或言犯波逸提，或言犯波羅提提舍尼。",
    "T22n1428_046:0908a14_5": "是中有見犯波逸提比丘者，將彼比丘至眼見不聞處，教如法懺悔。",
    "T22n1428_046:0908a15_6": "懺悔已，至彼比丘所語言：『此比丘已如法懺悔。』",
    "T22n1428_046:0908a16_7": "應作如是已說戒。」",
    "T22n1428_046:0908a17_8": "時有異住處，有比丘犯偷蘭遮。",
    "T22n1428_046:0908a18_9": "是中比丘，或言犯偷蘭遮，或言犯波羅夷。",
    "T22n1428_046:0908a19_10": "是中言犯偷蘭遮者，皆是多聞、學阿含、持法、持律、持摩夷，得伴黨比丘、比丘尼、優婆塞、優婆夷、國王、大臣、種種外道、沙門、婆羅門。",
    "T22n1428_046:0908a22_11": "是中言犯波羅夷者，皆多聞、學阿含、持法、持律、持摩夷，得伴黨比丘、比丘尼、優婆塞、優婆私、國王、大臣、種種外道、沙門、婆羅門。",
    "T22n1428_046:0908a25_0": "彼作如是念：「若今日說戒，令僧鬪諍共相誹謗、令僧破壞、令僧塵垢、令僧別異住，我當云何？」",
    "T22n1428_046:0908a27_1": "白諸比丘。",
    "T22n1428_046:0908a27_2": "諸比丘白佛，佛言：「若有異住處比丘犯偷蘭遮，是中或言犯偷蘭遮、或言犯波羅夷。",
    "T22n1428_046:0908a29_3": "言犯偷蘭遮者，皆是多聞乃至持摩夷，得比丘比丘尼伴黨，乃至沙門外道婆羅門。",
    "T22n1428_046:0908b02_4": "言犯波羅夷者，皆是多聞乃至持摩夷，得比丘比丘尼伴黨，乃至沙門外道婆羅門，彼作如是念：『若今日說戒，令僧鬪諍共相誹謗、令僧破壞、令僧塵垢、令僧別異住。』",
    "T22n1428_046:0908b06_5": "若比丘重此破僧事者，不應此日說戒。」",
    "T22n1428_046:0908b07_6": "佛言：「聽遮說戒。」",
    "T22n1428_046:0908b07_7": "時六群比丘聞佛聽遮說戒，便遮清淨比丘說戒。",
    "T22n1428_046:0908b08_8": "佛言：「不應遮清淨比丘說戒。",
    "T22n1428_046:0908b09_9": "汝曹善聽！",
    "T22n1428_046:0908b09_10": "雖遮說戒不成遮，遮無根作不成遮，遮有根作成遮；遮無根不作不成遮，遮有根不作成遮；遮無根作不作不成遮，遮有根作不作成遮；遮無根有餘作不作亦如是，遮無根無餘作不作亦如是。",
    "T22n1428_046:0908b14_11": "若五種說戒，未說戒遮說戒不成遮，若說戒竟遮說戒不成遮，若說戒時遮說戒成遮。",
    "T22n1428_046:0908b16_12": "若遮說戒比丘，身行不清淨、口行不清淨、邪命癡不能言、不知方便不解問答，餘比丘應語言：『長老止！",
    "T22n1428_046:0908b18_13": "不須作此鬪諍。』",
    "T22n1428_046:0908b19_14": "應作如是已說戒。",
    "T22n1428_046:0908b19_15": "遮說戒比丘，身行清淨，口行不清淨、邪命癡不能言、不知方便不解問答，餘比丘應語言：『長老止！",
    "T22n1428_046:0908b22_16": "不須作此鬪諍。』",
    "T22n1428_046:0908b22_17": "應如是已說戒。",
    "T22n1428_046:0908b22_18": "若遮說戒比丘，身行清淨、口行清淨、邪命癡不能言、不知方便不解問答，餘比丘應語言：『長老止！",
    "T22n1428_046:0908b25_19": "不須作此鬪諍。』",
    "T22n1428_046:0908b25_20": "應作如是已說戒。",
    "T22n1428_046:0908b26_21": "遮說戒比丘，身行清淨、口行清淨、不邪命，有智慧能言、知方便能問答，餘比丘應問言：『長老！",
    "T22n1428_046:0908b28_22": "遮此比丘說戒，為以何事故？",
    "T22n1428_046:0908b29_23": "為破戒耶？",
    "T22n1428_046:0908b29_24": "為破見、破威儀耶？』",
    "T22n1428_046:0908b29_25": "若言：『破戒。』",
    "T22n1428_046:0908c01_26": "應問言：『破何等戒？』",
    "T22n1428_046:0908c01_27": "若言：『波羅夷。』",
    "T22n1428_046:0908c01_28": "若言：『僧殘、若偷蘭遮。』",
    "T22n1428_046:0908c02_29": "是為破戒。",
    "T22n1428_046:0908c02_30": "若言：『不破戒，破見故遮。』",
    "T22n1428_046:0908c03_31": "應問言：『破何等見？』",
    "T22n1428_046:0908c03_32": "若言：『六十二見。』",
    "T22n1428_046:0908c03_33": "此是破見。",
    "T22n1428_046:0908c04_34": "若言：『不破見，破威儀故遮。』",
    "T22n1428_046:0908c04_35": "應問言：『破何等威儀？』",
    "T22n1428_046:0908c05_36": "若言：『破波逸提、波羅提提舍尼、突吉羅、惡說。』",
    "T22n1428_046:0908c06_37": "是為破威儀。",
    "T22n1428_046:0908c06_38": "應問言：『以何故遮此比丘說戒？",
    "T22n1428_046:0908c07_39": "以見故耶？",
    "T22n1428_046:0908c07_40": "以聞疑故耶？』",
    "T22n1428_046:0908c07_41": "若言：『見。』",
    "T22n1428_046:0908c08_42": "應問言：『見何事？",
    "T22n1428_046:0908c08_43": "云何見？",
    "T22n1428_046:0908c08_44": "汝在何處？",
    "T22n1428_046:0908c09_0": "彼在何處？",
    "T22n1428_046:0908c09_1": "見何等為是波羅夷？",
    "T22n1428_046:0908c09_2": "為是僧殘？",
    "T22n1428_046:0908c10_0": "為是波逸提？",
    "T22n1428_046:0908c10_1": "為是波羅提提舍尼、偷蘭遮、突吉羅、惡說耶？』",
    "T22n1428_046:0908c11_2": "若言：『不見。』",
    "T22n1428_046:0908c11_3": "言：『聞。』",
    "T22n1428_046:0908c11_4": "應問言：『聞何事？",
    "T22n1428_046:0908c12_5": "從誰聞？",
    "T22n1428_046:0908c12_6": "為是比丘？",
    "T22n1428_046:0908c12_7": "為是比丘尼耶？",
    "T22n1428_046:0908c12_8": "為是優婆塞優婆夷耶？",
    "T22n1428_046:0908c13_9": "何所聞此比丘為犯波羅夷？",
    "T22n1428_046:0908c14_10": "為僧殘？",
    "T22n1428_046:0908c14_11": "為波逸提？",
    "T22n1428_046:0908c14_12": "為波羅提提舍尼？",
    "T22n1428_046:0908c15_13": "為偷蘭遮？",
    "T22n1428_046:0908c15_14": "為突吉羅？",
    "T22n1428_046:0908c15_15": "為惡說耶？』",
    "T22n1428_046:0908c15_16": "若言：『不聞。",
    "T22n1428_046:0908c16_17": "為疑故遮。』",
    "T22n1428_046:0908c16_18": "應問言：『疑何事？",
    "T22n1428_046:0908c16_19": "云何疑？",
    "T22n1428_046:0908c17_0": "從誰許聞疑耶？",
    "T22n1428_046:0908c17_1": "為比丘、比丘尼、優婆塞、優婆私？",
    "T22n1428_046:0908c18_2": "為疑犯何事？",
    "T22n1428_046:0908c18_3": "為波羅夷？",
    "T22n1428_046:0908c18_4": "為僧殘、波逸提、波羅提提舍尼、偷蘭遮、突吉羅、惡說耶？』",
    "T22n1428_046:0908c20_0": "遮說戒比丘不能答智慧持戒比丘令歡喜者，若遮波羅夷，應與作僧殘已便說戒；若遮僧殘，應與波逸提已便說戒；若遮波逸提，應以餘罪懺悔已便說戒。",
    "T22n1428_046:0908c23_1": "若遮說戒比丘能答智慧持戒比丘令歡喜者，若以波羅夷遮，應與滅擯已便說戒；若遮僧殘，應與覆藏已說戒；若應與本日治，與本日治已說戒；若應與摩那埵，與摩那埵已便說戒；應與出罪羯磨，與出罪已說戒；若以波逸提遮者，應如法懺悔已說戒；若以餘事遮，應如法懺悔已說戒。」",
    "T22n1428_046:0909a01_2": "爾時異住處說戒，病比丘遮病比丘說戒，病比丘作如是念：「我當云何？」",
    "T22n1428_046:0909a03_3": "白諸比丘。",
    "T22n1428_046:0909a03_4": "諸比丘白佛，佛言：「若病比丘遮病比丘說戒，餘比丘應語言：『世尊有如是教，不應遮病比丘，須長老病差、彼比丘病亦差，長老如法說、彼比丘亦當如法說。』",
    "T22n1428_046:0909a07_5": "應作如是已說戒。」",
    "T22n1428_046:0909a07_6": "時有異處說戒，時病比丘遮不病比丘說戒。",
    "T22n1428_046:0909a08_7": "「餘比丘應語言：『世尊有如是教，病人不應遮他說戒，須病差當如法說，彼亦當如法說。』",
    "T22n1428_046:0909a10_8": "應作如是已說戒。」",
    "T22n1428_046:0909a11_9": "時有異處說戒，時有無病比丘遮病比丘說戒。",
    "T22n1428_046:0909a12_10": "「餘比丘應語言：『長老！",
    "T22n1428_046:0909a12_11": "世尊有如是教，不應遮病比丘，須病差如法問、彼比丘如法說。』",
    "T22n1428_046:0909a14_12": "應作如是已說戒。」",
    "T22n1428_046:0909a14_13": "時有異處，眾多比丘說戒日，聞彼處有比丘喜鬪諍罵詈共相誹謗、口出刀劍，欲來此說戒。",
    "T22n1428_046:0909a16_14": "「我曹當云何？」",
    "T22n1428_046:0909a17_15": "諸比丘白佛，佛言：「若有如此事起，應作二三種布薩，若應十五日說十四日作，若應十四日說十三日作。",
    "T22n1428_046:0909a19_16": "若聞今日來，即應疾疾集一處布薩。",
    "T22n1428_046:0909a20_17": "若聞已至界內，應出外布薩。",
    "T22n1428_046:0909a21_0": "若言已入僧伽藍，便應掃除浴室、具浴床、浴瓶、刮汗刀、水器、泥器、樹皮、細末藥、若泥，問上座已與然火。",
    "T22n1428_046:0909a23_1": "彼客比丘入浴室浴時，應一一從浴室中出界外說戒。",
    "T22n1428_046:0909a24_2": "若客比丘喚舊比丘共說戒，應答言：『我曹已說戒。』",
    "T22n1428_046:0909a25_3": "若舊比丘說戒已，客比丘遮說戒者不成遮。",
    "T22n1428_046:0909a27_0": "若客比丘說戒時，舊比丘遮說戒成遮。",
    "T22n1428_046:0909a27_1": "若能如是者善；若不能，應作白却說戒日。",
    "T22n1428_046:0909a29_0": "應作如是白：『大德僧聽！",
    "T22n1428_046:0909a29_1": "僧今不說戒，至黑月當說戒。",
    "T22n1428_046:0909b01_2": "白如是。』",
    "T22n1428_046:0909b01_3": "應作如是白却說戒。",
    "T22n1428_046:0909b02_0": "若客比丘便待不去，彼比丘應作白第二却說戒，應作如是白：『大德僧聽！",
    "T22n1428_046:0909b03_1": "僧今不說戒，至白月當說戒。』",
    "T22n1428_046:0909b04_2": "應如是白第二却說戒。",
    "T22n1428_046:0909b05_3": "若客比丘不去，至白月，舊比丘應如法強與客比丘問答。」",
    "T22n1428_046:0909b06_4": "(遮揵度具足竟)破僧揵度第十五爾時世尊在王舍城，有因緣眾僧集會。",
    "T22n1428_046:0909b08_5": "時提婆達多從坐起行舍羅：「誰諸長老忍此五事是法是毘尼是佛所教者便捉籌。」",
    "T22n1428_046:0909b10_6": "時有五百新學無智比丘捉籌。",
    "T22n1428_046:0909b11_7": "爾時阿難從坐起，以欝多羅僧著一面，作如是言：「誰諸長老忍此五事非法非毘尼非佛教者，以欝多羅僧著一面。」",
    "T22n1428_046:0909b14_8": "是中有六十長老比丘，以欝多羅僧著一面。",
    "T22n1428_046:0909b15_9": "時提婆達多語諸比丘言：「長老！",
    "T22n1428_046:0909b16_10": "我曹不須佛及眾僧，自共作羯磨說戒。」",
    "T22n1428_046:0909b17_11": "即往至伽耶山中。",
    "T22n1428_046:0909b17_12": "爾時提婆達多至伽耶山中，離佛及僧自作羯磨說戒。",
    "T22n1428_046:0909b18_13": "爾時眾多比丘往世尊所，禮足已却坐一面，白世尊言：「王舍城中有因緣事眾僧集會。",
    "T22n1428_046:0909b20_14": "時提婆達多從坐起行籌言：『誰諸長老忍此五事是法是毘尼是佛所教者便捉籌。』",
    "T22n1428_046:0909b22_15": "中有五百新學無智比丘即捉籌。",
    "T22n1428_046:0909b23_16": "時長老阿難即從坐起，以欝多羅僧著一面言：『誰諸長老忍此五法非法非毘尼非是佛教者，捨欝多羅僧著一面。』",
    "T22n1428_046:0909b26_17": "時有六十長老比丘捨欝多羅僧著一面。",
    "T22n1428_046:0909b27_18": "時提婆達多語諸比丘：『我等可捨佛及僧自作羯磨說戒。』",
    "T22n1428_046:0909b28_19": "即往伽耶山中，捨佛及僧作羯磨說戒。」",
    "T22n1428_046:0909b29_20": "佛言：「此癡人破僧，有八非正法纏縛覆障消滅善心，提婆達多趣於非道，在泥犁中一劫不救。",
    "T22n1428_046:0909c02_21": "何等八？",
    "T22n1428_046:0909c03_0": "利無利、譽不譽、恭敬不恭敬、惡知識、樂惡友。",
    "T22n1428_046:0909c04_0": "有如是八非正法纏縛覆翳消滅善心，提婆達多趣於非道，在泥犁中一劫不救。",
    "T22n1428_046:0909c05_1": "我若見提婆達多有如毛髮善法者，終不記言：『在泥犁中一劫不救。』",
    "T22n1428_046:0909c07_2": "以不見提婆達多有如毛髮善法故，記言：『在泥犁中一劫不救。』",
    "T22n1428_046:0909c09_3": "譬如有人沒在屎中，有人欲出，都不見有如毛髮處淨可以手捉出之。",
    "T22n1428_046:0909c10_4": "今觀提婆達多亦復如是，不見有如毛髮許白法，是故我言：『提婆達多在泥犁中一劫不救。』」",
    "T22n1428_046:0909c13_5": "爾時舍利弗、目連往伽耶山中，有比丘見，涕泣流淚往世尊所，頭面禮足却坐一面，白世尊言：「世尊第一弟子亦往伽耶山中。」",
    "T22n1428_046:0909c16_6": "佛告比丘：「汝莫恐怖！",
    "T22n1428_046:0909c16_7": "舍利弗、目連往伽耶山中求利益故。」",
    "T22n1428_046:0909c17_8": "爾時提婆達多在伽耶山中與無數眾圍遶說法，遙見舍利弗、目連來即言：「善來！",
    "T22n1428_046:0909c19_9": "汝大弟子，雖先不忍而今忍者，雖後而善。」",
    "T22n1428_046:0909c20_10": "舍利弗、目連到已敷座而坐。",
    "T22n1428_046:0909c20_11": "爾時提婆達多，於大眾前如佛常法，告舍利弗：「為眾僧說法，我今背痛小自停息。」",
    "T22n1428_046:0909c22_12": "時提婆達多法像世尊，自襞疊僧伽梨為四重，以右脇著地，猶如師子。",
    "T22n1428_046:0909c24_13": "不覺左脇著地，猶如野干偃臥鼾眠。",
    "T22n1428_046:0909c25_14": "時舍利弗語目連言：「今可為此大眾示生厭離心。」",
    "T22n1428_046:0909c26_15": "目連聞舍利弗語已，即以神通上昇虛空，或現形說法、或不現形而說法、或現半形而說法、或不現半形而說法、或時出烟、或時出火、或時身下出火身上出水流、或時身上出火身下水流、或時通身火然毛孔出水。",
    "T22n1428_046:0910a02_16": "時舍利弗知大目連為此大眾示生厭離心已，即為說四諦法苦集盡道。",
    "T22n1428_046:0910a04_17": "時諸比丘，即於座上遠塵離垢得法眼淨。",
    "T22n1428_046:0910a05_18": "爾時舍利弗、目連告諸比丘：「其有是世尊弟子者便隨我來。」",
    "T22n1428_046:0910a06_19": "時舍利弗、目連，與五百比丘即從坐起而去。",
    "T22n1428_046:0910a07_20": "舍利弗、目連出外未久，三聞達多觸提婆達多脚指言：「提婆達多可起，舍利弗、目連將五百比丘從坐而去。」",
    "T22n1428_046:0910a10_21": "彼即驚怖而起，熱血從面孔出。",
    "T22n1428_046:0910a11_22": "諸比丘見舍利弗、目連將五百比丘來，歡喜往詣佛所，頭面禮足却坐一面，白佛言：「舍利弗、目連將五百比丘來。」",
    "T22n1428_046:0910a13_23": "佛告比丘：「舍利弗非直今者破提婆達多，此是第二舍利弗破提婆達多。",
    "T22n1428_046:0910a15_24": "乃往過去世時，有年少婆羅門，字散若，往詣射師所白言：『師！",
    "T22n1428_046:0910a17_25": "我欲學射術。』",
    "T22n1428_046:0910a17_26": "即答言：『可學。』",
    "T22n1428_046:0910a17_27": "時散若於七年中學射，過七年已便作如是念：『我今學射何時可已？』",
    "T22n1428_046:0910a19_28": "即往師所白言：『我今故可幾時學射？』",
    "T22n1428_046:0910a20_29": "師即教令牽弓著箭語言：『我有因緣入村，須我還乃可放箭。』",
    "T22n1428_046:0910a21_30": "時師勅已便入村。",
    "T22n1428_046:0910a22_31": "時散若作是念：『師何故教我牽弓著箭待還而放耶？",
    "T22n1428_046:0910a23_32": "我今可放箭，知有何事？』",
    "T22n1428_046:0910a24_33": "散若前有大娑羅樹，即放箭著樹，箭過入地不現。",
    "T22n1428_046:0910a25_34": "時師入村事訖便還，至散若所問言：『汝未放箭耶？』",
    "T22n1428_046:0910a26_35": "答言：『已放。』",
    "T22n1428_046:0910a26_36": "師言：『汝作不善，若汝不放箭者，於閻浮提最為大師。",
    "T22n1428_046:0910a28_37": "今我為閻浮提第一大師，若我死者次當有汝。』",
    "T22n1428_046:0910a29_38": "時師即莊嚴其女，以五百枚箭并一馬車與之。",
    "T22n1428_046:0910b01_39": "時散若受已當度曠野，散若即安其婦著車上，持五百枚箭度曠野。",
    "T22n1428_046:0910b02_40": "時有五百群賊於曠野中食，時散若即語婦言：『汝往賊所乞食。』",
    "T22n1428_046:0910b04_41": "時婦即往語賊言：『散若從汝乞食。』",
    "T22n1428_046:0910b05_42": "時賊帥言：『今觀其所使非是常人，宜可與食。』",
    "T22n1428_046:0910b06_43": "時有一賊便起，作是言：『我曹猶活此人將婦乘車而去耶？』",
    "T22n1428_046:0910b07_44": "時散若即放箭，應箭而死。",
    "T22n1428_046:0910b08_45": "餘者復起作如是言：『我曹猶活此人將婦乘車而去耶？』",
    "T22n1428_046:0910b09_46": "散若復放一箭，應箭而死。",
    "T22n1428_046:0910b10_47": "如是其有一一起者，應箭而死。",
    "T22n1428_046:0910b11_0": "時散若餘有一箭，唯有賊帥在，未得其便而不放箭，即語婦言：『汝脫衣置地。』",
    "T22n1428_046:0910b12_1": "婦即脫衣，即得賊便放箭，應箭而死。」",
    "T22n1428_046:0910b13_2": "佛告諸比丘：「汝欲知不？",
    "T22n1428_046:0910b14_3": "昔五百賊者，即今五百比丘是。",
    "T22n1428_046:0910b15_4": "賊帥者，提婆達多是。",
    "T22n1428_046:0910b15_5": "散若婆羅門者，豈異人乎！",
    "T22n1428_046:0910b16_6": "即舍利弗是。",
    "T22n1428_046:0910b16_7": "是為舍利弗昔日破，今第二破。」",
    "T22n1428_046:0910b17_8": "爾時舍利弗、目連，將五百比丘往至佛所，頭面禮足却坐一面，白佛言：「此五百比丘，隨順提婆達多作別眾，今應更受大戒。」",
    "T22n1428_046:0910b20_9": "佛告舍利弗、目連：「隨順提婆達多比丘，先戒即是，但應教令作偷蘭遮懺悔。」",
    "T22n1428_046:0910b22_10": "目連白佛言：「世尊在無數眾中告舍利弗：『汝可說法，我今背痛小自停息。』",
    "T22n1428_046:0910b23_11": "提婆達多亦復如是，法像世尊，自疊僧伽梨為四重，以右脇著地，猶如師子。",
    "T22n1428_046:0910b25_12": "不覺左脇著地，猶若野干，偃臥鼾眠。」",
    "T22n1428_046:0910b26_13": "佛告目連：「提婆達多非但今日法像我得此苦惱，此是第二苦惱。",
    "T22n1428_046:0910b28_14": "目連！",
    "T22n1428_046:0910b28_15": "乃往過去世，雪山王右面有大池水，有一大象在邊止住。",
    "T22n1428_046:0910b29_16": "時彼大象入池水中洗浴飲水，以鼻拔取藕根，洗令淨而食之，氣力充足形體光澤。",
    "T22n1428_046:0910c02_17": "復有一小象，常相隨逐。",
    "T22n1428_046:0910c03_18": "彼小象法學大象，入池水洗浴，拔取藕根不洗合泥而食。",
    "T22n1428_046:0910c04_19": "彼食藕根，氣力不足，形無光澤，遂便致病。」",
    "T22n1428_046:0910c05_20": "而說偈言：「我曹大無欲，　　食藕甚清淨；　小象雜泥食，　　學我而致病。",
    "T22n1428_046:0910c09_0": "　死屍臭有息，　　食消噫自止；　人行非法者，　　長夜氣不滅。",
    "T22n1428_046:0910c11_0": "　貪欲瞋恚癡，　　丈夫有惡心；　癡人自毀傷，　　如果繁枝折。",
    "T22n1428_046:0910c13_0": "　芭蕉以實死，　　竹籚亦復然；　儜人傷利養，　　駏驉懷妊死。」",
    "T22n1428_046:0910c15_0": "佛告目連：「時大象者即我身是，小象者提婆達多是。」",
    "T22n1428_046:0910c16_1": "佛告目連：「此是提婆達多第二學我致此苦惱。」",
    "T22n1428_046:0910c17_2": "時諸比丘作如是念：「未曾有，提婆達多是世尊弟子，乃作如是背恩作非法，以邪教破壞五百弟子。」",
    "T22n1428_046:0910c19_3": "爾時世尊知諸比丘心之所念，即告諸比丘：「提婆達多非但今日破壞我弟子。",
    "T22n1428_046:0910c21_4": "乃往過去世，有二閻浮提王：一名月、二名月益，十四日生故名為月，十五日生故名為月益，彼此同意無有嫌隙。",
    "T22n1428_046:0910c24_5": "閻浮提中有一河水，名修羅吒，其水兩邊各有四萬二千城，國土平博嚴好，人民財富熾盛，飲食豐饒。",
    "T22n1428_046:0910c26_6": "時月益王，修羅吒河水邊有城，亦名修羅吒，東西十二由旬、南北七由旬。",
    "T22n1428_046:0910c28_7": "二王作要：『若我生男當取汝女，若汝生男當取我女。』",
    "T22n1428_046:0910c29_8": "時王月益不生男女，為求兒故，祠祀水神，禮事種種諸天：滿善天、寶善天、日月、釋梵、地火風神、摩醯首羅天、園神、林神、空野神、市神、鬼子母神、城郭神，為天作福希望有兒。",
    "T22n1428_046:0911a04_9": "時修羅吒河邊，有二五通仙人住，時河水神白王言：『修羅吒河邊有二五通仙人住，若彼求願生王家者，王當有兒。』",
    "T22n1428_046:0911a07_10": "時王月益即至河邊，漸行求覓至仙人所，語仙人言：『知不？",
    "T22n1428_046:0911a08_11": "我家無兒，若汝等能求願生我家者命終便得生，若生我家者五欲自恣快樂無乏。』",
    "T22n1428_046:0911a10_12": "仙人答言：『可爾。』",
    "T22n1428_046:0911a10_13": "時王月益歡喜還歸。",
    "T22n1428_046:0911a11_14": "時一仙人於後七日命終，即處彼第一夫人胎中。",
    "T22n1428_046:0911a12_15": "女人有三種智：知有娠時、知所從得、知男子有欲意看。",
    "T22n1428_046:0911a13_16": "時夫人白王言：『王今知不？",
    "T22n1428_046:0911a14_17": "我今有娠。』",
    "T22n1428_046:0911a14_18": "王言：『善快，當重供養。』",
    "T22n1428_046:0911a15_19": "即勅一切供具增益一倍。",
    "T22n1428_046:0911a15_20": "時第二仙人七日復命終，即處第二夫人胎中。",
    "T22n1428_046:0911a16_21": "夫人白王：『王今知不？",
    "T22n1428_046:0911a17_22": "我今有娠。』",
    "T22n1428_046:0911a17_23": "王即增供具如上。",
    "T22n1428_046:0911a18_24": "時王即遣人往看修羅吒河邊有幾仙人？",
    "T22n1428_046:0911a19_25": "使即往看，見二仙人已死，即還白王言：『仙人已死。』",
    "T22n1428_046:0911a20_26": "王自念言：『彼二仙人命終，生我二夫人胎中。』",
    "T22n1428_046:0911a21_27": "彼九月滿，生一男兒顏貌端正。",
    "T22n1428_046:0911a22_28": "王第一夫人生男兒時，眾善自至，有五百賈客來至。",
    "T22n1428_046:0911a23_29": "五百賈客從海取寶而還，有五百伏藏悉自發出，有五百死囚從獄得出。",
    "T22n1428_046:0911a25_30": "時王月益自思惟言：『當為此兒作何等字？』",
    "T22n1428_046:0911a26_31": "彼國法，若初生男兒，或父母若沙門婆羅門作字。",
    "T22n1428_046:0911a27_32": "時王自念：『何須沙門婆羅門作字為？",
    "T22n1428_046:0911a28_33": "此兒生日，多有善事現，即字為善行。』",
    "T22n1428_046:0911a28_34": "時王即與四種母：一者治身，二者洗浴浣濯，三者與乳，四者當為娛樂。",
    "T22n1428_046:0911b01_35": "象馬車乘作眾伎樂種種戲笑，又持孔雀尾在後，如是嚴飾娛樂。",
    "T22n1428_046:0911b03_36": "善行王子年至八九，教種種技藝、書數、印畫、戲笑、歌舞、伎樂，又學騎象馬車乘、射御鬪戰之事，時彼王子一切皆學。",
    "T22n1428_046:0911b05_37": "時王第二夫人生子，時多有眾惡事起，野干鳴、阿修羅捉日、五百應死者來至。",
    "T22n1428_046:0911b07_38": "彼國法，若初生兒，當令沙門婆羅門作字。",
    "T22n1428_046:0911b08_39": "王自念言：『何須沙門婆羅門作字為？",
    "T22n1428_046:0911b09_40": "此兒生日，多眾惡事出，即字之為惡行。』",
    "T22n1428_046:0911b10_41": "王亦復與四母：一者治身，二者洗浴浣濯，三者與乳，四者當為娛樂。",
    "T22n1428_046:0911b12_0": "象馬車乘、作眾伎樂、種種戲笑，乃至教學鬪戰之事。",
    "T22n1428_046:0911b13_1": "時善行王子，王甚愛念，及諸餘小國王子、夫人、大臣、侍從，一切人民亦無不愛念。",
    "T22n1428_046:0911b15_2": "而惡行王子，王不愛念，諸餘一切亦不愛念。",
    "T22n1428_046:0911b16_3": "時惡行王子，作如是念：『善行王子，王及一切人民甚愛念之；而我獨爾，王不愛念，及餘一切亦不愛念。",
    "T22n1428_046:0911b18_4": "我伺求方便當斷其命。』",
    "T22n1428_046:0911b19_5": "「爾時隣國王月第一夫人生女，即遣使來至月益王所語言：『我第一夫人生女，當與汝兒善行作婦。』",
    "T22n1428_046:0911b21_6": "於異時善行王子作如是念：『閻浮提眾生皆多貧苦，我當入海取如意珠，令閻浮提眾生無有貧者。』",
    "T22n1428_046:0911b23_7": "時即至王所白言：『閻浮提眾生皆多貧苦，我欲入海取如意珠，令閻浮提眾生無有貧者。』",
    "T22n1428_046:0911b25_8": "王即答言：『我大有金銀七寶無數，庫藏盈滿，可隨意所與。』",
    "T22n1428_046:0911b27_9": "即答王言：『不能，必欲入大海取如意珠，令閻浮提眾生無有貧者。』",
    "T22n1428_046:0911b28_10": "王言：『隨汝意。』",
    "T22n1428_046:0911b29_11": "時惡行王子即作是念：『今正是時，可得其便而斷其命。』",
    "T22n1428_046:0911c01_12": "即至王所白王言：『善行是我所敬重，今欲入海，若我不見將恐喪命，今欲與相隨入海。』",
    "T22n1428_046:0911c03_13": "王言：『隨意。』",
    "T22n1428_046:0911c04_0": "時王子與王及夫人眷屬辭別已，往詣修婆羅城中，搖鈴唱言：『誰能捨離父母、妻子、兄弟、姊妹，及諸親屬，欲須金銀珍寶無價寶珠者，隨我入海，一切所須飲食莊嚴之具，我當供給。』",
    "T22n1428_046:0911c08_1": "時即有五百賈客來集其所。",
    "T22n1428_046:0911c08_2": "時善行與五百賈客俱至須波羅城，於彼城中買船并求船師。",
    "T22n1428_046:0911c10_3": "船師知海中諸難：涌浪難、洄澓難、大魚難，莊嚴船已，復重唱令如上，即放船入海。",
    "T22n1428_046:0911c12_4": "以善行福德故，風吹其船詣七寶所，告諸賈人言：『今已至寶渚，好牢堅莊船，自恣取寶滿船勿令沈沒。』",
    "T22n1428_046:0911c15_0": "時諸賈人受教取寶。",
    "T22n1428_046:0911c15_1": "善行教授眾賈人已，更詣餘處。",
    "T22n1428_046:0911c16_2": "惡行王子以惡言向眾賈人說之：『善行王子若安隱還至，當奪汝等寶。",
    "T22n1428_046:0911c17_3": "曼今未還，可推船置海而去。』",
    "T22n1428_046:0911c18_4": "時惡行說五百賈人，賈人已受其說，推船入海而去。",
    "T22n1428_046:0911c19_5": "彼薄福果報，風破其船，五百賈人沒海而死，惡行王子得一船板，風吹展轉得還趣岸，彼於海邊在貧賤聚落，家家乞食自活。",
    "T22n1428_046:0911c22_6": "時善行還至故處，不見眾賈人亦不見船，即便椎胸啼泣懊惱，恐諸賈人為惡鬼羅剎等所害。",
    "T22n1428_046:0911c25_7": "時寶渚神語善行言：『五百賈人非惡鬼羅剎等所害，是惡行王子惡言破壞五百賈人，使推船入海而去。",
    "T22n1428_046:0911c27_8": "薄福果報風破其船，五百賈人沒海而死。",
    "T22n1428_046:0911c28_9": "惡行王子得一船板，風吹至岸，彼於海邊乞食自活。』",
    "T22n1428_046:0911c29_10": "善行自念：『我今寧可前至海龍王宮乞如意珠。』",
    "T22n1428_046:0912a01_11": "即便引道而去到羅剎渚。",
    "T22n1428_046:0912a02_12": "時五百羅剎女出迎，遙見慰問：『善來童子！",
    "T22n1428_046:0912a03_13": "欲至何所？』",
    "T22n1428_046:0912a03_14": "答曰：『閻浮提眾生皆多貧苦，欲往海龍王宮乞如意寶珠，令閻浮提眾生無貧苦者。』",
    "T22n1428_046:0912a05_15": "即復問言：『欲取何乘？』",
    "T22n1428_046:0912a06_16": "答言：『欲取大乘。』",
    "T22n1428_046:0912a06_17": "羅剎女言：『善哉！",
    "T22n1428_046:0912a06_18": "若汝成最正覺，我當出家作汝弟子。』",
    "T22n1428_046:0912a07_19": "報言：『可爾。』",
    "T22n1428_046:0912a08_20": "彼遙見金城中有一金床，龍坐其上。",
    "T22n1428_046:0912a09_0": "時善行王子即往金城至彼龍所。",
    "T22n1428_046:0912a09_1": "時龍王遙見慰問：『善來童子！",
    "T22n1428_046:0912a10_2": "欲何所至？』",
    "T22n1428_046:0912a10_3": "答言：『龍王知不？",
    "T22n1428_046:0912a11_4": "閻浮提眾生皆多貧苦，我欲至海龍王宮取如意珠，令閻浮提人無有貧苦。』",
    "T22n1428_046:0912a12_5": "彼即答言：『海龍王宮難可得至，七日中行水常至膝，復七日中行水至臍，七日中行水至腋，七日中浮而過，七日中行蓮華上，七日中行毒蛇頭上，然後乃至海龍王宮。",
    "T22n1428_046:0912a16_6": "汝今可止，我有寶珠，能雨東方二千由旬七寶，今當與汝。』",
    "T22n1428_046:0912a18_7": "答言：『不取，要當至海龍王宮。』",
    "T22n1428_046:0912a18_8": "即復問言：『欲取何乘？』",
    "T22n1428_046:0912a19_9": "答言：『欲取大乘。』",
    "T22n1428_046:0912a19_10": "復言：『若汝成最正覺者，我當出家為汝作第一智慧弟子。』",
    "T22n1428_046:0912a21_11": "即捨金城。",
    "T22n1428_046:0912a21_12": "遙見銀城中有龍王在銀床上坐。",
    "T22n1428_046:0912a22_13": "時善行王子往詣銀城至龍王所，龍王遙見慰問：『善來童子！",
    "T22n1428_046:0912a23_14": "欲何所至？』",
    "T22n1428_046:0912a24_0": "答言：『龍王知不？",
    "T22n1428_046:0912a24_1": "閻浮提眾生皆多貧苦，我欲至海龍王宮取如意珠，令閻浮提人無有貧苦。』",
    "T22n1428_046:0912a26_2": "答言：『海龍王宮難可得至，七日中行水常至膝，七日中至臍，七日中至腋，七日中浮過，七日中行蓮華上，七日中行毒蛇頭上，然後乃至海龍王宮。",
    "T22n1428_046:0912a29_3": "汝今可止，我有寶珠，能雨南方四千由旬七寶，今當與汝。』",
    "T22n1428_046:0912b02_0": "答言：『不取，我要當至海龍王宮。』",
    "T22n1428_046:0912b02_1": "即復問言：『欲取何乘？』",
    "T22n1428_046:0912b03_2": "答言：『欲取大乘。』",
    "T22n1428_046:0912b03_3": "復言：『汝若成最正覺者，我當出家為汝作第一神足弟子。』",
    "T22n1428_046:0912b05_4": "即捨銀城去。",
    "T22n1428_046:0912b05_5": "復見有琉璃城，有龍王坐如上，即與如意珠能雨西方六千由旬寶。",
    "T22n1428_046:0912b07_6": "答言：『不取，我要當至海龍王宮。』",
    "T22n1428_046:0912b07_7": "復問言：『欲取何乘？』",
    "T22n1428_046:0912b08_8": "答言：『欲取大乘。』",
    "T22n1428_046:0912b08_9": "『若汝成最正覺時，我當出家為汝作第一多聞弟子。』",
    "T22n1428_046:0912b10_0": "時善行即復前行，七日中水至於膝，乃至行蓮花上，乃至毒蛇處，作如是念：『以何行報生毒蛇中，豈非前世瞋毒報耶？",
    "T22n1428_046:0912b12_1": "當以何法而降伏之？",
    "T22n1428_046:0912b13_2": "唯有慈心。』",
    "T22n1428_046:0912b13_3": "即思惟慈心三昧。",
    "T22n1428_046:0912b14_0": "時諸毒蛇皆悉垂頭，行上而過，至海龍王宮。",
    "T22n1428_046:0912b15_1": "時海龍王遙見慰問言：『善來童子！",
    "T22n1428_046:0912b15_2": "何所須欲？』",
    "T22n1428_046:0912b16_3": "答言：『我今欲得汝髻中如意寶珠。』",
    "T22n1428_046:0912b16_4": "答言：『汝等短壽，此珠價大，非不相與。",
    "T22n1428_046:0912b17_5": "今當與汝，但汝命欲終時，還送珠來。』",
    "T22n1428_046:0912b18_6": "即解珠與之，并遣二龍，後持珠還。",
    "T22n1428_046:0912b19_7": "時善行捉珠求願言：『若是如意珠者，便當忽然還至修波羅城。』",
    "T22n1428_046:0912b21_8": "如意念頃即還修波羅城。",
    "T22n1428_046:0912b21_9": "「時惡行王子，聞善行從海安隱而還，即往善行所語言：『汝知不？",
    "T22n1428_046:0912b23_10": "我今在貧窮聚落，家家乞食以自生活。",
    "T22n1428_046:0912b24_11": "汝從大海安隱而還，為何所得耶？』",
    "T22n1428_046:0912b24_12": "即答言：『得此如意寶珠來。』",
    "T22n1428_046:0912b25_13": "時善行語言：『我今疲極，欲小眠息。』",
    "T22n1428_046:0912b26_14": "即枕惡行膝上而眠。",
    "T22n1428_046:0912b26_15": "時惡行即以佉陀羅木刺刺其兩眼，持珠而去。",
    "T22n1428_046:0912b28_16": "彼傷兩眼血流污身，東西慞惶行不見道，遂至月王園中。",
    "T22n1428_046:0912b29_17": "時守園老母有二小兒，遙見其來血流污身行不見道，即愍傷之，問言：『汝何故乃於月王園中行東西慞惶而不見道？』",
    "T22n1428_046:0912c03_18": "即具為說因緣。",
    "T22n1428_046:0912c03_19": "老母語言：『我有二兒，可共汝戲。",
    "T22n1428_046:0912c04_20": "汝今可在此住，當相看視，猶如二兒。』",
    "T22n1428_046:0912c05_21": "時惡行即還修羅吒城，至王月益所，白王言：『王今知不？",
    "T22n1428_046:0912c06_22": "我海中遇大風破船，五百賈人沒在海中，唯我安隱而還。』",
    "T22n1428_046:0912c07_23": "王言：『汝從海安隱而還，為得何等？』",
    "T22n1428_046:0912c08_24": "答言：『得此如意寶珠。』",
    "T22n1428_046:0912c09_25": "王即問言：『此珠何所能作耶？』",
    "T22n1428_046:0912c09_26": "答言：『不知。』",
    "T22n1428_046:0912c10_27": "時王即取珠付藏，賞之。",
    "T22n1428_046:0912c10_28": "時惡行即遣使語隣國王月：『善行與五百賈人入海取寶，水所漂沒，汝今可與我女。』",
    "T22n1428_046:0912c12_29": "王即報言：『須我語女。』",
    "T22n1428_046:0912c13_30": "王即喚女告之：『善行與五百賈人入海取寶為水所漂，惡行安隱而還，今欲索汝為婦。』",
    "T22n1428_046:0912c15_31": "答言：『不能，我欲自出求夫。』",
    "T22n1428_046:0912c16_32": "時王即令國中皆令聚集；莊嚴其女，出外東西求覓夫。",
    "T22n1428_046:0912c17_33": "時善行即調其琴而彈之，出美音聲在園中住。",
    "T22n1428_046:0912c18_34": "時王女見之，即往白王言：『王今知不？",
    "T22n1428_046:0912c19_35": "我欲得此人為夫。』",
    "T22n1428_046:0912c19_36": "王言：『此是盲人。』",
    "T22n1428_046:0912c20_37": "女答王言：『無苦。』",
    "T22n1428_046:0912c20_38": "時王月即喚善行，問言：『童子！",
    "T22n1428_046:0912c21_39": "汝是何人？』",
    "T22n1428_046:0912c21_40": "答言：『王今知不？",
    "T22n1428_046:0912c21_41": "我是王月益第一太子善行。』",
    "T22n1428_046:0912c22_42": "王言：『何故傷眼耶？』",
    "T22n1428_046:0912c22_43": "即以上因緣具白王。",
    "T22n1428_046:0912c23_44": "王言：『汝若是王月益子者，今當發願令眼平復。』",
    "T22n1428_046:0912c24_45": "善行即發善願：『若我為閻浮提眾生貧苦苦厄故，入海求如意寶珠，欲令閻浮提眾生無有窮乏，并及惡行王子，以惡言破壞五百賈人，捨我而還。",
    "T22n1428_046:0912c28_46": "復以佉陀羅木刺破我兩眼，持我如意珠而還，我於彼人無有惡心。",
    "T22n1428_046:0912c29_47": "若我真誠無虛者，眼當平復如故。』",
    "T22n1428_046:0913a01_48": "時發願亦竟眼尋平復。",
    "T22n1428_046:0913a02_49": "時王即極好莊嚴其女以適之。",
    "T22n1428_046:0913a02_50": "王即遣使，語王月益言：『汝今知不？",
    "T22n1428_046:0913a03_51": "王子善行，安隱從海而還，今極好莊嚴，我女以適之，今當往修羅吒城。』",
    "T22n1428_046:0913a05_52": "時王月益即勅國內種種莊嚴。",
    "T22n1428_046:0913a06_53": "於是王子善行往修羅吒城，頭面禮王足已，具以因緣白王。",
    "T22n1428_046:0913a07_54": "王即勅人殺惡行。",
    "T22n1428_046:0913a08_55": "善行白王言：『願不須殺。』",
    "T22n1428_046:0913a08_56": "時王月益遣惡行令出國，善行問王言：『惡行持珠來，今為所在？』",
    "T22n1428_046:0913a10_57": "王言：『今在庫中。』",
    "T22n1428_046:0913a10_58": "白王言：『可出珠。』",
    "T22n1428_046:0913a11_0": "王即出珠。",
    "T22n1428_046:0913a11_1": "善行即淨洗浴身著新白淨衣，取珠安置幢頭，著高好殿上，發願言：『若審是如意寶珠者，當雨滿閻浮提七寶，其有病者皆令除愈。』",
    "T22n1428_046:0913a14_2": "發願頃間即雨滿閻浮提七寶。",
    "T22n1428_046:0913a15_3": "「後於異時，王月益喪，即以善行為王。",
    "T22n1428_046:0913a16_4": "時王子惡行，來至善行所白言：『我今在外，家家乞食以自存活。』",
    "T22n1428_046:0913a17_5": "王答言：『汝可守護我頭，當以我所食與汝。』",
    "T22n1428_046:0913a18_6": "答王言：『爾。』",
    "T22n1428_046:0913a18_7": "後於異時，王小眠睡，惡行念言：『今可斷命。』",
    "T22n1428_046:0913a19_8": "即拔刀斫之。",
    "T22n1428_046:0913a20_9": "時惡行臂尋自墮，即自稱禍。",
    "T22n1428_046:0913a20_10": "王便覺問言：『童子何故稱禍？』",
    "T22n1428_046:0913a21_11": "答王言：『天自造其業。』",
    "T22n1428_046:0913a22_12": "王言：『何故耶？』",
    "T22n1428_046:0913a22_13": "以此因緣白王。",
    "T22n1428_046:0913a22_14": "王言：『實是汝自造其業。』」",
    "T22n1428_046:0913a23_15": "佛告諸比丘：「王月益者豈異人乎！",
    "T22n1428_046:0913a24_16": "今白淨王是。",
    "T22n1428_046:0913a24_17": "第一夫人者，即今母摩耶是。",
    "T22n1428_046:0913a25_0": "爾時月王者，今執仗釋種是。",
    "T22n1428_046:0913a25_1": "時月王女者，今瞿夷是。",
    "T22n1428_046:0913a26_2": "時守園老母者，今摩訶波闍波提比丘尼是。",
    "T22n1428_046:0913a27_3": "二兒者，今難陀、阿難是。",
    "T22n1428_046:0913a27_4": "時善行者，我身是。",
    "T22n1428_046:0913a28_5": "時惡行者，今提婆達多是。",
    "T22n1428_046:0913a28_6": "五百賈人者，今五百比丘是。",
    "T22n1428_046:0913b01_7": "昔以惡教破此諸人，今亦復以惡教破之。」",
    "T22n1428_046:0913b02_8": "爾時優波離即從坐起，偏露右肩、右膝著地，合掌白佛言：「云何破僧？",
    "T22n1428_046:0913b04_9": "齊幾人名為破僧？",
    "T22n1428_046:0913b04_10": "誰破和合僧？」",
    "T22n1428_046:0913b04_11": "佛言：「優波離！",
    "T22n1428_046:0913b05_12": "有二事破僧：妄語、相似語，以此二事故破僧。",
    "T22n1428_046:0913b06_13": "優波離！",
    "T22n1428_046:0913b06_14": "復有二事破僧：作羯磨、取舍羅。",
    "T22n1428_046:0913b07_15": "優波離！",
    "T22n1428_046:0913b07_16": "一比丘不能破僧，雖求方便亦不能破僧，亦非比丘尼，非式叉摩那、沙彌、沙彌尼破僧，雖求方便破僧亦不能破僧。",
    "T22n1428_046:0913b10_17": "優波離！",
    "T22n1428_046:0913b10_18": "此眾一比丘、彼眾一比丘，彼行破僧舍羅、作羯磨，如是不能破僧，但令僧塵垢，二人、三人亦如是。",
    "T22n1428_046:0913b12_19": "優波離！",
    "T22n1428_046:0913b12_20": "若此眾四人若過、彼眾四人若過，行破僧舍羅、作羯磨。",
    "T22n1428_046:0913b14_0": "優波離！",
    "T22n1428_046:0913b14_1": "齊是名為破僧，是為破和合僧。」",
    "T22n1428_046:0913b14_2": "優波離復問：「破和合僧為得何等？」",
    "T22n1428_046:0913b15_3": "佛言：「破和合僧者，泥犁中受罪一劫不療。」",
    "T22n1428_046:0913b16_4": "「僧破已能和合者得何等？」",
    "T22n1428_046:0913b17_5": "佛言：「得梵天福一劫受樂。」",
    "T22n1428_046:0913b18_6": "而說偈言：「眾僧和合樂，　　和合不諍競；　和合則有法，　　常得勤修道；　能和合眾僧，　　一劫受天樂。」",
    "T22n1428_046:0913b22_0": "優波離復問：「一切破僧者皆墮地獄一劫受苦不？」",
    "T22n1428_046:0913b23_1": "佛語：「優波離！",
    "T22n1428_046:0913b23_2": "一切破僧人，不必盡墮地獄受苦一劫。",
    "T22n1428_046:0913b24_3": "優波離！",
    "T22n1428_046:0913b24_4": "若比丘非法言法，堅持此法破和合僧，彼自知非法想破，便作非法想說如是言：『此是法、此是毘尼、是佛所教。』",
    "T22n1428_046:0913b27_5": "異見畏忍行破僧舍羅。",
    "T22n1428_046:0913b27_6": "優波離！",
    "T22n1428_046:0913b27_7": "如此破僧者，一劫泥犁中受苦不療。",
    "T22n1428_046:0913b28_8": "若比丘，非法說法，堅持此事，方便破僧，非法想破法想說：『此是法、是毘尼、是佛所教。』",
    "T22n1428_046:0913c02_9": "行破僧舍羅、作羯磨。",
    "T22n1428_046:0913c03_10": "優波離！",
    "T22n1428_046:0913c03_11": "如是破僧人，一劫泥犁中受苦不療。",
    "T22n1428_046:0913c04_12": "法想破非法想說亦如是。",
    "T22n1428_046:0913c04_13": "優波離！",
    "T22n1428_046:0913c05_14": "若比丘非法說法，堅持此事，破和合僧，彼法想破法想說：『此是法、是毘尼、是佛所教。』",
    "T22n1428_046:0913c07_15": "不異見、不異忍，行破僧舍羅、作羯磨。",
    "T22n1428_046:0913c07_16": "如是優波離！",
    "T22n1428_046:0913c08_17": "此人不墮地獄一劫受苦。",
    "T22n1428_046:0913c08_18": "疑不疑四句亦如是，非法想疑四句亦如是，如是乃至說不說亦如是。」",
    "T22n1428_046:0913c10_19": "(破僧揵度具足竟)四分律卷第四十六"
}