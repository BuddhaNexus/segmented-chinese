{
    "T15n0606_005:0211c07_0": "修行道地經卷第五",
    "T15n0606_005:0211c09_0": "西晉三藏竺法護譯",
    "T15n0606_005:0211c10_0": "神足品第二十二",
    "T15n0606_005:0211c11_0": "　其心清淨如流泉，　　與比丘俱猶德華，　免苦慧安若涼風，　　長養佛樹願稽首。",
    "T15n0606_005:0211c13_0": "　應時得寂定，　　如山不可動，　明觀等如稱，　　除瑕令無穢。",
    "T15n0606_005:0211c15_0": "　以經義寂觀，　　照曜現世間，　斂心自歸命，　　稽首三界尊。",
    "T15n0606_005:0211c17_0": "其修行者，或先得寂而後入觀，或先得觀然後入寂；習行寂寞適至於觀便得解脫，設先入觀若至寂寞亦得解脫。",
    "T15n0606_005:0211c19_1": "何謂為寂？",
    "T15n0606_005:0211c19_2": "其心正住，不動不亂而不放逸，是為寂相；尋因其行心觀正法，省察所作而見本無，因其形相是謂為觀。",
    "T15n0606_005:0211c22_3": "譬如賣金，有人買者，見金已後不言好醜，是謂為寂；見金分別知出某國銀銅雜者，識其真偽紫磨黃金，是謂為觀。",
    "T15n0606_005:0211c24_4": "如人刈草，左手獲草，右手鎌刈，其寂然者如手捉草，其法觀者如鎌截之。",
    "T15n0606_005:0211c26_5": "於是頌曰：　其心無瑕穢，　　不動名曰寂；　若心遍省者，　　斯號謂法觀。",
    "T15n0606_005:0211c29_0": "　手捉草應寂，　　鎌截之為觀，　以是故寂然，　　微妙得解脫。",
    "T15n0606_005:0212a02_0": "其修行者，觀人身骸在前在後等而無異，開目閉目觀之同等，是謂為寂；尋便思惟，頭頸異處手足各別，骨節支解各散一處，是謂為觀。",
    "T15n0606_005:0212a05_1": "此骨鎖身因四事長，飲食、愛欲、睡眠、罪福之所緣生，皆歸無常、苦、空、非身，不淨朽積悉無所有，是謂為觀。",
    "T15n0606_005:0212a07_2": "取要言之，見而不察是謂為寂，分別其無是謂為觀。",
    "T15n0606_005:0212a08_3": "於是頌曰：　見諸骨鎖不察省，　　心不濁亂是謂寂；　分別其體頭手足，　　發意欲省是謂觀。",
    "T15n0606_005:0212a11_0": "其修行者，何因專精求入寂然？",
    "T15n0606_005:0212a11_1": "無數方便而逮於寂，今取要言而解說之。",
    "T15n0606_005:0212a12_2": "因二事致：一惡露觀；二曰數息，守出入息。",
    "T15n0606_005:0212a13_3": "何謂為不淨觀？",
    "T15n0606_005:0212a14_0": "初當發心慈念一切皆令安隱，發是心已，便到塜間坐觀死人，計從一日乃至七日，或身膖脹其色青黑，爛壞臭處為蟲見食，無復肌肉，膿血見洿，視其骨節筋所纏裹，白骨星散甚為可惡，或見久遠若干歲骨，微碎在地色如縹碧；存心熟思，隨其所觀行步進止，臥起經行懷之不忘，若詣閑居寂無人處，結跏趺坐，省彼塜間所見屍形，一心思惟。",
    "T15n0606_005:0212a21_1": "於是頌曰：　欲省惡露至塜間，　　往到塜間觀死屍，　在於空寂無人聲，　　自觀其身如彼屍。",
    "T15n0606_005:0212a24_0": "其修行者，設忘此觀復往重視，還就本坐作無常觀，出入進止未曾捨懷，夙夜不懈一月一秋，復過是數專精不廢，經行、坐起、寢覺、住止，若獨若眾常不離心，疾病強健當以著志，不但以此無常、苦、空、非身為定也。",
    "T15n0606_005:0212a28_1": "所觀如諦不從虛妄。",
    "T15n0606_005:0212a29_2": "於是頌曰：　察因緣觀若忘者，　　重到塜間觀視之，　不但專觀無常苦，　　不轉其心省如見。",
    "T15n0606_005:0212b03_0": "如在塜間所見屍形，一心思念初不忘捨，觀身亦然；觀死人形及吾軀體等無差特，若見他人男女大小，端正好醜裸形衣被，莊校瓔珞若無嚴飾，一心察之死屍無異，用不淨觀得至為寂。",
    "T15n0606_005:0212b07_1": "爾時修行常察惡露，譬如眾流悉歸于海。",
    "T15n0606_005:0212b08_2": "於是頌曰：　我身死屍及大小，　　見其惡露等無異，　心常專精未曾捨，　　譬如眾流入巨海。",
    "T15n0606_005:0212b11_0": "爾時修行心自念言：「已是自在，心不違我，不復為惑。」",
    "T15n0606_005:0212b12_1": "即時歡喜以能甘樂致於奇特，竪立秉志不復隨欲；若見女人，謂是骨鎖非為好顏，察知審諦本所習欲以為瑕穢，離於情色不造眾惡，是第一禪。",
    "T15n0606_005:0212b15_2": "棄捐五蓋具足五德，離諸思想，遠眾欲惡不善之法，其心專念靜然一定，而歡喜安行第一禪，是謂為寂淡然之法。",
    "T15n0606_005:0212b18_3": "求之若此因惡露觀。",
    "T15n0606_005:0212b18_4": "於是頌曰：　志自在如弓，　　心心相牽挽，　觀女人皮骨，　　制意不隨欲。",
    "T15n0606_005:0212b21_0": "　離瑕心清淨，　　身脫於眾惡，　在世得自在，　　歡喜得禪定。",
    "T15n0606_005:0212b23_0": "是第一禪續在穿漏諸漏未盡，如是行者住第一禪故為凡夫；計佛弟子故立在外，未盡應入室；如外仙人遠離於欲終始不斷，非佛弟子。",
    "T15n0606_005:0212b26_1": "修行如是，求第一禪甚亦難致，其餘三禪稍前轉易，譬如學射，遙立大准，習久乃中，習不休息工則析毛；初學一禪精勤乃致，其餘三禪學之則易。",
    "T15n0606_005:0212b29_2": "於是頌曰　其學第一禪，　　精勤甚難致，　其餘三禪者，　　方便遂易坐。",
    "T15n0606_005:0212c03_0": "　譬如學射法，　　初始甚難中，　已能中大准，　　閉目破一毛。",
    "T15n0606_005:0212c05_0": "　若第一禪寂然致，　　故是凡夫當訶教，　非佛弟子在界外，　　已離愛欲似仙人。",
    "T15n0606_005:0212c07_0": "其修行者，已得自在順成四禪，欲得神足，觀悉見空，省諸節解，眼、耳、鼻、口、項、頸、脇、脊、手、足、胸、腹及諸毛孔若如虛空。",
    "T15n0606_005:0212c09_1": "作是觀已，自見其身解解連綴如蓮花本，猶根諸孔觀如虛空，然後見身譬如革囊；漸察如是，便離形想唯有空想；已得空想無復色想，或習空想續見其體，但無所著也！",
    "T15n0606_005:0212c13_2": "欲覩身者則自見之，欲不覩者則亦不見；欲覩虛空則而見之，欲不覩者則亦不見。",
    "T15n0606_005:0212c15_3": "體心俱等，意在其內如乳水合，心不離身身不離心，堅固其志，以心舉身令去其座專心在空，如人持稱，令稱鎚等，正安銖兩，斤平已後手舉懸稱。",
    "T15n0606_005:0212c18_4": "修行如是，自擎其形專心念空。",
    "T15n0606_005:0212c19_5": "於是頌曰：　其有修行者，　　神足飛如天，　觀身諸骨節，　　毛孔皆為空；　已離不計吾，　　專念想樂空，　如大稱量物，　　舉身亦如是。",
    "T15n0606_005:0212c24_0": "其修行者，習行如是便得成就，初舉身時去地如蟣，轉如胡麻，稍如大豆，遂復如棗。",
    "T15n0606_005:0212c25_1": "習舉如此至于梵天，乃到淨居諸天之宮，通徹須彌無所拘礙；入地無間出而無孔，遊於空中坐臥行住，身上出火身下出水，身上出水身下出火；從諸毛孔現若干光，五色之耀如日明照；能變一身以為無數，化作牛、馬、龍、象、騾、驢、駱駝、虎、狼、師子無所不現；發意之頃，普遊佛界旋則尋逮，是神足界通達之變。",
    "T15n0606_005:0213a03_2": "是神足者因四禪致，其四禪者因不淨觀、數息致之，是故修行當念惡露、數息思定。",
    "T15n0606_005:0213a05_3": "於是頌曰：　因習學輕舉，　　如風無罣礙，　身踊至梵天，　　悉觀諸天宮。",
    "T15n0606_005:0213a08_0": "　飛行在虛空，　　如雲無禁制，　入地如入水，　　在空如處地。",
    "T15n0606_005:0213a10_0": "　從身自出火，　　若如日光明，　身下雨其水，　　如月降霜露。",
    "T15n0606_005:0213a12_0": "　專精得神足，　　自在無所礙，　欲得捫梵天，　　自恣何況餘。",
    "T15n0606_005:0213a14_0": "　欲至他方界，　　輕舉即能到，　釋擲金剛疾，　　往返亦如是。",
    "T15n0606_005:0213a16_0": "　自在而變化，　　能見無數形，　如釋娛樂幻，　　樂神足亦然。",
    "T15n0606_005:0213a18_0": "　遊于佛經甘露池，　　亦如大象入華泉，　總說其義如本教，　　故歎詠是致神足。",
    "T15n0606_005:0213a20_0": "修行道地經數息品第二十三",
    "T15n0606_005:0213a21_0": "　其威神耀如日光，　　德炎巍巍過天帝，　顏色端正如月滿，　　消除眾冥滅諸垢。",
    "T15n0606_005:0213a23_0": "　口說法言如甘露，　　出語姝妙歎十善，　篤信合俱歸最尊，　　願稽首佛無等倫。",
    "T15n0606_005:0213a25_0": "　觀採諸經如入海，　　以獲禪定無穿漏，　敢可計數佛弟子，　　是故稽首最勝安。",
    "T15n0606_005:0213a27_0": "其修行者自惟念言：「何謂無漏至第一禪？",
    "T15n0606_005:0213a27_1": "何謂名之世尊弟子？」",
    "T15n0606_005:0213a28_2": "若修行者在禪穿漏，當發是心：「我得一禪故為穿漏，以穿漏行第一之禪得生梵天；在上福薄，命若盡者，當墮地獄、餓鬼、畜生及在人間。」",
    "T15n0606_005:0213b02_3": "計此之輩雖在梵天，諦視比丘，不免惡道、凡夫之類也。",
    "T15n0606_005:0213b03_4": "所以者何？",
    "T15n0606_005:0213b03_5": "未解脫故。",
    "T15n0606_005:0213b04_6": "於是頌曰：　設使始學得漏禪，　　其修行穿如漏器，　雖生梵天當復還，　　如雨綵衣其色變。",
    "T15n0606_005:0213b07_0": "譬如國王，有一大臣而犯重事，先考治之，五毒並至，却乃著械閉在深獄，令衣弊衣，給以麁食，草蓐為床，莫令家人得入相見，使房近廁臭穢之處。",
    "T15n0606_005:0213b10_1": "吏受教已，即承王命考治如法。",
    "T15n0606_005:0213b11_0": "其人往時有小功夫施恩於王，王思念之，遣告獄吏放出其人，恣之四月自在娛樂，與眷屬俱而相勞賀，竟四月已還著獄中。",
    "T15n0606_005:0213b13_1": "於是頌曰：　譬如有臣犯王法，　　王念故恩使出獄，　恣意所欲相娛樂，　　然後還閉著獄中。",
    "T15n0606_005:0213b17_0": "獄吏受教如王勅告。",
    "T15n0606_005:0213b17_1": "其人得脫沐浴服飾，與諸群從俱出遊觀，五欲自恣，雖相娛樂心退念之：「今與群從五欲自恣，云何捨是當還就獄，三時歎息。",
    "T15n0606_005:0213b20_2": "當復考治著於弊衣，麁食臥草與小人俱共止一處，何一痛哉！",
    "T15n0606_005:0213b21_3": "當為蚤、蝨、蚊、虻見食，在中可惡，夏則盛熱，冬則慘寒，鼠夜鳴走冥冥如漆，垢穢不淨流血覆地，頭髮遼亂考治百千，或有劓耳而截鼻者，或斷手足穢濁不淨，若在塚間惱不可言，當與此輩瑕穢俱處。」",
    "T15n0606_005:0213b26_4": "於是頌曰：　竟夏四月其臣念，　　與親愛俱而歡樂，　夏當還獄諸考治，　　遭厄之惱不可量。",
    "T15n0606_005:0213b29_0": "「當復更見諸罪繫囚，其犯禍者作事不道，而婬、盜、竊、劫人男女，焚燒人家及諸穀積，以毒害人，喜行輕慢，或殺男女及為屠牛，掠諸丘、聚、縣、邑、城郭，念國家惡。",
    "T15n0606_005:0213c03_1": "當復見此五毒搒笞，手脚耳鼻為血所塗，或見斫頭，瘡痍裂壞膿血漏出；或被重考身體腫起，無數之蠅皆來著身，在地臥極若如鴻[革*者]；或新入獄，面目手足悉爛傷腫，煌煌燋悸愁不可言，住不敢動；或羸瘦而骨立，顏色醜陋譬如餓鬼；或久在獄，以氣肥腫頭亂爪長；或有在中日日望出；或有自念：『我在獄中無有出期。』",
    "T15n0606_005:0213c10_2": "不復悒悒。",
    "T15n0606_005:0213c11_3": "其新來者或見絞殺、或考、或擊，或口受辭、或以結形，或與死人同一床褥，或牽出之臥著溷上，或行道地不大見考。」",
    "T15n0606_005:0213c13_4": "於是頌曰：　惡人甚眾多，　　瑕穢可憎惡，　與愚而俱止，　　譬如與屠膾。",
    "T15n0606_005:0213c16_0": "　啼呻哭淚下，　　苦如鬼同家，　是大臣愁憂，　　何忍重入獄。",
    "T15n0606_005:0213c18_0": "「此諸罪囚在刑獄中，各各談說國王盜賊；或說穀米飲食之屬，華香伎樂男女之事；或說山海行故之事；或說他樂搏掩之事；或嗟歎王所積之行；或說王惡治國不政，賊來攻伐如是失國；或言王崩當有新立，而出大赦；夫人懷軀如是在產，獄囚得脫；若城失火多所焚燒，獄門得開我等則脫；或共議言，若見瑞怪烏鵲來鳴；倚獄門、住獄戶，作聲夢見上堂及上高山又入龍宮，墮蓮花池乘舟渡海，自觀不久免一切苦。」",
    "T15n0606_005:0213c27_1": "於是頌曰：　諸犯王法者，　　談語自勸勉，　聚會心歡喜，　　希望得解脫。",
    "T15n0606_005:0214a01_0": "　如群牛投谷，　　墮厄井如是，　時大臣思此，　　無福人甚愁。",
    "T15n0606_005:0214a03_0": "時臣思念：「我當云何而復聞此盜賊言談？」",
    "T15n0606_005:0214a03_1": "或有相教：「若獄吏問當作是答，極重考治不過二七日，體轉狎習不復大患。",
    "T15n0606_005:0214a05_2": "假使取身段段解之，刀在頂上，勿妄出言我犯斯過，莫說其處藏匿之家，勿牽引人某是伴黨，或誘問者復莫信之。",
    "T15n0606_005:0214a08_3": "獄卒恐汝慎無為伏，若見考治勿得驚懅。」",
    "T15n0606_005:0214a09_4": "於是頌曰：　展轉相勸勉，　　教人下辭法，　思念獄吏問，　　以何答其言。",
    "T15n0606_005:0214a12_0": "　大臣眷屬俱，　　復念獄眾苦，　習於諸五欲，　　而心懷憂惱。",
    "T15n0606_005:0214a14_0": "獄囚相謂：「卿等不見，人捨父母、兄弟、親屬，不惜身命遠其本國，行於荊棘、竹木、叢樹、坵荒、嶮難，不顧其身入海求財。",
    "T15n0606_005:0214a16_1": "吾等不歷勤勞之苦而致寶物，以是之故當忍考掠，令不失財使他人得。」",
    "T15n0606_005:0214a18_2": "於是頌曰：　賊劫他人財，　　所獲非己有，　念當不惜命，　　失財更遭厄。",
    "T15n0606_005:0214a21_0": "臣自念言：「吾何忍見獄卒住前叫嚾呼之。」",
    "T15n0606_005:0214a21_1": "而自說言：「我以織女三星陂蘭宿生，屬地獄王，二十九日夜中半生。",
    "T15n0606_005:0214a23_2": "卿不聞吾初墮地時，國有眾患擾動不安，興諸怪變，空有崩音地為震動，東西望赤四方忽冥，鵰、鷲、烏、鵲、狐、狼、野獸、鵄、梟在塚間生噉人肉，鬼神、諸魅、鳩桓、溷鬼、反足、女神悉共欣悅：『此獄卒生，正為我等。",
    "T15n0606_005:0214a28_0": "假使長大多害男女從在獄塚間，我等當得死人血肉及脂髓腦以為食飲，以是之故吾等護子令壽命長。』",
    "T15n0606_005:0214b01_1": "我初生時以有此救故不畏人。」",
    "T15n0606_005:0214b02_2": "於是頌曰：　無有慈哀言剛急，　　其人無故懷怨結，　念獄卒言臣意悲，　　雖快娛樂憂此惱。",
    "T15n0606_005:0214b05_0": "獄卒說言：「吾有便手無所不搏，無有比倫安有勝乎？",
    "T15n0606_005:0214b06_1": "吾身前後以此便手，殺無央數男子、女人，又斷手、足、耳、鼻及頭，以手挑眼不用刀刃；住立諸囚擎博攊摨，麁弶懸頭，竹篾勉窟，在於榜床五毒治之，布纏其指油塗火燒，膏灌髮上放火然之，草纏其身以火焚之，臠臠割體問其辭對，決口截唇剝其面皮，口嚼其指譬如噉菜，若鞭榜人竹杖革鞭，獄卒喜踊以針刺指，繩絞脇腹纏頭木梢。」",
    "T15n0606_005:0214b13_2": "於是頌曰：　臣不念樂恐還獄，　　如是考治甚可畏，　獄卒數來說刑罪，　　有此憂者不為安。",
    "T15n0606_005:0214b17_0": "獄卒又言：「我無憎愛，不喜遊觀聽歌音聲。",
    "T15n0606_005:0214b17_1": "設有死罪榜鼓兵圍詣於都市，吾悉斬頭；雖有勇猛軍陣督將豪貴高尊，畏我便手猶碎象牙；剛強逆賊、輕慢善人、我皆絞頸；父母、兄弟、親屬涕泣求哀一時，吾不聽之；又一子父嚾呼跳[跳-兆+梁]乃如虎鳴，吾折伏之令無有聲。」",
    "T15n0606_005:0214b22_2": "於是頌曰：　臣與群從相娛樂，　　思念獄卒說罪刑，　譬如人飲淳清酒，　　或有醉喧又歡喜。",
    "T15n0606_005:0214b26_0": "獄卒又言：「吾有惡氣，眼中毒出張目視人，胸裂頭劈譬如氷裂，男女見我莫不懷懅，雖有人形作鬼魅行。」",
    "T15n0606_005:0214b28_1": "在於獄戶說是已竟，便即還去。",
    "T15n0606_005:0214b29_2": "甫當更是眾惱之患，雖在宮殿五欲自娛，安以為樂？",
    "T15n0606_005:0214c01_3": "於是頌曰：　如是之苦惱，　　不淨瑕穢困，　誰當以歡欣，　　安隱無憂患？",
    "T15n0606_005:0214c04_0": "　如罪囚臨死，　　求花戴著頭，　從王得假然，　　當復還受榜。",
    "T15n0606_005:0214c06_0": "其修行者自惟念言：「從梵天還當歸惡道，在胞胎中，處熟藏上生藏之下，垢污不淨五繫所縛。」",
    "T15n0606_005:0214c08_1": "於是頌曰：　修行得漏禪，　　獲此適中半，　則生在梵天，　　不能久常安。",
    "T15n0606_005:0214c11_0": "　心中念如是，　　命盡歸惡道，　如人假出獄，　　限竟還受考。",
    "T15n0606_005:0214c13_0": "譬如小兒捕得一雀執持令惱，以長縷繫足放之飛去，自以為脫不復遭厄，欲詣果樹清涼池水，飲食自恣安隱無憂，縷遂竟盡牽之復還；續見捉惱如本無異。",
    "T15n0606_005:0214c16_1": "修行如是，自惟念言：「雖至梵天當還欲界，勤苦如是。」",
    "T15n0606_005:0214c17_2": "於是頌曰：　譬如有雀繩繫足，　　適飛縷盡牽復還；　修行如是上梵天，　　續還欲界不離苦。",
    "T15n0606_005:0214c21_0": "修行自念：「我身假使得無漏禪，爾乃脫於勤苦畏道，號曰佛子。",
    "T15n0606_005:0214c22_1": "所在飲食不為癡妄，以脫猶豫在于正道，得第一禪，徑可依怙入正見諦。」",
    "T15n0606_005:0214c24_2": "於是頌曰：　已得第一禪，　　無垢廣在行，　猶終始難脫，　　當精進得道。",
    "T15n0606_005:0214c27_0": "修行自念：「觀眾善惡乃致一禪，本從骨鎖而獲之耳！",
    "T15n0606_005:0214c28_1": "其形無常、苦、空、非身，因四事生。」",
    "T15n0606_005:0214c28_2": "於是頌曰：　其第一禪因身致，　　解四大成一心行，　無常苦空脫吾我，　　觀如是者常精進。",
    "T15n0606_005:0215a03_0": "修行思惟所用察心，其心之本亦復非常、苦、空、非身，以四事成，皆從因緣轉相牽引，而由禍福心想依之，形歸無常、苦、空、非我，從四事成；如我受斯五陰之體空無所有，十二因連，去、來、今者亦復如是。",
    "T15n0606_005:0215a07_1": "欲界諸陰，色界、無色之界，陰想若斯，悉為羸弱，見三界空，其根本深及邪無正，震動然熾。",
    "T15n0606_005:0215a09_2": "覩無陰者皆為寂然，志在恬怕趣於無為，無他之念逮於泥洹。",
    "T15n0606_005:0215a11_3": "爾時心行和順不剛，修行於是以見審諦便成阿那含，不復動還，究竟解脫欲界之苦。",
    "T15n0606_005:0215a13_0": "於是頌曰：　其心思想悉和順，　　志所依倚因厥身，　了五陰本去來今，　　皆見空無謂聖賢。",
    "T15n0606_005:0215a16_0": "修行自念：「我身長夜為五陰蓋，臭處、不淨所見侵欺。」",
    "T15n0606_005:0215a17_1": "譬如搏掩兇逆之子，取瓶畫之，中盛不淨封結其口，以花散上、以香熏之，與田家子：「汝持此瓶至某園觀，中盛石蜜及好美酒，住待吾等，我各歸家辦作供具相從飲食，堅持莫失，顧卿勞價。」",
    "T15n0606_005:0215a21_2": "田家子信，抱瓶歡喜，心自念言：「今當自恣飲食娛樂。」",
    "T15n0606_005:0215a22_3": "至其園觀不得令蠅而住其上，遂待經時過日中後，腹中飢渴怪之不來，憂慼難言。",
    "T15n0606_005:0215a24_4": "日欲向暮，上樹四望不見來者，下樹復持，須留眾人遂至黃昏，心自念言：「度城門閉，眾人不來，今此石蜜美酒畫瓶已屬我矣！",
    "T15n0606_005:0215a27_5": "當以賣之可自致富，先應甞視。」",
    "T15n0606_005:0215a28_6": "便淨澡手開發瓶口，則見瓶中皆盛不淨，爾乃知之：「諸博掩子定侵欺我。」",
    "T15n0606_005:0215a29_7": "修行如是，已覩聖諦乃自曉了，從久遠來為是五陰所侵欺。",
    "T15n0606_005:0215b02_8": "於是頌曰：　生死載眾身，　　五陰所侵期，　常更歷苦樂，　　謂有我人壽。",
    "T15n0606_005:0215b05_0": "　修行五樂欺，　　然後自見侵，　如人得畫瓶，　　發之知不淨。",
    "T15n0606_005:0215b07_0": "譬如導師有饒財寶，為子迎婦，端正姝好無有不可，甚重愛敬不失其意，須臾相離自謂如終。",
    "T15n0606_005:0215b09_1": "爾時國中道路斷絕，計十二年無有來者，後多賈客從遠方至，住在比國休息未前，道師語子：「卿往詣彼市買來還。」",
    "T15n0606_005:0215b11_2": "子聞父教，愁憂不樂如箭射心，語親友言：「卿不知我親愛于妻，今父告我遠離捨之，當行賈作。",
    "T15n0606_005:0215b14_0": "適聞是命我心僅裂，今吾當死，自投於水，若上高山自投深谷。」",
    "T15n0606_005:0215b15_1": "於是頌曰：　年少親敬婦，　　愛欲甚熾盛，　思父之教命，　　志懷大憂慼；　心惱而欲死，　　云何離愛妻？",
    "T15n0606_005:0215b19_0": "　其子意甚痛，　　如捕山象靽。",
    "T15n0606_005:0215b20_0": "親友聞言即報之曰：「所以生子典知家門，四向求財以供父母，假使不勞以何生活？",
    "T15n0606_005:0215b21_1": "設在天上尚不得安，況於人間耶！」",
    "T15n0606_005:0215b22_2": "既聞父命，得眾人諫，即悲淚出，兩手椎胸，便嚴發行。",
    "T15n0606_005:0215b23_3": "於是頌曰：　親友知識悉共諫，　　則受父教莊嚴行，　為欲所傷如被箭，　　心懷思婦甚恨恨。",
    "T15n0606_005:0215b27_0": "心常念婦未曾離懷，往至買裝即尋還國，行道歡喜：「今當見之，如是不久也！」",
    "T15n0606_005:0215b28_1": "朝暮思婦，適到家已，問婦所在。",
    "T15n0606_005:0215b29_2": "於是頌曰：　賈作治生行往返，　　心常懷念所重妻，　已到家中先問之，　　吾婦今者為所在？",
    "T15n0606_005:0215c03_0": "其婦念夫心懷愁憂，宿命薄祐，稍得困疾命在呼吸，而體即生若干種瘡，膿血流出，得寒熱病復得癲疾，水腹乾竭、上氣體熱、面手足腫，無央數蠅皆著其身，披髮羸瘦譬如餓鬼，臥在草蓐衣被弊壞。",
    "T15n0606_005:0215c07_1": "於是頌曰：　其夫一心獨所愛，　　宿命之殃而薄祐，　得無數疾臥著床，　　離於好座而在地。",
    "T15n0606_005:0215c10_0": "於是夫入家，問人吾婦所在？",
    "T15n0606_005:0215c10_1": "婢既慚愧淚出悲泣而報之曰：「唯賢郎婦在某閣上。」",
    "T15n0606_005:0215c11_2": "尋自上閣見之，色變未曾有也！",
    "T15n0606_005:0215c12_3": "此顏醜惡不可目覩，諸所愛欲恩情之意永盡無餘，無絲髮之樂，悉更患厭不欲復見。",
    "T15n0606_005:0215c14_4": "於是頌曰：　觀察顏色不貪樂，　　譬如屍死捐塚間，　羸瘦骨立無肌肉，　　如水沒沙失色然。",
    "T15n0606_005:0215c17_0": "其修行者亦復如是，患厭愛欲，發污露觀，求致寂然。",
    "T15n0606_005:0215c18_1": "於是頌曰：　其修行者已離欲，　　厭於五樂亦如是，　如人見婦病眾瘡，　　無央數疾臥著床。",
    "T15n0606_005:0215c21_0": "何謂修行數息守意求於寂然？",
    "T15n0606_005:0215c21_1": "今當解說數息之法。",
    "T15n0606_005:0215c22_2": "何謂數息？",
    "T15n0606_005:0215c22_3": "何謂為安？",
    "T15n0606_005:0215c22_4": "何謂為般？",
    "T15n0606_005:0215c22_5": "出息為安，入息為般；隨息出入而無他念，是謂數息出入。",
    "T15n0606_005:0216a02_6": "何謂修行數息守意能致寂然？",
    "T15n0606_005:0216a02_7": "數息守意有四事行，無二瑕穢，十六特勝。",
    "T15n0606_005:0216a03_8": "於是頌曰：　其修行者欲求寂，　　當知安般出入息，　無有二瑕曉四事，　　當有奇特十六變。",
    "T15n0606_005:0216a07_0": "何謂四事？",
    "T15n0606_005:0216a07_1": "一謂數息，二謂相隨，三謂止觀，四謂還淨。",
    "T15n0606_005:0216a08_2": "於是頌曰：　當以數息及相隨，　　則觀世間諸萬物，　還淨之行制其心，　　以四事宜而定意。",
    "T15n0606_005:0216a11_0": "何謂二瑕？",
    "T15n0606_005:0216a11_1": "數息或長或短是為二瑕。",
    "T15n0606_005:0216a11_2": "捐是二事。",
    "T15n0606_005:0216a12_3": "於是頌曰：　數息設長短，　　顛倒無次第，　是安般守意，　　棄捐無二瑕。",
    "T15n0606_005:0216a15_0": "何謂十六特勝？",
    "T15n0606_005:0216a15_1": "數息長則知，息短亦知，息動身則知，息和釋即知，遭喜悅則知，遇安則知，心所趣即知，心柔順則知，心所覺即知，心歡喜則知，心伏即知，心解脫即知，見無常則知，若無欲則知，觀寂然即知，見道趣即知。",
    "T15n0606_005:0216a20_0": "是為數息十六特勝。",
    "T15n0606_005:0216a20_1": "於是頌曰：　別知數息之長短，　　能了喘息動身時，　和解其行而定體，　　歡悅如是所更樂，　曉安則為六，　　志行號曰七，　而令心和解，　　身行名曰八，　其意所覺了，　　因是得歡喜，　制伏心令定，　　自在令順行，　無常諸欲滅，　　當觀此三事，　知行之所趣，　　是十六特勝。",
    "T15n0606_005:0216a29_0": "何謂數息？",
    "T15n0606_005:0216a29_1": "若修行者坐於閑居無人之處，秉志不亂數出入息，而使至十從一至二，設心亂者當復更數一二至九，設心亂者當復更數，是謂數息。",
    "T15n0606_005:0216b03_2": "行者如是晝夜習數息，一月一年至得十息心不中亂。",
    "T15n0606_005:0216b04_3": "於是頌曰：　自在不動譬如山，　　數出入息令至十，　晝夜月歲不懈止，　　修行如是守數息。",
    "T15n0606_005:0216b07_0": "數息已定當行相隨。",
    "T15n0606_005:0216b07_1": "譬如有人前行，有從如影隨行；修行如是，隨息出入無他之念。",
    "T15n0606_005:0216b08_2": "於是頌曰：　數息意定而自由，　　數息出入為修行，　其心相隨而不亂，　　數息伏心謂相隨。",
    "T15n0606_005:0216b12_0": "其修行者已得相隨，爾時當觀。",
    "T15n0606_005:0216b12_1": "如牧牛者住在一面遙視牛食；行者若茲，從初數息至後究竟，悉當觀察。",
    "T15n0606_005:0216b14_2": "於是頌曰：　如牧牛者遙往察，　　群在澤上而護視，　持御數息亦如是，　　守意若彼是謂觀。",
    "T15n0606_005:0216b17_0": "其修行者已成於觀，當復還淨。",
    "T15n0606_005:0216b17_1": "如守門者坐於門上，觀出入人皆識知之；行者如是，係心鼻頭，當觀數息，知其出入。",
    "T15n0606_005:0216b19_2": "於是頌曰：　譬如守門者，　　坐觀出入人，　在一處不動，　　皆察知人數。",
    "T15n0606_005:0216b22_0": "　當一心數息，　　觀其出入意，　修行亦如是，　　數息立還淨。",
    "T15n0606_005:0216b24_0": "何謂數長？",
    "T15n0606_005:0216b24_1": "適未有息而預數之，息未至鼻而數言二，是為數長。",
    "T15n0606_005:0216b25_2": "於是頌曰：　尚未有所應，　　而數出入息，　數一以為二，　　如是不成數。",
    "T15n0606_005:0216b28_0": "何謂數短？",
    "T15n0606_005:0216b28_1": "二息為一。",
    "T15n0606_005:0216b28_2": "於是頌曰：　其息以至鼻，　　再還至於臍，　以二息為一，　　是則為失數。",
    "T15n0606_005:0216c02_0": "何謂數息而知長？",
    "T15n0606_005:0216c02_1": "其修行者，從初數息，隨息遲疾而觀察之，視忖其趣；知出入息、限度知之，是為息長。",
    "T15n0606_005:0216c04_2": "數息短者亦復如是。",
    "T15n0606_005:0216c04_3": "於是頌曰：　數息長則知，　　息還亦如是，　省察設若此，　　是謂息長短。",
    "T15n0606_005:0216c07_0": "何謂數息動身則知？",
    "T15n0606_005:0216c07_1": "悉觀身中諸所喘息；入息亦如是。",
    "T15n0606_005:0216c08_2": "何謂數息身和釋即知？",
    "T15n0606_005:0216c08_3": "初起息時，若身懈惰而有睡蓋，軀體沈重則除棄之，一心數息；數息還入亦復如是。",
    "T15n0606_005:0216c10_4": "何謂數息遭喜即知？",
    "T15n0606_005:0216c11_5": "若數息時歡喜所至；息入如是。",
    "T15n0606_005:0216c11_6": "何謂數息遇安即知？",
    "T15n0606_005:0216c12_7": "初數息時則得安隱；息入如是。",
    "T15n0606_005:0216c13_8": "何謂數息心所趣即知？",
    "T15n0606_005:0216c13_9": "起數息想，觀諸想念；入息如是。",
    "T15n0606_005:0216c14_10": "何謂心柔順數息即知？",
    "T15n0606_005:0216c14_11": "始起息想，分別想念而順數息；息入亦爾。",
    "T15n0606_005:0216c15_12": "何謂心所覺了數息即知？",
    "T15n0606_005:0216c16_13": "初起息想，識知諸觀而數息；息入如是。",
    "T15n0606_005:0216c17_14": "何謂數息歡悅即知？",
    "T15n0606_005:0216c17_15": "始數息時，若心不樂，勸勉令喜以順出息；入息如是。",
    "T15n0606_005:0216c18_16": "何謂心伏出息即知？",
    "T15n0606_005:0216c19_17": "心設不定，強伏令寂而以數息；入息如是。",
    "T15n0606_005:0216c20_18": "何謂心解脫即知？",
    "T15n0606_005:0216c20_19": "若使出息意不肯解，化伏令度而數出息；入息如是。",
    "T15n0606_005:0216c21_20": "何謂數息見無常即知？",
    "T15n0606_005:0216c22_21": "見諸喘息皆無有常是為出息；入息如是。",
    "T15n0606_005:0216c23_22": "何謂出息無欲即知？",
    "T15n0606_005:0216c23_23": "見息起滅，如是離欲，是為觀離欲出息即知；入息如是。",
    "T15n0606_005:0216c25_24": "何謂觀寂滅數息即知？",
    "T15n0606_005:0216c25_25": "其息出時觀見滅盡，是為觀寂出息即知；入息如是。",
    "T15n0606_005:0216c26_26": "何謂見趣道數息即自知？",
    "T15n0606_005:0216c27_27": "見息出滅處，覩是以後心即離塵，以離無欲棄於三處志即解脫，將護此意是為數息。",
    "T15n0606_005:0216c29_28": "出息入息如是，為十六將勝之說。",
    "T15n0606_005:0217a01_29": "行者所以觀出入息，用求寂故令心定住，從其寂然而獲二事：一者凡夫，二者佛弟子。",
    "T15n0606_005:0217a03_30": "何謂凡夫而求寂然？",
    "T15n0606_005:0217a03_31": "欲令心止住，除五陰蓋。",
    "T15n0606_005:0217a04_32": "何故欲除諸蓋之患？",
    "T15n0606_005:0217a04_33": "欲獲第一禪定故。",
    "T15n0606_005:0217a05_34": "何故欲求第一之禪？",
    "T15n0606_005:0217a05_35": "欲得五通。",
    "T15n0606_005:0217a05_36": "何謂佛弟子欲求寂然？",
    "T15n0606_005:0217a06_37": "所以求者欲得溫和。",
    "T15n0606_005:0217a06_38": "何故求溫和？",
    "T15n0606_005:0217a07_39": "欲致頂法；見五陰空悉皆非我所，是謂頂法。",
    "T15n0606_005:0217a08_40": "何故求頂法？",
    "T15n0606_005:0217a08_41": "以見四諦，順向法忍。",
    "T15n0606_005:0217a08_42": "何故順求法忍？",
    "T15n0606_005:0217a09_43": "欲得世間最上之法。",
    "T15n0606_005:0217a09_44": "何故求世最上之法？",
    "T15n0606_005:0217a10_45": "欲知諸法悉皆為苦，因得分別三十七道品之法。",
    "T15n0606_005:0217a11_46": "何故欲知諸法之苦？",
    "T15n0606_005:0217a11_47": "欲得第八之處。",
    "T15n0606_005:0217a12_48": "何以故？",
    "T15n0606_005:0217a12_49": "志第八之地，其人欲致道跡之故。",
    "T15n0606_005:0217a13_50": "何謂凡夫數息因緣得至寂然？",
    "T15n0606_005:0217a13_51": "心在數息，一意不亂無有他念，因是之故，從其數息得至寂然，從其方便諸五陰蓋皆為消除。",
    "T15n0606_005:0217a15_52": "爾時其息設使出入，常與心俱緣其想念；入息如是。",
    "T15n0606_005:0217a17_53": "若出入息觀察所趣是謂為行，心中歡喜是謂忻悅，其可意者是謂為安，心尊第一而得自在是為定意，始除五蓋心中順解從是離著。",
    "T15n0606_005:0217a20_54": "何謂離著？",
    "T15n0606_005:0217a20_55": "遠於眾想愛欲不善之法行也！",
    "T15n0606_005:0217a21_56": "如是念想歡喜安隱，心得一定除斷五品，具足五品因其數息，緣致五德得第一禪。",
    "T15n0606_005:0217a23_57": "已得第一禪習行不捨，一禪適安堅固不動，欲求神通志于神足，天眼洞視、天耳徹聽，知從來生、知他心念恣意自在。",
    "T15n0606_005:0217a25_58": "譬如金師，以紫磨金自在所作瓔珞、指環、臂釧、步瑤之屬，如意皆成；已得四禪自在如是，此為五通。",
    "T15n0606_005:0217a28_0": "何謂佛弟子數出入息而得寂然？",
    "T15n0606_005:0217a28_1": "其修行者坐於寂靜無人之處，斂心不散，閉口專精觀出入息，息從鼻還轉至咽喉，遂到臍中，從臍還鼻。",
    "T15n0606_005:0217b02_2": "當省察之，出息有異、入息不同，令意隨息，順而出入，使心不亂，因是數息志定獲寂。",
    "T15n0606_005:0217b04_0": "於是中間永無他想，唯念佛、法、聖眾之德，苦、習、盡、道四諦之義，便獲欣悅，是謂溫和。",
    "T15n0606_005:0217b06_0": "如人吹火熱來向面，火不著面但熱氣耳！",
    "T15n0606_005:0217b07_0": "其火之熱不可吹作，當作是知溫和如斯。",
    "T15n0606_005:0217b08_0": "何謂溫暖法？",
    "T15n0606_005:0217b08_1": "未具足善本，凡有九事：有微柔和、下柔和、勝柔和，有中、有中中、有勝中，有上柔和、有中上、有上上柔和。",
    "T15n0606_005:0217b10_2": "知彼微柔和、下柔和，是謂溫和之善本也！",
    "T15n0606_005:0217b11_3": "其中下、中中、中上是謂法頂之善本也！",
    "T15n0606_005:0217b12_4": "其下上、中上、上上柔和是謂為諦柔和法忍。",
    "T15n0606_005:0217b13_5": "上中之上是謂俗間之尊法也！",
    "T15n0606_005:0217b14_6": "是九事善本之義，故是俗事諸漏未盡。",
    "T15n0606_005:0217b15_7": "修行若得溫和之行，執數息想因此專念，息若還者意隨其息，無他之念；若息出者知息往反，心入佛、法及在聖眾，苦、習、盡、道如在溫和。",
    "T15n0606_005:0217b18_8": "其心轉勝是謂頂法。",
    "T15n0606_005:0217b18_9": "若如有人住高山上觀察四方，或上山者或有下者，或入聖道或入凡夫地。",
    "T15n0606_005:0217b20_10": "其修行者已得頂法，入凡夫地甚可憂之。",
    "T15n0606_005:0217b21_11": "譬如山水流行瀑疾起曲橫波，有人欲渡，入水而泅欲至彼岸，迴波制還令在中流，既疲且極遂沈波水沒在其底；其人心念定死不疑，岸邊住人代之憂慼。",
    "T15n0606_005:0217b24_12": "修行如是，已得明師，夙夜覺悟結跏趺坐，麁衣惡食坐於草褥，困苦其身；作行如是反為生死流波所制，投于恩情不能專一，沒於終始眾想流池，安得道明？",
    "T15n0606_005:0217b28_13": "是故行者當代憂愁。",
    "T15n0606_005:0217b28_14": "譬如導師多齎財寶，歷度曠野嶮厄之路，臨欲到家卒遇惡賊亡失財物，眾人悒悒也！",
    "T15n0606_005:0217c01_15": "當為修行懷憂如是。",
    "T15n0606_005:0217c02_16": "譬如田家耕種五穀，子實茂盛臨當刈頃，卒有雹霜傷殺穀實，唯有遺草，其人憂愁；修行如是，已得頂法，入凡夫地當為悒悒。",
    "T15n0606_005:0217c05_17": "得頂法已而復墮落，或遇惡友念於愛欲，不淨為淨、淨為不淨，喜遠遊行不得專精，或遇長疾或遇穀貴，飢匱困厄不繼糊口，或念家事、父母、兄弟、妻息、親屬，或坐不處憒閙之中。",
    "T15n0606_005:0217c09_18": "已得頂法未成道果，衰老將至心遂迷惑，怱得困病命垂向盡，曾所篤信佛法、聖眾、苦、習、盡、道永不復信；當習于定而反捨之，當觀不觀精進更懈，本所思法永不復起，以是之故從其頂法而退墮落。",
    "T15n0606_005:0217c13_19": "何謂頂法而不退還？",
    "T15n0606_005:0217c14_20": "如曾所信日信增益，如本定心遂令不動，所觀弗失，常察精進轉增于前，所思念法專精不捨，以是之故不退頂法。",
    "T15n0606_005:0217c17_0": "修行如是，因其專精而心想一，各各思惟究竟之法，初未曾動不念新故，如是即知出息有異、入息不同；出入息異令其心生，見知如此無所畏想，是謂為中中之上而得法忍。",
    "T15n0606_005:0217c20_1": "心無所想而作是觀：「前意、後意未曾錯亂，分別察心云何往反？」",
    "T15n0606_005:0217c22_2": "是謂上中之下柔順法忍。",
    "T15n0606_005:0217c22_3": "設使其心，愛於專思志不移亂，是謂上中柔順之法。",
    "T15n0606_005:0217c24_4": "其忍何所趣順？",
    "T15n0606_005:0217c24_5": "趣順四諦如審諦住，心以如是遂至清淨，是謂為信；雖爾獲此未成信根。",
    "T15n0606_005:0218a02_6": "以得是信，身口心強，是謂精進；尚未能成精進之根。",
    "T15n0606_005:0218a03_7": "志向諸法，是謂有心；未成念根。",
    "T15n0606_005:0218a04_0": "以心一志，是謂定意；未成定根。",
    "T15n0606_005:0218a04_1": "其觀諸法分別厥義，是謂智慧；未成慧根。",
    "T15n0606_005:0218a05_2": "計是五法，向于諸根，未成道根；有念有想尚有所在，而見有遶未成定意。",
    "T15n0606_005:0218a07_3": "是謂上中之上世俗尊法。",
    "T15n0606_005:0218a07_4": "其修行者當知了之，色起滅處，痛、痒、法、意。",
    "T15n0606_005:0218a08_5": "觀起滅本，察其因緣過去、當來；行無願定，隨入脫門察生死苦；計斯五陰即是憂患，無有狐疑。",
    "T15n0606_005:0218a11_0": "爾時則獲解苦法忍。",
    "T15n0606_005:0218a11_1": "已見苦本，便見慧眼，除于十結。",
    "T15n0606_005:0218a12_2": "何謂為十：一曰貪身，二曰見神，三曰邪見，四曰猶豫，五曰失戒，六曰狐疑，七曰愛欲，八曰瞋恚，九曰貢高，十曰愚癡。",
    "T15n0606_005:0218a14_3": "棄是十結已獲此心，則向無漏入於正見，度凡夫地住于聖道，不犯地獄、畜生、餓鬼之罪，終不橫死，會成道跡，無願三昧而行正受，已向脫門。",
    "T15n0606_005:0218a18_0": "未起惡法則不復生，諸惡自盡；未起法念當使興發，所興善法令具足成；心已如足隨其所欲，是謂自恣；令志專一，是謂自在定意。",
    "T15n0606_005:0218a21_0": "從是次第信、念、精進、觀察、護命，是謂為信；思惟其行，是謂自恣三昧；專精于道而獲神足，假使修行身、口、心強，是謂精進定意之法。",
    "T15n0606_005:0218a23_1": "志專心識，是謂意定。",
    "T15n0606_005:0218a24_2": "欲入道義，是謂察誡定意。",
    "T15n0606_005:0218a25_0": "以是之緣致四神足。",
    "T15n0606_005:0218a25_1": "已獲神足，是謂信根；身心堅固，謂精進根；所可思法，是為意根；其心專一，是謂定根；能分別法而知所趣，是謂智慧根。",
    "T15n0606_005:0218a28_2": "以是之故具足五根。",
    "T15n0606_005:0218a28_3": "其信溫和，是謂信力，精進力、意力、寂意力、智慧力亦復如是。",
    "T15n0606_005:0218a29_4": "成就五力能及諸法，則心覺意；分別諸法，是謂精求諸法覺意；身心堅固，是謂精進覺意；心懷喜踊得如所欲，是謂忻悅覺意；身意相依，信柔不亂，是謂信覺意；其心一寂，是謂定覺意；其心見滅婬、怒、癡垢，所志如願，是護覺意。",
    "T15n0606_005:0218b06_5": "以是之故七覺意成。",
    "T15n0606_005:0218b06_6": "設使別觀諸法之義，是謂正見；諸所思惟無邪之願，是為正念；身意堅固，是為正方便；心向經義，是為正意；其心專一，是為正定。",
    "T15n0606_005:0218b09_7": "身意造業是三悉淨，爾乃得成八正道行。",
    "T15n0606_005:0218b10_8": "此八正道中，正見、正念、正方便，計是三事屬觀；其正意、正定是二事則屬寂然。",
    "T15n0606_005:0218b12_9": "是觀、寂二，如兩馬駕一車乘行。",
    "T15n0606_005:0218b12_10": "若無漏心不專一法，遍入三十七品之法，以是具足此三十七法，便解知苦；如是之比，即得第二無漏之心。",
    "T15n0606_005:0218b15_11": "爾時思惟：「如今欲界五陰有苦，色界、無色界同然無異。」",
    "T15n0606_005:0218b16_12": "是謂知苦隨忍之慧則成就，建第三無漏之心。",
    "T15n0606_005:0218b17_13": "已得是行，用見苦故，除十八結已，過色界，超無色界，順宜慧者即得第四無漏之心。",
    "T15n0606_005:0218b19_14": "已獲四無漏心，便度三界勤苦之瑕，即自了之：「吾已度患，無有眾惱，為得度苦。」",
    "T15n0606_005:0218b21_15": "則自思惟：「苦本何由？",
    "T15n0606_005:0218b21_16": "恩愛之本而生著網，從久已來習此恩愛遭患于今，永拔愛根則無眾惱。」",
    "T15n0606_005:0218b23_17": "已離恩愛欣樂可意，何從而有？",
    "T15n0606_005:0218b24_18": "是謂解習斷除法忍，是為第五無漏之心。",
    "T15n0606_005:0218b25_19": "除於欲界諸所習著，則捐七結，便為知拔欲界諸患，是謂第六無漏之心。",
    "T15n0606_005:0218b26_20": "修行自念：「色界之本，本從何興？",
    "T15n0606_005:0218b27_21": "諦觀其元，從欲而起。」",
    "T15n0606_005:0218b28_22": "樂出恩愛可意而悅，是為第七無漏之心。",
    "T15n0606_005:0218b29_23": "以有此行度於色界，其無色界十二諸結心隨習慧，是為第八無漏之心。",
    "T15n0606_005:0218c01_24": "是謂八義佛之初子。",
    "T15n0606_005:0218c02_25": "爾時心念：「吾見三界以除苦習，於欲無愛，是謂安隱。」",
    "T15n0606_005:0218c03_26": "則樂寂滅可意甘之，是為滅盡法慧之忍，斯為第九無漏之心。",
    "T15n0606_005:0218c04_27": "已獲此義見本滅盡，於欲界除七結之縛，是為第十無漏之心。",
    "T15n0606_005:0218c06_28": "則自念言：「若不著色及無色界，此謂為寂。」",
    "T15n0606_005:0218c07_29": "是為第十一無漏之心。",
    "T15n0606_005:0218c07_30": "則除十二諸結之疑，已度此患即得滅盡之慧，是為第十二無漏之心。",
    "T15n0606_005:0218c09_31": "爾時自念：「得未曾有！」",
    "T15n0606_005:0218c09_32": "如佛、世尊解法乃爾，因斯道義，知欲界苦，則棄捐之。",
    "T15n0606_005:0218c10_33": "知從習生，則離於習，得至盡滅，因此得入法慧道忍，是為第十三無漏之心。",
    "T15n0606_005:0218c12_34": "爾時以道覩於欲界則棄八結，去是然後會當獲此興隆法慧，是為第十四無漏之心。",
    "T15n0606_005:0218c14_35": "應時心念得未曾有，以是道行解於色界、無色之苦，而除諸習證於盡滅，是為第十五無漏之心。",
    "T15n0606_005:0218c16_36": "道從其志除十二結，於色、無色界除是結已，則興道慧，是為第十六無漏之心。",
    "T15n0606_005:0218c18_37": "應時除盡八十八諸結，當去十想結。",
    "T15n0606_005:0218c19_38": "所以者何？",
    "T15n0606_005:0218c19_39": "如從江河取一渧之水，究竟道義如江河水，其餘未除如一渧水，即成道跡會至聖賢。",
    "T15n0606_005:0218c21_40": "七反生天、七反人間，永盡苦本。",
    "T15n0606_005:0218c22_41": "其修行者，以是之比拔眾惱根，斷生死流，心則欣悅；已度三塗不犯五逆，離於異道遇其所知，不從外道悕望榮冀。",
    "T15n0606_005:0218c24_42": "眾祐之德不更終始，七反之患未曾犯戒，見無數明晝夜歡喜。",
    "T15n0606_005:0218c26_43": "譬如有人避飢饉地至豐賤國，脫嶮得安，繫獄得出，如病除愈心懷喜踊。",
    "T15n0606_005:0218c27_44": "修行如是，因安般守意則得寂滅，欲求寂然習行如是。",
    "T15n0606_005:0218c29_45": "於是頌曰：　覺了睡眠重懈怠，　　分別身中息出時，　修行息入念還得，　　是謂身息成其行。",
    "T15n0606_005:0219a03_0": "修行道地經卷第五"
}