{
    "T12n0374_012:0433c22_0": "大般涅槃經卷第十二",
    "T12n0374_012:0433c24_0": "北涼天竺三藏曇無讖譯",
    "T12n0374_012:0433c25_0": "聖行品第七之二",
    "T12n0374_012:0433c26_0": "「復次善男子！",
    "T12n0374_012:0433c26_1": "菩薩摩訶薩聖行者，觀察是身，從頭至足，其中唯有髮毛、爪齒、不淨垢穢、皮肉筋骨、脾腎心肺、肝膽腸胃、生熟二藏、大小便利、涕唾目淚、肪膏腦膜、骨髓膿血、腦胲諸脈。",
    "T12n0374_012:0434a01_2": "菩薩如是專念觀時，誰有是我？",
    "T12n0374_012:0434a01_3": "我為屬誰？",
    "T12n0374_012:0434a02_4": "住在何處？",
    "T12n0374_012:0434a02_5": "誰屬於我？",
    "T12n0374_012:0434a02_6": "復作是念：『骨是我耶？",
    "T12n0374_012:0434a03_7": "離骨是耶？』",
    "T12n0374_012:0434a03_8": "菩薩爾時除去皮肉，唯觀白骨，復作是念：『骨色相異，所謂青黃、赤白及以鴿色，如是骨相亦復非我，何以故？",
    "T12n0374_012:0434a05_9": "我者亦非青黃、赤白及以鴿色。』",
    "T12n0374_012:0434a06_10": "菩薩繫心作是觀時，即得斷除一切色欲。",
    "T12n0374_012:0434a07_11": "復作是念：『如是骨者從因緣生，依因足骨以拄踝骨，依因踝骨以拄膊骨，依因膊骨以拄膝骨，依因膝骨以拄髀骨，依因髀骨以拄臗骨，依因臗骨以拄腰骨，依因腰骨以拄脊骨，依因脊骨以拄肋骨，復因脊骨上拄項骨，依因項骨以拄頷骨，依因頷骨以拄牙齒，上有髑髏。",
    "T12n0374_012:0434a13_12": "復因項骨以拄膊骨，依因膊骨以拄臂骨，依因臂骨以拄腕骨，依因腕骨以拄掌骨，依因掌骨以拄指骨。』",
    "T12n0374_012:0434a16_13": "菩薩摩訶薩如是觀時，身所有骨，一切分離，得是觀已即斷三欲：一形貌欲，二姿態欲，三細觸欲。",
    "T12n0374_012:0434a18_14": "「菩薩摩訶薩觀青骨時，見此大地，東西南北、四維上下悉皆青相；如青色觀，黃白鴿色，亦復如是。",
    "T12n0374_012:0434a20_15": "菩薩摩訶薩作是觀時，眉間即出青、黃、赤、白、鴿等色光，是菩薩於是一一諸光明中見有佛像，見已即問：『如此身者，不淨因緣和合共成，云何而得坐起、行住、屈伸、俯仰，視瞬、喘息、悲泣、喜笑？",
    "T12n0374_012:0434a24_16": "此中無主，誰使之然？』",
    "T12n0374_012:0434a25_17": "作是問已，光中諸佛忽然不現。",
    "T12n0374_012:0434a26_18": "復作是念：『或識是我，故使諸佛不為我說。』",
    "T12n0374_012:0434a27_19": "復觀此識，次第生滅，猶如流水，亦復非我。",
    "T12n0374_012:0434a28_20": "復作是念：『若識非我，出息入息或能是我。』",
    "T12n0374_012:0434a29_0": "復作是念：『是出入息，直是風性，而是風性，乃是四大，四大之中何者是我？",
    "T12n0374_012:0434b01_1": "地性非我，水火風性亦復非我。』",
    "T12n0374_012:0434b02_2": "復作是念：『此身一切，悉無有我，唯有心風因緣和合，示現種種所作事業，譬如呪力、幻術所作，亦如箜篌，隨意出聲。",
    "T12n0374_012:0434b05_0": "是故此身如是不淨，假眾因緣和合共成，而於何處生此貪欲？",
    "T12n0374_012:0434b06_1": "若被罵辱，復於何處而生瞋恚？",
    "T12n0374_012:0434b07_2": "而我此身，三十六物不淨臭穢，何處當有受罵辱者？",
    "T12n0374_012:0434b08_3": "若聞其罵，即便思惟，以何音聲而見罵耶？",
    "T12n0374_012:0434b09_4": "一一音聲不能見罵，若一不能，多亦不能，以是義故，不應生瞋。",
    "T12n0374_012:0434b10_5": "若他來打，亦應思惟，如是打者從何而生？』",
    "T12n0374_012:0434b11_6": "復作是念：『因手刀杖，及以我身，故得名打。",
    "T12n0374_012:0434b12_7": "我今何緣橫瞋於他？",
    "T12n0374_012:0434b13_8": "乃是我身，自招此咎，以我受是五陰身故。",
    "T12n0374_012:0434b14_9": "譬如因的則有箭中，我身亦爾，有身有打。",
    "T12n0374_012:0434b15_0": "我若不忍心則散亂，心若散亂則失正念，若失正念則不能觀善、不善義，若不能觀善、不善義則行惡法，惡法因緣則墮地獄、畜生、餓鬼。』",
    "T12n0374_012:0434b18_1": "菩薩爾時作是觀已，得四念處，得四念處已，則得住於堪忍地中。",
    "T12n0374_012:0434b19_2": "菩薩摩訶薩住是地已，則能堪忍貪欲恚癡，亦能堪忍寒熱飢渴、蚊虻蚤虱、暴風惡觸、種種疾疫、惡口罵詈、撾打楚撻，身心苦惱一切能忍，是故名為住堪忍地。」",
    "T12n0374_012:0434b23_3": "迦葉菩薩摩訶薩白佛言：「世尊！",
    "T12n0374_012:0434b23_4": "菩薩未得住不動地，淨持戒時，頗有因緣，得破戒不？」",
    "T12n0374_012:0434b25_5": "「善男子！",
    "T12n0374_012:0434b25_6": "有菩薩未得住不動地，有因緣故，可得破戒。」",
    "T12n0374_012:0434b26_7": "迦葉敬諾：「何者是耶？」",
    "T12n0374_012:0434b26_8": "佛言：「迦葉！",
    "T12n0374_012:0434b27_9": "若有菩薩知以破戒因緣，則能令人受持愛樂大乘經典，又能令其讀誦通利、書寫經卷、廣為他說、不退轉於阿耨多羅三藐三菩提，為如是故，故得破戒。",
    "T12n0374_012:0434c01_10": "菩薩爾時應作是念：『我寧一劫若減一劫，墮於阿鼻地獄受罪，要必當令如是之人，不退轉於阿耨多羅三藐三菩提。』",
    "T12n0374_012:0434c04_11": "迦葉！",
    "T12n0374_012:0434c04_12": "以是因緣，菩薩摩訶薩得毀淨戒。」",
    "T12n0374_012:0434c05_13": "爾時文殊師利菩薩摩訶薩白佛言：「世尊！",
    "T12n0374_012:0434c06_0": "若有菩薩，攝取護持如是之人，令不退於菩提之心，為是毀戒；若墮阿鼻，無有是處。」",
    "T12n0374_012:0434c07_1": "爾時佛讚文殊師利：「善哉，善哉！",
    "T12n0374_012:0434c08_2": "如汝所說。",
    "T12n0374_012:0434c08_3": "我念往昔，於此閻浮提作大國王，名曰仙預，愛念敬重大乘經典，其心純善，無有麁惡嫉妬慳悋，口常宣說愛語、善語，身常攝護貧窮、孤獨，布施精進無有休廢。",
    "T12n0374_012:0434c12_4": "時世無佛、聲聞、緣覺，我於爾時愛樂大乘方等經典，十二年中事婆羅門，供給所須。",
    "T12n0374_012:0434c14_5": "過十二年施安已訖，即作是言：『師等今應發阿耨多羅三藐三菩提心。』",
    "T12n0374_012:0434c16_6": "婆羅門言：『大王！",
    "T12n0374_012:0434c16_7": "菩提之性是無所有，大乘經典亦復如是。",
    "T12n0374_012:0434c17_8": "大王！",
    "T12n0374_012:0434c17_9": "云何乃令人物同於虛空？』",
    "T12n0374_012:0434c18_10": "善男子！",
    "T12n0374_012:0434c18_11": "我於爾時心重大乘，聞婆羅門誹謗方等，聞已即時斷其命根。",
    "T12n0374_012:0434c19_12": "善男子！",
    "T12n0374_012:0434c19_13": "以是因緣，從是已來不墮地獄。",
    "T12n0374_012:0434c20_14": "善男子！",
    "T12n0374_012:0434c20_15": "擁護攝持大乘經典，乃有如是無量勢力。",
    "T12n0374_012:0434c22_0": "「復次迦葉！",
    "T12n0374_012:0434c22_1": "又有聖行，所謂四聖諦。",
    "T12n0374_012:0434c22_2": "苦、集、滅、道，是名四聖諦。",
    "T12n0374_012:0434c23_3": "迦葉！",
    "T12n0374_012:0434c23_4": "苦者逼迫相，集者能生長相，滅者寂滅相，道者大乘相。",
    "T12n0374_012:0434c24_5": "復次善男子！",
    "T12n0374_012:0434c25_6": "苦者現相，集者轉相，滅者除相，道者能除相。",
    "T12n0374_012:0434c26_7": "復次善男子！",
    "T12n0374_012:0434c26_8": "苦者有三相：苦苦相、行苦相、壞苦相；集者二十五有；滅者滅二十五有；道者修戒定慧。",
    "T12n0374_012:0434c28_9": "復次善男子！",
    "T12n0374_012:0434c28_10": "有漏法者有二種：有因、有果；無漏法者亦有二種：有因、有果。",
    "T12n0374_012:0435a01_11": "有漏果者是則名苦，有漏因者則名為集，無漏果者則名為滅，無漏因者則名為道。",
    "T12n0374_012:0435a03_12": "「復次善男子！",
    "T12n0374_012:0435a03_13": "八相名苦，所謂生苦、老苦、病苦、死苦、愛別離苦、怨憎會苦、求不得苦、五盛陰苦。",
    "T12n0374_012:0435a05_14": "能生如是八苦法者，是名為因。",
    "T12n0374_012:0435a05_15": "無有如是八法之處，是名為滅。",
    "T12n0374_012:0435a06_16": "十力、四無所畏、三念處、大悲，是名為道。",
    "T12n0374_012:0435a07_17": "「善男子！",
    "T12n0374_012:0435a07_18": "生者出相，所謂五種：一者初出，二者至終，三者增長，四者出胎，五者種類生。",
    "T12n0374_012:0435a09_19": "何等為老？",
    "T12n0374_012:0435a09_20": "老有二種：一念念老，二終身老。",
    "T12n0374_012:0435a10_21": "復有二種：一增長老，二滅壞老，是名為老。",
    "T12n0374_012:0435a11_22": "云何為病？",
    "T12n0374_012:0435a11_23": "病謂四大毒蛇，互不調適，亦有二種：一者身病，二者心病。",
    "T12n0374_012:0435a13_24": "身病有五：一者因水，二者因風，三者因熱，四者雜病，五者客病。",
    "T12n0374_012:0435a14_25": "客病有四：一者非分強作，二者忘誤墮落，三者刀杖瓦石，四者鬼魅所著。",
    "T12n0374_012:0435a16_26": "心病亦有四種：一者踊躍，二者恐怖，三者憂愁，四者愚癡。",
    "T12n0374_012:0435a17_27": "復次善男子！",
    "T12n0374_012:0435a18_28": "身心之病凡有三種。",
    "T12n0374_012:0435a18_29": "何等為三？",
    "T12n0374_012:0435a18_30": "一者業報，二者不得遠離惡對，三者時節代謝。",
    "T12n0374_012:0435a19_31": "生如是等因緣名字，受分別病。",
    "T12n0374_012:0435a20_32": "因緣者，風等諸病。",
    "T12n0374_012:0435a21_33": "名字者，心悶肺脹，上氣咳逆，心驚下痢。",
    "T12n0374_012:0435a22_0": "受分別者，頭痛目痛、手足等痛，是名為病。",
    "T12n0374_012:0435a23_0": "何等為死？",
    "T12n0374_012:0435a23_1": "死者捨所受身。",
    "T12n0374_012:0435a23_2": "捨所受身亦有二種：一命盡死，二外緣死。",
    "T12n0374_012:0435a24_3": "命盡死者亦有三種：一者命盡非是福盡，二者福盡非是命盡，三者福命俱盡。",
    "T12n0374_012:0435a26_4": "外緣死者復有三種：一者非分自害死，二者橫為他死，三者俱死。",
    "T12n0374_012:0435a27_5": "又有三種死：一放逸死，二破戒死，三壞命根死。",
    "T12n0374_012:0435a29_6": "何等名為放逸死？",
    "T12n0374_012:0435a29_7": "若有誹謗大乘方等般若波羅蜜，是名放逸死。",
    "T12n0374_012:0435b01_8": "何等名為破戒死耶？",
    "T12n0374_012:0435b02_9": "毀犯去、來、現在諸佛所制禁戒，是名破戒死。",
    "T12n0374_012:0435b03_10": "何等名為壞命根死？",
    "T12n0374_012:0435b03_11": "捨五陰身，是名壞命根死。",
    "T12n0374_012:0435b04_12": "如是名曰死為大苦。",
    "T12n0374_012:0435b04_13": "「何等名為愛別離苦？",
    "T12n0374_012:0435b05_14": "所愛之物破壞離散。",
    "T12n0374_012:0435b05_15": "所愛之物破壞離散，亦有二種：一者人中五陰壞，二者天中五陰壞。",
    "T12n0374_012:0435b07_16": "如是人天所愛五陰，分別挍計有無量種，是名愛別離苦。",
    "T12n0374_012:0435b08_17": "何等名為怨憎會苦？",
    "T12n0374_012:0435b09_0": "所不愛者而共聚集。",
    "T12n0374_012:0435b09_1": "所不愛者而共聚集，復有三種：所謂地獄、餓鬼、畜生。",
    "T12n0374_012:0435b10_2": "如是三趣分別挍計有無量種，如是則名怨憎會苦。",
    "T12n0374_012:0435b11_3": "何等名為求不得苦？",
    "T12n0374_012:0435b12_4": "求不得苦復有二種：一者所悕望處求不能得，二者多役功力不得果報，如是則名求不得苦。",
    "T12n0374_012:0435b14_5": "何等名為五盛陰苦？",
    "T12n0374_012:0435b14_6": "五盛陰苦者，生苦、老苦、病苦、死苦、愛別離苦、怨憎貪苦、求不得苦，是故名為五盛陰苦。",
    "T12n0374_012:0435b16_7": "「迦葉！",
    "T12n0374_012:0435b17_8": "生之根本，凡有如是七種之苦，老苦乃至五盛陰苦。",
    "T12n0374_012:0435b18_9": "迦葉！",
    "T12n0374_012:0435b18_10": "夫衰老者非一切有，佛及諸天一向定無，人中不定或有或無。",
    "T12n0374_012:0435b19_11": "迦葉！",
    "T12n0374_012:0435b20_0": "三界受身，無不有生，老不必定，是故一切生為根本。",
    "T12n0374_012:0435b21_1": "迦葉！",
    "T12n0374_012:0435b21_2": "世間眾生顛倒覆心，貪著生相，厭患老死。",
    "T12n0374_012:0435b22_3": "迦葉！",
    "T12n0374_012:0435b22_4": "菩薩不爾，觀其初生，已見過患。",
    "T12n0374_012:0435b23_5": "迦葉！",
    "T12n0374_012:0435b23_6": "如有女人入於他舍，是女端正，顏貌瓌麗，以好瓔珞莊嚴其身。",
    "T12n0374_012:0435b24_7": "主人見已即便問言：『汝字何等？",
    "T12n0374_012:0435b25_8": "繫屬於誰？』",
    "T12n0374_012:0435b25_9": "女人答言：『我身即是功德大天。』",
    "T12n0374_012:0435b26_10": "主人問言：『汝所至處為何所作？』",
    "T12n0374_012:0435b27_11": "女人答言：『我所至處，能與種種金銀琉璃、頗梨真珠、珊瑚虎珀、車璩馬瑙、象馬車乘、奴婢僕使。』",
    "T12n0374_012:0435b29_12": "主人聞已，心生歡喜，踴躍無量：『我今福德，故令汝來至我舍宅。』",
    "T12n0374_012:0435c01_13": "即便燒香散花，供養恭敬禮拜。",
    "T12n0374_012:0435c02_14": "復於門外更見一女，其形醜陋，衣裳弊壞，多諸垢膩，皮膚皴裂，其色艾白。",
    "T12n0374_012:0435c04_0": "見已問言：『汝字何等？",
    "T12n0374_012:0435c04_1": "繫屬誰家？』",
    "T12n0374_012:0435c04_2": "女人答言：『我字黑闇。』",
    "T12n0374_012:0435c05_3": "復問：『何故名為黑闇？』",
    "T12n0374_012:0435c05_4": "女人答言：『我所行處，能令其家所有財寶一切衰秏。』",
    "T12n0374_012:0435c06_5": "主人聞已，即持利刀，作如是言：『汝若不去，當斷汝命。』",
    "T12n0374_012:0435c08_6": "女人答言：『汝甚愚癡，無有智慧。』",
    "T12n0374_012:0435c08_7": "主人問言：『何故名我癡無智慧？』",
    "T12n0374_012:0435c09_8": "女人答言：『汝舍中者，即是我姊。",
    "T12n0374_012:0435c10_9": "我常與姊，進止共俱，汝若驅我，亦當驅彼。』",
    "T12n0374_012:0435c11_10": "主人還入問功德天：『外有一女，云是汝妹。",
    "T12n0374_012:0435c12_11": "實為是不？』",
    "T12n0374_012:0435c12_12": "功德天言：『實是我妹，我與此妹，行住共俱，未曾相離。",
    "T12n0374_012:0435c13_13": "隨所住處，我常作好，彼常作惡，我常利益，彼常作衰。",
    "T12n0374_012:0435c14_14": "若愛我者，亦應愛彼，若見恭敬，亦應敬彼。』",
    "T12n0374_012:0435c15_15": "主人即言：『若有如是好惡事者，我俱不用，各隨意去。』",
    "T12n0374_012:0435c17_16": "是時二女，俱共相將還其所止。",
    "T12n0374_012:0435c17_17": "爾時主人見其還去，心生歡喜踊躍無量。",
    "T12n0374_012:0435c18_18": "是時二女復共相隨至一貧家。",
    "T12n0374_012:0435c19_19": "貧人見已，心生歡喜，即請之言：『從今已去，願汝二人，常住我家。』",
    "T12n0374_012:0435c20_20": "功德天言：『我等先以為他所驅，汝復何緣俱請我住？』",
    "T12n0374_012:0435c22_21": "貧人答言：『汝今念我，我以汝故，復當敬彼，是故俱請令住我家。』",
    "T12n0374_012:0435c23_22": "迦葉！",
    "T12n0374_012:0435c23_23": "菩薩摩訶薩亦復如是，不願生天，以生當有老病死故，是以俱棄，曾無愛心。",
    "T12n0374_012:0435c25_24": "凡夫愚人不知老病死等過患，是故貪受生死二法。",
    "T12n0374_012:0435c26_25": "「復次迦葉！",
    "T12n0374_012:0435c26_26": "如婆羅門幼稚童子，為飢所逼，見人糞中有菴羅果即便取之。",
    "T12n0374_012:0435c28_27": "有智見已，呵責之言：『汝婆羅門，種姓清淨，何故取是糞中穢果？』",
    "T12n0374_012:0435c29_28": "童子聞已，赧然有愧，即答之言：『我實不食，為欲洗淨，還棄捨之。』",
    "T12n0374_012:0436a02_29": "智者語言：『汝大愚癡，若還棄者，本不應取。』",
    "T12n0374_012:0436a03_30": "善男子！",
    "T12n0374_012:0436a03_31": "菩薩摩訶薩亦復如是，於此生分，不受不捨，如彼智者呵責童子。",
    "T12n0374_012:0436a04_32": "凡夫之人欣生惡死，如彼童子取果還棄。",
    "T12n0374_012:0436a05_33": "「復次迦葉！",
    "T12n0374_012:0436a06_0": "譬如四衢道頭，有人器盛滿食，色香味具，而欲賣之。",
    "T12n0374_012:0436a07_1": "有人遠來飢虛羸乏，見其飯食色香味具，即指之言：『此是何物？』",
    "T12n0374_012:0436a08_2": "食主答言：『此是上食，色香味具。",
    "T12n0374_012:0436a09_3": "若食此食，得色得力、能除飢渴、得見諸天；唯有一患，所謂命終。』",
    "T12n0374_012:0436a10_4": "是人聞已，即作是念：『我今不用色力見天，亦不用死。』",
    "T12n0374_012:0436a12_5": "即作是言：『食是食已，若命終者，汝今何用於此賣之？』",
    "T12n0374_012:0436a13_6": "食主答言：『有智之人，終不肯買。",
    "T12n0374_012:0436a14_7": "唯有愚人不知是事，多與我價，貪而食之。』",
    "T12n0374_012:0436a15_8": "善男子！",
    "T12n0374_012:0436a15_9": "菩薩摩訶薩亦復如是，不願生天，得色得力見於諸天。",
    "T12n0374_012:0436a16_10": "何以故？",
    "T12n0374_012:0436a16_11": "以其不免諸苦惱故。",
    "T12n0374_012:0436a17_12": "凡夫愚癡，隨有生處，皆悉貪愛，以其不見老病死故。",
    "T12n0374_012:0436a18_13": "「復次善男子！",
    "T12n0374_012:0436a18_14": "譬如毒樹，根亦能殺，莖亦能殺，皮花果實悉亦能殺。",
    "T12n0374_012:0436a20_0": "善男子！",
    "T12n0374_012:0436a20_1": "二十五有受生之處，所受五陰，亦復如是，一切能殺。",
    "T12n0374_012:0436a21_2": "復次迦葉！",
    "T12n0374_012:0436a21_3": "譬如糞穢，多少俱臭。",
    "T12n0374_012:0436a22_4": "善男子！",
    "T12n0374_012:0436a22_5": "生亦如是，設壽八萬，下至十歲，俱亦受苦。",
    "T12n0374_012:0436a23_6": "復次迦葉！",
    "T12n0374_012:0436a23_7": "譬如嶮岸，上有草覆，於彼岸邊，多有甘露。",
    "T12n0374_012:0436a24_8": "若有食者，壽天千年，永除諸病，安隱快樂。",
    "T12n0374_012:0436a25_9": "凡夫愚人，貪其味故，不知其下有大深坑，即前欲取，不覺脚跌，墮坑而死。",
    "T12n0374_012:0436a27_10": "智者知已，捨離遠去。",
    "T12n0374_012:0436a27_11": "善男子！",
    "T12n0374_012:0436a27_12": "菩薩摩訶薩亦復如是，尚不欲受天上妙食，況復人中？",
    "T12n0374_012:0436a29_13": "凡夫之人乃於地獄吞噉鐵丸，況復人天，上妙餚饌而不能食？",
    "T12n0374_012:0436b01_14": "迦葉！",
    "T12n0374_012:0436b01_15": "以如是喻，及餘無量無邊譬喻，當知是生，實為大苦。",
    "T12n0374_012:0436b02_16": "迦葉！",
    "T12n0374_012:0436b03_0": "是名菩薩摩訶薩住於大乘大涅槃經，觀於生苦。",
    "T12n0374_012:0436b05_0": "「迦葉，云何菩薩摩訶薩，於是大乘大涅槃經觀於老苦？",
    "T12n0374_012:0436b06_1": "老者能為咳逆上氣，能壞勇力、憶念進持、盛年快樂、憍慢貢高、安隱自恣，能作背膢、懈怠懶惰，為他所輕。",
    "T12n0374_012:0436b08_2": "迦葉！",
    "T12n0374_012:0436b08_3": "譬如池水，蓮花滿中，開敷鮮榮，甚可愛樂，值天降雹，悉皆破壞。",
    "T12n0374_012:0436b10_4": "善男子！",
    "T12n0374_012:0436b10_5": "老亦如是，悉能破壞盛壯好色。",
    "T12n0374_012:0436b11_6": "復次迦葉！",
    "T12n0374_012:0436b11_7": "譬如國王，有一智臣善知兵法，有敵國王拒逆不順，王遣此臣往討伐之，即便擒獲將來詣王。",
    "T12n0374_012:0436b13_8": "老亦如是，擒獲壯色，將付死王。",
    "T12n0374_012:0436b14_9": "復次迦葉！",
    "T12n0374_012:0436b14_10": "譬如折軸，無所復用，老亦如是無所復用。",
    "T12n0374_012:0436b15_11": "復次迦葉！",
    "T12n0374_012:0436b15_12": "如大富家，多有財寶，金銀琉璃、珊瑚虎珀、車璩馬瑙。",
    "T12n0374_012:0436b16_13": "有諸怨賊，若入其家，即能劫奪，悉令空盡。",
    "T12n0374_012:0436b17_14": "善男子！",
    "T12n0374_012:0436b17_15": "盛年好色亦復如是，常為老賊之所劫奪。",
    "T12n0374_012:0436b18_16": "復次迦葉！",
    "T12n0374_012:0436b19_17": "譬如貧人貪著上膳、細軟衣裳，雖復悕望而不能得。",
    "T12n0374_012:0436b20_18": "善男子！",
    "T12n0374_012:0436b20_19": "老亦如是，雖有貪心，欲受富樂，五欲自恣，而不能得。",
    "T12n0374_012:0436b21_20": "復次迦葉！",
    "T12n0374_012:0436b21_21": "如陸地龜，心常念水。",
    "T12n0374_012:0436b22_22": "善男子！",
    "T12n0374_012:0436b22_23": "人亦如是，既為衰老之所乾枯，心常憶念壯時所受五欲之樂。",
    "T12n0374_012:0436b24_0": "復次迦葉！",
    "T12n0374_012:0436b24_1": "猶如秋月，所有蓮花皆為一切之所樂見，及其萎黃，人所惡賤。",
    "T12n0374_012:0436b25_2": "善男子！",
    "T12n0374_012:0436b25_3": "盛年壯色，亦復如是，悉為一切之所愛樂，及其老至，眾所惡賤。",
    "T12n0374_012:0436b27_4": "復次迦葉！",
    "T12n0374_012:0436b27_5": "譬如甘蔗，既被壓已，滓無復味。",
    "T12n0374_012:0436b28_6": "善男子！",
    "T12n0374_012:0436b28_7": "壯年盛色亦復如是，既被老壓，無三種味：一出家味，二讀誦味，三坐禪味。",
    "T12n0374_012:0436c01_8": "復次迦葉！",
    "T12n0374_012:0436c01_9": "譬如滿月，夜多光明，晝則不爾。",
    "T12n0374_012:0436c02_10": "善男子！",
    "T12n0374_012:0436c02_11": "人亦如是，壯則端嚴，形貌瓌瑋，老則衰羸，形神枯顇。",
    "T12n0374_012:0436c03_12": "「復次迦葉！",
    "T12n0374_012:0436c03_13": "譬如有王，常以正法治於國土，真實無曲，慈悲好施。",
    "T12n0374_012:0436c05_14": "時為敵國之所破壞，流離逃迸，遂至他土。",
    "T12n0374_012:0436c06_15": "他土人民見已，生於憐愍之心，咸作是言：『大王！",
    "T12n0374_012:0436c07_16": "往日正法治國，不抂萬姓，如何一旦流離至此？』",
    "T12n0374_012:0436c08_17": "善男子！",
    "T12n0374_012:0436c08_18": "人亦如是，既為衰老所壞敗已，常讚壯時所行事業。",
    "T12n0374_012:0436c09_19": "復次迦葉！",
    "T12n0374_012:0436c09_20": "譬如燈炷，唯賴膏油，膏油既盡，勢不久停。",
    "T12n0374_012:0436c10_21": "善男子！",
    "T12n0374_012:0436c11_22": "人亦如是，唯賴壯膏，壯膏既盡，衰老之炷何得久停？",
    "T12n0374_012:0436c12_23": "復次迦葉！",
    "T12n0374_012:0436c12_24": "譬如枯河，不能利益人及非人、飛鳥走獸。",
    "T12n0374_012:0436c13_25": "善男子！",
    "T12n0374_012:0436c13_26": "人亦如是，為老所枯，不能利益一切作業。",
    "T12n0374_012:0436c14_27": "復次迦葉！",
    "T12n0374_012:0436c14_28": "譬如河岸臨峻之樹，若遇暴風必當顛墜。",
    "T12n0374_012:0436c15_29": "善男子！",
    "T12n0374_012:0436c16_0": "人亦如是，臨老險岸，死風既至，勢不得住。",
    "T12n0374_012:0436c16_1": "復次迦葉！",
    "T12n0374_012:0436c17_2": "如車軸折，不任重載。",
    "T12n0374_012:0436c17_3": "善男子！",
    "T12n0374_012:0436c17_4": "老亦如是，不能諮受一切善法。",
    "T12n0374_012:0436c18_5": "復次迦葉！",
    "T12n0374_012:0436c18_6": "譬如嬰兒為人所輕。",
    "T12n0374_012:0436c19_7": "善男子！",
    "T12n0374_012:0436c19_8": "老亦如是，常為一切之所輕毀。",
    "T12n0374_012:0436c20_9": "迦葉！",
    "T12n0374_012:0436c20_10": "以是等喻，及餘無量無邊譬喻，當知是老，實為大苦。",
    "T12n0374_012:0436c21_11": "迦葉！",
    "T12n0374_012:0436c21_12": "是名菩薩摩訶薩修行大乘大涅槃經，觀於老苦。",
    "T12n0374_012:0436c23_0": "「迦葉！",
    "T12n0374_012:0436c23_1": "云何菩薩摩訶薩修行大乘大涅槃經，觀於病苦？",
    "T12n0374_012:0436c24_2": "所謂病者，能壞一切安隱樂事，譬如雹雨傷壞穀苗。",
    "T12n0374_012:0436c25_3": "復次迦葉！",
    "T12n0374_012:0436c25_4": "如人有怨，心常憂愁，而懷恐怖。",
    "T12n0374_012:0436c26_5": "善男子！",
    "T12n0374_012:0436c26_6": "一切眾生亦復如是，常畏病苦，心懷愁憂。",
    "T12n0374_012:0436c27_7": "復次迦葉！",
    "T12n0374_012:0436c27_8": "譬如有人，形貌端正，為王夫人欲心所愛，遣使逼喚，與共交通。",
    "T12n0374_012:0436c29_9": "時王捕得，即便使人，挑其一目、截其一耳、斷一手足，是人爾時形容改異，人所惡賤。",
    "T12n0374_012:0437a02_10": "善男子！",
    "T12n0374_012:0437a02_11": "人亦如是，雖復身體耳目具足，既為病苦所纏逼已，則為眾人之所惡賤。",
    "T12n0374_012:0437a04_0": "復次迦葉！",
    "T12n0374_012:0437a04_1": "如芭蕉樹、竹葦蘆騾，有子則死。",
    "T12n0374_012:0437a05_0": "善男子！",
    "T12n0374_012:0437a05_1": "人亦如是，有病則死。",
    "T12n0374_012:0437a05_2": "復次迦葉！",
    "T12n0374_012:0437a05_3": "如轉輪王，主兵大臣常在前導，王隨後行。",
    "T12n0374_012:0437a06_4": "亦如魚王、蟻王、蠡王、牛王、商主，在前行時，如是諸眾，悉皆隨從，無捨離者。",
    "T12n0374_012:0437a08_5": "善男子！",
    "T12n0374_012:0437a08_6": "死轉輪王亦復如是，常隨病臣不相捨離。",
    "T12n0374_012:0437a09_7": "魚、蟻、蠡、牛、商主、病王亦復如是，常為死眾之所隨逐。",
    "T12n0374_012:0437a10_8": "迦葉！",
    "T12n0374_012:0437a11_0": "病因緣者，所謂苦惱、愁憂悲嘆、身心不安，或為怨賊之所逼害，破壞浮囊，撥撤橋梁，亦能劫奪正念根本，復能破壞盛壯好色、力勢安樂，除捨慚愧，能為身心焦熱熾然。",
    "T12n0374_012:0437a14_1": "以是等喻，及餘無量無邊譬喻，當知病苦是為大苦。",
    "T12n0374_012:0437a16_0": "迦葉！",
    "T12n0374_012:0437a16_1": "是名菩薩摩訶薩修行大乘大涅槃經，觀於病苦。",
    "T12n0374_012:0437a18_0": "「迦葉！",
    "T12n0374_012:0437a18_1": "云何菩薩摩訶薩修行大乘大涅槃經，觀於死苦？",
    "T12n0374_012:0437a19_2": "所謂死者，能燒滅故。",
    "T12n0374_012:0437a19_3": "迦葉！",
    "T12n0374_012:0437a19_4": "如火災起，能燒一切，唯除二禪，力不至故。",
    "T12n0374_012:0437a20_5": "善男子！",
    "T12n0374_012:0437a21_6": "死火亦爾能燒一切，唯除菩薩住於大乘大般涅槃，勢不及故。",
    "T12n0374_012:0437a22_7": "復次迦葉！",
    "T12n0374_012:0437a22_8": "如水災起，一切漂沒，唯除三禪，力不至故。",
    "T12n0374_012:0437a23_9": "善男子！",
    "T12n0374_012:0437a23_10": "死水亦爾，漂沒一切，唯除菩薩住於大乘大般涅槃。",
    "T12n0374_012:0437a25_11": "復次迦葉！",
    "T12n0374_012:0437a25_12": "如風災起，能吹一切悉令散滅，唯除四禪，力不至故。",
    "T12n0374_012:0437a26_13": "善男子！",
    "T12n0374_012:0437a26_14": "死風亦爾，悉能吹滅一切所有，唯除菩薩住於大乘大般涅槃。」",
    "T12n0374_012:0437a28_15": "迦葉菩薩白佛言：「世尊！",
    "T12n0374_012:0437a28_16": "彼第四禪，以何因緣，風不能吹，水不能漂，火不能燒？」",
    "T12n0374_012:0437a29_17": "佛告迦葉：「善男子！",
    "T12n0374_012:0437b01_18": "彼第四禪，內外過患一切無故。",
    "T12n0374_012:0437b02_19": "善男子！",
    "T12n0374_012:0437b02_20": "初禪過患，內有覺觀，外有火災。",
    "T12n0374_012:0437b03_0": "二禪過患，內有歡喜，外有水災。",
    "T12n0374_012:0437b03_1": "三禪過患，內有喘息，外有風災。",
    "T12n0374_012:0437b04_2": "善男子！",
    "T12n0374_012:0437b04_3": "彼第四禪，內外過患一切俱無，是故諸災不能及之。",
    "T12n0374_012:0437b05_4": "善男子！",
    "T12n0374_012:0437b06_0": "菩薩摩訶薩亦復如是，安住大乘大般涅槃，內外過患一切皆盡，是故死王不能及之。",
    "T12n0374_012:0437b08_0": "「復次善男子！",
    "T12n0374_012:0437b08_1": "如金翅鳥能噉能消一切龍魚、金銀等寶，唯除金剛不能令消。",
    "T12n0374_012:0437b09_2": "善男子！",
    "T12n0374_012:0437b09_3": "死金翅鳥亦復如是，能噉能消一切眾生，唯不能消住於大乘大般涅槃菩薩摩訶薩。",
    "T12n0374_012:0437b11_4": "復次迦葉！",
    "T12n0374_012:0437b12_5": "譬如河岸所有草木，大水瀑涱，悉隨漂流入於大海，唯除楊柳以其軟故。",
    "T12n0374_012:0437b13_6": "善男子！",
    "T12n0374_012:0437b14_0": "一切眾生亦復如是，悉皆隨流入于死海，唯除菩薩住於大乘大般涅槃。",
    "T12n0374_012:0437b15_1": "復次迦葉！",
    "T12n0374_012:0437b15_2": "如那羅延，悉能摧伏一切力士，唯除大風。",
    "T12n0374_012:0437b16_3": "何以故？",
    "T12n0374_012:0437b17_4": "以無礙故。",
    "T12n0374_012:0437b17_5": "善男子！",
    "T12n0374_012:0437b17_6": "死那羅延亦復如是，悉能摧伏一切眾生，唯除菩薩住於大乘大般涅槃。",
    "T12n0374_012:0437b19_7": "何以故？",
    "T12n0374_012:0437b19_8": "以無礙故。",
    "T12n0374_012:0437b19_9": "復次迦葉！",
    "T12n0374_012:0437b19_10": "譬如有人於怨憎中，詐現親善，常相追逐，如影隨形，伺求其便，而欲殺之；彼怨謹慎，堅牢自備，故使是人不能得殺。",
    "T12n0374_012:0437b22_11": "善男子！",
    "T12n0374_012:0437b22_12": "死怨亦爾，常伺眾生而欲殺之，唯不能殺住於大乘大般涅槃菩薩摩訶薩。",
    "T12n0374_012:0437b24_13": "何以故？",
    "T12n0374_012:0437b24_14": "以是菩薩不放逸故。",
    "T12n0374_012:0437b25_15": "復次迦葉！",
    "T12n0374_012:0437b25_16": "譬如卒降金剛瀑雨，悉壞藥木、諸樹山林、土沙瓦石、金銀琉璃一切之物，唯不能壞金剛真寶。",
    "T12n0374_012:0437b27_17": "善男子！",
    "T12n0374_012:0437b27_18": "金剛死雨亦復如是，悉能破壞一切眾生，唯除金剛菩薩住於大乘大般涅槃。",
    "T12n0374_012:0437b29_19": "復次迦葉！",
    "T12n0374_012:0437b29_20": "如金翅鳥能噉諸龍，唯不能噉受三歸者。",
    "T12n0374_012:0437c01_21": "善男子！",
    "T12n0374_012:0437c01_22": "死金翅鳥亦復如是，能噉一切無量眾生，唯除菩薩住三定者。",
    "T12n0374_012:0437c03_23": "何謂三定？",
    "T12n0374_012:0437c03_24": "空、無、相願。",
    "T12n0374_012:0437c03_25": "復次迦葉！",
    "T12n0374_012:0437c04_0": "如摩羅毒蛇，凡所觸螫，雖有良呪、上妙好藥，無如之何；唯阿竭多星呪，能令除愈。",
    "T12n0374_012:0437c05_1": "善男子！",
    "T12n0374_012:0437c06_0": "死毒所螫，亦復如是，一切醫方無如之何，唯除菩薩住於大乘大般涅槃呪。",
    "T12n0374_012:0437c07_1": "復次迦葉！",
    "T12n0374_012:0437c08_0": "譬如有人為王所瞋，其人若能以軟善語，貢上財寶，便可得脫。",
    "T12n0374_012:0437c09_1": "善男子！",
    "T12n0374_012:0437c09_2": "死王不爾，雖以軟語、錢財珍寶，而貢上之，亦不得脫。",
    "T12n0374_012:0437c10_3": "善男子！",
    "T12n0374_012:0437c11_0": "夫死者於嶮難處無有資糧，去處懸遠，而無伴侶，晝夜常行不知邊際，深邃幽闇無有燈明，入無門戶而有處所，雖無痛處不可療治，往無遮止到不得脫，無所破壞見者愁毒，非是惡色而令人怖，敷在身邊不可覺知。",
    "T12n0374_012:0437c15_1": "迦葉！",
    "T12n0374_012:0437c16_0": "以是等喻，及餘無量無邊譬喻，當知是死，真為大苦。",
    "T12n0374_012:0437c17_1": "迦葉！",
    "T12n0374_012:0437c17_2": "是名菩薩摩訶薩修行大乘大涅槃經，觀於死苦。",
    "T12n0374_012:0437c19_0": "「迦葉，云何菩薩摩訶薩住於大乘大涅槃經，觀愛別離苦？",
    "T12n0374_012:0437c20_1": "愛別離苦，能為一切眾苦根本，如說偈言：「『因愛生憂，　　因愛生怖。",
    "T12n0374_012:0437c22_2": "　　若離於愛，　　何憂何怖？』",
    "T12n0374_012:0437c24_0": "「愛因緣故，則生憂苦，以憂苦故，則令眾生，生於衰老、愛別離苦，所謂命終。",
    "T12n0374_012:0437c25_1": "善男子！",
    "T12n0374_012:0437c25_2": "以別離故，能生種種微細諸苦，今當為汝分別顯示。",
    "T12n0374_012:0437c27_3": "善男子！",
    "T12n0374_012:0437c27_4": "過去之世人壽無量，時世有王，名為善住。",
    "T12n0374_012:0437c28_5": "其王爾時為童子身，太子治事，及登王位，各八萬四千歲。",
    "T12n0374_012:0437c29_6": "時王頂上生一肉疱，其疱柔軟，如兜羅綿、細軟劫貝，漸漸增長，不以為患。",
    "T12n0374_012:0438a02_7": "足滿十月，疱即開剖，生一童子，其形端正，奇異少雙，色像分明，人中第一。",
    "T12n0374_012:0438a03_8": "父王歡喜，字之頂生。",
    "T12n0374_012:0438a04_9": "時善住王，因以國事委付頂生，棄捨宮殿、妻子、眷屬，入山學道，滿八萬四千歲。",
    "T12n0374_012:0438a06_10": "爾時頂生於十五日，處在高樓，沐浴受齋，即時東方有金輪寶，其輪千輻，轂輞具足，非工匠造，自然成就，而來應之。",
    "T12n0374_012:0438a08_11": "頂生大王即作是念：『我昔曾聞五通仙說，若剎利王於十五日，處在高樓沐浴受齋，若有金輪，千輻不減轂輞具足，非工匠造自然成就，而來應者，當知是王即當得作轉輪聖帝。』",
    "T12n0374_012:0438a12_12": "復作是念：『我今當試。』",
    "T12n0374_012:0438a13_13": "即以左手擎此輪寶，右執香爐，右膝著地而發誓言：『是金輪寶若實不虛，應如過去轉輪聖王所行道去。』",
    "T12n0374_012:0438a15_14": "作是誓已，是金輪寶飛昇虛空遍十方已，還來住在頂生左手。",
    "T12n0374_012:0438a17_15": "爾時頂生心生歡喜，踊躍無量，復作是言：『我今定當作轉輪王。』",
    "T12n0374_012:0438a18_16": "其後不久復有象寶，狀貌端嚴、如白蓮花，七支拄地。",
    "T12n0374_012:0438a19_17": "頂生見已復作是念：『我昔曾聞五通仙說，若轉輪王於十五日，處在高樓沐浴受齋，若有象寶，狀貌端嚴，如白蓮花，七支拄地，而來應者，當知是王即是聖王。』",
    "T12n0374_012:0438a23_18": "復作是念：『我今當試。』",
    "T12n0374_012:0438a23_19": "即擎香爐，右膝著地而發誓言：『是白象寶，若實不虛，應如過去轉輪聖王所行道去。』",
    "T12n0374_012:0438a25_20": "作是誓已，是白象寶，從旦至夕周遍八方盡大海際，還住本處。",
    "T12n0374_012:0438a27_0": "爾時頂生心大歡喜，踊躍無量，復作是言：『我今定是轉輪聖王。』",
    "T12n0374_012:0438a28_1": "其後不久次有馬寶，其色紺炎，髦尾金色。",
    "T12n0374_012:0438a29_2": "頂生見已復作是念：『我昔曾聞五通仙說，若轉輪王於十五日，處在高樓沐浴受齋，若有馬寶，其色紺艶，髦尾金色，而來應者，當知是王即是聖王。』",
    "T12n0374_012:0438b03_3": "復作是念：『我今當試。』",
    "T12n0374_012:0438b04_4": "即執香爐右膝著地而發誓言：『是紺馬寶，若實不虛，應如過去轉輪聖王所行道去。』",
    "T12n0374_012:0438b06_5": "作是誓己，是紺馬寶，從旦至夕周遍八方盡大海際，還住本處。",
    "T12n0374_012:0438b07_6": "爾時頂生心大歡喜，踊躍無量，復作是言：『我今定是轉輪聖王。』",
    "T12n0374_012:0438b08_7": "其後不久，復有女寶，形容端正，微妙第一，不長不短不白不黑，身諸毛孔出栴檀香，口氣香潔如青蓮花，其目遠視見一由旬，耳聞鼻嗅亦復如是，其舌廣大，出能覆面，形色細薄，如赤銅葉，心聰叡哲，有大智慧，於諸眾生常有軟語。",
    "T12n0374_012:0438b14_8": "是女以手觸王衣時，即知王身安樂病患，亦知王心所緣之處。",
    "T12n0374_012:0438b15_9": "爾時頂生復作是念：『若有女人能知王心，即是女寶。』",
    "T12n0374_012:0438b16_10": "其後不久，於王宮內，自然而有寶摩尼珠，純青琉璃，大如人髀，能於闇中照一由旬，若天降雨渧如車軸，是珠力能作蓋，遍覆足一由旬，遮此大雨，不令下過。",
    "T12n0374_012:0438b20_11": "爾時頂生復作是念：『若轉輪王得是寶珠，必是聖王。』",
    "T12n0374_012:0438b21_12": "其後不久有主藏臣自然而出，多饒財寶，巨富無量，庫藏盈溢，無所乏少，報得眼根，力能徹見一切地中所有伏藏，隨王所念，皆能辦之。",
    "T12n0374_012:0438b24_13": "爾時頂生復欲試之，即共乘船入於大海，告藏臣言：『我今欲得珍異之寶。』",
    "T12n0374_012:0438b26_14": "藏臣聞已，即以兩手撓大海水，時十指頭出十寶藏，以奉聖王而白王言：『大王！",
    "T12n0374_012:0438b28_0": "所須隨意用之，其餘在者，當投大海。』",
    "T12n0374_012:0438b28_1": "爾時頂生，心大歡喜踊躍無量，復作念言：『我今定是轉輪聖王。』",
    "T12n0374_012:0438c01_2": "其後不久，有主兵臣，自然而出，勇健猛略，策謀第一，善知四兵，若任鬪者則現聖王，若不任者退不令現，未摧伏者能令摧伏，已摧伏者力能守護。",
    "T12n0374_012:0438c04_3": "爾時頂生復作是念：『若轉輪王得是兵寶，當知定是轉輪聖王。』",
    "T12n0374_012:0438c06_4": "「爾時頂生轉輪聖帝，告諸大臣：『汝等當知此閻浮提，安隱豐樂。",
    "T12n0374_012:0438c07_5": "然我今已七寶成就，千子具足，更何所為？』",
    "T12n0374_012:0438c08_6": "諸臣答言：『唯然，大王！",
    "T12n0374_012:0438c09_0": "東弗婆提，猶未歸德，王應往討。』",
    "T12n0374_012:0438c09_1": "爾時聖王與其七寶一切營從，飛空而往東弗婆提，彼土人民歡喜歸化。",
    "T12n0374_012:0438c11_2": "復告大臣：『我閻浮提及弗婆提，安隱豐樂，人民熾盛，悉來歸化，七寶成就，千子具足，復何所為？』",
    "T12n0374_012:0438c13_3": "諸臣答言：『唯然，大王！",
    "T12n0374_012:0438c14_4": "西瞿陀尼猶未歸德。』",
    "T12n0374_012:0438c14_5": "爾時聖王復與七寶一切營從，飛空而往西瞿陀尼。",
    "T12n0374_012:0438c15_6": "王既至彼，彼土人民亦復歸化。",
    "T12n0374_012:0438c16_7": "復告大臣：『我閻浮提及弗婆提、此瞿陀尼，安隱豐樂，人民熾盛，咸以歸化，七寶成就，千子具足，復何所為？』",
    "T12n0374_012:0438c18_8": "諸臣答言：『唯然，大王！",
    "T12n0374_012:0438c19_9": "北欝單越猶未歸化。』",
    "T12n0374_012:0438c19_10": "爾時聖王復與七寶一切營從，飛空而往北欝單越。",
    "T12n0374_012:0438c20_11": "王既至彼，彼土人民歡喜歸德。",
    "T12n0374_012:0438c21_12": "復告大臣：『我四天下，安隱豐樂，人民熾盛，咸已歸德。",
    "T12n0374_012:0438c22_13": "七寶成就，千子具足，更何所為？』",
    "T12n0374_012:0438c23_14": "諸臣答言：『唯然，聖王！",
    "T12n0374_012:0438c24_15": "三十三天，壽命極長，安隱快樂。",
    "T12n0374_012:0438c24_16": "彼天身形，端嚴無比，所居宮殿、床榻臥具，悉是七寶。",
    "T12n0374_012:0438c26_0": "自恃天福，未來歸化。",
    "T12n0374_012:0438c26_1": "今可往討令其摧伏。』",
    "T12n0374_012:0438c26_2": "爾時聖王復與七寶一切營從，飛騰虛空，上忉利天。",
    "T12n0374_012:0438c28_3": "見有一樹，其色青綠。",
    "T12n0374_012:0438c28_4": "聖王見已，即問大臣：『此是何色？』",
    "T12n0374_012:0438c29_5": "大臣答言：『此是波利質多羅樹，忉利諸天，夏三月日，常於其下娛樂受樂。』",
    "T12n0374_012:0439a01_6": "復見白色猶如白雲，復問大臣：『彼是何色？』",
    "T12n0374_012:0439a02_7": "大臣答言：『是善法堂，忉利諸天，常集其中，論人天事。』",
    "T12n0374_012:0439a04_8": "於是天主釋提桓因，知頂生王已來在外，即出迎逆。",
    "T12n0374_012:0439a05_9": "見已執手昇善法堂，分座而坐。",
    "T12n0374_012:0439a06_0": "彼時二王，形容相貌等無差別，唯有視眴為別異耳。",
    "T12n0374_012:0439a07_1": "是時聖王即生念言：『我今寧可退彼王位，即住其中為天王不？』",
    "T12n0374_012:0439a08_2": "善男子！",
    "T12n0374_012:0439a08_3": "爾時帝釋受持讀誦大乘經典、開示分別、為他演說，唯於深義未盡通達。",
    "T12n0374_012:0439a10_4": "以是讀誦、受持分別、為他廣說因緣力故，有大威德。",
    "T12n0374_012:0439a11_5": "善男子！",
    "T12n0374_012:0439a11_6": "而是頂生於此帝釋生惡心已，即便墮落，還閻浮提，與所愛念人天離別，生大苦惱，復遇惡病，即便命終。",
    "T12n0374_012:0439a14_7": "爾時帝釋，迦葉佛是。",
    "T12n0374_012:0439a14_8": "轉輪聖王，則我身是。",
    "T12n0374_012:0439a15_9": "善男子！",
    "T12n0374_012:0439a15_10": "當知如是愛別離者，極為大苦。",
    "T12n0374_012:0439a16_0": "善男子！",
    "T12n0374_012:0439a16_1": "菩薩摩訶薩尚憶過去如是等輩愛別離苦，何況菩薩住於大乘大涅槃經，而當不觀現在之世愛別離苦？",
    "T12n0374_012:0439a19_0": "「善男子！",
    "T12n0374_012:0439a19_1": "云何菩薩摩訶薩修行大乘大涅槃經，觀怨憎會苦？",
    "T12n0374_012:0439a20_2": "善男子！",
    "T12n0374_012:0439a20_3": "是菩薩摩訶薩觀於地獄、畜生、餓鬼、人中、天上，皆有如是怨憎會苦。",
    "T12n0374_012:0439a22_4": "譬如人觀牢獄、繫閉、枷鎖、杻械以為大苦。",
    "T12n0374_012:0439a23_0": "菩薩摩訶薩亦復如是，觀於五道一切受生，悉是怨憎合會大苦。",
    "T12n0374_012:0439a24_1": "復次善男子！",
    "T12n0374_012:0439a24_2": "譬如有人，常畏怨家、枷鎖、杻械，捨離父母、妻子，眷屬、珍寶產業，而遠逃避。",
    "T12n0374_012:0439a26_3": "善男子！",
    "T12n0374_012:0439a26_4": "菩薩摩訶薩亦復如是，怖畏生死，具足修行六波羅蜜，入於涅槃。",
    "T12n0374_012:0439a28_5": "迦葉！",
    "T12n0374_012:0439a28_6": "是名菩薩摩訶薩修行大乘大般涅槃，觀怨憎會苦。",
    "T12n0374_012:0439b01_0": "「善男子！",
    "T12n0374_012:0439b01_1": "云何菩薩修行大乘大般涅槃，觀求不得苦？",
    "T12n0374_012:0439b02_2": "求者一切盡求。",
    "T12n0374_012:0439b02_3": "盡求者有二種：一求善法，二求不善法。",
    "T12n0374_012:0439b03_4": "善法未得苦，惡法未離苦，是則略說五盛陰苦。",
    "T12n0374_012:0439b04_5": "迦葉！",
    "T12n0374_012:0439b04_6": "是名苦諦。」",
    "T12n0374_012:0439b05_0": "爾時迦葉菩薩摩訶薩白佛言：「世尊！",
    "T12n0374_012:0439b05_1": "如佛所說，五盛陰苦，是義不然。",
    "T12n0374_012:0439b06_2": "何以故？",
    "T12n0374_012:0439b06_3": "如佛往昔告釋摩男：『若色苦者，一切眾生不應求色，若有求者，則不名苦。』",
    "T12n0374_012:0439b08_4": "如佛告諸比丘：『有三種受：苦受、樂受、不苦不樂受。』",
    "T12n0374_012:0439b09_5": "如佛先為諸比丘說：『若有人能修行善法，則得受樂。』",
    "T12n0374_012:0439b10_6": "又如佛說：『於善道中六觸受樂，眼見好色是則為樂，耳、鼻、舌、身、意思好法，亦復如是。』",
    "T12n0374_012:0439b12_7": "如佛說偈：「『持戒則為樂，　　身不受眾苦，　　睡眠得安隱，　　寤則心歡喜。",
    "T12n0374_012:0439b15_0": "　　若受衣食時，　　誦習而經行，　　獨處於山林，　　如是為最樂。",
    "T12n0374_012:0439b17_0": "　　若能於眾生，　　晝夜常修慈，　　因是得常樂，　　以不惱他故。",
    "T12n0374_012:0439b19_0": "　　少欲知足樂，　　多聞分別樂，　　無著阿羅漢，　　亦名為受樂。",
    "T12n0374_012:0439b21_0": "　　菩薩摩訶薩，　　畢竟到彼岸，　　所作眾事辦，　　是名為最樂。』",
    "T12n0374_012:0439b23_0": "「世尊！",
    "T12n0374_012:0439b23_1": "如諸經中所說樂相，其義如是。",
    "T12n0374_012:0439b23_2": "如佛今說，云何當與此義相應？」",
    "T12n0374_012:0439b24_3": "◎佛告迦葉：「善哉，善哉！",
    "T12n0374_012:0439b25_4": "善男子！",
    "T12n0374_012:0439b25_5": "善能諮問如來是義。",
    "T12n0374_012:0439b25_6": "善男子！",
    "T12n0374_012:0439b25_7": "一切眾生於下苦中，橫生樂想。",
    "T12n0374_012:0439b26_8": "是故我今所說苦相，與本不異。」",
    "T12n0374_012:0439b27_9": "爾時迦葉菩薩白佛言：「如佛所說，於下苦中生樂想者，下生、下老、下病、下死、下愛別離、下求不得、下怨憎會、下五盛陰，如是等苦亦應有樂。",
    "T12n0374_012:0439c01_10": "世尊！",
    "T12n0374_012:0439c01_11": "下生者，所謂三惡趣。",
    "T12n0374_012:0439c02_12": "中生者，所謂人中。",
    "T12n0374_012:0439c02_13": "上生者，所謂天上。",
    "T12n0374_012:0439c03_0": "若復有人作如是問：『若於下樂生於苦想，於中樂中生無苦樂想，於上樂中生於樂想。』",
    "T12n0374_012:0439c04_1": "當云何答？",
    "T12n0374_012:0439c05_2": "世尊！",
    "T12n0374_012:0439c05_3": "若下苦中生樂想者，未見有人當受千罰，初一下時已生樂想，若不生者，云何說言於下苦中而生樂想？」",
    "T12n0374_012:0439c07_4": "佛告迦葉：「如是，如是，如汝所說。",
    "T12n0374_012:0439c08_5": "以是義故，無有樂想。",
    "T12n0374_012:0439c08_6": "何以故？",
    "T12n0374_012:0439c09_0": "猶如彼人當受千罰，受一下已即得脫者，是人爾時便生樂想。",
    "T12n0374_012:0439c10_1": "是故當知於無樂中妄生樂想。」",
    "T12n0374_012:0439c11_2": "迦葉言：「世尊！",
    "T12n0374_012:0439c11_3": "彼人不以一下生於樂想，以得脫故而生樂想。」",
    "T12n0374_012:0439c12_4": "「迦葉！",
    "T12n0374_012:0439c12_5": "是故我昔為釋摩男說，五陰中樂實不虛也。",
    "T12n0374_012:0439c13_6": "迦葉！",
    "T12n0374_012:0439c13_7": "有三受三苦。",
    "T12n0374_012:0439c14_8": "三受者，所謂樂受、苦受、不苦不樂受。",
    "T12n0374_012:0439c14_9": "三苦者，所謂苦苦、行苦、壞苦。",
    "T12n0374_012:0439c15_10": "善男子！",
    "T12n0374_012:0439c15_11": "苦受者名為三苦，所謂苦苦、行苦、壞苦。",
    "T12n0374_012:0439c16_12": "餘二受者，所謂行苦、壞苦。",
    "T12n0374_012:0439c17_13": "善男子！",
    "T12n0374_012:0439c17_14": "以是因緣，生死之中實有樂受。",
    "T12n0374_012:0439c18_15": "菩薩摩訶薩以苦樂性不相捨離，是故說言一切皆苦。",
    "T12n0374_012:0439c19_16": "善男子！",
    "T12n0374_012:0439c19_17": "生死之中實無有樂，但諸佛菩薩隨順世間說言有樂。」",
    "T12n0374_012:0439c20_18": "迦葉菩薩白佛言：「世尊！",
    "T12n0374_012:0439c21_19": "諸佛菩薩若隨俗說，是虛妄否？",
    "T12n0374_012:0439c22_20": "如佛所說，修行善者則受樂報，持戒安樂身不受苦，乃至眾事已辦是為最樂，如是等經，所說樂受，是虛妄否？",
    "T12n0374_012:0439c24_21": "若是虛妄，諸佛世尊久於無量百千萬億阿僧祇劫修菩提道，已離妄語，今作是說其義云何？」",
    "T12n0374_012:0439c26_22": "佛言：「善男子！",
    "T12n0374_012:0439c27_23": "如上所說諸受樂偈，即是菩提道之根本，亦能長養阿耨多羅三藐三菩提。",
    "T12n0374_012:0439c28_24": "以是義故，先於經中說是樂相。",
    "T12n0374_012:0439c29_25": "善男子！",
    "T12n0374_012:0439c29_26": "譬如世間，所須資生能為樂因，故名為樂。",
    "T12n0374_012:0440a01_27": "所謂女色、耽愐飲酒、上饌甘味，渴時得水、寒時遇火，衣服瓔珞、象馬車乘、奴婢僮僕、金銀琉璃、珊瑚真珠、倉庫穀米，如是等物世間所須，能為樂因，是名為樂。",
    "T12n0374_012:0440a05_28": "善男子！",
    "T12n0374_012:0440a05_29": "如是等物亦能生苦，因於女人生男子苦，憂愁悲泣乃至斷命。",
    "T12n0374_012:0440a06_30": "因酒甘味乃至倉穀，亦能令人生大憂惱。",
    "T12n0374_012:0440a07_31": "以是義故，一切皆苦，無有樂相。",
    "T12n0374_012:0440a08_32": "善男子！",
    "T12n0374_012:0440a08_33": "菩薩摩訶薩於是八苦，解苦、無苦。",
    "T12n0374_012:0440a09_34": "善男子！",
    "T12n0374_012:0440a09_35": "一切聲聞辟支佛等，不知樂因，為如是人，於下苦中說有樂相。",
    "T12n0374_012:0440a10_36": "唯有菩薩住於大乘大般涅槃，乃能知是苦因、樂因。",
    "T12n0374_012:0440a12_37": "◎大般涅槃經卷第十二"
}