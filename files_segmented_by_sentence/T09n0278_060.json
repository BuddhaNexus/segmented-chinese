{
    "T09n0278_060:0781b02_0": "大方廣佛華嚴經卷第六十",
    "T09n0278_060:0781b04_0": "東晉天竺三藏佛馱跋陀羅譯",
    "T09n0278_060:0781b05_0": "入法界品第三十四之十七",
    "T09n0278_060:0781b06_0": "◎爾時，善財自見己身在諸佛所，見如是等諸奇特事。",
    "T09n0278_060:0781b07_1": "又聞樓觀諸金鈴中，出不思議微妙音聲，所謂：初發菩提心聲；菩薩所行諸度願聲；恭敬供養，不可思議諸佛音聲；淨佛剎聲；佛法雲聲。",
    "T09n0278_060:0781b10_2": "諸莊嚴具，亦出如是微妙音聲。",
    "T09n0278_060:0781b11_3": "又聞某菩薩，在某世界，於某劫中，某知識化迴向善根，出生大願；於某佛所，大眾之中，發菩提心聲。",
    "T09n0278_060:0781b13_4": "又聞菩薩修習諸行劫數多小，於某剎中，成正覺聲；如是名號，壽量長短，滿足大願，化眾生聲；於諸菩薩、聲聞、緣覺、大眾之中，現般涅槃法住世聲。",
    "T09n0278_060:0781b17_5": "又聞菩薩於某世界，悉能廣行檀波羅蜜，淨持禁戒，修習忍辱，發行精進，入諸禪定，習應智慧；為求法故，捨諸珍寶、國城、妻子、頭目、手足。",
    "T09n0278_060:0781b20_6": "守護正法，為大法師，施清淨法，設大法會，建大法幢，擊法鼓，吹法螺，雨法雨，興立塔廟；種種莊嚴，安樂眾生，護佛法藏。",
    "T09n0278_060:0781b23_7": "又聞某佛，在某世界，於某劫中，成等正覺，眷屬多小，壽命長短，滿足大願，教化眾生。",
    "T09n0278_060:0781b25_8": "聞如是等不可思議微妙音聲，身心柔軟，歡喜無量；即得無量陀羅尼門、辯才門、忍門、精進門、大願門、通明門、智慧門、解脫門、波羅蜜門、三昧門。",
    "T09n0278_060:0781b28_9": "◎◎爾時，善財於寶鏡中，見諸如來及其眷屬；諸大菩薩、聲聞、緣覺；淨世界、不淨世界、雜世界；或世界有佛、或世界無佛、或上、中、下世界；或有世界如因陀羅網；或有飜覆仰伏世界。",
    "T09n0278_060:0781c03_10": "又復覩見平正世界，悉分別知五道別異。",
    "T09n0278_060:0781c04_11": "又見無量阿僧祇諸大菩薩，經行禪定，觀察諸法，發大悲心，普覆眾生，造種種論，辯眾義趣、或書經卷；或問、或答，或見出生三種迴向，及諸大願，悉皆覩見如是等事。",
    "T09n0278_060:0781c08_12": "又見諸寶柱中，普放無量青黃赤白淨玻瓈色，因尼羅寶閻浮檀金諸光明網；又見珠瓔珞中，出八功德香水；瑠璃寶中，出無量光明。",
    "T09n0278_060:0781c11_13": "又見優鉢羅鉢曇摩分陀利中，生諸妙華，大如車輪；華中悉見男女、大小、釋梵四王、諸龍、夜叉，乃至人、非人等，及諸象馬、聲聞菩薩、一切眾生，種種形類，皆悉恭敬，合掌禮佛。",
    "T09n0278_060:0781c15_14": "又寶樹中，悉見種種妙色之身，所謂：如來身、菩薩身、天龍八部等身、釋梵天身、轉輪王身、四部眾身；各各執持眾供養具，尊重讚歎，恭敬禮拜。",
    "T09n0278_060:0781c19_15": "又見半月像中，放阿僧祇日月光明。",
    "T09n0278_060:0781c19_16": "又見彌勒於過去世修菩薩行，布施頭目、髓腦、手足、肢節，一切身分、國城、妻子，種種諸物，隨其所須，盡給施之。",
    "T09n0278_060:0781c22_17": "又見彌勒讚歎諸佛，恭敬供養；或為醫王，療治眾病；失正路者，示以正道；或為大船師，導至寶洲；或為馬王，荷負眾生，令離鬼難；或為論師，造諸經論；或為轉輪王，十善化世；或見孝順父母，近善知識，不違其教；或見聲聞、緣覺、菩薩、如來形色，教化眾生；或為法師，讚歎佛法，禪思誦念，興諸福業，造立塔廟諸妙形像，以香華鬘恭敬供養；或教眾生三歸、五戒、八齋、十善，出家學道，聞法受持，正念思惟，住菩提心。",
    "T09n0278_060:0782a03_18": "又見彌勒於無量劫，行六波羅蜜，化眾生事；又見彌勒無量劫中諸善知識。",
    "T09n0278_060:0782a05_19": "爾時，彌勒菩薩告善財言：「善來童子！",
    "T09n0278_060:0782a05_20": "汝見樓觀諸大菩薩不可思議自在力不？」",
    "T09n0278_060:0782a06_21": "「唯然，已見。」",
    "T09n0278_060:0782a07_22": "譬如有人，夢中覩見山林、河池、大海、須彌諸天宮殿，四天下中一切像類，見如是已，歡喜無量。",
    "T09n0278_060:0782a09_23": "爾時，善財亦復如是，以大菩薩威神力故，遠離虛妄，見三界法皆悉如夢；菩薩智慧無礙法門，入諸菩薩莊嚴法門，究竟菩薩不可思議諸妙方便，顯現菩薩神力自在。",
    "T09n0278_060:0782a13_24": "譬如有人當命終時，見中陰相；所謂：行惡業者，見於地獄、畜生、餓鬼，受諸楚毒；或見閻羅王持諸兵仗，囚執將去；或見刀山；或見劍樹；或見利葉割截眾生；或見鑊湯鬻治眾生；或聞種種悲苦音聲。",
    "T09n0278_060:0782a17_25": "若修善者，當命終時，悉見一切諸天宮殿；或見天女，種種莊嚴，遊戲快樂。",
    "T09n0278_060:0782a19_26": "見如是等諸妙勝事而不自覺；死此生彼，但見不可思議行業境界。",
    "T09n0278_060:0782a21_27": "善財童子亦復如是，於樓觀內，見諸菩薩不可思議勝業境界。",
    "T09n0278_060:0782a22_28": "譬如有人，為非人所持，見種種形類，若有問難，悉能應答；善財童子亦復如是，以大菩薩威神力故，悉能分別，正念思惟一切諸法。",
    "T09n0278_060:0782a25_29": "譬如有人入於龍宮，七日半月，一歲百歲，謂為須臾；善財童子亦復如是，入彌勒菩薩神力宮殿，於百千劫，謂如須臾。",
    "T09n0278_060:0782a28_30": "譬如梵宮，名莊嚴藏，於中悉見三千世界異類形像；善財童子亦復如是，於樓觀中，悉見一切未曾有事。",
    "T09n0278_060:0782b01_31": "譬如比丘得一切入定，行、立、坐、臥，隨彼境界，悉現在前；善財童子亦復如是，於樓觀中，隨彼境界，悉分別知。",
    "T09n0278_060:0782b04_32": "譬如人見乾闥婆城，無所障礙；善財童子亦復如是，於樓觀中，見一切法，無所障礙。",
    "T09n0278_060:0782b06_33": "譬如有人昇天宮殿，見人住處，無所障礙；譬如大海，於中悉見三千世界，一切品類；譬如幻師，悉能顯現一切形色；善財童子亦復如是；於樓觀中，彌勒菩薩威神力故，悉見一切未曾有事，無所障礙。",
    "T09n0278_060:0782b11_34": "爾時，彌勒菩薩攝威神力，即時彈指告善財言：「善男子！",
    "T09n0278_060:0782b12_35": "汝從定起。」",
    "T09n0278_060:0782b12_36": "從定起已，而告之曰：「汝覩見此菩薩神力自在，大願功德，依果菩薩莊嚴，修習奇特諸深妙行；出生死道一切法門，無量莊嚴，諸佛大願，不可思議菩薩三昧；如是等事，汝悉見不？」",
    "T09n0278_060:0782b16_37": "善財答言：「唯然，已見。",
    "T09n0278_060:0782b17_38": "蒙善知識威神力故。」",
    "T09n0278_060:0782b17_39": "爾時，善財白言：「大聖！",
    "T09n0278_060:0782b18_40": "此何法門？」",
    "T09n0278_060:0782b18_41": "答言：「入三世智正念思惟莊嚴藏法門。",
    "T09n0278_060:0782b19_42": "善男子！",
    "T09n0278_060:0782b19_43": "一生菩薩得如是等不可說不可說法門。」",
    "T09n0278_060:0782b20_44": "「大聖！",
    "T09n0278_060:0782b20_45": "此諸奇特妙莊嚴法，從何所來？」",
    "T09n0278_060:0782b21_46": "答言：「菩薩神力之所出生，而亦不在神力之中；不來、不去、無積聚處。",
    "T09n0278_060:0782b22_47": "譬如龍雨，不從身心，但以發意，欲雨則雨；然彼境界，不可思議。",
    "T09n0278_060:0782b24_48": "善男子！",
    "T09n0278_060:0782b24_49": "此諸奇特妙莊嚴法，亦復如是；無所從來，但以菩薩神力出生。",
    "T09n0278_060:0782b26_50": "善男子！",
    "T09n0278_060:0782b26_51": "譬如幻師，現種種事，無來去處；但以幻力，現種種事。",
    "T09n0278_060:0782b27_52": "此諸奇特妙莊嚴法，亦復如是；無來、無去，無住、無著，不生、不滅，但學菩薩智願力故，現如是事。」",
    "T09n0278_060:0782b29_53": "爾時，善財白言：「大聖！",
    "T09n0278_060:0782c01_54": "從何所來？」",
    "T09n0278_060:0782c01_55": "答言：「佛子！",
    "T09n0278_060:0782c01_56": "菩薩無來趣、無行住趣、無所著趣、不生不死趣、不往不至趣、不離不起趣、不捨不著趣、無業無報趣、無起無依趣、不常不斷趣。",
    "T09n0278_060:0782c04_57": "善男子！",
    "T09n0278_060:0782c04_58": "菩薩但為教化救護眾生，從大慈悲來，滅眾生苦故；從菩薩淨戒道來，隨其所樂，自在生故；從菩薩大願道來，本發意故；從菩薩神通道來，滅眾生苦，住佛所故；從菩薩無增損趣來，不失身心諸善業故；從菩薩慧方便來，隨順一切眾生類故；從菩薩化身趣來，如電鏡像故。",
    "T09n0278_060:0782c11_59": "善男子！",
    "T09n0278_060:0782c11_60": "汝所問我何所來者，我從生處摩離國來；彼有聚落，名曰樓觀；有長者子，名瞿波羅，我為說法，令立菩提；我本生處諸群生等，隨所應化而為說法；亦為父母及諸親屬，隨應說法，安立大乘，而來至此。」",
    "T09n0278_060:0782c16_61": "善財白言：「大聖！",
    "T09n0278_060:0782c16_62": "何等為菩薩生處？」",
    "T09n0278_060:0782c17_0": "答言：「善男子！",
    "T09n0278_060:0782c17_1": "菩薩有十種生處，何等為十？",
    "T09n0278_060:0782c18_0": "所謂：菩提心，是菩薩生處，生菩薩家故；正直心，是菩薩生處，生善知識家故；安住諸地，是菩薩生處，生諸波羅蜜家故；出生大願，是菩薩生處，生菩薩行家故；大悲，是菩薩生處，生四攝家故；真實觀法，是菩薩生處，生般若波羅蜜家故；摩訶衍，是菩薩生處，生方便波羅蜜家故；教化眾生，是菩薩生處，生菩提家故；智慧方便，是菩薩生處，生無生法忍家故；隨順諸法，是菩薩生處，生三世諸佛家故。",
    "T09n0278_060:0782c27_1": "「善男子！",
    "T09n0278_060:0782c27_2": "菩薩摩訶薩以般若波羅蜜為母；大方便為父；檀波羅蜜為乳；尸波羅蜜為乳母；羼提波羅蜜為莊嚴具；毘梨耶波羅蜜為養育者；禪波羅蜜為潔淨；善知識為師；菩提分為朋友；一切善根為親族；一切菩薩為兄弟；菩提心為家；如說修行為家地；菩薩所住為家處；菩薩忍法為豪尊；出生大願為巨富；具菩薩行為順家法；讚摩訶衍為紹家法；甘露灌頂一生菩薩為王太子，能淨修治三世佛家。",
    "T09n0278_060:0783a07_3": "「佛子！",
    "T09n0278_060:0783a07_4": "如是菩薩，超凡夫地，證離生法；生如來家，住佛種姓，不斷三寶；守護一切菩薩種姓，淨所生處，離諸惡道，悉為一切天人、釋梵、沙門、婆羅門恭敬供養；以生佛家，滿足一切大願藏故。",
    "T09n0278_060:0783a12_5": "佛子！",
    "T09n0278_060:0783a12_6": "菩薩摩訶薩生如是家，知一切法悉如電光，一切趣中，受生無厭；了趣如化，雖現處中而無所著，達一切法悉無有我，心無憂悔，以大慈悲教化眾生而不疲倦；了達生死皆悉如夢，於一切劫行菩薩行而不懈廢；了知五陰皆悉如幻，不畏生死，知諸法界，心無所著；了一切法如熱時焰，於一切行不生倒惑，遊戲幻法，超魔境界；得淨法身，離煩惱業，於諸趣中而得自在，無顛倒惑。",
    "T09n0278_060:0783a21_7": "善男子！",
    "T09n0278_060:0783a21_8": "我淨法身，充滿一切法界，現一切眾生等色；一切眾生等音聲；一切眾生等名號；一切眾生等威儀；現一切眾生等隨順世間；現一切眾生等受生；現一切眾生等童子身；一切眾生等想；出生一切菩薩大願，為變化身，與眾生等充滿法界。",
    "T09n0278_060:0783a27_9": "若諸同行，失道心者，還令發起菩提心故；我於此閻浮提南界，摩離國內，拘提聚落，婆羅門家種姓中生，為欲滅彼憍慢心故，化度父母及親族故，於中受生。",
    "T09n0278_060:0783b02_10": "善男子！",
    "T09n0278_060:0783b02_11": "我於南方，隨諸眾生所應，示現而化度之；於此命終，生兜率天。",
    "T09n0278_060:0783b03_12": "為欲化度彼諸天故，顯現勝妙智慧功德，消欲渴愛，令知諸行皆悉無常，天趣壽命，盛必有衰，入摩訶衍一生菩薩，皆悉雲集；為欲教化諸同行故，欲開釋迦牟尼世尊所化蓮華，現彼受生。",
    "T09n0278_060:0783b08_13": "善男子！",
    "T09n0278_060:0783b08_14": "我於彼中，壽終下生，成正覺時，汝及文殊師利俱得見我。",
    "T09n0278_060:0783b09_15": "善男子！",
    "T09n0278_060:0783b10_16": "汝今往詣文殊師利，問云何菩薩學菩薩行、修菩薩道，具足成就普賢所行？",
    "T09n0278_060:0783b11_17": "彼當為汝分別演說。",
    "T09n0278_060:0783b12_18": "何以故？",
    "T09n0278_060:0783b12_19": "文殊師利滿足無量億那由他菩薩願行，常為無量億那由他諸佛之母。",
    "T09n0278_060:0783b14_20": "又為無量億那由他諸菩薩師，勇猛精進，教化眾生，名稱普聞十方世界；常於一切諸佛眾中，為大法師，悉為諸佛之所讚歎，安住甚深智慧法門，分別了知一切法界；於無量劫，修諸法門，究竟普賢菩薩所行。",
    "T09n0278_060:0783b19_21": "善男子！",
    "T09n0278_060:0783b19_22": "文殊師利是汝善知識，能令汝得生如來家，長養善根，積功德聚；能示語汝諸善知識，滿足大願，顯現一切菩薩不可思議功德。",
    "T09n0278_060:0783b22_23": "是故，善男子！",
    "T09n0278_060:0783b22_24": "汝應一心尊重，恭敬往詣其所。",
    "T09n0278_060:0783b23_25": "何以故？",
    "T09n0278_060:0783b23_26": "汝先所見諸善知識，修菩薩行，滿足大願，得諸法門，皆由文殊師利威神力故。」",
    "T09n0278_060:0783b25_27": "時，善財童子頭面敬禮彌勒菩薩，遶無數匝，辭退而行。",
    "T09n0278_060:0783b27_0": "爾時，善財童子如是經遊百一十城，到普門城邊，思惟而住，觀察十方，一心專求文殊師利：「何當會遇，面奉慈顏？」",
    "T09n0278_060:0783b29_1": "作是念時，文殊師利遙伸右手，過百一十由旬，至普門城，摩善財頂而作是言：「善哉！",
    "T09n0278_060:0783c02_2": "善哉！",
    "T09n0278_060:0783c02_3": "善男子！",
    "T09n0278_060:0783c03_0": "若離信根，憂悔心沒，功行不具，退失精勤；於少功德，便以為足；於一善根，心生住著；不善發起菩薩行願，不為善知識之所攝護，不為如來之所憶念。",
    "T09n0278_060:0783c06_1": "是等皆悉不能了知如是法性、如是理趣、如是所行、如是所住；若周遍知、若種種知、若盡原底、若漸趣入、若解說、若分別、若證知、若獲得；皆悉不能。」",
    "T09n0278_060:0783c10_2": "是時，文殊師利為善財童子示教誨已，慰諭令其歡喜踊躍，令得成就阿僧祇法門，得無量大智光明、無量菩薩陀羅尼、無量大願、無量三昧、無量神通、無量智慧，皆已成就；復令得入普賢所行道場之內。",
    "T09n0278_060:0783c14_3": "既置善財自所住已，文殊師利還攝不現，於是善財得見三千大千世界微塵等諸善知識，不違其教，增長薩婆若大慈悲藏；以淨慧眼，普觀眾生，安住菩薩寂靜法門，分別了知諸法境界，入佛甚深大功德海；具解脫道，長養精進，為薩婆若修正直心，入於三世甚深法海；隨順諸佛清淨法輪，現入諸趣，於一切劫，修菩薩行，滿足大願；明淨慧光，照一切智境，淨菩薩根，以淨慧光除愚癡翳，照一切法，了達法界一切佛剎及諸眾生；壞障礙山，住無礙法，具足成就諸地法藏，修習普賢菩薩所行。",
    "T09n0278_060:0783c26_4": "善財童子得聞普賢菩薩名號，行願功德，諸地地具、地法、地得、地次第、地修、地住、地境界、地持、地共、地正道，一心欲見普賢菩薩。",
    "T09n0278_060:0784a01_0": "爾時，善財正念起如來金剛藏道場，一切寶蓮華藏師子座心；虛空界等心；一切無著心；淨一切剎無障礙心；於一切法境界無障礙心；充滿一切十方心；得薩婆若境界無量心；莊嚴道場心；深入分別法海心；教化成熟一切眾生廣大心；於一切劫，行菩薩行，究竟如來十力心。",
    "T09n0278_060:0784a07_1": "爾時，善財起是心時，自善根力、佛威神力、普賢菩薩諸善根力；即見十種瑞相。",
    "T09n0278_060:0784a09_2": "何等為十？",
    "T09n0278_060:0784a09_3": "所謂：見一切淨剎莊嚴菩提；見一切剎無諸惡道；見一切剎淨如蓮華；見一切剎一切眾生，身心柔軟；見一切剎無量莊嚴；見一切剎一切眾生，三十二相，莊嚴其身；見一切剎莊嚴雲覆；見一切剎一切眾生成就慈心；見一切剎莊嚴道場；見一切剎一切眾生，皆悉修習念佛三昧；是為十。",
    "T09n0278_060:0784a15_4": "又見十種光相：見一切世界微塵，一一微塵中，放一切如來光明網雲，與一切世界微塵等；一一微塵中，放一切佛種種色光，與一切世界微塵等，普照法界；一一微塵中，放一切寶雲光明，與一切世界微塵等，普照法界；一一微塵中，放如來光焰輪雲，普照法界；一一微塵中，出一切香雲，普熏法界，讚歎普賢菩薩諸行，一切大願諸功德海；一一微塵中，放一切日月光雲，放普賢菩薩光明，普照法界；一一微塵中，出一切眾生等身雲，相好莊嚴，放佛光明，普照法界；一一微塵中，出一切菩薩身雲，究竟一切行，充滿法界；一一微塵中，出一切寶形像雲，充滿十方一切世界；一一微塵中，出一切如來身雲，與一切世界微塵等，普雨一切甘露正法，充滿法界；是為十。",
    "T09n0278_060:0784b02_5": "爾時，善財見十種瑞相已，即作是念：「我今必見普賢菩薩，增長善根，究竟菩薩妙行；見一切佛若見普賢菩薩；得一切智想，一心恭敬，欲見普賢菩薩。」",
    "T09n0278_060:0784b06_6": "爾時，善財即見普賢菩薩，在金剛藏道場，於如來前，處蓮華藏師子之座，大眾圍遶；心如虛空，無所染著，除滅障礙，淨一切剎；以無礙法，充滿十方，住一切智，入諸法界，教化眾生；於一切劫，行菩薩行，恭敬供養一切諸佛，心無退轉；於眾生中，最勝最上，一切世間無能壞者，一切菩薩不能察其智慧境界；具不思議諸妙功德，普觀三世等諸如來。",
    "T09n0278_060:0784b14_7-0": "爾時，善財見普賢菩薩一一毛孔，放一切世界微塵等光明，普照一切虛空、法界等世界，除滅一切眾生苦患，悉能長養菩薩善根；一一毛孔，出種種香雲，普熏十方一切如來及諸眷屬；一一毛孔，出一切世界微塵等華雲；一一毛孔，出一切世界微塵等諸香樹雲，出眾妙香，莊嚴法界；一一毛孔，出一切世界微塵等妙寶衣雲，莊嚴虛空；一一毛孔，",
    "T09n0278_060:0784b14_7-1": "出一切世界微塵等種種寶樹，充滿虛空，以為莊嚴，雨種種寶，供佛大眾；一一毛孔，出一切世界微塵等色界天身，充滿一切法界，一切眾生界，讚歎菩提；一一毛孔，出一切梵王身雲，勸請如來，轉妙法輪；一一毛孔，出一切欲天身雲，皆悉護持諸佛法輪；一一毛孔念念中，出一切世界微塵等三世諸佛，充滿虛空，無依眾生為作歸依；一一毛孔念念中，",
    "T09n0278_060:0784b14_7-2": "出一切世界微塵等清淨佛剎，諸佛菩薩充滿其中，教化成熟無量眾生；一一毛孔念念中，出一切世界微塵等淨、不淨佛剎，充滿虛空，令染污者，皆悉清淨；一一毛孔念念中，出一切世界微塵等不淨淨剎，調伏不淨眾生；一一毛孔念念中，出一切世界微塵等一切眾生身雲，隨順世間，教化眾生；一一毛孔念念中，出一切世界微塵等菩薩身雲，",
    "T09n0278_060:0784b14_7-3": "讚歎諸佛，長養一切眾生善根；一一毛孔念念中，出一切世界微塵等初發心菩薩身雲，於一切剎，示現初發菩提之心；一一毛孔念念中，出一切世界微塵等菩薩身雲，於一一剎，讚一切佛功德願海，普賢菩薩所行妙行；一一毛孔念念中，出一切世界微塵等普賢所行，雨甘露法，令一切眾生修薩婆若；一一毛孔念念中，出一切世界微塵等佛，初成正覺，",
    "T09n0278_060:0784b14_7-4": "出興于世。",
    "T09n0278_060:0784c18_8": "爾時，善財見如是等不可思議自在神力；見已，歡喜踊躍無量。",
    "T09n0278_060:0784c19_9": "重觀普賢一一身分、一一肢節、一一毛孔中，悉見三千大千世界風輪、水輪、火輪、地輪，大海寶山、須彌山王、金剛圍山，一切舍宅，諸妙宮殿，眾生等類，一切地獄、餓鬼、畜生，閻羅王處，諸天梵王，乃至人、非人等，欲界、色界，及無色界，一切劫數，諸佛菩薩，教化眾生，如是等事，皆悉顯現；十方一切世界，亦復如是。",
    "T09n0278_060:0784c26_10": "如此娑婆世界，盧舍那如來、應供、等正覺，所現自在力；東方蓮華妙德世界，賢首佛所，顯現神力，亦復如是。",
    "T09n0278_060:0784c29_11": "如賢首佛所，如是東方一切世界，一切佛所，顯現神力，亦復如是；如東方，南、西、北方，四維，上、下，一切世界，一切佛所，顯現神力，亦復如是。",
    "T09n0278_060:0785a03_12": "於一切世界，一切微塵，一一微塵中，現自在力，亦復如是。",
    "T09n0278_060:0785a04_13": "爾時，善財見普賢菩薩不可思議自在神力，即得十不可壞智慧法門；何等為十？",
    "T09n0278_060:0785a06_14": "所謂：於念念中，能以一身遍一切剎；於念念中，詣一切佛所；於念念中，恭敬供養一切諸佛；於念念中，一切佛所聞持正法，得一切佛法輪智波羅蜜門；得不思議佛自在智波羅蜜門；得無盡辯智慧法門；得般若波羅蜜觀諸法門；得一切法界海大方便波羅蜜門；得知一切眾生欲性智慧波羅蜜門；得普賢所行智慧波羅蜜門。",
    "T09n0278_060:0785a14_15": "爾時，普賢菩薩即伸右手，摩善財頂；摩已，善財復得一切世界微塵等諸三昧門；一一三昧門，各有一切世界微塵等三昧，以為眷屬；一一三昧中，見一切世界微塵等諸如來海，長養一切世界微塵等諸功德具，生薩婆若，滿大願海，安住正道；究竟一切諸菩薩行，發薩婆若，勇猛精進，為一切佛光明所照。",
    "T09n0278_060:0785a21_16": "如此娑婆世界盧舍那佛所，普賢菩薩摩善財頂，令得具足一切世界微塵等三昧門，諸妙功德；普賢菩薩在於十方一切世界諸如來所，摩善財頂，所得功德，亦復如是。",
    "T09n0278_060:0785a25_17": "爾時，普賢菩薩告善財言：「善男子！",
    "T09n0278_060:0785a25_18": "汝今見我自在神力奇特事不？」",
    "T09n0278_060:0785a26_19": "答言：「唯然，已見。",
    "T09n0278_060:0785a27_0": "此不思議莫能測者，唯除如來。」",
    "T09n0278_060:0785a27_1": "「善男子！",
    "T09n0278_060:0785a27_2": "我於過去不可說不可說世界海微塵等劫，修菩薩行，專求菩提；一一劫中，見不可說不可說世界海微塵等佛，修菩提心；一一劫中，於一切世界，設不可說不可說廣大施會，給施一切：或施妻子、城邑、聚落、頭目、髓腦、肢節、血肉，一切身分；不惜壽命，一向專求一切種智。",
    "T09n0278_060:0785b05_3": "於一一劫，恭敬供養不可說不可說世界海微塵等佛，於彼佛所，出家學道，受持正法，未曾生於貪恚癡心、我我所心、樂著生死虛妄之心、輕慢他心、諸障礙心，修不可壞佛菩提心，未曾忘失。",
    "T09n0278_060:0785b09_4": "善男子！",
    "T09n0278_060:0785b09_5": "我所修行菩薩諸行，淨佛世界，教化眾生，長養大悲，供養諸佛及善知識，護持正法，悉捨一切內外諸物，修習世間、出世間智，令一切眾生背生死苦，讚歎一切諸佛功德；如是等事，於不可說不可說劫中演說，劫猶可盡，此諸功德不可窮盡。",
    "T09n0278_060:0785b15_6": "善男子！",
    "T09n0278_060:0785b15_7": "我得如是功德具力、諸善根力、樂勝法力、修功德力、觀察諸法寂滅性力、淨慧眼力、佛威神力、諸大願力、大慈悲力、淨通明力、善知識力，得是力故，逮得本性清淨法身，三世不壞；又得無上清淨色身，超出一切世間，隨應化者，莫不覩見；遊一切剎，無處不至，現自在力，見者無厭。",
    "T09n0278_060:0785b22_8": "善男子！",
    "T09n0278_060:0785b22_9": "汝且觀我清淨法身，無量劫海行菩薩行之所成就；無量劫中，難聞、難見，種少善根。",
    "T09n0278_060:0785b24_10": "聲聞菩薩，猶尚不得聞我名字，況見我身。",
    "T09n0278_060:0785b25_11": "善男子！",
    "T09n0278_060:0785b25_12": "若有眾生聞我名者，於阿耨多羅三藐三菩提，不復退轉；若見，若觸，若迎送，若隨行，若見光明，若見震動諸佛世界；乃至夢中見聞我者，亦復如是。",
    "T09n0278_060:0785b29_13": "若思惟念我，若一日一夜，若七日七夜，若半月，若一月，若一歲，若百歲，若一劫，若百劫，乃至不可說不可說世界微塵等劫；若一生念我，若百生，乃至不可說不可說世界微塵等生念我，亦復如是。",
    "T09n0278_060:0785c04_14": "以如是等世界微塵等諸妙方便，令一切眾生，發阿耨多羅三藐三菩提心，住不退轉。",
    "T09n0278_060:0785c06_15": "善男子！",
    "T09n0278_060:0785c06_16": "若有眾生聞我修習淨佛剎者，必得往生清淨世界；若有眾生見聞我身，必得生我清淨身中。",
    "T09n0278_060:0785c09_17": "善男子！",
    "T09n0278_060:0785c09_18": "汝復觀我清淨法身。」",
    "T09n0278_060:0785c09_19": "爾時，善財於普賢菩薩相好肢節，諸毛孔中，見不可說不可說世界海，諸佛充滿；一一如來，以不可說不可說大菩薩眾，以為眷屬。",
    "T09n0278_060:0785c12_20": "見彼一一如來剎海，所依不同，形色各異；金剛圍山，大雲彌覆，佛興世間，所轉法輪；如是等事，皆悉不同。",
    "T09n0278_060:0785c15_21": "又見普賢菩薩於十方剎，出一切世界微塵等如來化身，教化眾生，令發阿耨多羅三藐三菩提心。",
    "T09n0278_060:0785c17_22": "爾時，善財童子經由親近一佛世界微塵等諸善知識所得功德，於見普賢菩薩所得功德，百分不及一，百千萬分乃至算數譬諭所不能及；何以故？",
    "T09n0278_060:0785c21_0": "善財童子於念念中，入不可說不可說佛世界海，得不可說不可說微塵等諸功德藏；知諸佛海，次第興世；菩薩眾海，眷屬圍遶；了眾生根，現自在力而化度之。",
    "T09n0278_060:0785c24_1": "或一世界於一劫中，修菩薩行；乃至不可說不可說世界微塵等劫，修菩薩行。",
    "T09n0278_060:0785c26_2": "不此世界沒，不彼世界生，而能教化無量無邊世界眾生，令發阿耨多羅三藐三菩提心。",
    "T09n0278_060:0785c28_3": "爾時，善財童子能自究竟普賢所行諸大願海，不久當與一切佛等，一身充滿一切世界剎等、身等、行等、正覺等、自在力等、轉法輪等、諸辯才等、妙音聲等、方便等、無畏力等、佛所住等、大慈悲等、不思議法門自在力等。",
    "T09n0278_060:0786a04_4": "爾時，普賢菩薩欲重明此義，以偈頌曰：「汝等離煩惱，　　清淨心諦聽，　說佛一切行，　　真實波羅蜜。",
    "T09n0278_060:0786a08_0": "　超出諸世間，　　無上調御士，　遠離煩惱垢，　　清淨如虛空。",
    "T09n0278_060:0786a10_0": "　圓滿智慧日，　　除滅煩惱闇，　普照一切法，　　安樂諸群生。",
    "T09n0278_060:0786a12_0": "　如來無量劫，　　時乃出興世，　譬如優曇華，　　難見難值遇。",
    "T09n0278_060:0786a14_0": "　普為諸群萌，　　苦行無量劫，　隨順諸世間，　　其心無染著。",
    "T09n0278_060:0786a16_0": "　時諸菩薩眾，　　既聞普賢教，　敬心聽如來，　　自在真實義。",
    "T09n0278_060:0786a18_0": "　普賢真佛子，　　究竟一切行，　常為佛所歎，　　言必不虛妄。",
    "T09n0278_060:0786a20_0": "　普賢功德華，　　不染三界法，　勸發大眾聽，　　無盡智慧海。",
    "T09n0278_060:0786a22_0": "　諸佛微妙智，　　清淨如虛空，　明了一切行，　　其心無所著。",
    "T09n0278_060:0786a24_0": "　一念悉了達，　　三世一切法，　善知眾生根，　　隨其所應化。",
    "T09n0278_060:0786a26_0": "　眾生心煩惱，　　諸業善不善，　所樂皆悉知，　　而為說正法。",
    "T09n0278_060:0786a28_0": "　或見如來坐，　　充滿十方界，　眾生罪所障，　　雖近而不見。",
    "T09n0278_060:0786b01_0": "　或見初發心，　　遠離諸放逸，　無量無數劫，　　修習菩薩行。",
    "T09n0278_060:0786b03_0": "　或聞諸最勝，　　妙音演說法，　罪垢眾生等，　　不聞佛名號。",
    "T09n0278_060:0786b05_0": "　或見大菩薩，　　充滿三千界，　究竟普賢行，　　如來為說法。",
    "T09n0278_060:0786b07_0": "　或見盧舍那，　　無量無數劫，　嚴淨此世界，　　得成最正覺。",
    "T09n0278_060:0786b09_0": "　或見賢首佛，　　普賢大菩薩，　斯等悉充滿，　　蓮華妙德剎。",
    "T09n0278_060:0786b11_0": "　或見阿彌陀，　　觀世音菩薩，　灌頂授記者，　　充滿諸法界。",
    "T09n0278_060:0786b13_0": "　或見阿閦佛，　　香象大菩薩，　斯等悉充滿，　　妙樂嚴淨剎。",
    "T09n0278_060:0786b15_0": "　或見月慧佛，　　金幢大菩薩，　斯等悉充滿，　　明淨鏡妙剎。",
    "T09n0278_060:0786b17_0": "　或見日藏佛，　　智灌大菩薩，　斯等悉充滿，　　清淨光明剎。",
    "T09n0278_060:0786b19_0": "　或見十方界，　　諸佛放光明，　為眾轉法輪，　　除滅愚癡暗。",
    "T09n0278_060:0786b21_0": "　或見一毛孔，　　不可說佛剎，　諸佛莊嚴身，　　佛子眾圍遶，　為轉正法輪，　　度脫諸群生。",
    "T09n0278_060:0786b24_0": "　或於一毛孔，　　普見諸佛子，　無數億劫中，　　修習菩薩行。",
    "T09n0278_060:0786b26_0": "　或於一一塵，　　悉見無量剎，　或淨或垢穢，　　諸行業所起，　或見盧舍那，　　於彼轉法輪，　顯現自在力，　　方便入涅槃。",
    "T09n0278_060:0786c01_0": "　觀察眾生類，　　一切業煩惱，　顯現自在力，　　化之令解脫。",
    "T09n0278_060:0786c03_0": "　如是諸法王，　　十方世界中，　顯現自在力，　　我今說少分。",
    "T09n0278_060:0786c05_0": "　或見釋迦文，　　初成等正覺，　饒益諸群生，　　一切莫能測。",
    "T09n0278_060:0786c07_0": "　或見為菩薩，　　供養一切佛，　或住童子地，　　顯現自在力，　或見行施戒，　　忍辱勤精進，　深入諸禪定，　　住慧方便地。",
    "T09n0278_060:0786c11_0": "　或見究竟住，　　一切種智地，　三昧陀羅尼，　　出生諸通明。",
    "T09n0278_060:0786c13_0": "　或見無量劫，　　修習菩薩行，　逮得不退轉，　　甘露灌頂記。",
    "T09n0278_060:0786c15_0": "　或見為梵身，　　帝釋四天王，　剎利婆羅門，　　示現此等身。",
    "T09n0278_060:0786c17_0": "　或見從兜率，　　命終降神生，　或見住宮殿，　　捨欲而出家，　或見坐道場，　　降魔成正覺，　轉淨妙法輪，　　涅槃後起塔。",
    "T09n0278_060:0786c21_0": "　或見無量壽，　　最勝天人尊，　為授灌頂記，　　成無上導師。",
    "T09n0278_060:0786c23_0": "　或見十力尊，　　教化已周訖，　般涅槃已來，　　無量無數劫。",
    "T09n0278_060:0786c25_0": "　或見論師月，　　現處梵王宮，　亦現大自在，　　魔王宮殿中。",
    "T09n0278_060:0786c27_0": "　或見兜率宮，　　諸天眾圍遶，　為彼說正法，　　悉令大歡喜。",
    "T09n0278_060:0786c29_0": "　或見處夜摩，　　帝釋四天王，　諸龍夜叉王，　　八部宮殿中。",
    "T09n0278_060:0787a02_0": "　錠光如來所，　　供養得授記，　如是等方便，　　教化諸群生。",
    "T09n0278_060:0787a04_0": "　光明身壽命，　　淨慧及眷屬，　教化威儀聲，　　皆悉不可數。",
    "T09n0278_060:0787a06_0": "　見佛同眾生，　　或身如須彌，　或現跏趺坐，　　充滿於世界，　或見光一尋，　　或百千由旬，　或見照法界，　　或照一切剎。",
    "T09n0278_060:0787a10_0": "　或現壽百歲，　　百千萬億歲，　無量那由他，　　不可思議劫。",
    "T09n0278_060:0787a12_0": "　無礙清淨慧，　　一念知三世，　悉從因緣起，　　而實無自性。",
    "T09n0278_060:0787a14_0": "　一剎成正覺，　　普現諸世界，　能現一世界，　　而作無量剎。",
    "T09n0278_060:0787a16_0": "　示現無量剎，　　而為一世界，　安住無上道，　　具足無畏力。",
    "T09n0278_060:0787a18_0": "　無礙智慧轉，　　十二行法輪，　知苦習盡道，　　十二支緣起。",
    "T09n0278_060:0787a20_0": "　四辯無礙智，　　演說一切法，　無我無我所，　　亦無有自性，　無生亦無滅，　　無來亦無去，　皆悉如虛空，　　而不壞諸業。",
    "T09n0278_060:0787a24_0": "　如來為眾生，　　方便分別說，　轉此法輪時，　　震動一切剎，　大海金剛山，　　無有恐怖者。",
    "T09n0278_060:0787a27_0": "　如來一音說，　　各隨所應解，　滅諸煩惱垢，　　令住薩婆若。",
    "T09n0278_060:0787a29_0": "　如來一音說，　　或聞施戒忍，　精進禪智慧，　　慈悲及喜捨，　四念四正勤，　　如意諸根力，　覺道止觀念，　　神通諸法門。",
    "T09n0278_060:0787b04_0": "　如來一音說，　　八部人非人，　梵釋四天王，　　隨類音聲解。",
    "T09n0278_060:0787b06_0": "　若多貪恚癡，　　憍慢慳嫉結，　八萬四千垢，　　各聞對治法。",
    "T09n0278_060:0787b08_0": "　未修淨業者，　　聞說十善道，　已修施戒者，　　聞說般涅槃。",
    "T09n0278_060:0787b10_0": "　染著於生死，　　懈怠諸群生，　聞說解脫門，　　除滅生死苦。",
    "T09n0278_060:0787b12_0": "　少欲知足者，　　樂處於閑靜，　如是等眾生，　　聞說二乘音。",
    "T09n0278_060:0787b14_0": "　或修廣大心，　　具諸功德藏，　親近諸佛者，　　聞說大乘聲。",
    "T09n0278_060:0787b16_0": "　或有一世界，　　聞說一乘音，　或二三四五，　　乃至無量乘。",
    "T09n0278_060:0787b18_0": "　智慧行有異，　　解脫無差別，　猶如虛空性，　　無有若干相。",
    "T09n0278_060:0787b20_0": "　如來微妙音，　　其性亦如是，　隨所應化者，　　所聞各不同。",
    "T09n0278_060:0787b22_0": "　佛以過去行，　　得一微妙音，　無心於彼此，　　而能應一切。",
    "T09n0278_060:0787b24_0": "　佛口放妙光，　　八萬四千數，　普照諸世界，　　除滅眾煩惱。",
    "T09n0278_060:0787b26_0": "　具足智功德，　　三種順眾生，　離世如虛空，　　常現於世間。",
    "T09n0278_060:0787b28_0": "　雖復隨世現，　　生老病死苦，　或復現住壽，　　其性如虛空。",
    "T09n0278_060:0787c01_0": "　如來分別知，　　一切眾生類，　諸根及性欲，　　令住薩婆若。",
    "T09n0278_060:0787c03_0": "　諸佛尊導師，　　示入於大眾，　隨其所應化，　　善現威儀法。",
    "T09n0278_060:0787c05_0": "　為諸聲聞現，　　出家威儀法，　常樂修寂滅，　　無餘涅槃證。",
    "T09n0278_060:0787c07_0": "　婆羅門眾中，　　示現羸老身，　縈髮而苦行，　　語論無窮盡。",
    "T09n0278_060:0787c09_0": "　服氣或斷食，　　五熱以炙身，　如是現苦行，　　降伏諸異學。",
    "T09n0278_060:0787c11_0": "　或持異道戒，　　善算多方術，　星曆地動相，　　種種眾生相。",
    "T09n0278_060:0787c13_0": "　深入諸禪定，　　三昧及解脫，　種種現嬉戲，　　令得薩婆若。",
    "T09n0278_060:0787c15_0": "　示現樂衣服，　　種種莊嚴身，　勇健善兵法，　　降伏剎利故。",
    "T09n0278_060:0787c17_0": "　現知治正法，　　時節諸義利，　軟語攝眾生，　　降伏大臣故。",
    "T09n0278_060:0787c19_0": "　或詣四天王，　　八部鬼神所，　方便為說法，　　皆令大歡喜。",
    "T09n0278_060:0787c21_0": "　或現為帝釋，　　安住善法堂，　諸天眾圍遶，　　為彼演說法。",
    "T09n0278_060:0787c23_0": "　夜摩或兜率，　　化樂化自在，　梵王至淨居，　　為彼演說法。",
    "T09n0278_060:0787c25_0": "　如是現無數，　　種種威儀法，　無量方便力，　　度脫諸群生。",
    "T09n0278_060:0787c27_0": "　譬如工幻師，　　能現種種事，　佛為化眾生，　　示現種種身。",
    "T09n0278_060:0787c29_0": "　如月遊虛空，　　覩者謂增損，　影現諸河池，　　映蔽熒火光。",
    "T09n0278_060:0788a02_0": "　如來淨智月，　　示現有增損，　處於直心水，　　映蔽二乘光。",
    "T09n0278_060:0788a04_0": "　譬如深大海，　　珍寶不可盡，　於中悉顯現，　　眾生形類像。",
    "T09n0278_060:0788a06_0": "　甚深因緣海，　　功德寶無盡，　清淨法身中，　　無像而不現。",
    "T09n0278_060:0788a08_0": "　譬如明淨日，　　照除世間闇，　如來淨智日，　　悉除三世闇。",
    "T09n0278_060:0788a10_0": "　如龍興慶雲，　　普雨於一切，　身心不降雨，　　除熱得清涼。",
    "T09n0278_060:0788a12_0": "　如來亦如是，　　興起大悲雲，　普雨甘露法，　　滅除三毒火。",
    "T09n0278_060:0788a14_0": "　此法亦不從，　　如來身心出，　如來淨法身，　　三界無倫匹。",
    "T09n0278_060:0788a16_0": "　超出諸世間，　　非有亦非無，　其實無所依，　　不去而遍至。",
    "T09n0278_060:0788a18_0": "　譬如夢所見，　　亦如空中畫，　非色非無色，　　非相非無相，　非有亦非無，　　其性如虛空。",
    "T09n0278_060:0788a21_0": "　如海摩尼寶，　　能出種種寶，　眾生諸光明，　　而光無所有。",
    "T09n0278_060:0788a23_0": "　導師亦如是，　　雖有而非有，　不於一處中，　　積集功德寶，　大仙現虛空，　　如自性實際，　涅槃離欲滅，　　皆悉是一性。",
    "T09n0278_060:0788a27_0": "　眾生心微塵，　　海水渧可數，　虛空亦可量，　　佛德說無盡。",
    "T09n0278_060:0788a29_0": "　聞此法歡喜，　　信心無疑者，　速成無上道，　　與諸如來等。」",
    "T09n0278_060:0788b02_0": "大方廣佛華嚴經卷第六十",
    "T09n0278_060:0788b03_0": "華嚴經梵本凡十萬偈，昔道人支法領，從于闐國得此三萬六千偈，以晉義熙十四年歲次鶉火三月十日，於揚州司空謝石所立道場寺，請天竺禪師佛度跋陀羅，手執梵文譯梵為晉，沙門釋法業親從筆受。",
    "T09n0278_060:0788b08_0": "時吳郡內史孟顗、右衛將軍褚叔度為檀越，至元熙二年六月十日出訖。"
}