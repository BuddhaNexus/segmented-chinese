{
    "T08n0246_001:0834c03": "仁王護國般若波羅蜜多經卷上",
    "T08n0246_001:0834c05": "開府儀同三司特進試鴻臚卿肅國公",
    "T08n0246_001:0834c06": "食邑三千戶賜紫贈司空謚大鑒正號",
    "T08n0246_001:0834c07": "大廣智大興善寺三藏沙門不空",
    "T08n0246_001:0834c08": "奉　詔譯",
    "T08n0246_001:0834c09": "1 序品序品第一",
    "T08n0246_001:0834c10": "如是我聞：一時，佛住王舍城鷲峰山中，與大",
    "T08n0246_001:0834c11": "比丘眾千八百人俱——皆阿羅漢，諸漏已盡無",
    "T08n0246_001:0834c12": "復煩惱，心善解脫、慧善解脫，九智十智所作",
    "T08n0246_001:0834c13": "已辦，三假實觀三空門觀，有為功德、無為功",
    "T08n0246_001:0834c14": "德皆悉成就；復有比丘尼眾八百人俱，皆阿",
    "T08n0246_001:0834c15": "羅漢；復有無量無數菩薩摩訶薩——實智平等",
    "T08n0246_001:0834c16": "永斷惑障，方便善巧起大行願，以四攝法饒",
    "T08n0246_001:0834c17": "益有情，四無量心普覆一切，三明鑒達得五",
    "T08n0246_001:0834c18": "神通，修習無邊菩提分法，工巧技藝超諸世",
    "T08n0246_001:0834c19": "間，深入緣生，空、無相願，出入滅定示現難",
    "T08n0246_001:0834c20": "量，摧伏魔怨雙照二諦，法眼普見知眾生根，",
    "T08n0246_001:0834c21": "四無礙解演說無畏，十力妙智雷震法音，",
    "T08n0246_001:0834c22": "近無等等金剛三昧，如是功德皆悉具足；復",
    "T08n0246_001:0834c23": "有無量優婆塞眾、優婆夷眾，皆見聖諦；復有",
    "T08n0246_001:0834c24": "無量修七賢行、念處、正勤、神足、根、力，八勝處、",
    "T08n0246_001:0834c25": "十徧處，十六心行趣諦現觀；復有十六大國",
    "T08n0246_001:0834c26": "王——波斯匿王等，各與若干千萬眷屬俱；復有",
    "T08n0246_001:0834c27": "六欲天王——釋提桓因等，與其眷屬無量天子",
    "T08n0246_001:0834c28": "俱；色四靜慮諸大梵王，亦與眷屬無量天子",
    "T08n0246_001:0834c29": "俱；諸趣變化無量有情——阿脩羅等，若干眷屬",
    "T08n0246_001:0835a01": "俱。復有變現十方淨土，而現百億師子之座，",
    "T08n0246_001:0835a02": "佛坐其上廣宣法要。一一座前各現一花，是",
    "T08n0246_001:0835a03": "百億花眾寶嚴飾。於諸花上，一一復有無量",
    "T08n0246_001:0835a04": "化佛、無量菩薩，四眾八部悉皆無量。其中諸",
    "T08n0246_001:0835a05": "佛各各宣說般若波羅蜜多，展轉流徧十方",
    "T08n0246_001:0835a06": "恒沙諸佛國土。有如是等諸來大眾，各禮佛",
    "T08n0246_001:0835a07": "足退坐一面。",
    "T08n0246_001:0835a08": "爾時世尊，初年月八日，入大寂靜妙三摩地，",
    "T08n0246_001:0835a09": "身諸毛孔放大光明，普照十方恒沙佛土。是",
    "T08n0246_001:0835a10": "時，欲界無量諸天雨眾妙花，色界諸天亦雨",
    "T08n0246_001:0835a11": "天花，眾色間錯甚可愛樂。時無色界雨諸香",
    "T08n0246_001:0835a12": "花，香如須彌、華如車輪，如雲而下遍覆大眾，",
    "T08n0246_001:0835a13": "普佛世界六種震動。爾時大眾自相謂言：「大",
    "T08n0246_001:0835a14": "覺世尊前已為我等，說摩訶般若波羅蜜多、",
    "T08n0246_001:0835a15": "金剛般若波羅蜜多、天王問般若波羅蜜多、",
    "T08n0246_001:0835a16": "大品等，無量無數般若波羅蜜多。今日如來",
    "T08n0246_001:0835a17": "放大光明，斯作何事？」時室羅筏國波斯匿王",
    "T08n0246_001:0835a18": "作是思惟：「今佛現是希有之相，必雨法雨，普",
    "T08n0246_001:0835a19": "皆利樂。」即問寶蓋、無垢稱等諸優婆塞，舍利",
    "T08n0246_001:0835a20": "弗、須菩提等諸大聲聞，彌勒、師子吼等諸菩",
    "T08n0246_001:0835a21": "薩摩訶薩言：「如來所現，是何瑞相？」時諸大眾",
    "T08n0246_001:0835a22": "無能答者。波斯匿王等，承佛神力廣作音樂，",
    "T08n0246_001:0835a23": "欲、色諸天各奏無量天諸伎樂，聲遍三千大",
    "T08n0246_001:0835a24": "千世界。",
    "T08n0246_001:0835a25": "爾時，世尊復放無量阿僧祇光，其明雜色，一",
    "T08n0246_001:0835a26": "一光中現寶蓮華，其華千葉皆作金色，上有",
    "T08n0246_001:0835a27": "化佛宣說法要。是佛光明普於十方恒河沙",
    "T08n0246_001:0835a28": "等諸佛國土，有緣斯現。彼他方佛國中，東方",
    "T08n0246_001:0835a29": "普光菩薩摩訶薩、東南方蓮華手菩薩摩訶",
    "T08n0246_001:0835b01": "薩、南方離憂菩薩摩訶薩、西南方光明菩薩",
    "T08n0246_001:0835b02": "摩訶薩、西方行慧菩薩摩訶薩、西北方寶勝",
    "T08n0246_001:0835b03": "菩薩摩訶薩、北方勝受菩薩摩訶薩、東北方",
    "T08n0246_001:0835b04": "離塵菩薩摩訶薩、上方喜受菩薩摩訶薩、下",
    "T08n0246_001:0835b05": "方蓮華勝菩薩摩訶薩，各與無量百千俱胝",
    "T08n0246_001:0835b06": "菩薩摩訶薩皆來至此，持種種香、散種種華，",
    "T08n0246_001:0835b07": "作無量音樂供養如來，頂禮佛足，默然退坐，",
    "T08n0246_001:0835b08": "合掌恭敬，一心觀佛。",
    "T08n0246_001:0835b09": "2 觀如來品仁王護國般若波羅蜜多經觀如來品第二",
    "T08n0246_001:0835b10": "爾時世尊從三昧起，坐師子座，告大眾言：「吾",
    "T08n0246_001:0835b11": "知十六諸國王等咸作是念：『世尊大慈，普皆",
    "T08n0246_001:0835b12": "利樂。我等諸王，云何護國？』善男子！吾今先為",
    "T08n0246_001:0835b13": "諸菩薩摩訶薩，說護佛果、護十地行。汝等皆",
    "T08n0246_001:0835b14": "應諦聽諦聽，善思念之。」是時大眾——波斯匿王",
    "T08n0246_001:0835b15": "等，聞佛語已，咸共讚言：「善哉，善哉！」即散無量",
    "T08n0246_001:0835b16": "諸妙寶花，於虛空中變成寶蓋，覆諸大眾靡",
    "T08n0246_001:0835b17": "不周遍。時波斯匿王即從座起，頂禮佛足，合",
    "T08n0246_001:0835b18": "掌長跪而白佛言：「世尊！菩薩摩訶薩，云何護",
    "T08n0246_001:0835b19": "佛果？云何護十地行？」",
    "T08n0246_001:0835b20": "佛告波斯匿王言：「護佛果者，諸菩薩摩訶薩",
    "T08n0246_001:0835b21": "應如是住，教化一切卵生、胎生、濕生、化生，不",
    "T08n0246_001:0835b22": "觀色相，不觀色如，受、想、行、識，我人知見、常樂",
    "T08n0246_001:0835b23": "淨倒、四攝、六度、二諦四諦、力無畏等一切諸",
    "T08n0246_001:0835b24": "行，乃至菩薩、如來亦復如是，不觀相、不觀如。",
    "T08n0246_001:0835b25": "所以者何？以諸法性即真實故，無來無去、無",
    "T08n0246_001:0835b26": "生無滅，同真際、等法性，無二無別猶如虛空，",
    "T08n0246_001:0835b27": "蘊、處、界相無我我所。是為菩薩摩訶薩修行",
    "T08n0246_001:0835b28": "般若波羅蜜多。」",
    "T08n0246_001:0835b29": "波斯匿王白佛言：「世尊！若菩薩、眾生性無二",
    "T08n0246_001:0835c01": "者，菩薩以何相而化眾生耶？」佛言：「大王！色、受、",
    "T08n0246_001:0835c02": "想、行、識常樂我淨，法性不住色、不住非色。受、",
    "T08n0246_001:0835c03": "想、行、識常樂我淨，亦不住淨，不住非淨。何以",
    "T08n0246_001:0835c04": "故？以諸法性悉皆空故，由世諦故，由三假故。",
    "T08n0246_001:0835c05": "一切有情蘊、處、界法，造福、非福、不動行等，因",
    "T08n0246_001:0835c06": "果皆有；三乘賢聖所脩諸行，乃至佛果，皆名",
    "T08n0246_001:0835c07": "為有；六十二見亦名為有。大王！若著名相分",
    "T08n0246_001:0835c08": "別諸法，六趣、四生、三乘行果，即是不見諸法",
    "T08n0246_001:0835c09": "實性。」",
    "T08n0246_001:0835c10": "波斯匿王白佛言：「諸法實性，清淨平等，非有",
    "T08n0246_001:0835c11": "非無，智云何照？」佛言：「大王！智照實性，非有非",
    "T08n0246_001:0835c12": "無。所以者何？法性空故。是即色、受、想、行、識，十",
    "T08n0246_001:0835c13": "二處，十八界；士夫六界，十二因緣；二諦，四諦，",
    "T08n0246_001:0835c14": "一切皆空。是諸法等，即生即滅，即有即空，剎",
    "T08n0246_001:0835c15": "那剎那亦復如是。何以故？一念中有九十剎",
    "T08n0246_001:0835c16": "那，一剎那經九百生滅，諸有為法悉皆空故。",
    "T08n0246_001:0835c17": "以甚深般若波羅蜜多，照見諸法，一切皆空：",
    "T08n0246_001:0835c18": "內空、外空、內外空、空空、大空、勝義空、有為空、",
    "T08n0246_001:0835c19": "無為空、無始空、畢竟空、散空、本性空、自相空、",
    "T08n0246_001:0835c20": "一切法空、般若波羅蜜多空、因空、佛果空。空",
    "T08n0246_001:0835c21": "空故空。諸有為法，法集故有、受集故有、名集",
    "T08n0246_001:0835c22": "故有、因集故有、果集故有、六趣故有、十地故",
    "T08n0246_001:0835c23": "有、佛果故有，一切皆有。「善男子！若菩薩住於",
    "T08n0246_001:0835c24": "法相，有我相、人相，有情知見，為住世間即非",
    "T08n0246_001:0835c25": "菩薩。所以者何？一切諸法悉皆空故。若於諸",
    "T08n0246_001:0835c26": "法而得不動，不生不滅，無相無無相，不應起",
    "T08n0246_001:0835c27": "見。何以故？一切法皆如也。諸佛、法、僧亦如也。",
    "T08n0246_001:0835c28": "聖智現前最初一念，具足八萬四千波羅蜜",
    "T08n0246_001:0835c29": "多，名歡喜地；障盡解脫，運載名乘；動相滅時，",
    "T08n0246_001:0836a01": "名金剛定；體相平等，名一切智智。",
    "T08n0246_001:0836a02": "「大王！此般若波羅蜜多文字章句，百佛、千佛、",
    "T08n0246_001:0836a03": "百千萬億一切諸佛而共同說。若有人於恒",
    "T08n0246_001:0836a04": "河沙三千大千世界，滿中七寶以用布施，大",
    "T08n0246_001:0836a05": "千世界一切有情皆得阿羅漢果；不如有人",
    "T08n0246_001:0836a06": "於此經中乃至起於一念淨信，何況有能受",
    "T08n0246_001:0836a07": "持、讀誦、解一句者。所以者何？文字性離，無文",
    "T08n0246_001:0836a08": "字相，非法非非法。般若空故，菩薩亦空。何以",
    "T08n0246_001:0836a09": "故？於十地中，地地皆有始生、住生及以終生，",
    "T08n0246_001:0836a10": "此三十生悉皆是空；一切智智亦復皆空。「大",
    "T08n0246_001:0836a11": "王！若菩薩見境、見智、見說、見受，即非聖見，是",
    "T08n0246_001:0836a12": "愚夫見。有情果報三界虛妄——欲界分別所造",
    "T08n0246_001:0836a13": "諸業，色四靜慮定所作業，無色四空定所起",
    "T08n0246_001:0836a14": "業——三有業果一切皆空，三界根本無明亦空。",
    "T08n0246_001:0836a15": "聖位諸地無漏生滅，於三界中餘無明習，變",
    "T08n0246_001:0836a16": "易果報亦復皆空。等覺菩薩得金剛定，二死",
    "T08n0246_001:0836a17": "因果空，一切智亦空。佛無上覺種智圓滿，擇",
    "T08n0246_001:0836a18": "非擇滅真淨法界，性相平等應用亦空。「善男",
    "T08n0246_001:0836a19": "子！若有修習般若波羅蜜多，說者、聽者，譬如",
    "T08n0246_001:0836a20": "幻士，無說、無聽。法同法性，猶如虛空，一切法",
    "T08n0246_001:0836a21": "皆如也。「大王！菩薩摩訶薩護佛果為若此。」",
    "T08n0246_001:0836a22": "爾時世尊告波斯匿王言：「汝以何相而觀如",
    "T08n0246_001:0836a23": "來？」波斯匿王言：「觀身實相，觀佛亦然——無前際、",
    "T08n0246_001:0836a24": "無後際、無中際，不住三際不離三際；不住五",
    "T08n0246_001:0836a25": "蘊不離五蘊；不住四大不離四大；不住六處",
    "T08n0246_001:0836a26": "不離六處；不住三界不離三界；不住方不離",
    "T08n0246_001:0836a27": "方；明無明等非一非異；非此非彼；非淨非穢；",
    "T08n0246_001:0836a28": "非有為非無為；無自相無他相；無名無相；無",
    "T08n0246_001:0836a29": "強無弱；無示無說；非施非慳；非戒非犯；非忍",
    "T08n0246_001:0836b01": "非恚；非進非怠；非定非亂；非智非愚；非來非",
    "T08n0246_001:0836b02": "去；非入非出；非福田非不福田；非相非無相；",
    "T08n0246_001:0836b03": "非取非捨；非大非小；非見非聞非覺非知；心",
    "T08n0246_001:0836b04": "行處滅，言語道斷；同真際、等法性——我以此相",
    "T08n0246_001:0836b05": "而觀如來。」佛言：「善男子！如汝所說。諸佛如來",
    "T08n0246_001:0836b06": "力、無畏等恒沙功德，諸不共法悉皆如是。修",
    "T08n0246_001:0836b07": "般若波羅蜜多者應如是觀，若他觀者名為",
    "T08n0246_001:0836b08": "邪觀。」說是法時，無量大眾得法眼淨。",
    "T08n0246_001:0836b11": "爾時，波斯匿王白佛言：「世尊！護十地行菩薩",
    "T08n0246_001:0836b12": "摩訶薩，應云何修行？云何化眾生？復以何相",
    "T08n0246_001:0836b13": "而住觀察？」",
    "T08n0246_001:0836b14": "佛告大王：「諸菩薩摩訶薩依五忍法以為修",
    "T08n0246_001:0836b15": "行，所謂：伏忍、信忍、順忍、無生忍——皆上中下，於",
    "T08n0246_001:0836b16": "寂滅忍而有上下，名為菩薩修行般若波羅",
    "T08n0246_001:0836b17": "蜜多。善男子！初伏忍位，起習種性，修十住行。",
    "T08n0246_001:0836b18": "初發心相，有恒河沙眾生，見佛法僧，發於十",
    "T08n0246_001:0836b19": "信，所謂：信心、念心、精進心、慧心、定心、不退心、",
    "T08n0246_001:0836b20": "戒心、願心、護法心、迴向心。具此十心而能少",
    "T08n0246_001:0836b21": "分化諸眾生，超過二乘一切善地，是為菩薩",
    "T08n0246_001:0836b22": "初長養心，為聖胎故。",
    "T08n0246_001:0836b23": "「復次，性種性菩薩修行十種波羅蜜多，起十",
    "T08n0246_001:0836b24": "對治，所謂：觀察身、受、心、法，不淨、諸苦、無常、無",
    "T08n0246_001:0836b25": "我；治貪、瞋、癡三不善根，起施、慈、慧三種善根；",
    "T08n0246_001:0836b26": "觀察三世過去因忍、現在因果忍、未來果忍。",
    "T08n0246_001:0836b27": "此位菩薩廣利眾生，超過我見、人見、眾生等",
    "T08n0246_001:0836b28": "想，外道倒想所不能壞。",
    "T08n0246_001:0836b29": "「復次，道種性菩薩修十迴向，起十忍心，謂觀",
    "T08n0246_001:0836c01": "五蘊——色、受、想、行、識，得戒忍、定忍、慧忍、解脫忍、",
    "T08n0246_001:0836c02": "解脫知見忍；觀三界因果，得空忍、無想忍、無",
    "T08n0246_001:0836c03": "願忍；觀二諦假實諸法無常得無常忍，一切",
    "T08n0246_001:0836c04": "法空得無生忍。此位菩薩作轉輪王，能廣化",
    "T08n0246_001:0836c05": "利一切眾生。",
    "T08n0246_001:0836c06": "「復次，信忍菩薩，謂：歡喜地、離垢地、發光地，能",
    "T08n0246_001:0836c07": "斷三障色煩惱縛；行四攝法——布施、愛語、利行、",
    "T08n0246_001:0836c08": "同事；修四無量——慈無量心、悲無量心、喜無量",
    "T08n0246_001:0836c09": "心、捨無量心；具四弘願——斷諸纏蓋，常化眾生，",
    "T08n0246_001:0836c10": "修佛知見，成無上覺；住三脫門——空解脫門、無",
    "T08n0246_001:0836c11": "相解脫門、無願解脫門。此是菩薩摩訶薩從",
    "T08n0246_001:0836c12": "初發心至一切智諸行根本，利益安樂一切",
    "T08n0246_001:0836c13": "眾生。",
    "T08n0246_001:0836c14": "「復次，順忍菩薩，謂：焰慧地、難勝地、現前地，能",
    "T08n0246_001:0836c15": "斷三障，心煩惱縛，能於一身遍往十方億佛",
    "T08n0246_001:0836c16": "剎土，現不可說神通變化，利樂眾生。",
    "T08n0246_001:0836c17": "「復次，無生忍菩薩，謂：遠行地、不動地、善慧地，",
    "T08n0246_001:0836c18": "能斷三障色心習氣，而能示現不可說身，隨",
    "T08n0246_001:0836c19": "類饒益一切眾生。",
    "T08n0246_001:0836c20": "「復次，寂滅忍者，佛與菩薩同依此忍，金剛喻",
    "T08n0246_001:0836c21": "定住下忍位名為菩薩，至於上忍名一切智。",
    "T08n0246_001:0836c22": "觀勝義諦，斷無明相，是為等覺；一相無相，平",
    "T08n0246_001:0836c23": "等無二，為第十一一切智地。非有非無，湛然",
    "T08n0246_001:0836c24": "清淨，無來無去，常住不變，同真際、等法性，無",
    "T08n0246_001:0836c25": "緣大悲常化眾生，乘一切智乘來化三界。「善",
    "T08n0246_001:0836c26": "男子！諸眾生類一切煩惱——業異熟果二十二",
    "T08n0246_001:0836c27": "根——不出三界，諸佛示導；應、化、法身亦不離此。",
    "T08n0246_001:0836c28": "若有說言：『於三界外，別更有一眾生界。』者，即",
    "T08n0246_001:0836c29": "是外道大有經說。「大王！我常語諸眾生：『但斷",
    "T08n0246_001:0837a01": "三界無明盡者，即名為佛。』自性清淨，名本覺",
    "T08n0246_001:0837a02": "性，即是諸佛一切智智；由此得為眾生之本，",
    "T08n0246_001:0837a03": "亦是諸佛菩薩行本，是為菩薩本所修行五",
    "T08n0246_001:0837a04": "忍法中十四忍也。」",
    "T08n0246_001:0837a05": "佛言：「大王！汝先問言：『菩薩云何化眾生？』者，菩",
    "T08n0246_001:0837a06": "薩摩訶薩應如是化——從初一地至後一地，自",
    "T08n0246_001:0837a07": "所行處及佛行處，一切知見故——若菩薩摩訶",
    "T08n0246_001:0837a08": "薩住百佛剎，作贍部洲轉輪聖王，修百法明",
    "T08n0246_001:0837a09": "門，以檀波羅蜜多住平等心，化四天下一切",
    "T08n0246_001:0837a10": "眾生；若菩薩摩訶薩住千佛剎，作忉利天王，",
    "T08n0246_001:0837a11": "修千法明門，說十善道化一切眾生；若菩薩",
    "T08n0246_001:0837a12": "摩訶薩住萬佛剎，作夜摩天王，修萬法明門，",
    "T08n0246_001:0837a13": "依四禪定化一切眾生；若菩薩摩訶薩住億",
    "T08n0246_001:0837a14": "佛剎，作覩史多天王，修億法明門，行菩提分",
    "T08n0246_001:0837a15": "法化一切眾生；若菩薩摩訶薩住百億佛剎，",
    "T08n0246_001:0837a16": "作化樂天王，修百億法明門，二諦四諦化一",
    "T08n0246_001:0837a17": "切眾生；若菩薩摩訶薩住千億佛剎，作他化",
    "T08n0246_001:0837a18": "自在天王，修千億法明門，十二因緣智化一",
    "T08n0246_001:0837a19": "切眾生；",
    "T08n0246_001:0837a20": "若菩薩摩訶薩住萬億佛剎，作初禪梵王，修",
    "T08n0246_001:0837a21": "萬億法明門，方便善巧智化一切眾生；若菩",
    "T08n0246_001:0837a22": "薩摩訶薩住百萬微塵數佛剎，作二禪梵王，",
    "T08n0246_001:0837a23": "修百萬微塵數法明門，雙照平等神通願智化",
    "T08n0246_001:0837a24": "一切眾生；若菩薩摩訶薩住百萬億阿僧祇",
    "T08n0246_001:0837a25": "微塵數佛剎，作三禪梵王，修百萬億阿僧祇",
    "T08n0246_001:0837a26": "微塵數法明門，以四無礙智化一切眾生；",
    "T08n0246_001:0837a27": "若菩薩摩訶薩住不可說不可說佛剎，作第",
    "T08n0246_001:0837a28": "四禪大梵天王，為三界王，修不可說不可說",
    "T08n0246_001:0837a29": "法明門，得理盡三昧，同佛行處，盡三界原，普",
    "T08n0246_001:0837b01": "利眾生，如佛境界，是為菩薩摩訶薩現諸王",
    "T08n0246_001:0837b02": "身化導之事。十方如來亦復如是，證無上覺，",
    "T08n0246_001:0837b03": "常遍法界，利樂眾生。」",
    "T08n0246_001:0837b04": "爾時，一切大眾即從座起，散不可說花，焚不",
    "T08n0246_001:0837b05": "可說香，供養、恭敬、稱讚如來。時波斯匿王即",
    "T08n0246_001:0837b06": "於佛前以偈讚曰：",
    "T08n0246_001:0837b07": "「世尊導師金剛體，　　心行寂滅轉法輪，",
    "T08n0246_001:0837b08": "八辯圓音為開演，　　時眾得道百萬億。",
    "T08n0246_001:0837b09": "天人俱修出離行，　　能習一切菩薩道，",
    "T08n0246_001:0837b10": "五忍功德妙法門，　　十四菩薩能諦了。",
    "T08n0246_001:0837b11": "三賢十聖忍中行，　　唯佛一人能盡原，",
    "T08n0246_001:0837b12": "佛法眾海三寶藏，　　無量功德於中攝。",
    "T08n0246_001:0837b13": "十善菩薩發大心，　　長別三界苦輪海，",
    "T08n0246_001:0837b14": "中下品善粟散王，　　上品十善鐵輪王，",
    "T08n0246_001:0837b15": "習種銅輪二天下，　　銀輪三天性種性，",
    "T08n0246_001:0837b16": "道種堅德轉輪王，　　七寶金輪四天下，",
    "T08n0246_001:0837b17": "伏忍聖胎三十人，　　十住十行十迴向，",
    "T08n0246_001:0837b18": "三世諸佛於中學，　　無不由此伏忍生，",
    "T08n0246_001:0837b19": "一切菩薩行根本，　　是故發心信心難。",
    "T08n0246_001:0837b20": "若得信心必不退，　　進入無生初地道，",
    "T08n0246_001:0837b21": "化利自他悉平等，　　是名菩薩初發心。",
    "T08n0246_001:0837b22": "歡喜菩薩轉輪王，　　初照二諦平等理，",
    "T08n0246_001:0837b23": "權化有情遊百國，　　檀施清淨利群生。",
    "T08n0246_001:0837b24": "入理般若名為住，　　住生德行名為地，",
    "T08n0246_001:0837b25": "初住一心具眾德，　　於勝義中而不動。",
    "T08n0246_001:0837b26": "離垢菩薩忉利王，　　現形六趣千國土，",
    "T08n0246_001:0837b27": "戒足清淨悉圓滿，　　永離誤犯諸過失。",
    "T08n0246_001:0837b28": "無相無緣真實性，　　無體無生無二照，",
    "T08n0246_001:0837b29": "發光菩薩夜摩王，　　應形往萬諸佛剎。",
    "T08n0246_001:0837c01": "善能通達三摩地，　　隱顯自在具三明，",
    "T08n0246_001:0837c02": "歡喜離垢與發光，　　能滅色縛諸煩惱，",
    "T08n0246_001:0837c03": "具觀一切身口業，　　法性清淨照皆圓，",
    "T08n0246_001:0837c04": "焰慧菩薩大精進，　　覩史天王遊億剎，",
    "T08n0246_001:0837c05": "實智寂滅方便智，　　達無生理照空有，",
    "T08n0246_001:0837c06": "難勝菩薩得平等，　　化樂天王百億國。",
    "T08n0246_001:0837c07": "空空諦觀無二相，　　垂形六趣靡不周，",
    "T08n0246_001:0837c08": "現前菩薩自在王，　　照見緣生相無二，",
    "T08n0246_001:0837c09": "勝義智光能遍滿，　　往千億土化眾生。",
    "T08n0246_001:0837c10": "焰慧難勝現前地，　　能斷三障迷心惑，",
    "T08n0246_001:0837c11": "空慧寂然無緣觀，　　還照心空無量境。",
    "T08n0246_001:0837c12": "遠行菩薩初禪王，　　住於無相無生忍，",
    "T08n0246_001:0837c13": "方便善巧悉平等，　　常萬億土化群生。",
    "T08n0246_001:0837c14": "進入不動法流地，　　永無分段超諸有，",
    "T08n0246_001:0837c15": "常觀勝義照無二，　　二十一生空寂行，",
    "T08n0246_001:0837c16": "順道法愛無明習，　　遠行大士獨能斷。",
    "T08n0246_001:0837c17": "不動菩薩二禪王，　　得變易身常自在，",
    "T08n0246_001:0837c18": "能於百萬微塵剎，　　隨其形類化眾生，",
    "T08n0246_001:0837c19": "悉知三世無量劫，　　於第一義而不動。",
    "T08n0246_001:0837c20": "善慧菩薩三禪王，　　能於千恒一時現，",
    "T08n0246_001:0837c21": "常在無為空寂行，　　恒沙佛藏一念了。",
    "T08n0246_001:0837c22": "法雲菩薩四禪王，　　於億恒土化群生，",
    "T08n0246_001:0837c23": "始入金剛一切了，　　二十九生永已度，",
    "T08n0246_001:0837c24": "寂滅忍中下忍觀，　　一轉妙覺無等等。",
    "T08n0246_001:0837c25": "不動善慧法雲地，　　除前所有無明習，",
    "T08n0246_001:0837c26": "無明習相識俱轉，　　二諦理圓無不盡。",
    "T08n0246_001:0837c27": "正覺無相遍法界，　　三十生盡智圓明，",
    "T08n0246_001:0837c28": "寂照無為真解脫，　　大悲應現無與等，",
    "T08n0246_001:0837c29": "湛然不動常安隱，　　光明遍照無所照，",
    "T08n0246_001:0838a01": "三賢十聖住果報，　　唯佛一人居淨土。",
    "T08n0246_001:0838a02": "一切有情皆暫住，　　登金剛原常不動，",
    "T08n0246_001:0838a03": "如來三業德無量，　　隨諸眾生等憐愍。",
    "T08n0246_001:0838a04": "法王無上人中樹，　　普蔭大眾無量光，",
    "T08n0246_001:0838a05": "口常說法非無義，　　心智寂滅無緣照。",
    "T08n0246_001:0838a06": "人中師子為演說，　　甚深句義未曾有，",
    "T08n0246_001:0838a07": "塵沙剎土悉震動，　　大眾歡喜皆蒙益，",
    "T08n0246_001:0838a08": "世尊善說十四王，　　是故我今頭面禮。」",
    "T08n0246_001:0838a09": "爾時，百萬億恒河沙大眾，聞佛世尊及波斯",
    "T08n0246_001:0838a10": "匿王說十四忍無量功德，獲大法利，聞法悟",
    "T08n0246_001:0838a11": "解，得無生忍，入於正位。",
    "T08n0246_001:0838a12": "爾時，世尊告大眾言：「是波斯匿王，已於過去",
    "T08n0246_001:0838a13": "十千劫龍光王佛法中為四地菩薩，我為八",
    "T08n0246_001:0838a14": "地菩薩；今於我前大師子吼。如是，如是！如汝",
    "T08n0246_001:0838a15": "所說。得真實義不可思議，唯佛與佛乃知斯",
    "T08n0246_001:0838a16": "事。",
    "T08n0246_001:0838a17": "「善男子！此十四忍，諸佛法身、諸菩薩行，不可",
    "T08n0246_001:0838a18": "思議，不可稱量。何以故？一切諸佛，皆於般若",
    "T08n0246_001:0838a19": "波羅蜜多中生、般若波羅蜜多中化、般若波",
    "T08n0246_001:0838a20": "羅蜜多中滅；而實諸佛，生無所生、化無所化、",
    "T08n0246_001:0838a21": "滅無所滅。第一無二，非相非無相，無自無他，",
    "T08n0246_001:0838a22": "無來無去，如虛空故。「善男子！一切眾生，性無",
    "T08n0246_001:0838a23": "生滅，由諸法集幻化而有，蘊、處、界相無合無",
    "T08n0246_001:0838a24": "散，法同法性，寂然空故。一切眾生，自性清淨，",
    "T08n0246_001:0838a25": "所作諸行無縛無解，非因非果非不因果；諸",
    "T08n0246_001:0838a26": "苦受行煩惱，所知我相、人相，知見受者，一切",
    "T08n0246_001:0838a27": "空故。法境界空，空、無相、無作，不順顛倒不順",
    "T08n0246_001:0838a28": "幻化，無六趣相，無四生相，無聖人相，無三寶",
    "T08n0246_001:0838a29": "相，如虛空故。「善男子！甚深般若，無知無見，不",
    "T08n0246_001:0838b01": "行不緣，不捨不受，正住觀察而無照相，行斯",
    "T08n0246_001:0838b02": "道者如虛空故。法相如是，有所得心、無所得",
    "T08n0246_001:0838b03": "心皆不可得。是以般若，非即五蘊非離五蘊，",
    "T08n0246_001:0838b04": "非即眾生非離眾生，非即境界非離境界，非",
    "T08n0246_001:0838b05": "即行解非離行解，如是等相不可思量。是故",
    "T08n0246_001:0838b06": "一切菩薩摩訶薩所修諸行，未至究竟而於",
    "T08n0246_001:0838b07": "中行，一切諸佛知如幻化，得無住相而於中",
    "T08n0246_001:0838b08": "化，故十四忍不可思量。「善男子！汝今所說此",
    "T08n0246_001:0838b09": "功德藏，有大利益一切眾生。假使無量恒河",
    "T08n0246_001:0838b10": "沙數十地菩薩說是功德，百千億分如海一",
    "T08n0246_001:0838b11": "滴，三世諸佛如實能知，一切賢聖悉皆稱讚，",
    "T08n0246_001:0838b12": "是故我今略述所說少分功德。",
    "T08n0246_001:0838b13": "「善男子！此十四忍，十方世界過去、現在一切",
    "T08n0246_001:0838b14": "菩薩之所修行，一切諸佛之所顯示，未來諸",
    "T08n0246_001:0838b15": "佛、菩薩摩訶薩亦復如是。若佛、菩薩不由此",
    "T08n0246_001:0838b16": "門得一切智者，無有是處。何以故？諸佛、菩薩",
    "T08n0246_001:0838b17": "無異路故。「善男子！若人聞此住忍、行忍、迴向",
    "T08n0246_001:0838b18": "忍、歡喜忍、離垢忍、發光忍、焰慧忍、難勝忍、現前",
    "T08n0246_001:0838b19": "忍、遠行忍、不動忍、善慧忍、法雲忍、正覺忍，能",
    "T08n0246_001:0838b20": "起一念清淨信者，是人超過百劫、千劫、無量",
    "T08n0246_001:0838b21": "無邊恒河沙劫一切苦難，不生惡趣，不久當",
    "T08n0246_001:0838b22": "得阿耨多羅三藐三菩提。是時十億同名虛",
    "T08n0246_001:0838b23": "空藏菩薩摩訶薩，與無量無數諸來大眾，歡",
    "T08n0246_001:0838b24": "喜踊躍承佛威神，普見十方恒沙諸佛，各於",
    "T08n0246_001:0838b25": "道場說十四忍，如我世尊所說無異，各各歡",
    "T08n0246_001:0838b26": "喜，如說修行般若波羅蜜多。」",
    "T08n0246_001:0838b27": "爾時，世尊告波斯匿王：「汝先問云：『復以何相",
    "T08n0246_001:0838b28": "而住觀察？』菩薩摩訶薩應如是觀：以幻化身",
    "T08n0246_001:0838b29": "而見幻化，正住平等無有彼我。如是觀察化",
    "T08n0246_001:0838c01": "利眾生，然諸有情於久遠劫，初剎那識異於",
    "T08n0246_001:0838c02": "木石，生得染淨，各自能為無量無數染淨識",
    "T08n0246_001:0838c03": "本。從初剎那不可說劫，乃至金剛終一剎那，",
    "T08n0246_001:0838c04": "有不可說不可說識，生諸有情色、心二法——色",
    "T08n0246_001:0838c05": "名色蘊，心名四蘊——皆積聚性，隱覆真實。「大王！",
    "T08n0246_001:0838c06": "此一色法生無量色——眼得為色，耳得為聲，鼻",
    "T08n0246_001:0838c07": "得為香，舌得為味，身得為觸；堅持名地，津潤名",
    "T08n0246_001:0838c08": "水，煖性名火，輕動名風；生五識處，名五色根。",
    "T08n0246_001:0838c09": "如是展轉一色一心，生不可說無量色心，皆",
    "T08n0246_001:0838c10": "如幻故。「善男子！有情之受，依世俗立，若有若",
    "T08n0246_001:0838c11": "無。但生有情妄想憶念，作業受果皆名世諦。",
    "T08n0246_001:0838c12": "三界六趣一切有情，婆羅門、剎帝利、毘舍、首",
    "T08n0246_001:0838c13": "陀，我人知見，色法心法如夢所見。「善男子！一",
    "T08n0246_001:0838c14": "切諸名，皆假施設。佛未出前，世諦幻法，無名",
    "T08n0246_001:0838c15": "無義亦無體相；無三界名、善惡果報六趣名",
    "T08n0246_001:0838c16": "字；諸佛出現，為有情故，說於三界、六趣、染淨",
    "T08n0246_001:0838c17": "無量名字。如是一切如呼聲響，諸法相續念",
    "T08n0246_001:0838c18": "念不住，剎那剎那非一非異，速起速滅非斷",
    "T08n0246_001:0838c19": "非常，諸有為法如陽焰故，諸法相待，所謂色",
    "T08n0246_001:0838c20": "界、眼界、眼識界，乃至法界、意界、意識界，猶如",
    "T08n0246_001:0838c21": "電光不定相待，有無一異，如第二月，諸法緣成；",
    "T08n0246_001:0838c22": "蘊、處、界法如水上泡，諸法因成。一切有情，俱",
    "T08n0246_001:0838c23": "時因果、異時因果，三世善惡如空中雲。「善男",
    "T08n0246_001:0838c24": "子！菩薩摩訶薩住無分別，無彼此相，無自他",
    "T08n0246_001:0838c25": "相，常行化利無化利相。是故應知，愚夫垢",
    "T08n0246_001:0838c26": "識，染著虛妄為相所縛；菩薩照見，知如幻士，",
    "T08n0246_001:0838c27": "無有體相但如空花，是為菩薩摩訶薩住利",
    "T08n0246_001:0838c28": "自他如實觀察。」說是法時，會中無量人、天大",
    "T08n0246_001:0838c29": "眾，有得伏忍、空無生忍，一地、二地乃至十地，",
    "T08n0246_001:0838c30": "無量菩薩得一生補處。",
    "T08n0246_001:0839a03": "爾時，波斯匿王白佛言：「世尊！勝義諦中有世",
    "T08n0246_001:0839a04": "俗諦不？若言無者，智不應二；若言有者；智不",
    "T08n0246_001:0839a05": "應一。一二之義，其事云何？」佛言：「大王！汝於過",
    "T08n0246_001:0839a06": "去龍光王佛法中已問此義，我今無說，汝今",
    "T08n0246_001:0839a07": "無聽，無說無聽是即名為一義二義。汝今諦",
    "T08n0246_001:0839a08": "聽，當為汝說。」",
    "T08n0246_001:0839a09": "爾時，世尊即說偈言：",
    "T08n0246_001:0839a10": "「無相勝義諦，　　體非自他作，",
    "T08n0246_001:0839a11": "因緣如幻有，　　亦非自他作。",
    "T08n0246_001:0839a12": "法性本無性。　　勝義諦空如。",
    "T08n0246_001:0839a13": "諸有幻有法。　　三假集假有。",
    "T08n0246_001:0839a14": "無無諦實無，　　寂滅勝義空，",
    "T08n0246_001:0839a15": "諸法因緣有，　　有無義如是，",
    "T08n0246_001:0839a16": "有無本自二，　　譬如牛二角，",
    "T08n0246_001:0839a17": "照解見無二，　　二諦常不即。",
    "T08n0246_001:0839a18": "解心見無二，　　求二不可得，",
    "T08n0246_001:0839a19": "非謂二諦一，　　一亦不可得，",
    "T08n0246_001:0839a20": "於解常自一，　　於諦常自二，",
    "T08n0246_001:0839a21": "了達此一二，　　真入勝義諦。",
    "T08n0246_001:0839a22": "世諦幻化起，　　譬如虛空花，",
    "T08n0246_001:0839a23": "如影如毛輪，　　因緣故幻有。",
    "T08n0246_001:0839a24": "幻化見幻化，　　愚夫名幻諦，",
    "T08n0246_001:0839a25": "幻師見幻法，　　諦幻悉皆無。",
    "T08n0246_001:0839a26": "若了如是法，　　即解一二義，",
    "T08n0246_001:0839a27": "遍於一切法，　　應作如是觀。",
    "T08n0246_001:0839a28": "「大王！菩薩摩訶薩住勝義諦化諸有情，佛及",
    "T08n0246_001:0839a29": "有情一而無二。何以故？有情、菩提此二皆空。",
    "T08n0246_001:0839b01": "以有情空得置菩提空，以菩提空得置有情",
    "T08n0246_001:0839b02": "空，以一切法空空故空。何以故？般若無相，二",
    "T08n0246_001:0839b03": "諦皆空，謂從無明至一切智，無自相無他相，",
    "T08n0246_001:0839b04": "於第一義見無所見，若有修行亦不取著，若",
    "T08n0246_001:0839b05": "不修行亦不取著，非行非不行亦不取著，於",
    "T08n0246_001:0839b06": "一切法皆不取著。菩薩未成佛，以菩提為煩",
    "T08n0246_001:0839b07": "惱；菩薩成佛時，以煩惱為菩提。何以故？於第",
    "T08n0246_001:0839b08": "一義而無二故，諸佛如來與一切法悉皆如",
    "T08n0246_001:0839b09": "故。」波斯匿王白佛言：「十方諸佛、一切菩薩，云",
    "T08n0246_001:0839b10": "何不離文字而行實相？」佛言：「大王！文字者，謂",
    "T08n0246_001:0839b11": "契經、應頌、記別、諷誦、自說、緣起、譬喻、本事、本生、",
    "T08n0246_001:0839b12": "方廣、希有、論議，所有宣說音聲，語言，文字，章",
    "T08n0246_001:0839b13": "句，一切皆如，無非實相；若取文字相者，即非",
    "T08n0246_001:0839b14": "實相。「大王！修實相者，如文字修。實相即是諸",
    "T08n0246_001:0839b15": "佛智母，一切有情根本智母，此即名為一切",
    "T08n0246_001:0839b16": "智體。諸佛未成佛，與當佛為智母；諸佛已成",
    "T08n0246_001:0839b17": "佛，即為一切智。未得為性，已得為智。三乘般",
    "T08n0246_001:0839b18": "若，不生不滅，自性常住。一切有情，此為覺性。",
    "T08n0246_001:0839b19": "若菩薩不著文字、不離文字，無文字相非無",
    "T08n0246_001:0839b20": "文字，能如是修不見修相，是即名為修文字",
    "T08n0246_001:0839b21": "者，而能得於般若真性，是為般若波羅蜜多。",
    "T08n0246_001:0839b22": "「大王！菩薩摩訶薩護佛果、護十地行、護化有",
    "T08n0246_001:0839b23": "情，為若此也。」",
    "T08n0246_001:0839b24": "波斯匿王白佛言：「真性是一，有情品類根行",
    "T08n0246_001:0839b25": "無量，法門為一、為無量耶？」佛言：「大王！法門非",
    "T08n0246_001:0839b26": "一亦非無量。何以故？由諸有情色法、心法，五",
    "T08n0246_001:0839b27": "取蘊相、我人知見，種種根行品類無邊，法門",
    "T08n0246_001:0839b28": "隨根亦有無量。此諸法性，非相非無相而非",
    "T08n0246_001:0839b29": "無量。若菩薩隨諸有情見一見二，是即不見",
    "T08n0246_001:0839c01": "一二之義——了知一二非一非二，即勝義諦；取",
    "T08n0246_001:0839c02": "著一二若有若無，即世俗諦——是故法門非一",
    "T08n0246_001:0839c03": "非二。",
    "T08n0246_001:0839c04": "「大王！一切諸佛說般若波羅蜜多，我今說般",
    "T08n0246_001:0839c05": "若波羅蜜多無二無別。汝等大眾，受持、讀誦、",
    "T08n0246_001:0839c06": "如說修行，即為受持諸佛之法。「大王！此般若",
    "T08n0246_001:0839c07": "波羅蜜多功德無量，若有恒河沙不可說諸",
    "T08n0246_001:0839c08": "佛，是一一佛教化無量不可說有情，是一一",
    "T08n0246_001:0839c09": "有情皆得成佛，是諸佛等復教化無量不可",
    "T08n0246_001:0839c10": "說有情亦皆成佛，是諸佛等所說般若波羅",
    "T08n0246_001:0839c11": "蜜多，有無量不可說那庾多億偈，說不可盡。",
    "T08n0246_001:0839c12": "於諸偈中而取一偈分為千分，復於千分而",
    "T08n0246_001:0839c13": "說一分，句義功德尚無窮盡，何況如是無量",
    "T08n0246_001:0839c14": "句義所有功德。若有人能於此經中起一念",
    "T08n0246_001:0839c15": "淨信，是人即超百劫、千劫、百千萬劫生死苦",
    "T08n0246_001:0839c16": "難，何況書寫、受持、讀誦、為人解說所得功德，",
    "T08n0246_001:0839c17": "即與十方一切諸佛等無有異。當知此人，諸",
    "T08n0246_001:0839c18": "佛護念，不久當成阿耨多羅三藐三菩提。」說",
    "T08n0246_001:0839c19": "是法時，有十億人得三空忍，百萬億人得",
    "T08n0246_001:0839c20": "大空忍，無量菩薩得住十地。",
    "T08n0246_001:0839c21": "仁王護國般若波羅蜜多經卷上"
}