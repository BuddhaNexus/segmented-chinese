{
    "T46n1948_001:0966a03": "天台智者大師齋忌禮讚由序",
    "T46n1948_001:0966a05": "宋天竺寺慈雲大師遵式述",
    "T46n1948_001:0966a06": "余甞見諸處傳山門教迹。或當。",
    "T46n1948_001:0966a07": "大師遠忌。追慕修齋。皆闕其修禮之法。今著",
    "T46n1948_001:0966a08": "數偈。略用伸仰。夫內心寂照功成入位。外則",
    "T46n1948_001:0966a09": "神通說法。應乎群緣故。生化始終。凡十二偈。",
    "T46n1948_001:0966a10": "實統智定之用耳。雖於別傳。少有不次。蓋別",
    "T46n1948_001:0966a11": "樹一場次第之意。初二偈三昧降魔。次說法",
    "T46n1948_001:0966a12": "華。又次說止觀淨名涅槃放生施戒。皆如次",
    "T46n1948_001:0966a13": "也。沒後靈感一偈難盡芳猷。他方之身請護",
    "T46n1948_001:0966a14": "遺教。洎五悔合十七偈。觀者無嫌辭近理寡。",
    "T46n1948_001:0966a15": "聊備其以時追想之誠耳。或略可濟用稱唱",
    "T46n1948_001:0966a16": "之時。宜須鄭重。必希感召。永蔭教門。目為智",
    "T46n1948_001:0966a17": "者齋忌禮讚文云爾。",
    "T46n1948_001:0966a19": "天台智者大師齋忌禮讚文",
    "T46n1948_001:0966a21": "(僧眾三禮各各互跪燒香散華首者唱云)。",
    "T46n1948_001:0966a22": "稽首天台教主佛隴禪師。般若之神鑒。無邊",
    "T46n1948_001:0966a23": "解脫之光臨。莫盡聲揚虛谷響答。何疑機扣",
    "T46n1948_001:0966a24": "真慈。應來不忒。竊以。真如清淨。本無色像之",
    "T46n1948_001:0966a25": "端。法界含容。遂有往來之狀。垂形萬有。混迹",
    "T46n1948_001:0966a26": "群方。誰知證妙位高。秖仰池深華大。蘊堯舜",
    "T46n1948_001:0966a27": "二君之奇相。作陳隋兩國之尊師。說法圓融。",
    "T46n1948_001:0966a28": "降魔自在。智定之巍巍若是。慈悲之靄靄難",
    "T46n1948_001:0966a29": "量。經云。著如來衣。入如來室。坐則如來所",
    "T46n1948_001:0966b01": "坐。行則如來所行。為如來手摩。以如來肩荷。",
    "T46n1948_001:0966b02": "應以如來供養。而供養之。功德不可稱量。讚",
    "T46n1948_001:0966b03": "歎略難窮盡。今則伏值鶴林追遠。敢言黍稷",
    "T46n1948_001:0966b04": "非馨。聊薦精誠。仰惟昭鑒(初時唱已。便請若餘時但除請。直唱此語",
    "T46n1948_001:0966b05": "已。便陳意禮讚)。",
    "T46n1948_001:0966b06": "一心奉請天台教主智者大師。",
    "T46n1948_001:0966b07": "　　惟願降臨道場受我供養(三請下皆準此)。",
    "T46n1948_001:0966b08": "一心奉請天台高祖無畏論師龍樹尊者。",
    "T46n1948_001:0966b09": "一心奉請天台宗教第二祖師北齊尊者。",
    "T46n1948_001:0966b10": "一心奉請天台適嗣第三祖師南岳尊者。",
    "T46n1948_001:0966b11": "一心奉請天台結集教藏第五祖師章安尊者。",
    "T46n1948_001:0966b12": "一心奉請天台教觀第六祖師法華尊者。",
    "T46n1948_001:0966b13": "一心奉請天台教觀第七祖師天宮尊者。",
    "T46n1948_001:0966b14": "一心奉請天台教觀第八祖師左谿尊者。",
    "T46n1948_001:0966b15": "一心奉請天台記主第九祖師荊谿尊者。",
    "T46n1948_001:0966b16": "　　　(請已讚歎宣疏歎曰)。",
    "T46n1948_001:0966b17": "法界圓融象無所象。真如清淨化無所化。雖",
    "T46n1948_001:0966b18": "象無所象。無所而不象。化無所化。無所而不",
    "T46n1948_001:0966b19": "化。燦燦現二王之相。雄雄為兩國之師。化緣",
    "T46n1948_001:0966b20": "謝南岳之言。道譽重東林之價(舊本又云。法門功德難可稱揚。",
    "T46n1948_001:0966b21": "今則伏值遠忌之晨。略展薦羞之禮。具有疏詞。仰對宣白)。",
    "T46n1948_001:0966b22": "一心頂禮大蘇山內修法華三昧時身天台智",
    "T46n1948_001:0966b23": "者。",
    "T46n1948_001:0966b24": "　　　(自天台智者下眾和拜起已讚歎)。",
    "T46n1948_001:0966b25": "　遊心法界諸心寂　　如日依空不住空",
    "T46n1948_001:0966b26": "　三千實相頓圓明　　八萬塵勞等真淨",
    "T46n1948_001:0966b27": "　靈山妙會依依見　　寶塔全身了了觀",
    "T46n1948_001:0966b28": "　不是親逢南岳師　　人誰識此深禪相",
    "T46n1948_001:0966b29": "　　　故我一心歸命頂禮(一拜下去準此)。",
    "T46n1948_001:0966c01": "一心頂禮華頂峰上降伏天魔眾時身天台智",
    "T46n1948_001:0966c02": "者。",
    "T46n1948_001:0966c03": "　孤禪片石心彌淨　　寒擁深雲夜未央",
    "T46n1948_001:0966c04": "　忽震千雷動地來　　潛窺百怪掀天至",
    "T46n1948_001:0966c05": "　始覺鬼神纔散滅　　還為父母更綢繆",
    "T46n1948_001:0966c06": "　強軟消摩寂照功　　神僧出現親稱讚",
    "T46n1948_001:0966c07": "一心頂禮瓦官精舍開法華妙義時身天台智",
    "T46n1948_001:0966c08": "者。",
    "T46n1948_001:0966c09": "　鷲峰極唱經稱妙　　四十餘年祕不談",
    "T46n1948_001:0966c10": "　家業須逢嫡子傳　　髻珠不是隨勳得",
    "T46n1948_001:0966c11": "　權實巍巍唯佛了　　本迹汪汪補處疑",
    "T46n1948_001:0966c12": "　智者當時親得聞　　瓦官重更分明說",
    "T46n1948_001:0966c13": "一心頂禮玉泉寶閣說摩訶止觀時身天台智",
    "T46n1948_001:0966c14": "者。",
    "T46n1948_001:0966c15": "　九旬慈霔開圓行　　十法融談立妙乘",
    "T46n1948_001:0966c16": "　寶車高廣具莊嚴　　白牛肥壯行平正",
    "T46n1948_001:0966c17": "　安御四緣遊直道　　能過十境到涼池",
    "T46n1948_001:0966c18": "　乘壞驢車滿世間　　稽首天台誓依怙",
    "T46n1948_001:0966c19": "一心頂禮太極殿上講仁王般若時身天台智",
    "T46n1948_001:0966c20": "者。",
    "T46n1948_001:0966c21": "　百座似星環北極　　四依如月出東溟",
    "T46n1948_001:0966c22": "　八辯洋洋萬國安　　雙空蕩蕩千災散",
    "T46n1948_001:0966c23": "　玉指競鳴金殿響　　牛香重發獸爐騰",
    "T46n1948_001:0966c24": "　稽首巍巍五忍身　　堪消萬乘殷勤禮",
    "T46n1948_001:0966c25": "一心頂禮陳隋兩國授二宮頓戒時身天台智",
    "T46n1948_001:0966c26": "者。",
    "T46n1948_001:0966c27": "　玉珮鏘鏘圍法座　　金爐靄靄對人師",
    "T46n1948_001:0966c28": "　拜手咸求服戒纓　　傾眸不捨瞻慈相",
    "T46n1948_001:0966c29": "　五德精明如滿月　　二嚴深廣類滄溟",
    "T46n1948_001:0967a01": "　人中師子法中龍　　隋主從茲稱智者",
    "T46n1948_001:0967a02": "一心頂禮佛隴道樹解淨名禪講時身天台智",
    "T46n1948_001:0967a03": "者。",
    "T46n1948_001:0967a04": "　行道霜林香徑淨　　冥心月樹石房寒",
    "T46n1948_001:0967a05": "　明淨功夫只自知　　幽深境界何人到",
    "T46n1948_001:0967a06": "　秉筆或因隋帝命　　開經時感梵僧來",
    "T46n1948_001:0967a07": "　我等當時恨不逢　　歸命天台禪智海",
    "T46n1948_001:0967a08": "一心頂禮靈石海岸開涅槃萬句時身天台智",
    "T46n1948_001:0967a09": "者。",
    "T46n1948_001:0967a10": "　海山一點秋光裏　　金閣危層翠障間",
    "T46n1948_001:0967a11": "　萬句圓開解脫門　　千徒競擁慈悲室",
    "T46n1948_001:0967a12": "　經案夜分江墅月　　講鐘寒徹水村家",
    "T46n1948_001:0967a13": "　三德彌資三觀明　　無人共飽醍醐味",
    "T46n1948_001:0967a14": "一心頂禮放生池上講金光流水時身天台智",
    "T46n1948_001:0967a15": "者。",
    "T46n1948_001:0967a16": "　方舟泛泛清江上　　法語[日*勞][日*勞]碧浪心",
    "T46n1948_001:0967a17": "　兩岸香飄野老隨　　中流磬發金鱗躍",
    "T46n1948_001:0967a18": "　計詡獄中曾赴難　　修禪堂上解酬恩",
    "T46n1948_001:0967a19": "　而今依舊[竺-二+(一/(尸@邑))]梁多　　慈眼他方應憫見",
    "T46n1948_001:0967a20": "一心頂禮石城金剎現雙林善寂時身天台智",
    "T46n1948_001:0967a21": "者。",
    "T46n1948_001:0967a22": "　化緣火滅機薪盡　　端坐冥冥石像前",
    "T46n1948_001:0967a23": "　諸子號咷竟不還　　群生盲瞑誰開導",
    "T46n1948_001:0967a24": "　星河慘淡金波缺　　雲谷颼飀鶴樹低",
    "T46n1948_001:0967a25": "　百金妙藥寄章安　　猶恨無人付禪慧",
    "T46n1948_001:0967a26": "一心頂禮佛隴樹下帝封靈塔全身天台智者。",
    "T46n1948_001:0967a27": "　加趺宛似安禪貌　　閉塔猶同揜定房",
    "T46n1948_001:0967a28": "　初夜流光徹遠林　　有時彈指聞深院",
    "T46n1948_001:0967a29": "　年年紫詔離金闕　　歲歲皇華啟石門",
    "T46n1948_001:0967b01": "　最後開封失舊身　　不知前往何方去",
    "T46n1948_001:0967b02": "一心頂禮十方世界普生佛剎中身天台智者。",
    "T46n1948_001:0967b03": "　慈心天眼應遙見　　六十餘州舊結緣",
    "T46n1948_001:0967b04": "　既將種子播良田　　須為萌芽作甘雨",
    "T46n1948_001:0967b05": "　父去謾留身後藥　　親離空繫醉中珠",
    "T46n1948_001:0967b06": "　神州佛隴願重遊　　速使群生開佛慧",
    "T46n1948_001:0967b07": "一心頂禮天台高祖無畏論師龍樹尊者。",
    "T46n1948_001:0967b08": "一心頂禮天台宗教第二祖師北齊尊者。",
    "T46n1948_001:0967b09": "一心頂禮天台適嗣第三祖師南岳尊者。",
    "T46n1948_001:0967b10": "一心頂禮天台結集教藏第五祖師章安尊者。",
    "T46n1948_001:0967b11": "一心頂禮天台教觀第六祖師法華尊者。",
    "T46n1948_001:0967b12": "一心頂禮天台教觀第七祖師天宮尊者。",
    "T46n1948_001:0967b13": "一心頂禮天台教觀第八祖師左谿尊者。",
    "T46n1948_001:0967b14": "一心頂禮天台記主第九祖師荊谿尊者。",
    "T46n1948_001:0967b15": "　　　(禮已各跪燒香散華默運逆順十心。運十心已。想對一切三寶諸祖前。行懺悔法)。",
    "T46n1948_001:0967b16": "至心懺悔。我及十方法界一切眾生。自無明",
    "T46n1948_001:0967b17": "無始時來。順有識有流結使。動身口意。隨貪",
    "T46n1948_001:0967b18": "瞋癡。造七遮五逆之愆。犯十重四夷之戒。毀",
    "T46n1948_001:0967b19": "謗三乘正教。平陵五種法師。行四邪五邪坐",
    "T46n1948_001:0967b20": "無慚無愧。指三塗如園觀。具八苦為莊嚴。生",
    "T46n1948_001:0967b21": "生向邪見家生。世世出空無佛世。何緣今日",
    "T46n1948_001:0967b22": "偶得人身。效雪嶺出家。值天台遺教。但恨昏",
    "T46n1948_001:0967b23": "雲久覆。見網交纏。千如權實法門。濫稱染",
    "T46n1948_001:0967b24": "指十法成乘妙觀。未始經心。空有臨池羨魚。",
    "T46n1948_001:0967b25": "不解歸家結網。癡猿未鎖。五塵之林裏長飛。",
    "T46n1948_001:0967b26": "渴鹿當陽。六欲之澤中永騖。故使身圍法座。",
    "T46n1948_001:0967b27": "心繞塵緣。八音之徒震雷霆。四辯之謾陳乳",
    "T46n1948_001:0967b28": "色。加以謔談聖典。侮慢教文。寧思法佛全身。",
    "T46n1948_001:0967b29": "豈念雪山半偈。現招愚暗。來報邪癡。謗人慢",
    "T46n1948_001:0967c01": "法之愆。萬劫千山之障。如斯罪惡無量無邊。",
    "T46n1948_001:0967c02": "對三寶披陳。向四依發露。斷相續念。捨覆藏",
    "T46n1948_001:0967c03": "心。願普承懺悔光明。眾罪等虛空清淨懺悔",
    "T46n1948_001:0967c04": "已一心歸命普禮。",
    "T46n1948_001:0967c05": "至心勸請。",
    "T46n1948_001:0967c06": "　一念一時咸勸請　　十方剎海劫如來",
    "T46n1948_001:0967c07": "　普為眾生轉法輪　　莫便涅槃歸寂滅",
    "T46n1948_001:0967c08": "　三乘賢聖諸知識　　一切慈悲住世間",
    "T46n1948_001:0967c09": "　但作眾生利樂緣　　我皆勸請身心禮",
    "T46n1948_001:0967c10": "　　　勸請已一心歸命普請。",
    "T46n1948_001:0967c11": "至心隨喜。",
    "T46n1948_001:0967c12": "　虛空法界微塵數　　諸佛從初發道心",
    "T46n1948_001:0967c13": "　修行劫海得菩提　　乃至涅槃分舍利",
    "T46n1948_001:0967c14": "　三乘賢聖無生業　　十善凡夫有漏因",
    "T46n1948_001:0967c15": "　乃至低頭小善根　　我皆頂戴生歡喜",
    "T46n1948_001:0967c16": "　　　隨喜已一心歸命普禮。",
    "T46n1948_001:0967c17": "至心迴向。",
    "T46n1948_001:0967c18": "　從初乃至於隨喜　　三業修行眾善根",
    "T46n1948_001:0967c19": "　迴入虛空實際中　　等同利樂群生界",
    "T46n1948_001:0967c20": "　所修福智皆和合　　所成身土悉莊嚴",
    "T46n1948_001:0967c21": "　最後微塵眾道場　　普共眾生成正覺",
    "T46n1948_001:0967c22": "　　　迴向已一心歸命普禮。",
    "T46n1948_001:0967c23": "至心發願。",
    "T46n1948_001:0967c24": "　願我常隨諸佛學　　微塵剎海劫修行",
    "T46n1948_001:0967c25": "　析骨書經等妙高　　亡軀為法周沙界",
    "T46n1948_001:0967c26": "　宣揚諸佛圓常教　　開示眾生解脫門",
    "T46n1948_001:0967c27": "　雖然究竟佛菩提　　不捨普賢菩薩行",
    "T46n1948_001:0967c28": "　　　(舊有願文錄之於此)。",
    "T46n1948_001:0967c29": "　願我盡生無別念　　天台妙教獨相隨",
    "T46n1948_001:0968a01": "　聲香浩浩罷搖情　　名利汪汪休奪志",
    "T46n1948_001:0968a02": "　展卷研幾雲屋夜　　冥心索隱雪房時",
    "T46n1948_001:0968a03": "　諸祖傳弘誓海深　　願常冥助令開悟",
    "T46n1948_001:0968a04": "　　　發願已一心歸命普禮。",
    "T46n1948_001:0968a05": "天台智者大師齋忌禮讚文"
}