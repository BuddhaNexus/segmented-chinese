{
    "X70n1392_002:0524b17": "月磵和尚語錄卷下",
    "X70n1392_002:0524b19": "再住薦福禪寺語錄(己亥十二月十三日)",
    "X70n1392_002:0524b20": "侍者　永仁　宗煥　編",
    "X70n1392_002:0524b21": "上堂。深藏岩竇。隱遁過時。事無一向。出則為人。出則",
    "X70n1392_002:0524b22": "不為人。用在當機。是什麼時節出頭來。快便難逢。牢",
    "X70n1392_002:0524b23": "關把定。道絕人荒。召眾云。道不可以言宣。不可以智",
    "X70n1392_002:0524b24": "測。昭昭乎心目之間。而不見其形。歷歷乎語默之際。",
    "X70n1392_002:0524c01": "而不見其跡。欲隱彌露。易見難識。山僧前住此山。退",
    "X70n1392_002:0524c02": "席時。將二十年說不盡底佛法。盡情颺在督軍湖裏。",
    "X70n1392_002:0524c03": "不曾將眼覰著。從教爛却。只今人天普集。未免東撈",
    "X70n1392_002:0524c04": "西摝。重新為現前一眾。舉揚去也。卓主丈三下云。畢",
    "X70n1392_002:0524c05": "竟是何。腔調萬年歡。",
    "X70n1392_002:0524c06": "舉。世尊一日陞座。大眾集定。文殊白槌云。諦觀法王",
    "X70n1392_002:0524c07": "法。法王法如是。世尊便下座。師云。世尊剛被文殊塗",
    "X70n1392_002:0524c08": "糊一上。薦福今日陞堂。人天畢集。不可虗設。煩主丈",
    "X70n1392_002:0524c09": "子出來。廣說法要。各宜諦觀諦聽。卓主丈一下云。法",
    "X70n1392_002:0524c10": "王法如是。",
    "X70n1392_002:0524c11": "上堂。謝□□□。覺城東際。有惡知識。河口海目霹靂",
    "X70n1392_002:0524c12": "舌。說心說性。說迷說悟。誤賺多少英靈衲子。逗到東",
    "X70n1392_002:0524c13": "湖之東。惡將惡報。濃煎湖水當洋銅。",
    "X70n1392_002:0524c14": "結夏小參。小參古謂家訓。擬說第一句。早成第二。擬",
    "X70n1392_002:0524c15": "卓主丈。早成繁詞。擬竪拂子。早涉頋鑒。無言之言為",
    "X70n1392_002:0524c16": "真言。無見之見為真見。無聞之聞為真聞。釋迦老子。",
    "X70n1392_002:0524c17": "昔於靈山會上。畫地為牢。謂之圓覺伽藍。累及天下",
    "X70n1392_002:0524c18": "衲僧。千載之下。轉動不得。吐氣不得。山僧既為其直",
    "X70n1392_002:0524c19": "下遺教之孫。敢不遵奉先規。只得杻上著杻。枷上著",
    "X70n1392_002:0524c20": "枷去也。良久云。會麼。庚子年四月十五。薦福結夏。",
    "X70n1392_002:0524c21": "舉。初祖達磨大師。昔自西天竺國。涉流沙十萬。游梁",
    "X70n1392_002:0524c22": "歷魏。至少林面壁九年。付法後。說偈云。吾本來茲土。",
    "X70n1392_002:0524c23": "說法救迷情。一花開五葉。結果自然成。師云。者缺齒",
    "X70n1392_002:0524c24": "老胡。心毒不如口毒。",
    "X70n1392_002:0525a01": "上堂。瑞岩惺惺。薦福莫莫。瞞盰佛性。束之高閣。月磵",
    "X70n1392_002:0525a02": "別用的當一著。(良久云)易覰捕難執捉。不見道。無意",
    "X70n1392_002:0525a03": "求時却宛然。有心月處還應錯。",
    "X70n1392_002:0525a04": "上堂。舉。僧問趙州。萬法歸一。一歸何處。州云。我在青",
    "X70n1392_002:0525a05": "州。做一領布衫。重七斤。師云。大眾會麼。橋斷疑無路。",
    "X70n1392_002:0525a06": "峰回別有村。",
    "X70n1392_002:0525a07": "又頌云。彩雲影裏仙人現。手把紅羅扇遮面。急須著",
    "X70n1392_002:0525a08": "眼看仙人。莫看仙人手中扇。",
    "X70n1392_002:0525a09": "閏八月望上堂。一輪明月。兩度中秋。不知今夜裏。誰",
    "X70n1392_002:0525a10": "復再登樓。雲開萬里桂香浮。",
    "X70n1392_002:0525a11": "可長老滿散水陸請上堂。一切有相皆是幻。以幻為",
    "X70n1392_002:0525a12": "幻幻復幻。瞿曇四十九年。縱無礙辯。演如幻法。達磨",
    "X70n1392_002:0525a13": "十萬里西來。直指人心。見性成佛。傳如幻法。天下老",
    "X70n1392_002:0525a14": "古錐。續燄聯芳。全提半提。紹如幻法。若有箇漢。具決",
    "X70n1392_002:0525a15": "烈之志。埽佛祖窠臼。於如幻中。破如幻境界。作幻中",
    "X70n1392_002:0525a16": "佛事。成就如幻中幻事。方有少分相應。崇寧成翁正",
    "X70n1392_002:0525a17": "可長老。照了諸幻。以如幻身。據如幻剎。以如幻財。成",
    "X70n1392_002:0525a18": "就檀波羅蜜。種種如幻善因。飢者得食。寒者得衣。貧",
    "X70n1392_002:0525a19": "者得寶。以如幻施。周徧法界。復以如幻之心。設大無",
    "X70n1392_002:0525a20": "遮無礙如幻之供。若聖若凡。若幽若顯。普皆供養。天",
    "X70n1392_002:0525a21": "龍以是而應感。列宿以是而照臨。祖禰以是而超昇",
    "X70n1392_002:0525a22": "冥漠。河沙幽滯。以是而拔濟。無不滿足。無不懽喜。無",
    "X70n1392_002:0525a23": "不贊嘆。仍請老僧。登如幻座。以如幻舌。代佛宣說如",
    "X70n1392_002:0525a24": "幻妙法。召眾云。且道。正可長老所作。如幻種種殊勝",
    "X70n1392_002:0525b01": "切緣。老僧所說。如是妙法。畢竟有何奇特。萬像參羅",
    "X70n1392_002:0525b02": "皆喜悅。福如滄海壽如山。",
    "X70n1392_002:0525b03": "上堂。庭前桂綻金粟黃。滿地散清香。魯直當年參晦",
    "X70n1392_002:0525b04": "堂。吾無隱乎爾。當下錯承當。累及叢林。千古更錯商",
    "X70n1392_002:0525b05": "量。",
    "X70n1392_002:0525b06": "新鞔法鼓上堂。活剝泥牛之皮。包褁虗空以為鼓。須",
    "X70n1392_002:0525b07": "彌為架。橫亘十方。禾山老漢。盡其臂力欲打。打不著。",
    "X70n1392_002:0525b08": "信相菩薩。盡其神力欲夢。夢不到。薦福以無手人。用",
    "X70n1392_002:0525b09": "無柄枹。只今為諸人。試一擊看。卓主丈一下。直得六",
    "X70n1392_002:0525b10": "種震動。天雨四花。於是百千諸佛。聚而議曰。聲到耳",
    "X70n1392_002:0525b11": "邊耶。耳往聲邊耶。展轉論義。經八十反。舜若多神聞",
    "X70n1392_002:0525b12": "得。遠自乾闥婆城而來。笑為打證云。若將耳聽終難",
    "X70n1392_002:0525b13": "會。眼處聞聲方始知。",
    "X70n1392_002:0525b14": "上堂。如何是佛。殿裏底。如何是道。墻外底。有千人萬",
    "X70n1392_002:0525b15": "人見。無一人兩人識。何謂如此。飜令所得遲。只為分",
    "X70n1392_002:0525b16": "明極。",
    "X70n1392_002:0525b17": "平江美岩木翁和尚訃至。上堂。人從洪州來。却得蘇",
    "X70n1392_002:0525b18": "州信。報道太湖三萬六千頃。徹底乾枯。直得乾坤黯",
    "X70n1392_002:0525b19": "黑。萬像攢眉。靈岩岩中古佛。從定安詳而起。振威一",
    "X70n1392_002:0525b20": "喝。便見法濤白浪。際天渺瀰。召眾云。月在波心說向",
    "X70n1392_002:0525b21": "誰。",
    "X70n1392_002:0525b22": "跋無境法語",
    "X70n1392_002:0525b23": "老無境。將從上諸老。曲彔床上野狐涎。滿盤捧出人",
    "X70n1392_002:0525b24": "前。余一再觀之。不覺為之嘔吐。後之閱者宜審。",
    "X70n1392_002:0525c01": "跋宏智語",
    "X70n1392_002:0525c02": "溫州老漢。大曹洞一宗。雷霆後世。內帖數字猶隱□",
    "X70n1392_002:0525c03": "有駭蟄韻。隱岩其隱之。",
    "X70n1392_002:0525c04": "東岩壽儀贊",
    "X70n1392_002:0525c05": "以幻智燈。無幽不燭。舌頭較善。手頭較毒。中興東圓。",
    "X70n1392_002:0525c06": "晚據天育。盡東南界內。數來惡業。無這尊宿。",
    "X70n1392_002:0525c07": "跋修背吳道子地獄圖",
    "X70n1392_002:0525c08": "性佛惟眾生。本來同一心。心能惡其善。即為地獄。心",
    "X70n1392_002:0525c09": "能善其惡。即是天堂。梅翁有克家同心。而一善裝飾",
    "X70n1392_002:0525c10": "此畫圖。普勸一切人。捨惡而歸善。功德愈光明。梅芳",
    "X70n1392_002:0525c11": "不老春。",
    "X70n1392_002:0525c12": "寶嚴寶長老請贊",
    "X70n1392_002:0525c13": "不會禪不會道。據曲彔床。一味性燥。謂佛祖坐在半",
    "X70n1392_002:0525c14": "途。把衲僧盡情折倒。有時指泥團土塊。直百千金。有",
    "X70n1392_002:0525c15": "時將玉殿瓊樓。作一莖草。每笑徑山師云。全無準繩。",
    "X70n1392_002:0525c16": "誰管天童先師。公案未了。識得渠儂。拙處三分。却許",
    "X70n1392_002:0525c17": "寶嚴寺裏。劍峰長老。",
    "X70n1392_002:0525c18": "題丹霞燒木佛圖",
    "X70n1392_002:0525c19": "丹霞燒木佛。義出豐年。院主眉須墮。彩奔齪家。法海",
    "X70n1392_002:0525c20": "浪平春晝求。戲將老手拔鯨牙。",
    "X70n1392_002:0525c21": "跋宋諸老墨蹟",
    "X70n1392_002:0525c22": "余出叢林早恨生晚。見前輩尊宿。於晨星曉月之時。",
    "X70n1392_002:0525c23": "每懷歉慕。以今視之。與昔尤異。然此帖內諸老。皆宋",
    "X70n1392_002:0525c24": "導師。不能不使後人。復思後人也。",
    "X70n1392_002:0526a01": "題哲古智語",
    "X70n1392_002:0526a02": "只今吾匯尊宿。散于天下名山者累百。今觀古智此",
    "X70n1392_002:0526a03": "錄。乃羣飛中之鸞鳳也。巋像運之靈光。此頹波之砥",
    "X70n1392_002:0526a04": "柱。他日又當為吾匯賀。",
    "X70n1392_002:0526a05": "跋程唯叔松風藁",
    "X70n1392_002:0526a06": "浮梁居士程君唯叔。儒而學佛者也。昔者累過余。余",
    "X70n1392_002:0526a07": "見其身心純一。篤志於道。後歸。復師吾子東山崇。崇",
    "X70n1392_002:0526a08": "甚器之。崇寂。余躬至竟後事。唯以偈唁予云。老牛失",
    "X70n1392_002:0526a09": "犢已堪悲。針水機緣只我知。撿出殺爺刀在手。對人",
    "X70n1392_002:0526a10": "猶哭我兒兒。己亥歲復過余釣雪磯。余舉三轉語勘",
    "X70n1392_002:0526a11": "之。末後一語云。薦福有一語。舉似諸人。良久云。會麼。",
    "X70n1392_002:0526a12": "唯云某甲耳重。請師再舉。余乃喝。唯有松風藁。乃其",
    "X70n1392_002:0526a13": "平日造大口業。謗佛謗祖之語也。余不甘故。縱筆端",
    "X70n1392_002:0526a14": "之。口以證之。",
    "X70n1392_002:0526a15": "景玄盛居士求語",
    "X70n1392_002:0526a16": "景玄居士景其玄。其玄之玄玄更玄。此玄不可求而",
    "X70n1392_002:0526a17": "得。此玄不可外求玄。遠之愈邇不可離。瞻之在後忽",
    "X70n1392_002:0526a18": "在前。離却玄兮玄亦無。於玄既無無亦無。白雲飛處",
    "X70n1392_002:0526a19": "一回首。悠然喜見古匡廬。",
    "X70n1392_002:0526a20": "題龍岩廬山行卷",
    "X70n1392_002:0526a21": "康廬勝處。龍岩行得到。見得到。說得到。愚極叔謂不",
    "X70n1392_002:0526a22": "曾到。艮岩謂親到。據老拙看來。來老總是摶量。龍岩",
    "X70n1392_002:0526a23": "未到。",
    "X70n1392_002:0526a24": "裴相國捧佛床黃蘗安名李翱問道藥山",
    "X70n1392_002:0526b01": "無名名是為佛名。不道道是為真道。費盡分踈。蘗山",
    "X70n1392_002:0526b02": "藥嶠。",
    "X70n1392_002:0526b03": "送行",
    "X70n1392_002:0526b04": "送欽禪人遊嶽",
    "X70n1392_002:0526b05": "雪峰不登嶽。辛苦事參訪。虗空開笑口。猿鶴增悲悵。",
    "X70n1392_002:0526b06": "我昔乘天風。絕頂倚藤杖。羣山如子來。萬境供一望。",
    "X70n1392_002:0526b07": "至今清夜夢。吟嘯煙雲上。道人膽氣粗。一葉吞湘浪。",
    "X70n1392_002:0526b08": "欲識活祖師。告君語非妄。綠苔褁斷甎。便是南岳讓。",
    "X70n1392_002:0526b09": "送仁姪入淛",
    "X70n1392_002:0526b10": "古來行脚有樣子。莫只遊山并[翟*元]水。江南兩浙多禪",
    "X70n1392_002:0526b11": "林。帶眼直須先帶耳。數十年來已寂寥。況復亂離生",
    "X70n1392_002:0526b12": "死裏。一言非理不可道。一武非地不可履。善友師教",
    "X70n1392_002:0526b13": "不可捨。庸鄙強饕不可儗。彼所非者誠可監。我所長",
    "X70n1392_002:0526b14": "者不可恃。一切妄想生死因。參須實參明自己。佗日",
    "X70n1392_002:0526b15": "歸來如所囑。痛棒依前分付你。",
    "X70n1392_002:0526b16": "送彥侍者",
    "X70n1392_002:0526b17": "瑞陽俊彥彥侍者。貌山澤癯語灑灑。訪我東湖竹邊",
    "X70n1392_002:0526b18": "寺。為言來自遠公社。殷勤載覔贈行語。有語非語筆",
    "X70n1392_002:0526b19": "難寫。渾崙一句持贈君。不可取兮亦非捨。歸見溪邊",
    "X70n1392_002:0526b20": "老菸菟。當機有掌休便打。免教臭口向人開。道汝又",
    "X70n1392_002:0526b21": "捋虎鬚也。",
    "X70n1392_002:0526b22": "借雪竇韻送淳維那",
    "X70n1392_002:0526b23": "吳山碧楚江碧。天地茫茫渺何極。出門無是無不是。",
    "X70n1392_002:0526b24": "著眼當機須辨的。諸方門戶潑天開。真底奚真偽奚",
    "X70n1392_002:0526c01": "偽。燈籠露柱盡知識。庭前栢樹西來意。春風意春風",
    "X70n1392_002:0526c02": "急。千里萬里誰能及。湖水蹙天波欲立。",
    "X70n1392_002:0526c03": "送妙達往淛",
    "X70n1392_002:0526c04": "逸汝短句意不盡。送汝長句無可寫。不長不短賦一",
    "X70n1392_002:0526c05": "篇。適值今朝忙不暇。臨別草草笑與言。真箇參禪忘",
    "X70n1392_002:0526c06": "晝夜。一回參到無參處。猶是上宿道傍舍。吳越青山",
    "X70n1392_002:0526c07": "千萬重。揀箇鉢囊何處挂。娘生兩眼驀然開。方信山",
    "X70n1392_002:0526c08": "僧真可罵。",
    "X70n1392_002:0526c09": "送印空書記",
    "X70n1392_002:0526c10": "一印印空來點窄。三賢十聖那可測。匡廬萬疊雲錦",
    "X70n1392_002:0526c11": "鄉。鄱湖萬頃水精國。篆文見得甚分明。元是一字不",
    "X70n1392_002:0526c12": "著畫。拍來號令人與天。頓教古道長顏色。我應隔江",
    "X70n1392_002:0526c13": "合十聲。嘖。",
    "X70n1392_002:0526c14": "送僧",
    "X70n1392_002:0526c15": "摘楊花摘楊花。唵摩尼吽[口*發]吒。便恁麼會已是錯。不",
    "X70n1392_002:0526c16": "恁麼會尤更差。一回撞著無面目老骨檛。方知元不",
    "X70n1392_002:0526c17": "在天涯。",
    "X70n1392_002:0526c18": "送圓侍者",
    "X70n1392_002:0526c19": "香林侍雲門。閱十八寒暑。剛把野狐涎。涴却所衣楮。",
    "X70n1392_002:0526c20": "汝侍吾筆硯。我元無一語。乃以羊角峰。蘸竭東湖水。",
    "X70n1392_002:0526c21": "學本無止法。猶海深無底。斥鷃從卑飛。大鵬九萬里。",
    "X70n1392_002:0526c22": "送付藏主",
    "X70n1392_002:0526c23": "老我無堪涉世囏。鬢毛新糝雪霜斑。有人來自廬山",
    "X70n1392_002:0526c24": "中。眼如點漆音如鐘。銜袖出新卷。兩眼驚且眩。方知",
    "X70n1392_002:0527a01": "親自香溪哥室來。老婆心切言詼詼。三世諸佛一口",
    "X70n1392_002:0527a02": "吞。一大藏教徹底飜。叢林鄉社。有此俊邁之英才。我",
    "X70n1392_002:0527a03": "輩可老可死無餘懷。",
    "X70n1392_002:0527a04": "印月",
    "X70n1392_002:0527a05": "性海湛如。心月皎如。水與月融。月與水攝。水月交光。",
    "X70n1392_002:0527a06": "印文呈露。山河大地。萬象森羅。一印印定。虗徹洞明。",
    "X70n1392_002:0527a07": "廓兮烱兮。以證來觀。",
    "X70n1392_002:0527a08": "送福上人",
    "X70n1392_002:0527a09": "禪欲參兮道欲學。莫負娘生一雙脚。培塿不足登。蹄",
    "X70n1392_002:0527a10": "涔應易涸。觀水須觀百千溟渤之鉅海。登山須登萬",
    "X70n1392_002:0527a11": "丈嵩華之喬嶽。高高高無極。深深深無底。一回見得",
    "X70n1392_002:0527a12": "親。冥鴻千萬里。",
    "X70n1392_002:0527a13": "正秀行脚",
    "X70n1392_002:0527a14": "長老小師不參禪。只為尋常見得慣。汝今別我要行",
    "X70n1392_002:0527a15": "脚。與汝謾說箇公案。我亦黃龍長老兒。少年發志大",
    "X70n1392_002:0527a16": "猶低。一笻行徧半天下。要勘諸方老古錐。發足仍發",
    "X70n1392_002:0527a17": "勇猛志。莫把參禪當容易。只今諸老若晨星。半人所",
    "X70n1392_002:0527a18": "在亦須至。山僧年老已心孤。那堪送汝更寫偈。出門",
    "X70n1392_002:0527a19": "步步好為人。九萬里程一鵬翅。",
    "X70n1392_002:0527a20": "進無止",
    "X70n1392_002:0527a21": "灼然大道如大海。浩無涯涘深無底。摐摐萬有資之",
    "X70n1392_002:0527a22": "生。生生不已由茲始。飲者大小隨所量。隨量滿足皆",
    "X70n1392_002:0527a23": "厭喜。有人直欲探其源。得其源矣進無止。若從涓滴",
    "X70n1392_002:0527a24": "識全潮。方信萬波元一水。",
    "X70n1392_002:0527b01": "達此宗",
    "X70n1392_002:0527b02": "若論此道若須彌。根四部洲高無極。日月循環無晝",
    "X70n1392_002:0527b03": "夜。毗嵐縱作無變易。欲達此宗須造顛。徧參閩楚幾",
    "X70n1392_002:0527b04": "山碧。一回見得親。萬疊巍峩只卷石。",
    "X70n1392_002:0527b05": "雕匠羗若正",
    "X70n1392_002:0527b06": "昔有僧問佛印禪師曰。如何是佛。佛印答之曰。木頭",
    "X70n1392_002:0527b07": "雕不就。佛印雖則一期答這僧所問。其如巧匠何。君",
    "X70n1392_002:0527b08": "正羗大夫業雕甚精。人率孚而任之。一日訪釣雪翁",
    "X70n1392_002:0527b09": "求語。以自壯。因詰之曰。佛作麼生雕。笑曰。我以無臂",
    "X70n1392_002:0527b10": "之手。用無銕之刀。取無根之木。雕無形之佛。若然則",
    "X70n1392_002:0527b11": "吾當為汝。以虗空為口而贊之。古汗有敏匠。能作諸",
    "X70n1392_002:0527b12": "佛像。有相皆是妄。無相之中有真相。",
    "X70n1392_002:0527b13": "德詳大師禮補陀五臺",
    "X70n1392_002:0527b14": "五臺峩峩五雲裏。補陀峩峩東海底。大士元不在其",
    "X70n1392_002:0527b15": "中。誤賺平人知幾幾。江南吳越諸導師。短偈長篇費",
    "X70n1392_002:0527b16": "言語。老僧有語寫不得。一再殷勤奉勸汝。若論觀音",
    "X70n1392_002:0527b17": "與曼殊。盡恒沙界無不是。灼然端的要見渠。不用千",
    "X70n1392_002:0527b18": "里與萬里。只消著眼未生前。面目堂堂即自己。",
    "X70n1392_002:0527b19": "竹隱(東林寧侍者)",
    "X70n1392_002:0527b20": "香嚴去溈阜。欲南陽陽竹。片瓦太無端。等閑相擊觸。",
    "X70n1392_002:0527b21": "累及忘所知。嘉名受污辱。有人今効尤。千頃種寒玉。",
    "X70n1392_002:0527b22": "澹然冰霜中。歲晚樂幽獨。慎勿輕擊著。清風自然足。",
    "X70n1392_002:0527b23": "送善禪人",
    "X70n1392_002:0527b24": "學道如牧牛。尋牛須訪跡。牛既已純熟。牧乃便省力。",
    "X70n1392_002:0527c01": "靠壁舊烏藤。一朝生兩翼。天地豈不大。去當六月息。",
    "X70n1392_002:0527c02": "送瑊侍者",
    "X70n1392_002:0527c03": "有佛處不得住。斗門硬閘。無佛處急走過。欄江鉄網。",
    "X70n1392_002:0527c04": "趙州立者兩重關。致使學者。欲去被去礙。欲住被住",
    "X70n1392_002:0527c05": "礙。無自由分。伶利衲僧。拶得透跳得出。方為慶快。雖",
    "X70n1392_002:0527c06": "然。更須知五里單牌。十里雙堠。始得。",
    "X70n1392_002:0527c07": "送僧",
    "X70n1392_002:0527c08": "勇猛發心要行脚。莫把光陰空費却。青山綠水眼中",
    "X70n1392_002:0527c09": "塵。梵語唐言皆毒藥。瞥轉機先親見徹。萬里秋空飛",
    "X70n1392_002:0527c10": "一鶚。",
    "X70n1392_002:0527c11": "淵侍者歸天童西岩和尚塔所",
    "X70n1392_002:0527c12": "堂堂幻智翁。為宋鉅魔孽。我昔誤見之。痛棒打得折。",
    "X70n1392_002:0527c13": "冷地驀思量。有屈無處雪。淵也長庚來。言侰曾不滅。",
    "X70n1392_002:0527c14": "幻出窣堵波。黃金充一國。村草步頭草。香風春茁茁。",
    "X70n1392_002:0527c15": "有語遠寄將。捻鼻消一咄。",
    "X70n1392_002:0527c16": "送竺源合侍者",
    "X70n1392_002:0527c17": "佛道實幽遠。未易可窺測。著眼朕非先。猶鬲恒沙國。",
    "X70n1392_002:0527c18": "一切俱放下。百不會不知。只在鼻笑頭。元不鬲絲厘。",
    "X70n1392_002:0527c19": "吾道今如何。秋風落葉多。滿手握春風。吹醒氷霜柯。",
    "X70n1392_002:0527c20": "送則自然書記",
    "X70n1392_002:0527c21": "老來不寫送行語。送子不可無一句。幾回特地費思",
    "X70n1392_002:0527c22": "量。有句可寫難寫意。從上佛與祖。別無可指示。只要",
    "X70n1392_002:0527c23": "息心仍息念。墻壁木偶恰相似。驀然見得親。不負出",
    "X70n1392_002:0527c24": "家志。茫茫日月去如飛。轉得眼來老已至。當思祖道",
    "X70n1392_002:0528a01": "重千鈞。凜如一髮孰可寄。釣雪磯頭瞠老眼。秋空萬",
    "X70n1392_002:0528a02": "里孤鴻遠。",
    "X70n1392_002:0528a03": "送舜禪往廬山",
    "X70n1392_002:0528a04": "行脚須具行脚眼。當以前輩為標格。近來叢席說廬",
    "X70n1392_002:0528a05": "山。禪子競趍不吳越。汝今直往虎[俟ㄙ+亡]溪。一香三拜依",
    "X70n1392_002:0528a06": "位立。棒如雨點打將來。當下知歸。方是行脚事云畢。",
    "X70n1392_002:0528a07": "嚴首座法語",
    "X70n1392_002:0528a08": "臨濟參黃檗。清凉見地藏。總是打頭不遇作家。到老",
    "X70n1392_002:0528a09": "翻成懵董。澹翁嚴首座。學問淹愽。處性沖澹。久歷叢",
    "X70n1392_002:0528a10": "林。養高東湖。忽然興發。倒握過頭杖子。剛要於七閩",
    "X70n1392_002:0528a11": "二淛。徧地撥尋會佛法底人。忽若撞著箇無面目老",
    "X70n1392_002:0528a12": "骨檛。棒頭無眼。脫下衲衣。痛與一頓。那時却休學伊",
    "X70n1392_002:0528a13": "道。悟得臨濟在黃檗處。喫棒底道理。",
    "X70n1392_002:0528a14": "宗藏主之吳越",
    "X70n1392_002:0528a15": "嫋嫋春風軟。點點春山遠。如來禪與祖師意。滿眼滿",
    "X70n1392_002:0528a16": "耳無不是。短笻撥著南北峰。錢塘萬頃寒濤舂。一笑",
    "X70n1392_002:0528a17": "歸去來。雲中五老咲顏開。",
    "X70n1392_002:0528a18": "送曇昱姪禮拜淨慈愚極老叔",
    "X70n1392_002:0528a19": "汝今別我去行脚。聽我殷勤重告汝。人身難得今已",
    "X70n1392_002:0528a20": "得。直須著意明自己。只今叢林未寂寥。四海一翁老",
    "X70n1392_002:0528a21": "愚叔。惠日峯前九拜時。照頋麤拳當面築。白髮盈顛",
    "X70n1392_002:0528a22": "七十翁。期汝有成志超越。為報江海幾故人。晚年富",
    "X70n1392_002:0528a23": "貴一磯雪。",
    "X70n1392_002:0528a24": "送辨藏主",
    "X70n1392_002:0528b01": "老眼正昏明。喜見哥寧馨。吐語[金*得]璆玕。秀發禪林英。",
    "X70n1392_002:0528b02": "斯道猶丈廈。頹焉欲傾阤。獨支期敏手。毋擅立壑美。",
    "X70n1392_002:0528b03": "大鵬一舉九萬里。",
    "X70n1392_002:0528b04": "珍維那歸徑山就簡虎岩和尚",
    "X70n1392_002:0528b05": "水雲相望楚與吳。三年不作問安書。英英禪子來岩",
    "X70n1392_002:0528b06": "邊。為我細說岩平安。但言倒握無形棒。若佛若祖難",
    "X70n1392_002:0528b07": "近傍。煩寄一語休拍盲。本來無佛無眾生。不妨借取",
    "X70n1392_002:0528b08": "腕頭力。永為大地人知識。",
    "X70n1392_002:0528b09": "頌",
    "X70n1392_002:0528b10": "禮仗錫己禪師塔(師平生唯食泥土)",
    "X70n1392_002:0528b11": "吞却七峰無寸土。灼然無地著屍骸。不知當日誰閑",
    "X70n1392_002:0528b12": "管。剛把虗空掘窖埋。",
    "X70n1392_002:0528b13": "禮思大禪師塔(福嚴)",
    "X70n1392_002:0528b14": "巋然七十二峰秀。靈骨溫溫色尚新。我若等閑開坐",
    "X70n1392_002:0528b15": "具。阿師無地著渾身。",
    "X70n1392_002:0528b16": "禮楊岐禪師塔(雲盖)",
    "X70n1392_002:0528b17": "正脉如今一綿微。不堪惆悵淚交頤。冷雲深沒楚山",
    "X70n1392_002:0528b18": "頂。全體當年縮項時。",
    "X70n1392_002:0528b19": "悼霍山(住雪豆徑山圓寂)",
    "X70n1392_002:0528b20": "老倒霍山無賴吒。妙高峰頂恣拋沙。大開死口凌霄",
    "X70n1392_002:0528b21": "上。又是一番重退牙。",
    "X70n1392_002:0528b22": "孏瓚岩",
    "X70n1392_002:0528b23": "天子親頒字十行。難徵老子起岩房。只將牛糞星兒",
    "X70n1392_002:0528b24": "火。煨得蹲鴟萬古香。",
    "X70n1392_002:0528c01": "石屏塔(中竺)",
    "X70n1392_002:0528c02": "曾分定石竺峰前。回首秋風三十年。漠漠吳天自空",
    "X70n1392_002:0528c03": "濶。老猿和雨哭蒼煙。",
    "X70n1392_002:0528c04": "石林塔(淨慈)",
    "X70n1392_002:0528c05": "雲寒窣堵玉稜層。自酹西湖一勺清。老舌熾然無慈",
    "X70n1392_002:0528c06": "在。錢塘潮[袖由+感]宋王城。",
    "X70n1392_002:0528c07": "禮黃龍先師塔",
    "X70n1392_002:0528c08": "鈍鍬攪動蒼龍窟。浪激波騰海嶽昏。一笑不知深問",
    "X70n1392_002:0528c09": "訊。先師靈骨儼然存。",
    "X70n1392_002:0528c10": "浙中象外諸友寄新作",
    "X70n1392_002:0528c11": "肝膽重重楚越分。別來不願見諸君。那知熟血重相",
    "X70n1392_002:0528c12": "噴。涴却三千里水雲。",
    "X70n1392_002:0528c13": "懷徑山諸友",
    "X70n1392_002:0528c14": "十年交結幾冤憎。別後誰能記姓名。遙想瞎驢成大",
    "X70n1392_002:0528c15": "隊。挹南嶽又望東溟。",
    "X70n1392_002:0528c16": "謝無文惠書不至",
    "X70n1392_002:0528c17": "一幅無文倍息全。無端流落水雲邊。秋空鴈字重書",
    "X70n1392_002:0528c18": "出。頓首分明到不宣。",
    "X70n1392_002:0528c19": "田叟",
    "X70n1392_002:0528c20": "半畝春風箇钁頭。通身泥水不曾休。布成荊棘參天",
    "X70n1392_002:0528c21": "了。老子今年丈有秋。",
    "X70n1392_002:0528c22": "斗山",
    "X70n1392_002:0528c23": "四角量來四極同。乾坤大地在其中。鰕兒沒興跳得",
    "X70n1392_002:0528c24": "出。衝破須百萬重。",
    "X70n1392_002:0529a01": "賀廬山羅漢老子",
    "X70n1392_002:0529a02": "說法聲如動地雷。小南鋪席又重開。成羣引得獃尊",
    "X70n1392_002:0529a03": "者。遠遠也從高麗來。",
    "X70n1392_002:0529a04": "悼無文和尚",
    "X70n1392_002:0529a05": "玉几深深結死冤。錯傳一印漫無文。春雷轟破轟不",
    "X70n1392_002:0529a06": "破。盡盡江天飛暮雲。",
    "X70n1392_002:0529a07": "玉厓朝京歸住天地",
    "X70n1392_002:0529a08": "天上明光四度登。古今屈措幾人曾。放光近向廬山",
    "X70n1392_002:0529a09": "頂。莫謂文殊夜放燈。",
    "X70n1392_002:0529a10": "送仁姪",
    "X70n1392_002:0529a11": "惡業相從十五年。未嘗蹉口教參禪。而今年老心孤",
    "X70n1392_002:0529a12": "甚。三十烏藤趂上船。",
    "X70n1392_002:0529a13": "南侍者往送乃師朝京",
    "X70n1392_002:0529a14": "阿師北去朝金闕。欵語丁寧子一回。京洛春風無限",
    "X70n1392_002:0529a15": "好。我寬襟袖褁將來。",
    "X70n1392_002:0529a16": "法相習兄小室在黃金山下",
    "X70n1392_002:0529a17": "人間萬事不如閑。湖海歸來緊著關。自笑一生貧不",
    "X70n1392_002:0529a18": "盡。黃金推作屋頭山。",
    "X70n1392_002:0529a19": "寄和寅知客來韻",
    "X70n1392_002:0529a20": "老來懷抱轉難平。棒下全無舐犢情。尚有一分慈憫",
    "X70n1392_002:0529a21": "處。教人只向棘中行。",
    "X70n1392_002:0529a22": "萬杉東源和尚塔",
    "X70n1392_002:0529a23": "活葬東風百草源。只因錯會祖師禪。十千古木匡廬",
    "X70n1392_002:0529a24": "頂。一一枝頭啼杜鵑。",
    "X70n1392_002:0529b01": "送僧歸金陵白蓮菴",
    "X70n1392_002:0529b02": "石頭城裏屋三椽。滿屋清香是白蓮。皎潔一心何所",
    "X70n1392_002:0529b03": "似。夜深淮水月初圓。",
    "X70n1392_002:0529b04": "摘茶",
    "X70n1392_002:0529b05": "拚雙赤手入叢林。要覔春風一寸心。但覺爪牙歸掌",
    "X70n1392_002:0529b06": "握。不知煙霧濕衣襟。",
    "X70n1392_002:0529b07": "蓮社題經薦孤魂",
    "X70n1392_002:0529b08": "一卷百千萬億卷。普使幽冥趍淨方。越水東邊明月",
    "X70n1392_002:0529b09": "夜。白蓮朵朵晉時香。",
    "X70n1392_002:0529b10": "贈髮匠",
    "X70n1392_002:0529b11": "年來頓覺髮如絲。多少傍人笑老癡。妙手不須頻摘",
    "X70n1392_002:0529b12": "剃。幾人得到白頭時。",
    "X70n1392_002:0529b13": "多寶寺",
    "X70n1392_002:0529b14": "千澗碧流寒漱玉。萬山黃葉冷搖金。若言即此見多",
    "X70n1392_002:0529b15": "寶。猿呌嶽雲深更深。",
    "X70n1392_002:0529b16": "羅漢浮柸圖",
    "X70n1392_002:0529b17": "神通妙用無些子。踏破滄溟幾處潮。箇箇脚跟學逼",
    "X70n1392_002:0529b18": "逼。老僧無暇舉藤條。",
    "X70n1392_002:0529b19": "血書金剛經",
    "X70n1392_002:0529b20": "娘生指上血一滴。染盡給孤園裏花。三十二枝春盎",
    "X70n1392_002:0529b21": "盎。不知香藹幾恒沙。",
    "X70n1392_002:0529b22": "天童四威儀",
    "X70n1392_002:0529b23": "行　無端失脚墮深坑。轉得步。笑倒更幽亭。",
    "X70n1392_002:0529b24": "住　一身貧到無貧處。有誰知。狎鷗并宿鷺。",
    "X70n1392_002:0529c01": "坐　却被蒲團先識破。松作聲。元是微風過。",
    "X70n1392_002:0529c02": "臥　太白一峰枕頭大。伸双脚。虗空俱踏破。",
    "X70n1392_002:0529c03": "仁侍者往淛",
    "X70n1392_002:0529c04": "痛把山藤手自鞭。銜冤又上淛江船。東湖佛法無多",
    "X70n1392_002:0529c05": "子。莫打諸方肋下拳。",
    "X70n1392_002:0529c06": "送會侍者見雪岩",
    "X70n1392_002:0529c07": "仰山作夢夢未醒。噡語如今轉更喬。識得渠儂窮伎",
    "X70n1392_002:0529c08": "倆。跨門先倒用藤條。",
    "X70n1392_002:0529c09": "送富侍者入京",
    "X70n1392_002:0529c10": "灼然要敵王公富。捱到無錐卓地時。萬里秋空双眼",
    "X70n1392_002:0529c11": "豁。不知身在御樓西。",
    "X70n1392_002:0529c12": "贈戈陽剪剃祝詠",
    "X70n1392_002:0529c13": "端的洪爐百煉銅。双収双放凜寒霜。這些柄杷捻得",
    "X70n1392_002:0529c14": "定。要截諸方短與長。",
    "X70n1392_002:0529c15": "定山",
    "X70n1392_002:0529c16": "諸緣外息心無喘。墮在那伽那一機。蹉口一回輕噫",
    "X70n1392_002:0529c17": "欠。疾雷轟破五須彌。",
    "X70n1392_002:0529c18": "北海",
    "X70n1392_002:0529c19": "謾將折筯探源流。直到俱盧窮盡頭。端的這回親見",
    "X70n1392_002:0529c20": "徹。百千溟渤一浮漚。",
    "X70n1392_002:0529c21": "送琇上人",
    "X70n1392_002:0529c22": "楖栗橫肩犯曉寒。倚天青即是廬山。上人幸有娘生",
    "X70n1392_002:0529c23": "脚。直到高高頂[寧*頁]間。",
    "X70n1392_002:0529c24": "掬月",
    "X70n1392_002:0530a01": "等閑[拚ㄙ+ㄊ]取娘生手。萬浪中間攪一回。拶得清波無透",
    "X70n1392_002:0530a02": "路。玉蟾輥入掌中來。",
    "X70n1392_002:0530a03": "梅山",
    "X70n1392_002:0530a04": "午夜寒香汎翠微。橫斜影裏立孤危。看他垂手為人",
    "X70n1392_002:0530a05": "處。放下懸屋第一枝。",
    "X70n1392_002:0530a06": "寄呈西巖和尚",
    "X70n1392_002:0530a07": "玲瓏岩下憶辭師。軟語丁寧歸莫遲。昨夜春堂轟霹",
    "X70n1392_002:0530a08": "靂。分明一喝再參時。",
    "X70n1392_002:0530a09": "湖東廟化元霄",
    "X70n1392_002:0530a10": "樓臺鬲岸沸笙簫。萬斛金蓮撒碧霄。湖水東邊楊柳",
    "X70n1392_002:0530a11": "[木*頭]。也開青眼看元霄。",
    "X70n1392_002:0530a12": "送遜禪人",
    "X70n1392_002:0530a13": "楚天空澗鴈橫秋。揚示二千年話頭。閃電光中如不",
    "X70n1392_002:0530a14": "薦。滿蓬烟雨上孤舟。",
    "X70n1392_002:0530a15": "贈刀鑷",
    "X70n1392_002:0530a16": "如星冏冏瞭双眸。妙處工夫少與儔。捏定這些真柄",
    "X70n1392_002:0530a17": "覇。衲僧那箇不低頭。",
    "X70n1392_002:0530a18": "送恢侍者",
    "X70n1392_002:0530a19": "覓安心法沒來由。獃立庭前雪到腰。祇好別行條活",
    "X70n1392_002:0530a20": "路。看廬山看淛江潮。",
    "X70n1392_002:0530a21": "無相和尚塔(開先)",
    "X70n1392_002:0530a22": "怒霆轟耳記曾呼。充塞乾坤恨未除。將謂阿師無實",
    "X70n1392_002:0530a23": "相。春風萬疊峙康廬。",
    "X70n1392_002:0530a24": "天池資勝庵",
    "X70n1392_002:0530b01": "萬箇篔簹帶雪青。一庵猶自揭唐各。道人心欲留雲",
    "X70n1392_002:0530b02": "住。寬著儼問屋數楹。",
    "X70n1392_002:0530b03": "天池半雲亭",
    "X70n1392_002:0530b04": "脚頭步步躡雲梯。到此須知恰半之。絕頂欲觀天地",
    "X70n1392_002:0530b05": "闊。不妨款款策藤枝。",
    "X70n1392_002:0530b06": "寄保壽心鏡",
    "X70n1392_002:0530b07": "保壽當年不渡河。箇般檐板誤人多。勸君賸買草鞋",
    "X70n1392_002:0530b08": "好。彈雀何曾只就窠。",
    "X70n1392_002:0530b09": "枯山",
    "X70n1392_002:0530b10": "點點寒颷振槁枝。翠微重疊凍雲垂。春風萬斛呼不",
    "X70n1392_002:0530b11": "醒。別嶂一聲啼子規。",
    "X70n1392_002:0530b12": "雪溪塔(圓通)",
    "X70n1392_002:0530b13": "六月炎天飛片雪。山河大地冷凄凄。三年祇道消融",
    "X70n1392_002:0530b14": "盡。凍合侯家水一溪。",
    "X70n1392_002:0530b15": "寄淨慈愚極老叔",
    "X70n1392_002:0530b16": "見說翁翁老更顛。為人單只用麤拳。近來發得無明",
    "X70n1392_002:0530b17": "甚。打破虗空沒半邊。",
    "X70n1392_002:0530b18": "送俊侍者(時東君退玉几留雪竇東林圓通欲取皈廬山)",
    "X70n1392_002:0530b19": "爺看千丈巖前瀑。頂雪遙應瀑雪同。石虎溪邊傾石",
    "X70n1392_002:0530b20": "耳。要聽鐵錫響寒空。",
    "X70n1392_002:0530b21": "淵侍者自幻智塔所來就見翠岩木翁",
    "X70n1392_002:0530b22": "人從村草步頭來。毒氣經年不受埋。散作西山千嶂",
    "X70n1392_002:0530b23": "雨。毒花毒果幾根荄。",
    "X70n1392_002:0530b24": "送肅庵長老歸北",
    "X70n1392_002:0530c01": "倒跨金獅別五臺。哦嵋廬嶽眼中埃。袖藏小白花歸",
    "X70n1392_002:0530c02": "去。人道親提東海來。",
    "X70n1392_002:0530c03": "建育王塔",
    "X70n1392_002:0530c04": "越水新營窣堵波。與他玉几不爭多。從今客路三千",
    "X70n1392_002:0530c05": "里。又累奔馳劉薩訶。",
    "X70n1392_002:0530c06": "新僧堂",
    "X70n1392_002:0530c07": "薦福重開地獄門。要從衲子結生冤。若還將脇沾他",
    "X70n1392_002:0530c08": "席。熱銕燒身又一番。",
    "X70n1392_002:0530c09": "番陽大浸",
    "X70n1392_002:0530c10": "本來清淨無一物。大地山河忽渺瀰。童子不須拋瓦",
    "X70n1392_002:0530c11": "礫。老僧定觀正斯時。",
    "X70n1392_002:0530c12": "磯亭",
    "X70n1392_002:0530c13": "一亭新立雪磯頭。澷向空中拋直鉤。幾度無風浮子",
    "X70n1392_002:0530c14": "動。老僧終是懶擡眸。",
    "X70n1392_002:0530c15": "道者化栽樹",
    "X70n1392_002:0530c16": "倒握仰山鍬在手。掀翻大地覔知音。縱饒濟北陰凉",
    "X70n1392_002:0530c17": "樹。入土也須三尺深。",
    "X70n1392_002:0530c18": "送鵝湖鋔侍者",
    "X70n1392_002:0530c19": "笑穿無耳破芒鞋。賜得高低百丈摧。月磵有拳當贈",
    "X70n1392_002:0530c20": "汝。只今忙甚別時來。",
    "X70n1392_002:0530c21": "聖旨看藏經陞座。釋迦老子。昔於靈山會上。百萬眾",
    "X70n1392_002:0530c22": "前。七處九會。舒廣長舌相。縱無礙辨。橫說竪說。塵說",
    "X70n1392_002:0530c23": "剎說。熾然說。謂之轉大法輪。以致龍宮海藏。天上天",
    "X70n1392_002:0530c24": "下。盡虗空界。無非此經。却云。始從鹿野苑。終至跋提",
    "X70n1392_002:0531a01": "河。於是二中間。未嘗談一字。拂迹塵生。欲隱彌露。二",
    "X70n1392_002:0531a02": "千二百餘年。乘大願力。再示現於此鬱單越。為天之",
    "X70n1392_002:0531a03": "子。為人之王。顯膺大寶。遠紹皇猷。萬機之暇。勑四天",
    "X70n1392_002:0531a04": "下苾蒭眾。以一大藏教經律論。一一志心看念。直得",
    "X70n1392_002:0531a05": "春盈萬國。萬國歡呼。四三王而六五帝。熈熈然共樂",
    "X70n1392_002:0531a06": "昇平。正當此時。敢伸祝頌。召眾。良久云。會麼。願將一",
    "X70n1392_002:0531a07": "藏經中字。一字延鴻億萬年。",
    "X70n1392_002:0531a08": "結座。於一微塵出此經。萬象森羅著眼聽。殷殷春雷",
    "X70n1392_002:0531a09": "撼天地。同是三呼萬歲聲。",
    "X70n1392_002:0531a10": "送人",
    "X70n1392_002:0531a11": "青山立玉水粘天。祖意明明在目前。短堠長亭何所",
    "X70n1392_002:0531a12": "許。處處春風啼杜鵑。",
    "X70n1392_002:0531a13": "寄天童日東岩",
    "X70n1392_002:0531a14": "村草步頭草幾深。從教埋沒祖師心。也應曾不著眼",
    "X70n1392_002:0531a15": "覷。覷著還應恨拍襟。",
    "X70n1392_002:0531a16": "題可長老壽塔",
    "X70n1392_002:0531a17": "汝今未老早安排。窣堵波從此地開。勝處笑曾舒老",
    "X70n1392_002:0531a18": "眼。好一矗矗送青來。",
    "X70n1392_002:0531a19": "謙侍者之天童",
    "X70n1392_002:0531a20": "長庚峰頂展炊中。白日青天海岳昏。痛棒當機連架",
    "X70n1392_002:0531a21": "打。低聲道我是師孫。",
    "X70n1392_002:0531a22": "送才首座",
    "X70n1392_002:0531a23": "冤家別去幸相踈。不擬重來膽氣麤。三十烏藤不輕",
    "X70n1392_002:0531a24": "恕。也知年老覺心孤。",
    "X70n1392_002:0531b01": "海國山山呌子規。不知何處卸征衣。拳頭自是娘生",
    "X70n1392_002:0531b02": "底。莫向諸方肋下揮。",
    "X70n1392_002:0531b03": "天童化五鳳樓",
    "X70n1392_002:0531b04": "太白峩峩峙碧霄。百千諸佛欠遮頭。願君施五鳳樓",
    "X70n1392_002:0531b05": "手。成我山中五鳳樓。",
    "X70n1392_002:0531b06": "順維那歸仰山",
    "X70n1392_002:0531b07": "近日傳聞小釋迦。恣施瞎棒與盲枷。再參通我一轉",
    "X70n1392_002:0531b08": "語。春至山山桃自花。",
    "X70n1392_002:0531b09": "送住禪人歸疎山",
    "X70n1392_002:0531b10": "住住住。眨眼白雲飛去。杜鵑聲在最高處。春風花滿",
    "X70n1392_002:0531b11": "甜桃樹。",
    "X70n1392_002:0531b12": "送親宗古住西山崇報",
    "X70n1392_002:0531b13": "滿天花雨忽毿毿。定起閑將鼻觀參。却是西山山下",
    "X70n1392_002:0531b14": "寺。古薇枝上綻優曇。",
    "X70n1392_002:0531b15": "法道如今危未危。老眸近覺淚霑頤。期君硬著腕頭",
    "X70n1392_002:0531b16": "力。一髮千鈞在此時。",
    "X70n1392_002:0531b17": "中道者",
    "X70n1392_002:0531b18": "笑問殷勤求底事。却言近離古杭州。開口便作佛法",
    "X70n1392_002:0531b19": "會。老來無力舉藤條。",
    "X70n1392_002:0531b20": "仙禪人",
    "X70n1392_002:0531b21": "一人半人之所在。吳越從頭驗一回。三尺炊巾襟袖",
    "X70n1392_002:0531b22": "裏。向人只道看山氣。",
    "X70n1392_002:0531b23": "寂林",
    "X70n1392_002:0531b24": "我國從來本晏然。蕭條活計自忘年。無端一陣微風",
    "X70n1392_002:0531c01": "過。萬樹蒼松競說玄。",
    "X70n1392_002:0531c02": "鏡清塔",
    "X70n1392_002:0531c03": "阿師活葬此江皐。障却錢塘幾度潮。可是髑髏乾不",
    "X70n1392_002:0531c04": "盡。蛙聲依舊響春宵。",
    "X70n1392_002:0531c05": "東黃龍雪村",
    "X70n1392_002:0531c06": "一別龍峰五十年。堪嗟塵世事茫然。門前舊日長松",
    "X70n1392_002:0531c07": "樹。恨殺春風啼杜鵑。",
    "X70n1392_002:0531c08": "題跋",
    "X70n1392_002:0531c09": "題華嚴經後",
    "X70n1392_002:0531c10": "乙亥之變土寇甚。綠林之酷。破廩焚莊。眾礎鞠為一",
    "X70n1392_002:0531c11": "炬。而此經於大火聚中。放五色異光。不與烈燄俱燼。",
    "X70n1392_002:0531c12": "佛法之在天地聞。隻萬類而無對。亘萬古而獨存。非",
    "X70n1392_002:0531c13": "小根魔子之所能知。非水火之所能變。彼之覬心。猛",
    "X70n1392_002:0531c14": "甚於虎。欲奄有我境。而天定勝人。辛乃自衂。我之為",
    "X70n1392_002:0531c15": "我自若也。惟信都寺持此囑語。目紀其寶。留供莊所。",
    "X70n1392_002:0531c16": "以警聾俗。以詔我後。",
    "X70n1392_002:0531c17": "題破菴和尚帖後",
    "X70n1392_002:0531c18": "破菴老祖示眾。不是心。不是佛。語猶壎器中。具黃鍾",
    "X70n1392_002:0531c19": "大召音。百世之下。聞之者。亦足以興發。今之作者。猶",
    "X70n1392_002:0531c20": "危絃脆管。非不美好。能熱凡耳。而一聞則索然而盡",
    "X70n1392_002:0531c21": "矣。九拜敬讀。凜焉為之髮立。壽首座其寶之。",
    "X70n1392_002:0531c22": "題楞嚴十二類後",
    "X70n1392_002:0531c23": "昔龍勝菩薩。於灌頂部。出此經。流布五天。五天世主。",
    "X70n1392_002:0531c24": "保護祕嚴。不妄傳授。智者大師聞之。日夜西向禮拜。",
    "X70n1392_002:0532a01": "願早至此土。至唐神龍初方至。而智者竟不及見而",
    "X70n1392_002:0532a02": "沒矣。今雲禪人。書此十二類。揭諸檀林。吁妄即眾旃",
    "X70n1392_002:0532a03": "生真即如來。期諸來學。離妄即真。同諸如來真三摩",
    "X70n1392_002:0532a04": "地。",
    "X70n1392_002:0532a05": "題敬首座圓通偈",
    "X70n1392_002:0532a06": "右阜以諸佛五五所證圓通。各為析為偈。以鍼其痛",
    "X70n1392_002:0532a07": "處。余一再諦觀雨笑曰。靈山受記。未至如斯。",
    "X70n1392_002:0532a08": "題無準和尚書三自省",
    "X70n1392_002:0532a09": "龍門九十六顆明珠。向徑山老祖一毫頭上。放大光",
    "X70n1392_002:0532a10": "明。幸為源侍者。捲而藏之。否則眩惑叢林。未有了日",
    "X70n1392_002:0532a11": "也。後四十九年甲申。薦福不肖孫某拜題。",
    "X70n1392_002:0532a12": "為東山跋圓覺經",
    "X70n1392_002:0532a13": "圓覺總八萬四千陀羅尼法門。猶彼大海。深無九地。",
    "X70n1392_002:0532a14": "浩無四涯。世尊為諸菩薩。橫說竪說。如以禪那之寂",
    "X70n1392_002:0532a15": "觀。奢摩佗之至靜。三摩鉢提之妙行。先中後修。從漸",
    "X70n1392_002:0532a16": "入頓。以至平等本際者。猶撥波求水。昔圭峰感悟此",
    "X70n1392_002:0532a17": "經。大弘圓頓之教。今居士鄭君。刊以廣施。俾天地人。",
    "X70n1392_002:0532a18": "同證圓覺三昧。豈普光明殿記莂也耶。",
    "X70n1392_002:0532a19": "跋石田書",
    "X70n1392_002:0532a20": "石田叔祖。在冷泉日。衲子憧憧堂前。至無坐處。可覘",
    "X70n1392_002:0532a21": "一時禪席之盛。一言半句。流落叢林。得之者如獲南",
    "X70n1392_002:0532a22": "金。是亦般若靈驗之一端也。",
    "X70n1392_002:0532a23": "跋北磵書",
    "X70n1392_002:0532a24": "馬樁蒙大福田衣。此為妄庸苾蒭設也。不可以後生",
    "X70n1392_002:0532b01": "十一郎而藐之。此為少英苾蒭設也。隄岸一決。貨殖",
    "X70n1392_002:0532b02": "用事。大剎如囊中物。承平諸老。鼎峙之時尚若此。倘",
    "X70n1392_002:0532b03": "老磵生若此時。其論復何如哉。",
    "X70n1392_002:0532b04": "跋癡翁書",
    "X70n1392_002:0532b05": "此癡翁與明巖。首圓通之座時。書省費節用。以安其",
    "X70n1392_002:0532b06": "眾。一念不眾忘。隨身叢林。規矩繩墨。不行而自化。此",
    "X70n1392_002:0532b07": "端可行之。天下萬世不特為明。巖徹老發也三讀感",
    "X70n1392_002:0532b08": "慨系之。",
    "X70n1392_002:0532b09": "跋西岩和尚墨帖",
    "X70n1392_002:0532b10": "此帖乃余別師後。十閱月所書也。已知客遠訪出此。",
    "X70n1392_002:0532b11": "因焚香拜讀。恍若葉拱侍左。自丁自丙。倐四十年。驚",
    "X70n1392_002:0532b12": "歲月之易化。感世時之殊異。只令前輩掩光。叢林寒",
    "X70n1392_002:0532b13": "寂。覩此猶盆盎中罍洗。可不敬哉。子其寶之。",
    "X70n1392_002:0532b14": "西巖和尚題種松賣柴二祖國。恨殺老頭陀。",
    "X70n1392_002:0532b15": "山移恨不磨。吾今檐頭重。為汝種松多",
    "X70n1392_002:0532b16": "大白老巖。以百千鴆為一舌。開口出語即毒人。只此",
    "X70n1392_002:0532b17": "廿字。千斤钁頭埋不得。千斤擔子擔不得。致二老祖。",
    "X70n1392_002:0532b18": "憤然切齒於千載。觀者宜審。不肖子月磵某直筆以",
    "X70n1392_002:0532b19": "告。",
    "X70n1392_002:0532b20": "跋東山崇長老語錄",
    "X70n1392_002:0532b21": "東山崇長老。若硬修行。見道明白。無端將如來藏裏",
    "X70n1392_002:0532b22": "一顆摩尼珠。攤向東山峰頂。放大光明。寒光燭天。盡",
    "X70n1392_002:0532b23": "大地人。按劍而疑。不敢正眼覷著。三十年後。有人冷",
    "X70n1392_002:0532b24": "地著眼覷破。方知其價。何止十倍連城。年月日某書",
    "X70n1392_002:0532c01": "此為驗。",
    "X70n1392_002:0532c02": "題無準和尚住焦山時法語",
    "X70n1392_002:0532c03": "圓照老祖。開海門口。演說妙法。片舌袞袞。大翻法海",
    "X70n1392_002:0532c04": "之波。盡大地人。斫額望不及。殆墨于楮。元無一字。謂",
    "X70n1392_002:0532c05": "無語也。厚誣我祖。謂有語耶。亦厚誣我祖。陽岩謂何。",
    "X70n1392_002:0532c06": "跋無準和尚與清凉長老法衣墨跡",
    "X70n1392_002:0532c07": "圓照師翁。無端將一片爛瓜皮。信手搭在柳樹上。又",
    "X70n1392_002:0532c08": "奉贈一道呪詛真言。小孫若當時在傍。只消輕輕控",
    "X70n1392_002:0532c09": "鼻一聲。教者老漢無地著羞。",
    "X70n1392_002:0532c10": "書明月山房(乃壽塔小軒)",
    "X70n1392_002:0532c11": "猗歟大塊中。有此赤肉團。曾無生與死。從渠暑復寒。",
    "X70n1392_002:0532c12": "熾然常說法。風動萬琅玕。了然無一物。滿目是青山。",
    "X70n1392_002:0532c13": "以幻觀吾幻。以閑樂吾閑。世態自消長。日月長循環。",
    "X70n1392_002:0532c14": "跋玉田頌",
    "X70n1392_002:0532c15": "祖翁這畝田。坐落荊山千丈峰頂。以四大部洲為界",
    "X70n1392_002:0532c16": "至。以一大藏教為契書。紹興經量不得。淳祐經界不",
    "X70n1392_002:0532c17": "得。至元抄數不得。不假耒耜[禾*憂]耔。秋風一來。芃芃[禾*罷]",
    "X70n1392_002:0532c18": "稏。皆璠璵碔砆。結錄懸黎。充然有萬斯倉。釣雪翁合",
    "X70n1392_002:0532c19": "十喜。為田中主人賀。",
    "X70n1392_002:0532c20": "小佛事",
    "X70n1392_002:0532c21": "開經(四大部)",
    "X70n1392_002:0532c22": "鹿野苑。跋提河。演一却成三。春風枝蔓多。阿呵呵。爭",
    "X70n1392_002:0532c23": "奈何大家。輥入葛藤窠。",
    "X70n1392_002:0532c24": "収經(般若涅槃二經)",
    "X70n1392_002:0533a01": "般若體。涅槃心。山河大地。水鳥樹林。休將黃葉當真",
    "X70n1392_002:0533a02": "金。双放双収。聖凡莫擬。大千攝入秋毫裏。",
    "X70n1392_002:0533a03": "淵西堂起龕",
    "X70n1392_002:0533a04": "驤龍珠甚奇特。直下九重淵。[拚ㄙ+ㄊ]身親扶得。武功山頂",
    "X70n1392_002:0533a05": "月華明。一顆圓光色非色。撫龕云。撲碎了也。不存影",
    "X70n1392_002:0533a06": "迹。萬果乾坤俱黯黑。",
    "X70n1392_002:0533a07": "心上人起骨",
    "X70n1392_002:0533a08": "萬里南來。脚跟下好與三十。撫骨云。當機直下死偷",
    "X70n1392_002:0533a09": "心。猶是髑髏前見鬼。心上座土堠子笑你。",
    "X70n1392_002:0533a10": "武堂主人塔",
    "X70n1392_002:0533a11": "親經鍜鍊來。指骨云。只餘者一捏。不離步武間。易見",
    "X70n1392_002:0533a12": "還難識。武堂主。離却安樂窩。貶向無生國。",
    "X70n1392_002:0533a13": "翀菴主入塔",
    "X70n1392_002:0533a14": "竪起拳頭。髑髏粉碎。狼藉春風今幾載。収拾歸來主",
    "X70n1392_002:0533a15": "元在。召眾云。要見菴中主麼。度骨云。大鵬翀天。毒龍",
    "X70n1392_002:0533a16": "攪海。",
    "X70n1392_002:0533a17": "正琬下火",
    "X70n1392_002:0533a18": "喚正琬二聲云。昔喚即應。今喚不語。生元非生。死元",
    "X70n1392_002:0533a19": "非死。識得生死分明。更有一言教汝。要到極樂國土。",
    "X70n1392_002:0533a20": "先見丙丁童子。",
    "X70n1392_002:0533a21": "移行者塔於三塔入骨",
    "X70n1392_002:0533a22": "指骨云。汝等不剗丹霞草。不傳盧老衣。只麼虗生浪",
    "X70n1392_002:0533a23": "死。野塚同棲。再入洪爐重煆煉。始知髑髏元是水。山",
    "X70n1392_002:0533a24": "僧為汝別開櫓廠。大僧是依。當臺明鏡轉光輝。",
    "X70n1392_002:0533b01": "元首座下火",
    "X70n1392_002:0533b02": "平生解推筭。預設眾生病。自家本命元辰。如何筭不",
    "X70n1392_002:0533b03": "定。香煙起處既脫去。畢竟有何星煞併。山僧本不善",
    "X70n1392_002:0533b04": "妙訣。掇轉卦盤重考訂。良久云。惠元首座。果是今朝。",
    "X70n1392_002:0533b05": "火星入命。",
    "X70n1392_002:0533b06": "無相和尚舍利入塔",
    "X70n1392_002:0533b07": "呈舍利云。者是無相和尚。三十年前。鶴鳴峰前。照天",
    "X70n1392_002:0533b08": "照地。一段靈光。非戒定慧所熏修。亦非能忍能辱所",
    "X70n1392_002:0533b09": "致。眩耀四天下衲僧。以當奇吳。山僧直是憤氣不甘。",
    "X70n1392_002:0533b10": "今幸餘光。射到東湖。只信虗空掘窖。重與深理。以手",
    "X70n1392_002:0533b11": "作掘地勢云。冤將恩報。",
    "X70n1392_002:0533b12": "常相公舉棺",
    "X70n1392_002:0533b13": "佛身示現宰官身。撫治唯憑義與仁。厭棄塵寰便歸",
    "X70n1392_002:0533b14": "去。春風清曉雨花新。某人乘大願力。具大根器。為聖",
    "X70n1392_002:0533b15": "朝作大柱石。為法門作大檀度。活合郡生民於乾坤",
    "X70n1392_002:0533b16": "再造之時。恩踰父母。致九重明君於堯舜之上。德邁",
    "X70n1392_002:0533b17": "龔黃。一命再命。將秉鈞軸。二豎三彭。遽宅膏肓。畢竟",
    "X70n1392_002:0533b18": "今歸何所。拊棺云。綵雲仙仗鄱江上。穩泛西歸蓮葉",
    "X70n1392_002:0533b19": "舟。",
    "X70n1392_002:0533b20": "浮洲月庭山主下火(水死)",
    "X70n1392_002:0533b21": "千古沉沉州上寺。中興方此藉英豪。夜深不見庭前",
    "X70n1392_002:0533b22": "月。但覺中流鼓怒濤。某人早歲遊方。徧歷楚閩叢席。",
    "X70n1392_002:0533b23": "飽參諸老。抹過佛祖玄關。住院無刀斧之痕。律身有",
    "X70n1392_002:0533b24": "氷霜之潔。笑黃梅度六祖。倒握蘭橈。擬華亭接夾山。",
    "X70n1392_002:0533c01": "路飜船子。一漚生而不生。一漚滅而不滅。以火打圓",
    "X70n1392_002:0533c02": "相云。照破山河千萬朵。好著火裏現明珠。",
    "X70n1392_002:0533c03": "聖旨焚道經",
    "X70n1392_002:0533c04": "漢朝曾已築高臺。真偽親經驗一回。後代不能重改",
    "X70n1392_002:0533c05": "轍。復留歹語誑癡獃。聖朝如日照今古。有偽何曾容",
    "X70n1392_002:0533c06": "得來。以火打一圓相云。看取火光三昧裏。是真難滅",
    "X70n1392_002:0533c07": "假成灰。",
    "X70n1392_002:0533c08": "海船場撒骨",
    "X70n1392_002:0533c09": "無邊苦海浩茫茫。滯魄幽魂聽舉揚。無量劫來生死",
    "X70n1392_002:0533c10": "本。未能得離實堪傷。顧爾現前諸佛子。率皆昔日之",
    "X70n1392_002:0533c11": "善良。或辭父母於故里。或棄妻子於佗邦。或殞於斤",
    "X70n1392_002:0533c12": "斧。或溺於滄浪。或因飲食飢餓而殂。或因風雪僵凍",
    "X70n1392_002:0533c13": "而亡。或歿於王事。或厄於旅商。無貴無賤。難以數量。",
    "X70n1392_002:0533c14": "爛爛兮白骨盈野。勃勃兮遺具盈岡。天陰雨濕。新鬼",
    "X70n1392_002:0533c15": "銜冤。舊鬼哭野。炬熒煌長夜冥冥何時。且聞者見者",
    "X70n1392_002:0533c16": "咸悽愴。諸善上士同一心。斂遺骸於造舟之場。轉如",
    "X70n1392_002:0533c17": "來祕密之妙典。為汝等解脫之津梁。既經烈火。今葬",
    "X70n1392_002:0533c18": "長江。諸佛垂慈。濟汝舟航。懺百千劫之冤愆。回一念",
    "X70n1392_002:0533c19": "兮即是西方。",
    "X70n1392_002:0533c20": "沙爾付衣",
    "X70n1392_002:0533c21": "黃梅夜半。雞足峰前。道得接手句。袈裟搭在肩。",
    "X70n1392_002:0533c22": "東山崇長老入骨",
    "X70n1392_002:0533c23": "衲僧家無本據。踢倒東湖華藏海。五千四十八卷。玉",
    "X70n1392_002:0533c24": "轉珠回。掀翻老磵曲彔未。八萬四千毛竅。恨積冤深。",
    "X70n1392_002:0534a01": "便向妙峰頂上。盤結草菴。呵佛罵祖。於一莖草上。現",
    "X70n1392_002:0534a02": "寶王剎。拈出東山鐵餕饀。要塞斷天下人嚥喉。放大",
    "X70n1392_002:0534a03": "拍盲。造無間業。直得舜若多神。憤氣不平怒發。將須",
    "X70n1392_002:0534a04": "彌山。輕輕一摑。驚得無骨泥牛。袞入無邊生死海裏。",
    "X70n1392_002:0534a05": "洪波浩渺。白浪滔天。一去杳無消息。於無消息處。消",
    "X70n1392_002:0534a06": "息金真。諸人只今。要見東山崇長老真消息麼。放骨",
    "X70n1392_002:0534a07": "去東山下左邊底。",
    "X70n1392_002:0534a08": "讚",
    "X70n1392_002:0534a09": "出山相",
    "X70n1392_002:0534a10": "正覺山中與麼來。慚惺滿面是塵埃。未曾空却眾生",
    "X70n1392_002:0534a11": "界。添得人間一禍胎。",
    "X70n1392_002:0534a12": "達磨",
    "X70n1392_002:0534a13": "開口觸著梁王諱。舉步踏飜揚子江。比似者般底麤",
    "X70n1392_002:0534a14": "行。西天東土更無双。",
    "X70n1392_002:0534a15": "觀音",
    "X70n1392_002:0534a16": "蒙却頭入正定。定眼忽開。有何所證。楊柳枝頭春雨",
    "X70n1392_002:0534a17": "瞑。",
    "X70n1392_002:0534a18": "抱膝坐盤陀。以耳觀無礙。一匊悲心海樣深。何時空",
    "X70n1392_002:0534a19": "却眾日界。",
    "X70n1392_002:0534a20": "布袋",
    "X70n1392_002:0534a21": "曲江磯頭。奉化縣裏。拖潑囊落落魄魄。剛道一生懽",
    "X70n1392_002:0534a22": "喜。不知月在雲中笑你。",
    "X70n1392_002:0534a23": "無端拋却率陀天。奉化江頭恣掣顛。主丈奪來還痛",
    "X70n1392_002:0534a24": "與。我儂要結下生緣。",
    "X70n1392_002:0534b01": "寒山",
    "X70n1392_002:0534b02": "山河大地。猶一點埃。面前掃却。背後成堆。獃獃。",
    "X70n1392_002:0534b03": "拾得",
    "X70n1392_002:0534b04": "台雲萬丈。猶一菜滓。収拾筒中。如金自誇。差差。",
    "X70n1392_002:0534b05": "豐干指虎與閭丘說",
    "X70n1392_002:0534b06": "所指是何物。所說是何言。心毒不如口毒。合成生死",
    "X70n1392_002:0534b07": "深冤。閭丘老惜尊拳。",
    "X70n1392_002:0534b08": "寒山拾得",
    "X70n1392_002:0534b09": "忘却自家心。却指天邊月。更言無物比倫。分明話作",
    "X70n1392_002:0534b10": "兩橛。生苕菷何不摵。",
    "X70n1392_002:0534b11": "朝陽",
    "X70n1392_002:0534b12": "渾無針劄處。為君道線路。夜半三足烏。飛上珊瑚樹。",
    "X70n1392_002:0534b13": "對月",
    "X70n1392_002:0534b14": "白白是脫空。剛言標月指。便恁麼回向。墮佗光影裏。",
    "X70n1392_002:0534b15": "贊羅漢共一軸",
    "X70n1392_002:0534b16": "成群作隊。指東話西。造妖揑怪。誑惑愚癡。神通妙用",
    "X70n1392_002:0534b17": "有誰知。天台月皎。南嶽雲垂。",
    "X70n1392_002:0534b18": "贊豐干寒拾虎四睡圖(梁山)",
    "X70n1392_002:0534b19": "虎依人人靠虎。一物我忘亦汝。肚裏各自惺惺。且作",
    "X70n1392_002:0534b20": "團打覺睦。誰管人間今與古。",
    "X70n1392_002:0534b21": "贊童科安醫師",
    "X70n1392_002:0534b22": "惟吾一指。造大極玄。眎天下人。咸若小兒。起膏肓疾。",
    "X70n1392_002:0534b23": "猶談笑然。貌可丹青。玄孰傳焉。",
    "X70n1392_002:0534b24": "自讚",
    "X70n1392_002:0534c01": "崇寧可長老請讚",
    "X70n1392_002:0534c02": "參無所參。悟無所悟。空手揑双拳。要起破沙盆。門戶",
    "X70n1392_002:0534c03": "用盡拍盲。少喜多怒。也有一分長。甜瓜生苦瓠。",
    "X70n1392_002:0534c04": "崇報洪長老請讚",
    "X70n1392_002:0534c05": "跳出黃龍三重關。撞破天童生鐵網。量太虗空為十",
    "X70n1392_002:0534c06": "尺。秤須彌山作八兩。信緣隨處住院。為人處惟拳與",
    "X70n1392_002:0534c07": "掌。當機佛祖難近傍。麤行拍盲。盡直北直南數來。更",
    "X70n1392_002:0534c08": "無此樣。崇報切自知機。莫學渠儂箇伎倆。",
    "X70n1392_002:0534c09": "印甥請讚",
    "X70n1392_002:0534c10": "行脚見淳祐諸老。住院歷南北兩朝。不守黃龍活業。",
    "X70n1392_002:0534c11": "不傳太白箕裘。為人處慣向弓弦上結糸。橫機時每",
    "X70n1392_002:0534c12": "於險處斷橋。設出古老文章。解教夫子咂舌。舉示杜",
    "X70n1392_002:0534c13": "撰提唱。剛要達磨點頭。長處全無。拙處偏優。是為楊",
    "X70n1392_002:0534c14": "岐十一世孫月磵比丘。",
    "X70n1392_002:0534c15": "家兄同幀壽容",
    "X70n1392_002:0534c16": "有髮兮誰兄。無髮兮誰弟。不說道與禪。不談仁與義。",
    "X70n1392_002:0534c17": "澹然相對各成翁。誰管兩朝經亂治。丹青寫出付昇",
    "X70n1392_002:0534c18": "彪。大似空中插標記。",
    "X70n1392_002:0534c19": "景德遂長老請讚",
    "X70n1392_002:0534c20": "禪學全無拍盲。第一住山活計。竹篦三尺。怒發時鞭",
    "X70n1392_002:0534c21": "得虗空粉碎。編辟時拶得石人腦裂。更有一般沒思",
    "X70n1392_002:0534c22": "忖處。陳年破砂盆。却要向景德鎮裏。重新燒出。從頭",
    "X70n1392_002:0534c23": "至尾數來。大元國裏長老。烈烈挈挈無如你。",
    "X70n1392_002:0534c24": "崇都寺請讚",
    "X70n1392_002:0535a01": "貌若寬閑。性尤剛急。不以佛法當人情。不以慈悲為",
    "X70n1392_002:0535a02": "利益。為人處熱喝嗔拳。雪霜中有春消息。正崇為子",
    "X70n1392_002:0535a03": "却孝順。見斧擔重重添石。",
    "X70n1392_002:0535a04": "源侍者請贊",
    "X70n1392_002:0535a05": "渠似我我似渠。子相似。恰相如如處。畢竟何如。甜瓜",
    "X70n1392_002:0535a06": "生得苦葫蘆。",
    "X70n1392_002:0535a07": "崇勝東源長老請贊",
    "X70n1392_002:0535a08": "蒼苔褁枯松。白雲抱幽石。面目儼然□。易見還難識。",
    "X70n1392_002:0535a09": "臨濟未是白拈賊。",
    "X70n1392_002:0535a10": "薦福魯山長老請贊",
    "X70n1392_002:0535a11": "大江以東非生緣。大江以西非受經。行脚見宋朝三",
    "X70n1392_002:0535a12": "十七員惡知識。末後撞入天量布絲網裏。折倒平生。",
    "X70n1392_002:0535a13": "視佛祖若大宼讎。視衲僧若大冤憎。五處住山。百無",
    "X70n1392_002:0535a14": "一能。無補宗教。不上傳燈。効尤佛照授秀岩之法席。",
    "X70n1392_002:0535a15": "魯山其克荷負。而道德深愧乎五宿觀堂之老僧。誰",
    "X70n1392_002:0535a16": "費丹青。點涴太清。只好釣雪磯頭。終朝笑看遠山青。",
    "X70n1392_002:0535a17": "隱靜空巖長老請讚",
    "X70n1392_002:0535a18": "受經黃龍。而不以為家。親見天童。而不傳其道。生宋",
    "X70n1392_002:0535a19": "紹定。閱七十曆。有雪盈顛。住番薦福。踰二十年。無功",
    "X70n1392_002:0535a20": "可考。以棒喝結衲子深冤。以孏拙當人間至寶。隱靜",
    "X70n1392_002:0535a21": "無端。憑妙峯邈出。類焉个枯橋。似者般無禪無道無",
    "X70n1392_002:0535a22": "能為底長老。盡直北直南何處討。",
    "X70n1392_002:0535a24": "月磵和尚語錄卷下(終)"
}