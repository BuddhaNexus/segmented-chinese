{
    "X44n0744_033:0651a07": "四分律名義標釋卷第三十三",
    "X44n0744_033:0651a08": "明　廣州沙門釋　弘贊在犙　輯",
    "X44n0744_033:0651a09": "　　新安沙門釋　弘麗羅峰　校",
    "X44n0744_033:0651a10": "毗摩那房",
    "X44n0744_033:0651a11": "或云毗摩羅。此是閻浮提中大師子王名。彼所作",
    "X44n0744_033:0651a12": "房。形如大師子王也。",
    "X44n0744_033:0651a13": "象形房",
    "X44n0744_033:0651a14": "房似象形也。內法傳云。西國房迮。居人復多。臥起",
    "X44n0744_033:0651a15": "之後。牀皆舉攝。或內置一邊。或移安戶外。牀濶二",
    "X44n0744_033:0651a16": "肘。長四肘半。褥席同然。輕而不重。然後牛糞乾揩",
    "X44n0744_033:0651a17": "其地。令使清淨。安置座牀。及木枮小席等。隨尊卑",
    "X44n0744_033:0651a18": "而坐。如常作業。所有資生之具。並棚上安之。其牀",
    "X44n0744_033:0651a19": "前。並無以衣遮障之法。其不合者。自不合臥。如其",
    "X44n0744_033:0651a20": "合者。何事遮身。其眾僧臥具。必須安儭。方合受用。",
    "X44n0744_033:0651a21": "坐具。意在於此。如其不爾。還招累背之辜。聖有誠",
    "X44n0744_033:0651a22": "言。不可不慎。",
    "X44n0744_033:0651a23": "牀梐",
    "X44n0744_033:0651a24": "梐應作陛。即牀陛也。按梐。是周禮天官掌舍。設梐",
    "X44n0744_033:0651b01": "枑再重。若今行馬。以為衛也。非此用。餘如九十事",
    "X44n0744_033:0651b02": "中釋。",
    "X44n0744_033:0651b03": "縫[穩-禾+糸]",
    "X44n0744_033:0651b04": "[穩-禾+糸]。於謹切。音隱。縫衣曰[穩-禾+糸]。又合秩曰[穩-禾+糸]也。",
    "X44n0744_033:0651b05": "作枕",
    "X44n0744_033:0651b06": "佛言。聽作枕。若四方。若圓。若三角。義淨三藏云。南",
    "X44n0744_033:0651b07": "海十島。西國五天。並皆不用木枕支頭。神州獨有",
    "X44n0744_033:0651b08": "斯事。其西方枕囊樣式。其類相似。取帛或布。染色",
    "X44n0744_033:0651b09": "隨情。縫為直袋。長一肘半。寬半肘。中間貯者。隨處",
    "X44n0744_033:0651b10": "所出。或可填毛。或盛麻縕。或蒲黃柳絮。或木棉荻",
    "X44n0744_033:0651b11": "苕。或輭葉乾苔。或決明麻豆。隨時冷熱。量意高下。",
    "X44n0744_033:0651b12": "斯乃取適安身。實無堅強之患。然為木枕踈鞕。頂",
    "X44n0744_033:0651b13": "下通風。致使時人多苦頭。疾然則方殊土別。所翫",
    "X44n0744_033:0651b14": "不同。聊述異聞。行否隨好。既而煖物除風。麻豆明",
    "X44n0744_033:0651b15": "目。且能有益。用成無爽。又為寒鄉凍頂。多得傷寒",
    "X44n0744_033:0651b16": "冬月鼻流。斯其過也。適一時溫頂。便無此患。諺云。",
    "X44n0744_033:0651b17": "凍頂溫足。未必常可依之矣。",
    "X44n0744_033:0651b18": "舍[少/兔]牀",
    "X44n0744_033:0651b19": "舍[少/兔]。亦作扇那。或云奢那。即是麻類。其樹高與人",
    "X44n0744_033:0651b20": "等。皮堪緝織為衣。用此織為繩牀。",
    "X44n0744_033:0651b21": "跋磨草",
    "X44n0744_033:0651b22": "草體堅靭有勢。少力不能斷。故西國取以為繩。用",
    "X44n0744_033:0651b23": "織作繩牀。如此方菅草也(按梵音跋摩。此言鎧。義當固也。菅。居顏切。音姦。",
    "X44n0744_033:0651b24": "其葉似茅。而滑澤。莖有白粉。柔靭可為索。左傳曰。或取一編菅。是也。晉有神僧名道開。於照德寺內。重閣",
    "X44n0744_033:0651c01": "上。編管為禪室。如十斛籮大。常坐其中)。",
    "X44n0744_033:0651c02": "蛇蝎",
    "X44n0744_033:0651c03": "蝎。應作蠍。如上釋。雜事云。時有龍女。信心純善。勸",
    "X44n0744_033:0651c04": "令其子。往聽經法。年少苾芻。未離欲者。皆生恐怖。",
    "X44n0744_033:0651c05": "即以毛繩。繫其龍項。擲於寺外。佛告諸苾芻。勿以",
    "X44n0744_033:0651c06": "毛繩繫龍蛇項。若見來時。即可彈指告言。賢首。向",
    "X44n0744_033:0651c07": "不見處去。隨言去者善。若不去者。以羊甲杖。緩杈",
    "X44n0744_033:0651c08": "其頭。置甖[土*瓦]中。傍穿孔口。以物塞。擎之出外。此杖",
    "X44n0744_033:0651c09": "無者。以輭絛等。繫項牽出。此亦無者。應以杖徐按。",
    "X44n0744_033:0651c10": "繩索繫項。舉置瓨中。如前棄外。彼放草叢中。蛇縱",
    "X44n0744_033:0651c11": "瞋火。焚燒此草。蛇亦命終。佛言。不應棄草叢內。彼",
    "X44n0744_033:0651c12": "棄露地。不久觀察。便有諸蟲來相唼食。佛言。棄已。",
    "X44n0744_033:0651c13": "不應即去。可於露地棄之。待入穴已。然後可去。",
    "X44n0744_033:0651c14": "衣架",
    "X44n0744_033:0651c15": "雜事云。佛言。應作衣架者。蘭若苾芻。求竹無處。佛",
    "X44n0744_033:0651c16": "言。應將葛蔓橫繫置衣。或葛亦無。佛言。以繩為笐。",
    "X44n0744_033:0651c17": "蝙蝠",
    "X44n0744_033:0651c18": "蝙。音鞭。蝠音福。一名蟙蟔。一名靈鼠。一名翼鼠。一",
    "X44n0744_033:0651c19": "名飛鼠。以方言別故。有此多號。因其晝伏夜飛。又",
    "X44n0744_033:0651c20": "稱伏翼。蝙蝠是原名。[柔*毛]毛灰色。五百歲色白。頭重",
    "X44n0744_033:0651c21": "累。則倒懸。名之倒掛。能伏氣。冬月不食。因能伏氣。",
    "X44n0744_033:0651c22": "故多壽。復名仙鼠。西域記云。曩者南海之瀕。有一",
    "X44n0744_033:0651c23": "枯樹。五百蝙蝠於中穴居。有諸商侶。止此樹下。時",
    "X44n0744_033:0651c24": "屬風寒。人皆饑凍。聚積樵酥。蘊火其下。煙焰漸熾。",
    "X44n0744_033:0652a01": "枯樹遂然。時商侶中。有一賈客。夜分已後。誦阿毗",
    "X44n0744_033:0652a02": "達磨藏。彼諸蝙蝠。雖為火困。愛好法音。忍而不出。",
    "X44n0744_033:0652a03": "於此命終。隨業受生。俱得人身。捨家修學。乘聞法",
    "X44n0744_033:0652a04": "聲。聰明利智。並證聖果。為世福田。近迦膩色迦王。",
    "X44n0744_033:0652a05": "與脇尊者。招集五百賢聖。於迦溼彌羅國。作毗婆",
    "X44n0744_033:0652a06": "沙論。斯並枯樹之中五百蝙蝠也([柔*毛]。音茸)。",
    "X44n0744_033:0652a07": "燕鳥",
    "X44n0744_033:0652a08": "伊甸切。音晏。鳦鳥也。其名自呼曰鳦。故隨其聲呼",
    "X44n0744_033:0652a09": "為鳦。聲多稍小者名漢燕。紫胸輕小者名越燕。胸",
    "X44n0744_033:0652a10": "斑黑聲大者。名胡燕。此等鳥作巢。皆避戊己。別作",
    "X44n0744_033:0652a11": "燕鷰並非。",
    "X44n0744_033:0652a12": "櫺子",
    "X44n0744_033:0652a13": "離呈切。音陵窻楯間隔子也。今言窻櫺是也。",
    "X44n0744_033:0652a14": "橫槩",
    "X44n0744_033:0652a15": "古外切。音貴。杖也。雜事云。窻扇被風吹開。佛言。應",
    "X44n0744_033:0652a16": "著轉樞。上復安扂。彼開閉時難。佛言。應用羊甲杖。",
    "X44n0744_033:0652a17": "而開閉之。",
    "X44n0744_033:0652a18": "摩醯陀羅像",
    "X44n0744_033:0652a19": "陀。亦作首。如上釋。今以此為印也。印者信也。所以",
    "X44n0744_033:0652a20": "對物為驗也。又楷定不可改易也。根本雜事云。時",
    "X44n0744_033:0652a21": "諸苾芻。僧物及私物。並無記驗。佛言。可畜其印。凡",
    "X44n0744_033:0652a22": "印有二種。一是大眾。二是私物。若大眾印。可刻作",
    "X44n0744_033:0652a23": "轉法輪像。兩邊安鹿伏跪而住。其下應書元本造",
    "X44n0744_033:0652a24": "寺施主名字。若私印者。刻作骨鎖像。或作髑髏形。",
    "X44n0744_033:0652b01": "欲令見時生厭離故。不聽寶作。應用鍮右。赤銅。白",
    "X44n0744_033:0652b02": "銅。牙角。不應刻作男女行非法像(亦聽木作)尼陀那云。",
    "X44n0744_033:0652b03": "佛言。苾芻衣物。應為記驗。不知云何記驗。佛言。應",
    "X44n0744_033:0652b04": "為紐結。或墨點淨。及餘記驗。方乃持之。",
    "X44n0744_033:0652b05": "三臘",
    "X44n0744_033:0652b06": "佛言。聽若大三臘者。共一牀坐。雜事云。佛言。老少",
    "X44n0744_033:0652b07": "不應雜坐。若無夏者。得共二夏者同座。一夏者。得",
    "X44n0744_033:0652b08": "與三夏者同座。若二夏已去。共大三夏者。皆得同",
    "X44n0744_033:0652b09": "座。若在俗舍。座難得者。雖親教。軌範。亦得同座。以",
    "X44n0744_033:0652b10": "物隔中。無致疑惑。",
    "X44n0744_033:0652b11": "作棬",
    "X44n0744_033:0652b12": "驅圓切。音圈。屈木為之。謂之棬也。",
    "X44n0744_033:0652b13": "洗脚處",
    "X44n0744_033:0652b14": "雜事云。佛言。苾芻不應隨處洗足。然洗足處。應在",
    "X44n0744_033:0652b15": "寺東南角。如龜背形。時諸苾芻作已太滑。不堪揩",
    "X44n0744_033:0652b16": "足。佛言。應可澀作。注曰。此洗足處。亦堪洗浴。西方",
    "X44n0744_033:0652b17": "諸寺。及在處皆有。大小無定。露地而作。或大如牀。",
    "X44n0744_033:0652b18": "小可半席。四畔疊甎。高一尺許。中間甎砌作龜背",
    "X44n0744_033:0652b19": "形。以礓石灰泥。水洗不去。傍通一穴。令水外流。濯",
    "X44n0744_033:0652b20": "足洗身。最宜要用。",
    "X44n0744_033:0652b21": "水盆",
    "X44n0744_033:0652b22": "律言。時諸比丘冬月洗脚患冷。佛言。安澡槃。洗脚",
    "X44n0744_033:0652b23": "器。在屋裏洗。雜事云。老苾芻。身體羸弱。不能往彼",
    "X44n0744_033:0652b24": "洗足之處。應使執事人。令其洗足。應作洗足盆。洗",
    "X44n0744_033:0652c01": "足之器不合用寶。應以瓦作。如象足蹋地。其中稍",
    "X44n0744_033:0652c02": "高。合得支足。或可於中作蓮臺形。當須澀鞕若是",
    "X44n0744_033:0652c03": "眾物。用洗足已。應可覆在隱屏之處。若是私物。安",
    "X44n0744_033:0652c04": "門扇後。",
    "X44n0744_033:0652c05": "須達多",
    "X44n0744_033:0652c06": "或云蘇達多。此云善施。謂彼常好。給施窮乞孤獨。",
    "X44n0744_033:0652c07": "無親人食。因此行故。時人共美其德。更號為阿那",
    "X44n0744_033:0652c08": "他賓茶揭利呵跛底。此云給孤獨食長者。乃勝軍",
    "X44n0744_033:0652c09": "王之大臣也。西域記云。善施長者。仁而聰敏。積而",
    "X44n0744_033:0652c10": "能散。拯乏濟貧。哀孤恤老。時美其德。號給孤獨焉。",
    "X44n0744_033:0652c11": "親友",
    "X44n0744_033:0652c12": "須達多長者。親友名珊檀那。此云護彌。乃王舍城",
    "X44n0744_033:0652c13": "大富長者也。",
    "X44n0744_033:0652c14": "尸呵城門",
    "X44n0744_033:0652c15": "或云尸婆。又云始縛迦。此翻能活。毗婆沙論云。始",
    "X44n0744_033:0652c16": "縛迦門。彼門神前生。名末度塞建陀。中阿含經云。",
    "X44n0744_033:0652c17": "息城門神名蜜器。大論云。安城門神名蜜膊。涅槃",
    "X44n0744_033:0652c18": "經云。佛言。時彼城門有一天神。告須達言。仁者若",
    "X44n0744_033:0652c19": "往如來所者。多獲善利。須達多言。善男子。汝是誰",
    "X44n0744_033:0652c20": "耶。天言長者。我是勝相婆羅門子。是汝往昔親友。",
    "X44n0744_033:0652c21": "我因往日見舍利弗。大目犍連。心生歡喜。捨身得",
    "X44n0744_033:0652c22": "作北方天王毗沙門子。專知守護此王舍城。我因",
    "X44n0744_033:0652c23": "禮拜舍利弗等。生歡喜心。尚得如是妙好之身。況",
    "X44n0744_033:0652c24": "當得見如來大師。禮拜供養。須達長者。聞是事已。",
    "X44n0744_033:0653a01": "即還復道來詣我所。",
    "X44n0744_033:0653a02": "僑客",
    "X44n0744_033:0653a03": "僑。同[宋-木+喬]。祁堯切。音橋。旅寓而居也。",
    "X44n0744_033:0653a04": "祗陀",
    "X44n0744_033:0653a05": "此云戰勝。謂生時。父波斯匿。戰勝外國故。新云逝",
    "X44n0744_033:0653a06": "多。又曰誓多。此言勝。譬喻經云。卑先匿王。第一夫",
    "X44n0744_033:0653a07": "人子名瑠璃。第二夫人子名祇。祇初生之日。四方",
    "X44n0744_033:0653a08": "奉寶。一時俱至。王曰。吾諸子生。未曾有此。可名為",
    "X44n0744_033:0653a09": "祗(此言最勝)昔維衛佛時。有人詣寺飯僧訖。以一奴婢。",
    "X44n0744_033:0653a10": "給掃寺廟。自爾之後。天上人中。受福無量。今復為",
    "X44n0744_033:0653a11": "王太子。值佛得道。",
    "X44n0744_033:0653a12": "決價",
    "X44n0744_033:0653a13": "決。謂決斷。若事決斷已定。更無再覆。夫為王子之",
    "X44n0744_033:0653a14": "法。不得妄言。既出語已。事已決定。此是先王之法。",
    "X44n0744_033:0653a15": "故王子閱王舊制。自知戲言。便為決價。遂任須達",
    "X44n0744_033:0653a16": "以金錢布地。而為價也。西域記云。城南五六里。有",
    "X44n0744_033:0653a17": "逝多林。是給孤獨園。長者聞佛功德。深生尊敬。願",
    "X44n0744_033:0653a18": "建精舍。請佛降臨。世尊命舍利子。隨瞻揆焉。惟太",
    "X44n0744_033:0653a19": "子逝多。園地爽塏。尋詣太子。具以情告。太子戲言。",
    "X44n0744_033:0653a20": "金遍乃賣。善施聞之。心豁如也。即出藏金。隨言布",
    "X44n0744_033:0653a21": "地。有少未滿。太子請留曰。佛誠良田。宜值善種。即",
    "X44n0744_033:0653a22": "於空地建立精舍(經云以金布地遍入十頃)。涅槃經云。須達取",
    "X44n0744_033:0653a23": "金。隨集布地。一日之中。唯五百步。金未周遍。祇陀",
    "X44n0744_033:0653a24": "即語須達。餘未遍者。不復須金。請以見與。我自為",
    "X44n0744_033:0653b01": "佛造立門樓。常使如來經由入出。祇陀自造門樓。",
    "X44n0744_033:0653b02": "須達長者。七日之中。成立大房。足三百口。禪坊靜",
    "X44n0744_033:0653b03": "處。六十三所。冬室夏堂。各各別異。廚坊浴室。洗脚",
    "X44n0744_033:0653b04": "之處。大小圊廁。無不備足。破僧事云。長者造寺。滿",
    "X44n0744_033:0653b05": "六十所。其置寺外。別造六十四院。悉皆重閣。既造",
    "X44n0744_033:0653b06": "了已。供寺所須家具悉足。遣使請佛。爾時世尊。從",
    "X44n0744_033:0653b07": "室羅筏城中。與苾芻眾同至寺所。敷座而坐。時長",
    "X44n0744_033:0653b08": "者并諸眷屬。前後圍繞。俱詣佛所。金瓶盛水。盥世",
    "X44n0744_033:0653b09": "尊手。其水不出。長者憂惱。便作是念。我今應有宿",
    "X44n0744_033:0653b10": "世罪障。令水不出。爾時世尊。知彼長者心之所念",
    "X44n0744_033:0653b11": "便即告之。汝無罪障。此之寺地。汝曾往昔已造毗",
    "X44n0744_033:0653b12": "訶羅。施佛及僧伽。汝今注水。非昔日舊立施處。所",
    "X44n0744_033:0653b13": "以瓶水不為汝出。汝可移立舊施寺處。長者受教。",
    "X44n0744_033:0653b14": "便立舊處。其水即出。世尊即出五種妙音。廣為讚",
    "X44n0744_033:0653b15": "歎。欲呪願時。誓多太子。心作是念。惟願世尊。先說",
    "X44n0744_033:0653b16": "我名。世尊知已。隨誓多心。告諸苾芻。此誓多林給",
    "X44n0744_033:0653b17": "孤獨園。施佛及四方苾芻僧伽。是時誓多太子。聞",
    "X44n0744_033:0653b18": "世尊先稱己名即大歡喜。起大信心。為佛造立寺",
    "X44n0744_033:0653b19": "門。四寶所成。法顯傳云。出舍衛城南門。千二百步",
    "X44n0744_033:0653b20": "道西。長者須達起精舍處。精舍東向開門戶。兩廂",
    "X44n0744_033:0653b21": "有二石柱。左柱上作輪形。右柱上作牛形。池流清",
    "X44n0744_033:0653b22": "淨。林木尚茂。眾華異色。蔚然可觀。云云(毗阿羅此云遊行處",
    "X44n0744_033:0653b23": "即僧所遊履寺也)。",
    "X44n0744_033:0653b24": "跋闍國",
    "X44n0744_033:0653c01": "亦作婆闍。如衣揵度中釋。",
    "X44n0744_033:0653c02": "三親友",
    "X44n0744_033:0653c03": "一象。二獼猴。三鵽鳥。鵽。丁刮切。撾入聲。爾雅云。鵽",
    "X44n0744_033:0653c04": "鳩。一名冠雉。形大如鴿。似雌雉。鼠脚。無後指。岐尾。",
    "X44n0744_033:0653c05": "為鳥憨急羣飛。北方沙漠有之。大論云。迦頻闍羅",
    "X44n0744_033:0653c06": "鳥。此乃如來往昔修菩薩行時。愍世無禮。示為鳥",
    "X44n0744_033:0653c07": "身。舍利弗示為獼猴身。目犍連示為象身。以此相",
    "X44n0744_033:0653c08": "問。定其長幼。化於道俗。令知上下尊卑。今此地猶",
    "X44n0744_033:0653c09": "存。在於波羅奈城。鹿野伽藍池側不遠。已於其處",
    "X44n0744_033:0653c10": "建為塔矣。",
    "X44n0744_033:0653c11": "不禮白衣",
    "X44n0744_033:0653c12": "佛言。不應禮白衣。廣弘明集云。出家不存家人之",
    "X44n0744_033:0653c13": "禮。出俗無霑處俗之儀。梵網經云。出家人法。不向",
    "X44n0744_033:0653c14": "國王父母禮拜。六親不敬。鬼神不禮。順正理論云。",
    "X44n0744_033:0653c15": "諸天神眾。於近事邊。無敢希求禮敬。如國君主。於",
    "X44n0744_033:0653c16": "諸苾芻。定無希求禮敬事者。懼損功德及壽命故。",
    "X44n0744_033:0653c17": "如契經說。北方毗沙門天王。請大目連舍利弗等。",
    "X44n0744_033:0653c18": "五百聖僧。至自宮中。設供養已。請施頌願。而復請",
    "X44n0744_033:0653c19": "曰。從今以後。諸出家者。及在家近事等。至我廟中。",
    "X44n0744_033:0653c20": "一切皆應施我頌願。我等眷屬。亦從今時。每以專",
    "X44n0744_033:0653c21": "誠護持正法。令佛出家在家弟子。於一切時。恒無",
    "X44n0744_033:0653c22": "惱害。時二大聖。許其所請。徧告一切出家在家諸",
    "X44n0744_033:0653c23": "有受持佛戒者。從今以去。至天廟中。皆應如法施",
    "X44n0744_033:0653c24": "天頌願。然未曾令合掌敬禮。由此等證。定知世尊。",
    "X44n0744_033:0654a01": "非許禮敬。若近事樂禮天神。便與外道等無差別。",
    "X44n0744_033:0654a02": "愛樂邪徒。所作業故。又若近事禮敬天神。則應愛",
    "X44n0744_033:0654a03": "重讚天邪論。便與愛樂敬天邪徒。同稟邪戒。作諸",
    "X44n0744_033:0654a04": "勞侶。由此方便。習近邪師。墮惡趣因。漸堅增盛。從",
    "X44n0744_033:0654a05": "此展轉。乃至多生。亦樂多行如是邪行。若近事禮",
    "X44n0744_033:0654a06": "敬天神。引多有情。作大衰損。彼事天者。咸作是言。",
    "X44n0744_033:0654a07": "近事深閑佛教。現來禮敬我所事天。必於天神。有",
    "X44n0744_033:0654a08": "懷敬信。善哉我等。無倒歸依。又諸世間樂至理者。",
    "X44n0744_033:0654a09": "推尋佛教。未究其真。覩此便生僻執。謂佛教似世",
    "X44n0744_033:0654a10": "間書傳。以不能辯真義理。乃令是人還歸依諸天",
    "X44n0744_033:0654a11": "神眾。引如是等。無量有情。令增邪執。名大衰損。又",
    "X44n0744_033:0654a12": "非諸近事。繫屬天神。自是邪徒相率歸附。非出家",
    "X44n0744_033:0654a13": "人。皆應致敬。是故近事。不應禮敬一切天神。理極",
    "X44n0744_033:0654a14": "成立。尼陀那云。佛言。苾芻於天神處。不應供養。亦",
    "X44n0744_033:0654a15": "勿輕凌。於天神像。不應毀壞。不應右繞天廟。亦勿",
    "X44n0744_033:0654a16": "左繞。若因道便。而右繞者。誦聖伽陀。謦欬彈指。令",
    "X44n0744_033:0654a17": "其警覺。如律云。昔優填王。受佞臣讒。謂賓頭盧。每",
    "X44n0744_033:0654a18": "受禮不起迎逆。遂生惡心。欲往殺之。賓頭盧知。王",
    "X44n0744_033:0654a19": "惡念而來。便下牀七步迎之。王自知妄受佞言。因",
    "X44n0744_033:0654a20": "請悔過。遂免地獄。由僧迎故。其後七日失於王位。",
    "X44n0744_033:0654a21": "乃被鄰國興兵擒捉。鎖脚囚禁。經於十二年也(不禮",
    "X44n0744_033:0654a22": "君親其義詳在廣弘明集中)。",
    "X44n0744_033:0654a23": "應禮",
    "X44n0744_033:0654a24": "如律次第。應為敬禮。此不重出。然禮敬之法。自利。",
    "X44n0744_033:0654b01": "利他。何以知之。如成實論云。以禮敬等。種種利他。",
    "X44n0744_033:0654b02": "令他尊貴。人所恭敬。是名利他。亦令他人隨學恭",
    "X44n0744_033:0654b03": "敬。亦得福德。又禮敬他時。自破憍慢。以破不善分",
    "X44n0744_033:0654b04": "故。多所利益。亦以顯他功德。禮敬等有如是利。凡",
    "X44n0744_033:0654b05": "為禮敬。要須合式。不宜越次。以成非禮。兩皆獲罪。",
    "X44n0744_033:0654b06": "故內法傳云。禮拜之軌。須依教為。進具若分影在",
    "X44n0744_033:0654b07": "前。即須受小者之拜。佛言。有二種人。合受禮拜。一",
    "X44n0744_033:0654b08": "謂如來。二大己苾芻。斯則金口誠教。何勞輒事謙",
    "X44n0744_033:0654b09": "下。小者見大。緩須伸敬。唱畔睇而禮之。大受小禮。",
    "X44n0744_033:0654b10": "自可端拱。而云疴[口*路]柢(延也切。是呪願彼令無病義耳)。如其不道。",
    "X44n0744_033:0654b11": "彼此招愆。隨立隨坐。不改常式。既其合受。無容反",
    "X44n0744_033:0654b12": "敬。斯乃五天僧徒之軌則也。豈有小欲禮大。先望",
    "X44n0744_033:0654b13": "大起。大受小恭。恐小嫌恨。為此則怱迫怱迫。尊執",
    "X44n0744_033:0654b14": "卑而不聽稽首。辛苦辛苦。卑求敬而不能至地。若",
    "X44n0744_033:0654b15": "不如此。云乖禮數。嗚呼。虧聖教。取人情。敬受乖儀。",
    "X44n0744_033:0654b16": "誠可深察。延波既久。誰當偃諸。分別功德論云。欲",
    "X44n0744_033:0654b17": "論先兄而後弟者。以阿若拘隣最長。以須跋為最",
    "X44n0744_033:0654b18": "小。此佛法階次之大要。若以聰哲博達為元首者。",
    "X44n0744_033:0654b19": "此乃是婆羅門法也(拘隣即憍陳如。須跋是佛臨涅槃時。最後度者)。雜事",
    "X44n0744_033:0654b20": "律。鄔波離請世尊曰。大德。頗得一親教師。一屏教",
    "X44n0744_033:0654b21": "師。一羯磨師。得與弟子二人同時受近圓不。佛言",
    "X44n0744_033:0654b22": "得。此二誰大。佛言。無有大小。得與三人同受不。佛",
    "X44n0744_033:0654b23": "言得。此三誰大。佛言。亦無大小。得與四人同受不。",
    "X44n0744_033:0654b24": "佛言。不得。何以故。非眾為眾而作羯磨。理相違故。",
    "X44n0744_033:0654c01": "若如是作者。得罪。此等諸人。既同時受。無大小者。",
    "X44n0744_033:0654c02": "云何致敬。及為知事人。并受利物。佛言。此等諸人。",
    "X44n0744_033:0654c03": "不應相禮。若作知事。及受利物。隨他差與。而領受",
    "X44n0744_033:0654c04": "之。又佛言。彼身不淨。不應敬禮。自身汙染。不合禮",
    "X44n0744_033:0654c05": "他。設他禮時。亦不應受。有二種不淨。一噉嚼不淨。",
    "X44n0744_033:0654c06": "謂嚼齒木。噉諸飲食。根果餅菜之類。若食噉時。及",
    "X44n0744_033:0654c07": "以食了。未淨潄來。皆名不淨。二穢汙不淨。謂大小",
    "X44n0744_033:0654c08": "便。及以料事不淨處。并剃髮時。乃至未淨洗濯潄",
    "X44n0744_033:0654c09": "口已來。皆名不淨。有如斯等不淨觸時。受禮禮他。",
    "X44n0744_033:0654c10": "咸招惡作。善見云。十人不應禮。比丘尼。式叉摩那",
    "X44n0744_033:0654c11": "尼。沙彌。沙彌尼。優婆塞。優婆夷。犯戒人。眠人。食人。",
    "X44n0744_033:0654c12": "大小便嚼楊枝人。若為上十種人作禮。及叉手。得",
    "X44n0744_033:0654c13": "突吉羅罪(金口明文。此方不用。致令軌則並悉湮沉。若有存心正教。當共鼓揚。使世尊之",
    "X44n0744_033:0654c14": "遺法不為長墜也。畔睇此譯為敬禮。舊云和南者。譌也。如增一揵度中釋)。",
    "X44n0744_033:0654c15": "數歲",
    "X44n0744_033:0654c16": "彼不及後安居受大戒。數以為歲。佛言。不應爾。此",
    "X44n0744_033:0654c17": "謂五月十七日以去。受於大戒。故不及後安居。若",
    "X44n0744_033:0654c18": "在十六日夜分受者。由及安居。三月滿已。則為一",
    "X44n0744_033:0654c19": "歲。於同夏之中。此為最小者。凡受大戒。三羯磨已。",
    "X44n0744_033:0654c20": "二師即應指授年月日時。令其識知。若冬。若春。若",
    "X44n0744_033:0654c21": "夏。某月某日。若食前。若食後。若干影。或記其十二",
    "X44n0744_033:0654c22": "辰數。若後忘者。亦應教授令識。此即比丘六念法",
    "X44n0744_033:0654c23": "中之一念也。寄歸傳云。然羯磨竟。急須量影。記五",
    "X44n0744_033:0654c24": "時之別。言五時者。一謂冬時。有四月。從九月十六",
    "X44n0744_033:0655a01": "日。至正月十五日。二謂春時。亦有四月。從正月十",
    "X44n0744_033:0655a02": "六日。至五月十五日。三謂雨時。但有一月。從五月",
    "X44n0744_033:0655a03": "十六日。至六月十五日。四謂終時。唯一日一夜。謂",
    "X44n0744_033:0655a04": "六月十六日晝夜。五是長時。從六月十七日。至九",
    "X44n0744_033:0655a05": "月十五日。此乃獨於律教中。佛制如是次第。明有",
    "X44n0744_033:0655a06": "密意也。若依方俗。或作三時。四時。六時。凡西方南",
    "X44n0744_033:0655a07": "海出家之人。創相見者。問云大德幾夏。答云爾許。",
    "X44n0744_033:0655a08": "若同夏者。問在何時。若時同者。問得幾日。若日同",
    "X44n0744_033:0655a09": "者。問食前後。同在食前。方問其影。影若有殊。大小",
    "X44n0744_033:0655a10": "成異。影若同者。便無大小。坐次則據其先至。知事",
    "X44n0744_033:0655a11": "乃任彼前差。向西方者。必須問此。不同支那記其",
    "X44n0744_033:0655a12": "月日而已。若六月十七日明相纔出。受其近圓。則",
    "X44n0744_033:0655a13": "同夏之中。最為大者。由其不得後夏故。若六月十",
    "X44n0744_033:0655a14": "六日夜將盡。而受戒者。則同夏之中。最小。由其得",
    "X44n0744_033:0655a15": "後夏故(此傳中。月數。皆上前一月)。又西方行法。受近圓已去。名",
    "X44n0744_033:0655a16": "鐸曷攞(譯為小師)。滿十夏。名悉他薜攞(譯為住位)。得離依止",
    "X44n0744_033:0655a17": "而住。又得為鄔波馱耶。凡有書疏往還。題云求寂",
    "X44n0744_033:0655a18": "某乙。小苾芻某乙。住位苾芻某乙。若其學通內外。",
    "X44n0744_033:0655a19": "德行高著者。便云多聞苾芻某乙。不可云僧某乙。",
    "X44n0744_033:0655a20": "僧是僧伽。目乎大眾。寧容一己。輒道四人。西方無",
    "X44n0744_033:0655a21": "此法也(乙。亦作甲。元是虗名。以令自稱。今時有無知之徒。乃不自道名。而云某甲。取笑識者)。",
    "X44n0744_033:0655a22": "平地",
    "X44n0744_033:0655a23": "若作房屋。欲平地時。應耕已。磨平之。若無沙彌。淨",
    "X44n0744_033:0655a24": "人平者。他耕地已。比丘得自平之。",
    "X44n0744_033:0655b01": "不燥",
    "X44n0744_033:0655b02": "蘇老切。音嫂。乾也。俗作燥非。",
    "X44n0744_033:0655b03": "小屋",
    "X44n0744_033:0655b04": "佛言。病比丘不應在閣上大房中住。應在小房中",
    "X44n0744_033:0655b05": "住。若別作小屋。西域祗洹寺圖云。寺西北角日光",
    "X44n0744_033:0655b06": "沒處。為無常院。若有病者。安置在中。堂號無常。多",
    "X44n0744_033:0655b07": "生厭背。去者極眾。還唯一二。其堂內安一立像。金",
    "X44n0744_033:0655b08": "色。塗香。面向東方。當置病人在像前坐。若無力者。",
    "X44n0744_033:0655b09": "令病人臥。面向西方。觀佛相好。其像手中。繫一五",
    "X44n0744_033:0655b10": "色綵旛。令病人手執旛脚。作往生淨土之意。隨病",
    "X44n0744_033:0655b11": "者所樂。何佛國土。即安彼佛形像。稱讚彼佛功德",
    "X44n0744_033:0655b12": "相好。國土莊嚴。令其喜悅。不應違病人意。反作障",
    "X44n0744_033:0655b13": "緣。獲大重罪。當於像前。燒香散華。稱彼佛號。供養",
    "X44n0744_033:0655b14": "不絕。使彼病者。淨心相續。無間斷也(言堂號無常者。意取見者。",
    "X44n0744_033:0655b15": "知身幻偽。悉歸無常。起厭離心。悟常寂境。或名供病堂。今時避稱。改為延壽。或名長生。或名涅槃。並非正",
    "X44n0744_033:0655b16": "號失其本旨)。若其身死。應為燒殯。如根本雜事。云。佛言。",
    "X44n0744_033:0655b17": "苾芻身死。應為供養。不知云何供養。佛言。應可焚",
    "X44n0744_033:0655b18": "燒。具壽鄔波離。請世尊曰。如佛所說。於此身中。有",
    "X44n0744_033:0655b19": "八萬戶蟲。如何得燒。佛言。此諸蟲類。人生隨生。若",
    "X44n0744_033:0655b20": "死隨死。此無有過。身有瘡者。觀察無蟲。方可燒殯。",
    "X44n0744_033:0655b21": "欲燒殯時。無柴可得。佛言。可棄河中。若無河者。穿",
    "X44n0744_033:0655b22": "地埋之。夏中地溼。多有蟲蟻。佛言。於叢薄深處。令",
    "X44n0744_033:0655b23": "其北首。右脇而臥。以草稕支頭。若草若葉。覆其身",
    "X44n0744_033:0655b24": "上。送喪苾芻。可令能者。誦三啟無常經。并說伽陀。",
    "X44n0744_033:0655c01": "為其呪願。事了歸寺。應可洗身。若觸屍者。連衣俱",
    "X44n0744_033:0655c02": "洗。其不觸者。但洗手足。還至寺中。應禮制底(餘如無常",
    "X44n0744_033:0655c03": "經臨終方訣廣說。應作。至於喪服禮制之儀。如尼戒立塔句中釋。事病法式。準藥揵度看病句應為。言三",
    "X44n0744_033:0655c04": "啟者。見在後毗尼增一法和南句中出)。",
    "X44n0744_033:0655c05": "棄虱",
    "X44n0744_033:0655c06": "時病比丘。拾虱棄地。佛言。不應爾。彼老病比丘。數",
    "X44n0744_033:0655c07": "數起棄虱疲極。佛言。聽以器。若毳。若劫貝。若弊物。",
    "X44n0744_033:0655c08": "若綿。拾著中。若虱走出。應作筒盛。用角。牙。骨。鐵。銅。",
    "X44n0744_033:0655c09": "鉛錫。若竿蔗草。及竹。葦。木。作筒。虱若出。應作蓋塞。",
    "X44n0744_033:0655c10": "以縷繫著牀脚裏安之(若寒凍時。不宜用牙骨鐵銅錫瓦等筒。應用竹葦木",
    "X44n0744_033:0655c11": "作。棄時。當時出外乾暖處安置。不應久貯筒內。致死)。雜事云。時諸苾芻。以虱",
    "X44n0744_033:0655c12": "壁虱。及諸蟲類。懸棄於地。彼便悶絕。佛言。凡是生",
    "X44n0744_033:0655c13": "命。不應懸棄。亦不應隨處輒為棄擲。虱安故帛。此",
    "X44n0744_033:0655c14": "若無者。可安木孔牆隙。壁虱。置青草中。此若無者。",
    "X44n0744_033:0655c15": "置涼冷處。若更有餘蟲。可於所宜處。失置(壁虱。亦名木虱",
    "X44n0744_033:0655c16": "俗名臭蟲。後梁有常律師。欲往南嶽。途遇慧成禪師同宿。夜中投虱於地。成密知之。及明告別。成曰。咋夜",
    "X44n0744_033:0655c17": "一檀越被凍困苦。常慚之永誡)。",
    "X44n0744_033:0655c18": "不串",
    "X44n0744_033:0655c19": "串。同慣。古患切。關去聲。直音慣。串習也。謂心之常",
    "X44n0744_033:0655c20": "習也。孔氏曰。幼成若天性。習慣如自然。",
    "X44n0744_033:0655c21": "井索",
    "X44n0744_033:0655c22": "有部律云。苾芻行路。須持井索。然繩有三種。謂長",
    "X44n0744_033:0655c23": "中短。長者一百五十肘。短者十肘。二內名中。時有",
    "X44n0744_033:0655c24": "處足水。彼尚持長繩。佛言。可量地勢。長短隨時。",
    "X44n0744_033:0656a01": "浴室",
    "X44n0744_033:0656a02": "如雜揵度。律本第五十二卷出。",
    "X44n0744_033:0656a03": "香泥",
    "X44n0744_033:0656a04": "若比丘身汗臭。聽以香著泥中洗之。雜事云。時有",
    "X44n0744_033:0656a05": "敬信俗人。以上香泥。來施苾芻。皆不敢受。俗侶報",
    "X44n0744_033:0656a06": "曰。聖者。我今以仁為福田。乃至云。幸當為受。苾芻",
    "X44n0744_033:0656a07": "白佛。佛言。應受。既受得已。對面棄地。俗起譏嫌。佛",
    "X44n0744_033:0656a08": "言。不應棄擲。便將塗拭髮爪佛塔。彼言。聖者。豈我",
    "X44n0744_033:0656a09": "不見髮爪塔耶。我於先時已供養塔。今故持來奉",
    "X44n0744_033:0656a10": "上仁等。佛言。應置頭邊。塗於壁上。時時鼻齅。凡諸",
    "X44n0744_033:0656a11": "香物。能令眼明。又諸敬信居士等。以妙華鬘。來施",
    "X44n0744_033:0656a12": "苾芻。皆不敢受。乃至白佛。佛言。見施華鬘。宜應為",
    "X44n0744_033:0656a13": "受。彼受得已。隨處棄擲。乃至佛言。不應輒棄。苾芻",
    "X44n0744_033:0656a14": "便用於髮爪塔。懸以供養。乃至彼言。我今故持來",
    "X44n0744_033:0656a15": "奉上仁等。苾芻得已。挂房門上。俗人見時。謂是佛",
    "X44n0744_033:0656a16": "殿。即便敬禮。佛言。勿安門外。應置房中屏處。時復",
    "X44n0744_033:0656a17": "齅香。但是香物。能益眼根。苾芻不知云何屏處。佛",
    "X44n0744_033:0656a18": "言。可於臥處。挂在頭邊。",
    "X44n0744_033:0656a19": "汲水",
    "X44n0744_033:0656a20": "汲。居立切。音急。取也。說文云。汲引水也。",
    "X44n0744_033:0656a21": "桔槹",
    "X44n0744_033:0656a22": "桔。同桔。古屑切。音結。槹。姑勞切。音高。桔槹汲水具",
    "X44n0744_033:0656a23": "也。墨子曰。剛木為桔槹。是也。亦作桔槹(桔音戞)。",
    "X44n0744_033:0656a24": "廁屋",
    "X44n0744_033:0656b01": "根本雜事云。佛言。應在寺後西北隅作廁。有二種",
    "X44n0744_033:0656b02": "廁。一者直舍。二者傍出。言直舍者。如方丈屋。廁在",
    "X44n0744_033:0656b03": "其中。言傍出者。於房後簷架木傍出。周以板障。令",
    "X44n0744_033:0656b04": "廁在中。於外可置洗手足處。及著瓶處。廁安門扇。",
    "X44n0744_033:0656b05": "并須橫扂。外置木屐。入時應著。廁極臭氣。應為直",
    "X44n0744_033:0656b06": "次。洗拭令淨。置葉土等。勿損飛蟲。洗時但直瀉水。",
    "X44n0744_033:0656b07": "以掃箒揩。不應用手。應可別作小便之處。不知云",
    "X44n0744_033:0656b08": "何作。佛言。近廁應作。通水令出。別安門扇。法皆如",
    "X44n0744_033:0656b09": "廁。僧祇律云。廁屋不得在東在北。應在南在西。開",
    "X44n0744_033:0656b10": "風道。作法者。若作坑。若依高岸。若坑底有水出者。",
    "X44n0744_033:0656b11": "當使淨人先起止中。然後比丘行。若臨岸上。底下",
    "X44n0744_033:0656b12": "流水者。應安板。令先墮板上。後墮水中。應作兩孔。",
    "X44n0744_033:0656b13": "三孔。孔廣一肘。不舒手。長一肘半。屋中應安隔。使",
    "X44n0744_033:0656b14": "兩不相見。邊安廁篦。屋下應安衣架。廁邊應著灰",
    "X44n0744_033:0656b15": "土。巨摩。若作小行處。亦同廁法。安置方向。若無小",
    "X44n0744_033:0656b16": "便處者。應以甖盛。當安穿底甌。別一甌中行以寫",
    "X44n0744_033:0656b17": "中。若無甌者。當用木杓寫中。不得大行涕唾中。律",
    "X44n0744_033:0656b18": "本云。應別作小便處。掘地作坑。下安甎石。持瓨著",
    "X44n0744_033:0656b19": "上。開瓨底漏下。瓨兩邊安木。應作蓋覆。母經云。小",
    "X44n0744_033:0656b20": "便處。應安木屐。欲小行時。當著屐上。莫令涉唾小",
    "X44n0744_033:0656b21": "便汙上。五分律云。廁滿應除去。若生蟲。應作坑安",
    "X44n0744_033:0656b22": "之。若未生蟲。持麴末著廁埳中。蟲即不生。三千威",
    "X44n0744_033:0656b23": "儀云。至舍後上廁。有二十五事。一欲大小便當行",
    "X44n0744_033:0656b24": "時。不得道上為上座作禮。二亦莫受人禮。三往時。",
    "X44n0744_033:0656c01": "當直低頭視地。四已往。當三彈指。五已有人彈指",
    "X44n0744_033:0656c02": "不得逼。六已上正住。彈指乃踞。七正踞中。八不得",
    "X44n0744_033:0656c03": "一足前。一足却。九不得令身倚。十斂衣。不得使垂",
    "X44n0744_033:0656c04": "圊中。十一不得大咽。使面赤。十二當直視前。不得",
    "X44n0744_033:0656c05": "顧聽。十三不得汙壁。十四不得低頭視圊中。十五",
    "X44n0744_033:0656c06": "不得視陰。十六不得以手持陰。十七不得草畫地。",
    "X44n0744_033:0656c07": "十八不得持草畫壁作字。十九用水不得大費。二",
    "X44n0744_033:0656c08": "十不得汙湔。二十一用水洗淨。不得使前手著後",
    "X44n0744_033:0656c09": "手。二十二用土當七過。二十三當用澡豆。二十四",
    "X44n0744_033:0656c10": "歸房三過用水潄口。二十五設見水草土盡。當語",
    "X44n0744_033:0656c11": "直日主者。若自手取為善。文殊經云。大小便時。身",
    "X44n0744_033:0656c12": "口狀如木石。不得作聲。大智律師入廁垂訓云。摺",
    "X44n0744_033:0656c13": "疊衣裳。整齊鞋履。省約用籌。點滴使水。并息語言。",
    "X44n0744_033:0656c14": "安詳進止。當念此身。滿中盛屎。臭不可聞。穢不可",
    "X44n0744_033:0656c15": "視。行廁革囊。誠為可鄙。云何於身。躭欲無恥。云何",
    "X44n0744_033:0656c16": "於食。樂著肥美。結習成因。果報必是。一入泥犁。窮",
    "X44n0744_033:0656c17": "劫不已。苦樂在心。昇沈由己。道豈遠哉。未之思爾。",
    "X44n0744_033:0656c18": "優鉢祇王經云。伽藍法界地。漫大小行者。五百世",
    "X44n0744_033:0656c19": "身墮拔波地獄。後經二十小劫。常遣肘手抱此大",
    "X44n0744_033:0656c20": "小便處。臭穢之地。乃至黃泉。福田經云。佛告天帝。",
    "X44n0744_033:0656c21": "及諸大眾。昔我前世。於波羅奈國。在大道邊。安施",
    "X44n0744_033:0656c22": "圊廁。國中人民。得輕安者。莫不感羨。緣此功德。所",
    "X44n0744_033:0656c23": "生清潔。累劫修道。穢染不汙。功祚大備。自致成佛。",
    "X44n0744_033:0656c24": "金色晃昱。塵水不著。食自消化。無便利之患。於是",
    "X44n0744_033:0657a01": "世尊。以偈頌曰。",
    "X44n0744_033:0657a02": "　忍穢修福事　　為人所不汙　　造廁施便利",
    "X44n0744_033:0657a03": "　煩重得輕安　　此德除貢高　　因解生死緣",
    "X44n0744_033:0657a04": "　進發成佛道　　空淨巍巍尊",
    "X44n0744_033:0657a05": "作杷",
    "X44n0744_033:0657a06": "蒲杷切。音琶。有齒曰杷。無齒曰朳。雜事云。以鐵作",
    "X44n0744_033:0657a07": "鍤。若不能得鐵。應以木作杴。以牛糞和土作。泥塗",
    "X44n0744_033:0657a08": "之方用(朳音八。杴。虗嚴切。險平聲。鍫屬)。",
    "X44n0744_033:0657a09": "[戀-心+斗]取",
    "X44n0744_033:0657a10": "[戀-心+斗]同[戀-心+廾]。俱願切。音見。抒滿也。[戀-心+斗]舀也(抒音暑。舀。以沼切。遙上聲。",
    "X44n0744_033:0657a11": "抒舀也)。",
    "X44n0744_033:0657a12": "注水",
    "X44n0744_033:0657a13": "陟慮切。音著。灌注水流射也。",
    "X44n0744_033:0657a15": "四分律名義標釋卷第三十三",
    "X44n0744_033:0657a17": "　　音釋",
    "X44n0744_033:0657a18": "辜音姑。罪愆也。",
    "X44n0744_033:0657a19": "枑音護。",
    "X44n0744_033:0657a20": "縕氳字上聲。枲也。亂麻也。絮也。",
    "X44n0744_033:0657a21": "諺音硯。俗語也。",
    "X44n0744_033:0657a22": "笐杭字去聲。曬衣竿也。",
    "X44n0744_033:0657a23": "瀕音貧。水涯也。亦音賓。同濵。",
    "X44n0744_033:0657a24": "礓音江。小石。",
    "X44n0744_033:0657b01": "祁音奇。",
    "X44n0744_033:0657b02": "塏音開上聲。高爽也。",
    "X44n0744_033:0657b03": "盥音管。",
    "X44n0744_033:0657b04": "攞音裸。",
    "X44n0744_033:0657b05": "薜音備。",
    "X44n0744_033:0657b06": "稕肫字去聲。束稈也。",
    "X44n0744_033:0657b07": "甖音英。瓶之總名也。",
    "X44n0744_033:0657b08": "埳堪上聲。陷也。小阱也。",
    "X44n0744_033:0657b09": "湔音箋。傍沾也。",
    "X44n0744_033:0657b10": "晃昱上音黃上聲。光也。下音欲。明也。",
    "X44n0744_033:0657b14": "　　四分律名義標釋卷第三十四目錄",
    "X44n0744_033:0657b15": "莊校堂屋那棃林四舊比丘",
    "X44n0744_033:0657b16": "重閣補缺營事比丘",
    "X44n0744_033:0657b17": "五法迦羅鉢作把",
    "X44n0744_033:0657b18": "承髮器剪爪撚髭",
    "X44n0744_033:0657b19": "令翹畫眼瞼耳[耳*垂]",
    "X44n0744_033:0657b20": "脚玔指印六師",
    "X44n0744_033:0657b21": "賓頭盧師子吼憂禪城",
    "X44n0744_033:0657b22": "梵施富羅那廣博",
    "X44n0744_033:0657b23": "師子高座扶疏鳧雁",
    "X44n0744_033:0657b24": "黿龜堅勒叢林",
    "X44n0744_033:0657c01": "斯尼第八日須彌頂",
    "X44n0744_033:0657c02": "梵天六反十八動震輪轂",
    "X44n0744_033:0657c03": "晃曜三千大千利益眾生",
    "X44n0744_033:0657c04": "慧事慧燈鬼子母",
    "X44n0744_033:0657c05": "綜練"
}