{
    "T48n2016_047:0691a10": "47宗鏡錄卷第四十七",
    "T48n2016_047:0691a12": "慧日永明寺主智覺禪師延壽集",
    "T48n2016_047:0691a13": "夫言正唯識義。約有幾種識。答。經論通辯。",
    "T48n2016_047:0691a14": "有八種識。一眼識。二耳識。三鼻識。四舌識。",
    "T48n2016_047:0691a15": "五身識。六意識。七末那識。八阿賴耶識。正文",
    "T48n2016_047:0691a16": "出護法菩薩唯識論十卷。此論釋天親菩薩",
    "T48n2016_047:0691a17": "唯識三十頌文。慈恩大師。製疏釋論。此頌文。",
    "T48n2016_047:0691a18": "初為居士所掌。後有樂觀者。輸金一兩。慈恩",
    "T48n2016_047:0691a19": "成唯識論掌中樞要云。世親菩薩。樂博綜於",
    "T48n2016_047:0691a20": "三乘。乃遍遊於諸部。知小教而非極。遂迴",
    "T48n2016_047:0691a21": "趣於大乘。因聞誦華嚴十地品。阿毘達磨攝",
    "T48n2016_047:0691a22": "大乘品。遂悔謝前非。謗法先見。持刀截舌。用",
    "T48n2016_047:0691a23": "表深衷。其兄無著菩薩。止其自割。說以利害。",
    "T48n2016_047:0691a24": "汝雖以舌謗法。豈截舌而罪除。應讚釋大乘。",
    "T48n2016_047:0691a25": "以悔先犯。菩薩敬從兄諾。因歸妙理。遂製十",
    "T48n2016_047:0691a26": "地論．攝大乘論。故此二論。菩薩創歸大乘之",
    "T48n2016_047:0691a27": "作。既而久蘊玄宗。情恢奧旨。更為宏論。用暢",
    "T48n2016_047:0691a28": "深極。採撮幽機。提控精邃。著唯識三十頌。以",
    "T48n2016_047:0691a29": "暢大乘之妙趣也。萬像含於一字。千訓備於",
    "T48n2016_047:0691b01": "一言。道超群典。譽光眾聖。略誦既畢。廣釋方",
    "T48n2016_047:0691b02": "陳。機感未符。杳從冥往。復有護法等菩薩。賞",
    "T48n2016_047:0691b03": "翫頌文。各為義釋。雖分峯崐岫。竦幹瓊枝。而",
    "T48n2016_047:0691b04": "獨擅光輝。頴標芬馥者。其唯護法一人乎。菩",
    "T48n2016_047:0691b05": "薩果成先劫。位克今賢。撫物潛資隨機利見。",
    "T48n2016_047:0691b06": "春秋二十有九。知息化之有期。厭無常以禪",
    "T48n2016_047:0691b07": "習。誓不離於菩提樹。以終三載。禪禮之暇。",
    "T48n2016_047:0691b08": "注裁斯釋。文邁旨遠。智贍名高。執破畢於一",
    "T48n2016_047:0691b09": "言。紛解窮於半頌。文殊水火。則會符膠漆。",
    "T48n2016_047:0691b10": "義等江湖。乃疎成清濁。平郊弭弭。聳層峯而",
    "T48n2016_047:0691b11": "接漢。堆阜峨峨。夷穹窿以坦蕩。俯鑽邃而無",
    "T48n2016_047:0691b12": "底。仰尋高而靡際。疎文淺義。派演不窮。浩句",
    "T48n2016_047:0691b13": "宏宗。陶甄有極。功逾千聖。道合百王。時有玄",
    "T48n2016_047:0691b14": "鑒居士。識鳳鵷之𣫍羽。委麟龍之潛跡。每",
    "T48n2016_047:0691b15": "罄所資。恒為供養。深誠固志。物竭積年。菩薩",
    "T48n2016_047:0691b16": "誘接多端。答遺茲釋。而誡之曰。我滅之後。凡",
    "T48n2016_047:0691b17": "有來觀。即取金一兩。脫逢神頴。當可傳通。終",
    "T48n2016_047:0691b18": "期既漸。奄絕玄遵。菩薩名振此州。論釋聲超",
    "T48n2016_047:0691b19": "彼土。有靈之類。誰不懷歡。朝聞夕殞。豈悋金",
    "T48n2016_047:0691b20": "璧。若市趍賢。如丘疊貨。五天鶴望。未輒流",
    "T48n2016_047:0691b21": "行。大師叡發天資。識假循謁。無神迹而不瞻",
    "T48n2016_047:0691b22": "禮。何聖教而不披諷。聞斯妙理。殷俯諦求。居",
    "T48n2016_047:0691b23": "士記先聖之遺言。必今賢之是囑。乃奉茲草",
    "T48n2016_047:0691b24": "本。并五蘊論釋。大師賞翫。猶覩聖容。每置掌",
    "T48n2016_047:0691b25": "中。不殊真說。自西霏玉牒。東馳素象。雖復廣",
    "T48n2016_047:0691b26": "演微筌。賞之。以為祕決。及乎神栖別館。景阻",
    "T48n2016_047:0691b27": "炎輝。清耳目以徵思。蕩心靈而繹妙。乃曰。",
    "T48n2016_047:0691b28": "今者方怡我心耳。宣尼云。我有美玉蘊匵",
    "T48n2016_047:0691b29": "藏之。誰為善價。我今沽諸。基。夙運單舛。九",
    "T48n2016_047:0691c01": "歲丁艱。自爾志託煙霞。加每庶幾緇服。浮俗",
    "T48n2016_047:0691c02": "塵賞。幼絕情分。至年十七遂預緇林。別奉明",
    "T48n2016_047:0691c03": "詔。得為門侍。自參預三千。即欣規七十。必",
    "T48n2016_047:0691c04": "諧善願。福果函丈。不以散才之質。遂得隨伍",
    "T48n2016_047:0691c05": "譯僚。即事操觚。餐受此論。初功之際。十釋別",
    "T48n2016_047:0691c06": "翻。昉。尚。光。基。四人。同受潤飾。執筆。檢文。纂義。",
    "T48n2016_047:0691c07": "既為令範。務各有司。數朝之後。基求退迹。大",
    "T48n2016_047:0691c08": "師固問。基慇懃請曰。自夕夢金容。晨趍白馬。",
    "T48n2016_047:0691c09": "英髦間出。靈智肩隨。聞五分以心祈。攬八藏",
    "T48n2016_047:0691c10": "而遐望。雖得法門之糟粕。然失玄源之淳粹。",
    "T48n2016_047:0691c11": "今東土榮賚。並目擊玄宗。幸復擢秀萬方。頴",
    "T48n2016_047:0691c12": "超千古。不立功於參糅。可謂失時者也。況",
    "T48n2016_047:0691c13": "群聖制作。各馳譽於五天。雖文具傳於貝葉。",
    "T48n2016_047:0691c14": "而義不備於一本。情見各異。稟者無依。況時",
    "T48n2016_047:0691c15": "漸人澆。命促慧舛。討支離而頗究。攬殊指而",
    "T48n2016_047:0691c16": "難悟。請錯綜群言以為一本。楷定真謬。權衡",
    "T48n2016_047:0691c17": "盛。則久而遂許。故得此論行焉。大師。理遣三",
    "T48n2016_047:0691c18": "賢。獨授庸拙。此論也。括眾經之祕。包群聖之",
    "T48n2016_047:0691c19": "旨。何滯不融。無幽不燭。仰之不極。俯之不",
    "T48n2016_047:0691c20": "測。遠之無智。近之有識。其有隱括五明。搜揚",
    "T48n2016_047:0691c21": "八藏。幽關每擁。玄路未通。囑猶毫毳丘盈。投",
    "T48n2016_047:0691c22": "之以炎爍。霜氷㵎積。沃之以畏景。信巨夜",
    "T48n2016_047:0691c23": "之銀輝。昏旦之金鏡矣。雖復本出五天。然",
    "T48n2016_047:0691c24": "彼無茲糅釋。直爾十師之別作。鳩集猶難。況",
    "T48n2016_047:0691c25": "更摭此幽文。誠為未有。斯乃此論之因起也。",
    "T48n2016_047:0691c26": "問。此八種識。行相如何。答。經論成立。自",
    "T48n2016_047:0691c27": "有明文。此八種識。具三能變。一異熟能變。即",
    "T48n2016_047:0691c28": "第八識。二思量能變。即第七識。三了別能",
    "T48n2016_047:0691c29": "變。即前六識。唯識論云。識所變相。雖無量",
    "T48n2016_047:0692a01": "種。而能變識。類別唯三。一謂異熟。即第八",
    "T48n2016_047:0692a02": "識。多異熟性故。二謂思量。即第七識。恒審思",
    "T48n2016_047:0692a03": "量故。三謂了境。即前六識。了境麁相故。論",
    "T48n2016_047:0692a04": "頌曰。初阿賴耶識。異熟一切種。不可知執",
    "T48n2016_047:0692a05": "受。處了常與觸。作意受想思。想應唯捨受。",
    "T48n2016_047:0692a06": "是無覆無記。觸等亦如是。恒轉如瀑流。阿",
    "T48n2016_047:0692a07": "羅漢位捨。初能變識。大乘教名阿賴耶。此",
    "T48n2016_047:0692a08": "識有能藏所藏執藏義故。謂與雜染互為緣",
    "T48n2016_047:0692a09": "故。有情執為自內我故。古釋云。一能藏者。",
    "T48n2016_047:0692a10": "即能含藏義。猶如庫藏。能含藏寶貝。得藏名。",
    "T48n2016_047:0692a11": "此能含藏雜染種。故名為藏。亦即持義。二",
    "T48n2016_047:0692a12": "所藏者。即是所依義。猶如庫藏。是寶等所依",
    "T48n2016_047:0692a13": "故。此識是雜染法所依處故。三執藏者。堅守",
    "T48n2016_047:0692a14": "不捨義。猶如金銀等藏。為人堅守執為自內",
    "T48n2016_047:0692a15": "我。故名為藏。此識為染末那。堅執為我。故名",
    "T48n2016_047:0692a16": "為藏。起信鈔釋云。第八能藏所藏義者。且",
    "T48n2016_047:0692a17": "所藏義。謂此識體藏也。是根身種子器世間",
    "T48n2016_047:0692a18": "所藏處也。以根身等。是此識相分故。如藏中",
    "T48n2016_047:0692a19": "物像。如身在室內。欲覓賴耶識。只在色心中。",
    "T48n2016_047:0692a20": "欲覓摩尼珠。只在青黃內。次能藏義。謂根",
    "T48n2016_047:0692a21": "身等法。皆藏。在識身之中。如像在珠內。欲覓",
    "T48n2016_047:0692a22": "一切法。總在賴耶中。欲覓一切像。總在摩尼",
    "T48n2016_047:0692a23": "內。與前義互為能所。瑜伽論云。以八種義。證",
    "T48n2016_047:0692a24": "本識有。一依止執受相。二最初生起相。三有",
    "T48n2016_047:0692a25": "明了性相。四有種子性相。五業用差別相。六。",
    "T48n2016_047:0692a26": "身受差別相。七處無心定相。八命終時分相。",
    "T48n2016_047:0692a27": "又古德依論解釋證有第八識者。論云。此第",
    "T48n2016_047:0692a28": "八識。非是世間現量所見之境。唯憑聖言量。",
    "T48n2016_047:0692a29": "及以真正道理。而知有之。引七本經證之。",
    "T48n2016_047:0692b01": "阿毘達磨經有二頌。初頌云。無始時來界。一",
    "T48n2016_047:0692b02": "切法等依。由此有諸趣。及涅槃證得。無始",
    "T48n2016_047:0692b03": "時來界者。言界者。是因義。為第八識。從無始",
    "T48n2016_047:0692b04": "至今。能持一切漏無漏色心等諸法種子。又",
    "T48n2016_047:0692b05": "能與漏無漏種子力。令生現行。即第八與一",
    "T48n2016_047:0692b06": "切種子。為依持生起二因。一切法等依者。",
    "T48n2016_047:0692b07": "依是緣義。為第八識。能變為身器。作有情依。",
    "T48n2016_047:0692b08": "與一切漏無漏現行法而為所依。以能執受",
    "T48n2016_047:0692b09": "五色根身。與前七識現為俱有依故。即第八",
    "T48n2016_047:0692b10": "識能與一切現行色心等法。為增上緣依也。",
    "T48n2016_047:0692b11": "由此有諸趣。及涅槃證得者。此第八識。不唯",
    "T48n2016_047:0692b12": "獨與有漏流轉法為依持用。兼能與一切無",
    "T48n2016_047:0692b13": "漏順還滅法。為依持用。第二頌云。由攝藏諸",
    "T48n2016_047:0692b14": "法。一切種子識。故名阿賴耶。勝者我開演者。",
    "T48n2016_047:0692b15": "即第八識自證分。能持種故。名種子識。解深",
    "T48n2016_047:0692b16": "密經頌云。阿陀那識甚深細。一切種子如瀑",
    "T48n2016_047:0692b17": "流。我於凡愚不開演。恐彼分別執為我。阿",
    "T48n2016_047:0692b18": "陀那者。此云執持。為此識能執持諸法種子。",
    "T48n2016_047:0692b19": "及能執受色根。及根依處。亦能執取結生相",
    "T48n2016_047:0692b20": "續故。說此識。名阿陀那。一切種子如瀑流者。",
    "T48n2016_047:0692b21": "謂第八識中一切種子。若遇緣鼓擊。便生轉",
    "T48n2016_047:0692b22": "識現行。或種子有生住異滅。不停。如似瀑流。",
    "T48n2016_047:0692b23": "楞伽經頌云。譬如巨海浪。斯由猛風起。洪",
    "T48n2016_047:0692b24": "波鼓溟壑。無有斷絕時。藏識海常住。境界",
    "T48n2016_047:0692b25": "風所動。種種諸識浪。騰躍而轉生。又小乘",
    "T48n2016_047:0692b26": "增一阿含經云。有根本識。是諸識所依。此根",
    "T48n2016_047:0692b27": "本識。即是第八識。以第八識。能發起前六轉",
    "T48n2016_047:0692b28": "識故。二上座部。說有有分識。便是第八識。",
    "T48n2016_047:0692b29": "此有分識體。常不間斷。遍三界有。有謂三",
    "T48n2016_047:0692c01": "有。分者因義。即三有之因。皆由此識。三化",
    "T48n2016_047:0692c02": "地部中說有窮生死蘊。緣此第八遍三界九",
    "T48n2016_047:0692c03": "地。恒常有故。但有生死處。即常遍為依。直",
    "T48n2016_047:0692c04": "至大乘金剛心末。煩惱盡時方捨故。名窮生",
    "T48n2016_047:0692c05": "死蘊。若諸轉識。即無此功能。以第六識體多",
    "T48n2016_047:0692c06": "間斷故。入五位無心時。六識皆間斷不行。此",
    "T48n2016_047:0692c07": "時應不名有情。以無識任持故。即應爛壞。四。",
    "T48n2016_047:0692c08": "一切有部。說此識名阿賴耶。有愛樂欣喜四",
    "T48n2016_047:0692c09": "種阿賴耶。愛是總句。總緣三世為境。餘三",
    "T48n2016_047:0692c10": "是別句。別緣三世。樂是現在。欣是過去。喜",
    "T48n2016_047:0692c11": "是未來。即此第八識。是諸有情常執為自內",
    "T48n2016_047:0692c12": "我。是真愛著處。故名阿賴耶。真正理有十。",
    "T48n2016_047:0692c13": "一者。持種心。唯識論云。謂契經說。雜染清淨",
    "T48n2016_047:0692c14": "諸法種子之所集起。故名為心。若無此識。彼",
    "T48n2016_047:0692c15": "持種心不應有故。謂諸轉識在滅定等。有間",
    "T48n2016_047:0692c16": "斷故。根境作意善等。類別易起故。如電光等。",
    "T48n2016_047:0692c17": "不堅住故。非可熏。皆不能持種。非染淨種所",
    "T48n2016_047:0692c18": "集起故。二異熟心。唯識論云。如契經說。有",
    "T48n2016_047:0692c19": "異熟心。善惡業感。若無此識。彼異熟心不應",
    "T48n2016_047:0692c20": "有故者。即第八識。謂前世中。以善不善業為",
    "T48n2016_047:0692c21": "因。招感得今生第八異熟心是果。論云。定應",
    "T48n2016_047:0692c22": "許有真異熟識。酬牽引業。遍而無斷。變為身",
    "T48n2016_047:0692c23": "器。作有情依。身器離心。理非有故。三界趣生",
    "T48n2016_047:0692c24": "體。唯識論云。契經說。有情流轉五趣四生。若",
    "T48n2016_047:0692c25": "無此識。彼趣生體不應有故。須信有第八識",
    "T48n2016_047:0692c26": "為三界九地五趣四生之體。若無此識。即一",
    "T48n2016_047:0692c27": "切有情不應得有。四有執受。唯識論云。又契",
    "T48n2016_047:0692c28": "經說。有色根身。是有執受。若無此識。彼能執",
    "T48n2016_047:0692c29": "受不應有故。其有色界中有情。有五色根。及",
    "T48n2016_047:0693a01": "內五塵。是第八親相分。唯第八識能執受。若",
    "T48n2016_047:0693a02": "是餘識。即無此能。五壽煖識。三證有第八識。",
    "T48n2016_047:0693a03": "唯識論云。又契經說。壽煖識三更互依持。得",
    "T48n2016_047:0693a04": "相續住。若無此識。能持壽煖令久住。識不應",
    "T48n2016_047:0693a05": "有故。六生死時有心。證有第八識。唯識論云。",
    "T48n2016_047:0693a06": "又契經說。諸有情類受生命終。心住散位作",
    "T48n2016_047:0693a07": "無心定。若無此識。生死時心不應有故。又將",
    "T48n2016_047:0693a08": "死時。由善惡業。上下身分冷觸漸起。若無此",
    "T48n2016_047:0693a09": "識。彼事不成。第七引緣起依。證有第八識。唯",
    "T48n2016_047:0693a10": "識論云。又契經說。識緣名色。名色緣識。如是",
    "T48n2016_047:0693a11": "二法。展轉相依。譬如束蘆。俱時而轉。若無此",
    "T48n2016_047:0693a12": "識。彼識自體不應有故。小乘云。我將六識。為",
    "T48n2016_047:0693a13": "名色依。何要第八。論破云。眼等轉識。攝在名",
    "T48n2016_047:0693a14": "中。此識若無。說誰為識。論主云。眼等六識。",
    "T48n2016_047:0693a15": "已攝在名中。為識蘊故。須得第八為名外識",
    "T48n2016_047:0693a16": "支。與名色為依。又如此界人生時。中有初念",
    "T48n2016_047:0693a17": "心執取。結生時。由未有前六識。為名中識蘊。",
    "T48n2016_047:0693a18": "名色唯具三蘊。此三蘊名色。一念間。依何而",
    "T48n2016_047:0693a19": "住。故知信有第八識。是名外識支。與名色為",
    "T48n2016_047:0693a20": "依。八引識食。證有第八識。唯識論云。又契經",
    "T48n2016_047:0693a21": "說。一切有情。皆依食住。若無此識。彼識食體",
    "T48n2016_047:0693a22": "不應有故。所以佛告外道言。所為一切有情。",
    "T48n2016_047:0693a23": "皆依食住。此是正覺正說。餘不能知。汝外道",
    "T48n2016_047:0693a24": "自餓己身。終無有益。食是資益義。任持義。九。",
    "T48n2016_047:0693a25": "引滅定有心。證有第八識。唯識論云。又契經",
    "T48n2016_047:0693a26": "說。住滅定者。身語心行無不皆滅。而壽不滅。",
    "T48n2016_047:0693a27": "亦不離煖。根無變壞。識不離身。若無此識。住",
    "T48n2016_047:0693a28": "滅定者。識不離身。不應有故。論主云。入滅",
    "T48n2016_047:0693a29": "定聖人。身語心行無不皆滅。即出入息。是身",
    "T48n2016_047:0693b01": "加行。受想。是心加行。尋伺。是語加行。此三加",
    "T48n2016_047:0693b02": "行與第六識相應。在滅定中皆悉滅故。而壽",
    "T48n2016_047:0693b03": "不滅者。即第八識種上。有連持一報色心不",
    "T48n2016_047:0693b04": "斷功能。名壽。言亦不離識者。煖觸是第八識",
    "T48n2016_047:0693b05": "相分。即此二法。皆不離第八識。既在滅定中。",
    "T48n2016_047:0693b06": "六識身語心加行皆悉不行。而有壽煖在者。",
    "T48n2016_047:0693b07": "明知即是第八識與壽煖為依。十引染淨心。",
    "T48n2016_047:0693b08": "證有第八。唯識論云。又契經說。心雜染故。有",
    "T48n2016_047:0693b09": "情雜染。心清淨故。有情清淨。若無此識。彼染",
    "T48n2016_047:0693b10": "淨心不應有故。謂染淨法以心為本。因心而",
    "T48n2016_047:0693b11": "生。依心而住。受彼熏。持彼種故。以心為本者。",
    "T48n2016_047:0693b12": "即一切染淨有為無為法。皆以第八識為根",
    "T48n2016_047:0693b13": "本。依心而住者。即前七現行。皆依第八識",
    "T48n2016_047:0693b14": "而住。言受彼熏者。即第八識受彼前七識熏。",
    "T48n2016_047:0693b15": "言持彼種者。即第八能持前七三性染淨種",
    "T48n2016_047:0693b16": "子。所以密嚴經云。是身如起屍。亦如熱時",
    "T48n2016_047:0693b17": "焰。隨行因緣轉。非妄亦非實。為受之所牽。性",
    "T48n2016_047:0693b18": "空無有我。意等識所識。與心而共生。五識復",
    "T48n2016_047:0693b19": "更依。意識而因起。如是一切時。大地而俱轉。",
    "T48n2016_047:0693b20": "賴耶為於愛。所熏而增長。既自增長已。復",
    "T48n2016_047:0693b21": "增於餘識。展轉不斷絕。猶如於井輪。以有",
    "T48n2016_047:0693b22": "諸識故。眾趣而生起。於是諸趣中。識復得",
    "T48n2016_047:0693b23": "增長。識與世間法。更互以為因。譬如河水流。",
    "T48n2016_047:0693b24": "前後而不斷。亦如芽與種。相續而轉生。各各",
    "T48n2016_047:0693b25": "相差別。分別而顯現。識行亦如是。既三和合",
    "T48n2016_047:0693b26": "已。而復更和合。差別相而生。如是而流轉。常",
    "T48n2016_047:0693b27": "無有斷絕。內外一切法。皆因此而起。愚不了",
    "T48n2016_047:0693b28": "唯心。汝等勤觀察。華嚴經云。善男子。諸業",
    "T48n2016_047:0693b29": "虛妄積集名心。末那思量。意識分別。眼等",
    "T48n2016_047:0693c01": "五識了境不同。愚癡凡夫。不能知覺。怖老病",
    "T48n2016_047:0693c02": "死求入涅槃。生死涅槃。二俱不識。於一切境。",
    "T48n2016_047:0693c03": "妄起分別。又由未來諸根。五塵境界斷滅。凡",
    "T48n2016_047:0693c04": "愚之人。以為涅槃。諸佛菩薩自證悟時。轉阿",
    "T48n2016_047:0693c05": "賴耶得本覺智。善男子。一切凡愚迷佛方便。",
    "T48n2016_047:0693c06": "執有三乘。不了三界。由心所起。不知三世一",
    "T48n2016_047:0693c07": "切佛法。自心現量。見外五塵。執為實有。猶如",
    "T48n2016_047:0693c08": "牛羊。不能知覺。生死輪中。無由出離。善男子。",
    "T48n2016_047:0693c09": "佛說諸法無生無滅。亦無三世。何以故。如自",
    "T48n2016_047:0693c10": "心現。五塵境界。本無有故。有無諸法。本不生",
    "T48n2016_047:0693c11": "故。聖者自悟。境界如是。善男子。愚癡凡夫。妄",
    "T48n2016_047:0693c12": "起分別。無中執有。有中執無。取阿賴耶種種",
    "T48n2016_047:0693c13": "行相。墮於生滅二種見中。不了自心。而起分",
    "T48n2016_047:0693c14": "別。善男子。當知自心。即是一切佛菩薩法。由",
    "T48n2016_047:0693c15": "知自心即佛法故。則能淨一切剎。入一切劫。",
    "T48n2016_047:0693c16": "是以藏識頓變根身器世間故。為甚深之義。",
    "T48n2016_047:0693c17": "現量比量。俱不能量。又過量無量故。如經偈",
    "T48n2016_047:0693c18": "云。法界非有量。亦復非無量。牟尼悉超越。有",
    "T48n2016_047:0693c19": "量及無量。故知識性。淺智難明。究竟窮通。唯",
    "T48n2016_047:0693c20": "佛能了。是以宗鏡廣引斯文。為微密難知故。",
    "T48n2016_047:0693c21": "問。唯識正義。為破我法二執。顯二空理。證",
    "T48n2016_047:0693c22": "一真心。云何世間及諸聖教。說有我法。答。",
    "T48n2016_047:0693c23": "但是假說。唯依識變。如唯識頌云。由假說我",
    "T48n2016_047:0693c24": "法。有種種相轉。彼依識所變。此能變唯三。",
    "T48n2016_047:0693c25": "謂異熟思量。及了別境識。世間聖教。說有我",
    "T48n2016_047:0693c26": "法。但由假立。非實有性。我謂主宰。法謂軌持。",
    "T48n2016_047:0693c27": "乃至云何應知實無外境。唯有內識似外境",
    "T48n2016_047:0693c28": "生。實我實法。不可得故。如何實我不可得耶。",
    "T48n2016_047:0693c29": "諸所執我。略有三種。一者。執我體常周遍。量",
    "T48n2016_047:0694a01": "同虛空。隨處造業受苦樂故。二者。執我其體",
    "T48n2016_047:0694a02": "雖常。而量不定。隨身大小有卷舒故。三者。執",
    "T48n2016_047:0694a03": "我體常至細。如一極微。潛轉身中作事業故。",
    "T48n2016_047:0694a04": "初且非理。所以者何。執我常遍量同虛空。應",
    "T48n2016_047:0694a05": "不隨身受苦樂等。又常遍故。應無動轉如何",
    "T48n2016_047:0694a06": "隨身能造諸業。乃至中亦非理。所以者何。執",
    "T48n2016_047:0694a07": "我體常住。不應隨身而有舒卷。既有舒卷。如",
    "T48n2016_047:0694a08": "槖籥風。應非常住。乃至後亦非理。所以者",
    "T48n2016_047:0694a09": "何。我量至小。如何速巡身。如旋火輪。以轉",
    "T48n2016_047:0694a10": "動故。則所執我非一非常。諸有往來。非常一",
    "T48n2016_047:0694a11": "故。又所執我。復有三種。一者。即蘊。二者。離",
    "T48n2016_047:0694a12": "蘊。三者。與蘊非即非離。初即蘊我。理且不然。",
    "T48n2016_047:0694a13": "我應如蘊非常一故。又內諸色。定非實我。如",
    "T48n2016_047:0694a14": "外諸色。有質礙故。心心所法。亦非實我。不恒",
    "T48n2016_047:0694a15": "相續。待眾緣故。餘行餘色。亦非實我。如虛空",
    "T48n2016_047:0694a16": "等。非覺性故。中離蘊我。理亦不然。應如虛空。",
    "T48n2016_047:0694a17": "無作受故。後具非我。理亦不然。許依蘊立。非",
    "T48n2016_047:0694a18": "即離蘊。應如瓶等。非實我故。又既不可說。有",
    "T48n2016_047:0694a19": "為無為。亦應不可說是我非我故。彼所執實",
    "T48n2016_047:0694a20": "我不成。乃至如是所說。一切我執。自心外蘊。",
    "T48n2016_047:0694a21": "或有或無。自心內蘊一切皆有。是故我執。皆",
    "T48n2016_047:0694a22": "緣無常五取蘊相。妄執為我。然諸蘊相。從緣",
    "T48n2016_047:0694a23": "生故。是如幻有。妄所執我。橫計度故。決定非",
    "T48n2016_047:0694a24": "有。故契經說。苾芻當知。世間沙門婆羅門。",
    "T48n2016_047:0694a25": "等所有我見。一切皆緣五取蘊起。問。若離",
    "T48n2016_047:0694a26": "心外。無實我及實法者。則假法亦無。以假法",
    "T48n2016_047:0694a27": "依真而建立故。答。夫假法者。但是虛假。似",
    "T48n2016_047:0694a28": "有而轉。必不依真。如。唯識論云。有作是難。若",
    "T48n2016_047:0694a29": "無離識實我法者。假亦應無。謂假必依真事",
    "T48n2016_047:0694b01": "似事共法而立。乃至答云。又假必依真事立",
    "T48n2016_047:0694b02": "者。亦不應理。真謂自相。假智及詮。俱非境故。",
    "T48n2016_047:0694b03": "謂假智詮。不得自相。唯於諸法共相而轉。亦",
    "T48n2016_047:0694b04": "非離此有別方便。施設自相。為假所依。然假",
    "T48n2016_047:0694b05": "智詮。必依聲起。聲不及處。此便不轉。能詮所",
    "T48n2016_047:0694b06": "詮。俱非自相。故知假說不依真事。由此但依",
    "T48n2016_047:0694b07": "似事而轉。似謂增益。非實有相。聲依增益似",
    "T48n2016_047:0694b08": "相而轉。故不可說假必依真。問。此第八識。",
    "T48n2016_047:0694b09": "有幾能變。令諸識生長顯現。答。有二能變。",
    "T48n2016_047:0694b10": "一因能變。二果能變。唯識論云。能變有二",
    "T48n2016_047:0694b11": "種。一因能變。謂第八識中。等流異熟。二因習",
    "T48n2016_047:0694b12": "氣。等流習氣。由七識中善惡無記。熏令生長。",
    "T48n2016_047:0694b13": "異熟習氣。由六識中有漏善惡。熏令生長。二。",
    "T48n2016_047:0694b14": "果能變。謂前二種習氣力故。有八識生。現種",
    "T48n2016_047:0694b15": "種相。等流習氣因緣故。八識體相差別而生。",
    "T48n2016_047:0694b16": "名等流果。果似因故。異熟習氣為增上緣。感",
    "T48n2016_047:0694b17": "第八識。酬引業力。恒相續故。立異熟名。感前",
    "T48n2016_047:0694b18": "六識酬滿業者。從異熟起。名異熟生。不名異",
    "T48n2016_047:0694b19": "熟。有間斷故。即前異熟及異熟生。名異熟果。",
    "T48n2016_047:0694b20": "果異因故。此中且說。我愛執藏持雜染種能",
    "T48n2016_047:0694b21": "變果識。名為異熟。問。第八識廣容周遍。為",
    "T48n2016_047:0694b22": "萬法根原。經論同推。故稱第一。微細體性。如",
    "T48n2016_047:0694b23": "何指陳。答。此體不可說。微妙最難知。周遍",
    "T48n2016_047:0694b24": "法界而無住心。任持一切而不現相。如空中",
    "T48n2016_047:0694b25": "飛鳥。雖往來騫翥而跡不可尋。似眼裏童人。",
    "T48n2016_047:0694b26": "任照矚森羅而眼終不見。若月含一色。遍分",
    "T48n2016_047:0694b27": "萬像之形。等日耀千光。普照四天之下。類摩",
    "T48n2016_047:0694b28": "尼無思而雨寶。廣濟群生。猶磁石無覺而轉",
    "T48n2016_047:0694b29": "移。周迴六趣。密嚴經偈云。藏識持於世。猶",
    "T48n2016_047:0694c01": "如線穿珠。亦如車有輪。隨於業風轉。陶師運",
    "T48n2016_047:0694c02": "輪杖。器成隨所用。藏識與諸界。共力無不",
    "T48n2016_047:0694c03": "成。內外諸世間。彌綸悉周遍。譬如眾星象。",
    "T48n2016_047:0694c04": "布列在虛空。風力之所持。運行常不息。如空",
    "T48n2016_047:0694c05": "中鳥跡。求之不可見。然鳥不離空。頡頏而",
    "T48n2016_047:0694c06": "進退。藏識亦如是。不離自他身。如海起波",
    "T48n2016_047:0694c07": "濤。如空含萬像。藏識亦如是。蘊藏諸習氣。",
    "T48n2016_047:0694c08": "譬如水中月。及以諸蓮華。與水不相離。不",
    "T48n2016_047:0694c09": "為水所著。藏識亦復然。習氣莫能染。如目",
    "T48n2016_047:0694c10": "有童子。眼終不自見。藏識住於身。攝藏諸種",
    "T48n2016_047:0694c11": "子。遍持壽煖識。如雲覆世間。業用曾不停。眾",
    "T48n2016_047:0694c12": "生莫能見。又云。諸仁者。一切眾色。皆阿賴耶",
    "T48n2016_047:0694c13": "與色習相應。變似其相。非別有體。同於愚夫",
    "T48n2016_047:0694c14": "妄所分別。諸仁者。一切眾生。若坐若臥。若行",
    "T48n2016_047:0694c15": "若立。惛醉睡眠。乃至狂走。莫不皆是賴耶",
    "T48n2016_047:0694c16": "識。乃至如磁石力令鐵轉移。雖無有心。似有",
    "T48n2016_047:0694c17": "心者。阿賴耶識。亦復如是。為生死法之所攝",
    "T48n2016_047:0694c18": "持。往來諸趣。非我似我。如水中有物。雖無思",
    "T48n2016_047:0694c19": "覺。而隨於水。流動不住。阿賴耶識。亦復如是。",
    "T48n2016_047:0694c20": "雖無分別。依身運行。乃至若有於此能正觀",
    "T48n2016_047:0694c21": "察。知諸世間。皆是自心。是分別見。即皆轉滅。",
    "T48n2016_047:0694c22": "又頌云。能持世間因。所謂阿賴耶。第八丈",
    "T48n2016_047:0694c23": "夫識。運動於一切。如輪轉眾瓶。如油遍在",
    "T48n2016_047:0694c24": "麻。鹽中有鹹味。亦如無常性。普遍於諸色。",
    "T48n2016_047:0694c25": "問。此識周遍。凡聖境。通為當離此。別有真",
    "T48n2016_047:0694c26": "性。為復即是。答。非一非異。得此識名。不合",
    "T48n2016_047:0694c27": "而合。成其藏義。此阿賴耶識。即是真心不守",
    "T48n2016_047:0694c28": "自性。隨染淨緣。不合而合。能含藏一切真俗",
    "T48n2016_047:0694c29": "境界。故名藏識。如明鏡不與影像合。而含",
    "T48n2016_047:0695a01": "影像。此約有和合義邊說。若不和合義者。",
    "T48n2016_047:0695a02": "即體常不變。故號真如。因合不合。分其二義。",
    "T48n2016_047:0695a03": "本一真心。湛然不動。若有不信阿賴耶識。即",
    "T48n2016_047:0695a04": "是如來藏。別求真如理者。如離像覓鏡。即",
    "T48n2016_047:0695a05": "是惡慧。以未了不變隨緣隨緣不變之義。而",
    "T48n2016_047:0695a06": "生二執。問。第八識變義如何。答。變謂識",
    "T48n2016_047:0695a07": "體轉似二分。釋云。論明諸識體。即自證分。轉",
    "T48n2016_047:0695a08": "似相見二分而生。此說識體。是依他性。轉似",
    "T48n2016_047:0695a09": "相見二外。非無。亦依他起。依此二分。執實二",
    "T48n2016_047:0695a10": "取。聖說為無。非無依他中無此二分。論說唯",
    "T48n2016_047:0695a11": "二依他性故。此緣真智。緣於真如。無相分故。",
    "T48n2016_047:0695a12": "餘皆有相。不爾。如何名他心智。後得智等。不",
    "T48n2016_047:0695a13": "外取故。許有相見二體性故。說相見種。或",
    "T48n2016_047:0695a14": "同或異。若同種者。即一識體。轉似二分相用",
    "T48n2016_047:0695a15": "而生。如一蝸牛。變生二角。此說影像相見。離",
    "T48n2016_047:0695a16": "體。更無別性。是識用故。若言相見各別種",
    "T48n2016_047:0695a17": "者。見是自體。義用分之故。離識更無別種。即",
    "T48n2016_047:0695a18": "一識體。轉似見分別用而生。識為所依。轉相",
    "T48n2016_047:0695a19": "分種似相而起。以作用別。性各不同故。相別",
    "T48n2016_047:0695a20": "種生。於理為勝。故言識體轉似二分。此依他",
    "T48n2016_047:0695a21": "起非有似有。實非二分。似計所執二分見相。",
    "T48n2016_047:0695a22": "故立似名。相別有種。何名識變。不離識故。",
    "T48n2016_047:0695a23": "內識變時。相方生故。此顯能變相見二分。用",
    "T48n2016_047:0695a24": "體別有。何故。又說識似二分生。論說相見俱",
    "T48n2016_047:0695a25": "依自證起故。若無自證。二定不生。如無頭時。",
    "T48n2016_047:0695a26": "角定非有。及無鏡時。面影不起。皆於識上現",
    "T48n2016_047:0695a27": "相貌故。故說二分依識體生。又非唯相見二",
    "T48n2016_047:0695a28": "分。依識體生。乃至凡聖之身。淨穢之土。皆從",
    "T48n2016_047:0695a29": "識現。如彌勒菩薩云。日月燈明如來。教我",
    "T48n2016_047:0695b01": "修習唯心識定。入三摩地。歷劫已來。以此三",
    "T48n2016_047:0695b02": "昧事恒沙佛。求世名心。歇滅無有。至然燈佛",
    "T48n2016_047:0695b03": "出現於世。我乃得成無上妙圓識心三昧。乃",
    "T48n2016_047:0695b04": "至盡空如來國土。淨穢有無。皆是我心變化",
    "T48n2016_047:0695b05": "所現。世尊。我了如是唯心識故。識性流出無",
    "T48n2016_047:0695b06": "量如來。今得授記。次補佛處。佛問圓通。我以",
    "T48n2016_047:0695b07": "諦觀十方唯識。識心圓明。入圓成實。遠離依",
    "T48n2016_047:0695b08": "他。及遍計執。得無生忍。斯為第一。是以十",
    "T48n2016_047:0695b09": "方法界淨穢國土。皆是我心中變出。總是我",
    "T48n2016_047:0695b10": "屋宅。真妄隨心。巧拙由智。對大菩薩。闡彼淨",
    "T48n2016_047:0695b11": "方。逗劣眾生。現斯穢土。十方如來。皆是我心",
    "T48n2016_047:0695b12": "中流出者。古釋云。如海上漚。各各不同時。由",
    "T48n2016_047:0695b13": "差別心觀。即有彼此。但水體是一。即知一佛",
    "T48n2016_047:0695b14": "出現時。即一切佛土現。離自他相故。但眾",
    "T48n2016_047:0695b15": "生有處。十方如來為種種身而助化之。非但",
    "T48n2016_047:0695b16": "如來含於一義。一切眾生亦是我流出。問。",
    "T48n2016_047:0695b17": "轉變。變現。其義同別。答。古釋云。有唯轉變。",
    "T48n2016_047:0695b18": "非變現者。轉變之言。通於種現。現能熏種。種",
    "T48n2016_047:0695b19": "能生種。種生現行。皆名轉變。變現之言。唯現",
    "T48n2016_047:0695b20": "心等。能起見相。名之為變。不通於種相分色",
    "T48n2016_047:0695b21": "等。問。第八本識與所生果。為復是一是異。",
    "T48n2016_047:0695b22": "答。非一非異。論云。本識中親生自果。功",
    "T48n2016_047:0695b23": "能差別。此與本識。及所生果。不一不異。體用",
    "T48n2016_047:0695b24": "因果。理應爾故。釋云。本識是體。種子是用。",
    "T48n2016_047:0695b25": "種子是因。所生是果。此之二法。理應如是不",
    "T48n2016_047:0695b26": "一不異。本識望種。於出體中。攝相歸性。故皆",
    "T48n2016_047:0695b27": "無記。種從現行。望於本識。相用別論。故通三",
    "T48n2016_047:0695b28": "性。若即是一。不可說為有因果法。有體有法。",
    "T48n2016_047:0695b29": "若一向異。應穀麥等能生豆等。以許因果一",
    "T48n2016_047:0695c01": "向異故。不爾。法滅應方有用。以許體用一向",
    "T48n2016_047:0695c02": "異故。用體相似。氣勢必同。因果相似。功能",
    "T48n2016_047:0695c03": "狀貌可相隨順。非一向異。問。阿賴耶識。與",
    "T48n2016_047:0695c04": "幾心所相應。答。識論云。常與觸。作意。受。想。",
    "T48n2016_047:0695c05": "思。相應。阿賴耶識。無始時來。乃至未轉。於一",
    "T48n2016_047:0695c06": "切位。恒與此五心所相應。以是遍行心所攝",
    "T48n2016_047:0695c07": "故。一觸者。論云。謂三和分別變異。令心心",
    "T48n2016_047:0695c08": "所觸境為性。受想思等所依為業。釋云。以此",
    "T48n2016_047:0695c09": "五種。體是遍行心所攝故。決定相應。雖復不",
    "T48n2016_047:0695c10": "增。亦不可減。定俱生滅。名遍行故。觸。謂三和",
    "T48n2016_047:0695c11": "者。即根境識。體異名三。不相乖返更相交涉。",
    "T48n2016_047:0695c12": "名為隨順。根。可為依。境。可為取。識三所生。可",
    "T48n2016_047:0695c13": "依於根而取於境。此三之上。皆有順生一切",
    "T48n2016_047:0695c14": "心所功能作用。名為變異。分別之用。是觸功",
    "T48n2016_047:0695c15": "能。謂觸之上。有似前三順生心所變異功能。",
    "T48n2016_047:0695c16": "說名分別。分別。即是領似異名。如子似父。名",
    "T48n2016_047:0695c17": "分別父。問。何故三和。唯根獨勝。答。一由主故。",
    "T48n2016_047:0695c18": "有殊勝能。名之為主。二由近故。能近生心。及",
    "T48n2016_047:0695c19": "心所故。三由遍故。不唯心所。亦能生心故。",
    "T48n2016_047:0695c20": "四由續故。常相續有。境識不爾故。境體雖",
    "T48n2016_047:0695c21": "能生心。心所。以非主故。又非近故。偏闕二",
    "T48n2016_047:0695c22": "義。不名為勝。心雖是主。近生心所。不能生心。",
    "T48n2016_047:0695c23": "不自在故。非遍也。偏闕一義。故非勝。境識",
    "T48n2016_047:0695c24": "皆不續。識。有境生故。俱闕續義。非得勝名。",
    "T48n2016_047:0695c25": "唯根獨勝。問。觸自性。是實是假。答。此觸數。",
    "T48n2016_047:0695c26": "定是實有。四食性故。二作意者。論云。作意。",
    "T48n2016_047:0695c27": "謂能警心為性。於所緣境別心為業。釋云。",
    "T48n2016_047:0695c28": "作意警心。有二功力。一者令心未起而起。二",
    "T48n2016_047:0695c29": "者令心起已趣境。故言警。覺應起心種。引令",
    "T48n2016_047:0696a01": "趣境。三受者。論云。受。謂領納順違俱非境相",
    "T48n2016_047:0696a02": "為性。起愛為業。四想者。論云。想。謂於境取",
    "T48n2016_047:0696a03": "像為性。施設種種名言為業。謂要安立境分",
    "T48n2016_047:0696a04": "劑相。方能隨起種種名言。釋云。此中安立。",
    "T48n2016_047:0696a05": "取像異名。謂此是青非青等。作分劑而取其",
    "T48n2016_047:0696a06": "相。名為安立。由此取像。便起名言。此是青",
    "T48n2016_047:0696a07": "等。性類眾多。故名種種。五思者。論云。思。謂",
    "T48n2016_047:0696a08": "令心造作為性。於善品等役心為業。謂能取",
    "T48n2016_047:0696a09": "境正因等相。驅役自心令造善等。此五段是",
    "T48n2016_047:0696a10": "遍行所攝。故與藏識決定相應。此觸等五。與",
    "T48n2016_047:0696a11": "異熟識行相雖異。而時依同。所緣事等。故名",
    "T48n2016_047:0696a12": "相應。此識行相。極不明了。不能分別逆順境",
    "T48n2016_047:0696a13": "相。微細一類。唯與捨受相應。又此相應受。唯",
    "T48n2016_047:0696a14": "是異熟。隨先引業轉。不待現緣。任善惡業勢",
    "T48n2016_047:0696a15": "力轉故。唯是捨受。苦樂二受。是異熟生。非",
    "T48n2016_047:0696a16": "真異熟。待現緣故。非此相應。又由此識常無",
    "T48n2016_047:0696a17": "轉變。有情恒執為自內我。若與苦樂二受相",
    "T48n2016_047:0696a18": "應。便有轉變。寧執為我。故此但與捨受相",
    "T48n2016_047:0696a19": "應。釋曰。此觸等五與異熟識行相雖異。而時",
    "T48n2016_047:0696a20": "依同。所緣事等。故名相應者。由四等故。說名",
    "T48n2016_047:0696a21": "相應。謂事等。處等。時等。所依等。今約見",
    "T48n2016_047:0696a22": "分為行相。影像相分為所緣。自體。名事。等者。",
    "T48n2016_047:0696a23": "相似義。體各唯一。境相相似。故所緣事。皆",
    "T48n2016_047:0696a24": "名為等。以觸等五相。託本識相生。所緣既相",
    "T48n2016_047:0696a25": "似。故名為等。唯識為宗。不約本質名為所緣。",
    "T48n2016_047:0696a26": "亦非影像名為行相。時謂剎那定同一世。依",
    "T48n2016_047:0696a27": "謂根俱無有間。唯與捨受相應者。此有五義。",
    "T48n2016_047:0696a28": "一極不明了。是捨受相。若苦樂受。必明了故。",
    "T48n2016_047:0696a29": "受。總有五。一憂。二喜。三苦。四樂。五捨。此中憂",
    "T48n2016_047:0696b01": "喜入苦樂中。依三受門分別。不言憂喜。二不",
    "T48n2016_047:0696b02": "能分別順違境相。取中容境。是捨受相。若是",
    "T48n2016_047:0696b03": "餘受。取違順境故。三由微細。若是餘受。行相",
    "T48n2016_047:0696b04": "必麁。四由一類。若是餘受。必是易脫。此行",
    "T48n2016_047:0696b05": "相定。故成一類。五相續而轉。若是餘受。必",
    "T48n2016_047:0696b06": "有間斷。此恒相續。故唯捨受。若能分別違順",
    "T48n2016_047:0696b07": "境相。非真異熟。異熟者。取境定故。若麁動",
    "T48n2016_047:0696b08": "者。如餘心。非異熟主。顯行相難知。異餘識也。",
    "T48n2016_047:0696b09": "由此五義。必其有故。便能受熏持種相續。又",
    "T48n2016_047:0696b10": "解。此識極不明了。曾無慧念。慧念行相。極明",
    "T48n2016_047:0696b11": "了故。不能分別違順境相。顯唯捨受。非苦樂",
    "T48n2016_047:0696b12": "俱。及簡不與善染等。並相續而轉。顯無有",
    "T48n2016_047:0696b13": "欲。今有希望。方有欲起。此相續故。無有欲",
    "T48n2016_047:0696b14": "也。由此五義。第二義正顯唯捨受所由。所餘",
    "T48n2016_047:0696b15": "四義。因簡別境等故。唯與捨受俱。問。此識",
    "T48n2016_047:0696b16": "既與捨受相應。如何亦是惡業異熟。答。論",
    "T48n2016_047:0696b17": "云。捨受不違善惡品故。如無記法。善惡俱招。",
    "T48n2016_047:0696b18": "釋云。無記既寂靜。何為惡業果。捨雖寂靜。不",
    "T48n2016_047:0696b19": "違二故。得為惡果。不同禪定寂靜。此無所",
    "T48n2016_047:0696b20": "能為。故通惡業感。餘七轉識設起苦樂。此識",
    "T48n2016_047:0696b21": "皆俱。以捨不違苦樂品故。若或苦樂不俱。於",
    "T48n2016_047:0696b22": "人天中。應不受苦果。以相違故。三惡趣中。應",
    "T48n2016_047:0696b23": "不受樂果。亦相違故。此中苦樂。皆是別招。故",
    "T48n2016_047:0696b24": "捨不違。問。本識云何不與別境等五心所",
    "T48n2016_047:0696b25": "相應。答。論云。互相違故。為欲。希望所樂事",
    "T48n2016_047:0696b26": "轉。此識任業無所希望。勝解。印持決定事轉。",
    "T48n2016_047:0696b27": "此識懵昧無所印持。念。唯明記曾習事轉。此",
    "T48n2016_047:0696b28": "識昧劣不能明記。定。能令心專注一境。此識",
    "T48n2016_047:0696b29": "任運剎那別緣。慧。唯簡擇得等事轉。此識微",
    "T48n2016_047:0696c01": "昧不能簡擇故。此不與別境相應。此識唯是",
    "T48n2016_047:0696c02": "異熟性故。善染污等亦不相應。惡作等四。無",
    "T48n2016_047:0696c03": "記性者。有間斷故。定非異熟。釋云。定能令",
    "T48n2016_047:0696c04": "心專注一境。此識任運剎那別緣者。定雖影",
    "T48n2016_047:0696c05": "像相分剎那新起。至加行時所觀本質。前後",
    "T48n2016_047:0696c06": "相續恒專注境。此識任運。不作加行專注本",
    "T48n2016_047:0696c07": "質。恒緣現在影像。所緣。但新新起。且定行",
    "T48n2016_047:0696c08": "相。一一剎那。深取專注。趣向所緣。此識浮",
    "T48n2016_047:0696c09": "疎。行相不爾。故非定位。言任運者。是隨業轉。",
    "T48n2016_047:0696c10": "惡作等。定非異熟者。非真異熟。不遮異熟。",
    "T48n2016_047:0696c11": "生。亦有惡作等。非一切時常相續故。非此相",
    "T48n2016_047:0696c12": "應。故知第八真識。常如捨相。以任運之緣。合",
    "T48n2016_047:0696c13": "恒常之道。不為垢法之所染。寧為淨法之所",
    "T48n2016_047:0696c14": "治。非生死之所羈。豈涅槃之能寂。是以稱",
    "T48n2016_047:0696c15": "為識主。故號心王。邇後因一念無明。起七識",
    "T48n2016_047:0696c16": "波浪。遂生心所。失本心王。皆因強覺覺明。分",
    "T48n2016_047:0696c17": "能立所。起明了之解。心境歷然。運分別之情。",
    "T48n2016_047:0696c18": "自他宛爾。因茲有情心內。逐憎愛而結怨親。",
    "T48n2016_047:0696c19": "無情境中。隨想念而標形礙。遂使外則桑田",
    "T48n2016_047:0696c20": "變海。海變桑田。內則親作怨由。怨為親種。互",
    "T48n2016_047:0696c21": "為高下。反覆相酬。從茲業果恒新。苦緣不斷。",
    "T48n2016_047:0696c22": "是以首楞嚴經云。佛告富樓那。明妄非他。覺",
    "T48n2016_047:0696c23": "明為咎。所妄既立。明理不踰。以是因緣。聽不",
    "T48n2016_047:0696c24": "出聲。見不超色。乃至唯殺盜婬。三為根本。以",
    "T48n2016_047:0696c25": "是因緣。業果相續。富樓那。如是三種顛倒",
    "T48n2016_047:0696c26": "相續。皆是覺明明了知性。因了發相。從妄見",
    "T48n2016_047:0696c27": "生。山河大地諸有為相。次第遷流。因此虛妄。",
    "T48n2016_047:0696c28": "終而復始。是故若欲還原反本。旋妄冥真。但",
    "T48n2016_047:0696c29": "一念不生。前後際斷。分別心滅。輪迴業亡。根",
    "T48n2016_047:0697a01": "盡枝枯。因空果喪。無始之情塵識垢。應念全",
    "T48n2016_047:0697a02": "消。本來之佛眼常身。隨真頓現。",
    "T48n2016_047:0697a03": "宗鏡錄卷第四十七"
}