{
    "X04n0225_001:0831a03": " 李長者華嚴經合論序",
    "X04n0225_001:0831a05": "此經則天證聖年。三藏實叉難陀奉詔譯也。天冊金",
    "X04n0225_001:0831a06": "輪聖神皇帝序曰。蓋聞造化權輿之首。天道未分。龜",
    "X04n0225_001:0831a07": "龍繫象之初。人文始著。雖萬八千歲。同臨有截之區。",
    "X04n0225_001:0831a08": "七十二君。詎識無邊之義。由是人迷四忍。輪迴六趣",
    "X04n0225_001:0831a09": "之中。家纏五蓋。沒溺三塗之下。及夫鷲巖西峙。象駕",
    "X04n0225_001:0831a10": "東驅。慧日法王。超四大而高視。中天調御。越十地以",
    "X04n0225_001:0831a11": "居尊。包括鐵圍。延促沙劫。混太空而為量。豈算數之",
    "X04n0225_001:0831a12": "能窮。入纖芥之微區。匪名言之可述。無得而稱者。其",
    "X04n0225_001:0831a13": "唯大覺歟。朕曩劫植因。叨承佛記。金僊降旨。大雲之",
    "X04n0225_001:0831a14": "偈先彰。玉扆披詳。寶雨之文後及加以積善餘慶。俯",
    "X04n0225_001:0831a15": "集微躬。遂得地平天成河清海晏。殊禎絕瑞。既日至",
    "X04n0225_001:0831a16": "而月書。貝葉靈文。亦時臻而歲洽。踰海越漠。獻賝之",
    "X04n0225_001:0831a17": "禮備焉。架險航深。重譯之詞罄矣。大方廣佛華嚴經",
    "X04n0225_001:0831a18": "者。斯乃諸佛之密藏。如來之性海也。緬惟奧義。譯在",
    "X04n0225_001:0831a19": "晉朝。時逾六代。年將四百。一部之典。纔獲三萬餘言。",
    "X04n0225_001:0831a20": "唯啟半珠。未窺全寶。朕聞其梵本先在于闐國中。遣",
    "X04n0225_001:0831a21": "使奉迎。近方至此。既覩百千之妙頌。乃披十萬之正",
    "X04n0225_001:0831a22": "文。粵以證聖元年。於大徧空寺。親受筆削。敬譯斯文。",
    "X04n0225_001:0831a23": "遂得甘露流津。豫夢庚申之夕。膏雨灑潤。後覃壬戌",
    "X04n0225_001:0831a24": "之辰。式開實相之門。還符一味之澤。豈謂後五百歲。",
    "X04n0225_001:0831b01": "忽逢金口之言。娑婆境中。俄啟珠凾之祕乎。至開元",
    "X04n0225_001:0831b02": "中。方山長者李通玄。撰為合論。通玄之自序曰。有情",
    "X04n0225_001:0831b03": "之本。依智海以為源。含識之流。總法身而為體。只為",
    "X04n0225_001:0831b04": "情生智隔想變體殊。達本情亡。知心體合。今此大方",
    "X04n0225_001:0831b05": "廣佛華嚴經者。明眾生之本際。示諸佛之果源。其為",
    "X04n0225_001:0831b06": "本也。不可以功成。其為源也。不可以行得。功亡本就。",
    "X04n0225_001:0831b07": "行盡源成。源本無功能隨緣自在者。即此毗盧遮那",
    "X04n0225_001:0831b08": "也。於是寄位四天。示形八相。菩提場內。現蘭若以始",
    "X04n0225_001:0831b09": "成。普光法堂。處報身之大宅。普賢長子。舉果德於藏",
    "X04n0225_001:0831b10": "身。文殊小男。創啟蒙於金色。以海印三昧。周法界而",
    "X04n0225_001:0831b11": "降靈。用普眼之法門。覩塵中之剎海。依正二報。身土",
    "X04n0225_001:0831b12": "交參。因果兩門體用相徹。以釋天之寶網。彰十剎以",
    "X04n0225_001:0831b13": "重重。取離垢之摩尼。明十身而隱隱。無邊剎境。自他",
    "X04n0225_001:0831b14": "不隔於毫端。十世古今。始終不移於當念。此方如是。",
    "X04n0225_001:0831b15": "十剎同然。聖眾如雲。海會相入。智凡不礙。狀多鏡以",
    "X04n0225_001:0831b16": "納眾形。彼此無妨。若千燈而共一室。出現品內。示因",
    "X04n0225_001:0831b17": "果以結始終。給孤獨園。利人天之明法界。目連鶖子。",
    "X04n0225_001:0831b18": "隔視聽於對顏。六千比丘。啟十明於路上。覺城東際",
    "X04n0225_001:0831b19": "五眾咸臻。古佛廟前同登十智。善財發明導首。用彰",
    "X04n0225_001:0831b20": "來眾齊然。及至大中載。福州開元寺沙門志寧。復以",
    "X04n0225_001:0831b21": "論入經。仍自述曰華嚴經者。蓋非羅漢結集。亦非小",
    "X04n0225_001:0831b22": "聖傳持。大本華嚴。非佛不能知見。中本華嚴。住地菩",
    "X04n0225_001:0831b23": "薩乃知。小本華嚴。即十萬之偈。今之所傳。只獲四萬",
    "X04n0225_001:0831b24": "五千餘偈。經云。如人化心化作佛。化與不化等無異。",
    "X04n0225_001:0831c01": "一切諸佛成菩提。成與不成無差別。善財童子。成道",
    "X04n0225_001:0831c02": "只在一生。六千比丘。發智不由多劫。白牛之駕將悟。",
    "X04n0225_001:0831c03": "即以超於大乘。金色世界現前。文殊之智全證。法華",
    "X04n0225_001:0831c04": "龍女成佛。只在剎那。妙峰見佛光明。初住便登。大唐",
    "X04n0225_001:0831c05": "忻代之間。有長者李通玄。造斯經論四十卷。志寧覽",
    "X04n0225_001:0831c06": "此論文得其大意。今見此方君子。以論與經難為和",
    "X04n0225_001:0831c07": "會。志寧不揆衰邁。將此論文注於經下。使後之覽者。",
    "X04n0225_001:0831c08": "無費乃心。纔如開經便得見論。論從第八卷起註入",
    "X04n0225_001:0831c09": "經。兼論與經共成一百二十卷。其會釋七卷。寫附於",
    "X04n0225_001:0831c10": "前。又至乾德歲沙門慧研。又撰為序曰。此教非貝巖",
    "X04n0225_001:0831c11": "所編。乃文殊結集。總三部。一部。有十三千大千世界",
    "X04n0225_001:0831c12": "微塵數偈一四天下微塵數品。一部。有四十九萬八",
    "X04n0225_001:0831c13": "千八百偈一千二百品。一部。有十萬偈四十八品。隱",
    "X04n0225_001:0831c14": "乎龍藏。未擅閻浮。逮從正法光餘年將五百。則第十",
    "X04n0225_001:0831c15": "四代祖師龍樹。運神海藏。觀前二部非世人所及。乃",
    "X04n0225_001:0831c16": "誦後部。歸於五天。傳布千年。方垂華夏。東晉初譯。地",
    "X04n0225_001:0831c17": "湧靈泉。唐朝次飜。天降甘露。玄宗開元中。太原有逸",
    "X04n0225_001:0831c18": "士李通玄者。窮八十卷之真詮。括四十軸之玄論。夜",
    "X04n0225_001:0831c19": "驅神筆。舒玉齒之祥光。日探幽玄。感天童之給饍。張",
    "X04n0225_001:0831c20": "皇教海。羅列義天。大中載無諸。有高僧志寧。緬思後",
    "X04n0225_001:0831c21": "進之披尋。難測法門之豐富。遂合經論文旨相須。然",
    "X04n0225_001:0831c22": "其義類繁衍。未圓品藻。慧研因參雲水。叨覽指歸。敢",
    "X04n0225_001:0831c23": "搵牋毫。釐斯漏略。列經論以標舉。彰教理而相收。義",
    "X04n0225_001:0831c24": "朗文清。不假猊臺而抱帙。神輝智發。何勞鷲嶺以尋",
    "X04n0225_001:0832a01": "師。卓和尚曰備矣。先佛為經。後佛為論。佛志寧合經",
    "X04n0225_001:0832a02": "論而為一。佛慧研釐經論以標綱。皆不過為後代佛",
    "X04n0225_001:0832a03": "子便於觀覽故耳。其用心勤矣。然一百二十卷之繁",
    "X04n0225_001:0832a04": "吾恐一切賢聖。終未敢輕易也。破夏以來。獲聽寧佛",
    "X04n0225_001:0832a05": "者袁文煒。細讀華嚴合論一徧。乃知善說華嚴無如",
    "X04n0225_001:0832a06": "長者。因簡其尤要者錄之。儻有大心眾生。欲乘如來",
    "X04n0225_001:0832a07": "乘直至道場。則此二百紙簡要之論文。便是華嚴無",
    "X04n0225_001:0832a08": "盡藏之法界也。自心是毗盧遮那佛智。自眼是佛文",
    "X04n0225_001:0832a09": "殊根本智。自身是佛普賢差別萬行智。自誦是佛音",
    "X04n0225_001:0832a10": "聲。自聽是佛觀世音力。自語是佛開不二之門。自念",
    "X04n0225_001:0832a11": "是佛不思議神通。自在功德皆佛也。吾何幸身親見",
    "X04n0225_001:0832a12": "之。",
    "X04n0225_001:0832a18": " 李長者事迹",
    "X04n0225_001:0832a20": "李長者諱通玄。莫詳所自。或有詢其本者。但言滄州",
    "X04n0225_001:0832a21": "人。開元二十七年三月望日。曳策荷笈。至於太原盂",
    "X04n0225_001:0832a22": "縣西四十里同潁鄉。村名大賢。有高山奴者。尚德慕",
    "X04n0225_001:0832a23": "士。長者詣其門。山奴諦瞻神儀。知非常器。遂罄折禮",
    "X04n0225_001:0832a24": "接。請歸安居。每旦唯食棗十顆栢葉餅子如匕大者",
    "X04n0225_001:0832b01": "一枚。自爾不交外人。掩室獨處。含毫臨紙。會無虗時。",
    "X04n0225_001:0832b02": "如是三稔。一旦捨山奴。南去五六里。至馬氏古佛堂。",
    "X04n0225_001:0832b03": "自搆土室。寓於其側。端居宴默。亦又十年。後復囊挈",
    "X04n0225_001:0832b04": "經書。遵道而去。二十里餘。次韓氏別業。即今冠蓋村",
    "X04n0225_001:0832b05": "焉。忽逢一虎當塗馴伏。如有所待。長者與之曰。吾將",
    "X04n0225_001:0832b06": "著論釋華嚴經。可與吾擇一棲止。言畢虎起。長者徐",
    "X04n0225_001:0832b07": "而撫之。遂將所挈之囊挂於虎背。任其所止。於是虎",
    "X04n0225_001:0832b08": "望神福山原。直下三十餘里。當一土龕前。便自蹲駐。",
    "X04n0225_001:0832b09": "長者旋收囊裝置於龕內。虎乃屢顧妥尾而去。其龕",
    "X04n0225_001:0832b10": "瑩潔圓迴。廣袤尋丈。自然而有。非人力成。龕之四旁。",
    "X04n0225_001:0832b11": "舊無泉澗。長者始來之夕。風雷暴作。拔去一古松高",
    "X04n0225_001:0832b12": "三百餘尺。及旦松根之下。化為一潭。深極數尋。迴還",
    "X04n0225_001:0832b13": "五十餘步。甘逾瑞露。色奪琉璃。時人號為長者泉。至",
    "X04n0225_001:0832b14": "今澄明。未曾增減。[億音+(天*天)]陽之歲。祈之必應。長者製論之",
    "X04n0225_001:0832b15": "夕。心窮玄奧。口出白光。照耀龕中以代燈燭。居山之",
    "X04n0225_001:0832b16": "後。忽有二女子。容華絕世。皆可笄年。俱衣大布之衣。",
    "X04n0225_001:0832b17": "悉以白巾幪首。姓氏居處。一無所言。常為長者汲水",
    "X04n0225_001:0832b18": "焚香。供給紙筆。卯辰之際。輙具淨饌。甘珍畢備置長",
    "X04n0225_001:0832b19": "者前。齋罷撤器。莫知所止。歷於五祀。曾不闕時。及著",
    "X04n0225_001:0832b20": "論將終遂爾絕迹。謹按華嚴舊傳。東晉三藏佛馱跋",
    "X04n0225_001:0832b21": "陀羅。於江都謝司空寺譯經。有二青衣童子。忽自庭",
    "X04n0225_001:0832b22": "沼而出。承事梵僧。爇香添瓶。不離座右。每欲將夕。還",
    "X04n0225_001:0832b23": "潛沼中。日日皆然。率為常事。及譯畢寫淨。沉默無迹。",
    "X04n0225_001:0832b24": "長者感通事符曩昔。長者身長七尺二寸。廣眉朗目。",
    "X04n0225_001:0832c01": "丹脣紫肥。長髯美茂。修臂圓直。髮彩紺色。毛端右旋。",
    "X04n0225_001:0832c02": "質狀無倫。風姿持異。殊妙之相靡不具足。首冠樺皮",
    "X04n0225_001:0832c03": "之冠。身披麻衣。長裙博袖。散腰而行。亦無韋帶。居常",
    "X04n0225_001:0832c04": "跣足。不務將迎。放曠人天。無所拘制。忽一日出山。訪",
    "X04n0225_001:0832c05": "舊址之里。適值墅人聚族合樂。長者徧語之曰。汝等",
    "X04n0225_001:0832c06": "好住。吾將歸去。眾乃罷樂驚惶相顧。咸皆惻愴。必謂",
    "X04n0225_001:0832c07": "長者却還滄州。揮涕同詞。懇請留止。長者曰。縱在百",
    "X04n0225_001:0832c08": "年。會當歸去。於是舉眾。却送長者入山。至其龕所復",
    "X04n0225_001:0832c09": "語之曰。去住常然耳。汝等可各還家。及眾旅踵之頃。",
    "X04n0225_001:0832c10": "嵐霧四起。景物不分。行路之人咸共駭異。翌日長叟",
    "X04n0225_001:0832c11": "結徒。登山禮候。但見姿容端儼。已坐化於龕中矣。時",
    "X04n0225_001:0832c12": "當三月二十八日。報齡九十六。有一巨蛇。蟠當龕外。",
    "X04n0225_001:0832c13": "張目呀口。不可向近。眾乃歸誠致祝。某等今欲收長",
    "X04n0225_001:0832c14": "者全身將營殯藏。乞潛威靈願得就事。蛇因攝形不",
    "X04n0225_001:0832c15": "現。耆舊潸泣轝荷。擇地於大山之陰。累石為墳。即神",
    "X04n0225_001:0832c16": "福山逝多蘭若。今方山是也。初長者隱化之日。及成",
    "X04n0225_001:0832c17": "墳之時。烟雲凝布。巖谷震蕩。有二白鶴哀唳當空。二",
    "X04n0225_001:0832c18": "鹿相叫連夕。其餘飛走悲鳴滿山。鄉原之人相率變",
    "X04n0225_001:0832c19": "服。追攀孺慕。若喪所天。每當建齋。即墳上雲起。七七",
    "X04n0225_001:0832c20": "如是。至大曆九年二月六日。有僧廣超。於逝多蘭若。",
    "X04n0225_001:0832c21": "獲長者所著論二部。一是大方廣佛新華嚴經論四",
    "X04n0225_001:0832c22": "十卷。一是十二緣生解迷顯智成悲十明論一卷。傳",
    "X04n0225_001:0832c23": "寫揚顯。徧於并汾。廣超門人道光。能繼師志。肩負二",
    "X04n0225_001:0832c24": "論。同遊燕趙。昭示淮泗。使後代南北學人悉得參關",
    "X04n0225_001:0833a01": "論文宗承長者。皆超光二僧流布之功。比歲僧元覘。",
    "X04n0225_001:0833a02": "特抵方山。求長者遺迹。初禮石墳。次尋龕趾。龕前有",
    "X04n0225_001:0833a03": "松三株。俱是長者手植。長者將化之月。一株遂枯。至",
    "X04n0225_001:0833a04": "今二株。常有靈鶴結巢於頂。又於壽陽南界解愁村。",
    "X04n0225_001:0833a05": "遇李士源者。乃傳論僧廣超之猶子也。示長者真容",
    "X04n0225_001:0833a06": "圖。瞻禮而迴。斯為滿願矣。雲居散人馬支篡錄",
    "X04n0225_001:0833a12": "大方廣佛華嚴經合論簡要卷之一",
    "X04n0225_001:0833a14": "唐滄州長者李通玄合論",
    "X04n0225_001:0833a15": "明溫陵長者李　贄簡要",
    "X04n0225_001:0833a16": "明吳興後學董廣[目*署]閱正",
    "X04n0225_001:0833a17": "第一明依教分宗第二明依宗教別",
    "X04n0225_001:0833a18": "第三明教義差別第四明成佛同別",
    "X04n0225_001:0833a19": "第五明見佛差別第六明說教時分",
    "X04n0225_001:0833a20": "第七明淨土權實第八明攝化境界",
    "X04n0225_001:0833a21": "第九明因果延促第十明會教始終",
    "X04n0225_001:0833a22": "○第一明依教分宗者夫如來成道。體應真源理事",
    "X04n0225_001:0833a23": "二門。一多相徹。智境圓寂。何法不周。只為器有差殊。",
    "X04n0225_001:0833a24": "軌儀各異。始終漸頓隨根不同。設法應宜大小全別。",
    "X04n0225_001:0833b01": "時分因果延促不同。化佛本身施詮各異。國土淨穢",
    "X04n0225_001:0833b02": "增減不同。地位因果自有投分。創學之流。未諳教跡。",
    "X04n0225_001:0833b03": "執權成實。迷不進修。若不咸舉眾宗類其損益。無以",
    "X04n0225_001:0833b04": "了其迷滯者矣。今略分十法。以辯闡献。使得學者知",
    "X04n0225_001:0833b05": "宗。遷權就實不滯其行。速證菩提。",
    "X04n0225_001:0833b06": "一小乘戒經為情有為宗。為如來創為凡夫造業",
    "X04n0225_001:0833b07": "處說是應作是不應作。捨者善不捨者不善。如此",
    "X04n0225_001:0833b08": "立教未為實有。如此有教。且約凡情虗妄之處。橫",
    "X04n0225_001:0833b09": "計諸惡。以教制之。令生人天。是故戒序云。若欲生",
    "X04n0225_001:0833b10": "天上。及生人中者。常當護戒足。勿令有毀損。眾生",
    "X04n0225_001:0833b11": "有為。作業虗妄。非實得故。生人天無常。虗妄非實。",
    "X04n0225_001:0833b12": "未得法身智身。非為實有宗。且為情有宗。於小乘",
    "X04n0225_001:0833b13": "中為軌持教也。如華嚴經持戒即不然。經云。身是",
    "X04n0225_001:0833b14": "梵行耶。身業四威儀乃至佛法僧十眾七遮和尚",
    "X04n0225_001:0833b15": "羯磨壇場等。是梵行耶。如是諦觀。求梵行者。了不",
    "X04n0225_001:0833b16": "可得。是故名為清淨梵行。如梵行品說。如是清淨",
    "X04n0225_001:0833b17": "行者。名持佛性戒。得佛法身故。乃至初發心時。便",
    "X04n0225_001:0833b18": "成正覺。與佛體齊。理事平等。混真法界。如是持戒。",
    "X04n0225_001:0833b19": "不見自身能持戒者。不見他身有破戒者。非凡夫",
    "X04n0225_001:0833b20": "行。非聖賢行。不見自身發菩提心。不見諸佛成等",
    "X04n0225_001:0833b21": "正覺。若好若惡。若有少法可得。不名菩提。不名淨",
    "X04n0225_001:0833b22": "行。當如是觀。如是性戒即法身也。法身者即如來",
    "X04n0225_001:0833b23": "智慧也。如來智慧者即正覺也。是故不同小乘。有",
    "X04n0225_001:0833b24": "取捨故。",
    "X04n0225_001:0833c01": "二如梵網經菩薩戒。為情有及真俱示為宗。如來",
    "X04n0225_001:0833c02": "為凡夫之中有大心眾生樂行慈悲欣求佛果者。",
    "X04n0225_001:0833c03": "說盧舍那佛為本身。千百億為化身。頓令識末還",
    "X04n0225_001:0833c04": "本。行經言。若人受佛戒。即入諸佛位。位同大覺已。",
    "X04n0225_001:0833c05": "真是諸佛子。即為性戒故。即為真宗。此乃為大心",
    "X04n0225_001:0833c06": "眾生頓示法身性戒。下劣者得漸。一教應二根。如",
    "X04n0225_001:0833c07": "是千百億。各接微塵眾。俱來至我所。明捨權而就",
    "X04n0225_001:0833c08": "實。此為實有教。雖然立實有宗。不同華嚴經毗盧",
    "X04n0225_001:0833c09": "遮那所說。此經仍隨化身所化。方來至本身也。圓",
    "X04n0225_001:0833c10": "教之宗。一下頓示本身本法界大智報身因果理",
    "X04n0225_001:0833c11": "事齊彰。",
    "X04n0225_001:0833c12": "三般若教。為說空彰實為宗。為如來初為人天凡",
    "X04n0225_001:0833c13": "夫說二乘教。繫著理事俱實。不能離障。為說空教。",
    "X04n0225_001:0833c14": "破所繫著。故般若經中。說十八種空法。世間三寶",
    "X04n0225_001:0833c15": "四諦三世等一切皆空。空亦空。廣如經說。此乃空",
    "X04n0225_001:0833c16": "却無明諸障等業。無明總盡。障業皆無。自性涅槃",
    "X04n0225_001:0833c17": "自然顯著。此為真有。不名空宗。雖然為真有。所說",
    "X04n0225_001:0833c18": "教門多有成壞故。未可為圓。如華嚴經。具報相好",
    "X04n0225_001:0833c19": "莊嚴。能虗能實。當部之內。當品之中。十十菩薩等。",
    "X04n0225_001:0833c20": "上下自相綸貫。空有之法不獨孤行。又以普賢文",
    "X04n0225_001:0833c21": "殊。上下交參。理事相徹。互相交映。一部之典品品",
    "X04n0225_001:0833c22": "相徹。句句相參。一品之中。四十品經同入。一言之",
    "X04n0225_001:0833c23": "內。十萬之頌齊麾。一成即一切成。一壞即一切壞。",
    "X04n0225_001:0833c24": "總以性齊時齊行齊故。如上等齊。說法亦齊。如是",
    "X04n0225_001:0834a01": "齊故。如今成佛。與三世佛齊成佛故。為無三世故。",
    "X04n0225_001:0834a02": "為無時故。不同彼教成壞別時故。因果前後故。",
    "X04n0225_001:0834a03": "四解深密經。為不空不有宗。如來說於有教空教",
    "X04n0225_001:0834a04": "之後。說此一部之教。和會有無二見。為不空不有。",
    "X04n0225_001:0834a05": "即說九識為純淨無染識。如瀑水流生多波浪。諸",
    "X04n0225_001:0834a06": "波浪等以水為依。五六七八等識。皆以阿陀那識",
    "X04n0225_001:0834a07": "為依故。如彼波浪以水為依。深密經云。如善鏡面。",
    "X04n0225_001:0834a08": "若有一影生緣現前。唯一影起。若二若多影生緣",
    "X04n0225_001:0834a09": "現前。有多影起。非此鏡面轉變為影。亦無受用滅",
    "X04n0225_001:0834a10": "盡可得。此明五六七八識所依第九淨識處也。又",
    "X04n0225_001:0834a11": "云。如是菩薩雖由法住。智為依止。為建立故。此經",
    "X04n0225_001:0834a12": "意。欲令於識處便明識體本唯真智故。如彼瀑流",
    "X04n0225_001:0834a13": "不離水體而生波浪。又如明鏡依彼淨體無所分",
    "X04n0225_001:0834a14": "別舍多影像。不礙有而常無故。如是自心所現識",
    "X04n0225_001:0834a15": "相。不離本體無作淨智。所現影相。都無自他內外",
    "X04n0225_001:0834a16": "等執。任用隨智。無所分別。以破空有二繫。為不空",
    "X04n0225_001:0834a17": "不有故。深密經頌曰。阿陀那識甚深細。一切種子",
    "X04n0225_001:0834a18": "如瀑流。我於凡愚不開演。恐彼分別執為我。阿陀",
    "X04n0225_001:0834a19": "那識甚深細者。引彼凡流就識成智。不同二乘及",
    "X04n0225_001:0834a20": "漸始學菩薩破相成空。不同凡夫繫而實有。不同",
    "X04n0225_001:0834a21": "彼。故不空不有。何法不空。為智能隨緣照機利物",
    "X04n0225_001:0834a22": "故。何法不有。為智正隨緣時無性相故。無生住滅",
    "X04n0225_001:0834a23": "故。以是義故。名不空不有。此經雖復如是。於心識",
    "X04n0225_001:0834a24": "之處。令知空有無二。華嚴經則不然。但彰本身本",
    "X04n0225_001:0834b01": "法界一真之根本智佛體用故。混真性相法報之",
    "X04n0225_001:0834b02": "海。直為上上根人。頓示佛果德一真法界本智。以",
    "X04n0225_001:0834b03": "為開示悟入之門。不論隨妄而生識等。是故華嚴",
    "X04n0225_001:0834b04": "教門。直彰本體用法界佛果門。直授上根凡夫。令",
    "X04n0225_001:0834b05": "其悟入。不同深密經中安立五六七八九識施設",
    "X04n0225_001:0834b06": "權門。如深密經權施第九阿陀那識。意有異途。為",
    "X04n0225_001:0834b07": "二乘之人久厭惡生死。修空滅識。直趣空寂。及漸",
    "X04n0225_001:0834b08": "學菩薩樂空增勝。但有一分慈悲。未證法身佛性",
    "X04n0225_001:0834b09": "根本。但以空門而為所乘。六波羅蜜而為行相。初",
    "X04n0225_001:0834b10": "對治門。還同二乘無常不淨白骨微塵等觀。方入",
    "X04n0225_001:0834b11": "空觀。二乘趣滅。菩薩留生。以空無我等觀。折伏我",
    "X04n0225_001:0834b12": "法不令增長。以是義故。解深密經。方便安立七八",
    "X04n0225_001:0834b13": "識外。別說九識為純淨識。云七八識。以淨識為依",
    "X04n0225_001:0834b14": "止故。未即直為說第八種子識為如來藏者。為彼",
    "X04n0225_001:0834b15": "學徒畏苦習故。若說業種恒真。生怖難信。是故權",
    "X04n0225_001:0834b16": "且安立第九阿陀那識為淨識。欲令不滅識性長",
    "X04n0225_001:0834b17": "大菩提故。是故維摩經云。未具佛法。亦不滅受而",
    "X04n0225_001:0834b18": "取證也。受既不滅。想識亦然。如楞伽經。直為根熟",
    "X04n0225_001:0834b19": "者。說第八識業種為如來藏。維摩經云。塵勞之疇",
    "X04n0225_001:0834b20": "為如來種。大修道之士品類異途。解行差殊。千端",
    "X04n0225_001:0834b21": "萬別。除二乘之外。菩薩之乘有四品不同。一修空",
    "X04n0225_001:0834b22": "無我菩薩。二漸見佛性菩薩。三頓見佛性菩薩。四",
    "X04n0225_001:0834b23": "以如來自性清淨智。以五位加行。起差別智。滿普",
    "X04n0225_001:0834b24": "賢行。成大慈悲菩薩。究竟不出剎那際。充滿十方",
    "X04n0225_001:0834c01": "佛果門。如華嚴經。有一類菩薩。經百千億那由他",
    "X04n0225_001:0834c02": "劫。行六波羅蜜。不生佛家。猶名假名菩薩。以雖見",
    "X04n0225_001:0834c03": "佛性未彰智業。猶名假名菩薩也。",
    "X04n0225_001:0834c04": "五楞伽經。以五法三自性八識二無我為宗。彼經",
    "X04n0225_001:0834c05": "於南海中楞伽山說。其山高峻。下瞻大海。傍無門",
    "X04n0225_001:0834c06": "戶。得神通者堪能昇往。乃表心地法門。無修無證",
    "X04n0225_001:0834c07": "者方能昇也。下瞻大海。表心海本自清淨。因境風",
    "X04n0225_001:0834c08": "所轉。識浪波動。欲明達境自空。心海自寂。心境俱",
    "X04n0225_001:0834c09": "寂。事無不照。直為根熟菩薩。頓說種子業識為如",
    "X04n0225_001:0834c10": "來藏。異彼二乘滅識趣寂者故。亦為異彼般若修",
    "X04n0225_001:0834c11": "空菩薩樂空增勝者故。直明識體本性全真。便成",
    "X04n0225_001:0834c12": "智用故。了真即識成智。異彼深密經意別立九識。",
    "X04n0225_001:0834c13": "接引初根。漸令留惑。長大菩提故。不令其心植種",
    "X04n0225_001:0834c14": "於空。亦不令其心如彼敗種也。解深密經。乃是入",
    "X04n0225_001:0834c15": "惑之初門。楞伽維摩。直示惑之本實。楞伽即明八",
    "X04n0225_001:0834c16": "識為如來藏。淨名即觀身實相觀佛亦然。淨名與",
    "X04n0225_001:0834c17": "楞伽略同。深密經文。與此二部少別。如華嚴經不",
    "X04n0225_001:0834c18": "爾。佛身及境界法門行相懸自不同。說彼楞伽經",
    "X04n0225_001:0834c19": "即是化身所說。境界即是穢土山峰所居。法門說",
    "X04n0225_001:0834c20": "識境界為真。問答即以大慧菩薩為首。化身明教",
    "X04n0225_001:0834c21": "是權。大慧且論簡擇。如華嚴經教。佛身即是本真",
    "X04n0225_001:0834c22": "法報。境界即是華藏所居。法門即是佛果法界為",
    "X04n0225_001:0834c23": "門。問答即是文殊普賢理事智之妙用。五位行相",
    "X04n0225_001:0834c24": "因果互融。十剎十身體徹相入。",
    "X04n0225_001:0835a01": "六維摩經。不思議為宗。維摩經與華嚴十種別。",
    "X04n0225_001:0835a02": "一淨土莊嚴別。如維摩經中所說淨土。如來以",
    "X04n0225_001:0835a03": "足指按地。即三千大千世界。若千百千珍寶嚴",
    "X04n0225_001:0835a04": "飾。譬如寶莊嚴佛無量功德寶莊嚴土。一切大",
    "X04n0225_001:0835a05": "眾歎未曾有。而皆自見坐寶蓮華。而未說無盡",
    "X04n0225_001:0835a06": "佛剎莊嚴等事在一毫塵中。如華嚴經中。具說",
    "X04n0225_001:0835a07": "十佛毗盧遮那境界。十蓮華藏世界海。有無盡",
    "X04n0225_001:0835a08": "世界海。重重相入。一塵之內。有無盡世界海圓",
    "X04n0225_001:0835a09": "滿。十方佛境界眾生境界。互相涉入不相障礙。",
    "X04n0225_001:0835a10": "眾寶莊嚴如光如影。廣如經說。不但獨言三千",
    "X04n0225_001:0835a11": "大千世界之所嚴淨。",
    "X04n0225_001:0835a12": "二佛身諸相報化別。說此維摩經。是三十二大",
    "X04n0225_001:0835a13": "人之相化佛所說。說華嚴經佛。是九十七大人",
    "X04n0225_001:0835a14": "之相。及十華藏世界海微塵數大人之相。實報",
    "X04n0225_001:0835a15": "如來所說。",
    "X04n0225_001:0835a16": "三不思議德神通別。維摩經說菩薩神通。以小",
    "X04n0225_001:0835a17": "室之內。能容三萬二千師子之座。各各高八萬",
    "X04n0225_001:0835a18": "四千由旬。八千菩薩。五百聲聞。百千天人。維摩",
    "X04n0225_001:0835a19": "詰置其右手掌。擎其大眾。往詣菴園。又以手斷",
    "X04n0225_001:0835a20": "取東方妙喜佛國。來至此土。示於大眾。送還本",
    "X04n0225_001:0835a21": "處。如是神變。且為權教聲聞菩薩等。見道未實。",
    "X04n0225_001:0835a22": "自他未亡。所現神變。依根所見。皆有往來分劑",
    "X04n0225_001:0835a23": "限量。又是一時之間。聖意以神力變化。起諸小",
    "X04n0225_001:0835a24": "根。令漸增進故。非是法爾力故。如華嚴經中。以",
    "X04n0225_001:0835b01": "自本覺。自覺本心。身心性相與佛無異。無有內",
    "X04n0225_001:0835b02": "外往來諸見。是故毗盧遮那佛。不移本處而身",
    "X04n0225_001:0835b03": "徧坐一切道場。十方來眾。不移本處而隨化往。",
    "X04n0225_001:0835b04": "都無來去。亦無神力所致。是故經中每言。以佛",
    "X04n0225_001:0835b05": "神力及法如是力者。以佛神力。推佛為尊。法如",
    "X04n0225_001:0835b06": "是故。惟其本德。都無變化。即一一眾生身諸毛",
    "X04n0225_001:0835b07": "孔之內。周徧十方。不同權教。以其神力。分劑往",
    "X04n0225_001:0835b08": "來。擎來送去。致斯妄見。違本法身。障真菩提本",
    "X04n0225_001:0835b09": "覺性智。是故淨名菩薩現斯神變已。方陳實教。",
    "X04n0225_001:0835b10": "維摩經云。觀身實相。觀佛亦然。我觀如來。前際",
    "X04n0225_001:0835b11": "不來。後際不去。今則不住。是故權教小見。樂欲",
    "X04n0225_001:0835b12": "希奇。菩薩稱根。麤施接引。令生樂學。方授實門。",
    "X04n0225_001:0835b13": "不可以執化成真恒迷智眼。有作之法難成。隨",
    "X04n0225_001:0835b14": "緣無作易辦。作者勞而無功。不作隨緣自就無",
    "X04n0225_001:0835b15": "功之功。功不虗棄。有功之功。功皆無常。多劫積",
    "X04n0225_001:0835b16": "修。終歸敗壞。不如一念緣起無生。超彼三乘權",
    "X04n0225_001:0835b17": "學等見。",
    "X04n0225_001:0835b18": "四所設法門對根別。維摩經對二乘根。令回向",
    "X04n0225_001:0835b19": "菩提入大乘。又對大乘中滯淨菩薩悲智未滿",
    "X04n0225_001:0835b20": "者。令其進修。即如眾香世界諸來菩薩眾。欲還",
    "X04n0225_001:0835b21": "本土。請佛世尊。願賜少法。如來依根。見彼菩薩",
    "X04n0225_001:0835b22": "滯於淨土悲智心劣。便為說法。令學有盡無盡",
    "X04n0225_001:0835b23": "解脫門。云不離大慈。不捨大悲。深發一切智心",
    "X04n0225_001:0835b24": "而不忽忘。教化眾生終不厭倦。於四攝法常念",
    "X04n0225_001:0835c01": "順行。在諸禪定如地獄想。於生死中如園觀想。",
    "X04n0225_001:0835c02": "見來求者如善師想。令且漸修增長悲智。未即",
    "X04n0225_001:0835c03": "一下頓示佛門。未即說言十住初心便成正覺。",
    "X04n0225_001:0835c04": "未即示其廣大妙事。皆有分劑故。",
    "X04n0225_001:0835c05": "五諸有來眾聞法別。維摩經中所有來眾。除文",
    "X04n0225_001:0835c06": "殊慈氏等大菩薩眾舍利弗等影響聲聞。餘外",
    "X04n0225_001:0835c07": "來眾。總是三乘之中權學之眾。漸令增進。未說",
    "X04n0225_001:0835c08": "圓滿諸佛本乘。華嚴經中所有來眾。皆是乘如",
    "X04n0225_001:0835c09": "來乘。佛智果德自體法身。具普賢行。而隨影現",
    "X04n0225_001:0835c10": "十方剎海。一切道場還成如來所乘本法。無有",
    "X04n0225_001:0835c11": "一箇三乘根機。設有三乘根機。如盲如聾。不知",
    "X04n0225_001:0835c12": "不覺。猶如盲人對於日月。猶如聾人聽天樂音。",
    "X04n0225_001:0835c13": "如業貧人對天寶藏。如大福德處於地獄。亦如",
    "X04n0225_001:0835c14": "餓鬼臨大海邊。與佛同德同身。終不能信。不覺",
    "X04n0225_001:0835c15": "不知。別求佛見。故經云。佛子設有菩薩。於無量",
    "X04n0225_001:0835c16": "百千億那由他劫。行六波羅蜜。修習種種菩提",
    "X04n0225_001:0835c17": "分法。若未聞此如來不思議功德法門。我時聞",
    "X04n0225_001:0835c18": "已不信不解。不順不入。不得名為真實菩薩。以",
    "X04n0225_001:0835c19": "不能生如來家故。如維摩經中。娑婆之眾彼此",
    "X04n0225_001:0835c20": "未亡。香積諸徒垢淨全在。當知此類。守一方之",
    "X04n0225_001:0835c21": "淨剎。雖名菩薩。諦道未圓。如是之徒未詳佛意。",
    "X04n0225_001:0835c22": "與法身智身懸隔。惟華嚴之眾。自身與佛身無",
    "X04n0225_001:0835c23": "別。自智與佛智無差。性相含容。一多同別。居法",
    "X04n0225_001:0835c24": "界海之智水。示作魚龍。住涅槃之大宅。現陰陽",
    "X04n0225_001:0836a01": "而化物。主伴自在。交暎相參。師弟互融。因果通",
    "X04n0225_001:0836a02": "徹。",
    "X04n0225_001:0836a03": "六設教安立法門別。維摩經以淨名居士現少",
    "X04n0225_001:0836a04": "許不思議之通變。令二乘迴心。又處於生死。現",
    "X04n0225_001:0836a05": "身有疾。令知染淨無二。又表菩薩大悲有疾。菩",
    "X04n0225_001:0836a06": "薩具陳不二。建定慧觀智。用彰不求之法。未似",
    "X04n0225_001:0836a07": "華嚴經具陳十住十迴向。十地等覺。五位大位。",
    "X04n0225_001:0836a08": "行相因果同別法門。",
    "X04n0225_001:0836a09": "七淨名菩薩示行別。淨名為表大悲。示入生死。",
    "X04n0225_001:0836a10": "現其病行。華嚴經毗盧遮那。以大悲示入生死。",
    "X04n0225_001:0836a11": "成正覺行。",
    "X04n0225_001:0836a12": "八所闡法門處所別。說維摩經。在毗耶離城菴",
    "X04n0225_001:0836a13": "羅園。及在淨名之室。說華嚴經。在摩竭國菩提",
    "X04n0225_001:0836a14": "場中。及一切世界一切塵中說。",
    "X04n0225_001:0836a15": "九常隨佛眾別。說維摩經時。聲聞為常隨佛眾。",
    "X04n0225_001:0836a16": "但具五百。說華嚴經時。總是一乘大菩薩眾為",
    "X04n0225_001:0836a17": "常隨佛眾。具十佛剎微塵大眾。總是具普賢文",
    "X04n0225_001:0836a18": "殊體用等眾。",
    "X04n0225_001:0836a19": "十所付法藏流通別。維摩經囑累品中說。佛告",
    "X04n0225_001:0836a20": "彌勒菩薩言。彌勒。我今以是無量億阿僧祇劫",
    "X04n0225_001:0836a21": "所集阿耨多羅三藐三菩提法。付囑於汝。即以",
    "X04n0225_001:0836a22": "其經。付囑已成菩薩已生佛家者。華嚴經如來",
    "X04n0225_001:0836a23": "出現品中付囑流通。即以其經法。付囑凡夫初",
    "X04n0225_001:0836a24": "心始能見道生在佛家者。何以然。此經表三乘",
    "X04n0225_001:0836b01": "是權。所有得法未成實故。所有說法者亦未實",
    "X04n0225_001:0836b02": "故。華嚴經云。此經珍寶。不入一切餘眾生手。唯",
    "X04n0225_001:0836b03": "除如來法王真子生如來家種如來種諸善根",
    "X04n0225_001:0836b04": "者。佛子。若無此等佛之真子。如是法門不久散",
    "X04n0225_001:0836b05": "滅。問曰。若計佛之真子。即十方世界無盡無邊。",
    "X04n0225_001:0836b06": "世界微塵莫知其數。何慮此經即便散滅。答曰。",
    "X04n0225_001:0836b07": "此經付囑凡夫。令覺悟入此法門。令生佛家。使",
    "X04n0225_001:0836b08": "其轉教佛種不斷。若囑累諸大菩薩。凡夫無緣。",
    "X04n0225_001:0836b09": "無凡夫修學者。凡夫道中佛種即斷。故付囑凡",
    "X04n0225_001:0836b10": "夫令修。不付已前大菩薩舊見道者。",
    "X04n0225_001:0836b11": "七法華經。會權入實為宗。此經引彼三根之人歸",
    "X04n0225_001:0836b12": "一乘實教故。引眾流而歸海。攝三末而還源。藏法",
    "X04n0225_001:0836b13": "師等。會為共教一乘。為三乘同聞故。華嚴經為別",
    "X04n0225_001:0836b14": "教一乘。為不與三乘同聞故。參詳此理。會此二門。",
    "X04n0225_001:0836b15": "法華經引權器以歸真。華嚴者頓示大根而直受。",
    "X04n0225_001:0836b16": "雖一乘名合法事略同。論其軌範有多差別。略舉",
    "X04n0225_001:0836b17": "十門。用知綱目。",
    "X04n0225_001:0836b18": "一教主別。說此法華經。即是化身佛說。還過去",
    "X04n0225_001:0836b19": "滅度多寶佛來證成此經。三世諸佛同共宣說。",
    "X04n0225_001:0836b20": "如華嚴經即不然。教主即是毗盧遮那。即是法",
    "X04n0225_001:0836b21": "報理智真身。具無量相海功德之身之所莊嚴。",
    "X04n0225_001:0836b22": "三世諸佛同為一際。一時一法界。報相重重無",
    "X04n0225_001:0836b23": "有障礙。古今一際非三世故。舊佛非過去。今佛",
    "X04n0225_001:0836b24": "非新出。為根本智性相齊理事不異如。是本佛",
    "X04n0225_001:0836c01": "說本法。頓受大根。不是化佛故。不似法華經。有",
    "X04n0225_001:0836c02": "舊佛滅度多寶如來今佛出世說法華經故。",
    "X04n0225_001:0836c03": "二放光明別。說法華經。雖放眉間毫相果光。所",
    "X04n0225_001:0836c04": "照境界。但言萬八千土皆如金色。仍有限量。不",
    "X04n0225_001:0836c05": "稱無邊無量無盡故。但彰果法。不彰因位。華嚴",
    "X04n0225_001:0836c06": "一部經典教行因果。表法光明。始終具十。",
    "X04n0225_001:0836c07": "三國土別。說法華經時。三變世界令成淨土。移",
    "X04n0225_001:0836c08": "諸天人置於他土。然後安置他方來眾。變此穢",
    "X04n0225_001:0836c09": "境。令成淨剎。說華嚴經時。即此娑婆世界。即是",
    "X04n0225_001:0836c10": "蓮華藏世界。一一世界互相含入。經云。一一世",
    "X04n0225_001:0836c11": "界滿十方。十方入一亦無餘。世界不增亦不減。",
    "X04n0225_001:0836c12": "無比功德故如是。又云。諸佛成道。在一小眾生",
    "X04n0225_001:0836c13": "身中。化無量眾。其彼小眾生。不知不覺。只為凡",
    "X04n0225_001:0836c14": "聖同體無移轉相。纖毫之內自他同體。不同法",
    "X04n0225_001:0836c15": "華之會移轉人天方明淨剎。",
    "X04n0225_001:0836c16": "四請法主別。說法華經時。請法主者。即是舍利",
    "X04n0225_001:0836c17": "弗以為勸請之首。說華嚴經時。佛令文殊普賢",
    "X04n0225_001:0836c18": "隨位菩薩。各自說自位法門為說法首。佛表果",
    "X04n0225_001:0836c19": "法。舉果為因。起大悲行。成根本智。果體自成。故",
    "X04n0225_001:0836c20": "無言不說也。以大悲行從無作根本智起故。阿",
    "X04n0225_001:0836c21": "僧祇品世間數法。廣大難量。唯佛究竟。不屬五",
    "X04n0225_001:0836c22": "位中因果門。是佛自位內法門。還佛自說。隨好",
    "X04n0225_001:0836c23": "光明功德品。即是如來自成因果後。自說佛法。",
    "X04n0225_001:0836c24": "亦不屬五位之內行相因果。此名佛果無二愚",
    "X04n0225_001:0837a01": "也。除此二品經外。諸餘三十八品。皆是五位之",
    "X04n0225_001:0837a02": "內行相法門。是故佛不自說。總令十信十住十",
    "X04n0225_001:0837a03": "行等當位之內菩薩自說。佛但放光表之。當說",
    "X04n0225_001:0837a04": "華嚴經時。無聲聞及小菩薩為請法主。皆佛果",
    "X04n0225_001:0837a05": "位內諸大菩薩。自相問答。安立佛果法門行相。",
    "X04n0225_001:0837a06": "為悟大根者故。頓將佛果直受為因。因即以果",
    "X04n0225_001:0837a07": "為因。果即以因為果。如種種子等。以定慧力思",
    "X04n0225_001:0837a08": "之可見。",
    "X04n0225_001:0837a09": "五大會莊嚴真化別。如法華會。令三千大千世",
    "X04n0225_001:0837a10": "界清淨莊嚴。其諸化眾亦皆充滿。所來諸佛皆",
    "X04n0225_001:0837a11": "云是化。華嚴經即不爾。即有十處十會眾。皆滿",
    "X04n0225_001:0837a12": "十方。不移本處而充法界。一一身相及身毛孔。",
    "X04n0225_001:0837a13": "國剎重重。菩薩佛身互相徹入。雜類眾生亦皆",
    "X04n0225_001:0837a14": "無礙。身土相徹如影含容。所來之眾。不壞法身。",
    "X04n0225_001:0837a15": "而隨相好法身相好一際無差。即相全真。無有",
    "X04n0225_001:0837a16": "化也。不同餘教說化說真有相參會。",
    "X04n0225_001:0837a17": "六序分之中列眾別。法華會中。先列聲聞眾萬",
    "X04n0225_001:0837a18": "二千人俱。次列摩訶波闍波提與眷屬六千人",
    "X04n0225_001:0837a19": "俱。此為姨母六千人俱。次列耶輸陀羅比丘尼。",
    "X04n0225_001:0837a20": "此是佛為太子時夫人。佛為太子時。有三夫人。",
    "X04n0225_001:0837a21": "一名瞿夷。二名耶輸。三名摩奴舍瞿夷。次列菩",
    "X04n0225_001:0837a22": "薩八萬人俱。次列諸天龍鬼等。華嚴經即不然。",
    "X04n0225_001:0837a23": "先列菩薩上首。有十佛世界微塵數。不論其從",
    "X04n0225_001:0837a24": "者。次列執金剛神眾。已後諸神龍天等眾部類。",
    "X04n0225_001:0837b01": "總有五十五眾。一一部從。各有佛世界微塵數",
    "X04n0225_001:0837b02": "眾。一身即以法界為量。自他之境都亡。法界即",
    "X04n0225_001:0837b03": "自身徧周。能所之情見絕。",
    "X04n0225_001:0837b04": "七龍女轉身成佛別。法華經。龍女於剎那之際",
    "X04n0225_001:0837b05": "即轉女身具菩薩行。南方成佛。華嚴經即不然。",
    "X04n0225_001:0837b06": "但使自無情見大智逾明。即萬法體真。無轉變",
    "X04n0225_001:0837b07": "相。維摩經中。舍利弗謂天女曰。何故不轉女身。",
    "X04n0225_001:0837b08": "天女謂舍利弗。我十二年來。求女人相。了不可",
    "X04n0225_001:0837b09": "得。當何所轉。如菴提遮女。謂舍利弗。自男生我",
    "X04n0225_001:0837b10": "女。當知萬法。本自體如。有何可轉。華嚴經入法",
    "X04n0225_001:0837b11": "界品中。善財童子善知識文殊普賢比丘比丘",
    "X04n0225_001:0837b12": "尼長者童子優婆夷童女仙人外道五十三人。",
    "X04n0225_001:0837b13": "各各自具菩薩行。自具佛法。隨諸眾生見身不",
    "X04n0225_001:0837b14": "同。不云有轉。若以法眼觀。無俗不真。若以世間",
    "X04n0225_001:0837b15": "肉眼觀。無真不俗。以法華經。對權教三根見末",
    "X04n0225_001:0837b16": "盡者。令成信種。且將女相速轉成佛。令生奇特。",
    "X04n0225_001:0837b17": "方始發心趣真知見。明且引三權。令歸一實。又",
    "X04n0225_001:0837b18": "破彼時劫定執三僧祇。令於剎那證三世性。裂",
    "X04n0225_001:0837b19": "三乘之見網。撒菩薩之草菴。令歸法界之門。入",
    "X04n0225_001:0837b20": "佛真實之宅。故令龍女成佛。明非過去久修。年",
    "X04n0225_001:0837b21": "始八歲。又表今非舊學。轉女時分。不逾剎那。具",
    "X04n0225_001:0837b22": "行佛果。無虧毫念。法本如是。自體無時。權學三",
    "X04n0225_001:0837b23": "根。自將見隔。自迷實法。返稱為化。不知己躬本",
    "X04n0225_001:0837b24": "事如斯。全處宅中猶懷滯見。云何界外懸指僧",
    "X04n0225_001:0837c01": "祇。此見不離。定乖永劫。迴心見謝。方始舊居。何",
    "X04n0225_001:0837c02": "如今時滅諸見業。徒煩多劫苦困方迴。如華嚴",
    "X04n0225_001:0837c03": "經法界緣起門。明凡聖一真。猶存見隔。見在即",
    "X04n0225_001:0837c04": "凡。情亡即佛。無有一法可轉變相。是故不同龍",
    "X04n0225_001:0837c05": "女轉身成佛。",
    "X04n0225_001:0837c06": "八龍女成佛所居國土別。即言南方無垢世界。",
    "X04n0225_001:0837c07": "非此娑婆。解云。心得應真。故稱無垢。正順本覺。",
    "X04n0225_001:0837c08": "故號南方。南為離。離中虗。八卦中離法心。心虗",
    "X04n0225_001:0837c09": "無故則明。若有別住南方。自他彼此猶隔。此乃",
    "X04n0225_001:0837c10": "猶順三乘。分引權根而生信解。還就佛乘故。為",
    "X04n0225_001:0837c11": "三乘餘執勢分難摧。且有一分迴心。自他之情",
    "X04n0225_001:0837c12": "未絕。不同華嚴自他相徹一一微塵之內。住因",
    "X04n0225_001:0837c13": "陀羅網之門也。",
    "X04n0225_001:0837c14": "九六千之眾發心別。法華經云。龍女成佛時。娑",
    "X04n0225_001:0837c15": "婆世界菩薩聲聞。舉眾皆遙見龍女成佛。普為",
    "X04n0225_001:0837c16": "時會人天說法。心大歡喜。悉遙敬禮。此但順三",
    "X04n0225_001:0837c17": "乘權學有為菩提。未得普門法界。未覺菩提自",
    "X04n0225_001:0837c18": "他同體。以此義故。故有遙敬禮。華嚴經即不然。",
    "X04n0225_001:0837c19": "即以普門法界。普見法門。如來藏身三昧之境。",
    "X04n0225_001:0837c20": "因陀羅網莊嚴法門。世界海漩。重重妙智。一時",
    "X04n0225_001:0837c21": "同得。為一證一切證一斷一切斷故。即自身之",
    "X04n0225_001:0837c22": "內。有十身諸佛剎海莊嚴。佛身之內。即自身之",
    "X04n0225_001:0837c23": "境重重隱現。十方世界法爾如斯。猶如眾流歸",
    "X04n0225_001:0837c24": "於大海。雖未入海潤性無差。若入大海皆同鹹",
    "X04n0225_001:0838a01": "味。一切眾生亦復如是。迷之與悟雖然有殊。本",
    "X04n0225_001:0838a02": "來佛海。元本不異。云何法華經中娑婆之眾有",
    "X04n0225_001:0838a03": "遙敬禮。以此事儀法則與華嚴全別。只如法界",
    "X04n0225_001:0838a04": "品內。六千之眾。剎那十眼逾明。五百小童。一生",
    "X04n0225_001:0838a05": "十身咸證。理事齊亘。無法不彰。法界既處塵中。",
    "X04n0225_001:0838a06": "何得有遙敬禮。",
    "X04n0225_001:0838a07": "十授聲聞遠記別。法華之中。龍女頓印法界無",
    "X04n0225_001:0838a08": "時之門。全彰佛果。三乘權學。雖有信順之心。餘",
    "X04n0225_001:0838a09": "風未殄。未能頓證。遠劫方登。故受遠記。不同華",
    "X04n0225_001:0838a10": "嚴迷即處凡悟即是佛。設有餘習。以佛知見而",
    "X04n0225_001:0838a11": "用治之。無佛知見但成折伏。不得入佛駛水之",
    "X04n0225_001:0838a12": "流。還經遠劫方能入也。為三乘之初心信根下",
    "X04n0225_001:0838a13": "劣故。不能離縛。籠繫煩多。樂著生死。雖求出世。",
    "X04n0225_001:0838a14": "根器下劣。滯住退還。如來於是。以生老病死無",
    "X04n0225_001:0838a15": "常不淨剎那滅壞念念不住如是等觀。使令觀",
    "X04n0225_001:0838a16": "之。令生厭離。捨厭心成。心居淨穢。如來於化教",
    "X04n0225_001:0838a17": "之中。復勤修悲智以求佛果。仍推淨土在於餘",
    "X04n0225_001:0838a18": "方。為彼三乘見分未亡。見此娑婆恒常是穢。說",
    "X04n0225_001:0838a19": "因說果。破彼疑心。暫化令淨。却攝神力。還當見",
    "X04n0225_001:0838a20": "穢。因斯無常觀智。習性難迴。龍女雖頓示佛乘。",
    "X04n0225_001:0838a21": "雖信未能即證。以是義故。法華會內所受記別。",
    "X04n0225_001:0838a22": "皆蒙遠劫。法華漸引來歸。華嚴當時直授發心",
    "X04n0225_001:0838a23": "即佛故。以此義故。行相不同。此一部經。同門有",
    "X04n0225_001:0838a24": "二。一乘如來乘。直至道場。如來乘者即一乘也。",
    "X04n0225_001:0838b01": "如華嚴賢首品云。一切世間羣生類。尠有欲求",
    "X04n0225_001:0838b02": "聲聞乘。求緣覺者轉復少。求大乘者甚希有。求",
    "X04n0225_001:0838b03": "大乘者猶為易。能信此法甚為難。又經云。若有",
    "X04n0225_001:0838b04": "諸眾生。其心饜沒者。為說聲聞道。令離於眾苦。",
    "X04n0225_001:0838b05": "若復有眾生。其心少明利。為說因緣法。令得辟",
    "X04n0225_001:0838b06": "支佛。若復有眾生。樂學慈悲心。廣饒益眾生。為",
    "X04n0225_001:0838b07": "說菩薩道。若復有眾生。決定樂大事。轉無盡佛",
    "X04n0225_001:0838b08": "法。為說一乘道。此乃華嚴經中分四乘義也。如",
    "X04n0225_001:0838b09": "法華經中。門前三駕。且示權門。露地白牛。方明",
    "X04n0225_001:0838b10": "正教。佛乘唯有一。無二亦無三。二三門外之權",
    "X04n0225_001:0838b11": "宗。方明露地之實教。四乘契會。二教共同。施設",
    "X04n0225_001:0838b12": "化儀各有差殊。又法華云。唯此一事實。餘二則",
    "X04n0225_001:0838b13": "非真。准此一文。似立三乘。論其契會。還成四法。",
    "X04n0225_001:0838b14": "唯此一事實者。即佛乘事實。餘二者。即菩薩大",
    "X04n0225_001:0838b15": "乘。通緣覺聲聞是餘二。為緣覺聲聞厭苦相似",
    "X04n0225_001:0838b16": "故。又龍女一剎那之際。印三世性。從凡夫即聖。",
    "X04n0225_001:0838b17": "不移毫分。此乃與善財童子。解行入道法門略",
    "X04n0225_001:0838b18": "同。善財一生成佛者。不離剎那際。證三世性。古",
    "X04n0225_001:0838b19": "今總齊。還與龍女一剎那際轉身具行成佛。一",
    "X04n0225_001:0838b20": "時總畢。皆稱本法。法如是故。立時劫者。眾生情",
    "X04n0225_001:0838b21": "塵也。善財證此名為一生。為三世時劫既盡。更",
    "X04n0225_001:0838b22": "有何生。故名為一生。",
    "X04n0225_001:0838b23": "八大集經。以守護正法為宗。",
    "X04n0225_001:0838b24": "九涅槃經。佛性為宗。與華嚴經。有十種別。",
    "X04n0225_001:0838c01": "一說法處所別。涅槃經。在拘尸那國阿利羅跋",
    "X04n0225_001:0838c02": "提河邊娑羅雙樹間說。華嚴經。在摩竭提國菩",
    "X04n0225_001:0838c03": "提場中寶菩提樹下說。",
    "X04n0225_001:0838c04": "二境界莊嚴化報別。說此大涅槃經時。諸佛世",
    "X04n0225_001:0838c05": "界諸大菩薩。悉來集會。又文云。爾時三千大千",
    "X04n0225_001:0838c06": "世界。以佛神力故。地皆柔輭。無有丘墟沙土礫",
    "X04n0225_001:0838c07": "石荊棘毒草。眾寶莊嚴。猶如西方無量壽佛極",
    "X04n0225_001:0838c08": "樂世界。說華嚴經時。有十蓮華藏世界海。廣說",
    "X04n0225_001:0838c09": "如此莊嚴即是如來自身實報之所莊嚴。非如",
    "X04n0225_001:0838c10": "此涅槃經中以佛神力為眾生故暫化令淨。所",
    "X04n0225_001:0838c11": "以然者。為此涅槃經。來眾三乘根眾雜故。若不",
    "X04n0225_001:0838c12": "以佛神力持。無由自見。如華嚴中。一乘根純。無",
    "X04n0225_001:0838c13": "有雜眾。如聲聞為根別故。在其會內元來不見。",
    "X04n0225_001:0838c14": "經中雖然還有以佛神力。下文還有法如是力。",
    "X04n0225_001:0838c15": "所言神者。應真曰神。非同實是凡夫。加令暫見。",
    "X04n0225_001:0838c16": "名之曰神。當知華藏莊嚴本明實報。涅槃神力",
    "X04n0225_001:0838c17": "暫爾權施。",
    "X04n0225_001:0838c18": "三大會來眾別。說此大涅槃經。所有來眾。總是",
    "X04n0225_001:0838c19": "人天種性三乘之眾。除諸大菩薩眾。餘者皆是",
    "X04n0225_001:0838c20": "憶念如來。涕淚盈目。荷奉香薪。嗟苦悲哀。戀承",
    "X04n0225_001:0838c21": "佛日。華嚴經所來之眾。皆性智海中佛果位內",
    "X04n0225_001:0838c22": "諸菩薩眾。純是一乘。更無別種。人天神眾皆悉",
    "X04n0225_001:0838c23": "同根。入佛智流。具佛知見。初會之中。十佛世界",
    "X04n0225_001:0838c24": "微塵等諸菩薩眾。皆從如來善根海生。善根海",
    "X04n0225_001:0839a01": "者。是即如來法身智海大智所生。一切諸佛。以",
    "X04n0225_001:0839a02": "法身根本智為根本所生。若不如是。所有行門",
    "X04n0225_001:0839a03": "總屬有為。如此之眾。從初發心。入佛智海。寄治",
    "X04n0225_001:0839a04": "十信十住十行十迴向十地等覺六位。當知涅",
    "X04n0225_001:0839a05": "槃會三乘菩薩聲聞人天等眾。不同華嚴。此是",
    "X04n0225_001:0839a06": "一乘位中菩薩眾。初發心位皆同佛位。入佛智",
    "X04n0225_001:0839a07": "流。同佛知見。為真佛子也。",
    "X04n0225_001:0839a08": "四所建法輪主伴別。涅槃經勸請之首。即是迦",
    "X04n0225_001:0839a09": "葉菩薩文殊師利菩薩師子吼菩薩舍利弗等。",
    "X04n0225_001:0839a10": "為法軌度勸請之首。魔王波旬。勸請如來入般",
    "X04n0225_001:0839a11": "涅槃。如華嚴經建法之首。即是普賢文殊覺首",
    "X04n0225_001:0839a12": "法慧功德林金剛幢金剛藏等。如是十首。十慧",
    "X04n0225_001:0839a13": "十林十幢十藏佛果位內大菩薩等。建立五位",
    "X04n0225_001:0839a14": "佛果之行相法門。以諸位即佛佛即諸位。明位",
    "X04n0225_001:0839a15": "位中有佛果故。是故不同涅槃經中。迦葉菩薩。",
    "X04n0225_001:0839a16": "聲聞舍利弗。生在人家。示同凡位。引彼三乘之",
    "X04n0225_001:0839a17": "種。見佛涅槃。而生悲感。涕流盈目。而來集會。",
    "X04n0225_001:0839a18": "五所來之眾聞法別。此涅槃經。為諸聲聞二乘",
    "X04n0225_001:0839a19": "權教菩薩。行諸觀行。未離執障。樂著諸行。執持",
    "X04n0225_001:0839a20": "行相。於此行相。迷無作法身無證無修本來自",
    "X04n0225_001:0839a21": "體也。如來為此根故。於此涅槃經。說諸行無常。",
    "X04n0225_001:0839a22": "是生滅法。生滅滅已。寂滅為樂。所行善行及能",
    "X04n0225_001:0839a23": "證菩提是生法故。所證涅槃是滅法故。既心存",
    "X04n0225_001:0839a24": "能所。生滅不休。以生滅不休。便滯真理。故說諸",
    "X04n0225_001:0839b01": "行無常。如來隱身不現。及諸能所心盡。名大涅",
    "X04n0225_001:0839b02": "槃。是故涅槃經中。純陀向文殊師利菩薩言。莫",
    "X04n0225_001:0839b03": "謂如來同於諸行。復次文殊師利。為知而說。不",
    "X04n0225_001:0839b04": "知而說。而言如來同於諸行。若言如來同於諸",
    "X04n0225_001:0839b05": "行。則不得言於三界中為人天中自在法王。是",
    "X04n0225_001:0839b06": "故大般涅槃。令彼三乘令知諸行菩提能證所",
    "X04n0225_001:0839b07": "證涅槃悉是無常。生者本無。不證諸滅。無行無",
    "X04n0225_001:0839b08": "修。名大涅槃。是名圓寂。如華嚴經所有他方來",
    "X04n0225_001:0839b09": "眾。此土人天。霑其會位。從始發心。即達理事自",
    "X04n0225_001:0839b10": "在理行無礙。文殊理。普賢行。一時頓印。如印印",
    "X04n0225_001:0839b11": "泥。無有先後中間等。若存始終。因果先後。皆是",
    "X04n0225_001:0839b12": "凡情。皆是生滅。有成有壞。皆是隨根破繫。不關",
    "X04n0225_001:0839b13": "成佛正宗。此華嚴經。直為最上大心者說。如將",
    "X04n0225_001:0839b14": "寶位直授凡庸。如夜夢千秋覺已隨滅。如涅槃",
    "X04n0225_001:0839b15": "經所說。雪山有草。名曰肥膩。牛若食者。純得醍",
    "X04n0225_001:0839b16": "醐。無有青黃赤白黑色。最上大心眾生亦復如",
    "X04n0225_001:0839b17": "是。頓見佛性。便成正覺。不從小位漸漸而來。是",
    "X04n0225_001:0839b18": "故。今言來眾聞法別。以涅槃經攝末從體。未論",
    "X04n0225_001:0839b19": "智慈真俗並用無礙。",
    "X04n0225_001:0839b20": "六報土淨穢所居別。涅槃經。佛報土指在西方。",
    "X04n0225_001:0839b21": "過三十二恒河沙佛土。有釋迦報土。為三乘權",
    "X04n0225_001:0839b22": "學垢淨未亡。見此娑婆穢惡不淨。如來於是。權",
    "X04n0225_001:0839b23": "指報土在於西方。華嚴實教法門。即此娑婆世",
    "X04n0225_001:0839b24": "界。清淨無垢。為實教菩薩垢淨盡故。境界純淨。",
    "X04n0225_001:0839c01": "權教菩薩。無垢淨處自見穢故。故指報土在於",
    "X04n0225_001:0839c02": "西方。",
    "X04n0225_001:0839c03": "七佛身權實別。如涅槃經中。三十二相如來是",
    "X04n0225_001:0839c04": "權。涅槃圓寂真理是實。為一切報相無量莊嚴",
    "X04n0225_001:0839c05": "皆依真而有故。如華嚴經毗盧遮那佛三十二",
    "X04n0225_001:0839c06": "相入涅槃佛俱實。理事無二。不壞法身。而隨相",
    "X04n0225_001:0839c07": "海無量無盡。即相即性即報即理。如光如影。自",
    "X04n0225_001:0839c08": "在無礙。",
    "X04n0225_001:0839c09": "八出生滅度現相別。涅槃經。為諸人天聲聞緣",
    "X04n0225_001:0839c10": "覺二乘之人施設。從兜率天降神受生及入涅",
    "X04n0225_001:0839c11": "槃八相成道。亦為諸大乘菩薩說。不從兜率天",
    "X04n0225_001:0839c12": "降神母胎。說常樂我淨。無始無終。不生不滅。然",
    "X04n0225_001:0839c13": "且隱身不現。仍推報土在於西方。以此娑婆為",
    "X04n0225_001:0839c14": "化土穢境。華嚴經即不然。直示本身本法。出超",
    "X04n0225_001:0839c15": "情見。無始無終。三世相絕。一圓真報。不生不滅。",
    "X04n0225_001:0839c16": "不常不斷。性相無礙。自在果海法門。直授上上",
    "X04n0225_001:0839c17": "根人。不同權學依次第漸漸而成。只如登峰九",
    "X04n0225_001:0839c18": "仞。不可以絕其踪。履十層之級者。不可以亡其",
    "X04n0225_001:0839c19": "跡。常見官階一品。但以為臣。忽有身登九五。明",
    "X04n0225_001:0839c20": "珠頓照。普見無方。澤淋大海。渧渧皆滿。一塵空",
    "X04n0225_001:0839c21": "性。法界無差。品類有情強生留繫。根器不等。權",
    "X04n0225_001:0839c22": "實不同。以此教門千差萬別。須知權實。識假修",
    "X04n0225_001:0839c23": "真。不可久滯權宗迷其實教者也。",
    "X04n0225_001:0839c24": "九示教行相別。涅槃經。十住菩薩位階十地。尚",
    "X04n0225_001:0840a01": "不了了知見佛性。即從凡夫十信心後十住之",
    "X04n0225_001:0840a02": "位。少分而見漸漸而修。等覺位中。方明果行圓",
    "X04n0225_001:0840a03": "滿。妙覺之位。方是如來。當知此經還有五乘六",
    "X04n0225_001:0840a04": "乘七八九十乘等法門種性。除聲聞乘緣覺乘",
    "X04n0225_001:0840a05": "外。有三種菩薩乘。通彼二乘為五乘。并取人天",
    "X04n0225_001:0840a06": "五戒十善。即為六乘七乘。又三乘之人。同聞各",
    "X04n0225_001:0840a07": "得自法。互參有九乘。其三種菩薩乘云何。一修",
    "X04n0225_001:0840a08": "無我法門乘。二從十住至十地漸見佛性乘。三",
    "X04n0225_001:0840a09": "如雪山肥膩草牛若食者純得醍醐乘。不從乳",
    "X04n0225_001:0840a10": "酪生熟酥等漸漸方成。如如來性品中。說菩薩",
    "X04n0225_001:0840a11": "摩訶薩。既見性已咸作是言。甚奇世尊。我等流",
    "X04n0225_001:0840a12": "轉無量生死。常為無我之所惑亂。即是法華華",
    "X04n0225_001:0840a13": "嚴經中。說有諸菩薩。經無量劫。修六波羅蜜。得",
    "X04n0225_001:0840a14": "六神通。讀誦通利八萬四千法藏。猶故不信此",
    "X04n0225_001:0840a15": "甚深經典。是其例也。所得神通。不依性起。為修",
    "X04n0225_001:0840a16": "眾善及無我等觀。報勝諸天。又如北鬱單越人。",
    "X04n0225_001:0840a17": "先世亦修無我所觀。報生彼國壽千年。衣食自",
    "X04n0225_001:0840a18": "然。粳米七寸。火珠熟之。香所及處皆來共食。無",
    "X04n0225_001:0840a19": "有佛法。不得解脫。皆是過去行解訛謬。故致斯",
    "X04n0225_001:0840a20": "咎。令其所得永不得亡。如此涅槃經中十地後",
    "X04n0225_001:0840a21": "佛果法門。乃是華嚴經中十住初心之所見處。",
    "X04n0225_001:0840a22": "即雪山之草。名為肥膩。牛若食者。純得醍醐。無",
    "X04n0225_001:0840a23": "有青黃赤白黑色。如華嚴經中。十住菩薩。初心",
    "X04n0225_001:0840a24": "見道。頓見自他。無始無終。無古無今。本來是佛。",
    "X04n0225_001:0840b01": "身心性相本是佛故。以此佛門。以為解脫。乘如",
    "X04n0225_001:0840b02": "來乘直至道場。龍女善財一萬諸龍八千之眾",
    "X04n0225_001:0840b03": "總是。六千比丘。五百優婆塞。五百優婆夷。五百",
    "X04n0225_001:0840b04": "童子。五百童女。都為八千。頓彰五位。總齊佛果",
    "X04n0225_001:0840b05": "理智之門。初住即十地。初住即佛位。若初住不",
    "X04n0225_001:0840b06": "即佛位者。如世卿臣。從初九品。至階一品。但得",
    "X04n0225_001:0840b07": "為臣。不得名王。若不名王者。當知權教安立五",
    "X04n0225_001:0840b08": "位諸地次第。一一而登。至三祇之滿劫。但為菩",
    "X04n0225_001:0840b09": "薩。不名佛乘。不名為乘如來乘直至道場。但為",
    "X04n0225_001:0840b10": "修無我觀悲勝二乘。不見佛性。名為菩薩。若少",
    "X04n0225_001:0840b11": "見性者。亦得佛乘。如大海中。一毫之渧乃至多",
    "X04n0225_001:0840b12": "渧。一一渧中皆得大海。如是菩薩五位之中十",
    "X04n0225_001:0840b13": "住十地。一一位內皆有佛果。從初發心十住之",
    "X04n0225_001:0840b14": "始。頓見如是如來法身。佛性無作智果。徧行普",
    "X04n0225_001:0840b15": "賢一切萬行。隨緣不滯。悉皆無作涅槃。經云。佛",
    "X04n0225_001:0840b16": "性非是作法。但為客塵煩惱所覆故。是故今從",
    "X04n0225_001:0840b17": "十住初位。以無作三昧。自體應真。煩惱客塵全",
    "X04n0225_001:0840b18": "無體性。唯真體用。無貪嗔癡。任運即佛。故一念",
    "X04n0225_001:0840b19": "相應。一念成佛。一日相應。一日成佛。何須劫數",
    "X04n0225_001:0840b20": "漸漸而修。多劫積修。三祇至果。心緣劫量。見障",
    "X04n0225_001:0840b21": "何休。諸佛法門本非時攝。計時立劫非是佛乘。",
    "X04n0225_001:0840b22": "十從初為友軌範別。涅槃經中。說雪山童子遇",
    "X04n0225_001:0840b23": "羅剎而發心。重半偈而輕命。聞諸行無常是生",
    "X04n0225_001:0840b24": "滅法。言佛性涅槃。不可以行修。不可以心證。不",
    "X04n0225_001:0840c01": "可以行修。行是有為。是無常故。不可以心證。有",
    "X04n0225_001:0840c02": "能所故。是故。行不可以修其性。心不可以證其",
    "X04n0225_001:0840c03": "理。為心即性更無能所。是故純陀言。莫謂如來",
    "X04n0225_001:0840c04": "同於諸行。如華嚴經。善財童子所立軌範。從文",
    "X04n0225_001:0840c05": "殊師利發菩提心。至末後普賢菩薩。五十三善",
    "X04n0225_001:0840c06": "知識一一皆云。我先發阿耨多羅三藐三菩提",
    "X04n0225_001:0840c07": "心。云何教我學菩薩道行菩薩行。不云諸行無",
    "X04n0225_001:0840c08": "常等事。何以故。為此華嚴經明緣起法界門。理",
    "X04n0225_001:0840c09": "事無二。無緣不寂。無事不真。國土境界總為性",
    "X04n0225_001:0840c10": "海。為一真法界非有情無情隨業說故。為華嚴",
    "X04n0225_001:0840c11": "中純真境界總為智故。十住菩薩以慧為國。十",
    "X04n0225_001:0840c12": "行菩薩以智為國。十迴向十地以妙為國。不說",
    "X04n0225_001:0840c13": "情與無情二見差別。以華嚴經為彰本法。異三",
    "X04n0225_001:0840c14": "乘權學是無情是有情有生有滅故。是故。涅槃",
    "X04n0225_001:0840c15": "經中。以雪山童子說諸行無常者。為三乘根種",
    "X04n0225_001:0840c16": "性行下劣。便於所說。計行成實。障無作性。廢契",
    "X04n0225_001:0840c17": "真理。以是義故。說諸行無常。不同善財一念發",
    "X04n0225_001:0840c18": "心。頓無能所。了三世性。性絕古今。自覺自心本",
    "X04n0225_001:0840c19": "來是佛。不成正覺。不證菩提。身心性相無證修",
    "X04n0225_001:0840c20": "者。不成不壞本來如是。隨緣動寂。不壞有無。所",
    "X04n0225_001:0840c21": "行諸行皆唯智起。是故不說諸行無常。",
    "X04n0225_001:0840c22": "十大方廣佛華嚴經。此經有十種甚深廣大無比",
    "X04n0225_001:0840c23": "法。與諸經別。若有大心眾生。於此法門深生信心。",
    "X04n0225_001:0840c24": "不讀餘經。初發心時。十住之首。位齊佛果。如來出",
    "X04n0225_001:0841a01": "現品中所說云。設有菩薩。於無量百千那由他劫。",
    "X04n0225_001:0841a02": "行六波羅蜜。修習種種菩提分法。若未聞此如來",
    "X04n0225_001:0841a03": "不思議大威德法門。或時聞已不信不解。不順不",
    "X04n0225_001:0841a04": "入。名為假名菩薩。以不能生如來家故。若得聞此",
    "X04n0225_001:0841a05": "如來無量不可思議無障無礙智慧法門。聞已信",
    "X04n0225_001:0841a06": "解隨順悟入。當知此人生如來家。隨順一切如來",
    "X04n0225_001:0841a07": "境界。猶如大海。大身眾生之所都止。此經亦爾。最",
    "X04n0225_001:0841a08": "上大心眾生之所都止。澤沼之龍不樂其居。猶如",
    "X04n0225_001:0841a09": "大海不宿死屍。若有見聞信樂而能悟入。永離凡",
    "X04n0225_001:0841a10": "夫權學闡提死屍。直同如來法身智海。又如來出",
    "X04n0225_001:0841a11": "現品云。佛子。如來音聲亦復如是。無生無作無有",
    "X04n0225_001:0841a12": "分別。非入非出。但從如來功德法力。出於五種廣",
    "X04n0225_001:0841a13": "大音聲。其五者何。一曰。汝等當知。一切眾生諸行",
    "X04n0225_001:0841a14": "皆悉是苦。地獄苦。畜生苦。餓鬼苦。無福德著我所",
    "X04n0225_001:0841a15": "苦。作諸惡行苦。欲生人天當修善根。生人天中。離",
    "X04n0225_001:0841a16": "諸難處。眾生聞已。捨離顛倒。修諸善行。離諸難處",
    "X04n0225_001:0841a17": "生人天中。二曰。汝等當知一切諸行眾苦熾然。如",
    "X04n0225_001:0841a18": "熱鐵丸。諸行無常是生滅法。涅槃是寂靜無為安",
    "X04n0225_001:0841a19": "樂。遠離熾然。消諸熱惱。眾生聞已。勤修善法。於聲",
    "X04n0225_001:0841a20": "聞乘。得隨順音聲忍。此是聲聞乘。三曰。汝等當知",
    "X04n0225_001:0841a21": "聲聞乘者。隨他語解。智慧狹劣。更有上乘。名獨覺",
    "X04n0225_001:0841a22": "乘。悟不由他。汝等應學。樂勝道者聞此音已。捨聲",
    "X04n0225_001:0841a23": "聞道。修獨覺乘。四曰。汝等當知過二乘位。更有勝",
    "X04n0225_001:0841a24": "道。名為大乘。菩薩所行。順六波羅蜜。不斷菩薩行。",
    "X04n0225_001:0841b01": "不捨菩提心。處無量生死而不疲厭。過於二乘。名",
    "X04n0225_001:0841b02": "為大乘。此是菩薩大乘。五曰。第一乘。勝乘。最勝乘。",
    "X04n0225_001:0841b03": "上乘。無上乘。利益一切眾生乘。若有眾生信解廣",
    "X04n0225_001:0841b04": "大。諸根猛利。宿種善根。為諸如來神力所加。有勝",
    "X04n0225_001:0841b05": "樂欲。求佛果者。聞此音已。發菩提心。此是佛乘。佛",
    "X04n0225_001:0841b06": "子。如來音聲。不從身出。不從心出。而能利益無量",
    "X04n0225_001:0841b07": "眾生。佛子。是為如來音聲第一相。當知如來音聲。",
    "X04n0225_001:0841b08": "常隨五乘眾生應所聞故。猶如大海潮無失時故。",
    "X04n0225_001:0841b09": "是故。於此法中起信。發大菩提心。十住初首。便即",
    "X04n0225_001:0841b10": "見性。起法身佛智慧。便成正覺。然始即從性起智",
    "X04n0225_001:0841b11": "慧之位。行諸行相。教化眾生。即覺行圓滿佛。不同",
    "X04n0225_001:0841b12": "權教。先行菩薩行。學假真如等觀。地前伏忍。十地",
    "X04n0225_001:0841b13": "已來。猶有十真如障故。為觀當情。真如成障。所行",
    "X04n0225_001:0841b14": "之行並是有為。所發菩提心。並未離生滅。所有能",
    "X04n0225_001:0841b15": "斷分別無明。由觀折伏。十地之位方能見性。經三",
    "X04n0225_001:0841b16": "祇劫方始成佛。仍須百劫別修相好。若將此大方",
    "X04n0225_001:0841b17": "廣佛華嚴經佛所本乘。同彼化身。引彼權學上中",
    "X04n0225_001:0841b18": "下流。全非信解。去佛懸遠。未解經意。久大曠劫。終",
    "X04n0225_001:0841b19": "無成佛之期。若上上根人。信解此經。明知不謬。即",
    "X04n0225_001:0841b20": "當乘如來乘直至道場。當所乘時。即是道場。更無",
    "X04n0225_001:0841b21": "可至。如法華經。亦是佛乘。即是化佛引彼三乘令",
    "X04n0225_001:0841b22": "知實法。即三界火宅門前三乘。羊車鹿車。大牛之",
    "X04n0225_001:0841b23": "事。即是上中下根三乘。為上根之人。有一分慈悲。",
    "X04n0225_001:0841b24": "勝餘二乘故。為觀假故。未有實見。名為不真菩薩。",
    "X04n0225_001:0841c01": "此三種上中下根之人。俱有惡三界苦。中下根人",
    "X04n0225_001:0841c02": "聲聞緣覺。惡而求出。上根菩薩厭而不離。為慈悲",
    "X04n0225_001:0841c03": "勝彼二乘。故有饒益之心。此三種人。俱不知三界",
    "X04n0225_001:0841c04": "體相一真佛境。如出現品中廣明。佛對此故。說佛",
    "X04n0225_001:0841c05": "所有功德報相皆是修生。令諸權學修治作意。經",
    "X04n0225_001:0841c06": "多祇劫終無成佛之期。是故門前之駕是佛權施。",
    "X04n0225_001:0841c07": "露地白牛方明法界。法界性相本唯真智。所有分",
    "X04n0225_001:0841c08": "別皆是智為。是故法華經云。種種性相義。我及十",
    "X04n0225_001:0841c09": "方佛。乃能知是事。聲聞及緣覺。不退諸菩薩。皆悉",
    "X04n0225_001:0841c10": "不能知。此等即是門前三乘也。為未明世間相常",
    "X04n0225_001:0841c11": "住。是法住法位。為三乘同有厭苦集樂修滅道之",
    "X04n0225_001:0841c12": "心。未明苦集本唯智起。不了滅道本自無修。無造",
    "X04n0225_001:0841c13": "無作。化諸羣品。如幻住世。性絕無明。即是佛故。一",
    "X04n0225_001:0841c14": "念相應一念佛。一日相應一日佛。何須苦死要三",
    "X04n0225_001:0841c15": "僧祇。但自了三界業。能空業處。任運接生。即是佛",
    "X04n0225_001:0841c16": "也。蓋佛者覺也。覺業性真。業無生滅。無得無證。不",
    "X04n0225_001:0841c17": "出不沒。性無變化。本來如是。即是佛故。隨緣六道",
    "X04n0225_001:0841c18": "行菩薩行。變化神通接引迷流。佛非變化。淨名經",
    "X04n0225_001:0841c19": "云。雖成正覺轉於法輪。不捨菩薩之道。是菩薩行",
    "X04n0225_001:0841c20": "故。以此善財十住初心。於妙峯山上德雲比丘所。",
    "X04n0225_001:0841c21": "得憶念一切諸佛境界智慧光明普見法門。即便",
    "X04n0225_001:0841c22": "成正覺。然後始詣諸友。求菩薩道行菩薩行。當知",
    "X04n0225_001:0841c23": "正覺體用之時。即心無作處即是佛故。不須修行。",
    "X04n0225_001:0841c24": "設當行滿。亦不移今故。如化佛示成化相之時。苦",
    "X04n0225_001:0842a01": "行麻麥。剃髮持衣。捨諸飾好藉草等事。為化外道",
    "X04n0225_001:0842a02": "樂苦行者及三乘之根有放逸者。經中佛已和會。",
    "X04n0225_001:0842a03": "非佛自須。如是等行。無增上慢者。豈須如是。一念",
    "X04n0225_001:0842a04": "任無作性佛。智慧現前。無得無證。即是佛也。如善",
    "X04n0225_001:0842a05": "財證覺之後。方求菩薩道。行菩薩行。何以然者。為",
    "X04n0225_001:0842a06": "覺道之後。方堪入纏。處纏無縛。始能為眾生說法",
    "X04n0225_001:0842a07": "解縛。若自有縛。能解彼縛無有是處。說時前後。法",
    "X04n0225_001:0842a08": "是一時。是故當知。若欲行菩薩行。先成正覺。問曰。",
    "X04n0225_001:0842a09": "法華經為佛乘。門前三乘大牛車。興露地白牛之",
    "X04n0225_001:0842a10": "車。一種是牛。有何異也。答曰。門前三乘。對三界苦。",
    "X04n0225_001:0842a11": "且令離火宅所燒。權免火難。大乘權教菩薩。樂行",
    "X04n0225_001:0842a12": "悲心有饒益志。自離火難不離三界。有一分度眾",
    "X04n0225_001:0842a13": "生心。勝二乘自求解脫。且得一分運載之心。故名",
    "X04n0225_001:0842a14": "為大牛。望二乘處大故。十地見性方成佛。猶經多",
    "X04n0225_001:0842a15": "劫始能真。故望彼二乘。但名菩薩大乘。非名佛乘。",
    "X04n0225_001:0842a16": "法華經云。佛乘唯有一。無二亦無三。即引彼三乘。",
    "X04n0225_001:0842a17": "總歸一乘。小乘雖有信許成佛。迴習稍難。故標遠",
    "X04n0225_001:0842a18": "劫。龍女剎那之頃。便至佛乘。即明真證。達苦即真。",
    "X04n0225_001:0842a19": "無所厭故。是故。門前之乘對三乘設。露地白牛。方",
    "X04n0225_001:0842a20": "明至無依之處。露地者即佛地也。為佛智無依止",
    "X04n0225_001:0842a21": "故。故云露地白牛者即法身也悲智也。以法身無",
    "X04n0225_001:0842a22": "相。名之為白。智能觀機悲心濟物。名之為牛。為取",
    "X04n0225_001:0842a23": "牛能運載故。為以無作法身。悲智濟物故。喻同牛",
    "X04n0225_001:0842a24": "也。門前之牛。觀空增勝。三祇未滿。未見佛性。不證",
    "X04n0225_001:0842b01": "法身根本智。不言白色。不言露地。為假真如及空",
    "X04n0225_001:0842b02": "觀當情猶有所依故。不言白色。有所依故不言露",
    "X04n0225_001:0842b03": "地也。雖復迴心信此一乘。至於佛地猶將未及。但",
    "X04n0225_001:0842b04": "隨佛語而隨信之。心未成堅信故。還索三乘。未敢",
    "X04n0225_001:0842b05": "欣大故。佛便誘引。令成信力。等與大車。故言非己",
    "X04n0225_001:0842b06": "所望今皆與之。此明即三乘迴心。如門前牛車。不",
    "X04n0225_001:0842b07": "云白色。不云裝飾。為有漏故。不同露地白牛之乘。",
    "X04n0225_001:0842b08": "具言高廣裝飾等事。此乃門前與露地之乘。全別",
    "X04n0225_001:0842b09": "不同也。",
    "X04n0225_001:0842b10": "○第二明依宗教別夫大覺出興。稱真智而自在。法",
    "X04n0225_001:0842b11": "身無際。等羣品以同軀。任器現形。應根施教。如空谷",
    "X04n0225_001:0842b12": "響。應擊成音。谷響無心。亦無處所。如來設教亦復如",
    "X04n0225_001:0842b13": "是。且如毗盧遮那之教。無始無終。稱性無方。無斷無",
    "X04n0225_001:0842b14": "絕。隨其根類。自見入胎出家說法始終教行入寂涅",
    "X04n0225_001:0842b15": "槃。其實如來本不如是。但隨一期同而且異。約立先",
    "X04n0225_001:0842b16": "德十家教行。第一後魏菩提留支立一音教。第二陳",
    "X04n0225_001:0842b17": "朝真諦三藏立二教同時。第三後魏光統律師立三",
    "X04n0225_001:0842b18": "種教。第四齊朝大衍法師立四種教。第五護身法師",
    "X04n0225_001:0842b19": "立五種教。第六陳朝南嶽思禪師智者等立四教同",
    "X04n0225_001:0842b20": "時。第七唐朝海東新羅國元曉法師。造此經疏亦立",
    "X04n0225_001:0842b21": "四教。第八唐朝吉藏法師立三種教。第九梁朝光宅",
    "X04n0225_001:0842b22": "寺雲法師立四教。第十唐朝江南印法師立二教。已",
    "X04n0225_001:0842b23": "上十家所釋。並依今唐朝吉藏法師所集。同異各是",
    "X04n0225_001:0842b24": "一家。並是當世英才。智超羣品。皆為統賢靈之法將。",
    "X04n0225_001:0842c01": "開佛日之明燈。不可是非加其名也。只如佛說內外",
    "X04n0225_001:0842c02": "中間之言。遂即入定。後有五百阿羅漢。各解此言。佛",
    "X04n0225_001:0842c03": "出定後。同問世尊。誰當佛意。佛言並非我意。諸人問",
    "X04n0225_001:0842c04": "佛。既不當佛意。將無得罪。佛言雖非我意。各順正理。",
    "X04n0225_001:0842c05": "堪為聖教。有福無罪。況此諸德所說。各有典據。仰惟",
    "X04n0225_001:0842c06": "高旨。未可僉量。但通玄自參聖教。隨己管窺。以述意",
    "X04n0225_001:0842c07": "懷。用呈後哲。准其教旨。略立十種。何者為十。",
    "X04n0225_001:0842c08": "第一時說小乘純有教。第二時說般若破有明空",
    "X04n0225_001:0842c09": "教。第三時說解深密經。和會空有。明不空不有教。",
    "X04n0225_001:0842c10": "第四時說楞伽經。明契假即真教。第五時說維摩",
    "X04n0225_001:0842c11": "經。明即俗恒真教。第六時說法華經。明引權歸實",
    "X04n0225_001:0842c12": "教。第七時說涅槃經。令諸三乘捨權向實教。第八",
    "X04n0225_001:0842c13": "時說華嚴經。於剎那之際通攝十世圓融無始終",
    "X04n0225_001:0842c14": "前後通該教。第九共不共教。第十不共共教。第一",
    "X04n0225_001:0842c15": "時說小乘純有教者。為諸凡夫繫著世法以為實",
    "X04n0225_001:0842c16": "有。隨於色塵。作諸不善。以不善故墮於苦趣。還將",
    "X04n0225_001:0842c17": "有法轡勒彼心。以戒防護制諸不善。故名純有教。",
    "X04n0225_001:0842c18": "於小乘中。還說無表性戒等。通其大體。但隨根性。",
    "X04n0225_001:0842c19": "用事不同。如菩薩戒亦爾。經云。若人受佛戒。即入",
    "X04n0225_001:0842c20": "諸佛位。亦以性戒論之。又云。如是千百億。各接微",
    "X04n0225_001:0842c21": "塵眾。俱來至我所者。所謂初以化身化報引接。後",
    "X04n0225_001:0842c22": "以令歸法身實報。若上根者。法身事理一時為依",
    "X04n0225_001:0842c23": "本故。",
    "X04n0225_001:0842c24": "第二時說般若破有明空教者。既設小乘實有。令",
    "X04n0225_001:0843a01": "成軌範。制共身語意得住善法。即說生空等觀。方",
    "X04n0225_001:0843a02": "說法空教。破彼繫著。漸向法身。",
    "X04n0225_001:0843a03": "第三時說解深密經。為和會空有教者。為於前空",
    "X04n0225_001:0843a04": "有二教和會。令邊見者不滯空有二門。為不空不",
    "X04n0225_001:0843a05": "有教。為二乘人滅識證寂住寂無知。為迴彼故。寄",
    "X04n0225_001:0843a06": "說第九阿陀那識為純淨識。五六七八等識。常依",
    "X04n0225_001:0843a07": "彼九識以為依止。凡愚不了。妄執為我。如水瀑流",
    "X04n0225_001:0843a08": "不離水體。諸波浪等以水為依。五六七八識。常以",
    "X04n0225_001:0843a09": "淨識為依故。漸迴二乘之心達識成智。何故安立",
    "X04n0225_001:0843a10": "九識為淨識者。為二乘人久於生死業種六七八",
    "X04n0225_001:0843a11": "識有怖畏故。恐彼難信。方便於生死種外。別立淨",
    "X04n0225_001:0843a12": "識。漸漸引之。意欲使令留惑不滅。使令悲智漸漸",
    "X04n0225_001:0843a13": "得生。深密經云。如是菩薩。雖由法位。以智為依止。",
    "X04n0225_001:0843a14": "漸令空見達識成智。",
    "X04n0225_001:0843a15": "第四時說楞伽經。云說假即真教者。如楞伽經。直",
    "X04n0225_001:0843a16": "為大乘根。頓說第八業種之識。名為如來藏識。又",
    "X04n0225_001:0843a17": "云。得相者曰識。不得相曰智。起信論亦同此說。此",
    "X04n0225_001:0843a18": "教雖說無明業種成智。猶希出俗未現同纏也。",
    "X04n0225_001:0843a19": "第五時說維摩經。明即俗恒真教者。為維摩經中。",
    "X04n0225_001:0843a20": "不以聲聞二乘。及三乘菩薩為知法者故。是以十",
    "X04n0225_001:0843a21": "大弟子杜口於毗耶。彌勒光嚴息芳言於法席。此",
    "X04n0225_001:0843a22": "經破前四種教中菩薩聲聞染淨未融常欣出俗。",
    "X04n0225_001:0843a23": "即以淨名身居俗士。明即俗常真。壞彼淨相常懷",
    "X04n0225_001:0843a24": "染淨。故說有身為如來種。無明有愛為種等。使令",
    "X04n0225_001:0843b01": "三乘之眾。淨相心亡。出俗入纏。平等無礙。方明實",
    "X04n0225_001:0843b02": "德也。",
    "X04n0225_001:0843b03": "第六時說法華經。引權歸實教者。為羅漢隨空會",
    "X04n0225_001:0843b04": "寂。緣覺會十二緣生法。皆無體性。以明六根識及",
    "X04n0225_001:0843b05": "名色心境三事自性無生。如是二人。皆心識滅。三",
    "X04n0225_001:0843b06": "界業滅。智慈不生。又為析法明空。以空破惑。樂生",
    "X04n0225_001:0843b07": "淨土。及留惑潤生菩薩。並不了一切眾生無明諸",
    "X04n0225_001:0843b08": "惑。皆從一切如來根本性清淨普光明無中邊智",
    "X04n0225_001:0843b09": "之所生。皆有淨土穢土自佛他佛欣厭等諸邪見。",
    "X04n0225_001:0843b10": "不稱真理。引此三根。令歸本智故。即以妙法蓮華。",
    "X04n0225_001:0843b11": "令知無明生死性。本唯智體性自無染。但迷悟不",
    "X04n0225_001:0843b12": "同。無有二性。以蓮華像之。引彼三根令歸本故。是",
    "X04n0225_001:0843b13": "故法華經明世間相常住。",
    "X04n0225_001:0843b14": "第七說涅槃經時。令諸三乘捨權向實教者。此經",
    "X04n0225_001:0843b15": "中。明一切有情皆有佛性如佛無異。但為無明覆",
    "X04n0225_001:0843b16": "故不見。涅槃經是三乘中捨權就實相。法華即是",
    "X04n0225_001:0843b17": "捨權就實智。二部經俱是三乘中第六時教。但為",
    "X04n0225_001:0843b18": "化相門中說時前後。故分涅槃為第七時教。然其",
    "X04n0225_001:0843b19": "智境。無有次第古今時也。",
    "X04n0225_001:0843b20": "第八說華嚴經時。於剎那際。通攝三世及十世圓",
    "X04n0225_001:0843b21": "融教者。如經說云。入剎那際三昧。降神受生。八相",
    "X04n0225_001:0843b22": "成道。入涅槃總不移時。為依本性理智。本無時故。",
    "X04n0225_001:0843b23": "非權依本也。故名為入。非是本法性中而有出入",
    "X04n0225_001:0843b24": "三昧。以化儀軌則。施方便言。是故。諸明人莫隨其",
    "X04n0225_001:0843c01": "言。言佛世尊一人入剎那際三昧。此經教門。無始",
    "X04n0225_001:0843c02": "無終。是佛實報果德。性相圓周。若求其頭尾長短。",
    "X04n0225_001:0843c03": "始終路絕。出此法外。別生情量。總是權門。非究竟",
    "X04n0225_001:0843c04": "說。如此法門。佛不出世。亦無涅槃。諸性一性。諸智",
    "X04n0225_001:0843c05": "一智。諸相一相。諸行一行。三世一念。一念三世。乃",
    "X04n0225_001:0843c06": "至十世。如是等法無始無終。名為常轉法輪。如圓",
    "X04n0225_001:0843c07": "珠無方。如明鏡頓照。如虗空無隔。如響無依。如影",
    "X04n0225_001:0843c08": "不礙。如化人所生。若人了得此法門者。佛智自然",
    "X04n0225_001:0843c09": "智無師智之所現前。為此法無出沒故。還以自然",
    "X04n0225_001:0843c10": "無出沒智而自能得之。非情計思量之所能得也。",
    "X04n0225_001:0843c11": "一切權教法門。總在其中一時而說。為諸權教不",
    "X04n0225_001:0843c12": "出法界。無三世故。各依自見無量差殊。",
    "X04n0225_001:0843c13": "第九共不共教者。為說諸大乘經。人天三乘同聞。",
    "X04n0225_001:0843c14": "得益各別。經云菩薩在一小眾生身中。成等正覺。",
    "X04n0225_001:0843c15": "轉法輪。度無量眾生。其此小眾生不知不覺。此乃",
    "X04n0225_001:0843c16": "常與眾生共。及以大小乘共在佛海中。身之與心",
    "X04n0225_001:0843c17": "本無差別。然見佛不見佛。聞法不聞法。解脫知見",
    "X04n0225_001:0843c18": "大小。及苦樂各各不同。是故。名為共不共教。又經",
    "X04n0225_001:0843c19": "云。入剎那際三昧。示現從兜率天降神母胎出現",
    "X04n0225_001:0843c20": "轉法輪入涅槃。此乃於無時之中。諸眾生等。自得",
    "X04n0225_001:0843c21": "時分。見初中後。於一音法內。自得天人小乘大乘",
    "X04n0225_001:0843c22": "佛乘。自得道果。各各不同。見佛住劫壽命長短。各",
    "X04n0225_001:0843c23": "自差別。而實如來性無造作無生無滅。然以無作",
    "X04n0225_001:0843c24": "法性無垢白淨之智。自體清淨。能稱彼念。令無失",
    "X04n0225_001:0844a01": "時。如是與佛。共法共智共時共身共心共乘。以知",
    "X04n0225_001:0844a02": "見解脫。各各不共。故言共不共教。亦如五百聲聞。",
    "X04n0225_001:0844a03": "共在華嚴會。而如聾如盲。是其事也。",
    "X04n0225_001:0844a04": "第十不共共教者。如華嚴經中。十方雲集諸來菩",
    "X04n0225_001:0844a05": "薩。及佛國土。所從來方不同各別。所共同聲說法。",
    "X04n0225_001:0844a06": "總同聞法。獲益能同能別。又於會中天龍八部人",
    "X04n0225_001:0844a07": "非人等。各各差殊。同得毗盧遮那果德法門。具同",
    "X04n0225_001:0844a08": "具別自在。",
    "X04n0225_001:0844a10": "大方廣佛華嚴經合論簡要卷之一"
}