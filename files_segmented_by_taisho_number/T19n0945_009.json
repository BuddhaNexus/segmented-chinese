{
    "T19n0945_009:0146a07": "大佛頂如來密因修證了義諸",
    "T19n0945_009:0146a08": "菩薩萬行首楞嚴經卷第九(一名中印度那蘭陀",
    "T19n0945_009:0146a09": "大道場經，於灌頂部錄出別行)",
    "T19n0945_009:0146a11": "唐天竺沙門般剌蜜帝譯",
    "T19n0945_009:0146a12": "「阿難！世間一切所修心人，不假禪那無有智",
    "T19n0945_009:0146a13": "慧，但能執身不行婬慾，若行若坐想念俱",
    "T19n0945_009:0146a14": "無，愛染不生無留欲界，是人應念身為梵侶，",
    "T19n0945_009:0146a15": "如是一類名梵眾天；欲習既除離欲心現，於",
    "T19n0945_009:0146a16": "諸律儀愛樂隨順，是人應時能行梵德，如是",
    "T19n0945_009:0146a17": "一類名梵輔天；身心妙圓威儀不缺，清淨禁",
    "T19n0945_009:0146a18": "戒加以明悟，是人應時能統梵眾為大梵王，",
    "T19n0945_009:0146a19": "如是一類名大梵天。阿難！此三勝流，一切苦",
    "T19n0945_009:0146a20": "惱所不能逼，雖非正修真三摩地，清淨心中",
    "T19n0945_009:0146a21": "諸漏不動，名為初禪。",
    "T19n0945_009:0146a22": "「阿難！其次梵天統攝梵人圓滿梵行，澄心不",
    "T19n0945_009:0146a23": "動寂湛生光，如是一類名少光天；光光相然",
    "T19n0945_009:0146a24": "照耀無盡，映十方界遍成瑠璃，如是一類名",
    "T19n0945_009:0146a25": "無量光天；吸持圓光成就教體，發化清淨應",
    "T19n0945_009:0146a26": "用無盡，如是一類名光音天。阿難！此三勝流，",
    "T19n0945_009:0146a27": "一切憂愁所不能逼，雖非正修真三摩地，清",
    "T19n0945_009:0146a28": "淨心中麁漏已伏，名為二禪。",
    "T19n0945_009:0146a29": "「阿難！如是天人圓光成音披音露妙，發成精",
    "T19n0945_009:0146b01": "行通寂滅樂，如是一類名少淨天；淨空現前",
    "T19n0945_009:0146b02": "引發無際，身心輕安成寂滅樂，如是一類名",
    "T19n0945_009:0146b03": "無量淨天；世界身心一切圓淨，淨德成就勝",
    "T19n0945_009:0146b04": "託現前歸寂滅樂，如是一類名遍淨天。阿難！",
    "T19n0945_009:0146b05": "此三勝流具大隨順，身心安隱得無量樂，雖",
    "T19n0945_009:0146b06": "非正得真三摩地，安隱心中歡喜畢具，名為",
    "T19n0945_009:0146b07": "三禪。",
    "T19n0945_009:0146b08": "「阿難！次復天人不逼身心苦因已盡，樂非",
    "T19n0945_009:0146b09": "常住久必壞生，苦樂二心俱時頓捨，麁重相",
    "T19n0945_009:0146b10": "滅淨福性生，如是一類名福生天；捨心圓融",
    "T19n0945_009:0146b11": "勝解清淨，福無遮中得妙隨順窮未來際，如",
    "T19n0945_009:0146b12": "是一類名福愛天。阿難！從是天中有二岐路，",
    "T19n0945_009:0146b13": "若於先心無量淨光，福德圓明修證而住，如",
    "T19n0945_009:0146b14": "是一類名廣果天；若於先心雙厭苦樂，精研",
    "T19n0945_009:0146b15": "捨心相續不斷，圓窮捨道身心俱滅，心慮灰",
    "T19n0945_009:0146b16": "凝經五百劫，是人既以生滅為因，不能發明",
    "T19n0945_009:0146b17": "不生滅性，初半劫滅後半劫生，如是一類名",
    "T19n0945_009:0146b18": "無想天。阿難！此四勝流，一切世間諸苦樂境",
    "T19n0945_009:0146b19": "所不能動，雖非無為真不動地，有所得心功",
    "T19n0945_009:0146b20": "用純熟，名為四禪。",
    "T19n0945_009:0146b21": "「阿難！此中復有五不還天，於下界中九品習",
    "T19n0945_009:0146b22": "氣俱時滅盡，苦樂雙亡下無卜居，故於捨心",
    "T19n0945_009:0146b23": "眾同分中安立居處。阿難！苦樂兩滅鬪心不",
    "T19n0945_009:0146b24": "交，如是一類名無煩天；機括獨行研交無地，",
    "T19n0945_009:0146b25": "如是一類名無熱天；十方世界妙見圓澄，更",
    "T19n0945_009:0146b26": "無塵象一切沈垢，如是一類名善見天；精見",
    "T19n0945_009:0146b27": "現前陶鑄無礙，如是一類名善現天；究竟群",
    "T19n0945_009:0146b28": "幾窮色性性入無邊際，如是一類名色究竟",
    "T19n0945_009:0146b29": "天。",
    "T19n0945_009:0146c01": "「阿難！此不還天，彼諸四禪四位天王，獨有欽",
    "T19n0945_009:0146c02": "聞不能知見，如今世間曠野深山聖道場地，",
    "T19n0945_009:0146c03": "皆阿羅漢所住持故，世間麁人所不能見。阿",
    "T19n0945_009:0146c04": "難！是十八天獨行無交未盡形累，自此已還，",
    "T19n0945_009:0146c05": "名為色界。",
    "T19n0945_009:0146c06": "「復次，阿難！從是有頂色邊際中，其間復有二",
    "T19n0945_009:0146c07": "種岐路。若於捨心發明智慧，慧光圓通便出",
    "T19n0945_009:0146c08": "塵界，成阿羅漢入菩薩乘，如是一類名為迴",
    "T19n0945_009:0146c09": "心大阿羅漢。若在捨心捨厭成就，覺身為礙",
    "T19n0945_009:0146c10": "銷礙入空，如是一類名為空處；諸礙既銷無",
    "T19n0945_009:0146c11": "礙無滅，其中唯留阿賴耶識，全於末那半分",
    "T19n0945_009:0146c12": "微細，如是一類名為識處；空色既亡識心都",
    "T19n0945_009:0146c13": "滅，十方寂然逈無攸往，如是一類名無所有",
    "T19n0945_009:0146c14": "處；識性不動以滅窮研，於無盡中發宣盡性，",
    "T19n0945_009:0146c15": "如存不存若盡非盡，如是一類名為非想非",
    "T19n0945_009:0146c16": "非想處；此等窮空不盡空理，從不還天聖道",
    "T19n0945_009:0146c17": "窮者，如是一類名不迴心鈍阿羅漢。若從無",
    "T19n0945_009:0146c18": "想諸外道天窮空不歸，迷漏無聞，便入輪轉。",
    "T19n0945_009:0146c19": "「阿難！是諸天上各各天人，則是凡夫業果酬",
    "T19n0945_009:0146c20": "答，答盡入輪。彼之天王即是菩薩遊三摩提",
    "T19n0945_009:0146c21": "漸次增進，迴向聖倫所修行路。阿難！是四",
    "T19n0945_009:0146c22": "空天身心滅盡，定性現前無業果色，從此逮",
    "T19n0945_009:0146c23": "終，名無色界。此皆不了妙覺明心，積妄發生",
    "T19n0945_009:0146c24": "妄有三界，中間妄隨七趣沈溺，補特伽羅各",
    "T19n0945_009:0146c25": "從其類。「復次，阿難！是三界中復有四種阿修",
    "T19n0945_009:0146c26": "羅類。若於鬼道，以護法力成通入空，此阿修",
    "T19n0945_009:0146c27": "羅從卵而生，鬼趣所攝；若於天中降德貶墜，",
    "T19n0945_009:0146c28": "其所卜居隣於日月，此阿修羅從胎而出。人",
    "T19n0945_009:0146c29": "趣所攝；有修羅王執持世界力洞無畏，能與",
    "T19n0945_009:0147a01": "梵王及天帝釋、四天爭權，此阿修羅因變化",
    "T19n0945_009:0147a02": "有，天趣所攝；阿難！別有一分下劣修羅，生大",
    "T19n0945_009:0147a03": "海心沈水穴口，旦遊虛空暮歸水宿，此阿修",
    "T19n0945_009:0147a04": "羅因濕氣有，畜生趣攝。",
    "T19n0945_009:0147a05": "「阿難！如是地獄、餓鬼、畜生、人及神仙、天洎修",
    "T19n0945_009:0147a06": "羅精研七趣，皆是昏沈諸有為想，妄想受",
    "T19n0945_009:0147a07": "生妄想隨業，於妙圓明無作本心，皆如空花",
    "T19n0945_009:0147a08": "元無所有，但一虛妄更無根緒。阿難！此等眾",
    "T19n0945_009:0147a09": "生，不識本心受此輪迴，經無量劫不得真淨，",
    "T19n0945_009:0147a10": "皆由隨順殺盜婬故，反此三種又則出生無",
    "T19n0945_009:0147a11": "殺盜婬，有名鬼倫，無名天趣，有無相傾起輪",
    "T19n0945_009:0147a12": "迴性；若得妙發三摩提者則妙常寂，有無二",
    "T19n0945_009:0147a13": "無、無二亦滅，尚無不殺不偷不婬，云何更隨",
    "T19n0945_009:0147a14": "殺盜婬事？阿難！不斷三業各各有私，因各各",
    "T19n0945_009:0147a15": "私眾私同分，非無定處自妄發生，生妄無因",
    "T19n0945_009:0147a16": "無可尋究，汝勗修行欲得菩提要除三惑，不",
    "T19n0945_009:0147a17": "盡三惑縱得神通皆是世間有為功用，習氣",
    "T19n0945_009:0147a18": "不滅落於魔道，雖欲除妄倍加虛偽，如來說",
    "T19n0945_009:0147a19": "為可哀憐者。汝妄自造非菩提咎，作是說者",
    "T19n0945_009:0147a20": "名為正說；若他說者即魔王說。」",
    "T19n0945_009:0147a21": "即時，如來將罷法座，於師子床攬七寶机，迴",
    "T19n0945_009:0147a22": "紫金山再來凭倚，普告大眾及阿難言：「汝等",
    "T19n0945_009:0147a23": "有學緣覺、聲聞，今日迴心趣大菩提無上妙",
    "T19n0945_009:0147a24": "覺，吾今已說真修行法，汝猶未識修奢摩他、",
    "T19n0945_009:0147a25": "毘婆舍那微細魔事，魔境現前汝不能識，洗",
    "T19n0945_009:0147a26": "心非正落於邪見，或汝陰魔或復天魔，或著",
    "T19n0945_009:0147a27": "鬼神或遭魑魅，心中不明認賊為子，又復於",
    "T19n0945_009:0147a28": "中得少為足，如第四禪無聞比丘妄言證聖，",
    "T19n0945_009:0147a29": "天報已畢衰相現前，謗阿羅漢身遭後有，墮",
    "T19n0945_009:0147b01": "阿鼻獄。汝應諦聽，吾今為汝仔細分別。」阿難",
    "T19n0945_009:0147b02": "起立并其會中同有學者，歡喜頂禮伏聽慈",
    "T19n0945_009:0147b03": "誨。",
    "T19n0945_009:0147b04": "佛告阿難及諸大眾：「汝等當知，有漏世界十",
    "T19n0945_009:0147b05": "二類生，本覺妙明覺圓心體，與十方佛無二",
    "T19n0945_009:0147b06": "無別；由汝妄想，迷理為咎癡愛發生，生發遍",
    "T19n0945_009:0147b07": "迷故有空性，化迷不息有世界生，則此十方",
    "T19n0945_009:0147b08": "微塵國土非無漏者，皆是迷頑妄想安立。當",
    "T19n0945_009:0147b09": "知虛空生汝心內，猶如片雲點太清裏，況諸",
    "T19n0945_009:0147b10": "世界在虛空耶？汝等一人發真歸元，此十方",
    "T19n0945_009:0147b11": "空皆悉銷殞，云何空中所有國土而不振裂？",
    "T19n0945_009:0147b12": "汝輩修禪飾三摩地，十方菩薩及諸無漏大",
    "T19n0945_009:0147b13": "阿羅漢，心精通[淴-心+目]當處湛然；一切魔王及",
    "T19n0945_009:0147b14": "與鬼神諸凡夫天，見其宮殿無故崩裂，大地",
    "T19n0945_009:0147b15": "振坼水陸飛騰無不驚慴。凡夫昏暗不覺遷",
    "T19n0945_009:0147b16": "訛。彼等咸得五種神通唯除漏盡，戀此塵勞，",
    "T19n0945_009:0147b17": "如何令汝摧裂其處？是故神鬼及諸天魔魍",
    "T19n0945_009:0147b18": "魎妖精，於三昧時僉來惱汝。「然彼諸魔雖有",
    "T19n0945_009:0147b19": "大怒，彼塵勞內，汝妙覺中，如風吹光如刀斷",
    "T19n0945_009:0147b20": "水了不相觸，汝如沸浪彼如堅氷，煖氣漸隣",
    "T19n0945_009:0147b21": "不日銷殞，徒恃神力但為其客，成就破亂由",
    "T19n0945_009:0147b22": "汝心中五陰主人，主人若迷客得其便；當處",
    "T19n0945_009:0147b23": "禪那覺悟無惑，則彼魔事無奈汝何。陰銷入",
    "T19n0945_009:0147b24": "明則彼群邪咸受幽氣，明能破暗，迷自銷殞，",
    "T19n0945_009:0147b25": "如何敢留擾亂禪定？若不明悟被陰所迷，則",
    "T19n0945_009:0147b26": "汝阿難必為魔子成就魔人。如摩登伽殊為",
    "T19n0945_009:0147b27": "眇劣，彼雖呪汝破佛律儀，八萬行中秖毀",
    "T19n0945_009:0147b28": "一戒，心清淨故尚未淪溺，此乃隳汝寶覺全",
    "T19n0945_009:0147b29": "身，如宰臣家忽逢籍沒，宛轉零落無可哀救。",
    "T19n0945_009:0147c01": "「阿難當知！汝坐道場銷落諸念，其念若盡則",
    "T19n0945_009:0147c02": "諸離念一切精明，動靜不移憶忘如一，當住",
    "T19n0945_009:0147c03": "此處入三摩提，如明目人處大幽暗，精性妙",
    "T19n0945_009:0147c04": "淨心未發光，此則名為色陰區宇；若目明朗，",
    "T19n0945_009:0147c05": "十方洞開無復幽黯，名色陰盡，是人則能超",
    "T19n0945_009:0147c06": "越劫濁。觀其所由，堅固妄想以為其本。",
    "T19n0945_009:0147c07": "「阿難！當在此中精研妙明，四大不織少選之",
    "T19n0945_009:0147c08": "間身能出礙，此名精明流溢前境。斯但功用",
    "T19n0945_009:0147c09": "暫得如是，非為聖證不作聖心，名善境界；若",
    "T19n0945_009:0147c10": "作聖解，即受群邪。",
    "T19n0945_009:0147c11": "「阿難！復以此心精研妙明其身內徹，是人忽",
    "T19n0945_009:0147c12": "然於其身內拾出蟯蛔，身相宛然亦無傷毀，",
    "T19n0945_009:0147c13": "此名精明流溢形體。斯但精行暫得如是，非",
    "T19n0945_009:0147c14": "為聖證不作聖心，名善境界；若作聖解，即受",
    "T19n0945_009:0147c15": "群邪。",
    "T19n0945_009:0147c16": "「又以此心內外精研，其時魂魄、意志、精神，除",
    "T19n0945_009:0147c17": "執受身餘皆涉入，互為賓主，忽於空中聞說",
    "T19n0945_009:0147c18": "法聲，或聞十方同敷密義，此名精魂遞相",
    "T19n0945_009:0147c19": "離合。成就善種暫得如是，非為聖證不作聖",
    "T19n0945_009:0147c20": "心，名善境界；若作聖解，即受群邪。",
    "T19n0945_009:0147c21": "「又以此心澄露皎徹內光發明，十方遍作閻",
    "T19n0945_009:0147c22": "浮檀色，一切種類化為如來，于時忽然見毘",
    "T19n0945_009:0147c23": "盧遮那踞天光臺，千佛圍繞，百億國土及與",
    "T19n0945_009:0147c24": "蓮華俱時出現，此名心魂靈悟所染。心光研",
    "T19n0945_009:0147c25": "明照諸世界，暫得如是，非為聖證不作聖心，",
    "T19n0945_009:0147c26": "名善境界；若作聖解，即受群邪。",
    "T19n0945_009:0147c27": "「又以此心精研妙明觀察不停，抑按降伏制",
    "T19n0945_009:0147c28": "止超越，於時忽然十方虛空成七寶色或百",
    "T19n0945_009:0147c29": "寶色，同時遍滿不相留礙，青黃赤白各各純",
    "T19n0945_009:0148a01": "現，此名抑按功力踰分。暫得如是，非為聖",
    "T19n0945_009:0148a02": "證不作聖心，名善境界；若作聖解，即受群邪。",
    "T19n0945_009:0148a03": "「又以此心研究澄徹精光不亂，忽於夜合，在",
    "T19n0945_009:0148a04": "暗室內見種種物不殊白晝，而暗室物亦不",
    "T19n0945_009:0148a05": "除滅，此名心細密澄其見所視洞幽。暫得如",
    "T19n0945_009:0148a06": "是，非為聖證不作聖心，名善境界；若作聖解，",
    "T19n0945_009:0148a07": "即受群邪。",
    "T19n0945_009:0148a08": "「又以此心圓入虛融，四肢忽然同於草木，火",
    "T19n0945_009:0148a09": "燒刀斫曾無所覺，又則火光不能燒爇，縱割",
    "T19n0945_009:0148a10": "其肉猶如削木，此名塵併排四大性一向入",
    "T19n0945_009:0148a11": "純。暫得如是，非為聖證不作聖心，名善境界；",
    "T19n0945_009:0148a12": "若作聖解，即受群邪。",
    "T19n0945_009:0148a13": "「又以此心成就清淨，淨心功極，忽見大地十",
    "T19n0945_009:0148a14": "方山河皆成佛國，具足七寶光明遍滿，又見",
    "T19n0945_009:0148a15": "恒沙諸佛如來，遍滿空界樓殿華麗，下見地",
    "T19n0945_009:0148a16": "獄上觀天宮得無障礙，此名欣厭凝想日深",
    "T19n0945_009:0148a17": "想久化成。非為聖證不作聖心，名善境界；若",
    "T19n0945_009:0148a18": "作聖解，即受群邪。",
    "T19n0945_009:0148a19": "「又以此心研究深遠，忽於中夜遙見遠方，市",
    "T19n0945_009:0148a20": "井街巷親族眷屬或聞其語，此名迫心逼極",
    "T19n0945_009:0148a21": "飛出故多隔見。非為聖證不作聖心，名善境",
    "T19n0945_009:0148a22": "界；若作聖解，即受群邪。",
    "T19n0945_009:0148a23": "「又以此心研究精極，見善知識形體變移，少",
    "T19n0945_009:0148a24": "選無端種種遷改，此名邪心含受魑魅或遭",
    "T19n0945_009:0148a25": "天魔入其心腹，無端說法通達妙義。非為聖",
    "T19n0945_009:0148a26": "證不作聖心，魔事銷歇；若作聖解，即受群邪。",
    "T19n0945_009:0148a27": "「阿難！如是十種禪那現境，皆是色陰、用心交",
    "T19n0945_009:0148a28": "互故現斯事，眾生頑迷不自忖量，逢此因緣",
    "T19n0945_009:0148a29": "迷不自識謂言登聖，大妄語成墮無間獄。汝",
    "T19n0945_009:0148b01": "等當依如來滅後，於末法中宣示斯義，無令",
    "T19n0945_009:0148b02": "天魔得其方便，保持覆護成無上道。",
    "T19n0945_009:0148b03": "「阿難！彼善男子修三摩提奢摩他中，色陰盡",
    "T19n0945_009:0148b04": "者見諸佛心，如明鏡中顯現其像，若有所得",
    "T19n0945_009:0148b05": "而未能用，猶如魘人手足宛然見聞不惑，心",
    "T19n0945_009:0148b06": "觸客邪而不能動，此則名為受陰區宇；若魘",
    "T19n0945_009:0148b07": "咎歇，其心離身返觀其面，去住自由無復留",
    "T19n0945_009:0148b08": "礙，名受陰盡，是人則能超越見濁。觀其所由，",
    "T19n0945_009:0148b09": "虛明妄想以為其本。",
    "T19n0945_009:0148b10": "「阿難！彼善男子當在此中得大光耀，其心發",
    "T19n0945_009:0148b11": "明內抑過分，忽於其處發無窮悲，如是乃至",
    "T19n0945_009:0148b12": "觀見蚊虻猶如赤子，心生憐愍不覺流淚，此",
    "T19n0945_009:0148b13": "名功用抑摧過越。悟則無咎，非為聖證，覺了",
    "T19n0945_009:0148b14": "不迷久自銷歇；若作聖解，則有悲魔入其心",
    "T19n0945_009:0148b15": "府，見人則悲，啼泣無限，失於正受，當從淪",
    "T19n0945_009:0148b16": "墜。",
    "T19n0945_009:0148b17": "「阿難！又彼定中諸善男子，見色陰銷受陰明",
    "T19n0945_009:0148b18": "白，勝相現前感激過分，忽於其中生無限勇，",
    "T19n0945_009:0148b19": "其心猛利志齊諸佛，謂三僧祇一念能越，此",
    "T19n0945_009:0148b20": "名功用凌率過越。悟則無咎，非為聖證，覺了",
    "T19n0945_009:0148b21": "不迷久自銷歇；若作聖解，則有狂魔入其心",
    "T19n0945_009:0148b22": "腑，見人則誇，我慢無比，其心乃至上不見",
    "T19n0945_009:0148b23": "佛、下不見人，失於正受，當從淪墜。",
    "T19n0945_009:0148b24": "「又彼定中諸善男子，見色陰銷受陰明白，前",
    "T19n0945_009:0148b25": "無新證歸失故居，智力衰微入中墮地逈無",
    "T19n0945_009:0148b26": "所見，心中忽然生大枯渴，於一切時沈憶不",
    "T19n0945_009:0148b27": "散，將此以為勤精進相，此名修心無慧自失。",
    "T19n0945_009:0148b28": "悟則無咎，非為聖證；若作聖解，則有憶魔入",
    "T19n0945_009:0148b29": "其心腑，旦夕撮心懸在一處，失於正受，當從",
    "T19n0945_009:0148c01": "淪墜。",
    "T19n0945_009:0148c02": "「又彼定中諸善男子，見色陰銷受陰明白，慧",
    "T19n0945_009:0148c03": "力過定失於猛利，以諸勝性懷於心中，自心",
    "T19n0945_009:0148c04": "已疑是盧舍那，得少為足，此名用心亡失恒",
    "T19n0945_009:0148c05": "審溺於知見。悟則無咎，非為聖證；若作聖解，",
    "T19n0945_009:0148c06": "則有下劣易知足魔入其心腑，見人自言：『我",
    "T19n0945_009:0148c07": "得無上第一義諦。』失於正受，當從淪墜。",
    "T19n0945_009:0148c08": "「又彼定中諸善男子，見色陰銷受陰明白，新",
    "T19n0945_009:0148c09": "證未獲故心已亡，歷覽二際自生艱險，於心",
    "T19n0945_009:0148c10": "忽然生無盡憂，如坐鐵床如飲毒藥，心不欲",
    "T19n0945_009:0148c11": "活常求於人，令害其命早取解脫，此名修行",
    "T19n0945_009:0148c12": "失於方便。悟則無咎，非為聖證；若作聖解，則",
    "T19n0945_009:0148c13": "有一分常憂愁魔入其心腑，手執刀劍自割",
    "T19n0945_009:0148c14": "其肉欣其捨壽，或常憂愁走入山林不耐見",
    "T19n0945_009:0148c15": "人，失於正受，當從淪墜。",
    "T19n0945_009:0148c16": "「又彼定中諸善男子，見色陰銷受陰明白，處",
    "T19n0945_009:0148c17": "清淨中心安隱後，忽然自有無限喜生，心中",
    "T19n0945_009:0148c18": "歡悅不能自止，此名輕安無慧自禁。悟則無",
    "T19n0945_009:0148c19": "咎，非為聖證；若作聖解，則有一分好喜樂魔",
    "T19n0945_009:0148c20": "入其心腑，見人則笑，於衢路傍自歌自舞，自",
    "T19n0945_009:0148c21": "謂已得無礙解脫，失於正受，當從淪墜。",
    "T19n0945_009:0148c22": "「又彼定中諸善男子，見色陰銷受陰明白，自",
    "T19n0945_009:0148c23": "謂已足，忽有無端大我慢起，如是乃至慢與",
    "T19n0945_009:0148c24": "過慢、及慢過慢，或增上慢、或卑劣慢一時俱",
    "T19n0945_009:0148c25": "發，心中尚輕十方如來，何況下位聲聞、緣覺，",
    "T19n0945_009:0148c26": "此名見勝無慧自救。悟則無咎，非為聖證；若",
    "T19n0945_009:0148c27": "作聖解，則有一分大我慢魔入其心腑，不禮",
    "T19n0945_009:0148c28": "塔廟摧毀經像，謂檀越言：『此是金銅或是土",
    "T19n0945_009:0148c29": "木，經是樹葉或是疊花，肉身真常不自恭敬，",
    "T19n0945_009:0149a01": "却崇土木實為顛倒。』其深信者從其毀碎埋",
    "T19n0945_009:0149a02": "棄地中，疑誤眾生入無間獄，失於正受，當從",
    "T19n0945_009:0149a03": "淪墜。",
    "T19n0945_009:0149a04": "「又彼定中諸善男子，見色陰銷受陰明白，於",
    "T19n0945_009:0149a05": "精明中圓悟精理得大隨順，其心忽生無量",
    "T19n0945_009:0149a06": "輕安，己言成聖得大自在，此名因慧獲諸輕",
    "T19n0945_009:0149a07": "清。悟則無咎，非為聖證；若作聖解，則有一分",
    "T19n0945_009:0149a08": "好清輕魔入其心腑，自謂滿足更不求進，",
    "T19n0945_009:0149a09": "此等多作無聞比丘，疑謗後生墮阿鼻獄，失",
    "T19n0945_009:0149a10": "於正受，當從淪墜。",
    "T19n0945_009:0149a11": "「又彼定中諸善男子，見色陰銷受陰明白，於",
    "T19n0945_009:0149a12": "明悟中得虛明性，其中忽然歸向永滅，撥無",
    "T19n0945_009:0149a13": "因果一向入空，空心現前乃至心生長斷滅",
    "T19n0945_009:0149a14": "解。悟則無咎，非為聖證；若作聖解，則有空魔",
    "T19n0945_009:0149a15": "入其心腑，乃謗持戒名為小乘，菩薩悟空有",
    "T19n0945_009:0149a16": "何持犯？其人常於信心檀越，飲酒噉肉廣行",
    "T19n0945_009:0149a17": "婬穢，因魔力故攝其前人不生疑謗，鬼心久",
    "T19n0945_009:0149a18": "入或食屎尿與酒肉等，一種俱空破佛律儀",
    "T19n0945_009:0149a19": "誤入人罪，失於正受，當從淪墜。",
    "T19n0945_009:0149a20": "「又彼定中諸善男子，見色陰銷受陰明白，味",
    "T19n0945_009:0149a21": "其虛明深入心骨，其心忽有無限愛生，愛極",
    "T19n0945_009:0149a22": "發狂便為貪欲，此名定境安順入心，無慧自",
    "T19n0945_009:0149a23": "持誤入諸欲。悟則無咎，非為聖證；若作聖解，",
    "T19n0945_009:0149a24": "則有欲魔入其心腑，一向說欲為菩提道，化",
    "T19n0945_009:0149a25": "諸白衣平等行欲，其行婬者名持法子，神鬼",
    "T19n0945_009:0149a26": "力故，於末世中攝其凡愚其數至百，如是乃",
    "T19n0945_009:0149a27": "至一百二百或五六百，多滿千萬，魔心生厭",
    "T19n0945_009:0149a28": "離其身體，威德既無陷於王難，疑誤眾生入",
    "T19n0945_009:0149a29": "無間獄，失於正受，當從淪墜。",
    "T19n0945_009:0149b01": "「阿難！如是十種禪那現境，皆是受陰、用心交",
    "T19n0945_009:0149b02": "互故現斯事，眾生頑迷不自忖量，逢此因緣",
    "T19n0945_009:0149b03": "迷不自識謂言登聖，大妄語成墮無間獄。汝",
    "T19n0945_009:0149b04": "等亦當將如來語，於我滅後傳示末法，遍令",
    "T19n0945_009:0149b05": "眾生開悟斯義，無令天魔得其方便，保持覆",
    "T19n0945_009:0149b06": "護成無上道。",
    "T19n0945_009:0149b07": "「阿難！彼善男子，修三摩提受陰盡者，雖未漏",
    "T19n0945_009:0149b08": "盡心離其形，如鳥出籠已能成就，從是凡身",
    "T19n0945_009:0149b09": "上歷菩薩六十聖位，得意生身隨往無礙，譬",
    "T19n0945_009:0149b10": "如有人熟寐寱言，是人雖則無別所知，其言",
    "T19n0945_009:0149b11": "已成音韻倫次，令不寐者咸悟其語，此則名",
    "T19n0945_009:0149b12": "為想陰區宇；若動念盡浮想銷除，於覺明心",
    "T19n0945_009:0149b13": "如去塵垢，一倫死生首尾圓照，名想陰盡，是",
    "T19n0945_009:0149b14": "人則能超煩惱濁。觀其所由，融通妄想以為",
    "T19n0945_009:0149b15": "其本。",
    "T19n0945_009:0149b16": "「阿難！彼善男子，受陰虛妙不遭邪慮圓定發",
    "T19n0945_009:0149b17": "明，三摩地中心愛圓明，銳其精思貪求善巧。",
    "T19n0945_009:0149b18": "爾時天魔候得其便，飛精附人口說經法，其",
    "T19n0945_009:0149b19": "人不覺是其魔著，自言謂得無上涅槃，來彼",
    "T19n0945_009:0149b20": "求巧善男子處敷座說法。其形斯須或作比",
    "T19n0945_009:0149b21": "丘令彼人見，或為帝釋或為婦女或比丘尼，",
    "T19n0945_009:0149b22": "或寢暗室身有光明。是人愚迷惑為菩薩，信",
    "T19n0945_009:0149b23": "其教化搖蕩其心，破佛律儀潛行貪欲，口中",
    "T19n0945_009:0149b24": "好言災祥變異，或言如來某處出世，或言劫",
    "T19n0945_009:0149b25": "火或說刀兵，恐怖於人令其家資無故耗散，",
    "T19n0945_009:0149b26": "此名怪鬼年老成魔惱亂是人；厭足心生去",
    "T19n0945_009:0149b27": "彼人體，弟子與師俱陷王難。汝當先覺，不入",
    "T19n0945_009:0149b28": "輪迴；迷惑不知，墮無間獄。",
    "T19n0945_009:0149b29": "「阿難！又善男子，受陰虛妙不遭邪慮圓定發",
    "T19n0945_009:0149c01": "明，三摩地中心愛遊蕩，飛其精思貪求經歷。",
    "T19n0945_009:0149c02": "爾時天魔候得其便，飛精附人口說經法，其",
    "T19n0945_009:0149c03": "人亦不覺知魔著，亦言自得無上涅槃，來彼",
    "T19n0945_009:0149c04": "求遊善男子處敷座說法。自形無變，其聽法",
    "T19n0945_009:0149c05": "者忽自見身坐寶蓮華，全體化成紫金光聚，",
    "T19n0945_009:0149c06": "一眾聽人各各如是得未曾有。是人愚迷惑",
    "T19n0945_009:0149c07": "為菩薩，婬逸其心，破佛律儀潛行貪欲，口中",
    "T19n0945_009:0149c08": "好言諸佛應世，某處某人當是某佛化身來",
    "T19n0945_009:0149c09": "此，某人即是某菩薩等來化人間，其人見故",
    "T19n0945_009:0149c10": "心生傾渴，邪見密興種智銷滅，此名魑鬼年",
    "T19n0945_009:0149c11": "老成魔惱亂是人；厭足心生去彼人體，弟子",
    "T19n0945_009:0149c12": "與師俱陷王難。汝當先覺，不入輪迴；迷惑不",
    "T19n0945_009:0149c13": "知，墮無間獄。",
    "T19n0945_009:0149c14": "「又善男子，受陰虛妙不遭邪慮圓定發明，三",
    "T19n0945_009:0149c15": "摩地中心愛綿[淴-心+目]，澄其精思貪求契合。爾時",
    "T19n0945_009:0149c16": "天魔候得其便，飛精附人口說經法，其人實",
    "T19n0945_009:0149c17": "不覺知魔著，亦言自得無上涅槃，來彼求合",
    "T19n0945_009:0149c18": "善男子處敷座說法。其形及彼聽法之人外",
    "T19n0945_009:0149c19": "無遷變，令其聽者未聞法前，心自開悟念念",
    "T19n0945_009:0149c20": "移易，或得宿命、或有他心、或見地獄、或知",
    "T19n0945_009:0149c21": "人間好惡諸事、或口說偈、或自誦經，各各歡",
    "T19n0945_009:0149c22": "喜得未曾有。是人愚迷惑為菩薩，綿愛其",
    "T19n0945_009:0149c23": "心，破佛律儀潛行貪欲，口中好言佛有大小，",
    "T19n0945_009:0149c24": "某佛先佛某佛後佛，其中亦有真佛假佛、男",
    "T19n0945_009:0149c25": "佛女佛，菩薩亦然，其人見故洗滌本心易入",
    "T19n0945_009:0149c26": "邪悟，此名魅鬼年老成魔惱亂是人；厭足心",
    "T19n0945_009:0149c27": "生去彼人體，弟子與師俱陷王難。汝當先覺，",
    "T19n0945_009:0149c28": "不入輪迴；迷惑不知，墮無間獄。",
    "T19n0945_009:0149c29": "「又善男子，受陰虛妙不遭邪慮圓定發明，三",
    "T19n0945_009:0150a01": "摩地中心愛根本，窮覽物化性之終始，精爽",
    "T19n0945_009:0150a02": "其心貪求辯析。爾時天魔候得其便，飛精附",
    "T19n0945_009:0150a03": "人口說經法，其人先不覺知魔著，亦言自得",
    "T19n0945_009:0150a04": "無上涅槃，來彼求元善男子處敷座說法。身",
    "T19n0945_009:0150a05": "有威神摧伏求者，令其座下雖未聞法自然",
    "T19n0945_009:0150a06": "心伏，是諸人等將佛涅槃菩提法身，即是現",
    "T19n0945_009:0150a07": "前我肉身上，父父子子遞代相生，即是法身",
    "T19n0945_009:0150a08": "常住不絕，都指現在即為佛國，無別淨居及",
    "T19n0945_009:0150a09": "金色相，其人信受忘失先心，身命歸依得",
    "T19n0945_009:0150a10": "未曾有。是等愚迷惑為菩薩，推究其心，破佛",
    "T19n0945_009:0150a11": "律儀潛行貪欲，口中好言眼耳鼻舌皆為淨",
    "T19n0945_009:0150a12": "土，男女二根即是菩提涅槃真處，彼無知者",
    "T19n0945_009:0150a13": "信是穢言，此名蠱毒魘勝惡鬼年老成魔惱",
    "T19n0945_009:0150a14": "亂是人。厭足心生去彼人體；弟子與師俱陷",
    "T19n0945_009:0150a15": "王難。汝當先覺，不入輪迴；迷惑不知，墮無間",
    "T19n0945_009:0150a16": "獄。",
    "T19n0945_009:0150a17": "「又善男子，受陰虛妙不遭邪慮圓定發明，三",
    "T19n0945_009:0150a18": "摩地中心愛懸應，周流精研貪求冥感。爾時",
    "T19n0945_009:0150a19": "天魔候得其便，飛精附人口說經法，其人元",
    "T19n0945_009:0150a20": "不覺知魔著，亦言自得無上涅槃，來彼求應",
    "T19n0945_009:0150a21": "善男子處敷座說法。能令聽眾暫見其身如",
    "T19n0945_009:0150a22": "百千歲，心生愛染不能捨離，身為奴僕四事",
    "T19n0945_009:0150a23": "供養不覺疲勞，各各令其座下人心，知是先",
    "T19n0945_009:0150a24": "師本善知識別生法愛，粘如膠漆得未曾有。",
    "T19n0945_009:0150a25": "是人愚迷惑為菩薩，親近其心，破佛律儀潛",
    "T19n0945_009:0150a26": "行貪欲，口中好言：『我於前世、於某生中先度",
    "T19n0945_009:0150a27": "某人，當時是我妻妾兄弟，今來相度與汝相",
    "T19n0945_009:0150a28": "隨，歸某世界供養某佛。』或言別有大光明天",
    "T19n0945_009:0150a29": "佛於中住，一切如來所休居地。彼無知者信",
    "T19n0945_009:0150b01": "是虛誑遺失本心，此名厲鬼年老成魔惱亂",
    "T19n0945_009:0150b02": "是人。厭足心生，去彼人體；弟子與師俱陷王",
    "T19n0945_009:0150b03": "難。汝當先覺，不入輪迴；迷惑不知，墮無間獄。",
    "T19n0945_009:0150b04": "「又善男子，受陰虛妙不遭邪慮圓定發明，三",
    "T19n0945_009:0150b05": "摩地中心愛深入，克己辛勤樂處陰寂貪",
    "T19n0945_009:0150b06": "求靜謐。爾時天魔候得其便，飛精附人口說",
    "T19n0945_009:0150b07": "經法，其人本不覺知魔著，亦言自得無上涅",
    "T19n0945_009:0150b08": "槃，來彼求陰善男子處敷座說法。令其聽人",
    "T19n0945_009:0150b09": "各知本業，或於其處語一人言：『汝今未死，已",
    "T19n0945_009:0150b10": "作畜生。』勅使一人於後踏尾，頓令其人起不",
    "T19n0945_009:0150b11": "能得，於是一眾傾心欽伏。有人起心已知其",
    "T19n0945_009:0150b12": "肇，佛律儀外重加精苦，誹謗比丘罵詈徒眾，",
    "T19n0945_009:0150b13": "訐露人事不避譏嫌，口中好言未然禍福，及",
    "T19n0945_009:0150b14": "至其時毫髮無失，此大力鬼年老成魔惱亂",
    "T19n0945_009:0150b15": "是人。厭足心生，去彼人體；弟子與師多陷",
    "T19n0945_009:0150b16": "王難。汝當先覺，不入輪迴；迷惑不知，墮無間",
    "T19n0945_009:0150b17": "獄。",
    "T19n0945_009:0150b18": "「又善男子，受陰虛妙不遭邪慮圓定發明，三",
    "T19n0945_009:0150b19": "摩地中心愛知見，勤苦研尋貪求宿命。爾時",
    "T19n0945_009:0150b20": "天魔候得其便，飛精附人口說經法，其人殊",
    "T19n0945_009:0150b21": "不覺知魔著，亦言自得無上涅槃，來彼求知",
    "T19n0945_009:0150b22": "善男子處敷座說法。是人無端於說法處得",
    "T19n0945_009:0150b23": "大寶珠，其魔或時化為畜生，口銜其珠及雜",
    "T19n0945_009:0150b24": "珍寶，簡策符牘諸奇異物，先授彼人後著",
    "T19n0945_009:0150b25": "其體，或誘聽人，藏於地下有明月珠照耀",
    "T19n0945_009:0150b26": "其處，是諸聽者得未曾有。多食藥草不飡嘉",
    "T19n0945_009:0150b27": "膳，或時日飡一麻一麥，其形肥充魔力持",
    "T19n0945_009:0150b28": "故，誹謗比丘罵詈徒眾不避譏嫌，口中好言",
    "T19n0945_009:0150b29": "他方寶藏，十方聖賢潛匿之處，隨其後者往",
    "T19n0945_009:0150c01": "往見有奇異之人，此名山林土地城隍川嶽",
    "T19n0945_009:0150c02": "鬼神年老成魔，或有宣婬破佛戒律，與承事",
    "T19n0945_009:0150c03": "者潛行五欲，或有精進純食草木，無定行事",
    "T19n0945_009:0150c04": "惱亂彼人。厭足心生，去彼人體；弟子與師多",
    "T19n0945_009:0150c05": "陷王難。汝當先覺，不入輪迴；迷惑不知，墮無",
    "T19n0945_009:0150c06": "間獄。",
    "T19n0945_009:0150c07": "「又善男子，受陰虛妙不遭邪慮圓定發明，三",
    "T19n0945_009:0150c08": "摩地中心愛神通種種變化，研究化元貪取",
    "T19n0945_009:0150c09": "神力。爾時天魔候得其便，飛精附人口說經",
    "T19n0945_009:0150c10": "法，其人誠不覺知魔著，亦言自得無上涅槃，",
    "T19n0945_009:0150c11": "來彼求通善男子處敷座說法。是人或復手",
    "T19n0945_009:0150c12": "執火光手撮其光，分於所聽四眾頭上，是諸",
    "T19n0945_009:0150c13": "聽人頂上火光皆長數尺，亦無熱性曾不焚",
    "T19n0945_009:0150c14": "燒；或水上行如履平地；或於空中安坐不",
    "T19n0945_009:0150c15": "動；或入瓶內或處囊中；越牖透垣曾無障礙；",
    "T19n0945_009:0150c16": "唯於刀兵不得自在。自言是佛身著白衣，受",
    "T19n0945_009:0150c17": "比丘禮，誹謗禪律，罵詈徒眾訐露人事不避",
    "T19n0945_009:0150c18": "譏嫌，口中常說神通自在，或復令人傍見佛",
    "T19n0945_009:0150c19": "土，鬼力惑人非有真實，讚歎行婬不毀麁行，",
    "T19n0945_009:0150c20": "將諸猥媟以為傳法，此名天地大力山精、海",
    "T19n0945_009:0150c21": "精、風精、河精、土精，一切草樹積劫精魅，或復",
    "T19n0945_009:0150c22": "龍魅，或壽終仙再活為魅，或仙期終計年應",
    "T19n0945_009:0150c23": "死，其形不化他怪所附，年老成魔惱亂是人。",
    "T19n0945_009:0150c24": "厭足心生，去彼人體；弟子與師多陷王難。汝",
    "T19n0945_009:0150c25": "當先覺，不入輪迴；迷惑不知，墮無間獄。",
    "T19n0945_009:0150c26": "「又善男子，受陰虛妙不遭邪慮圓定發明，三",
    "T19n0945_009:0150c27": "摩地中心愛入滅，妍究化性貪求深空。爾時",
    "T19n0945_009:0150c28": "天魔候得其便，飛精附人口說經法，其人終",
    "T19n0945_009:0150c29": "不覺知魔著，亦言自得無上涅槃，來彼求空",
    "T19n0945_009:0151a01": "善男子處敷座說法。於大眾內其形忽空，眾",
    "T19n0945_009:0151a02": "無所見，還從虛空突然而出，存沒自在，或現",
    "T19n0945_009:0151a03": "其身洞如瑠璃，或垂手足作旃檀氣，或大小",
    "T19n0945_009:0151a04": "便如厚石蜜，誹毀戒律輕賤出家，口中常說",
    "T19n0945_009:0151a05": "無因無果，一死永滅無復後身，及諸凡聖雖",
    "T19n0945_009:0151a06": "得空寂，潛行貪欲受其欲者，亦得空心撥無",
    "T19n0945_009:0151a07": "因果，此名日月薄蝕精氣金玉芝草麟鳳龜",
    "T19n0945_009:0151a08": "鶴，經千萬年不死為靈出生國土，年老成魔",
    "T19n0945_009:0151a09": "惱亂是人。厭足心生，去彼人體；弟子與師多",
    "T19n0945_009:0151a10": "陷王難。汝當先覺，不入輪迴；迷惑不知，墮無",
    "T19n0945_009:0151a11": "間獄。",
    "T19n0945_009:0151a12": "「又善男子，受陰虛妙不遭邪慮圓定發明，三",
    "T19n0945_009:0151a13": "摩地中心愛長壽，辛苦研幾貪求永歲棄分",
    "T19n0945_009:0151a14": "段生，頓希變易細相常住。爾時天魔候得",
    "T19n0945_009:0151a15": "其便，飛精附人口說經法，其人竟不覺知魔",
    "T19n0945_009:0151a16": "著，亦言自得無上涅槃，來彼求生善男子處",
    "T19n0945_009:0151a17": "敷座說法。好言他方往還無滯，或經萬里瞬",
    "T19n0945_009:0151a18": "息再來，皆於彼方取得其物，或於一處在一",
    "T19n0945_009:0151a19": "宅中，數步之間令其從東詣至西壁，是人急",
    "T19n0945_009:0151a20": "行累年不到，因此心信疑佛現前。口中常說，",
    "T19n0945_009:0151a21": "十方眾生皆是吾子，我生諸佛、我出世界、我",
    "T19n0945_009:0151a22": "是元佛，出生自然不因修得，此名住世自在",
    "T19n0945_009:0151a23": "天魔使其眷屬，如遮文茶及四天王毘舍童",
    "T19n0945_009:0151a24": "子，未發心者利其虛明，食彼精氣或不因師；",
    "T19n0945_009:0151a25": "其修行人親自觀見，稱執金剛與汝長命，現",
    "T19n0945_009:0151a26": "美女身盛行貪欲，未逾年歲肝腦枯竭，口兼",
    "T19n0945_009:0151a27": "獨言聽若魑魅，前人未詳多陷王難，未及遇",
    "T19n0945_009:0151a28": "刑先已乾死，惱亂彼人以至殂殞。汝當先覺，",
    "T19n0945_009:0151a29": "不入輪迴；迷惑不知，墮無間獄。",
    "T19n0945_009:0151b01": "「阿難！當知是十種魔於末世時，在我法中出",
    "T19n0945_009:0151b02": "家修道，或附人體或自現形，皆言已成正遍",
    "T19n0945_009:0151b03": "知覺，讚歎婬欲破佛律儀，先惡魔師與魔弟",
    "T19n0945_009:0151b04": "子婬婬相傳，如是邪精魅其心腑，近則九生",
    "T19n0945_009:0151b05": "多踰百世，令真修行總為魔眷，命終之後必",
    "T19n0945_009:0151b06": "為魔民，失正遍知墮無間獄。汝今未須先取",
    "T19n0945_009:0151b07": "寂滅，縱得無學，留願入彼末法之中起大慈",
    "T19n0945_009:0151b08": "悲，救度正心深信眾生，令不著魔得正知見。",
    "T19n0945_009:0151b09": "我今度汝已出生死，汝遵佛語，名報佛恩。",
    "T19n0945_009:0151b10": "「阿難！如是十種禪那現境，皆是想陰、用心交",
    "T19n0945_009:0151b11": "互故現斯事，眾生頑迷不自忖量，逢此因緣",
    "T19n0945_009:0151b12": "迷不自識謂言登聖，大妄語成墮無間獄。汝",
    "T19n0945_009:0151b13": "等必須將如來語，於我滅後傳示末法，遍令",
    "T19n0945_009:0151b14": "眾生開悟斯義，無令天魔得其方便，保持覆",
    "T19n0945_009:0151b15": "護成無上道。",
    "T19n0945_009:0151b16": "大佛頂萬行首楞嚴經卷第九"
}