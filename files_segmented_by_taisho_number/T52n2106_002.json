{
    "T52n2106_002:0413a02": "集神州三寶感通錄卷中",
    "T52n2106_002:0413a04": "唐麟德元年終南山釋道宣撰",
    "T52n2106_002:0413a05": "序自法移東漢教漸南吳。佛像靈祥充物區宇。",
    "T52n2106_002:0413a06": "而群錄互舉出沒有殊。至於瑞跡蓋無異也。",
    "T52n2106_002:0413a07": "今依敘列而罕以代分。何者或像陳晉代而",
    "T52n2106_002:0413a08": "曆表隋唐。或感化在人而迹從倚伏。故不",
    "T52n2106_002:0413a09": "獲銓次於錄而辯集之。",
    "T52n2106_002:0413a10": "東漢𬱃陽畫釋迦像緣一",
    "T52n2106_002:0413a11": "南吳建鄴金像從地出緣二",
    "T52n2106_002:0413a12": "西晉吳郡石像浮江緣三",
    "T52n2106_002:0413a13": "西晉泰山七國金像瑞緣四",
    "T52n2106_002:0413a14": "東晉楊都金像出渚緣五",
    "T52n2106_002:0413a15": "東晉襄陽金像遊山緣六",
    "T52n2106_002:0413a16": "東晉荊州金像遠降緣七",
    "T52n2106_002:0413a17": "東晉吳興金像出水緣八",
    "T52n2106_002:0413a18": "東晉會稽木像香瑞緣九",
    "T52n2106_002:0413a19": "東晉吳郡金像傳真緣十",
    "T52n2106_002:0413a20": "東晉東掖門金像出地緣十一",
    "T52n2106_002:0413a21": "東晉徐州太子思惟像緣十二",
    "T52n2106_002:0413a22": "東晉廬山文殊金像緣十三",
    "T52n2106_002:0413a23": "元魏涼州石像山裂出現緣十四",
    "T52n2106_002:0413a24": "北涼河西王南崖素像緣十五",
    "T52n2106_002:0413a25": "北涼沮渠丈六石像現相緣十六",
    "T52n2106_002:0413a26": "宋都城文殊師利金像緣十七",
    "T52n2106_002:0413a27": "宋東陽銅像從地出緣十八",
    "T52n2106_002:0413a28": "宋江陵金像出樹光照緣十九",
    "T52n2106_002:0413a29": "宋浦中金像光現及出緣二十",
    "T52n2106_002:0413b01": "宋江陵上明澤中金像緣二十一",
    "T52n2106_002:0413b02": "宋荊州壁畫像塗却現緣二十二",
    "T52n2106_002:0413b03": "宋江陵小金像誓志緣二十三",
    "T52n2106_002:0413b04": "宋湘州桐盾感通作佛光緣二十四",
    "T52n2106_002:0413b05": "齊番禺石像遇火輕舉緣二十五",
    "T52n2106_002:0413b06": "齊彭城金像汗出表祥緣二十六",
    "T52n2106_002:0413b07": "齊楊都觀世音金像緣二十七",
    "T52n2106_002:0413b08": "梁荊州優填王栴檀像緣二十八",
    "T52n2106_002:0413b09": "梁楊都光宅寺金像緣二十九剡縣石像附",
    "T52n2106_002:0413b10": "梁高祖等身金銀像緣三十",
    "T52n2106_002:0413b11": "元魏定州金觀音像高王經緣三十一",
    "T52n2106_002:0413b12": "陳重雲殿并像飛入海緣三十二",
    "T52n2106_002:0413b13": "周晉州靈石寺石像緣三十三",
    "T52n2106_002:0413b14": "周宜州北山鐵磺石像緣三十四",
    "T52n2106_002:0413b15": "周襄州峴山華嚴行像緣三十五",
    "T52n2106_002:0413b16": "隋蔣州興皇寺焚像移緣三十六",
    "T52n2106_002:0413b17": "隋釋明憲五十菩薩像緣三十七",
    "T52n2106_002:0413b18": "隋京師日嚴寺瑞石影像緣三十八",
    "T52n2106_002:0413b19": "隋邢州沙河寺四面像緣三十九",
    "T52n2106_002:0413b20": "唐坊州石像出山現緣四十",
    "T52n2106_002:0413b21": "唐簡州佛跡神光照緣四十一",
    "T52n2106_002:0413b22": "唐涼州山出石文有佛字緣四十二",
    "T52n2106_002:0413b23": "唐渝州相思寺佛跡出石緣四十三",
    "T52n2106_002:0413b24": "唐循州靈龕寺佛跡緣四十四",
    "T52n2106_002:0413b25": "唐撫州降潭州行像緣四十五",
    "T52n2106_002:0413b26": "唐雍州藍田金像出石中緣四十六",
    "T52n2106_002:0413b27": "唐雍州鄠縣金像出澧緣四十七",
    "T52n2106_002:0413b28": "唐沁州像現光明常照林谷緣四十八",
    "T52n2106_002:0413b29": "唐岱州五臺山像變聲現緣四十九",
    "T52n2106_002:0413c01": "唐遼口山崩自然出像緣五十",
    "T52n2106_002:0413c02": "東漢𬱃陽畫釋迦像緣一初案南齊王琰冥祥記。云漢明帝夢見神人。",
    "T52n2106_002:0413c03": "形垂二丈。身黃金色。項佩日光。以問群臣。或",
    "T52n2106_002:0413c04": "對曰。西方有神。其號曰佛。形如陛下所夢。",
    "T52n2106_002:0413c05": "得無是乎。於是發使天竺。寫致經像表之中",
    "T52n2106_002:0413c06": "夏。自天子王侯。咸敬事之。聞人死精神不滅。",
    "T52n2106_002:0413c07": "莫不懼然自失。初使者蔡愔將西域沙門迦",
    "T52n2106_002:0413c08": "葉摩騰等。齎優填王畫釋迦倚像。帝重之。如",
    "T52n2106_002:0413c09": "夢所見也。乃遣畫工圖之數本。於南宮清涼",
    "T52n2106_002:0413c10": "臺及高陽門顯節壽陵上供養。又於白馬寺",
    "T52n2106_002:0413c11": "壁。畫千乘萬騎繞塔三匝之像。如諸傳備載。",
    "T52n2106_002:0413c12": "南吳建鄴金像從地出緣二二吳時。於建鄴後園平地。獲金像一軀。討",
    "T52n2106_002:0413c13": "其本緣。即周初育王所造。鎮於江府也。何以",
    "T52n2106_002:0413c14": "知然。自秦漢魏未有佛法。江南何得有像埋",
    "T52n2106_002:0413c15": "瘞于地。皓得之素未有信。不甚尊重。置於圊",
    "T52n2106_002:0413c16": "廁令執屏籌。至四月八日。皓如廁戲曰。今",
    "T52n2106_002:0413c17": "是八日浴佛時。遂尿像頭上。尋即通腫。陰處",
    "T52n2106_002:0413c18": "尤劇。痛楚號呼。太史占曰。犯大神所致。便遍",
    "T52n2106_002:0413c19": "祀神祇卒無應効。妓女中素有信佛者曰。佛",
    "T52n2106_002:0413c20": "為大神。陛下前穢之。今可請也。皓信之。伏枕",
    "T52n2106_002:0413c21": "歸依。有頃便愈。遂以馬車迎沙門僧會入宮。",
    "T52n2106_002:0413c22": "以香湯洗像慚謝。重修功德送於建初寺云。",
    "T52n2106_002:0413c23": "西晉吳郡石像浮江緣三三西晉愍帝。建興元年。吳郡吳縣松江滬瀆",
    "T52n2106_002:0413c24": "口漁者萃焉。遙見海中有二人現浮遊水上。",
    "T52n2106_002:0413c25": "漁人疑為海神。延巫祝備牲牢以迎之。風濤",
    "T52n2106_002:0413c26": "彌盛駭懼而返。復有奉五斗米道黃老之徒",
    "T52n2106_002:0413c27": "曰。斯天師也。復共往接。風浪如初。有奉佛居",
    "T52n2106_002:0413c28": "士。吳縣華里朱膺。聞之歎曰。將非大覺之垂",
    "T52n2106_002:0413c29": "降乎。乃潔齋共東雲寺帛尼及信佛者數",
    "T52n2106_002:0414a01": "人至瀆口。稽首延之風波遂靜。浮江二人隨",
    "T52n2106_002:0414a02": "潮入浦。漸近漸明。乃知石像。將欲捧接。人力",
    "T52n2106_002:0414a03": "未展。聊試擎之。飄然而起。便舉還通玄寺。",
    "T52n2106_002:0414a04": "看像背銘。一名惟衛。二名迦葉。莫測帝代。",
    "T52n2106_002:0414a05": "而辭迹分明。舉高七尺。施設法座。欲安二",
    "T52n2106_002:0414a06": "像。人雖數十而了不可動。復重啟請欻然",
    "T52n2106_002:0414a07": "得起。以事表聞。朝庭士庶歸心者十室而",
    "T52n2106_002:0414a08": "九。沙門釋法淵來自西域。稱經記東方有",
    "T52n2106_002:0414a09": "二石像。及阿育王塔有供養禮覲者。除積劫",
    "T52n2106_002:0414a10": "罪云。又別傳云。天竺沙門一十二人送像至",
    "T52n2106_002:0414a11": "郡。像乃立水上不沒不行。以狀奏聞。下勅聽",
    "T52n2106_002:0414a12": "留吳郡見高僧傳及旌異記等今京邑咸陽長公主聞斯",
    "T52n2106_002:0414a13": "瑞迹。故遣人往通玄寺圖之。在京起模方欲",
    "T52n2106_002:0414a14": "顯相云。",
    "T52n2106_002:0414a15": "西晉泰山七國金像瑞緣四四西晉泰山金輿谷朗公寺者。昔中原值亂",
    "T52n2106_002:0414a16": "永嘉失馭。有沙門釋僧朗者。姓李。冀人。西",
    "T52n2106_002:0414a17": "遊東返。與湛意兩僧俱入東岳。卜西北巖以",
    "T52n2106_002:0414a18": "為終焉之地。常有雲廕。士俗咸異。其禎感",
    "T52n2106_002:0414a19": "聲振殊國端居卒業。于時天下無主英雄負",
    "T52n2106_002:0414a20": "圖。秦宋燕趙莫不致書崇敬。割縣租稅以崇",
    "T52n2106_002:0414a21": "福焉。故有高麗相國胡國女國吳國崑崙北",
    "T52n2106_002:0414a22": "代七國所送金銅像。朗供事盡禮每陳祥瑞。",
    "T52n2106_002:0414a23": "今居一堂門牖常開鳥雀莫踐。咸敬而異",
    "T52n2106_002:0414a24": "之。其寺至今三百五十許歲。寺塔基構如其",
    "T52n2106_002:0414a25": "本焉。隋改為神通道場。今仍立寺。",
    "T52n2106_002:0414a26": "東晉楊都金像出渚緣五五東晉成帝咸和中。丹陽尹高悝。往還帝闕",
    "T52n2106_002:0414a27": "每見張侯橋浦有異光現。乃使吏尋之獲金",
    "T52n2106_002:0414a28": "像一。西域古制光趺並缺。悝下車載像。至長",
    "T52n2106_002:0414a29": "干巷口。牛不復行。悝止御者。任牛所往。遂徑",
    "T52n2106_002:0414b01": "趣長干寺。因安置之。揚都翕然觀拜。悟者",
    "T52n2106_002:0414b02": "甚眾。像於中宵必放金光歲餘。臨海縣漁人",
    "T52n2106_002:0414b03": "張侯世於海上見銅蓮花趺丹光遊泛。乃馳",
    "T52n2106_002:0414b04": "舟接取。具送上臺。帝令試安悝足。恰然符",
    "T52n2106_002:0414b05": "合。久之有西域五僧振錫詣悝云。昔遊天竺。",
    "T52n2106_002:0414b06": "得阿育王像。至鄴遭亂藏于河濱。王路既通",
    "T52n2106_002:0414b07": "尋覓失所。近感夢云。吾出江東為高悝所得。",
    "T52n2106_002:0414b08": "在阿育王寺。故遠來相投。欲一禮拜。悝引",
    "T52n2106_002:0414b09": "至寺。五僧見像歔欷涕泣像為之放光。照于",
    "T52n2106_002:0414b10": "堂內及遶僧形。僧云。本有圓光今在遠處。",
    "T52n2106_002:0414b11": "亦尋當至。五僧即住供養。至咸安元年。南",
    "T52n2106_002:0414b12": "海交州合浦採珠人董宗之每見海底有光浮",
    "T52n2106_002:0414b13": "于水上。尋之得佛光。以事上聞。簡文帝勅",
    "T52n2106_002:0414b14": "施其像。孔穴懸同光色無異。凡四十餘年。東",
    "T52n2106_002:0414b15": "西祥感光趺方具。此像花臺有西域書。諸來",
    "T52n2106_002:0414b16": "者多不識。唯三藏法師求那跋摩曰。此古梵",
    "T52n2106_002:0414b17": "書也。是阿育王第四女所造。時凡官寺沙門",
    "T52n2106_002:0414b18": "慧邃。欲求摹寫。寺主僧尚恐損金色。語邃曰。",
    "T52n2106_002:0414b19": "若能令佛放光迴身西向者。非余所及。邃至",
    "T52n2106_002:0414b20": "誠祈請。中宵聞有異聲。開殿見像。大放光明。",
    "T52n2106_002:0414b21": "轉坐面西。於是乃許模之。傳寫數十軀。所",
    "T52n2106_002:0414b22": "在流布。至梁武帝於光上加七樂天并二菩",
    "T52n2106_002:0414b23": "薩。至陳永定二年。王琳屯兵江浦。將向金陵。",
    "T52n2106_002:0414b24": "武帝命將泝流。軍發之時。像身動搖不能自",
    "T52n2106_002:0414b25": "安。因以奏聞。帝檢之有實俄而鋒刃未交。琳",
    "T52n2106_002:0414b26": "眾解散單騎奔北。遂上流大定。故動容表之。",
    "T52n2106_002:0414b27": "天嘉之中東南兵起。帝於像前乞願。兇徒屏",
    "T52n2106_002:0414b28": "退。言訖光照階宇。不久東陽閩越皆平。",
    "T52n2106_002:0414b29": "沙門慧曉長干領袖。行化所及事若風移。乃建",
    "T52n2106_002:0414c01": "重閣故使藻畫窮奇登臨極目。至德之始加",
    "T52n2106_002:0414c02": "造方趺。自晉迄陳五代王臣莫不歸敬。亢旱",
    "T52n2106_002:0414c03": "之時。請像入宮。乘以帝輦。上加油覆。僧為",
    "T52n2106_002:0414c04": "雨調中途滂注。常候不失。有陳運否亟涉訛",
    "T52n2106_002:0414c05": "謠。禎明二年像面自西。雖正還爾。以狀上",
    "T52n2106_002:0414c06": "聞。帝延入太極設齋行道。其像先有七寶冠。",
    "T52n2106_002:0414c07": "飾以珠玉。可重三斤。上加錦帽。至曉寶冠",
    "T52n2106_002:0414c08": "掛于像手。錦帽猶在頭上。帝聞之燒香祝",
    "T52n2106_002:0414c09": "曰。若國有不祥。還脫實冠用示徵咎。仍以",
    "T52n2106_002:0414c10": "冠在首。至明脫掛如昨。君臣失色。及隋滅陳。",
    "T52n2106_002:0414c11": "舉國露首面縛西遷。如所表焉。隋高聞之。勅",
    "T52n2106_002:0414c12": "送入京大內供養。常躬立侍。下勅曰。朕年老",
    "T52n2106_002:0414c13": "不堪久立。可令右司造坐像形相。使同其立",
    "T52n2106_002:0414c14": "本像。送大興善寺。像既初達殿大不可當陽。",
    "T52n2106_002:0414c15": "乃置北面。及明乃處正陽。眾雖異之還移北",
    "T52n2106_002:0414c16": "面。至明還南如初。眾咸愧謝輕略今見在圖",
    "T52n2106_002:0414c17": "寫殷矣。余摭採眾傳記。合成此錄。有未廣",
    "T52n2106_002:0414c18": "者。庶知非加飾焉。",
    "T52n2106_002:0414c19": "東晉襄陽金像遊山緣六六東晉孝武。寧康三年。四月八日。襄陽檀",
    "T52n2106_002:0414c20": "溪寺沙門釋道安。盛德昭彰聲振宇內。於郭",
    "T52n2106_002:0414c21": "西精舍鑄造丈八金銅無量壽佛。明年季冬",
    "T52n2106_002:0414c22": "嚴飾成就。晉鎮軍將軍雍州刺史郄恢之創",
    "T52n2106_002:0414c23": "莅襄部贊擊福門。其像夜出西遊萬山。遺示",
    "T52n2106_002:0414c24": "一跡印文入石。鄉邑道俗一時奔赴。驚嗟迎",
    "T52n2106_002:0414c25": "接還本供養。復以其夕出住寺門。眾咸駭異。",
    "T52n2106_002:0414c26": "恢乃改名。金像寺至梁普通三年四月八日",
    "T52n2106_002:0414c27": "下勅於建興苑鑄金銅花趺。高五尺九寸。廣",
    "T52n2106_002:0414c28": "九尺八寸。莊嚴既訖。沂流送之。以承像足。立",
    "T52n2106_002:0414c29": "碑頌德。劉孝儀文。蕭子雲書。天下稱最。碑見",
    "T52n2106_002:0415a01": "在。逮周武滅法建德三年甲午之歲。太原公",
    "T52n2106_002:0415a02": "王秉為襄州刺史副鎮將上開府長孫哲志",
    "T52n2106_002:0415a03": "不信法。聞有靈感先欲毀除。邑中士女將廢",
    "T52n2106_002:0415a04": "僧尼。聞欲除滅哀號盈路。哲見道俗歎惜瞋",
    "T52n2106_002:0415a05": "怒彌盛。逼逐侍從速令摧碎。先令一百人",
    "T52n2106_002:0415a06": "以繩繫頸。挽牽不動。哲謂不用心杖監事者",
    "T52n2106_002:0415a07": "加一百牽之如初。又加三百不動如故。哲怒",
    "T52n2106_002:0415a08": "逾壯。又加五百牽引方倒。聲振地動。人皆悚",
    "T52n2106_002:0415a09": "慄。哲獨喜勇。即令融毀。揚聲自快便馳馬欲",
    "T52n2106_002:0415a10": "報刺史。纔可百步堛然落地。失音直視四肢",
    "T52n2106_002:0415a11": "不舉。至夜便死。道俗唱快。當毀像時於腋下",
    "T52n2106_002:0415a12": "倒垂衣。內銘云。晉太元十九年。歲次甲午月",
    "T52n2106_002:0415a13": "朔日次。比丘道安於襄陽西郭造丈八金像",
    "T52n2106_002:0415a14": "一軀。此像更三周甲午百八十年當滅。後計",
    "T52n2106_002:0415a15": "年月興廢悉符同焉。信知印手聖人誠無虛記",
    "T52n2106_002:0415a16": "云。今本所住名啟法寺。所履之石人鑿取之。",
    "T52n2106_002:0415a17": "今見存焉。初隋末分崩方隅守固。襄陽留",
    "T52n2106_002:0415a18": "守竇盧褒權據一部屬王世充。有啟法寺憲",
    "T52n2106_002:0415a19": "法師者。為士俗所重。數諫竇君令投唐國。竇",
    "T52n2106_002:0415a20": "不從。憲與士俗內外通使。京輔遂發兵至",
    "T52n2106_002:0415a21": "襄陽。竇固守三度。兵至屠城不陷。後知憲情",
    "T52n2106_002:0415a22": "遂殺之。憲臨終語弟子蘇富婁曰。我與汝父",
    "T52n2106_002:0415a23": "見毀安師金像。自爾已來遺迹不嗣。我死後",
    "T52n2106_002:0415a24": "可依造之。及武德四年。官軍圍急。竇降方恨",
    "T52n2106_002:0415a25": "不取憲計。枉殺苛酷斯即於國有功無人申",
    "T52n2106_002:0415a26": "者。城平富婁便從俗服。憲有衣資什物。並",
    "T52n2106_002:0415a27": "婁鳩捨。乃有心擬造像。不知何模樣。遂夢見",
    "T52n2106_002:0415a28": "婆羅門僧指畫其相。并訪古老亦有畫圖。即",
    "T52n2106_002:0415a29": "依模鑄一冶便成無有缺少。當鑄像時。天陰",
    "T52n2106_002:0415b01": "雲布雨花如李遍一寺內。富婁性巧財用自",
    "T52n2106_002:0415b02": "富。又於家內造金銅彌勒像高丈餘。後又夢",
    "T52n2106_002:0415b03": "憲令其更造佛像。乃於梵雲寺造大像高五",
    "T52n2106_002:0415b04": "十九尺。事如別顯。昔隋初秦孝王俊曾鎮襄",
    "T52n2106_002:0415b05": "部。聞安師古像形製甚異。乃遣人圖之。於長",
    "T52n2106_002:0415b06": "安延興寺造之。初鑄之夕。亦感天樂天花等",
    "T52n2106_002:0415b07": "相。今見在即今永泰寺改名萬善寺也。",
    "T52n2106_002:0415b08": "東晉荊州金像遠降緣七七東晉穆帝。永和六年歲次丁未。依勘長曆",
    "T52n2106_002:0415b09": "乃三年也。二月八日夜有像現于荊州城北。",
    "T52n2106_002:0415b10": "長七尺五寸。合光趺高一丈一尺。皆莫測其",
    "T52n2106_002:0415b11": "所從也。初永和五年。廣州商客下載欲竟恨",
    "T52n2106_002:0415b12": "船輕。中夜覺有人來奔船。驚共尋視了無所",
    "T52n2106_002:0415b13": "見。而船載自重不可更加。雖駭其異而不測",
    "T52n2106_002:0415b14": "也。引邁利涉恒先諸航。不久遂達渚宮。纔",
    "T52n2106_002:0415b15": "泊水次。夜復覺人自船登岸。船載還輕。及",
    "T52n2106_002:0415b16": "像現也。方知其非時。大司馬桓溫鎮牧西陝。",
    "T52n2106_002:0415b17": "躬事頂拜傾動邦邑。諸寺僧眾咸競迎引。鏗",
    "T52n2106_002:0415b18": "然不動。有長沙太守江陵膝畯一云滕含以永和",
    "T52n2106_002:0415b19": "二年。捨宅為寺額表郡名。承道安法師襄川",
    "T52n2106_002:0415b20": "綜領。請一監護。安謂弟子曇翼曰。荊楚士庶",
    "T52n2106_002:0415b21": "始欲信法。成其美者非爾誰歟。爾其行矣。翼",
    "T52n2106_002:0415b22": "負錫南征諦搆一載。僧宇雖就而像設弗施。",
    "T52n2106_002:0415b23": "每歎曰。育王寺像隨緣流布。但至誠不極何",
    "T52n2106_002:0415b24": "憂不垂降乎。及聞荊城像至。欣感交懷曰。斯",
    "T52n2106_002:0415b25": "像余之本誓也。必歸我長沙。固可以心期。難",
    "T52n2106_002:0415b26": "以力致。眾咸僉曰。必如所言驗之非遠翼",
    "T52n2106_002:0415b27": "燒。香禮拜請令。弟子三人捧之颯然輕舉遂",
    "T52n2106_002:0415b28": "安本寺。道俗慶悅。至晉簡文咸安二年始鑄",
    "T52n2106_002:0415b29": "華趺。晉孝武帝太元中。殷仲堪為刺史。像於",
    "T52n2106_002:0415c01": "中夜出寺西門。邏者謂人。問而不答。以刀擊",
    "T52n2106_002:0415c02": "之鏗然。視乃像也。刀擊胸處文現於外。有",
    "T52n2106_002:0415c03": "罽賓僧伽難陀禪師者。多識博觀從蜀來荊。",
    "T52n2106_002:0415c04": "入寺禮像。歎咽久之。翼問其故。答曰。近天竺",
    "T52n2106_002:0415c05": "失之。如何遠降此土。便勘年月悉符同焉。",
    "T52n2106_002:0415c06": "便看像光背有梵文曰。阿育王造也。時聞此",
    "T52n2106_002:0415c07": "銘更倍欽重。曇翼興念致應之驗也。及病將",
    "T52n2106_002:0415c08": "棘。像光忽逝。翼曰。佛示此相。病必不損。光",
    "T52n2106_002:0415c09": "往他方復為佛事。旬日而終。後僧擬光更鑄。",
    "T52n2106_002:0415c10": "今者宋孝武時像大放光。江東佛法一期甚",
    "T52n2106_002:0415c11": "盛。宋明帝太始末。像輒垂淚。明帝尋崩。嗣",
    "T52n2106_002:0415c12": "主狂勃。便有宋齊革運。荊州刺史沈悠之。",
    "T52n2106_002:0415c13": "初不信法沙汰僧尼。長沙一寺千有餘僧。應",
    "T52n2106_002:0415c14": "還俗者將數百人。舉眾遑駭長幼悲泣。像為",
    "T52n2106_002:0415c15": "流汗五日不止有。聞於沈沈。召寺大德玄暢",
    "T52n2106_002:0415c16": "法師訪問所以。暢曰聖不云遠無幽不徹。去",
    "T52n2106_002:0415c17": "來今佛佛佛相念得無。今佛念諸佛乎。欲",
    "T52n2106_002:0415c18": "請檀越不信之心。故有斯應。問出何經。答",
    "T52n2106_002:0415c19": "出無量壽經。悠之取經尋之殊悅。即停沙",
    "T52n2106_002:0415c20": "汰。齊永元二年。鎮軍蕭頴胄與梁高共荊州",
    "T52n2106_002:0415c21": "刺史南康王寶融起義時像行出殿外將欲下",
    "T52n2106_002:0415c22": "階。兩僧見而驚喚。乃迴入殿。三年頴胄暴亡。",
    "T52n2106_002:0415c23": "寶融亦廢而慶歸高祖。梁天鑒末。寺主道嶽",
    "T52n2106_002:0415c24": "與一白衣淨塔邊草次。開塔戶乃見像繞龕",
    "T52n2106_002:0415c25": "行道。岳密禮拜不令泄言。及大開堂像亦在",
    "T52n2106_002:0415c26": "座。梁鄱陽王為荊州。屢請入城建大功德。及",
    "T52n2106_002:0415c27": "病迎之。倍𢱫不起少日而薨。高祖昔在荊",
    "T52n2106_002:0415c28": "州。宿著懇誠屢遣上迎。終無以致。中大通",
    "T52n2106_002:0415c29": "四年三月。遣白馬寺僧璡主書。何思遠齎",
    "T52n2106_002:0416a01": "香花供養具申丹款。夜即放光似隨使往。明",
    "T52n2106_002:0416a02": "旦承接還復留礙。重謁請祈方申從往。四眾",
    "T52n2106_002:0416a03": "戀慕。送至江津。至二十三日屆于金陵。去都",
    "T52n2106_002:0416a04": "十八里。帝躬出迎。竟路放光相續無絕。道",
    "T52n2106_002:0416a05": "俗欣慶嘆未曾有。留殿三日竭誠供養一云停中",
    "T52n2106_002:0416a06": "興寺設無遮大齋二十七日。從大通門出入同",
    "T52n2106_002:0416a07": "泰寺。其夜像大放光。勅於同泰寺大殿東北",
    "T52n2106_002:0416a08": "起殿三間兩廈。施七寶帳座以安瑞像。又造",
    "T52n2106_002:0416a09": "金銅菩薩二軀。築山穿池奇樹怪石飛橋欄",
    "T52n2106_002:0416a10": "檻夾殿兩階。又施銅鑊一雙。各容三十斛。",
    "T52n2106_002:0416a11": "三面重閣宛轉玲瓏。中大同二年三月。帝幸",
    "T52n2106_002:0416a12": "同泰設會開講。歷諸殿禮黃昏始到瑞像殿。",
    "T52n2106_002:0416a13": "帝纔登階像大放光。照竹樹山水並作金色。",
    "T52n2106_002:0416a14": "遂半夜不休。及同泰被焚。堂房並盡。唯像所",
    "T52n2106_002:0416a15": "居殿存焉。",
    "T52n2106_002:0416a16": "太清二年。像大流汗。其年十一月。侯景亂階。",
    "T52n2106_002:0416a17": "大寶三年賊平。長沙寺僧法敬等迎像還江",
    "T52n2106_002:0416a18": "陵復止本寺。後梁大定七年。像又流汗。明年",
    "T52n2106_002:0416a19": "二月中宗宣帝崩。天保三年。長沙寺延火所",
    "T52n2106_002:0416a20": "及。合寺洞然煙焰四合。欲救瑞像無方轉移。",
    "T52n2106_002:0416a21": "此像由來舉必百人。爾日六人便起。天保十",
    "T52n2106_002:0416a22": "五年。明帝延像入內禮懺冥感。二十三年",
    "T52n2106_002:0416a23": "帝崩。嗣主蕭琮移像於仁壽宮。又大流汗。廣",
    "T52n2106_002:0416a24": "運二年而梁國亡滅。開皇七年。長沙寺僧法",
    "T52n2106_002:0416a25": "籍等。復迎還寺。開皇十五年。黔州刺史田",
    "T52n2106_002:0416a26": "宗顯至寺禮拜。像即放光。公發心造正北大",
    "T52n2106_002:0416a27": "殿。一十三間。東西夾殿九間。彼運材木在",
    "T52n2106_002:0416a28": "荊上流五千餘里。斫材運之至江散放。其木",
    "T52n2106_002:0416a29": "流至荊州。自然泊岸。雖風波鼓扇終不遠去。",
    "T52n2106_002:0416b01": "遂引上營之。柱徑三尺。下礎闊八尺。斯亦",
    "T52n2106_002:0416b02": "終古無以加也。大殿以沈香帖遍。中安十",
    "T52n2106_002:0416b03": "三寶帳。並以金寶莊嚴。乃至榱桁藻井無非",
    "T52n2106_002:0416b04": "寶花間列。其東西二殿瑞像所居。並用檀",
    "T52n2106_002:0416b05": "怗。中有寶帳花炬。並用真金所成。窮極宏",
    "T52n2106_002:0416b06": "麗天下第一。大業十二年。瑞像數汗。其年朱",
    "T52n2106_002:0416b07": "粲破掠諸州。來至荊邑營于寺內。大殿高臨",
    "T52n2106_002:0416b08": "城北賊上殿上射。城中留守患之。夜以火箭",
    "T52n2106_002:0416b09": "燒之。城中道俗悲悼瑞像滅矣。其夜不覺像",
    "T52n2106_002:0416b10": "踰城而入至寶光寺門外立。旦見像存合城",
    "T52n2106_002:0416b11": "欣悅。賊散後看像故處一不被燒灰炭不及。",
    "T52n2106_002:0416b12": "今續立殿。不如前者偽梁蕭銑鳳鳴五年。偽",
    "T52n2106_002:0416b13": "宋王楊道生等至寺禮拜。像大流汗。身首雨",
    "T52n2106_002:0416b14": "流竟日不息。其年九月。大唐兵馬從蜀江下。",
    "T52n2106_002:0416b15": "其月二十日。寺僧法通以唐運將統希求一",
    "T52n2106_002:0416b16": "瑞。繞像行道。其夜放光明滿堂。至二十五日",
    "T52n2106_002:0416b17": "光彩漸滅。其日趙郡王兵馬入城。斯亦慶幸",
    "T52n2106_002:0416b18": "大同。故流光為其善瑞也。至於亢陽之月。宰",
    "T52n2106_002:0416b19": "牧致誠無不畢應。貞觀六年六月大旱。都督",
    "T52n2106_002:0416b20": "應國公武彠迎像。建齋行道七日。官僚上下",
    "T52n2106_002:0416b21": "立於像前一心觀佛。良久雲氣四布甘雨滂",
    "T52n2106_002:0416b22": "流。其年遂登。都督乃捨黃金更鍍瑞像。輦輿",
    "T52n2106_002:0416b23": "幡花莊嚴眾具備矣。今見在江陵長沙寺。又",
    "T52n2106_002:0416b24": "有外國銅像。高七尺許。古異不甚重云。道安",
    "T52n2106_002:0416b25": "在石城長安所送令弟子於髻中得一舍利。",
    "T52n2106_002:0416b26": "有光失之。",
    "T52n2106_002:0416b27": "東晉吳興金像出水緣八八東晉周玘。字宣佩。義興陽羨人。晉平西",
    "T52n2106_002:0416b28": "將軍處之第二子也。位至吳興太守。家內奉",
    "T52n2106_002:0416b29": "佛。其女尤甚精到。家僮捕魚。忽見金光溢川",
    "T52n2106_002:0416c01": "映流而上。當即下網得一金像高三尺許。形",
    "T52n2106_002:0416c02": "相嚴明。浮水而住。牽排不動馳往崩玘。玘",
    "T52n2106_002:0416c03": "以告女。乃以人船送女往迎。遙見喜心禮而",
    "T52n2106_002:0416c04": "手挽。即得上船。在家供養。女夕夢佛左膝痛。",
    "T52n2106_002:0416c05": "覺看像膝果有穿處。便截金釵以補之。玘後",
    "T52n2106_002:0416c06": "以女適吳郡。張澄將像自隨。言歸張氏。後病",
    "T52n2106_002:0416c07": "卒。乃見女在城牆上姿飾逾於平日。內外咸",
    "T52n2106_002:0416c08": "覩俄而紫雲下迎。遂上升空。極目乃沒。澄",
    "T52n2106_002:0416c09": "曾孫事接戎旅。平討孫恩之亂。久廢齋戒。不",
    "T52n2106_002:0416c10": "覺失像而光尚在。舉家懺悔祈求備至。有",
    "T52n2106_002:0416c11": "一老姥齎詣賣之。責價極少。識是前像。方",
    "T52n2106_002:0416c12": "欲雇直。失姥所在。此像遂亡。光在張家。云",
    "T52n2106_002:0416c13": "云。",
    "T52n2106_002:0416c14": "東晉會稽木像香瑞緣九九東晉會稽山陰靈寶寺木像者。徵士譙",
    "T52n2106_002:0416c15": "國戴逵所製。逵以中古製像。略皆朴質。其於",
    "T52n2106_002:0416c16": "開敬不足動心。素有潔信又甚巧思。方欲改",
    "T52n2106_002:0416c17": "󱆇威容庶參真極。注慮累年乃得成遂。東夏",
    "T52n2106_002:0416c18": "製像之妙。未有如上之像也。致使道俗瞻仰",
    "T52n2106_002:0416c19": "忽若親遇。高平郄嘉賓撮香呪曰。若使有常",
    "T52n2106_002:0416c20": "將復覩聖顏。如其無常願會彌勒之前。所拈",
    "T52n2106_002:0416c21": "之香於手自然芳煙。直上極目雲際。餘芬",
    "T52n2106_002:0416c22": "俳佪馨盈一寺。于時道俗。莫不感勵。像今",
    "T52n2106_002:0416c23": "在越州嘉祥寺。",
    "T52n2106_002:0416c24": "東晉吳郡金像傳真緣十十東晉太元二年。沙門慧護。於吳郡紹",
    "T52n2106_002:0416c25": "靈寺建釋迦文一丈六尺金像。於寺南",
    "T52n2106_002:0416c26": "傍高鑿穴以啟鎔鑄。既成將移。夜中穴內清",
    "T52n2106_002:0416c27": "明有花六出。白色鮮發四面翻灑。未及於地。",
    "T52n2106_002:0416c28": "自斂而上歸。及曉白雲若煙出所鑄穴。雲中",
    "T52n2106_002:0416c29": "白龍見長數十丈。光彩炳煥徐引繞穴。每至",
    "T52n2106_002:0417a01": "像前瞻仰遲佪。似歸敬者。斯時風霽景清細",
    "T52n2106_002:0417a02": "雨而加香氣。像既入座龍乃升天。元嘉初",
    "T52n2106_002:0417a03": "徵。士譙國戴顒嫌制古朴治像。首面威相若",
    "T52n2106_002:0417a04": "真。自眉以上短舊六寸。足蹠之下削除一",
    "T52n2106_002:0417a05": "寸。云云。",
    "T52n2106_002:0417a06": "東晉東掖門金像出地緣十一十一東晉義熙元年。司徒王謐入宮住東掖",
    "T52n2106_002:0417a07": "門。有侍人於門東見五色光出地。驚而穿之",
    "T52n2106_002:0417a08": "得古形銅盤。盤下獲金像高四尺。光趺並",
    "T52n2106_002:0417a09": "具。斯又同孫皓之育王像也。因奉入宮。宋祖",
    "T52n2106_002:0417a10": "素不甚信。及獲此像加敬欣悟。躬禮事焉。此",
    "T52n2106_002:0417a11": "像本在瓦官寺。後移龍光寺云。",
    "T52n2106_002:0417a12": "東晉徐州太子思惟像緣十二十二東晉徐州吳寺太子思惟像者昔晉沙",
    "T52n2106_002:0417a13": "門法顯。勵節西天歷遊聖迹。往投一寺。大小",
    "T52n2106_002:0417a14": "逢迎。顯時遇疾。主人上座親事經理。勅沙彌",
    "T52n2106_002:0417a15": "為客僧覓本鄉齋食。倏忽往還。脚有瘡血云。",
    "T52n2106_002:0417a16": "往彭城吳蒼鷹家求食。為犬所嚙。顯怪其旋",
    "T52n2106_002:0417a17": "轉之間而遊數萬里外。方悟寺僧並非常人",
    "T52n2106_002:0417a18": "也。後隨舶還國。故往彭城追訪得吳蒼鷹。具",
    "T52n2106_002:0417a19": "狀問之。答有是事。便指餘血塗門之處。顯曰。",
    "T52n2106_002:0417a20": "此羅漢聖人血也。當時為覓食耳。如何遂損",
    "T52n2106_002:0417a21": "耶。鷹聞慚悚。即捨宅為寺。自往揚都求諸",
    "T52n2106_002:0417a22": "經像。正濟江中船遂傾側。忽有雙骨各長一",
    "T52n2106_002:0417a23": "丈。隨波騰涌奄入船中。即得安流昇岸。以事",
    "T52n2106_002:0417a24": "奏聞。乃龍齒也。鷹求像未獲。泝江西上暫息",
    "T52n2106_002:0417a25": "林間。遇見婆羅門僧持此像行。曰欲往徐州",
    "T52n2106_002:0417a26": "與吳蒼鷹供養。鷹曰。必如彼言。弟子是也。",
    "T52n2106_002:0417a27": "便付像將還至京詔令模取千軀。皆足下施",
    "T52n2106_002:0417a28": "銘而人莫辯新舊。任鷹探取。像又降夢示其",
    "T52n2106_002:0417a29": "本相。恰取還得本像。東還徐州每放異光。元",
    "T52n2106_002:0417b01": "魏孝文請入北臺。至高齊後主。遣使者常彪",
    "T52n2106_002:0417b02": "之迎還鄴下。齊滅周廢為僧藏之。大隋闡教",
    "T52n2106_002:0417b03": "還重光顯。今在相州大慈寺。",
    "T52n2106_002:0417b04": "東晉廬山文殊金像緣十三十三東晉廬山文殊師利菩薩像者。昔有晉",
    "T52n2106_002:0417b05": "名臣陶侃字士衡。建旟南海有漁人每夕見",
    "T52n2106_002:0417b06": "海濱光。因以白侃。侃遣尋之。俄見一金像",
    "T52n2106_002:0417b07": "陵波而趣船側。檢其銘勒乃阿育王所造文",
    "T52n2106_002:0417b08": "殊師利菩薩像也。昔傳云。育王既統此州學",
    "T52n2106_002:0417b09": "鬼王制獄怨酷尤甚。文殊現處鑊中。火熾",
    "T52n2106_002:0417b10": "水清生青蓮花。王心感悟即日毀獄。造八萬",
    "T52n2106_002:0417b11": "四千塔。建立形像其數亦爾。此其一也。初",
    "T52n2106_002:0417b12": "偘未能深信因果。既見此嘉瑞遂大尊",
    "T52n2106_002:0417b13": "重。乃送武昌寒溪寺。後遷荊州。故遣迎之。像",
    "T52n2106_002:0417b14": "初在輿數人可舉。今加以壯夫數十。確不移",
    "T52n2106_002:0417b15": "處。更足以事力輲車牽拽。僅得上船。船復",
    "T52n2106_002:0417b16": "即沒。使具白偘。偘聽還本寺。兩三人便",
    "T52n2106_002:0417b17": "起。沙門慧遠敬伏威儀迎入廬岫。而了無艱",
    "T52n2106_002:0417b18": "阻。斯即聖靈感降惟其人乎。故諺曰。陶惟",
    "T52n2106_002:0417b19": "劍雄像以神標。雲翔泥宿邈何遙遙。是也隋",
    "T52n2106_002:0417b20": "末賊發眾僧四散。有一老僧失名。來辭瑞",
    "T52n2106_002:0417b21": "像。像曰。爾年老但住何得相捨。遂依言住。于",
    "T52n2106_002:0417b22": "時董道沖賊寇擾江州。其徒入寺覓財物。執",
    "T52n2106_002:0417b23": "僧索金。僧曰。無可得者。乃炙之。僧曰。徒受",
    "T52n2106_002:0417b24": "炙死屍穢伽藍。何如寺外。賊將出欲殺。僧曰。",
    "T52n2106_002:0417b25": "行年七十不負佛教。待正念已伸頸時可下",
    "T52n2106_002:0417b26": "刀。賊然之。見申頸受刀即便下斫。刀反刺",
    "T52n2106_002:0417b27": "賊心。刃出於背群賊奔怕東走至遠墓。于時",
    "T52n2106_002:0417b28": "天氣清朗。忽有雲如蓋屯黑下布雷電四",
    "T52n2106_002:0417b29": "繞。遂震賊九人死之。江州子女及以衣物多",
    "T52n2106_002:0417c01": "依山藏匿。由是賊徒不敢入山。江州郭下焚",
    "T52n2106_002:0417c02": "蕩略盡。像今在山東林寺重閣上。武德中石",
    "T52n2106_002:0417c03": "門谷風吹閣北傾。將欲射正施功無地。僧乃",
    "T52n2106_002:0417c04": "祈請山神風吹令正。不久復有大風從北而",
    "T52n2106_002:0417c05": "吹。閣還得正如舊。",
    "T52n2106_002:0417c06": "元魏涼州石像山裂出現緣十四十四元魏涼州山開出像者。太武大延元",
    "T52n2106_002:0417c07": "年。有離石沙門劉薩訶者。備在僧傳。歷遊",
    "T52n2106_002:0417c08": "江表禮鄮縣塔。至金陵開育王舍利。能事將",
    "T52n2106_002:0417c09": "訖西行。至涼州西一百七十里。番禾郡界東",
    "T52n2106_002:0417c10": "北。望御谷山遙禮。人莫測其然也。訶曰。此",
    "T52n2106_002:0417c11": "山崖當有像出。靈相具者則世樂時平。如其",
    "T52n2106_002:0417c12": "有缺則世亂人苦。經八十七載。至正光元年。",
    "T52n2106_002:0417c13": "因大風雨雷震山巖。挺出石像高一丈八尺。",
    "T52n2106_002:0417c14": "形相端嚴唯無有首。登即選石命工安訖還",
    "T52n2106_002:0417c15": "落。魏道陵遲其言驗矣。至周元年。涼州城",
    "T52n2106_002:0417c16": "東七里。㵎石忽出光照燭幽顯。觀者異之。乃",
    "T52n2106_002:0417c17": "像首也。奉安像身宛然符合。神儀彫缺四十",
    "T52n2106_002:0417c18": "餘年。身首異處二百餘里。相好昔虧一時還",
    "T52n2106_002:0417c19": "備。時有燈光流照鍾聲飛響。皆莫委其來",
    "T52n2106_002:0417c20": "也。周保定元年。立為瑞像寺。建德將廢首又",
    "T52n2106_002:0417c21": "自落。武帝令齊王往驗。乃安首像項以兵",
    "T52n2106_002:0417c22": "守之。及明還落如故。遂有廢法國滅之徵。接",
    "T52n2106_002:0417c23": "焉備于周。釋道安碑周雖毀教不及此像。開",
    "T52n2106_002:0417c24": "皇通法依前置寺。大業五年煬帝西征。躬往",
    "T52n2106_002:0417c25": "禮覲。改為感通道場。今仍存焉。依圖擬者非",
    "T52n2106_002:0417c26": "一。及成長短終不得定。云云。",
    "T52n2106_002:0417c27": "元涼河西王南崖素像緣十五十五涼州石崖塑瑞像者。昔沮渠蒙遜以晉",
    "T52n2106_002:0417c28": "安帝隆安元年。據有涼土三十餘載。隴西五",
    "T52n2106_002:0417c29": "涼斯最久盛。專崇福業以國城寺塔終非云",
    "T52n2106_002:0418a01": "固。古來帝宮終逢煨燼。若依立之効尤斯及。",
    "T52n2106_002:0418a02": "又用金寶終被毀盜。乃顧眄山宇可以終天。",
    "T52n2106_002:0418a03": "於州南百里連崖綿亘東西不測。就而󱆇窟",
    "T52n2106_002:0418a04": "安設尊儀。或石或塑千變萬化。有禮敬者驚",
    "T52n2106_002:0418a05": "眩心目。中有土聖僧可如人等。常自經行。",
    "T52n2106_002:0418a06": "初無寧舍。遙見便行近矚便止。視其顏面如",
    "T52n2106_002:0418a07": "行之狀。或有羅土坌地。觀其行不人。纔遠之",
    "T52n2106_002:0418a08": "即便蹈地足跡納納。來往不住。如此現相經",
    "T52n2106_002:0418a09": "今百餘年。彼人說之如此。",
    "T52n2106_002:0418a10": "北涼沮渠丈六石像現相緣十六十六北涼河西王蒙遜。為母造丈六石像在",
    "T52n2106_002:0418a11": "于山寺。素所敬重。以宋元嘉六年。遣世子興",
    "T52n2106_002:0418a12": "國攻抱罕大敗。興國遂死。於佛佛氏遜恚",
    "T52n2106_002:0418a13": "恨以事佛無靈。下令毀塔寺斥逐道人。遜後",
    "T52n2106_002:0418a14": "行至楊述山。諸僧候於路側。望見發怒立斬",
    "T52n2106_002:0418a15": "數人。爾時將士入寺禮拜此像。涕淚橫流。驚",
    "T52n2106_002:0418a16": "還說之遜聞往視。至寺門舉體戰悸。如有把",
    "T52n2106_002:0418a17": "持之者因喚左右扶翼而進。見像淚下若泉。",
    "T52n2106_002:0418a18": "即稽首禮謝。深自咎責。登設大會倍更精到。",
    "T52n2106_002:0418a19": "招集諸僧還復本業焉。觀遜之為信佛深明",
    "T52n2106_002:0418a20": "攻殺以取。豈佛之為非禁也。性以革改為先。",
    "T52n2106_002:0418a21": "任意肆惡知何所惡不至。初重法讖譯大涅",
    "T52n2106_002:0418a22": "槃願同生死。後因少忿乃使刺客害之。今行",
    "T52n2106_002:0418a23": "役失利。又咎佛僧殄寺誅僧。一何酷濫。晚雖",
    "T52n2106_002:0418a24": "再復。不補其愆云。今沙州東南三十里三危",
    "T52n2106_002:0418a25": "山即流四凶之地崖高二里。佛像二百八十。龕光相",
    "T52n2106_002:0418a26": "亟發云。",
    "T52n2106_002:0418a27": "宋都城文殊師利金像緣十七十七宋元嘉二年。劉式之造文殊金像。朝夕",
    "T52n2106_002:0418a28": "禮拜。頃之便失。惆悵祈請夙夜匪懈。經于五",
    "T52n2106_002:0418a29": "年。昏夕時見佛座有光發座至棟。式之因燒",
    "T52n2106_002:0418b01": "香拂拭床帳。乃見失像儼然具存。",
    "T52n2106_002:0418b02": "宋東陽銅像從地出緣十八十八宋元嘉十二年。留元之東陽長山人。家",
    "T52n2106_002:0418b03": "以種芋為業。每燒田墌輒有一處叢草不然。",
    "T52n2106_002:0418b04": "經久怪之。不復墾伐。後試薄掘。得銅坐像高",
    "T52n2106_002:0418b05": "三寸許。尋檢其地。舊非邦邑。莫測何來云",
    "T52n2106_002:0418b06": "云。",
    "T52n2106_002:0418b07": "宋江陵金像出樹光照緣十九十九宋元嘉十四年。江陵靈牧寺尼慧玉。",
    "T52n2106_002:0418b08": "行業精勤人也。昔於長安𦵮尚書寺見紅白",
    "T52n2106_002:0418b09": "光。於寺中後有六重寺沙門。於先光處得彌",
    "T52n2106_002:0418b10": "勒金像高一尺。及住江陵見寺東樹有紫光",
    "T52n2106_002:0418b11": "起暉映一林。以告餘人。並云不見。後寺主法",
    "T52n2106_002:0418b12": "和將於樹下築禪堂基。仰首樹上得金坐像。",
    "T52n2106_002:0418b13": "亦高尺許。",
    "T52n2106_002:0418b14": "宋浦中金像光現及出緣二十二十宋元嘉十四年。孫彥曾家世奉佛。妾王",
    "T52n2106_002:0418b15": "惠稱。少而信向。年大彌篤。誦法花經。輒見浦",
    "T52n2106_002:0418b16": "中有雜色光。使人掘深二尺。得金像連光",
    "T52n2106_002:0418b17": "趺。高二尺一寸。趺銘云。建武六年歲在庚",
    "T52n2106_002:0418b18": "子。瓦官寺道人法新僧行所造。即加磨瑩",
    "T52n2106_002:0418b19": "之。",
    "T52n2106_002:0418b20": "宋江陵上明澤中金像緣二十一二十一宋元嘉十五年。羅順為平西府。將戍",
    "T52n2106_002:0418b21": "在上明。十二月放鷹野澤。同輩見鷹雉俱落。",
    "T52n2106_002:0418b22": "于時火燒野平。唯有三丈許叢草不然。遂披",
    "T52n2106_002:0418b23": "而覓鷹。乃得金菩薩坐像。通趺高一尺。工",
    "T52n2106_002:0418b24": "製殊巧。時定襄令謂盜者所藏。乃下符界內。",
    "T52n2106_002:0418b25": "無失像者。遂收而奉之云。",
    "T52n2106_002:0418b26": "宋荊州壁畫像塗却現緣二十二二十二宋衛軍臨川康王。在荊州城內築",
    "T52n2106_002:0418b27": "堂三間。供養經像。堂壁上多畫菩薩圖相。及",
    "T52n2106_002:0418b28": "衡陽文王代。鎮廢為明齋。悉加泥治。乾輒",
    "T52n2106_002:0418b29": "㙈脫畫狀鮮淨。再塗猶爾。王不信向。心謂",
    "T52n2106_002:0418c01": "偶爾。又使濃塗而畫像徹見炳然可列。王復",
    "T52n2106_002:0418c02": "令毀故壁。悉更繕改。不久抱疾。閉眼輒見諸",
    "T52n2106_002:0418c03": "像森然滿目。於是廢而不居。頗事齋講。",
    "T52n2106_002:0418c04": "宋江陵小金像誓志緣二十三二十三宋元嘉中。江陵枝江張僧定妹。幼",
    "T52n2106_002:0418c05": "而奉法。志欲出家。常供養小形金像。以為前",
    "T52n2106_002:0418c06": "路之資也。而父母逼嫁。誓志不行而密許邴",
    "T52n2106_002:0418c07": "氏。女初不知也。及羔雁既至。女悲呼不就。燒",
    "T52n2106_002:0418c08": "香伏地取死。此像遂放金光彌竟一村。父兄",
    "T52n2106_002:0418c09": "驚其通感止不嫁之。張邴二門因大敬信。僧",
    "T52n2106_002:0418c10": "定為之出家。宋丞相南郡王鎮陝。乃以其居",
    "T52n2106_002:0418c11": "建精舍焉。",
    "T52n2106_002:0418c12": "宋湘州桐盾感通作佛光緣二十四二十四宋泰始中。東海何敬叔。少而奉法。",
    "T52n2106_002:0418c13": "隨湘州刺史劉韞監縣。遇有栴檀。製以為像。",
    "T52n2106_002:0418c14": "既就無光。營索甚勤而卒無可獲。憑几思",
    "T52n2106_002:0418c15": "之。如睡見沙門納衣杖錫來曰。檀非可得麁",
    "T52n2106_002:0418c16": "木不堪。唯縣後何家桐盾堪用。雖惜之苦求",
    "T52n2106_002:0418c17": "可得。寤問左右。果如所言。因固求買之。何",
    "T52n2106_002:0418c18": "氏曰。有盾甚愛。患人乞奪曾未示人。明府何",
    "T52n2106_002:0418c19": "以得知。直求市耶。敬叔以事告之。何氏驚喜。",
    "T52n2106_002:0418c20": "奉以製光。後為湘府。直省中夜夢像云。鼠嚙",
    "T52n2106_002:0418c21": "吾足。清旦疾歸視像。果然。",
    "T52n2106_002:0418c22": "齊番禺石像遇火輕舉緣二十五二十五齊建元中。番禺毘耶離精舍舊有扶",
    "T52n2106_002:0418c23": "南國石像。莫知其始。形甚異常。七八十人",
    "T52n2106_002:0418c24": "乃能勝致。此寺草茨遇火延及。屋在下風煙",
    "T52n2106_002:0418c25": "焰已接。尼眾十餘相顧無計。中有意不已",
    "T52n2106_002:0418c26": "者。試共三四人捧之。飄然而起。曾無鈞石",
    "T52n2106_002:0418c27": "之重。像既出矣。屋亦焚焉。每有神光州部",
    "T52n2106_002:0418c28": "兵寇。輒淚汗滿體。嶺南以為恒候。後廣州刺",
    "T52n2106_002:0418c29": "史劉俊表送出都。今應在故蔣州寺中。",
    "T52n2106_002:0419a01": "齊彭城金像汗出表祥緣二十六二十六宋徐州刺史王仲德。於彭城宋王寺",
    "T52n2106_002:0419a02": "造丈八金像。相好嚴華江右之妙製也。北境",
    "T52n2106_002:0419a03": "兵起。或貽僧禍像輒濡汗。滴之多少則難",
    "T52n2106_002:0419a04": "之小大逆可知矣。郡人常以候之。齊建元初。",
    "T52n2106_002:0419a05": "像復流汗。其冬魏寇淮上。時兗州數郡起義。",
    "T52n2106_002:0419a06": "南附鳩略甚眾。亦驅迫沙門助其戰守。魏軍",
    "T52n2106_002:0419a07": "屠其營壘悉欲夷滅。表奏魏臺。誣以助亂須",
    "T52n2106_002:0419a08": "及斬決。時像大流汗殿地遍濕。魏徐州刺",
    "T52n2106_002:0419a09": "史梁王奉法勤勤。至寺親使人以巾帛拭。隨",
    "T52n2106_002:0419a10": "出不已。至數十人交手競拭。猶不能止。王乃",
    "T52n2106_002:0419a11": "燒香禮拜。執巾呪曰。眾僧無罪誓自營護。必",
    "T52n2106_002:0419a12": "不罹禍。若幽誠有感。當隨拭即止。言已自",
    "T52n2106_002:0419a13": "拭。果應手而燥。王具事表聞。下詔皆見原",
    "T52n2106_002:0419a14": "宥。",
    "T52n2106_002:0419a15": "齊楊都觀世音金像緣二十七二十七齊建元初。太原王琰昔在幼稚。於",
    "T52n2106_002:0419a16": "交阯賢法師所受五戒。以觀音金像令供養。",
    "T52n2106_002:0419a17": "遂奉還揚都寄南㵎寺琰晝寢夢像立于座",
    "T52n2106_002:0419a18": "隅意甚異之。即馳迎還。其夕南㵎失像十餘",
    "T52n2106_002:0419a19": "盜毀鑄錢。至宋大明七年秋。夕放光照三尺",
    "T52n2106_002:0419a20": "許。金暉映奪合家同覩。後以此像寄多寶寺。",
    "T52n2106_002:0419a21": "琰適荊楚垂將十載。不知像處。及還揚都。夢",
    "T52n2106_002:0419a22": "在殿東眾小像內的的分明。詰旦造寺如夢",
    "T52n2106_002:0419a23": "便獲。於建元元年七月十三日也。故琰冥",
    "T52n2106_002:0419a24": "祥記自序云。此像常自供養。庶必永作津梁。",
    "T52n2106_002:0419a25": "循復其事有感深懷。㳂此徵覿綴成斯記。夫",
    "T52n2106_002:0419a26": "鏡接近情莫踰儀像。瑞驗之發多自是興。經",
    "T52n2106_002:0419a27": "云。鎔𣃆圖繢類形相者。爰能行動及放光",
    "T52n2106_002:0419a28": "明。今西域釋迦彌勒二像輝用若真。蓋得相",
    "T52n2106_002:0419a29": "乎。今東夏景模神應亟著。亦或當年群生因",
    "T52n2106_002:0419b01": "會所感。假憑木石以見幽異。不必剋由容好",
    "T52n2106_002:0419b02": "而能然也。故沈石浮深。寔闡閩吳之化。塵",
    "T52n2106_002:0419b03": "金寫液。用舒彭宋之福。其餘銓示繁方雖難",
    "T52n2106_002:0419b04": "曲辯。率其大抵允歸日從。若夫經塔顯効",
    "T52n2106_002:0419b05": "旨證亦同。事非殊貫。故叶其求。餘如冥祥",
    "T52n2106_002:0419b06": "記一部具之。",
    "T52n2106_002:0419b07": "梁荊州優填王栴檀像緣二十八二十八梁祖武帝。以天鑒元年正月八日。",
    "T52n2106_002:0419b08": "夢檀像入國。因發詔募人往迎。案佛遊天竺",
    "T52n2106_002:0419b09": "記及雙卷優填王經云。佛上忉利天。一夏為",
    "T52n2106_002:0419b10": "母說法。王臣思見。優填國王遣三十二匠。及",
    "T52n2106_002:0419b11": "齎栴檀。請大目連神力運往令圖佛相。既如",
    "T52n2106_002:0419b12": "所願圖了還返座高五尺。在祇桓寺。至今供",
    "T52n2106_002:0419b13": "養。帝欲迎請此像。時決勝將軍郝騫謝文華",
    "T52n2106_002:0419b14": "等八十人應募往達。具狀祈請。舍衛王曰。此",
    "T52n2106_002:0419b15": "中天正像不可乃令三十二匠更刻紫檀人",
    "T52n2106_002:0419b16": "圖一相。卯時運手至午便就。相好具足而像",
    "T52n2106_002:0419b17": "頂放光。降微細雨并有異香。故優填王經云。",
    "T52n2106_002:0419b18": "真身既隱次二像現。普為眾生深作利益者",
    "T52n2106_002:0419b19": "是也。騫等負第二像行數萬里。備歷艱關難",
    "T52n2106_002:0419b20": "以具聞。又渡大海冒涉風波。隨浪至山糧食",
    "T52n2106_002:0419b21": "又盡。所將人眾及傳送者。身多亡沒。逢諸猛",
    "T52n2106_002:0419b22": "獸。一心念佛。乃聞像後有甲冑聲。又聞鍾",
    "T52n2106_002:0419b23": "聲。巖側有僧端坐樹下。騫背負像下置其",
    "T52n2106_002:0419b24": "前。僧起禮像。騫等禮僧。僧授澡水令飲。並",
    "T52n2106_002:0419b25": "得飽滿。僧曰。此像名三藐三佛陀金毘羅",
    "T52n2106_002:0419b26": "王。自從至彼大作佛事。語頃失之。爾夜僉夢",
    "T52n2106_002:0419b27": "見神。曉共圖之。至天鑒十年四月五日。騫",
    "T52n2106_002:0419b28": "等達于揚都。帝與百寮徒行四十里。迎還太",
    "T52n2106_002:0419b29": "極殿。建齋度人。大赦斷殺。絓是弓刀矟等。並",
    "T52n2106_002:0419c01": "作蓮花塔頭。帝由此菜蔬斷慾。至太清三年",
    "T52n2106_002:0419c02": "五月帝崩。湘東王在江陵即位號元承聖。遣",
    "T52n2106_002:0419c03": "人從楊都迎。上至荊都承光殿供養。後梁大",
    "T52n2106_002:0419c04": "定八年。於城北靜陵造大明寺。乃以像歸之。",
    "T52n2106_002:0419c05": "今見在。多有傳寫流被京國。",
    "T52n2106_002:0419c06": "梁楊都光宅寺金像緣二十九二十九梁祖天鑒初。於本宅立光宅寺。造",
    "T52n2106_002:0419c07": "丈八金像。圖樣既成不爽分寸。臨鑄疑銅不",
    "T52n2106_002:0419c08": "足。始欲上請。忽有使者領銅十五車至云。",
    "T52n2106_002:0419c09": "勅遣送寺。便即鎔寫。一冶即成。冠絕通國。",
    "T52n2106_002:0419c10": "唯覺高大。試以量之。乃長二丈二尺。以狀",
    "T52n2106_002:0419c11": "奏聞。鑄像已成不改元樣。所續送銅用亦俱",
    "T52n2106_002:0419c12": "盡。更重審量乃增四尺。勅云。初不送銅",
    "T52n2106_002:0419c13": "何緣乃爾。豈不以真相應感獨表神奇乎。可",
    "T52n2106_002:0419c14": "鐫著花趺以為靈誌。乃具疏而勒于足下。於",
    "T52n2106_002:0419c15": "今存焉。梁祖為父於鍾山造大愛敬寺。中殿",
    "T52n2106_002:0419c16": "大像神相有之。故不重顯。廣如別記。有梁佛",
    "T52n2106_002:0419c17": "像多現神奇。剡縣大石像者。元在宋初育王",
    "T52n2106_002:0419c18": "所造。初有曇光禪師。從北來。巡行山川為幽",
    "T52n2106_002:0419c19": "栖之所見。此山崇麗乃於峯頂構小草室。空",
    "T52n2106_002:0419c20": "中聞天樂聲曰。此是佛地。如何輒有蔬圃耶。",
    "T52n2106_002:0419c21": "光聞之南移天台。後遂繕造為佛像。積經年",
    "T52n2106_002:0419c22": "稔終不能成。至梁建安王患。降夢能引剡縣",
    "T52n2106_002:0419c23": "石像病可得愈。遂請僧祐律師。既至山所。",
    "T52n2106_002:0419c24": "規模形製嫌其先造太為淺陋。思緒未絕。夜",
    "T52n2106_002:0419c25": "忽山崩其內佛現。自頸已下猶在石中。乃剗",
    "T52n2106_002:0420a01": "鏨浮石至本仍止。既都除訖。乃具相焉。斯",
    "T52n2106_002:0420a02": "則真儀素在石中。假工除剗故得出現。梁太",
    "T52n2106_002:0420a03": "子舍人劉勰制碑。於像所備之。",
    "T52n2106_002:0420a04": "梁高祖等身金銀像緣三十三十梁世祖登極之後。崇重佛教廢絕老",
    "T52n2106_002:0420a05": "宗。每引高僧談敘幽旨。又造等身金銀像兩",
    "T52n2106_002:0420a06": "軀。於重雲殿晨夕禮事五十許年。冬夏蹋石",
    "T52n2106_002:0420a07": "六時無缺。足蹈石處十指文生。遂卒窮祚侯",
    "T52n2106_002:0420a08": "景篡位。猶存供養。太尉王僧辯誅景修復臺",
    "T52n2106_002:0420a09": "城。會元帝陷於江陵。江南無主。辯乃通欵於",
    "T52n2106_002:0420a10": "齊。迎貞陽侯蕭淵明為帝。時江左未定利害",
    "T52n2106_002:0420a11": "相雄。辯遣女婿杜龕典衛宮門。龕性兇頑",
    "T52n2106_002:0420a12": "不見後際。欲毀二像為𮡻。先令數十人上三",
    "T52n2106_002:0420a13": "休閣。令鑱佛項椎鑿始舉。二像一時迴顧眄",
    "T52n2106_002:0420a14": "之。所遣諸人臂如墮落。不自勝舉。失瘖如醉。",
    "T52n2106_002:0420a15": "杜龕亦爾。久乃醒悟。仍被打築遍身青腫。唯",
    "T52n2106_002:0420a16": "見金剛力士可畏之物。競來擊之受苦呻吟。",
    "T52n2106_002:0420a17": "舉形洪爛膿血交流。穿皮露骨而卒。此乃近",
    "T52n2106_002:0420a18": "事。道俗同知。",
    "T52n2106_002:0420a19": "元魏定州金觀音像高王經緣三十一三十一元魏天平中。定州募士孫敬德。防於",
    "T52n2106_002:0420a20": "北陲造觀音金像。年滿將還。常加禮事。後為",
    "T52n2106_002:0420a21": "劫賊橫引。禁於京獄不勝拷掠。遂妄承罪並",
    "T52n2106_002:0420a22": "斷死刑。明旦行決。其夜禮拜懺悔淚下如雨。",
    "T52n2106_002:0420a23": "啟曰。今身被枉。當是過去枉他。願償債畢",
    "T52n2106_002:0420a24": "誓不重作。又發大願云云。言已少時依俙如",
    "T52n2106_002:0420a25": "夢。見一沙門教誦觀世音救生經。經有佛名。",
    "T52n2106_002:0420a26": "令誦千遍得度苦難。敬德欻覺起坐。緣之了",
    "T52n2106_002:0420a27": "無參錯。比至平明已滿一百遍。有司執縛向",
    "T52n2106_002:0420a28": "市。且行且誦。臨欲加刑誦滿千遍。執刀下斫。",
    "T52n2106_002:0420a29": "折為三段。不損皮肉。易刀又斫凡經三換刀",
    "T52n2106_002:0420b01": "折如初。監當官人莫不驚異。具狀奏聞。丞",
    "T52n2106_002:0420b02": "相高歡表請其事。遂得免死。勅寫此經傳之。",
    "T52n2106_002:0420b03": "今所謂高王觀世音是也。敬德放還設齋報",
    "T52n2106_002:0420b04": "願。出在防像乃見項上有三刀痕。鄉親同覩",
    "T52n2106_002:0420b05": "歎其通感。見齊志及旌異等記。",
    "T52n2106_002:0420b06": "陳重雲殿并像飛入海緣三十二三十二陳武帝崩。兄子蒨立。將欲修葬造轀",
    "T52n2106_002:0420b07": "輬車。國創新定未遑經始。昔梁武帝立重雲",
    "T52n2106_002:0420b08": "殿。其中經像並飾珍寶映奪諸國。運雖在陳",
    "T52n2106_002:0420b09": "殿像仍在。蒨欲收取重雲佛帳珠珮以飾送",
    "T52n2106_002:0420b10": "終。人力既足四面齊至。但見雲氣擁結流遶",
    "T52n2106_002:0420b11": "佛殿。自餘方左開朗無陰。百工怪焉競往看",
    "T52n2106_002:0420b12": "覩。須臾大雨橫注雷電掣擊。煙弱鵄吻火",
    "T52n2106_002:0420b13": "烈雲中。流布光焰高下相涉。欻見重雲殿影",
    "T52n2106_002:0420b14": "二像峙然。四部神王并及寶座一時上騰。煙",
    "T52n2106_002:0420b15": "火挾之忽然遠逝。觀者傾國咸歸奉信。雨晴",
    "T52n2106_002:0420b16": "之後覆看故處。唯礎存焉。至後月餘。有人從",
    "T52n2106_002:0420b17": "東州來云。於此日見殿影像乘空飛海。今望",
    "T52n2106_002:0420b18": "海者有時見之。魏氏洛京永寧寺塔去地千",
    "T52n2106_002:0420b19": "尺。為天所震。其緣略同。有人東海時見其",
    "T52n2106_002:0420b20": "迹云。",
    "T52n2106_002:0420b21": "周晉州靈石寺石像緣三十三三十三北齊末。晉州靈石寺沙門僧護。守道",
    "T52n2106_002:0420b22": "直心不求慧業。願造丈八石像。眾僧咸怪其",
    "T52n2106_002:0420b23": "大言。後於寺北谷中見有臥石可長丈八。乃",
    "T52n2106_002:0420b24": "雇匠就而造佛。向經一周面腹粗了而背猶",
    "T52n2106_002:0420b25": "著地。以六具拗舉之不動。經夜自翻旦視欣",
    "T52n2106_002:0420b26": "然。即就營作移在佛堂。晉州陷日像汗流地",
    "T52n2106_002:0420b27": "周兵入境先燒寺塔。此像被焚。初不變色。唯",
    "T52n2106_002:0420b28": "傷二指。後欲倒之。人牛六十牽挽不遂。忽有",
    "T52n2106_002:0420b29": "異僧咸無識者。以瓦木土塹雜累圍之。須臾",
    "T52n2106_002:0420c01": "便了失僧所在。像後降夢信心者曰。吾患指",
    "T52n2106_002:0420c02": "痛。其人悟而補之。隋氏啟運如前開。復開皇",
    "T52n2106_002:0420c03": "十五年有盜幡蓋者。即夢丈八人入室責之。",
    "T52n2106_002:0420c04": "其賊慚怖而送。像今見在云。",
    "T52n2106_002:0420c05": "周宜州北山鐵磺石像緣三十四三十四周武建德三年。猜忌佛法勇意殄滅。",
    "T52n2106_002:0420c06": "天下闇冥。有冥州姜明者。督事夜行。經州北",
    "T52n2106_002:0420c07": "百餘里。山中行往常見山上光明怪之。因巡",
    "T52n2106_002:0420c08": "行光處。見有臥石。狀如像形。便斵掘尋之。",
    "T52n2106_002:0420c09": "乃是鐵礦不可鏨鑿。故其形䃙𮀼高三丈許。",
    "T52n2106_002:0420c10": "欲加摩瑩卒不可觸。又向下尋。乃有石趺孔",
    "T52n2106_002:0420c11": "穴具足。乃共村人以拗舉之。其像欻然流",
    "T52n2106_002:0420c12": "下逕趣趺孔卓然特立。眾以為奇瑞也。以狀",
    "T52n2106_002:0420c13": "奏聞。時天元嗣曆佛日將融。乃改為大像元",
    "T52n2106_002:0420c14": "年。仍以其處為大像寺。隋祖開運重搆斯迹。",
    "T52n2106_002:0420c15": "又改為顯際寺。討尋其本處非人住。又無大",
    "T52n2106_002:0420c16": "石及以鐵礦。豈非育王之神力所降感乎。大",
    "T52n2106_002:0420c17": "唐因之不改。貞觀末寺西置宮。名曰玉華。像",
    "T52n2106_002:0420c18": "仍舊所在宮東三十里苑內。太宗甞往禮",
    "T52n2106_002:0420c19": "事嫌非華飾。乃捨物莊嚴。永徽年中改宮",
    "T52n2106_002:0420c20": "立寺。還名玉華。今屬坊州。陰暗之夕每發光",
    "T52n2106_002:0420c21": "瑞。道俗常見。故不甚驚歎云云。",
    "T52n2106_002:0420c22": "周襄州峴山華嚴行像緣三十五三十五周襄州峴山華嚴寺行像者。古來木",
    "T52n2106_002:0420c23": "像莫知其始。而面首殊麗瞻仰無已。可高五",
    "T52n2106_002:0420c24": "丈許。徵應在昔不復其今。不佛具陳。及周",
    "T52n2106_002:0420c25": "滅法。人藏其首。隋開乃出。如前莊飾以為",
    "T52n2106_002:0420c26": "聖像。號盧舍那佛。每年祈福以為歸依之所",
    "T52n2106_002:0420c27": "也。隋文將崩。兩鼻洟出沾污懷中。金薄剝起",
    "T52n2106_002:0420c28": "洟流有光。拭之無塵望還如洟。貞觀二十三",
    "T52n2106_002:0420c29": "年四月內洟還連出塗漫懷中。方圓一尺初",
    "T52n2106_002:0421a01": "未委也。及後太宗昇遐。方知兆見。至六月內",
    "T52n2106_002:0421a02": "洟又重出。合州同懼。不知何禍。至七月內漢",
    "T52n2106_002:0421a03": "水泛漲溢入城郭。深丈餘。陷溺不少。今在",
    "T52n2106_002:0421a04": "本寺祈求殷矣。襄陽士俗有少子胤者。皆往",
    "T52n2106_002:0421a05": "祈之。隨其本心男女感應。",
    "T52n2106_002:0421a06": "隋蔣州興皇寺焚像移緣三十六三十六隋開皇中。蔣州興皇寺佛殿被焚。當",
    "T52n2106_002:0421a07": "陽丈六金銅大像并二菩薩。俱長丈六。其模",
    "T52n2106_002:0421a08": "戴顒所造。正當棟下。于時炎火大盛。眾",
    "T52n2106_002:0421a09": "人拱手咸共嗟悼。大像融滅忽見欻起移南",
    "T52n2106_002:0421a10": "一步棟梁摧下。像得全形。四面甎瓦木炭皆",
    "T52n2106_002:0421a11": "去。像身五六尺許。雖被火焚而金色不變。趺",
    "T52n2106_002:0421a12": "下有銘。大眾咸駭歎聲滿路。今移在白馬寺。",
    "T52n2106_002:0421a13": "鳥雀無踐。永徽二年。盜者欲利像銅。乃鋸",
    "T52n2106_002:0421a14": "窓櫺斷將欲拔出。遂被夾腕。求拔不脫。至",
    "T52n2106_002:0421a15": "曉僧問。盜者云。有一人著白衣在堂內撮",
    "T52n2106_002:0421a16": "手。求脫不得。云云。",
    "T52n2106_002:0421a17": "隋釋明憲五十菩薩像緣三十七三十七阿彌陀佛五十菩薩像者。西域天竺",
    "T52n2106_002:0421a18": "之瑞像也。相傳云。昔天竺雞頭摩寺五通菩",
    "T52n2106_002:0421a19": "薩。往安樂界請阿彌陀佛。娑婆眾生願生淨",
    "T52n2106_002:0421a20": "土。無佛形像願力莫由。請垂降許。佛言。汝且",
    "T52n2106_002:0421a21": "前去。尋當現彼。及菩薩還。其像已至。一佛五",
    "T52n2106_002:0421a22": "十菩薩各坐蓮花在樹葉上。菩薩取葉所在",
    "T52n2106_002:0421a23": "圖寫流布遠近。漢明感夢使往祈法。便獲迦",
    "T52n2106_002:0421a24": "葉摩騰等至洛陽。後騰姊子作沙門。持此瑞",
    "T52n2106_002:0421a25": "像方達此國。所在圖之。未幾齎像西返。而",
    "T52n2106_002:0421a26": "此圖傳不甚流廣。魏晉已來年載久遠。又經",
    "T52n2106_002:0421a27": "滅法經像湮除。此之瑞迹殆將不見。隋文開",
    "T52n2106_002:0421a28": "教。有沙門明憲。從高齊道長法師所得此一",
    "T52n2106_002:0421a29": "本。說其本起與傳符焉。是以圖寫流布遍於",
    "T52n2106_002:0421b01": "宇內。時有北齊畫工曹仲達者。本曹國人。善",
    "T52n2106_002:0421b02": "於丹青。妙盡梵迹傳模西瑞。京邑所推。故今",
    "T52n2106_002:0421b03": "寺壁正陽皆其真範。",
    "T52n2106_002:0421b04": "隋京師日嚴寺瑞石影像緣三十八三十八隋京師日嚴寺石影像者。其像八",
    "T52n2106_002:0421b05": "楞紫石英色。高八寸徑五寸。內外映徹。昔梁",
    "T52n2106_002:0421b06": "武太清年中。有西域僧將來。會侯景作亂。遂",
    "T52n2106_002:0421b07": "安江州廬山西林寺像頂上。隋開皇十年煬",
    "T52n2106_002:0421b08": "帝鎮於揚越。廣搜英異。江表文記悉總收",
    "T52n2106_002:0421b09": "集。乃於雜記中得影像傳。即令舍人王延壽",
    "T52n2106_002:0421b10": "往寺推覓。得之自任晉蕃已來每有行往。常",
    "T52n2106_002:0421b11": "以烏漆函盛之。令人馬上捧而前行。後登儲",
    "T52n2106_002:0421b12": "貳。乃送曲池日嚴寺。有令當寺看記封鎖。",
    "T52n2106_002:0421b13": "勿令外人見之。寺即帝之所造也。大業之末。",
    "T52n2106_002:0421b14": "天下沸騰。京邑僧眾常來瞻覩。余住此寺亦",
    "T52n2106_002:0421b15": "未之信。重以見石中金光晃晃疑似佛像耳。",
    "T52n2106_002:0421b16": "仍見名行諸僧互說不同。咸言了了分明。面",
    "T52n2106_002:0421b17": "目相狀未曾有昧。余慨無所見。又潔齋別懺",
    "T52n2106_002:0421b18": "七日後依前觀之。見有銀塔。後又觀之。見有",
    "T52n2106_002:0421b19": "銀佛。而道俗同覩往往不同。或見佛塔菩",
    "T52n2106_002:0421b20": "薩。或見眾僧列坐。或見帳蓋幡幢。或見山",
    "T52n2106_002:0421b21": "林八部。或見三塗苦相。或見七代存亡。一覩",
    "T52n2106_002:0421b22": "之間或定或變。雖惡善交現而善相繁焉。故",
    "T52n2106_002:0421b23": "來祈者咸前發願。往作何形來生何處。依言",
    "T52n2106_002:0421b24": "為現。信為幽塗之業鏡者也。貞觀六年七月",
    "T52n2106_002:0421b25": "內下勅。追入內宮供養云。",
    "T52n2106_002:0421b26": "隋邢州沙河寺四面像緣三十九三十九隋邢州沙河縣寺四面佛者。隋祖時",
    "T52n2106_002:0421b27": "有人入山。見僧守護此佛銅身高三尺餘。便",
    "T52n2106_002:0421b28": "請遂許。失僧所在。諸處聞之競來引挽。都不",
    "T52n2106_002:0421b29": "得起。唯沙河寺僧引之。隨手至寺。後人寺側",
    "T52n2106_002:0421c01": "獲金一塊。上有烏形銘云。擬鍍四面佛因鍍",
    "T52n2106_002:0421c02": "之。像身上都是烏形。後忽失之。於寺側瀅中",
    "T52n2106_002:0421c03": "數有光現。尋乃漉出。隋後主聞。遣工冶鑄",
    "T52n2106_002:0421c04": "擬之卒不成。經二百餘日乃成。終有缺少遂",
    "T52n2106_002:0421c05": "罷云云。",
    "T52n2106_002:0421c06": "唐坊州石像出山現緣四十四十唐武德年中。坊州西南慈烏川有郝辯",
    "T52n2106_002:0421c07": "郝積者。素有信敬。見群鹿常在山上逐去還",
    "T52n2106_002:0421c08": "來。異之共掘鹿所止處。得石像高一丈四尺",
    "T52n2106_002:0421c09": "許。移出川中。村內乃今見存。自像出後",
    "T52n2106_002:0421c10": "群鹿因散。古老傳云。迦葉佛時所藏有四十",
    "T52n2106_002:0421c11": "軀。今雖兩現餘在山隱。其形如金玉華東鐵",
    "T52n2106_002:0421c12": "礦像相似。不可治斵。",
    "T52n2106_002:0421c13": "唐簡州佛跡神光照緣四十一四十一唐蜀川簡州三學山寺有佛跡。常有",
    "T52n2106_002:0421c14": "神燈自空而至。每夕常爾。齋日則多。有州",
    "T52n2106_002:0421c15": "宰意欲尋之。乘馬來寺。十里已外空燈列",
    "T52n2106_002:0421c16": "見。漸近漸昧遂並失之。返還十里如前還",
    "T52n2106_002:0421c17": "見。至今不絕。貞觀十年有僧法藏。以乞",
    "T52n2106_002:0421c18": "為心不護細行。夜宿寺中有大神衣甲冑從",
    "T52n2106_002:0421c19": "門罅中拔出藏。擲于寺外七里。傷足夜返",
    "T52n2106_002:0421c20": "還寺。重門皆閉。",
    "T52n2106_002:0421c21": "唐涼州山出石文有佛字緣四十二四十二唐貞觀十七年九月。涼州都督李襲",
    "T52n2106_002:0421c22": "譽。內巡境至州東南昌泉縣界。有石表文。合",
    "T52n2106_002:0421c23": "一百一十字。乃有七佛八菩薩上果佛田等",
    "T52n2106_002:0421c24": "字。以狀奏聞。有　勅覆檢如其所奏下。詔涼",
    "T52n2106_002:0421c25": "府給複一年罪者赦之。",
    "T52n2106_002:0421c26": "唐渝州相思寺佛跡出石緣四十三四十三唐渝州西百里相思寺北石山。有",
    "T52n2106_002:0421c27": "佛跡十二枚。皆長三尺許。闊一尺一寸。深",
    "T52n2106_002:0421c28": "九寸。中有魚文。在佛堂北十餘步。見有僧住。",
    "T52n2106_002:0421c29": "貞觀二十年十月。忽於寺側泉。內出蓮花形",
    "T52n2106_002:0422a01": "紅色鬚臺具足。大如三尺面合擎出。如涕入",
    "T52n2106_002:0422a02": "水成花舟𢮯往還無不歎訝。經月不滅。相思",
    "T52n2106_002:0422a03": "寺因以名之。一云。涪州亦有此寺。本貧煎。由",
    "T52n2106_002:0422a04": "是感施。至今常當。昔南齊荊州城東天子",
    "T52n2106_002:0422a05": "井出錦。于時士女取用。如人中錦不異。經",
    "T52n2106_002:0422a06": "月乃歇。故知花出不足可怪。出吳均齊春秋",
    "T52n2106_002:0422a07": "蕭誠荊南志。",
    "T52n2106_002:0422a08": "唐循州靈龕寺佛跡緣四十四四十四唐循州東北興寧縣靈龕寺北。石上",
    "T52n2106_002:0422a09": "佛跡三十餘。大者五尺許以下。循州在一",
    "T52n2106_002:0422a10": "川中東西二百南北百里。寺極豐渥。近得銅",
    "T52n2106_002:0422a11": "藏面三尺爐可獲百餘諸盤合等。又其銘云。",
    "T52n2106_002:0422a12": "僧得福興俗得禍至。古傳云。晉時此僧在此",
    "T52n2106_002:0422a13": "山隱。遊大洪嶺至佛跡處。有大石窟花果美",
    "T52n2106_002:0422a14": "茂。遂住經宿。山神為怪怖之心。卓不動曰。此",
    "T52n2106_002:0422a15": "不可居山鬼數來。望前石山陵雲概日。遂往",
    "T52n2106_002:0422a16": "登之下望懸絕不可至。彼還興寧說之。宋代",
    "T52n2106_002:0422a17": "二僧承前不達勇意覆尋。其僧誦法花經。戒",
    "T52n2106_002:0422a18": "行貞潔能伏神鬼。乃至見形受戒。爰及家屬",
    "T52n2106_002:0422a19": "望前崖上有異光彩。隔一丈許上下俱絕。僧",
    "T52n2106_002:0422a20": "以木為梁。度視乃見奇迹七枚。色如人肉現",
    "T52n2106_002:0422a21": "于石上。貞觀三年又現一跡。並放光明輪相",
    "T52n2106_002:0422a22": "具足。今有看者多少不同。囚置靈龕厥取其",
    "T52n2106_002:0422a23": "異。又訪其本。宋時王家捨栗園為寺。即今古",
    "T52n2106_002:0422a24": "堂尚存云。",
    "T52n2106_002:0422a25": "唐撫州降潭州行像緣四十五四十五唐顯慶四年。撫州刺史祖氏。為亢旱",
    "T52n2106_002:0422a26": "請祈無効。有人於州東山見有行像。莫測其",
    "T52n2106_002:0422a27": "由。將事移徙鏗然不動。風聲扇及遠近同趣。",
    "T52n2106_002:0422a28": "有潭州人云。彼寺失之。乃在此耶。尋其行路",
    "T52n2106_002:0422a29": "乃現二跡。各長二尺。相去五里刺史以亢",
    "T52n2106_002:0422b01": "炎既久。便往祈請。盡州官庶香花步往二十",
    "T52n2106_002:0422b02": "里許。泣告情事勤至彌甚。使三人捧之。飄然",
    "T52n2106_002:0422b03": "應接返還州寺。隨路布雲當夜滂下。遂以有",
    "T52n2106_002:0422b04": "年。今在撫州。",
    "T52n2106_002:0422b05": "唐雍州藍田金像出石中緣四十六四十六唐永徽年。雍州藍田縣東悟真山",
    "T52n2106_002:0422b06": "寺。寺居藍谷田之西崖。製窮山美殿堂嚴",
    "T52n2106_002:0422b07": "整。有僧於寺北㵎更修別院。大石橫礙甚為",
    "T52n2106_002:0422b08": "妨害。乃以火燒水沃之令散。終無以致。便",
    "T52n2106_002:0422b09": "以鐵鎚打破。中獲金像一軀。四面無縫",
    "T52n2106_002:0422b10": "天然裹甲。不知何來。像趺全具非解合作。亦",
    "T52n2106_002:0422b11": "不識是何珍寶。高五寸今在山寺云。其年",
    "T52n2106_002:0422b12": "益州光明寺柱上有一佛二菩薩現。雖削還",
    "T52n2106_002:0422b13": "影出。初在九隴佛堂。長史張緒以聚眾移入",
    "T52n2106_002:0422b14": "光明。今見在。",
    "T52n2106_002:0422b15": "唐雍州鄠縣金像出澧緣四十七四十七唐雍州鄠縣東澧水西李趙曲。有金",
    "T52n2106_002:0422b16": "像高三尺六寸。并焰光四尺。數放光明。像形",
    "T52n2106_002:0422b17": "露右膊極威嚴。余聞往尋見之。趺上銘云。秦",
    "T52n2106_002:0422b18": "建元二十年四月八日。於長安中寺造。女王",
    "T52n2106_002:0422b19": "慧韶感佛泥曰。幸遇遺像。是以賴身之餘。造",
    "T52n2106_002:0422b20": "鑄神摸。若誠感。必應願使十方同福。銘文",
    "T52n2106_002:0422b21": "如此。問其獲緣云。昔廢二教遂藏於澧水羅",
    "T52n2106_002:0422b22": "仁渦中。有人岸行。聞渦中有聲。亦放光明。向",
    "T52n2106_002:0422b23": "村老說。便趣水求渦中純沙。水出光明。便就",
    "T52n2106_002:0422b24": "發掘。乃獲前像。時尚在周。村家藏隱互相供",
    "T52n2106_002:0422b25": "養。閉在闇室放光自照。今見在村中云云。",
    "T52n2106_002:0422b26": "唐沁州像現光明常照林谷緣四十八四十八唐龍朔三年春二月。沁州像現。州北",
    "T52n2106_002:0422b27": "六十餘里。在綿上縣界長谷中半崖上有古",
    "T52n2106_002:0422b28": "佛龕。中有三鋪石像。中央像常放光明照燭",
    "T52n2106_002:0422b29": "林谷。村人異之。以事聞州。遂以達上。上乃勅",
    "T52n2106_002:0422c01": "京師大慈恩寺僧玄秀。共使人乘驛往審。登",
    "T52n2106_002:0422c02": "到即見光明如火。流飛出沒然續不絕。時有",
    "T52n2106_002:0422c03": "白雲至窟。其光暫隱。雲去光現。便仰馳報。",
    "T52n2106_002:0422c04": "勅令圖寫重覆依審。光還如初。頻煩三夕如",
    "T52n2106_002:0422c05": "初照曜。至今相傳。光仍不斷。余昔貞觀九年",
    "T52n2106_002:0422c06": "曾遊沁部。左綿上界周歷三年。山林勝地石",
    "T52n2106_002:0422c07": "龕佛像大有古迹。莫委其初然不覩瑞。故是",
    "T52n2106_002:0422c08": "障源。今在三輔乃聞斯異。依口錄之云爾。",
    "T52n2106_002:0422c09": "唐岱州五臺山像變聲現緣四十九四十九唐龍朔元年。下　勅令會昌寺僧",
    "T52n2106_002:0422c10": "會賾往五臺山修理寺塔。其山屬岱州五臺",
    "T52n2106_002:0422c11": "縣。備有五臺。中臺最高。目極千里山川如掌",
    "T52n2106_002:0422c12": "上有石塔數千。薄石壘之。斯並魏高祖孝文",
    "T52n2106_002:0422c13": "帝所立。臺北石上人馬犬迹陷文如新。頂有",
    "T52n2106_002:0422c14": "大池名太華泉。又有小泉迭相延屬。夾泉有",
    "T52n2106_002:0422c15": "二浮圖。中有文殊師利像。傳云。文殊師利與",
    "T52n2106_002:0422c16": "五百仙人往清涼山說法。故此山極寒。不生",
    "T52n2106_002:0422c17": "樹木。所有松林森於下谷。山南號清涼峰。山",
    "T52n2106_002:0422c18": "下有清涼府。古今遺基見在不滅。從臺東面",
    "T52n2106_002:0422c19": "而下三十里許。有古大孚靈鷲寺。見有東西",
    "T52n2106_002:0422c20": "二道場。佛事備焉。古老傳云。漢明帝所造。南",
    "T52n2106_002:0422c21": "有花園三頃許。異花間發昱焰人目。寔神",
    "T52n2106_002:0422c22": "仙之宅也。屢有僧現欻忽難尋。聖迹神寺往",
    "T52n2106_002:0422c23": "往出沒。今上龍朔二年。又令賾往并吏力",
    "T52n2106_002:0422c24": "財帛往修理故寺。賾與五臺縣承并將從二",
    "T52n2106_002:0422c25": "十餘人。直詣中臺。見石像臨崖搖動身手。及",
    "T52n2106_002:0422c26": "至像所乃是方石悽然多感悵恨久之。令作",
    "T52n2106_002:0422c27": "工修理二塔并文殊像徙倚塔邊。忽聞塔間",
    "T52n2106_002:0422c28": "鍾聲振發連椎不已。又聞異香𣱦氳屢至。道",
    "T52n2106_002:0422c29": "俗咸感歎未曾有。又往西臺。遙見一僧乘馬",
    "T52n2106_002:0423a01": "東上。奔來極急。賾與諸人立待其至。久而不",
    "T52n2106_002:0423a02": "到。就往參迎。乃變為枿悵恨無已。然則像相",
    "T52n2106_002:0423a03": "通感有時隱顯。鍾聲香氣相續恒聞。其上方",
    "T52n2106_002:0423a04": "三百里東南脚。即恒岳也。西北脚即恒天",
    "T52n2106_002:0423a05": "也。中有佛光山仙花山王子塔古寺六所。解",
    "T52n2106_002:0423a06": "脫禪師僧明禪師遺蹤坐窟身相存焉。廣如",
    "T52n2106_002:0423a07": "別記。",
    "T52n2106_002:0423a08": "唐遼口山崩自然出像緣五十五十唐龍朔中。有事遼左行軍將𦵮仁貴。行",
    "T52n2106_002:0423a09": "至隋主討遼古地。乃見山像空曠蕭條絕於",
    "T52n2106_002:0423a10": "行往。討問古老云。是先代所現。便圖寫傳本",
    "T52n2106_002:0423a11": "京師云云。",
    "T52n2106_002:0423a12": "集神州三寶感通錄卷中"
}