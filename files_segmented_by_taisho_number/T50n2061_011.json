{
    "T50n2061_011:0771c12": "宋高僧傳卷第十一",
    "T50n2061_011:0771c14": "宋左街天壽寺通慧大師",
    "T50n2061_011:0771c15": "賜紫沙門贊寧等　勅撰",
    "T50n2061_011:0771c16": "習禪篇第三之四(正傳二十一人附見四人)",
    "T50n2061_011:0771c17": "唐洛京伏牛山自在傳(一鉢和尚南印)",
    "T50n2061_011:0771c18": "釋自在。俗姓李。吳興人也。生有奇瑞。稍長",
    "T50n2061_011:0771c19": "坐則加趺。親黨異之辭所愛投徑山出家。",
    "T50n2061_011:0771c20": "於新定登戒。及諸方參學。從南康道一禪",
    "T50n2061_011:0771c21": "師法席。懸解真宗。逸蹤流輩道譽孔昭。行",
    "T50n2061_011:0771c22": "止優游多隱山谷。四方禪侶叢萃其門。元和",
    "T50n2061_011:0771c23": "中居洛下香山。與天然禪師為莫逆之交。",
    "T50n2061_011:0771c24": "所遊必好古。思得前賢遺跡以快逸觀。龍",
    "T50n2061_011:0771c25": "門山得後魏三藏翻經處。王屋山得稠禪師",
    "T50n2061_011:0771c26": "解虎鬪處。此山飲甘泉。改為甘泉寺。嵩山",
    "T50n2061_011:0771c27": "得梵法師馬跑泉。居無戀著。所著三傷歌",
    "T50n2061_011:0771c28": "辭理俱美。警發迷蒙有益於代前。蜀王氏",
    "T50n2061_011:0771c29": "偽乾德初。有小軍使陳公。娶高中令駢諸孫",
    "T50n2061_011:0772a01": "女若人持不殺二十餘年。後在蜀為男婚",
    "T50n2061_011:0772a02": "娶。禮須屠宰。高初不欲。親戚言。自己持戒",
    "T50n2061_011:0772a03": "行禮酒筵。將何以娛賓也。依違之際遂多庖",
    "T50n2061_011:0772a04": "割。俄未浹旬得疾頗異。口但慌言。已而三",
    "T50n2061_011:0772a05": "宿。還蘇述冥間之事。初被黑衣使者追攝",
    "T50n2061_011:0772a06": "入岐府城隍廟。廟神峨冠大袖與一金甲武",
    "T50n2061_011:0772a07": "士唔坐。使者領高見神。武士言語紛紜讓",
    "T50n2061_011:0772a08": "高破戒。仍扼腕罵曰。吾護戒神將也。為汝",
    "T50n2061_011:0772a09": "二十年。食寢不遑。豈期忽起殺心頓虧戒",
    "T50n2061_011:0772a10": "檢。命雖未盡罪亦頗深。須送冥司懲其故",
    "T50n2061_011:0772a11": "犯。城隍神問高曰。汝更修何善追贖過尤",
    "T50n2061_011:0772a12": "乎。高常誦持上生經。其數已多。于時懵然",
    "T50n2061_011:0772a13": "都無記憶恐懼之間白曰。誦得三傷頌一鉢",
    "T50n2061_011:0772a14": "和尚歌。遂合掌向神厲聲而念。神與武士",
    "T50n2061_011:0772a15": "聳耳擎拳立聽。顏色漸怡。及卒章神皆涕",
    "T50n2061_011:0772a16": "淚。乃謂高曰。且歸人間宜切營善。拜辭未",
    "T50n2061_011:0772a17": "畢颯然起坐備陳厥事。自此三傷一鉢之歌",
    "T50n2061_011:0772a18": "頌。人皆傳寫諷誦焉。一鉢和尚者。歌詞叶理",
    "T50n2061_011:0772a19": "激勸憂思之深。然文體涉里巷。豈加三傷",
    "T50n2061_011:0772a20": "之典雅乎。在遣弟子去江南選山水之最",
    "T50n2061_011:0772a21": "者。吾願往中終老。到江州都昌縣有好林",
    "T50n2061_011:0772a22": "泉迴報。在行至葉縣。道俗所留往隋州開",
    "T50n2061_011:0772a23": "元寺示滅。年八十一。則長慶元年也。",
    "T50n2061_011:0772a24": "系曰。稽諸律藏。出家者犯戒則招二罪。一",
    "T50n2061_011:0772a25": "違制。二業道也。高氏在家素不受戒。無違",
    "T50n2061_011:0772a26": "制愆。俗容有業道罪。寧得有護戒神邪。",
    "T50n2061_011:0772a27": "況高氏既持不殺。則冥然感止持無作之善",
    "T50n2061_011:0772a28": "生焉。因鮮克有終致遭幽責。告諸五眾",
    "T50n2061_011:0772a29": "當畏護戒之神夫如是。明則有戒法。幽則",
    "T50n2061_011:0772b01": "有鬼神歟。",
    "T50n2061_011:0772b02": "次成都府元和聖壽寺釋南印。姓張氏。明寤",
    "T50n2061_011:0772b03": "之性受益無厭。得曹溪深旨無以為證。",
    "T50n2061_011:0772b04": "見淨眾寺會師。所謂落機之錦濯以增研。",
    "T50n2061_011:0772b05": "銜燭之龍行而破暗。印自江陵入蜀。於蜀",
    "T50n2061_011:0772b06": "江之南壖薙草結茆。眾皆歸仰漸成佛宇。",
    "T50n2061_011:0772b07": "貞元初年也。高司空崇文平劉闢之後。改",
    "T50n2061_011:0772b08": "此寺為元和聖壽。初名寶應也。印化緣將",
    "T50n2061_011:0772b09": "畢。於長慶初示疾入滅。營塔葬於寺中。",
    "T50n2061_011:0772b10": "會昌中毀塔。大中復於江北寶應舊基上",
    "T50n2061_011:0772b11": "創此寺。還名聖壽。印弟子傳嗣有義俛復",
    "T50n2061_011:0772b12": "興禪法焉。",
    "T50n2061_011:0772b13": "唐汾州開元寺無業傳",
    "T50n2061_011:0772b14": "釋無業。姓杜氏。商州上洛人也。其母李氏忽",
    "T50n2061_011:0772b15": "聞空中。言曰。寄居得否。已而方娠誕生之",
    "T50n2061_011:0772b16": "夕異光滿室。及至成童不為戲弄。行必",
    "T50n2061_011:0772b17": "直視坐即加趺。商於緇徒見皆驚歎。此無上",
    "T50n2061_011:0772b18": "法器。速令出家紹隆三寶。年至九歲啟白",
    "T50n2061_011:0772b19": "父母。依止本郡開元寺志本禪師。乃授與金",
    "T50n2061_011:0772b20": "剛法華維摩思益華嚴等經。五行俱下一誦",
    "T50n2061_011:0772b21": "無遺。年十二得從剃落。凡參講肆聊聞即",
    "T50n2061_011:0772b22": "解。同學有所未曉。隨為剖析皆造玄關。至",
    "T50n2061_011:0772b23": "年二十受具足戒於襄州幽律師。其四分律",
    "T50n2061_011:0772b24": "疏一夏肄習便能敷演。兼為僧眾講涅槃",
    "T50n2061_011:0772b25": "經。法筵長開冬夏無倦。可謂生肇不泯琳",
    "T50n2061_011:0772b26": "遠復興。後聞洪州大寂禪門之上首。特往瞻",
    "T50n2061_011:0772b27": "禮。業身逾六尺。屹若山立。顧必凝睇聲仵",
    "T50n2061_011:0772b28": "洪鐘。大寂一見異之笑而言曰。巍巍佛堂其",
    "T50n2061_011:0772b29": "中無佛。業於是禮跪而言曰。至如三乘文",
    "T50n2061_011:0772c01": "學粗窮其旨。嘗聞禪門即心是佛。實未能",
    "T50n2061_011:0772c02": "了。大寂曰。只未了底心即是。別物更無。不",
    "T50n2061_011:0772c03": "了時即是迷。若了即是悟。迷即眾生悟即是",
    "T50n2061_011:0772c04": "佛道。不離眾生豈別更有佛。亦猶手作拳",
    "T50n2061_011:0772c05": "拳全手也。業言下豁然開悟。涕淚悲泣向大",
    "T50n2061_011:0772c06": "寂曰。本謂佛道長遠勤苦曠劫方始得成。今",
    "T50n2061_011:0772c07": "日始知法身實相本自具足。一切萬法從心",
    "T50n2061_011:0772c08": "所生但有名字無有實者。大寂曰。如是如",
    "T50n2061_011:0772c09": "是。一切法性不生不滅。一切諸法本自空",
    "T50n2061_011:0772c10": "寂經云。諸法從本來常自寂滅相。又云。畢",
    "T50n2061_011:0772c11": "盡空寂舍。又云。諸法空為座。此即諸佛如來",
    "T50n2061_011:0772c12": "住此無所住處。若如是知。即住空寂舍",
    "T50n2061_011:0772c13": "坐空法座。舉足下足不離道場。言下便了",
    "T50n2061_011:0772c14": "更無漸次。所謂不動足而登涅槃山者也。",
    "T50n2061_011:0772c15": "業既傳心印。尋詣曹溪禮祖塔。迴游廬嶽",
    "T50n2061_011:0772c16": "天台及諸名山遍尋聖跡。自洛抵雍憩西",
    "T50n2061_011:0772c17": "明寺。僧眾咸欲舉請充兩街大德。業默然歎",
    "T50n2061_011:0772c18": "曰。親近國王大臣非予志也。於是至上",
    "T50n2061_011:0772c19": "黨。節度使相國李抱真與馬燧累有戰功。又",
    "T50n2061_011:0772c20": "激發王武俊同破朱滔。功多勢盛。然好聞",
    "T50n2061_011:0772c21": "賢善。雖千里外必持幣致之。深重業名行。",
    "T50n2061_011:0772c22": "旦夕瞻禮麾幢往來。常有倦色。謂門人曰。",
    "T50n2061_011:0772c23": "吾本避上國浩穰名利。今此又煩接君侯。豈",
    "T50n2061_011:0772c24": "娛心哉。言訖逍遙綿上抱腹山。又往清涼",
    "T50n2061_011:0772c25": "山。於金閣寺讀大藏經。星八周天斯願方",
    "T50n2061_011:0772c26": "畢。復振錫南下至於西河。初止眾香佛剎。",
    "T50n2061_011:0772c27": "州牧董叔纏請住開元精舍。業謂弟子曰。",
    "T50n2061_011:0772c28": "吾自至此不復有遊方之意。豈吾緣在此",
    "T50n2061_011:0772c29": "邪。於是撞鐘告眾作師子吼雨大法雨。",
    "T50n2061_011:0773a01": "垂二十年并汾之人悉皆向化。憲宗皇帝",
    "T50n2061_011:0773a02": "御宇十有四年素嚮德音。乃下詔請入內。辭",
    "T50n2061_011:0773a03": "疾不行。明年再降綸旨。稱疾如故。穆宗皇",
    "T50n2061_011:0773a04": "帝即位之年。聖情虔虔思一瞻禮。乃命兩街",
    "T50n2061_011:0773a05": "僧錄靈準公。遠齎勅旨迎請。準至作禮白",
    "T50n2061_011:0773a06": "之曰。知師絕塵物表糠粃世務。法委國",
    "T50n2061_011:0773a07": "王請師熟慮。此迴恩旨不比常時。願師必",
    "T50n2061_011:0773a08": "順天心不可更辭以疾。相時而動無累",
    "T50n2061_011:0773a09": "後人。業笑曰。貧道何德累煩聖主。行即行矣",
    "T50n2061_011:0773a10": "道途有殊。於是剃髮澡浴至中夜告弟子",
    "T50n2061_011:0773a11": "慧愔等曰。汝等見聞覺知之性。與太虛同",
    "T50n2061_011:0773a12": "壽不生不滅。一切境界本自空寂。無一法",
    "T50n2061_011:0773a13": "可得。迷者不了即為境惑。一為境惑流轉",
    "T50n2061_011:0773a14": "不窮。汝等常知心性本自有之非因造作。",
    "T50n2061_011:0773a15": "猶如金剛不可破壞。一切諸法如影如響",
    "T50n2061_011:0773a16": "無有實者。故經云。唯有一事實餘二則非",
    "T50n2061_011:0773a17": "真。常了一切空無一物。當情是諸佛同用",
    "T50n2061_011:0773a18": "心處。汝等勤而行之。言訖加趺而坐奄然歸",
    "T50n2061_011:0773a19": "寂。嗚呼可謂於生死得自在也。俗齡六十",
    "T50n2061_011:0773a20": "二。僧臘四十二。道俗號慕如喪考妣乃備",
    "T50n2061_011:0773a21": "香華幢幡。遷全身就于城西練若。積香薪",
    "T50n2061_011:0773a22": "而行茶毘。乃有卿雲自天五色凝空。異香",
    "T50n2061_011:0773a23": "西來都馥氛氳。闔境士庶咸皆聞覩。及薪盡",
    "T50n2061_011:0773a24": "火滅。獲設利羅璨若珠玉。弟子慧愔行勤",
    "T50n2061_011:0773a25": "虔縱義幽元度恒泰等。泣血收之。殮以金",
    "T50n2061_011:0773a26": "棺。乃命郢匠琢石為塔。以長慶三年十二",
    "T50n2061_011:0773a27": "月二十一日。安葬于練若之庭。業遷化之歲。",
    "T50n2061_011:0773a28": "州牧楊潛得僧錄準公具述其事。遂為碑",
    "T50n2061_011:0773a29": "頌。勅諡大達國師。塔號澄源焉。",
    "T50n2061_011:0773b01": "唐長沙東寺如會傳",
    "T50n2061_011:0773b02": "釋如會。韶州始興人也。大歷八年止國一禪",
    "T50n2061_011:0773b03": "師門下。後歸大寂法集。時禪客仰慕決求心",
    "T50n2061_011:0773b04": "要。僧堂之內床榻為之陷折。時號折床會。猶",
    "T50n2061_011:0773b05": "言鑿佛床也。後徇請居長沙東寺焉。自",
    "T50n2061_011:0773b06": "大寂去世其法門鼎盛時無可敵。諺謂東",
    "T50n2061_011:0773b07": "寺為禪窟。斷可知矣。時相國崔公群慕會",
    "T50n2061_011:0773b08": "之風來謁于門。答對瀏亮辭咸造理。自爾",
    "T50n2061_011:0773b09": "為師友之契。初群與皇甫鎛。議上憲宗尊",
    "T50n2061_011:0773b10": "號。因被鎛搆出為湖南觀察。閑豫歸心于",
    "T50n2061_011:0773b11": "會也。至穆宗長慶癸卯歲終于寺。春秋八",
    "T50n2061_011:0773b12": "十。時井泉預枯異香馝馥。遷塔于城南。廉使",
    "T50n2061_011:0773b13": "李翱盡毀近城墳塔。唯留會所瘞浮圖。以",
    "T50n2061_011:0773b14": "筆題曰。獨留此塔以別賢愚矣。劉膳部軻",
    "T50n2061_011:0773b15": "著碑焉。勅諡傳明大師。塔曰永際。亦呼所",
    "T50n2061_011:0773b16": "居為夾山和尚是歟。",
    "T50n2061_011:0773b17": "唐南陽丹霞山天然傳",
    "T50n2061_011:0773b18": "釋天然。不知何許人也。少入法門而性梗",
    "T50n2061_011:0773b19": "槩。謁見石頭禪師默而識之。思召其自體",
    "T50n2061_011:0773b20": "得實者。為立名天然也。乃躬執爨凡三年",
    "T50n2061_011:0773b21": "始遂落飾。後於嶽寺希律師受其戒法。造",
    "T50n2061_011:0773b22": "江西大寂會。寂以言誘之。應答雅正。大寂",
    "T50n2061_011:0773b23": "甚奇之。次居天台華頂三年。又禮國一大",
    "T50n2061_011:0773b24": "師。元和中上龍門香山。與伏牛禪師為物",
    "T50n2061_011:0773b25": "外之交。後於慧林寺遇大寒。然乃焚木佛",
    "T50n2061_011:0773b26": "像以禦之。人或譏之。曰吾茶毘舍利。曰",
    "T50n2061_011:0773b27": "木頭何有。然曰。若爾者何責我乎。元和三年",
    "T50n2061_011:0773b28": "晨過天津橋橫臥。會留守鄭公出。呵之不",
    "T50n2061_011:0773b29": "去。乃徐仰曰。無事僧。留守異之。乃奉束素",
    "T50n2061_011:0773c01": "衣兩襲月給米麵。洛下翕然歸信。至十五",
    "T50n2061_011:0773c02": "年春言。吾思林泉。乃入南陽丹霞山結",
    "T50n2061_011:0773c03": "菴。以長慶四年六月。告門人曰。備沐浴",
    "T50n2061_011:0773c04": "吾將欲行矣。乃戴笠策杖入屨垂一足。未",
    "T50n2061_011:0773c05": "及地而卒。春秋八十六。膳部員外郎劉軻撰",
    "T50n2061_011:0773c06": "碑紀德焉。勅諡智通禪師。塔號妙覺。",
    "T50n2061_011:0773c07": "唐常州芙蓉山太毓傳",
    "T50n2061_011:0773c08": "釋太毓。姓范氏。金陵人也。年纔一紀志在出",
    "T50n2061_011:0773c09": "家。乃禮牛頭山忠禪師而師事焉。於是勇",
    "T50n2061_011:0773c10": "猛精進求其玄旨。法器外朗神[怡台+禁]內融。雖",
    "T50n2061_011:0773c11": "明了一乘而具足萬行。往雍京安國寺進",
    "T50n2061_011:0773c12": "受具戒。褎然出眾。加復威儀整肅妙相殊特。",
    "T50n2061_011:0773c13": "如大海之不可測。如虛空之不可量。巡",
    "T50n2061_011:0773c14": "禮道場攝心淨域。雖智能通達不假因師。",
    "T50n2061_011:0773c15": "而印可證明必從先覺。遂謁洪井大寂禪師。",
    "T50n2061_011:0773c16": "覩相而了達法身。剎那而頓成大道。于時",
    "T50n2061_011:0773c17": "天下佛法極盛無過洪府。座下賢聖比肩得",
    "T50n2061_011:0773c18": "道者。其數頗眾。毓與天徹禪師大宣教禪師",
    "T50n2061_011:0773c19": "大智禪師。皆昆仲也。既而南北觀方曾無告",
    "T50n2061_011:0773c20": "憚。俾廣聞見閑養聖胎耳。元和十三年",
    "T50n2061_011:0773c21": "止於毘陵義興芙蓉山。故得名于山焉。毓",
    "T50n2061_011:0773c22": "為緣作因有應無著。故所居感化所至悅",
    "T50n2061_011:0773c23": "隨。道俗相望動盈萬數。自此江南之人悟",
    "T50n2061_011:0773c24": "禪理者多矣。時相國崔公群坐失守出分",
    "T50n2061_011:0773c25": "司。後為華州由三峯出鎮宣城。其地雖邇",
    "T50n2061_011:0773c26": "其人則遐。崔公深樂禮謁。致命誠請。毓以",
    "T50n2061_011:0773c27": "感念而現大悲為心莫不果欲隨緣遊方。",
    "T50n2061_011:0773c28": "順命寶歷元年至于宛陵禪定寺。所以隨順",
    "T50n2061_011:0773c29": "而揚教也。至明年告歸齊雲山。九月合朔",
    "T50n2061_011:0774a01": "色相不動而示滅于山之院。享年八十。僧",
    "T50n2061_011:0774a02": "臘五十八。是日也天地如慘草木如摧。鳥獸",
    "T50n2061_011:0774a03": "悲啼雲泉斷咽。緇徒士庶孺慕充窮。十月棲",
    "T50n2061_011:0774a04": "神于院之庭。從其宜也。弟子至孚契真清斡",
    "T50n2061_011:0774a05": "等。慨吾師示滅而後學徒存。太和二年。相",
    "T50n2061_011:0774a06": "國韋處厚素尚玄風道心惇篤。以事奏聞。",
    "T50n2061_011:0774a07": "天子爰降德音褒以殊禮。追諡號塔名。越",
    "T50n2061_011:0774a08": "州刺史陸亘摛翰論譔焉。",
    "T50n2061_011:0774a09": "唐南嶽西園蘭若曇藏傳(靈彖超岸)",
    "T50n2061_011:0774a10": "釋曇藏。不知何許人也。得禪訣於大寂之",
    "T50n2061_011:0774a11": "門。後見石頭希遷禪師。所謂再染謂之赬",
    "T50n2061_011:0774a12": "也。貞元二年嘉遁于衝嶽。棲止峯之絕頂。",
    "T50n2061_011:0774a13": "晚年苦於脚疾。移下西園結茅。參請者繁",
    "T50n2061_011:0774a14": "熾。太和元年終于嶽中。享齡七十。先是藏",
    "T50n2061_011:0774a15": "養一犬尤靈。嘗夜經行息坐次。其犬銜藏",
    "T50n2061_011:0774a16": "之衣歸房。乃於門閫旁伏守而吠。聲不絕",
    "T50n2061_011:0774a17": "頻奮身作猛噬之勢。詰旦視之。東厨有",
    "T50n2061_011:0774a18": "大蟒蛇。身長數丈。蟠繞小舍為之岌嶪。呀",
    "T50n2061_011:0774a19": "張其口虓闞其聲。毒氣漫然。侍者白藏亟",
    "T50n2061_011:0774a20": "去迴避。藏曰。死而可逃何遠之有。彼以毒",
    "T50n2061_011:0774a21": "來我以慈受。毒無自性激發則強。慈苟無",
    "T50n2061_011:0774a22": "緣冤親一揆。無人無我法性俱空。言訖其",
    "T50n2061_011:0774a23": "蟒蛇按首徐行閃然不見。又嘗一夜有群",
    "T50n2061_011:0774a24": "盜。其犬亦銜藏衣。藏語盜曰。諸君山叟茅",
    "T50n2061_011:0774a25": "舍有中意物任拈去。終無小悋之分。盜感",
    "T50n2061_011:0774a26": "其言散分下山矣。又荊州永泰寺釋靈彖姓",
    "T50n2061_011:0774a27": "蕭氏。蘭陵人也。其胄裔則後梁為周所滅支",
    "T50n2061_011:0774a28": "屬星分。彖父居長沙為編戶矣。生彖宛有",
    "T50n2061_011:0774a29": "出塵之誓。遇諸禪會罕不登臨。止泊維青",
    "T50n2061_011:0774b01": "優游自得。長慶元年住百家巖寺。未幾徙",
    "T50n2061_011:0774b02": "步江陵。太守王潛請居永泰寺。太和三載",
    "T50n2061_011:0774b03": "六月二十三日終于住寺。春秋七十五。建塔",
    "T50n2061_011:0774b04": "于州北存焉。又釋超岸。丹陽人也。先遇鶴",
    "T50n2061_011:0774b05": "林素禪師。處眾拱默而已。天寶二載至撫州",
    "T50n2061_011:0774b06": "蘭若得大寂開發。四方毳侶依之。",
    "T50n2061_011:0774b07": "唐鄂州大寂院無等傳",
    "T50n2061_011:0774b08": "釋無等。姓李氏。今東京尉氏人也。負志卓犖",
    "T50n2061_011:0774b09": "辭氣貞正。少隨父官于南康。頻遊梵剎向",
    "T50n2061_011:0774b10": "僧瞻像。往即忘歸。既作沙門遇道一禪師",
    "T50n2061_011:0774b11": "在龔公山學侶螘慕。等求法於其間挺然",
    "T50n2061_011:0774b12": "出類。元和七年遊漢上。後至武昌覩郡西",
    "T50n2061_011:0774b13": "黃鵠山奇秀。遂結茅分衛。由此巴蜀荊襄",
    "T50n2061_011:0774b14": "尚玄理者。無遠不至矣。大和元載屬相國",
    "T50n2061_011:0774b15": "牛公僧孺出鎮三江。聞等道香普熏遐邇。",
    "T50n2061_011:0774b16": "命駕枉問。風虎相須為法重人。牛公慮其",
    "T50n2061_011:0774b17": "蘭若不隸名籍。特為秦題曰大寂也。憧憧",
    "T50n2061_011:0774b18": "往來堂無虛位。至四年十月示滅。年八十",
    "T50n2061_011:0774b19": "二。弟子誓通奉全身入塔焉。",
    "T50n2061_011:0774b20": "唐天目山千頃院明覺傳",
    "T50n2061_011:0774b21": "釋明覺。俗姓猷。河內人也。祖為官嶺南。後",
    "T50n2061_011:0774b22": "徙居為建陽人也。覺儒家之子風流蘊藉好",
    "T50n2061_011:0774b23": "問求知。曾無倦懈。宿懷道性。聞道一禪師",
    "T50n2061_011:0774b24": "於佛跡嶺行禪法。往造焉遂依投剃染。由",
    "T50n2061_011:0774b25": "此即願觀方。衡嶽天台四明遍嘗法味。復",
    "T50n2061_011:0774b26": "於徑山留心請決。數夏負薪面[黑*干]手胝。下",
    "T50n2061_011:0774b27": "山至杭州大雲寺。禁足院門。續移止湖畔",
    "T50n2061_011:0774b28": "青山頂。結庵而止。屬范陽盧中丞嚮風躬",
    "T50n2061_011:0774b29": "謁。召歸州治大雲寺住持。元和十五年。避",
    "T50n2061_011:0774c01": "嫌遠囂隱天目山。是山也特秀基墟跨涉",
    "T50n2061_011:0774c02": "四郡。有上下龍潭深不可測。怪物往往出",
    "T50n2061_011:0774c03": "於中。有白鹿毛質詭異。土人謂為山神也",
    "T50n2061_011:0774c04": "覺遁是中檀信為禪宇。長慶三年春及冬",
    "T50n2061_011:0774c05": "至明年二月大旱。野火蔓延欲燒院。僧惶",
    "T50n2061_011:0774c06": "懅。覺曰。吾與此山有緣火當速滅。少選雷",
    "T50n2061_011:0774c07": "雨驟作其火都滅。遠近驚歎。以太和五年七",
    "T50n2061_011:0774c08": "月十九日。示疾而亡。",
    "T50n2061_011:0774c09": "唐杭州秦望山圓脩傳",
    "T50n2061_011:0774c10": "釋圓脩。姓潘氏。福州閩人也。生而岐嶷長而",
    "T50n2061_011:0774c11": "俊邁。忽思拔俗尋事名師。剔髮變衣。年滿",
    "T50n2061_011:0774c12": "於嵩陽會善寺納戒。既而儀表容與日新",
    "T50n2061_011:0774c13": "厥德。研窮經論。俄約觀方。遇百丈山海禪",
    "T50n2061_011:0774c14": "師根教相符遂明心要。持盃振錫而抵于",
    "T50n2061_011:0774c15": "杭。見秦望山峻極之勢有長松枝繁結蓋。",
    "T50n2061_011:0774c16": "遂棲止于松巔。時感鵲復巢於橫枝。物我",
    "T50n2061_011:0774c17": "都忘。羽族馴狎。由茲不下近四十秋。每一",
    "T50n2061_011:0774c18": "太守到任。則就瞻仰。號鳥窠禪師焉。洎",
    "T50n2061_011:0774c19": "元和初邦伯裴常棣酷重其道。請下結庵者",
    "T50n2061_011:0774c20": "至于三四。或為參請者說法。裴侯命八屬",
    "T50n2061_011:0774c21": "宰官同力造伽藍。移廢額曰招賢。以居",
    "T50n2061_011:0774c22": "之。太和七年癸丑歲九月二十二日端坐怡",
    "T50n2061_011:0774c23": "然歸寂。享年九十九。僧臘八十。杭之累政良",
    "T50n2061_011:0774c24": "守無不傾重。稅駕樹陰請談玄極。不覺",
    "T50n2061_011:0774c25": "更僕移辰矣。今塔在石甑山下。南嶽僧唯",
    "T50n2061_011:0774c26": "貞為塔銘焉。近有盜發其塔。且多怪異。止",
    "T50n2061_011:0774c27": "收得銘誌而已。",
    "T50n2061_011:0774c28": "唐池州南泉院普願傳",
    "T50n2061_011:0774c29": "釋普願。俗姓王。鄭州新鄭人也。其宗嗣於江",
    "T50n2061_011:0775a01": "西大寂。大寂師南嶽觀音讓。讓則曹溪之冡",
    "T50n2061_011:0775a02": "子也。於願為大父。其高曾可知也。則南泉",
    "T50n2061_011:0775a03": "之禪有自來矣。願在孕母不喜葷血。至德",
    "T50n2061_011:0775a04": "二年跪請於父母乞出家。脫然有去羈鞅",
    "T50n2061_011:0775a05": "之色。乃投密縣大隈山大慧禪師受業。苦",
    "T50n2061_011:0775a06": "節篤勵胼胝皸瘃。不敢為身主。其師異之。",
    "T50n2061_011:0775a07": "大曆十二年願春秋三十矣。詣嵩山會善寺",
    "T50n2061_011:0775a08": "暠律師受具。習相部舊章究毘尼篇聚之",
    "T50n2061_011:0775a09": "學。後遊講肆上楞伽頂入華嚴海會。抉中",
    "T50n2061_011:0775a10": "百門觀之關鑰。領玄機於疏論之外。當其",
    "T50n2061_011:0775a11": "鋒者皆旗靡轍亂。大寂門下八百餘人。每參",
    "T50n2061_011:0775a12": "聽之後尋繹師說。是非紛錯。願或自默而",
    "T50n2061_011:0775a13": "語。群論皆弭。曰夫人不言乃言爾耳。自後",
    "T50n2061_011:0775a14": "含景匿耀。似不能言者。人以其無法說",
    "T50n2061_011:0775a15": "或扣其關。亦堅拒不洩。時有密賾其機者。",
    "T50n2061_011:0775a16": "微露頭角。乃知其非無法說時未至矣。貞",
    "T50n2061_011:0775a17": "元十一年拄錫池陽南泉山。堙谷刊木以",
    "T50n2061_011:0775a18": "構禪宇簑笠飯牛溷于牧童。斫山畬田種",
    "T50n2061_011:0775a19": "食以饒。足不下南泉三十年矣。夫洪鐘不",
    "T50n2061_011:0775a20": "為莛撞發聲。聲之者故有待矣。太和年",
    "T50n2061_011:0775a21": "初宣使陸公亘前池陽太守。皆知其抗迹塵",
    "T50n2061_011:0775a22": "外為四方法眼。與護軍彭城劉公。同迎請",
    "T50n2061_011:0775a23": "下山北面申禮。不經再歲。毳衣之子奔走",
    "T50n2061_011:0775a24": "道途不下數百人。太和甲寅歲十月二十一",
    "T50n2061_011:0775a25": "日示疾。十二月二十三日。有白虹貫於禪",
    "T50n2061_011:0775a26": "室後峯。占之者得非南泉謝世乎。是日西",
    "T50n2061_011:0775a27": "峯巨石崩。聲數十里當晝有乳虎遶禪林。",
    "T50n2061_011:0775a28": "而號。眾咸異之。二十五日東方明告門人",
    "T50n2061_011:0775a29": "曰星翳燈幻亦久矣。勿謂吾有去來也。言",
    "T50n2061_011:0775b01": "訖而謝。春秋八十七。僧臘五十八。契元文暢",
    "T50n2061_011:0775b02": "等凡九百人。皆布衣墨巾泣血于山門。赴喪",
    "T50n2061_011:0775b03": "會葬者相繼于路。哀號之聲震于崖谷。乙",
    "T50n2061_011:0775b04": "卯歲門人奉全身於靈塔。從其教也。膳部",
    "T50n2061_011:0775b05": "員外郎史館修撰。劉軻欽若前烈追德頌美",
    "T50n2061_011:0775b06": "焉。",
    "T50n2061_011:0775b07": "唐澧陽雲巖寺曇晟傳",
    "T50n2061_011:0775b08": "釋曇晟。俗姓王氏。鍾陵建昌人也。始生有自",
    "T50n2061_011:0775b09": "然胎衣。右袒猶緇服焉。遂請出家於石門。",
    "T50n2061_011:0775b10": "年滿具法。參見百丈山海禪師。二十年為",
    "T50n2061_011:0775b11": "侍者。職同慶喜法必我聞身若中涓心居",
    "T50n2061_011:0775b12": "散位。續受藥山舉發全了無疑。化徒孔勤。",
    "T50n2061_011:0775b13": "受益者眾。以太和三年己酉十月二十七日",
    "T50n2061_011:0775b14": "示滅。勅諡大師號無相。塔名淨勝焉。",
    "T50n2061_011:0775b15": "系曰。商那和脩。華言胎衣也。以其生帶衣",
    "T50n2061_011:0775b16": "而誕以繒肉。而非幼為繃褓長且稱身。出",
    "T50n2061_011:0775b17": "家成法服。至入滅闍維方為煨燼焉。晟師",
    "T50n2061_011:0775b18": "之有胎衣止不及為嬰兒已往之服耳。此",
    "T50n2061_011:0775b19": "近叔離尼商那尊者也。思過半矣。何邪晟",
    "T50n2061_011:0775b20": "師去聖懸遠。和修佛滅百年。將胎衣示有",
    "T50n2061_011:0775b21": "行果之徒也。今晟以胞袒絡化其教理之",
    "T50n2061_011:0775b22": "世。不其難乎。故曰思過半矣。",
    "T50n2061_011:0775b23": "唐荊州福壽寺甄公傳",
    "T50n2061_011:0775b24": "釋甄公。姓魯氏。江陵人也。少而警慧。七歲",
    "T50n2061_011:0775b25": "誦通詩雅。遂應州舉。三上中第未釋褐。",
    "T50n2061_011:0775b26": "與沙門議論玄理。乃願披緇。投福壽寺辯",
    "T50n2061_011:0775b27": "初法師以為模範。後於洛京昭成寺講法",
    "T50n2061_011:0775b28": "數座。因禮嵩山禪師通暢心決。方至丹陽",
    "T50n2061_011:0775b29": "茅山。尋挂錫於蘇州楞伽山四遠參玄者",
    "T50n2061_011:0775c01": "胼肩疊足矣。時白樂天牧是郡。接其談道",
    "T50n2061_011:0775c02": "不覺披襟解帶。心遊無物之場得甄之閫",
    "T50n2061_011:0775c03": "閾矣遂堅請出水流寺。不樂安止。以山",
    "T50n2061_011:0775c04": "水為娛情之趣耳。太和三年示疾云終九",
    "T50n2061_011:0775c05": "十歲。以其年四月十七日入塔焉。",
    "T50n2061_011:0775c06": "唐趙州東院從諗傳",
    "T50n2061_011:0775c07": "釋從諗。青州臨淄人也。童稚之歲孤介弗群。",
    "T50n2061_011:0775c08": "越二親之羈絆。超然離俗。乃投本州龍興",
    "T50n2061_011:0775c09": "伽藍從師剪落。尋往嵩山琉璃壇納戒。師",
    "T50n2061_011:0775c10": "勉之聽習於經律但染指而已。聞池陽願",
    "T50n2061_011:0775c11": "禪師道化翕如。諗執心定志鑽仰忘疲。南",
    "T50n2061_011:0775c12": "泉密付授之。滅跡匿端坦然安樂後於趙",
    "T50n2061_011:0775c13": "郡開物化迷大行禪道。以真定帥王氏阻",
    "T50n2061_011:0775c14": "兵封疆多梗。朝廷患之。王氏抗拒過制。而",
    "T50n2061_011:0775c15": "偏歸心於諗。諗嘗寄麈拂上王氏曰。王若",
    "T50n2061_011:0775c16": "問何處得此拂子。答道老僧平生用不盡者",
    "T50n2061_011:0775c17": "物。凡所舉揚天下傳之號趙州去道。語錄",
    "T50n2061_011:0775c18": "大行為世所貴也。",
    "T50n2061_011:0775c19": "唐京兆華嚴寺智藏傳",
    "T50n2061_011:0775c20": "釋智藏。姓黃氏。豫章上高人也。父為洪州",
    "T50n2061_011:0775c21": "椽。藏隨父入報國寺。見供奉皓月講涅槃",
    "T50n2061_011:0775c22": "經。微體經意樂入佛門。年甫十三割恩愛",
    "T50n2061_011:0775c23": "辭父母。於開元寺宗法師所受學。後修禪",
    "T50n2061_011:0775c24": "法證大寂一公宗要矣。建中元年入長安。",
    "T50n2061_011:0775c25": "廬元顥素奉其道。舉奏入內供養。勅令住",
    "T50n2061_011:0775c26": "華嚴寺。輦轂之間玄學者孔熾。就藏之門",
    "T50n2061_011:0775c27": "若海水之歸投琴之壑矣。太和九年終于",
    "T50n2061_011:0775c28": "住寺。三月十二日入塔焉。",
    "T50n2061_011:0775c29": "唐潭州道吾山圓智傳",
    "T50n2061_011:0776a01": "釋圓智。俗姓張。豫章海昏人也。總丱之年頓",
    "T50n2061_011:0776a02": "求出離。禮涅槃和尚躬執鉼屨。爰登戒地",
    "T50n2061_011:0776a03": "誓叩禪門。見乎藥山示其心決。後居長沙",
    "T50n2061_011:0776a04": "道吾山。海眾相從猶蜂蟻之附王焉。以太",
    "T50n2061_011:0776a05": "和九年乙卯九月十一日長逝。享年六十七。",
    "T50n2061_011:0776a06": "闍維得不灰之骨數片。腦蓋一節特異而清",
    "T50n2061_011:0776a07": "瑩。其色如金其響如銅。乃建塔于石霜山。",
    "T50n2061_011:0776a08": "勅諡脩一大師寶相之塔。得其道者則普會",
    "T50n2061_011:0776a09": "焉。智公初領悟藥山宗旨。儼師誨之曰。吾",
    "T50n2061_011:0776a10": "無寶玉大弓以為分器。今賞汝犢鼻一腰。",
    "T50n2061_011:0776a11": "雖云微末而表親褻歟。南嶽僧玄泰著",
    "T50n2061_011:0776a12": "碑頌。",
    "T50n2061_011:0776a13": "唐明州大梅山法常傳",
    "T50n2061_011:0776a14": "釋法常。俗姓鄭。襄陽人也。稚歲從師於荊之",
    "T50n2061_011:0776a15": "玉泉寺。凡百經書一覽必暗誦更無遺忘。冠",
    "T50n2061_011:0776a16": "年受具足品於龍興寺。容貌清峻性度剛敏。",
    "T50n2061_011:0776a17": "納衣囊鉢畢志卯齋。貞元十二年自天台",
    "T50n2061_011:0776a18": "之于四明餘姚之南七十里。寓仙尉梅子真",
    "T50n2061_011:0776a19": "之舊隱焉。昔梅福初入山也見多龍穴。神",
    "T50n2061_011:0776a20": "蛇每吐氣成樓閣。雲雨晦冥。邊有石庫。內",
    "T50n2061_011:0776a21": "貯仙藥神仙經籍。常寄宿于房。乃夢神人語",
    "T50n2061_011:0776a22": "之曰。君非凡夫。因話及石庫中聖書懸記",
    "T50n2061_011:0776a23": "既往將來之事。受之者為地下主。不然為",
    "T50n2061_011:0776a24": "帝王之師傅矣。常謂之曰。石庫之書非吾",
    "T50n2061_011:0776a25": "所好。昔僧稠不顧仙經。其卷自亡。吾以涅",
    "T50n2061_011:0776a26": "槃為樂。厥壽何止與天偕老耶。神曰。此地",
    "T50n2061_011:0776a27": "靈府俗氣之人輒難居此立致變怪。常曰。",
    "T50n2061_011:0776a28": "吾寓跡於梅尉之鄉非久據焉。因號梅山",
    "T50n2061_011:0776a29": "也。由是編苫伐木作覆形之調。居僅四十",
    "T50n2061_011:0776b01": "年。驗實非常之人也。開成年初院成。徒侶",
    "T50n2061_011:0776b02": "輻湊請問決疑。可六七百納徒矣。四年常忽",
    "T50n2061_011:0776b03": "示疾。九月十九日山林搖盪鳥獸悲鳴。辭眾",
    "T50n2061_011:0776b04": "而逝。報齡八十八。戒臘六十九。十月十九日",
    "T50n2061_011:0776b05": "焚于南澗。收舍利五色璨然圓轉焉。常先",
    "T50n2061_011:0776b06": "隱梅嶺。有僧求拄杖。見之白鹽官安禪師。",
    "T50n2061_011:0776b07": "曰。梅子熟矣。汝曹往尋。幸能療渴也。進士",
    "T50n2061_011:0776b08": "江積為碑云爾。",
    "T50n2061_011:0776b09": "唐揚州慧照寺崇演傳",
    "T50n2061_011:0776b10": "釋崇演。姓段氏。東平人也。出家于本州龍興",
    "T50n2061_011:0776b11": "寺慧超法師之門。遊方問道見嵩陽善寂禪",
    "T50n2061_011:0776b12": "師。示其心法。後居都梁山。當于淮浦。四面",
    "T50n2061_011:0776b13": "來商毳客影附焉。相國李公紳鎮撫廣陵。而",
    "T50n2061_011:0776b14": "性剛嚴少所接與偏輕釋子。或允相見必",
    "T50n2061_011:0776b15": "問難鋒起。祇應不供者多咄叱而出。紳遣衙",
    "T50n2061_011:0776b16": "吏章幼成傳意。召演入府。詶對詣理談論",
    "T50n2061_011:0776b17": "鏗然。紳惘然翻不測其畛域特加歸信請",
    "T50n2061_011:0776b18": "居慧照寺。化導同聲相應僅于千眾。開成",
    "T50n2061_011:0776b19": "二年終于淨院。春秋八十四。以十月二十三",
    "T50n2061_011:0776b20": "日全身入塔云。",
    "T50n2061_011:0776b21": "唐杭州鹽官海昌院齊安傳",
    "T50n2061_011:0776b22": "釋齊安。俗姓李。實唐帝系之英。先人播越。故",
    "T50n2061_011:0776b23": "生于海門郡焉。深避世榮終祕氏族。安在",
    "T50n2061_011:0776b24": "胎母夢日兆詳。既誕而神光下燭。數歲有",
    "T50n2061_011:0776b25": "異僧欵門。召見摩頂曰。鳳穴振儀龍宮藏",
    "T50n2061_011:0776b26": "寶。紹終之業其在斯乎。及臻丱角亟請出",
    "T50n2061_011:0776b27": "家。父母訶止。安曰。祿利之養止於親爾。冥",
    "T50n2061_011:0776b28": "報之利不其遠邪。珪組之榮止於家爾。濟",
    "T50n2061_011:0776b29": "拔之益不其廣邪。二親感其言而順從。遂",
    "T50n2061_011:0776c01": "依本郡雲琮禪師。雖勒勞謙默和光同塵。",
    "T50n2061_011:0776c02": "而螢月殊暉雞鶴異態。年滿登具乃詣南",
    "T50n2061_011:0776c03": "嶽智嚴律師。外檢律儀內照實相。後聞南",
    "T50n2061_011:0776c04": "康龔公山大寂禪師隨化度人慈緣幽感。裹",
    "T50n2061_011:0776c05": "足振錫一日造焉。大寂欣其相依論持不",
    "T50n2061_011:0776c06": "倦。及其蛻去。安盡力送終。元和末安春秋",
    "T50n2061_011:0776c07": "已逾七十。而遊越之蕭山法樂寺。以其古",
    "T50n2061_011:0776c08": "製垣屋靡完。補壞扶傾不克宴坐。時海昌",
    "T50n2061_011:0776c09": "有法昕者。緇林翹楚。於放生池壖廢地。肇",
    "T50n2061_011:0776c10": "葺禪居焉。昕謙而不自有。延請安主之。",
    "T50n2061_011:0776c11": "四海參學者麝至焉。道化之盛翕然推伏。安",
    "T50n2061_011:0776c12": "不言寒暑不下堂廡。無流眄無傾聽。如",
    "T50n2061_011:0776c13": "此者蓋有年矣。而又挺身魁岸相好莊嚴。眉",
    "T50n2061_011:0776c14": "毫紺垂顱骨圓聳。望之者如仰嵩華而揖",
    "T50n2061_011:0776c15": "滄溟。曾無測其高深也。以會昌二年壬戌",
    "T50n2061_011:0776c16": "十二月二十二日。泊然宴坐俄爾示滅。先時",
    "T50n2061_011:0776c17": "竹柏盡死。至是精彩益振。爰有清響叩戶",
    "T50n2061_011:0776c18": "祥光滿室。如環佩之鏘鳴。若劍戟之交射。",
    "T50n2061_011:0776c19": "瑞相尤繁事形別錄。又安懸知宣宗皇帝隱",
    "T50n2061_011:0776c20": "曜緇行將來法會。預誡知事曰。當有異",
    "T50n2061_011:0776c21": "人至此。禁雜言止橫事。恐累佛法。明日",
    "T50n2061_011:0776c22": "行脚僧數人參禮。安默識帝。遂令維那高位",
    "T50n2061_011:0776c23": "安置。禮殊他等。安每接談話益知貴氣。乃",
    "T50n2061_011:0776c24": "曰。貧道謬為海眾圍繞患齋不供。就上座",
    "T50n2061_011:0776c25": "邊求一供疏。帝為操翰攄辭。安覽驚悚。知",
    "T50n2061_011:0776c26": "供養。僧齎去。所護豐厚殆與常度不同。乃",
    "T50n2061_011:0776c27": "語帝曰。時至矣無滯泥蟠。囑以佛法後事",
    "T50n2061_011:0776c28": "而去。帝本憲宗第四子穆宗異母弟也。武宗",
    "T50n2061_011:0776c29": "恒憚忌之。沈之于宮廁。宦者仇公武。潛施",
    "T50n2061_011:0777a01": "拯護。俾髠髮為僧縱之而逸。周遊天下險",
    "T50n2061_011:0777a02": "阻備嘗。因緣出授江陵少尹。實惡其在朝",
    "T50n2061_011:0777a03": "耳。武宗崩。左神策軍中尉楊公諷宰臣百官。",
    "T50n2061_011:0777a04": "迎而立之。聞安已終愴悼久之勅諡大師",
    "T50n2061_011:0777a05": "曰悟空。乃以御詩追悼。後右貂盧簡求為",
    "T50n2061_011:0777a06": "建塔焉。",
    "T50n2061_011:0777a07": "唐京師聖壽寺恒政傳",
    "T50n2061_011:0777a08": "釋恒政。姓周氏。平原人也。未入法前隨入",
    "T50n2061_011:0777a09": "鄉校。殊不嗜書籍。或見佛經耽味不捨。後",
    "T50n2061_011:0777a10": "棄俗從師。就本州延和寺詮澄法師下受",
    "T50n2061_011:0777a11": "誦經法。既登戒已問道於嵩少。決了無壅。",
    "T50n2061_011:0777a12": "遁跡三峯放蕩自在。無幾入太一山中。甫",
    "T50n2061_011:0777a13": "行風教學人螘慕。太和中文宗皇帝酷嗜蜃",
    "T50n2061_011:0777a14": "蛤。沿海官吏先時遞進。人亦勞止。一日御",
    "T50n2061_011:0777a15": "饌中盈柈而進。有擘不張呀者。帝觀其異",
    "T50n2061_011:0777a16": "即焚香祝之。俄為菩薩形。梵相克全儀容",
    "T50n2061_011:0777a17": "可愛遂致於金粟檀香合。以玉綿錦覆之。",
    "T50n2061_011:0777a18": "賜興善寺令致禮之。始宣問群臣斯何瑞",
    "T50n2061_011:0777a19": "也。相國李公德裕奏曰。臣不足知。唯知聖",
    "T50n2061_011:0777a20": "德昭應其諸佛理。聞終南山有恒政禪師大",
    "T50n2061_011:0777a21": "明佛法博聞強識。詔入宣問。政曰貧道聞物",
    "T50n2061_011:0777a22": "無虛應。此乃啟沃陛下之信心耳。故契經",
    "T50n2061_011:0777a23": "中應以此身得度者即現此身而為說法",
    "T50n2061_011:0777a24": "也。帝曰。菩薩身已見未聞說法。政曰。陛下",
    "T50n2061_011:0777a25": "覩此為常非常耶。信非信耶。帝曰。希奇事",
    "T50n2061_011:0777a26": "朕深信焉。政曰。陛下已聞說法了。皇情悅",
    "T50n2061_011:0777a27": "豫得未曾有。勅天下寺院各立觀音像以",
    "T50n2061_011:0777a28": "答殊休。其菩薩至會昌毀佛舍乃亡所在。",
    "T50n2061_011:0777a29": "因留政內道場中。累辭入山。宣住聖壽寺。",
    "T50n2061_011:0777b01": "至武宗即位忽入終南。或問其故。曰吾避",
    "T50n2061_011:0777b02": "仇烏可已乎哉。後終山舍年八十七。闍維",
    "T50n2061_011:0777b03": "收舍利四十九粒。以會昌三年九月四日入",
    "T50n2061_011:0777b04": "塔。後有廢教之勅。政之先見若合符節",
    "T50n2061_011:0777b05": "焉。",
    "T50n2061_011:0777b06": "系曰。蜃蛤中胡得菩薩像乎。通曰。有所警",
    "T50n2061_011:0777b07": "發時一現耳。近聞偽唐李氏國境荐饑陂湖",
    "T50n2061_011:0777b08": "間多生蠯蚌。百姓競取而食。其年免殍仆",
    "T50n2061_011:0777b09": "者十有七八。明年豐。民猶采之。無何有獲",
    "T50n2061_011:0777b10": "巨蚌可二尺餘。提歸擘磔擊[卄/瀹]曾無少損。",
    "T50n2061_011:0777b11": "其人呪垂放之。俄自開張吐出佛像。長僅",
    "T50n2061_011:0777b12": "尺許。相好具全若真珠色。號曰珠佛焉。獻",
    "T50n2061_011:0777b13": "李氏。後遺與梵僧焉。此意所不及處。現形",
    "T50n2061_011:0777b14": "者蓋經中化肉山魚米以資饑饉。歲既豐",
    "T50n2061_011:0777b15": "登。胡不屬厭。故現相止足之地。",
    "T50n2061_011:0777b16": "唐大溈山靈祐傳",
    "T50n2061_011:0777b17": "釋靈祐。俗姓趙。祖父俱福州長溪人也。祐丱",
    "T50n2061_011:0777b18": "年戲于前庭。仰見瑞氣祥雲徘徊盤欝。又",
    "T50n2061_011:0777b19": "如天樂清奏真身降靈。衢巷諦觀耆艾莫",
    "T50n2061_011:0777b20": "測。俄有華巔之叟。狀類罽賓之人。謂家老",
    "T50n2061_011:0777b21": "曰。此群靈眾聖標異此童佛之真子也。必",
    "T50n2061_011:0777b22": "當重光佛法。久之彈指數四而去。祐以椎髻",
    "T50n2061_011:0777b23": "短褐依本郡法恒律師。執勞每倍於役。冠",
    "T50n2061_011:0777b24": "年剃髮三年具戒。時有錢塘上士義賓。授其",
    "T50n2061_011:0777b25": "律科。及入天台遇寒山子於途中。乃謂祐",
    "T50n2061_011:0777b26": "曰。千山萬水遇潭即止。獲無價寶賑卹諸",
    "T50n2061_011:0777b27": "子祐順途而念。危坐以思。旋造國清寺遇",
    "T50n2061_011:0777b28": "異人拾得。申繫前意信若合符。遂詣泐潭",
    "T50n2061_011:0777b29": "謁大智師。頓了祖意。元和末隨緣長沙。因",
    "T50n2061_011:0777c01": "過大溈山遂欲棲止。山與郡郭十舍而遙。",
    "T50n2061_011:0777c02": "敻無人煙比為獸窟。乃雜猿猱之間。橡栗",
    "T50n2061_011:0777c03": "充食。浹旬有山民見之群信共營梵宇。時",
    "T50n2061_011:0777c04": "襄陽連率李景讓統攝湘潭。願預良緣乃",
    "T50n2061_011:0777c05": "奏請山門號同慶寺。後相國裴公相親道",
    "T50n2061_011:0777c06": "合。祐為遭會昌之澄汰。又遇相國崔公慎",
    "T50n2061_011:0777c07": "由。崇重加禮。以大中癸酉歲正月九日盥",
    "T50n2061_011:0777c08": "漱畢。敷座瞑目而歸滅焉。享年八十三。僧",
    "T50n2061_011:0777c09": "臘五十九。遷葬于山之右梔子園也。四鎮",
    "T50n2061_011:0777c10": "北庭行軍涇原等州節度使右散騎常侍盧",
    "T50n2061_011:0777c11": "簡。求為碑。李商隱題額焉。",
    "T50n2061_011:0777c12": "唐黃州九井玄策傳",
    "T50n2061_011:0777c13": "釋玄策。俗姓魯。會稽人也。幼隨父商估。赴",
    "T50n2061_011:0777c14": "天台山光明會。乃隋朝智顗禪師立教。年別",
    "T50n2061_011:0777c15": "九月。遠近州邑黑白二眾鳩聚。策覩殊異。遂",
    "T50n2061_011:0777c16": "于禪林寺智廣師下出家。遊方見江西大",
    "T50n2061_011:0777c17": "寂。頓開翳障。及遍參問覩黃陂九井山奇",
    "T50n2061_011:0777c18": "秀。乃結茅為舍。學侶若蟬之走明也。或慰",
    "T50n2061_011:0777c19": "策曰。師之耐寂寞如此乎。策曰。致道者",
    "T50n2061_011:0777c20": "忘心矣。吾樂甚哉。以大中八年現疾而滅。",
    "T50n2061_011:0777c21": "續勅諡大師曰圓寂。塔名智覺焉。",
    "T50n2061_011:0777c22": "宋高僧傳卷第十一"
}