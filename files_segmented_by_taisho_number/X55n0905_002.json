{
    "X55n0905_002:0599c11": "大乘止觀法門釋要卷第二",
    "X55n0905_002:0599c13": "明　古吳沙門智旭　述",
    "X55n0905_002:0599c14": "△三辨體狀二。初標科略指。二依科廣釋。今初。",
    "X55n0905_002:0599c15": "次出體狀。所言體狀者就中復有三種差別。一舉離",
    "X55n0905_002:0599c16": "相以明淨心。二舉不一不異以論法性。三舉二種如",
    "X55n0905_002:0599c17": "來藏以辨真如。雖復三種差別。總唯辨此淨心體狀",
    "X55n0905_002:0599c18": "也。",
    "X55n0905_002:0599c19": "復有三別等是標科。總唯辨此句是略指也。或問。",
    "X55n0905_002:0599c20": "何意三種差別以辨淨心體狀。答曰。淨心體狀不",
    "X55n0905_002:0599c21": "可名言。諸相即是非相故明離相。若計有相可離",
    "X55n0905_002:0599c22": "則非不異。若計相即是心又非不一。今言不一不",
    "X55n0905_002:0599c23": "異即是離於一異相也。然雖離一異相。不得再計",
    "X55n0905_002:0599c24": "非一非異之相。須知淨心不一不異。而一亦淨心",
    "X55n0905_002:0600a01": "異亦淨心。約一即是如實空義。約異即是如實不",
    "X55n0905_002:0600a02": "空義也。以此三義求之而淨心體狀庶可會矣。△",
    "X55n0905_002:0600a03": "二依科廣釋三。初舉離相以明淨心。二舉不一不",
    "X55n0905_002:0600a04": "異以論法性。三舉二種如來藏以辨真如。初中二。",
    "X55n0905_002:0600a05": "初正明淨心離相。二巧示順入方便。今初。",
    "X55n0905_002:0600a06": "第一明離相者。此心即是第一義諦真如心也。自性",
    "X55n0905_002:0600a07": "圓融體備大用。但是自覺聖智所知。非情量之能測",
    "X55n0905_002:0600a08": "也。故云言語道斷心行處滅。不可以名名。不可以相",
    "X55n0905_002:0600a09": "相。何以故。心體離名相故。體既離名即不可設名以",
    "X55n0905_002:0600a10": "說其體。心既絕相即不可約相以辨其心。是以今欲",
    "X55n0905_002:0600a11": "論其體狀實亦難哉。唯可說其所離之相。反相滅相",
    "X55n0905_002:0600a12": "而自契焉。所謂此心從本已來離一切相平等寂滅。",
    "X55n0905_002:0600a13": "非有相非無相。非非有相非非無相。非亦有相非亦",
    "X55n0905_002:0600a14": "無相。非古來今。非上中下。非彼非此。非靜非亂。非染",
    "X55n0905_002:0600a15": "非淨。非常非斷。非明非暗。非一非異等一切四句法。",
    "X55n0905_002:0600a16": "總說乃至非一切可說可念等法。亦非不可說不可",
    "X55n0905_002:0600a17": "念法。何以故。以不可說不可念對可說可念生。非自",
    "X55n0905_002:0600a18": "體法故。即非淨心。是故但知所有可說可念不可說",
    "X55n0905_002:0600a19": "不可念等法悉非淨心。但是淨心所現虗相。然此虗",
    "X55n0905_002:0600a20": "相各無自實。有即非有。非有之相亦無可取。何以故。",
    "X55n0905_002:0600a21": "有本不有故。若有本不有。何有非有相耶。是故當知",
    "X55n0905_002:0600a22": "淨心之體不可以緣慮所知。不可以言說所及。何以",
    "X55n0905_002:0600a23": "故。以淨心之外無一法故。若心外無法。更有誰能緣",
    "X55n0905_002:0600a24": "能說此心耶。是以應知所有能緣能說者。但是虗妄",
    "X55n0905_002:0600b01": "不實故有。考實無也。能緣既不實故。所緣何得是實",
    "X55n0905_002:0600b02": "耶。能緣所緣皆悉不實故。淨心既是實法。是故不以",
    "X55n0905_002:0600b03": "緣慮所知也。譬如眼不自見。以此眼外更有他眼能",
    "X55n0905_002:0600b04": "見此眼。即有自他兩眼。心不如是。但是一如。如外無",
    "X55n0905_002:0600b05": "法。又復淨心不自分別。何有能分別取此心耶。而諸",
    "X55n0905_002:0600b06": "凡惑分別淨心者。即如癡人大張己眼還覓己眼。復",
    "X55n0905_002:0600b07": "謂種種相貌是己家眼。竟不知自家眼處也。是故應",
    "X55n0905_002:0600b08": "知有能緣所緣者但是己家淨心。為無始妄想所熏",
    "X55n0905_002:0600b09": "故不能自知己性。即妄生分別。於己心外建立淨心",
    "X55n0905_002:0600b10": "之相。還以妄想取之以為淨心。考實言之。所取之相",
    "X55n0905_002:0600b11": "正是識相。實非淨心也。",
    "X55n0905_002:0600b12": "自性圓融則不可以諸相取。體備大用又不可以",
    "X55n0905_002:0600b13": "寂滅求。所離之相謂四句百非。反相謂即流以尋",
    "X55n0905_002:0600b14": "源。滅相謂停波以得水也。眼不自見。猶有他眼能",
    "X55n0905_002:0600b15": "見我眼。心不自知。更無他心能知我心。以凡屬方",
    "X55n0905_002:0600b16": "隅形相皆是妄想所取。即更擬一無方隅無形相",
    "X55n0905_002:0600b17": "者以為淨心之相。亦是妄想。所取不過俱屬識情",
    "X55n0905_002:0600b18": "分別之相。決非淨心故也。餘文易知。△二巧示順",
    "X55n0905_002:0600b19": "入方便。",
    "X55n0905_002:0600b20": "問曰。淨心之體既不可分別。如諸眾生等云何隨順",
    "X55n0905_002:0600b21": "而能得入。答曰。若知一切妄念分別體是淨心。但以",
    "X55n0905_002:0600b22": "分別不息說為背理。作此知已。當觀一切諸法一切",
    "X55n0905_002:0600b23": "緣念有即非有。故名隨順。久久修習若離分別。名為",
    "X55n0905_002:0600b24": "得入。即是離相體證真如也。此明第一離相以辨體",
    "X55n0905_002:0600c01": "狀竟。",
    "X55n0905_002:0600c02": "知一切妄念分別體是淨心。譬如知彼是水也。但",
    "X55n0905_002:0600c03": "以分別不息說為背理。譬如波浪不息說為背水",
    "X55n0905_002:0600c04": "之止性也。作此知已。是從名字起觀行。當觀一切",
    "X55n0905_002:0600c05": "諸法等。是從觀行入相似。久久修習若離分別等。",
    "X55n0905_002:0600c06": "是繇相似入分真。圓頓止觀之要盡在是矣。△二",
    "X55n0905_002:0600c07": "舉不一不異以論法性。",
    "X55n0905_002:0600c08": "次明不一不異以辨體狀者。上來雖明淨心離一切",
    "X55n0905_002:0600c09": "分別心及境界之相。然此諸相復不異淨心。何以故。",
    "X55n0905_002:0600c10": "此心體雖復平等而即本具染淨二用。復以無始無",
    "X55n0905_002:0600c11": "明妄想熏習力故。心體染用依熏顯現。此等虗相無",
    "X55n0905_002:0600c12": "體唯是淨心。故言不異。又復不一。何以故。以淨心之",
    "X55n0905_002:0600c13": "體雖具染淨二用。無二性差別之相。一味平等。但依",
    "X55n0905_002:0600c14": "熏力所現虗相差別不同。然此虗相有生有滅。淨心",
    "X55n0905_002:0600c15": "之體常無生滅常恒不變。故言不一。此明第二不一",
    "X55n0905_002:0600c16": "不異以辨體狀竟。",
    "X55n0905_002:0600c17": "先明不異。則不於相外別覓淨心。如全水成波則",
    "X55n0905_002:0600c18": "全波即水也。次明不一。則不計差別之相以為淨",
    "X55n0905_002:0600c19": "心。如波雖生滅不可謂水有生滅也。△三舉二種",
    "X55n0905_002:0600c20": "如來藏以辨真如二。初明空義。二明不空義。雖云",
    "X55n0905_002:0600c21": "二種如來藏。秪是一體具二義耳。以其隨緣即不",
    "X55n0905_002:0600c22": "變故。十界染淨諸法性自非有名為空如來藏。以",
    "X55n0905_002:0600c23": "其不變能隨緣故。具足染淨性相一異難思名不",
    "X55n0905_002:0600c24": "空如來藏。體實非空非不空。故能雙炤空與不空。",
    "X55n0905_002:0601a01": "初中二。初正明空。二問答遣疑。今初。",
    "X55n0905_002:0601a02": "次明第三二種如來藏以辨體狀者。初明空如來藏。",
    "X55n0905_002:0601a03": "何故名為空耶。以此心性雖復緣起建立生死涅槃",
    "X55n0905_002:0601a04": "違順等法。而復心體平等。妙絕染淨之相。非直心體",
    "X55n0905_002:0601a05": "自性平等所起染淨等法。亦復性自非有。如以巾望",
    "X55n0905_002:0601a06": "兔。兔體是無。但加以幻力故似兔現。所現之兔有即",
    "X55n0905_002:0601a07": "非有。心亦如是。但以染淨二業幻力所熏故。似染似",
    "X55n0905_002:0601a08": "淨二法現也。若以心望彼二法。法即非有。是故經言。",
    "X55n0905_002:0601a09": "流轉即生死。不轉是涅槃。生死及涅槃。二俱不可得。",
    "X55n0905_002:0601a10": "又復經言。五陰如幻乃至大般涅槃如幻。若有法過",
    "X55n0905_002:0601a11": "涅槃者。我亦說彼如幻。又復經言。一切無涅槃。無有",
    "X55n0905_002:0601a12": "涅槃佛。無有佛涅槃。遠離覺所覺。若有若無有。是二",
    "X55n0905_002:0601a13": "悉俱離。此等經文皆據心體平等以泯染淨二用。心",
    "X55n0905_002:0601a14": "性既寂。是故心體空淨。以是因緣名此心體為空如",
    "X55n0905_002:0601a15": "來藏。非謂空無心體也。",
    "X55n0905_002:0601a16": "以平等心會差別法。但有平等之體。元無差別之",
    "X55n0905_002:0601a17": "實。名之為空。猶大佛頂經所謂一非一切非。十界",
    "X55n0905_002:0601a18": "俱非非。但空也。△二問答遣疑五。初遣眾生現有",
    "X55n0905_002:0601a19": "疑。二遣何因迷妄疑。三遣無明有體疑。四遣能熏",
    "X55n0905_002:0601a20": "為體疑。五遣因果一異疑。今初。",
    "X55n0905_002:0601a21": "問曰。諸佛體證淨心。可以心體平等故。佛亦用而常",
    "X55n0905_002:0601a22": "寂。說為非有。眾生既未證理。現有六道之殊。云何無",
    "X55n0905_002:0601a23": "耶。答曰。真智真炤尚用即常寂。說之為空。況迷闇妄",
    "X55n0905_002:0601a24": "見何得不有。有(疑衍有字)即非有。",
    "X55n0905_002:0601b01": "△二遣何因迷妄疑。",
    "X55n0905_002:0601b02": "問曰。既言非有。何得有此迷妄。答曰。既得非有而妄",
    "X55n0905_002:0601b03": "見有。何為不得無迷而橫起迷。空華之喻於此宜陳。",
    "X55n0905_002:0601b04": "無迷而橫起迷。所謂迷本無因者也。既無華而妄",
    "X55n0905_002:0601b05": "見有華。亦可例知無勞而妄瞪成勞矣。△三遣無",
    "X55n0905_002:0601b06": "明有體疑。",
    "X55n0905_002:0601b07": "問曰。諸餘染法可言非有。無明既是染因。云何無耶。",
    "X55n0905_002:0601b08": "答曰。子果二種無明本無自體。唯以淨心為體。但因",
    "X55n0905_002:0601b09": "熏習因緣故有迷用。以心往攝用即非有。唯是一心。",
    "X55n0905_002:0601b10": "如似粟麥本無自體。唯以微塵為體。但以種子因緣。",
    "X55n0905_002:0601b11": "故有粟麥之用。以塵往收用即非有。唯是微塵。無明",
    "X55n0905_002:0601b12": "亦爾。有即非有。",
    "X55n0905_002:0601b13": "△四遣能熏為體疑。",
    "X55n0905_002:0601b14": "問曰。既言熏習因緣故有迷用。應以能熏之法即作",
    "X55n0905_002:0601b15": "無明之體。何為而以淨心為體。答曰。能熏雖能熏他",
    "X55n0905_002:0601b16": "令起。而即念念自滅。何得即作所起體耶。如似麥子",
    "X55n0905_002:0601b17": "但能生果。體自爛壞歸於微塵。豈得春時麥子即自",
    "X55n0905_002:0601b18": "秋時來果也。若得爾者。劫初麥子今仍應在。過去無",
    "X55n0905_002:0601b19": "明亦復如是。但能熏起後念無明。不得自體不滅即",
    "X55n0905_002:0601b20": "作後念無明也。若得爾者。無明即是常法。非念念滅。",
    "X55n0905_002:0601b21": "既非常故。即如燈燄前後相因而起。體唯淨心也。是",
    "X55n0905_002:0601b22": "故以心收。彼有即非有。彼有非有故。名此淨心為空",
    "X55n0905_002:0601b23": "如來藏也。",
    "X55n0905_002:0601b24": "能熏指過去子果二種無明。無明指現在子果二",
    "X55n0905_002:0601c01": "種無明也。餘文可知。△五遣因果一異疑。",
    "X55n0905_002:0601c02": "問曰。果時無明與妄想為一為異。子時無明與業識",
    "X55n0905_002:0601c03": "為一為異。答曰。不一不異。何以故。以淨心不覺故動。",
    "X55n0905_002:0601c04": "無不覺即不動。又復若無無明即無業識。又復動與",
    "X55n0905_002:0601c05": "不覺和合俱起不可分別。故子時無明與業識不異",
    "X55n0905_002:0601c06": "也。又不覺自是迷闇之義。過去果時無明所熏起故。",
    "X55n0905_002:0601c07": "即以彼果時無明為因也。動者自是變異之義。由妄",
    "X55n0905_002:0601c08": "想所熏起故。即以彼妄想為因也。是故子時無明與",
    "X55n0905_002:0601c09": "業識不一。此是子時無明與業識不一不異也。果時",
    "X55n0905_002:0601c10": "無明與妄想不一不異者。無明自是不了知義。從子",
    "X55n0905_002:0601c11": "時無明生故。即以彼子時無明為因。妄想自是浪生",
    "X55n0905_002:0601c12": "分別之義。從業識起故。即以彼業識為因。是故無明",
    "X55n0905_002:0601c13": "妄想不一。復以意識不了境虗故即妄生分別。若了",
    "X55n0905_002:0601c14": "知虗即不生妄執分別。又復若無無明即無妄想。若",
    "X55n0905_002:0601c15": "無妄想亦無無明。又復二法和合俱起不可分別是",
    "X55n0905_002:0601c16": "故不異。此是果時無明與妄想不一不異也。以是義",
    "X55n0905_002:0601c17": "故。二種無明是體。業識妄想是用。二種無明自互為",
    "X55n0905_002:0601c18": "因果。業識與妄想亦互為因果。若子果無明互為因",
    "X55n0905_002:0601c19": "者。即是因緣也。妄想與業識互為因者。亦是因緣也。",
    "X55n0905_002:0601c20": "若子時無明起業識者。即是增上緣也。果時無明起",
    "X55n0905_002:0601c21": "妄想者。亦是增上緣也。上來明空如來藏竟。",
    "X55n0905_002:0601c22": "答中先明不一不異義。次明體用因果及因緣．增",
    "X55n0905_002:0601c23": "上緣義。以此諸義惟依一心虗妄建立。有即非有。",
    "X55n0905_002:0601c24": "故得結成空如來藏也。子時無明與業識先明不",
    "X55n0905_002:0602a01": "異。次明不一。果時無明與妄想先明不一。次明不",
    "X55n0905_002:0602a02": "異。繇根本無明得有業識之用。繇枝末無明得有",
    "X55n0905_002:0602a03": "妄想之用。故以二種無明為體也。繇子時無明得",
    "X55n0905_002:0602a04": "生果時無明。復繇果時無明熏成子時無明。故二",
    "X55n0905_002:0602a05": "種自互為因果。名親因緣。繇業識得起妄想。復繇",
    "X55n0905_002:0602a06": "妄想熏成業識。故二種亦互為因果。亦名親因緣。",
    "X55n0905_002:0602a07": "若子時無明起業識。果時無明起妄想。但是異法",
    "X55n0905_002:0602a08": "相成。秪名增上緣也。△二明不空義。猶大佛頂經",
    "X55n0905_002:0602a09": "所謂一即一切即。十界但即。非偏假也。文為二。初",
    "X55n0905_002:0602a10": "總立諸科。二隨科各釋。今初。",
    "X55n0905_002:0602a11": "次明不空如來藏者。就中有二種差別。一明具染淨",
    "X55n0905_002:0602a12": "二法以明不空。二明藏體一異以釋實有。第一明染",
    "X55n0905_002:0602a13": "淨二法中。初明淨法。次明染法。初明淨法中復有二",
    "X55n0905_002:0602a14": "種分別。一明具足無漏性功德法。二明具足出障淨",
    "X55n0905_002:0602a15": "法。",
    "X55n0905_002:0602a16": "△二隨科各釋即為二。初明具染淨法。二明藏體",
    "X55n0905_002:0602a17": "一異。初中二。初明淨法。二明染法。初又二。初明具",
    "X55n0905_002:0602a18": "足無漏性功德法。二明具足出障淨法。今初。",
    "X55n0905_002:0602a19": "第一具無漏性功德者。即此淨心雖平等一味體無",
    "X55n0905_002:0602a20": "差別。而復具有過恒沙數無漏性功德法。所謂自性",
    "X55n0905_002:0602a21": "有大智慧光明義故。真實識知義故。常樂我淨義故。",
    "X55n0905_002:0602a22": "如是等無量無邊性淨之法唯是一心具有。如起信",
    "X55n0905_002:0602a23": "論廣明也。淨心具有此性淨法。故名不空。",
    "X55n0905_002:0602a24": "起信論云。不覺起念見諸境界。故說無明心性不",
    "X55n0905_002:0602b01": "起。即是大智慧光明義。若心有動非真識知。非常",
    "X55n0905_002:0602b02": "非樂。非我非淨。心性無動即真實識知等義。此性",
    "X55n0905_002:0602b03": "淨法不約德用言也。△二明具足出障淨法二。初",
    "X55n0905_002:0602b04": "明果性惟心所具。二明能熏亦惟心所具。今初。",
    "X55n0905_002:0602b05": "第二具出障淨德者。即此淨心體具性淨功德。故能",
    "X55n0905_002:0602b06": "攝持淨業熏習之力。由熏力故德用顯現。此義云何。",
    "X55n0905_002:0602b07": "以因地加行般若智業熏於三種智性令起用顯現。",
    "X55n0905_002:0602b08": "即是如來果德三種大智慧也。復以因地五波羅蜜",
    "X55n0905_002:0602b09": "等一切種行熏於相好之性令起用顯現。即是如來",
    "X55n0905_002:0602b10": "相好報也。然此果德之法雖有相別。而體是一心。心",
    "X55n0905_002:0602b11": "體具此德故。名為不空。不就其心體義明不空也。何",
    "X55n0905_002:0602b12": "以故。以心體平等非空不空故。",
    "X55n0905_002:0602b13": "△二明能熏亦惟心所具。",
    "X55n0905_002:0602b14": "問曰。能熏淨業為從心起。為心外別有淨法以為能",
    "X55n0905_002:0602b15": "熏耶。答曰。能熏之法悉是一心所作。此義云何。謂所",
    "X55n0905_002:0602b16": "聞教法悉是諸佛菩薩心作。諸佛心菩薩心眾生心",
    "X55n0905_002:0602b17": "是一故。教法即不在心外也。復以此教熏心解性。性",
    "X55n0905_002:0602b18": "依教熏以起解用。故解復是心作也。以解熏心行性。",
    "X55n0905_002:0602b19": "性依解熏以起行用。故行復是心作也。以行熏心果",
    "X55n0905_002:0602b20": "性。性依行熏起於果德。故果復是一心作也。以此言",
    "X55n0905_002:0602b21": "之。一心為教乃至一心為果。更無異法也。以是義故。",
    "X55n0905_002:0602b22": "心體在凡之時本具解行果德之性。但未為諸佛真",
    "X55n0905_002:0602b23": "如用法所熏。故解等未顯用也。若本無解等之性者。",
    "X55n0905_002:0602b24": "設復熏之。德用終不顯現也。如是真金本有器朴之",
    "X55n0905_002:0602c01": "性。乃至具有成器精妙之性。但未得推鍛而加。故器",
    "X55n0905_002:0602c02": "朴等用不現。後加以鉗椎。朴器成器次第現也。若金",
    "X55n0905_002:0602c03": "本無朴器成器之性者。設使加以功力。朴用成用終",
    "X55n0905_002:0602c04": "難顯現。如似壓沙求油。鑽氷覓火。鍛氷為器。鑄水為",
    "X55n0905_002:0602c05": "瓶。永不可成者。以本無性故也。是故論言。若眾生無",
    "X55n0905_002:0602c06": "佛性者。設使修道亦不成佛。以是義故。淨心之體本",
    "X55n0905_002:0602c07": "具因行果德性也。依此性故起因果之德。是故此德",
    "X55n0905_002:0602c08": "唯以一心為體。一心具此淨德。故以此心為不空如",
    "X55n0905_002:0602c09": "來藏也。",
    "X55n0905_002:0602c10": "能熏所熏。若果若因。無不以一心為體。心具此德",
    "X55n0905_002:0602c11": "故名不空。△二明染法二。初立科。二各釋。今初。",
    "X55n0905_002:0602c12": "次明具足染法者。就中復有二種差別。一明具足染",
    "X55n0905_002:0602c13": "性。二明具足染事。",
    "X55n0905_002:0602c14": "△二各釋二。初明具染性。二明具染事。初又二。初",
    "X55n0905_002:0602c15": "正明。二釋疑。今初。",
    "X55n0905_002:0602c16": "初明具足染性者。此心雖復平等離相。而復具足一",
    "X55n0905_002:0602c17": "切染法之性。能生生死。能作生死。是故經云。心性是",
    "X55n0905_002:0602c18": "一云。何能生種種果報。即是能生生死。又復經言。即",
    "X55n0905_002:0602c19": "是法身。流轉五道說名眾生。即是能作生死也。",
    "X55n0905_002:0602c20": "從此有彼名之為生。舉體成彼名之為作。如水生",
    "X55n0905_002:0602c21": "波舉體作波也。△二釋疑七。初釋性不可轉疑。二",
    "X55n0905_002:0602c22": "釋兩性相違疑。三釋兩業起滅疑。四釋性不相除",
    "X55n0905_002:0602c23": "疑。五釋互論相違疑。六釋本末同滅疑。七釋相違",
    "X55n0905_002:0602c24": "不熏疑。今初。",
    "X55n0905_002:0603a01": "問曰。若心體本具染性者。即不可轉凡成聖。答曰。心",
    "X55n0905_002:0603a02": "體若唯具染性者。不可得轉凡成聖。既並具染淨二",
    "X55n0905_002:0603a03": "性。何為不得轉凡成聖耶。",
    "X55n0905_002:0603a04": "△二釋兩性相違疑。",
    "X55n0905_002:0603a05": "問曰。凡聖之用既不得並起。染淨之性何得雙有耶。",
    "X55n0905_002:0603a06": "答曰。一一眾生心體。一一諸佛心體。本具二性而無",
    "X55n0905_002:0603a07": "差別之相。一味平等。古今不壞。但以染業熏染性故。",
    "X55n0905_002:0603a08": "即生死之相顯矣。淨業熏淨性故。即涅槃之用現矣。",
    "X55n0905_002:0603a09": "然此一一眾生心體依熏作生死時。而不妨體有淨",
    "X55n0905_002:0603a10": "性之能。一一諸佛心體依熏作涅槃時。而不妨體有",
    "X55n0905_002:0603a11": "染性之用。以是義故。一一眾生一一諸佛悉具染淨",
    "X55n0905_002:0603a12": "二性。法界法爾未曾不有。但依熏力起用先後不俱。",
    "X55n0905_002:0603a13": "是以染熏息故稱曰轉凡。淨業起故說為成聖。然其",
    "X55n0905_002:0603a14": "心體二性實無成壞。是故就性說故染淨並具。依熏",
    "X55n0905_002:0603a15": "論故凡聖不俱。是以經言。清淨法中不見一法增。即",
    "X55n0905_002:0603a16": "是本具性淨。非始有也。煩惱法中不見一法滅。即是",
    "X55n0905_002:0603a17": "本具性染。不可滅也。然依對治因緣。清淨般若轉勝",
    "X55n0905_002:0603a18": "現前。即是淨業熏。故成聖也。煩惱妄想盡在於此。即",
    "X55n0905_002:0603a19": "是染業息。故轉凡也。",
    "X55n0905_002:0603a20": "△三釋兩業起滅疑。",
    "X55n0905_002:0603a21": "問曰。染業無始本有。何由可滅。淨業本無。何由得起。",
    "X55n0905_002:0603a22": "答曰。得諸佛真如用義熏心故。淨業得起。淨能除染",
    "X55n0905_002:0603a23": "故。染業即滅。",
    "X55n0905_002:0603a24": "△四釋性不相除疑。",
    "X55n0905_002:0603b01": "問曰。染淨二業皆依心性而起還能熏心。既並依性",
    "X55n0905_002:0603b02": "起。何得相除。答曰。染業雖依心性而起。而常違心。淨",
    "X55n0905_002:0603b03": "業亦依心性而起。常順心也。違有滅離之義。故為淨",
    "X55n0905_002:0603b04": "除。順有相資之能。故能除染。法界法爾。有此相除之",
    "X55n0905_002:0603b05": "用。何足生疑。",
    "X55n0905_002:0603b06": "△五釋互論相違疑。",
    "X55n0905_002:0603b07": "問曰。心體淨性能起淨業還能熏心淨性。心體染性",
    "X55n0905_002:0603b08": "能起染業還能熏心染性。故乃可染業與淨性不相",
    "X55n0905_002:0603b09": "生相熏說為相違。染業與染性相生相熏應云相順。",
    "X55n0905_002:0603b10": "若相順者即不可滅。若染業雖與染性相順。由與淨",
    "X55n0905_002:0603b11": "性相違故得滅者。亦應淨業雖與淨性相順。由與染",
    "X55n0905_002:0603b12": "性相違故亦可得除。若二俱有違義故雙有滅離之",
    "X55n0905_002:0603b13": "義而得存淨除染。亦應二俱有順義故並有相資之",
    "X55n0905_002:0603b14": "能復得存染廢淨。答曰。我立不如是。何為作此難。我",
    "X55n0905_002:0603b15": "言淨業順心故心體淨性即為順本。染業違心故心",
    "X55n0905_002:0603b16": "體染性即是違本。若偏論心體即違順平等。但順本",
    "X55n0905_002:0603b17": "起淨即順淨心不二之體。故有相資之能。違本起染",
    "X55n0905_002:0603b18": "便違真如平等之理。故有滅離之義也。",
    "X55n0905_002:0603b19": "△六釋本末同滅疑。",
    "X55n0905_002:0603b20": "問曰。違本起違末便違不二之體。即應並有滅離之",
    "X55n0905_002:0603b21": "義也。何故上言法界法爾具足二性不可破壞耶。答",
    "X55n0905_002:0603b22": "曰。違本雖起違末。但是理用。故與順一味。即不可除。",
    "X55n0905_002:0603b23": "違末雖依違本。但是事用。故即有別義。是故可滅。以",
    "X55n0905_002:0603b24": "此義故。二性不壞之義成也。問曰。我仍不解染用違",
    "X55n0905_002:0603c01": "心之義。願為說之。答曰。無明染法實從心體染性而",
    "X55n0905_002:0603c02": "起。但以體闇故。不知自己及諸境界從心而起。亦不",
    "X55n0905_002:0603c03": "知淨心具足染淨二性而無異相一味平等。以不知",
    "X55n0905_002:0603c04": "如此道理故。名之為違。智慧淨法實從心體而起。以",
    "X55n0905_002:0603c05": "明利故。能知己及諸法皆從心作。復知心體具足染",
    "X55n0905_002:0603c06": "淨二性而無異相一味平等。以如此稱理而知。故名",
    "X55n0905_002:0603c07": "之為順。如似窮子實從父生。父實追念。但以癡故不",
    "X55n0905_002:0603c08": "知己從父生。復不知父意。雖在父舍不認其父。名之",
    "X55n0905_002:0603c09": "為違。復為父誘說經歷多年。乃知己從父生。復知父",
    "X55n0905_002:0603c10": "意。乃認家業。受父教勅。名之為順。眾生亦爾。以無明",
    "X55n0905_002:0603c11": "故。不知己身及以諸法悉從心生。復遇諸佛方便教",
    "X55n0905_002:0603c12": "化故。隨順淨心能證真如也。",
    "X55n0905_002:0603c13": "違本即染性。違末即染事也。染性是理用。即與淨",
    "X55n0905_002:0603c14": "性體融一味故不可除。染事是事用。招感生死故",
    "X55n0905_002:0603c15": "須滅除。窮子喻無明染性。父喻本覺真心。諸佛先",
    "X55n0905_002:0603c16": "證我之真心即是同體之父。方便教化令順淨心。",
    "X55n0905_002:0603c17": "則無明轉為智慧。即染性而成淨性。但除染事不",
    "X55n0905_002:0603c18": "除染性明矣。△七釋相違不熏疑。",
    "X55n0905_002:0603c19": "問曰。既說無明染法與心相違。云何得熏心耶。答曰。",
    "X55n0905_002:0603c20": "無明染法無別有體。故不離淨心。以不離淨心故。雖",
    "X55n0905_002:0603c21": "復相違而得相熏。如木出火炎炎。違木體而上騰。以",
    "X55n0905_002:0603c22": "無別體。不離木故。還燒於木。後復不得聞斯譬喻。便",
    "X55n0905_002:0603c23": "起燈爐之執也。此明心體具足染性名為不空也。",
    "X55n0905_002:0603c24": "木喻淨心。炎喻無明。染法燒木喻還熏淨心。借喻",
    "X55n0905_002:0604a01": "本欲明理。執喻便成戲論。故誡令不得起執。謂燈",
    "X55n0905_002:0604a02": "爐出火何故不燒燈爐。△二明具染事。",
    "X55n0905_002:0604a03": "次明心體具足染事者。即彼染性為染業熏故。成無",
    "X55n0905_002:0604a04": "明住地及一切染法種子。依此種子現種種果報。此",
    "X55n0905_002:0604a05": "無明及與業果即是染事也。然此無明住地及以種",
    "X55n0905_002:0604a06": "子果報等。雖有相。別顯現。說之為事。而悉一心為體。",
    "X55n0905_002:0604a07": "悉不在心外。以是義故。復以此心為不空也。譬如明",
    "X55n0905_002:0604a08": "鏡所現色像。無別有體。唯是一鏡。而復不妨萬像區",
    "X55n0905_002:0604a09": "分不同。不同之狀皆在鏡中顯現。故名不空鏡也。是",
    "X55n0905_002:0604a10": "以起信論言。因熏習鏡。謂如實不空。一切世間境界",
    "X55n0905_002:0604a11": "悉於中現。不出不入。不失不壞。常住一心。以一切法",
    "X55n0905_002:0604a12": "即真實性故。以此驗之。具足世間染法亦是不空如",
    "X55n0905_002:0604a13": "來藏也。上來明具足染淨二法以明不空義竟。",
    "X55n0905_002:0604a14": "△二明藏體一異為三。初立科。二詳釋。三總結。今",
    "X55n0905_002:0604a15": "初。",
    "X55n0905_002:0604a16": "次明藏體一異以釋實有義。就中復有六種差別。一",
    "X55n0905_002:0604a17": "明圓融無礙法界法門。二明因果法身名別之義。三",
    "X55n0905_002:0604a18": "明真體在障出障之理。四明事用相攝之相。五明治",
    "X55n0905_002:0604a19": "惑受報不同之義。六明共不共相識。",
    "X55n0905_002:0604a20": "圓融無礙謂一不礙異異不礙一。非一非異而異",
    "X55n0905_002:0604a21": "而一。乃如來藏真實法性也。約一而異。故因果二",
    "X55n0905_002:0604a22": "種法身名別。約異而一。故真體在障出障理同。然",
    "X55n0905_002:0604a23": "事理互相融攝尚為易解。以事攝事尤為難知。故",
    "X55n0905_002:0604a24": "須以巧便示之。既知法界無礙。須明治惑受報不",
    "X55n0905_002:0604b01": "同之致。乃不執性廢修。既知凡聖同而復異。須知",
    "X55n0905_002:0604b02": "共相不共相識。夫然後纖疑畢盡而常同常異。法",
    "X55n0905_002:0604b03": "界法門罄無餘蘊矣。△二詳釋即為六。初明圓融",
    "X55n0905_002:0604b04": "無礙法界法門(至)六明共不共相識。初中三。初直",
    "X55n0905_002:0604b05": "明法界體一。二具明染淨性事。三正明無礙圓融。",
    "X55n0905_002:0604b06": "今初。",
    "X55n0905_002:0604b07": "第一明圓融無礙法界法門者。問曰。不空如來藏者",
    "X55n0905_002:0604b08": "為一一眾生各有一如來藏。為一切眾生一切諸佛",
    "X55n0905_002:0604b09": "唯共一如來藏耶。答曰。一切眾生一切諸佛唯共一",
    "X55n0905_002:0604b10": "如來藏也。",
    "X55n0905_002:0604b11": "空與不空其體無二。今欲辨法界非一非異即異",
    "X55n0905_002:0604b12": "即一圓融無礙之理。故約不空藏為問也。佛及眾",
    "X55n0905_002:0604b13": "生尚祇一如來藏。豈令空與不空反有二耶。惟一",
    "X55n0905_002:0604b14": "藏體。一切生佛各得其全。是故佛圓融生亦圓融。",
    "X55n0905_002:0604b15": "佛無礙生亦無礙。淨性與染性圓融無礙。淨事與",
    "X55n0905_002:0604b16": "染事亦圓融無礙。淨性與淨事染性與染事圓融",
    "X55n0905_002:0604b17": "無礙。淨性與染事染性與淨事亦圓融無礙。以要",
    "X55n0905_002:0604b18": "言之。一一佛一一生。一一淨性一一淨事。一一染",
    "X55n0905_002:0604b19": "性一一染事。無非如來藏之全體大用。非分如來",
    "X55n0905_002:0604b20": "藏以為染淨性事。亦不因一一染淨性事遂成多",
    "X55n0905_002:0604b21": "多如來藏也。帝網之珠僅可為片喻而已。△二具",
    "X55n0905_002:0604b22": "明染淨性事二。初標章。二釋示。今初。",
    "X55n0905_002:0604b23": "問曰。所言藏體具包染淨者。為俱時具。為始終具耶。",
    "X55n0905_002:0604b24": "答曰。所言如來藏具染淨者。有其二種。一者性染性",
    "X55n0905_002:0604c01": "淨。二者事染事淨。如上已明也。若據性染性淨。即無",
    "X55n0905_002:0604c02": "始以來俱時具有。若據事染事淨。即有二種差別。一",
    "X55n0905_002:0604c03": "者一一時中但有染淨二事。二者始終方具淨染二",
    "X55n0905_002:0604c04": "事。",
    "X55n0905_002:0604c05": "△二釋示二。初釋性染性淨俱時具有。二釋事染",
    "X55n0905_002:0604c06": "事淨有二差別。今初。",
    "X55n0905_002:0604c07": "此義云何。謂如來藏體具足一切眾生之性。各各差",
    "X55n0905_002:0604c08": "別不同即是無差別之差別也。然此一一眾生性中。",
    "X55n0905_002:0604c09": "從本已來復具無量無邊之性。所謂六道四生。苦樂",
    "X55n0905_002:0604c10": "好醜。壽命形量。愚癡智慧等一切世間染法。及三乘",
    "X55n0905_002:0604c11": "因果等一切出世淨法。如是等無量差別法性。一一",
    "X55n0905_002:0604c12": "眾生性中悉具不少也。以是義故。如來之藏從本已",
    "X55n0905_002:0604c13": "來俱時具有染淨二性。以具染性故能現一切眾生",
    "X55n0905_002:0604c14": "等染事。故以此藏為在障本住法身。亦名佛性。復具",
    "X55n0905_002:0604c15": "淨性。故能現一切諸佛等淨德。故以此藏為出障法",
    "X55n0905_002:0604c16": "身。亦名性淨法身。亦名性淨涅槃也。",
    "X55n0905_002:0604c17": "如來藏具足一切眾生之性。而一一眾生皆以如",
    "X55n0905_002:0604c18": "來藏之全體為性。非是藏性之少分故。故仍具足",
    "X55n0905_002:0604c19": "一切十界染淨法性也。具染仍名本住法身。亦名",
    "X55n0905_002:0604c20": "佛性者。欲令眾生標心於極果故。若就法性之義",
    "X55n0905_002:0604c21": "論之。亦得名無明性生死性等。△二釋事染事淨",
    "X55n0905_002:0604c22": "有二差別又二。初明一時俱具。二明始終方具。今",
    "X55n0905_002:0604c23": "初。",
    "X55n0905_002:0604c24": "然諸一一眾生無始已來。雖復各各具足染淨二性。",
    "X55n0905_002:0605a01": "但以造業不同故。熏種子性成種子用亦即有別。種",
    "X55n0905_002:0605a02": "子用別故。一時之中受報不同。所謂有成佛者。有成",
    "X55n0905_002:0605a03": "二乘果者。有入三塗者。有生天人中者。復於一一趣",
    "X55n0905_002:0605a04": "中無量差別不同。以此論之。如來藏心之內俱時得",
    "X55n0905_002:0605a05": "具染淨二事。如一時中。一切時中亦復如是也。",
    "X55n0905_002:0605a06": "此總約一切眾生元無二性。故一時具足染淨二",
    "X55n0905_002:0605a07": "事也。△二明始終方具。",
    "X55n0905_002:0605a08": "然此一一凡聖。雖於一時之中受報各別。但因緣之",
    "X55n0905_002:0605a09": "法無定。故一一凡聖無始以來具經諸趣無數迴返。",
    "X55n0905_002:0605a10": "後遇善友教修出離。學三乘行及得道果。以此論之。",
    "X55n0905_002:0605a11": "一一眾生始終乃具染淨二事。何以故。以一眾生受",
    "X55n0905_002:0605a12": "地獄身時無餘趣報。受天報時亦無餘趣報。受一一",
    "X55n0905_002:0605a13": "趣中一一身時亦無餘身報。又受世間報時不得有",
    "X55n0905_002:0605a14": "出世果。受出世果時無世間報。以是義故。一眾生不",
    "X55n0905_002:0605a15": "得俱時具染淨二事。始終方具二事也。一切眾生亦",
    "X55n0905_002:0605a16": "如是。是故如來之藏有始終方具染淨二事之義也。",
    "X55n0905_002:0605a17": "此別約一一眾生迷本藏性幻起染淨二事。繇情",
    "X55n0905_002:0605a18": "執故不得言一時俱具也。△三正明無礙圓融三。",
    "X55n0905_002:0605a19": "初法說。二喻說。三引證。初中五。初明無差而差之",
    "X55n0905_002:0605a20": "理。二明全理成事。三明全事攝理。四明全事攝事。",
    "X55n0905_002:0605a21": "五結成差即無差。今初。",
    "X55n0905_002:0605a22": "問曰。如來之藏具如是等無量法性之時。為有差別",
    "X55n0905_002:0605a23": "為無差別。答曰。藏體平等。實無差別。即是空如來藏。",
    "X55n0905_002:0605a24": "然此藏體復有不可思議用。故具足一切法性。有其",
    "X55n0905_002:0605b01": "差別即是不空如來藏。此蓋無差別之差別也。此義",
    "X55n0905_002:0605b02": "云何。謂非如泥團具眾微塵也。何以故。泥團是假。微",
    "X55n0905_002:0605b03": "塵是實。故一一微塵各有別質。但以和合成一團泥。",
    "X55n0905_002:0605b04": "此泥團即具多塵之別。如來之藏即不如是。何以故。",
    "X55n0905_002:0605b05": "以如來藏是真實法。圓融無二故。",
    "X55n0905_002:0605b06": "答中先明正義。次以喻反顯。約平等名空。約差別",
    "X55n0905_002:0605b07": "名不空。體實非空不空。雙炤空與不空者也。但會",
    "X55n0905_002:0605b08": "用歸體則差即無差。而體亦不名無差。以用非體",
    "X55n0905_002:0605b09": "外故。全體起用則無差而差。而用亦不名差。以體",
    "X55n0905_002:0605b10": "非用外故。此義云何下。恐人以泥團喻藏性。以眾",
    "X55n0905_002:0605b11": "塵喻諸法。設爾則諸法反為實有藏性。反是假成。",
    "X55n0905_002:0605b12": "豈其然哉。言泥團是假微塵是實者。廼隨情說假",
    "X55n0905_002:0605b13": "實耳。若隨智說。則泥團眾塵並皆無性。一切惟心。",
    "X55n0905_002:0605b14": "既一切惟心。則微塵之藏性不少。泥團之藏性不",
    "X55n0905_002:0605b15": "多。一一皆是圓融無礙之真實法性矣。△二明全",
    "X55n0905_002:0605b16": "理成事。",
    "X55n0905_002:0605b17": "是故如來之藏全體是一。眾生一毛孔性全體是一。",
    "X55n0905_002:0605b18": "眾生一切毛孔性如毛孔性。其餘一切所有世間一",
    "X55n0905_002:0605b19": "一法性亦復如是。如一眾生世間法性。一切眾生所",
    "X55n0905_002:0605b20": "有世間一一法性。一切諸佛所有出世間一一法性",
    "X55n0905_002:0605b21": "亦復如是。是如來藏全體也。",
    "X55n0905_002:0605b22": "此明如來藏不變隨緣作一切世出世法時。乃至",
    "X55n0905_002:0605b23": "一毛孔性皆是舉全體而成之。非是少分藏性。以",
    "X55n0905_002:0605b24": "藏性真實圓融不可割裂非有分劑故也。△三明",
    "X55n0905_002:0605c01": "全事攝理。",
    "X55n0905_002:0605c02": "是故舉一眾生一毛孔性即攝一切眾生所有世間",
    "X55n0905_002:0605c03": "法性。及攝一切諸佛所有出世間法性。如舉一毛孔",
    "X55n0905_002:0605c04": "性即攝一切法性。舉其餘一切世間一一法性亦復",
    "X55n0905_002:0605c05": "如是。即攝一切法性。如舉世間一一法性即攝一切",
    "X55n0905_002:0605c06": "法性。舉一切出世間所有一一法性亦復如是。即攝",
    "X55n0905_002:0605c07": "一切法性。",
    "X55n0905_002:0605c08": "此明一切法隨緣不變全事即理。無有一毛孔許",
    "X55n0905_002:0605c09": "而非藏性。全體既是藏性。全體即是一切世出世",
    "X55n0905_002:0605c10": "法性之全體。以無事外之理故也。△四明全事攝",
    "X55n0905_002:0605c11": "事。",
    "X55n0905_002:0605c12": "又復如舉一毛孔事即攝一切世出世事。如舉一毛",
    "X55n0905_002:0605c13": "孔事即攝一切事。舉其餘世間出世間中一切所有。",
    "X55n0905_002:0605c14": "隨一一事亦復如是。即攝一切世出世事。何以故。謂",
    "X55n0905_002:0605c15": "以一切世間出世間事。即以彼世間出世間性為體",
    "X55n0905_002:0605c16": "故。是故世間出世間性體融相攝故。世間出世間事",
    "X55n0905_002:0605c17": "亦即圓融相攝無礙也。",
    "X55n0905_002:0605c18": "此明隨一一事既全攬藏性之理。必盡攝藏性所",
    "X55n0905_002:0605c19": "具世出世間之事。以既無事外之理。尤必無理外",
    "X55n0905_002:0605c20": "之事故也。以一事遍攝法界之事是名事事無礙",
    "X55n0905_002:0605c21": "法界。△五結成差即無差。",
    "X55n0905_002:0605c22": "是故經言。心佛及眾生。是三無差別。",
    "X55n0905_002:0605c23": "前云藏體具足一切法性。即是無差別之差別。今",
    "X55n0905_002:0605c24": "隨舉一毛孔事即具世出世事。則一一毛孔皆是",
    "X55n0905_002:0606a01": "藏性全體大用。當知差別即無差別矣。是故心則",
    "X55n0905_002:0606a02": "具佛法及眾生法。佛則具心法及眾生法。眾生則",
    "X55n0905_002:0606a03": "具心法及與佛法。俱是能具。俱是所具。俱是能造。",
    "X55n0905_002:0606a04": "俱是所造。不可謂心但是能具能造。佛及眾生但",
    "X55n0905_002:0606a05": "是所具所造也。△二喻說亦五。初喻無差而差之",
    "X55n0905_002:0606a06": "理。二喻全理成事。三喻全事攝理。四喻全事攝事。",
    "X55n0905_002:0606a07": "五結顯差即無差。今初。",
    "X55n0905_002:0606a08": "譬如明鏡。體具一切像性。各各差別不同。即是無差",
    "X55n0905_002:0606a09": "別之差別也。若此鏡體本無像性差別之義者。設有",
    "X55n0905_002:0606a10": "眾色來對。像終不現。如彼熾火雖復明淨。不能現像",
    "X55n0905_002:0606a11": "者。以其本無像性也。既見鏡能現像。定知本具像性。",
    "X55n0905_002:0606a12": "以是義故。此一明鏡於一時中俱能現於一切淨穢",
    "X55n0905_002:0606a13": "等像。而復淨像不妨於穢。穢像不妨於淨。無障無礙",
    "X55n0905_002:0606a14": "淨穢用別。雖然有此像性像相之別。而復圓融不異。",
    "X55n0905_002:0606a15": "唯是一鏡。",
    "X55n0905_002:0606a16": "明鏡中像性像相元無差別。以喻空如來藏。體具",
    "X55n0905_002:0606a17": "像性能現像相。以喻不空如來藏也。餘可知。△二",
    "X55n0905_002:0606a18": "喻全理成事。",
    "X55n0905_002:0606a19": "何以故。謂以此鏡全體是一毛孔像性故。全體是一",
    "X55n0905_002:0606a20": "切毛孔像性故。如毛孔像性。其餘一一微細像性。一",
    "X55n0905_002:0606a21": "一麤大像性。一淨像性。一穢像性等。亦復如是。是鏡",
    "X55n0905_002:0606a22": "全體也。",
    "X55n0905_002:0606a23": "若非鏡之全體不能現於一毛。故隨現一毛皆即",
    "X55n0905_002:0606a24": "鏡之全體功能。非少分鏡體也。△三喻全事攝理。",
    "X55n0905_002:0606b01": "是故若舉一毛孔像性。即攝其餘一切像性。如舉一",
    "X55n0905_002:0606b02": "毛孔像性即攝一切像性。舉其餘一一像性亦復如",
    "X55n0905_002:0606b03": "是。即攝一切像性也。",
    "X55n0905_002:0606b04": "既一一毛孔皆舉鏡之全體所現。則以鏡之全體",
    "X55n0905_002:0606b05": "為性。既以鏡之全體為性。則以能現一切群像之",
    "X55n0905_002:0606b06": "性為性矣。△四喻全事攝事。",
    "X55n0905_002:0606b07": "又若舉一毛孔像相即攝一切像相。如舉一毛孔像",
    "X55n0905_002:0606b08": "相即攝一切像相。舉其餘一一像相亦復如是。即攝",
    "X55n0905_002:0606b09": "一切像相。何以故。以一切像相即以彼像性為體故。",
    "X55n0905_002:0606b10": "是故一切像性體融相攝。故一切像相亦即相融相",
    "X55n0905_002:0606b11": "攝也。",
    "X55n0905_002:0606b12": "像相別無自體。即以鏡性而成其相。鏡性本具一",
    "X55n0905_002:0606b13": "切像相。則此全攬鏡性所成之一毛像相安得不",
    "X55n0905_002:0606b14": "全攝一切像相哉。△五結顯差即無差。",
    "X55n0905_002:0606b15": "以是譬故。一切諸佛一切眾生同一淨心如來之藏。",
    "X55n0905_002:0606b16": "不相妨礙。即應可信。",
    "X55n0905_002:0606b17": "如一一像各攬全鏡之性。各攝群像之相。則一切",
    "X55n0905_002:0606b18": "諸佛一切眾生各攬全體如來藏性。各具法界差",
    "X55n0905_002:0606b19": "別之事。復何疑哉。△三引證又三。初引襍華。二引",
    "X55n0905_002:0606b20": "起信。三引契經。今初。",
    "X55n0905_002:0606b21": "是故經言。譬如明淨鏡。隨對面像現。各各不相知。業",
    "X55n0905_002:0606b22": "性亦如是。此義云何。謂明淨鏡者即喻淨心體也。隨",
    "X55n0905_002:0606b23": "對者即喻淨心體具一切法性故。能受一切熏習。隨",
    "X55n0905_002:0606b24": "其熏別現報不同也。面者即喻染淨二業也。像現者",
    "X55n0905_002:0606c01": "即喻心體染淨二性依熏力故現染淨二報也。各各",
    "X55n0905_002:0606c02": "不相知者即喻淨心與業果報各不相知也。業者染",
    "X55n0905_002:0606c03": "淨二業。合上面也。性者即是真心染淨二性。合上明",
    "X55n0905_002:0606c04": "鏡具一切像性也。亦如是者總結成此義也。又復長",
    "X55n0905_002:0606c05": "行問云心性是一者。此據法性體融說為一也。云何",
    "X55n0905_002:0606c06": "能生種種果報者。謂不解無差別之差別。故言云何",
    "X55n0905_002:0606c07": "能生種種果報也。",
    "X55n0905_002:0606c08": "此偈出華嚴經。先引偈。次釋。復引長行證成。文並",
    "X55n0905_002:0606c09": "可知。△二引起信。",
    "X55n0905_002:0606c10": "此修多羅中喻意偏明心性能生世間果報。今即通",
    "X55n0905_002:0606c11": "明能生世出世果亦無所妨也。是故論云。三者用大。",
    "X55n0905_002:0606c12": "能生世間出世間善惡因果故。以此義故。一切凡聖",
    "X55n0905_002:0606c13": "一心為體。決定不疑也。",
    "X55n0905_002:0606c14": "先牒華嚴喻意。但說能生世間果報。然實藏性具",
    "X55n0905_002:0606c15": "生世出世果故。再引起信以證成之。△三引契經。",
    "X55n0905_002:0606c16": "又復經言。一切諸佛法身唯是一法身者。此即證知",
    "X55n0905_002:0606c17": "一切諸佛同一真心為體。以一切諸佛法身是一故。",
    "X55n0905_002:0606c18": "一切眾生及與諸佛即同一法身也。何以故。修多羅",
    "X55n0905_002:0606c19": "為證故。所證云何。謂即此法身流轉五道說名眾生。",
    "X55n0905_002:0606c20": "反流盡源說名為佛。以是義故。一切眾生一切諸佛。",
    "X55n0905_002:0606c21": "唯共一清淨心如來之藏平等法身也。此明第一圓",
    "X55n0905_002:0606c22": "融無礙法界法門竟。",
    "X55n0905_002:0606c23": "既言一切諸佛唯一法身。又言法身流轉說名眾",
    "X55n0905_002:0606c24": "生。則眾生與佛決非二體明矣。不二而二生佛宛",
    "X55n0905_002:0607a01": "然。二而不二互融互攝。故名圓融無礙法界法門。",
    "X55n0905_002:0607a02": "△二明因果法身名別之義二。初正明。二釋疑。初",
    "X55n0905_002:0607a03": "中二。初標章。二解釋。今初。",
    "X55n0905_002:0607a04": "次明第二因果法身名別之義。問曰。既言法身唯一。",
    "X55n0905_002:0607a05": "何故上言眾生本住法身。及云諸佛法身耶。答曰。此",
    "X55n0905_002:0607a06": "有二義。一者以事約體說此二名。二者約事辨性以",
    "X55n0905_002:0607a07": "性約體說此二名。",
    "X55n0905_002:0607a08": "事者十界染淨之事。體者如來藏也。藏體無別。但",
    "X55n0905_002:0607a09": "以染淨之事皆從藏體而起。故約事以名體即有",
    "X55n0905_002:0607a10": "因法身果法身之別也。性者十界染淨之性。藏體",
    "X55n0905_002:0607a11": "既能成染淨事。便可驗知具染淨性。故云約事辨",
    "X55n0905_002:0607a12": "性。體實非染非淨。但以染淨之性皆即藏體所具。",
    "X55n0905_002:0607a13": "故約性以名體。亦有因法身果法身之別也。約事",
    "X55n0905_002:0607a14": "即約事造三千。約性即約理具三千。事理兩重三",
    "X55n0905_002:0607a15": "千同居一念。故知二種法身義別。總一如來藏心。",
    "X55n0905_002:0607a16": "△二解釋二。初釋約事。二釋約性。今初。",
    "X55n0905_002:0607a17": "所言以事約體說二法身名者。然法身雖一。但所現",
    "X55n0905_002:0607a18": "之相凡聖不同。故以事約體。說言諸佛法身眾生法",
    "X55n0905_002:0607a19": "身之異。然其心體平等實無殊二也。若復以此無二",
    "X55n0905_002:0607a20": "之體收彼所現之事者。彼事亦即平等凡聖一味也。",
    "X55n0905_002:0607a21": "譬如一明鏡能現一切色像。若以像約鏡。即云人像",
    "X55n0905_002:0607a22": "體鏡。馬像體鏡。即有眾鏡之名。若廢像論鏡。其唯一",
    "X55n0905_002:0607a23": "焉。若復以此無二之鏡體收彼人馬之異像者。人馬",
    "X55n0905_002:0607a24": "之像亦即同體無二也。淨心如鏡。凡聖如像。類此可",
    "X55n0905_002:0607b01": "知。以是義故常同常別。法界法門以常同故。論云。平",
    "X55n0905_002:0607b02": "等真法界。佛不度眾生。以常別故。經云。而常修淨土。",
    "X55n0905_002:0607b03": "教化諸眾生。此明約事辨體也。",
    "X55n0905_002:0607b04": "文中先正明。次立喻。三法合。正明中先不二而二。",
    "X55n0905_002:0607b05": "次二而不二。喻合可知。△二釋約性。",
    "X55n0905_002:0607b06": "所言約事辨性。以性約體說有凡聖法身之異名者。",
    "X55n0905_002:0607b07": "所謂以此真心能現淨德故。即知真心本具淨性也。",
    "X55n0905_002:0607b08": "復以真心能現染事故。即知真心本具染性也。以本",
    "X55n0905_002:0607b09": "具染性故說名眾生法身。以本具淨性故說名諸佛",
    "X55n0905_002:0607b10": "法身。以此義故有凡聖法身之異名。若廢二性之能",
    "X55n0905_002:0607b11": "以論心體者。即非染非淨。非聖非凡。非一非異。非靜",
    "X55n0905_002:0607b12": "非亂。圓融平等不可名目。但以無異相故稱之為一。",
    "X55n0905_002:0607b13": "復是諸法之實故名為心。復為一切法所依止故名",
    "X55n0905_002:0607b14": "平等法身。依此平等法身有染淨性。故得論凡聖法",
    "X55n0905_002:0607b15": "身之異。然實無有別體為凡聖二種法身也。是故道",
    "X55n0905_002:0607b16": "一切凡聖同一法身亦無所妨。何以故。以依平等義",
    "X55n0905_002:0607b17": "故。道一一凡一一聖各別法身亦無所失。何以故。以",
    "X55n0905_002:0607b18": "依性別義故。",
    "X55n0905_002:0607b19": "文中以此真心能現等。正約事以辨性也。以本具",
    "X55n0905_002:0607b20": "染淨性等。乃以性而約體也。若廢二性之能等。融",
    "X55n0905_002:0607b21": "拂凡聖二性明其無二體也。是故道一切凡聖等。",
    "X55n0905_002:0607b22": "明其圓融無礙不妨說同說別也。△二釋疑三。初",
    "X55n0905_002:0607b23": "釋習性疑。二釋有性疑。三釋立名疑。今初。",
    "X55n0905_002:0607b24": "問曰。如來之藏體具染淨二性者。為是習以成性。為",
    "X55n0905_002:0607c01": "是不改之性耶。答曰。此是理體。用不改之性。非習成",
    "X55n0905_002:0607c02": "之性也。故云佛性大王非造作法。焉可習成也。佛性",
    "X55n0905_002:0607c03": "即是淨性。既不可造作。故染性與彼同體。是法界法",
    "X55n0905_002:0607c04": "爾。亦不可習成。",
    "X55n0905_002:0607c05": "性有二義。一者始終不改義。二者熏習成種義。今",
    "X55n0905_002:0607c06": "約理體之用名之為性。非約習成也。佛性名為大",
    "X55n0905_002:0607c07": "王者。以具自在統攝之全能故。△二釋有性疑。",
    "X55n0905_002:0607c08": "問曰。若如來藏體具染性能生生死者。應言佛性之",
    "X55n0905_002:0607c09": "中有眾生。不應言眾生身中有佛性。答曰。若言如來",
    "X55n0905_002:0607c10": "藏體具染性能生生死者。此明法性能生諸生之義。",
    "X55n0905_002:0607c11": "若言眾生身中有佛性者。此明體為相隱之語。如說",
    "X55n0905_002:0607c12": "一切色法依空而起悉在空內。復言一切色中悉有",
    "X55n0905_002:0607c13": "虗空。空喻真性。色喻眾生。類此可知。以是義故。如來",
    "X55n0905_002:0607c14": "藏性能生生死。眾生身中悉有佛性。義不相妨。",
    "X55n0905_002:0607c15": "△三釋立名疑。",
    "X55n0905_002:0607c16": "問曰。真如出障既名性淨涅槃。真如在障應名性染",
    "X55n0905_002:0607c17": "生死。何得稱為佛性耶。答曰。在纏之實雖體具染性。",
    "X55n0905_002:0607c18": "故能建生死之用。而即體具淨性故。畢竟有出障之",
    "X55n0905_002:0607c19": "能。故稱佛性。若據真體具足染淨二性之義者。莫問",
    "X55n0905_002:0607c20": "在障出障。俱得稱為性淨涅槃。並合名性染生死。但",
    "X55n0905_002:0607c21": "名涉事染。化儀有濫。是故在障出障俱匿性染之義",
    "X55n0905_002:0607c22": "也。又復事染生死唯多熱惱。事淨涅槃偏足清凉。是",
    "X55n0905_002:0607c23": "以單彰性淨涅槃為欲起彼事淨之泥洹。便隱性染",
    "X55n0905_002:0607c24": "輪迴。冀得廢斯事染之生死。若孤題性染惑者。便則",
    "X55n0905_002:0608a01": "無羨於真源。故偏導清升。愚子遂乃有欣於實際。是",
    "X55n0905_002:0608a02": "故在障出障法身俱隱性染之名。有垢無垢真如並",
    "X55n0905_002:0608a03": "彰性淨之號。此明第二因果法身名別之義竟。",
    "X55n0905_002:0608a04": "若論法性平等名字性空。不惟在障可名性染生",
    "X55n0905_002:0608a05": "死。縱令出障亦可名性染生死也。但以稱為佛性",
    "X55n0905_002:0608a06": "可引物情。名為染性徒增惑結。喻如荀卿性惡之",
    "X55n0905_002:0608a07": "論無益斯民。孟軻性善之稱有裨世道多矣。△三",
    "X55n0905_002:0608a08": "明真體在障出障之理二。初正明。二釋疑。初中三。",
    "X55n0905_002:0608a09": "初明體性本融。二明約用差別。三明用不違體。今",
    "X55n0905_002:0608a10": "初。",
    "X55n0905_002:0608a11": "次明第三在障出障之義。問曰。既言真如法身平等",
    "X55n0905_002:0608a12": "無二。何得論在障出障有垢無垢之異耶。答曰。若論",
    "X55n0905_002:0608a13": "心體平等。實無障與不障。不論垢與不垢。若就染淨",
    "X55n0905_002:0608a14": "二性。亦復體融一味不相妨礙。",
    "X55n0905_002:0608a15": "△二明約用差別。",
    "X55n0905_002:0608a16": "但就染性依熏起故有障垢之名。此義云何。謂以染",
    "X55n0905_002:0608a17": "業熏於真心。違性故性依熏力起種種染用。以此染",
    "X55n0905_002:0608a18": "用違隱真如順用之炤性。故即說此違用之暗以為",
    "X55n0905_002:0608a19": "能障。亦名為垢。此之垢用不離真體故。所以即名真",
    "X55n0905_002:0608a20": "如心為在障法身。亦名為有垢真如。若以淨業熏於",
    "X55n0905_002:0608a21": "真心。順性故性依熏力起種種淨用。能除染用之垢。",
    "X55n0905_002:0608a22": "以此淨用順顯真心體炤之明性故。即說此順用之",
    "X55n0905_002:0608a23": "炤以為圓覺大智。亦即名大淨波羅蜜。然此淨用不",
    "X55n0905_002:0608a24": "離真體故。所以即名真心為出障法身。亦名無垢真",
    "X55n0905_002:0608b01": "如。以是義故。若總據一切凡聖以論出障在障之義。",
    "X55n0905_002:0608b02": "即真如法身於一時中並具在障出障二用。若別據",
    "X55n0905_002:0608b03": "一一凡聖以論在障出障之義。即真如法身始終方",
    "X55n0905_002:0608b04": "具在障出障二事也。",
    "X55n0905_002:0608b05": "△三明用不違體。",
    "X55n0905_002:0608b06": "然此有垢無垢在障出障之別。但約於染淨之用說",
    "X55n0905_002:0608b07": "也。非是真心之體有此垢與不垢障與不障。",
    "X55n0905_002:0608b08": "用分染淨而體自平等。是故染亦不名垢障。淨亦",
    "X55n0905_002:0608b09": "不名不垢不障也。初正明竟。△二釋疑。",
    "X55n0905_002:0608b10": "問曰。違用既論為垢障。違性應說為礙染。答曰。具是",
    "X55n0905_002:0608b11": "障性垢性。亦得名為性障性垢。此蓋平等之差別。圓",
    "X55n0905_002:0608b12": "融之能所。然即唯一真心。勿謂相礙不融也。問曰。既",
    "X55n0905_002:0608b13": "言有平等之差別能所。亦應有自體在障出障耶。答",
    "X55n0905_002:0608b14": "曰。亦得有此義。謂據染性而說。無一淨性而非染。即",
    "X55n0905_002:0608b15": "是自體為能障。自體為所障。自體為在障。就淨性而",
    "X55n0905_002:0608b16": "論。無一染性而非淨。即是自體為能除。自體為所除。",
    "X55n0905_002:0608b17": "自體為出障。是故染以淨為體。淨以染為體。染是淨。",
    "X55n0905_002:0608b18": "淨是染。一味平等。無有差別之相。此是法界法門常",
    "X55n0905_002:0608b19": "同常別之義。不得聞言平等便謂無有差別。不得聞",
    "X55n0905_002:0608b20": "言差別便謂乖於平等也。此明第三在障出障之義",
    "X55n0905_002:0608b21": "竟。",
    "X55n0905_002:0608b22": "初一番問答。許其性障性垢之名。而無相礙不融",
    "X55n0905_002:0608b23": "之義。以惟一真心故。次一番問答。許其自體在障",
    "X55n0905_002:0608b24": "出障之義。而無平等差別互乖之情。以常同常別",
    "X55n0905_002:0608c01": "故。△四明事用相攝之相二。初以理曲明。二以事",
    "X55n0905_002:0608c02": "巧示。初中二。初正明相攝。二兼破餘疑。初又二。初",
    "X55n0905_002:0608c03": "相攝。二相即。今初。",
    "X55n0905_002:0608c04": "次明第四事用相攝之相。問曰。體性染淨既得如此",
    "X55n0905_002:0608c05": "圓融。可解少分。但上言事法染淨亦得無礙相攝。其",
    "X55n0905_002:0608c06": "相云何。答曰。若偏就分別妄執之事。即一向不融。若",
    "X55n0905_002:0608c07": "據心性緣起依持之用。即可得相攝。所謂一切眾生",
    "X55n0905_002:0608c08": "悉於一佛身中起業招報。一切諸佛復在一眾生毛",
    "X55n0905_002:0608c09": "孔中修行成道。此即凡聖多少以相攝。若十方世界",
    "X55n0905_002:0608c10": "內纖塵而不迮。三世時劫入促念而能容。此即長短",
    "X55n0905_002:0608c11": "大小相收。是故經云。一一塵中顯現十方一切佛土。",
    "X55n0905_002:0608c12": "又云。三世一切劫。解之即一念。即其事也。又復經言。",
    "X55n0905_002:0608c13": "過去是未來。未來是現在。此是三世以相攝。其餘淨",
    "X55n0905_002:0608c14": "穢好醜高下彼此明暗一異靜亂有無等一切對法",
    "X55n0905_002:0608c15": "及不對法。悉得相攝者。蓋由相無自實。起必依心。心",
    "X55n0905_002:0608c16": "體既融。相亦無礙也。",
    "X55n0905_002:0608c17": "第一章中具明性染性淨事染事淨及全理成事",
    "X55n0905_002:0608c18": "全事攝理全事攝事圓融無礙法界法門。但理事",
    "X55n0905_002:0608c19": "互攝猶可依通。以事攝事誠難思議。故躡前而起",
    "X55n0905_002:0608c20": "問也。答中先拂妄情所執。次以緣起依持之用而",
    "X55n0905_002:0608c21": "融攝之。蓋既全心起相。全相即心。安得不一相即",
    "X55n0905_002:0608c22": "一切相耶。△二相即。",
    "X55n0905_002:0608c23": "問曰。我今一念即與三世等耶。所見一塵即共十方",
    "X55n0905_002:0608c24": "齊乎。答曰。非但一念與三世等。亦可一念即是三世",
    "X55n0905_002:0609a01": "時劫。非但一塵共十方齊。亦可一塵即是十方世界。",
    "X55n0905_002:0609a02": "何以故。以一切法唯一心故。是以別無自別。別是一",
    "X55n0905_002:0609a03": "心。心具眾用。一心是別。常同常異。法界法爾。",
    "X55n0905_002:0609a04": "以別是一心故常同。以一心是別故常異。常同故",
    "X55n0905_002:0609a05": "言相即。常異故言相攝。同異俱不思議相攝相即。",
    "X55n0905_002:0609a06": "豈復有二體哉。初正明相攝竟。△二兼破實疑五。",
    "X55n0905_002:0609a07": "初破凡聖不同疑。二破聖無別相疑。三破世諦差",
    "X55n0905_002:0609a08": "別疑。四破世諦攝事疑。五破濫同神我疑。今初。",
    "X55n0905_002:0609a09": "問曰。此之相攝既理實不虗。故聖人即能以自攝他。",
    "X55n0905_002:0609a10": "以大為小。促長演短。合多離一。何故凡夫不得如此。",
    "X55n0905_002:0609a11": "答曰。凡聖理實同爾圓融。但聖人稱理施作所以皆",
    "X55n0905_002:0609a12": "成。凡夫情執乖理是故不得。",
    "X55n0905_002:0609a13": "△二破聖無別相疑。",
    "X55n0905_002:0609a14": "問曰。聖人得理便應不見別相。何得以彼小事以包",
    "X55n0905_002:0609a15": "納大法。答曰。若據第一義諦。真如平等實無差別。不",
    "X55n0905_002:0609a16": "妨即寂。緣起世諦不壞而有相別。",
    "X55n0905_002:0609a17": "此明聖人既悟第一義諦。不壞世諦。不同凡夫二",
    "X55n0905_002:0609a18": "諦俱迷。△三破世諦差別疑。",
    "X55n0905_002:0609a19": "問曰。若約真諦本無眾相。故不論攝與不攝。若據世",
    "X55n0905_002:0609a20": "諦彼此差別。故不可大小相收。答曰。若二諦一向異",
    "X55n0905_002:0609a21": "體。可如來難。今既以體作用名為世諦。用全是體。名",
    "X55n0905_002:0609a22": "為真諦。寧不相攝。",
    "X55n0905_002:0609a23": "△四破世諦攝事疑。",
    "X55n0905_002:0609a24": "問曰。體用無二。只可二諦相攝。何得世諦還攝世事。",
    "X55n0905_002:0609b01": "答曰。今云體用無二者。非如攬眾塵之別用。成泥團",
    "X55n0905_002:0609b02": "之一體。但以世諦之中一一事相即是真諦全體。故",
    "X55n0905_002:0609b03": "云體用無二。以是義故。若真諦攝世諦中一切事相",
    "X55n0905_002:0609b04": "得盡。即世諦中一一事相亦攝世諦中一切事相皆",
    "X55n0905_002:0609b05": "盡。如上已具明此道理竟。不須更致餘詰。",
    "X55n0905_002:0609b06": "△五破濫同神我疑。",
    "X55n0905_002:0609b07": "問曰。若言世諦之中一一事相即是真諦全體者。此",
    "X55n0905_002:0609b08": "則真心遍一切處。與彼外道所計神我遍一切處義",
    "X55n0905_002:0609b09": "有何異耶。答曰。外道所計心外有法。大小遠近三世",
    "X55n0905_002:0609b10": "六道歷然是實。但以神我微妙廣大故。遍一切處猶",
    "X55n0905_002:0609b11": "如虗空。此即見有實事之相異神我。神我之相異實",
    "X55n0905_002:0609b12": "事也。設使即事計我。我與事一。但彼執事為實。彼此",
    "X55n0905_002:0609b13": "不融。佛法之內即不如是。知一切法悉是心作。但以",
    "X55n0905_002:0609b14": "心性緣起不無相別。雖復相別。其唯一心為體。以體",
    "X55n0905_002:0609b15": "為用。故言實際。無處不至。非謂心外有其實事。心遍",
    "X55n0905_002:0609b16": "在中。名為至也。",
    "X55n0905_002:0609b17": "外道神我之計復有二別。一者計異物是我。二者",
    "X55n0905_002:0609b18": "計即物是我。雖有二計。總不達一切惟心。心外無",
    "X55n0905_002:0609b19": "物。故與大乘法門不同。初以理曲明竟。△二以事",
    "X55n0905_002:0609b20": "巧示二。初許示。二正示。今初。",
    "X55n0905_002:0609b21": "此事用相攝之義難知。我今方便令汝得解。汝用我",
    "X55n0905_002:0609b22": "語不。外人曰。善哉受教。",
    "X55n0905_002:0609b23": "事事無礙法界。不離眾生日用之間。迷者不覺。高",
    "X55n0905_002:0609b24": "推聖境。故今更就事以巧示之也。△二正示二。初",
    "X55n0905_002:0609c01": "示大小相攝相即。二示時劫相攝相即。今初。",
    "X55n0905_002:0609c02": "沙門曰。汝當閉目憶想身上一小毛孔。即能見不。外",
    "X55n0905_002:0609c03": "人憶想一小毛孔已。報曰。我已了了見也。沙門曰。汝",
    "X55n0905_002:0609c04": "當閉目憶想作一大城。廣數十里。即能見不。外人想",
    "X55n0905_002:0609c05": "作城已。報曰。我於心中了了見也。沙門曰。毛孔與城",
    "X55n0905_002:0609c06": "大小異不。外人曰。異。沙門曰。向者毛孔與城但是心",
    "X55n0905_002:0609c07": "作不。外人曰。是心作。沙門曰。汝心有小大耶。外人曰。",
    "X55n0905_002:0609c08": "心無形相。焉可見有大小。沙門曰。汝想作毛孔時。為",
    "X55n0905_002:0609c09": "減小許心作。為全用一心作耶。外人曰。心無形段。焉",
    "X55n0905_002:0609c10": "可減小許用之。是故我全用一念想作毛孔也。沙門",
    "X55n0905_002:0609c11": "曰。汝想作大城時。為只用自家一念作。為更別得他",
    "X55n0905_002:0609c12": "人心神共作耶。外人曰。唯用自心作城。更無他人心",
    "X55n0905_002:0609c13": "也。沙門曰。然則一心全體唯作一小毛孔。復全體能",
    "X55n0905_002:0609c14": "作大城。心既是一無大小故。毛孔與城俱全用一心",
    "X55n0905_002:0609c15": "為體。當知毛孔與城體融平等也。以是義故。舉小收",
    "X55n0905_002:0609c16": "大。無大而非小。舉大攝小。無小而非大。無小而非大。",
    "X55n0905_002:0609c17": "故大入小而大不滅。無大而非小。故小容大而小不",
    "X55n0905_002:0609c18": "增。是以小無異增。故芥子舊質不改。大無異減。故須",
    "X55n0905_002:0609c19": "彌大相如故。此即據緣起之義也。若以心體平等之",
    "X55n0905_002:0609c20": "義。望彼即大小之相。本來非有。不生不滅。唯一真心",
    "X55n0905_002:0609c21": "也。",
    "X55n0905_002:0609c22": "全舉心體而成一毛孔。全舉心體而成一大城。此",
    "X55n0905_002:0609c23": "不變隨緣之用也。大亦唯心。大無大相。小亦唯心。",
    "X55n0905_002:0609c24": "小無小相。大小生時心不生。大小滅時心不滅。心",
    "X55n0905_002:0610a01": "既不生不滅。則唯心之大小全體即心故。亦即不",
    "X55n0905_002:0610a02": "生不滅。此隨緣不變之體也。既全體起用。全用即",
    "X55n0905_002:0610a03": "體。寧不全用攝一切用耶。△二示時劫相攝相即。",
    "X55n0905_002:0610a04": "我今又問汝。汝甞夢不。外人曰。我嘗有夢。沙門曰。汝",
    "X55n0905_002:0610a05": "曾夢見經歷十年五歲時節以不。外人曰。我實曾見",
    "X55n0905_002:0610a06": "歷涉多年或經旬月時節。亦有晝夜與覺無異。沙門",
    "X55n0905_002:0610a07": "曰。汝若覺已。自知睡經幾時。外人曰。我既覺已。借問",
    "X55n0905_002:0610a08": "他人。言我睡始經食頃。沙門曰。奇哉。於一食之頃而",
    "X55n0905_002:0610a09": "見多年之事。以是義故。據覺論夢。夢裏長時便則不",
    "X55n0905_002:0610a10": "實。據夢論覺。覺時食頃亦則為虗。若覺夢據情論。即",
    "X55n0905_002:0610a11": "長短各論。各謂為實。一向不融。若覺夢據理論。即長",
    "X55n0905_002:0610a12": "短相攝。長時是短。短時是長。而不妨長短相別。若以",
    "X55n0905_002:0610a13": "一心望彼。則長短俱無。本來平等一心也。正以心體",
    "X55n0905_002:0610a14": "平等。非長非短。故心性所起長短之相。即無長短之",
    "X55n0905_002:0610a15": "實。故得相攝。若此長時自有長體。短時自有短體。非",
    "X55n0905_002:0610a16": "是一心起作者。即不得長短相攝。又雖同一心為體。",
    "X55n0905_002:0610a17": "若長時則全用一心而作。短時即減少許心作者。亦",
    "X55n0905_002:0610a18": "不得長短相攝。正以一心全體復作短時。全體復作",
    "X55n0905_002:0610a19": "長時。故得相攝也。是故聖人依平等義故。即不見三",
    "X55n0905_002:0610a20": "世時節長短之相。依緣起義故。即知短時長時體融",
    "X55n0905_002:0610a21": "相攝。又復聖人善知緣起之法。唯虗無實。悉是心作。",
    "X55n0905_002:0610a22": "是心作故。用心想彼七日以為一劫。但以一切法本",
    "X55n0905_002:0610a23": "來皆從心作。故一劫之相隨心即成。七日之相隨心",
    "X55n0905_002:0610a24": "即謝。演短既爾。促長亦然。若凡夫之輩。於此緣起法",
    "X55n0905_002:0610b01": "上妄執為實。是故不知長短相攝。亦不能演短促長",
    "X55n0905_002:0610b02": "也。此明第四事用相攝之相竟。",
    "X55n0905_002:0610b03": "唯心之長可以作唯心之短。唯心之短可以作唯",
    "X55n0905_002:0610b04": "心之長。故得相攝。長亦唯心。長無長相。短亦唯心。",
    "X55n0905_002:0610b05": "短無短相。故得相即也。餘例上可解。",
    "X55n0905_002:0610b07": "大乘止觀法門釋要卷第二"
}