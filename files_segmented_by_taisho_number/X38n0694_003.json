{
    "X38n0694_003:0642b11": "佛說梵網經菩薩心地品合註卷第三(下卷初)",
    "X38n0694_003:0642b13": "姚秦　三藏法師　鳩摩羅什　譯",
    "X38n0694_003:0642b14": "明　菩薩沙彌古吳　智旭　註",
    "X38n0694_003:0642b15": "菩薩比丘溫陵　道昉　訂",
    "X38n0694_003:0642b17": "△次釋迦宣菩薩戒三。初敘說戒厚繇。二例重輕",
    "X38n0694_003:0642b18": "戒相。三勸大眾奉行。初中二。初覆敘垂迹傳法。",
    "X38n0694_003:0642b19": "二正明樹下勸發。初中又二。初長行。次偈頌。",
    "X38n0694_003:0642b20": "初中復二。初正述迹佛弘法。二方明以戒攝生。",
    "X38n0694_003:0642b21": "今初。",
    "X38n0694_003:0642b22": "爾時釋迦牟尼佛。從初現蓮華臺藏世界東方來入",
    "X38n0694_003:0642b23": "天王宮中。說魔受化經已。下生南閻浮提。迦夷羅國。",
    "X38n0694_003:0642b24": "母名摩耶。父字白淨。吾名悉達。七歲出家。三十成道。",
    "X38n0694_003:0642c01": "號吾為釋迦牟尼佛。於寂滅道場。坐金剛華光王座。",
    "X38n0694_003:0642c02": "乃至摩醯首羅天王宮。其中次第十住處所說。時佛",
    "X38n0694_003:0642c03": "觀諸大梵天王網羅幢。因為說無量世界。猶如網孔。",
    "X38n0694_003:0642c04": "一一世界。各各不同。別異無量。佛教門亦復如是。吾",
    "X38n0694_003:0642c05": "今來此世界八千返。為此娑婆世界。坐金剛華光王",
    "X38n0694_003:0642c06": "座。乃至摩醯首羅天王宮。為是中一切大眾。略開心",
    "X38n0694_003:0642c07": "地法門竟。",
    "X38n0694_003:0642c08": "從初現蓮華臺藏世界者。指上卷初。於四禪天中",
    "X38n0694_003:0642c09": "放光徹炤。乃至擎接還歸事也。東方來入天王宮",
    "X38n0694_003:0642c10": "者。謂既秉受心地法門。入禮性虗空華光三昧。即",
    "X38n0694_003:0642c11": "於三昧之中。還來此土摩醯首羅天王宮中。此土",
    "X38n0694_003:0642c12": "在華藏之東。故云東方來入也。說魔受化經者。別",
    "X38n0694_003:0642c13": "為通教利根。示現於第四禪天降魔已竟。方更下",
    "X38n0694_003:0642c14": "生。如玄義中所明。不同三藏所見。直至樹下方降",
    "X38n0694_003:0642c15": "魔也。迦夷羅。亦云迦維羅衛。具云迦毗羅皤窣都。",
    "X38n0694_003:0642c16": "翻為黃色所依處。上古有黃頭仙人。依此修道。西",
    "X38n0694_003:0642c17": "域記云劫比羅伐窣堵。此翻赤澤。或名婆兜釋翅",
    "X38n0694_003:0642c18": "搜。或名釋翅瘦。此翻能仁住處。摩耶。具云摩訶摩",
    "X38n0694_003:0642c19": "耶。此翻大術。或翻大幻。謂以大願智幻法門。為如",
    "X38n0694_003:0642c20": "來母也。白淨。或云淨飯。或云真淨。梵稱首圖馱那。",
    "X38n0694_003:0642c21": "或稱閱頭檀也。悉達。具云薩婆悉達。此翻頓吉。以",
    "X38n0694_003:0642c22": "太子生時。諸吉祥瑞皆悉具故。大論翻為成利。西",
    "X38n0694_003:0642c23": "域記云薩婆曷剌他悉陀。唐言一切義成。舊稱悉",
    "X38n0694_003:0642c24": "達。訛略也。七歲出家。猶言出家七歲。謂初出家時。",
    "X38n0694_003:0643a01": "先學不用處定。不久得證。知非究竟。次學非非想",
    "X38n0694_003:0643a02": "定。又不久得證。知其亦非究竟。次復遊行諸國。凡",
    "X38n0694_003:0643a03": "經一年。次更苦行六年。至年三十。乃成正覺。齊此",
    "X38n0694_003:0643a04": "以前。皆是體性虗空華光三昧中事。示成佛已。名",
    "X38n0694_003:0643a05": "為從三昧出。即坐金剛華光王座。及妙光堂。說十",
    "X38n0694_003:0643a06": "世界海。次復徧歷忉利夜摩兜率化樂他化。初禪",
    "X38n0694_003:0643a07": "二禪三禪。及摩醯宮。共有十个住處。說於十種法",
    "X38n0694_003:0643a08": "門。說法已周。更為說喻。令知所被之機。能被之教。",
    "X38n0694_003:0643a09": "皆如梵網。皆不出於心地法門也。寂滅道場。即菩",
    "X38n0694_003:0643a10": "提道場。菩提是智。寂滅是理。繇坐此處。以菩提智。",
    "X38n0694_003:0643a11": "證寂滅理。故名為菩提道場。亦名寂滅道場。來此",
    "X38n0694_003:0643a12": "世界八千返者。特指示成正覺之事。非謂其餘化",
    "X38n0694_003:0643a13": "身。如玄義中已明。略開心地法門竟者。結指上文。",
    "X38n0694_003:0643a14": "△二方明以戒攝生。",
    "X38n0694_003:0643a15": "復從天王宮。下至閻浮提菩提樹下。為此地上一切",
    "X38n0694_003:0643a16": "眾生。凡夫癡暗之人。說我本盧舍那佛心地中。初發",
    "X38n0694_003:0643a17": "心中常所誦一戒。光明金剛寶戒。是一切佛本源。一",
    "X38n0694_003:0643a18": "切菩薩本源。佛性種子。一切眾生。皆有佛性。一切意",
    "X38n0694_003:0643a19": "識色心。是情是心。皆入佛性戒中。當當常有因故。當",
    "X38n0694_003:0643a20": "當常住法身。如是十波羅提木叉出於世界。是法戒。",
    "X38n0694_003:0643a21": "是三世一切眾生頂戴奉持。吾今當為此大眾。重說",
    "X38n0694_003:0643a22": "無盡藏戒品。是一切眾生戒。本源自性清淨。",
    "X38n0694_003:0643a23": "十會既畢。隨說戒品者。以此住行向地等一切微",
    "X38n0694_003:0643a24": "妙法門。雖人人性具。而沉迷日久。方坐癡暗之地。",
    "X38n0694_003:0643b01": "何繇得入。然雖癡暗凡夫。亦自有入門方便。只恐",
    "X38n0694_003:0643b02": "不發心耳。只如盧舍那佛。本亦曾為癡暗凡夫。但",
    "X38n0694_003:0643b03": "初始發心。便受戒品。受戒之後。便常誦習。所以克",
    "X38n0694_003:0643b04": "證心地法門。直至成佛。皆以此一戒為最勝因緣。",
    "X38n0694_003:0643b05": "此戒是古先諸佛展轉相傳。非是創立。即是第一",
    "X38n0694_003:0643b06": "最上微妙之戒。破諸黑暗。名為光明。摧諸煩惱。喻",
    "X38n0694_003:0643b07": "若金剛。廣具一切功德法財。目之為寶。又炤一切",
    "X38n0694_003:0643b08": "法。名為光明。攝善戒也。體是無漏。名為金剛。律儀",
    "X38n0694_003:0643b09": "戒也。濟物利用。名之為寶。攝生戒也。蓋不惟舍那",
    "X38n0694_003:0643b10": "繇此成佛。舉凡一切諸佛。無不以此戒為本源。一",
    "X38n0694_003:0643b11": "切菩薩。亦無不以此戒為本源。以離此戒。則三十",
    "X38n0694_003:0643b12": "心十地法門皆不成就。乃至佛地一切功德。亦不",
    "X38n0694_003:0643b13": "成就故也。佛性種子者。此戒本以正因佛性為種",
    "X38n0694_003:0643b14": "子。起信所謂以知法性無染汙故。隨順修行尸波",
    "X38n0694_003:0643b15": "羅蜜。而緣了佛性。又以此戒為種子。涅槃所謂一",
    "X38n0694_003:0643b16": "切眾生。雖有佛性。要因持戒。然後乃見。因見佛性。",
    "X38n0694_003:0643b17": "乃成阿耨多羅三藐三菩提也。一切眾生既皆有",
    "X38n0694_003:0643b18": "佛性。佛性徧一切法。則若意若識。若色若心。但凡",
    "X38n0694_003:0643b19": "是情是心。無不入於佛性戒中。此戒的的是常有",
    "X38n0694_003:0643b20": "真因。此戒的的是常住法身妙果。如是十波羅提",
    "X38n0694_003:0643b21": "木义出於世界。普被羣機。故此法戒。乃三世一切",
    "X38n0694_003:0643b22": "眾生。皆應頂戴受持者也。思量名意。別指第七。了",
    "X38n0694_003:0643b23": "別名識。別指前六。集起名心。別指第八。五根四大",
    "X38n0694_003:0643b24": "名色。是情者。揀非無情。是心者。揀非無心。謂除非",
    "X38n0694_003:0643c01": "木石無心。不堪受戒。但有心者。皆有佛性。有佛性",
    "X38n0694_003:0643c02": "者。即入佛性戒中。以此妙戒。全依佛性理體所起。",
    "X38n0694_003:0643c03": "還復開顯佛性。莊嚴佛性。故名佛性戒也。當當。猶",
    "X38n0694_003:0643c04": "言的的確確。既是全性所起。的是常有真因。既繇",
    "X38n0694_003:0643c05": "此開顯莊嚴佛性。的是常住法身妙果。所謂十無",
    "X38n0694_003:0643c06": "盡戒。一切戒之根本。保任行人到解脫岸。故名波",
    "X38n0694_003:0643c07": "羅提木叉。此戒即是無盡之藏。繇於本源自性清",
    "X38n0694_003:0643c08": "淨為所依體。廼成無作妙戒體故。出此無作戒",
    "X38n0694_003:0643c09": "體。復為三意。初正出無作律儀。二兼明定道二戒。",
    "X38n0694_003:0643c10": "三更明三聚戒法。初正出無作律儀者。天台師",
    "X38n0694_003:0643c11": "云。戒體者。不起而已。起即性。無作假色。磐公釋云。",
    "X38n0694_003:0643c12": "謂此戒體。不起則已。起則全性。而性修交成。必有",
    "X38n0694_003:0643c13": "無作假色。假色者。性必假色法以為表見也。無作",
    "X38n0694_003:0643c14": "一發。任運止惡。任運行善。不俟再作。故名無作。此",
    "X38n0694_003:0643c15": "菩薩無作律儀。應以七句勝義而詮顯之。一者本",
    "X38n0694_003:0643c16": "源清淨以為其性。二者增上善心以為其因。三者",
    "X38n0694_003:0643c17": "三種勝境以為其緣。四者三番羯磨以為其體。五",
    "X38n0694_003:0643c18": "者無漏妙色以顯其相。六者極至佛果以為其期。",
    "X38n0694_003:0643c19": "七者妙極法身以為其果。一清淨為性者。所謂諸",
    "X38n0694_003:0643c20": "法真實之相。不生不滅不常不斷等。乃此戒所依",
    "X38n0694_003:0643c21": "之理體也。二增上因心者。所謂發菩提心。被四弘",
    "X38n0694_003:0643c22": "鎧。上求下化。情期極果。又須別圓二教初心。乃感",
    "X38n0694_003:0643c23": "此戒。若藏通二教之心。不能發此無上戒也。三勝",
    "X38n0694_003:0643c24": "境為緣者。瓔珞經云。諸佛菩薩現在前受。名上品",
    "X38n0694_003:0644a01": "戒。菩薩法師前受。名中品戒。千里無師。於經像前",
    "X38n0694_003:0644a02": "自誓而受。名下品戒。自誓受戒。復有不同。此經即",
    "X38n0694_003:0644a03": "須得見好相。瓔珞地持。皆惟貴發菩提心。或重內",
    "X38n0694_003:0644a04": "因。或重外緣。各有所以。須自審量耳。四從羯磨得",
    "X38n0694_003:0644a05": "者。磐公云。初番羯磨時。十方世界妙善戒法。繇心",
    "X38n0694_003:0644a06": "業力。悉皆震動。二番羯磨時。十方世界妙善戒法。",
    "X38n0694_003:0644a07": "如雲如蓋。覆行人頂。三番羯磨時。十方世界妙善",
    "X38n0694_003:0644a08": "戒法。從行人頂門。流入身心。充滿正報。盡未來際。",
    "X38n0694_003:0644a09": "永為佛種。義疏云。大乘所明。戒是色聚。憑師一受。",
    "X38n0694_003:0644a10": "遠至菩提。隨定隨道。誓修諸善。誓度含識。以情期",
    "X38n0694_003:0644a11": "極果。此心力大。別發戒善為行者所緣。止息諸惡。",
    "X38n0694_003:0644a12": "涅槃經念戒中云。雖無形色。而可護持。雖無觸對。",
    "X38n0694_003:0644a13": "善修方便。可令具足。故知別有此無作體。從羯磨",
    "X38n0694_003:0644a14": "得。若自誓受者。亦從三白時得。或從見好相時得",
    "X38n0694_003:0644a15": "也。五無漏色相者。謂初受戒竟。即於法界有情邊",
    "X38n0694_003:0644a16": "得不殺色。於法界情非情邊得不盜色。於法界有",
    "X38n0694_003:0644a17": "情邊得不婬色。於法界有情邊得不妄語色。乃至",
    "X38n0694_003:0644a18": "於法界有情邊得不瞋色。於法界三寶邊得不謗",
    "X38n0694_003:0644a19": "色。又眾輕戒中。於法界師友邊得不慢色。於法界",
    "X38n0694_003:0644a20": "酒得不飲色。於法界肉得不食色。乃至於法界法",
    "X38n0694_003:0644a21": "門得不破壞色。此不殺不盜等法。雖無形相可見。",
    "X38n0694_003:0644a22": "而借色表顯。所謂非眼處色。是法處色。又殺盜等",
    "X38n0694_003:0644a23": "是有漏法。不殺等即無漏法。故名無漏色法。是以",
    "X38n0694_003:0644a24": "未受戒時。雖殺盜等事。未必念念徧造。而十方世",
    "X38n0694_003:0644b01": "界。無非我殺盜婬妄之場。十方有情。無非我殺盜",
    "X38n0694_003:0644b02": "婬妄所行之境。甫受戒已。則十方世界。無非我慈",
    "X38n0694_003:0644b03": "良清直之地。十方有情。無非我慈良清直所被之",
    "X38n0694_003:0644b04": "機。故一念中成就無漏微妙善色。一一徧於法界。",
    "X38n0694_003:0644b05": "一切諸念亦復如是。名為無盡戒品。不亦宜乎。六",
    "X38n0694_003:0644b06": "佛果為期者。瓔珞經云。從今身。至佛身。於其中間。",
    "X38n0694_003:0644b07": "不得故殺生。乃至不得故謗三寶藏。菩薩戒羯磨",
    "X38n0694_003:0644b08": "文云。若諸菩薩。雖復轉身徧十方界。在在生處。不",
    "X38n0694_003:0644b09": "捨菩薩淨戒律儀。設轉受餘生。忘失本念。值遇善",
    "X38n0694_003:0644b10": "友。為欲覺悟菩薩戒念。雖數重受。而非新受。亦不",
    "X38n0694_003:0644b11": "新得。不同其餘戒法。惟以盡壽為期也。七妙極法",
    "X38n0694_003:0644b12": "身果者。據義疏論興廢中。謂方便求受。其體則興。",
    "X38n0694_003:0644b13": "至佛乃廢。以佛果位中。諸惡永淨。更無可止。萬善",
    "X38n0694_003:0644b14": "圓極。更無可行。持犯兩忘。故名為廢。然此無作戒",
    "X38n0694_003:0644b15": "體。既是全性起修。寧不全修在性。既全在性。那可",
    "X38n0694_003:0644b16": "論廢。又既是無漏色法。即是諸佛究竟常色。又安",
    "X38n0694_003:0644b17": "可廢。若戒體可廢。定慧解脫解脫知見。亦應可廢。",
    "X38n0694_003:0644b18": "又盧舍那名淨滿。惡無不淨。善無不滿。正是究竟",
    "X38n0694_003:0644b19": "戒體。故曰惟佛一人持淨戒。其餘皆名破戒者。又",
    "X38n0694_003:0644b20": "豈有廢。然此戒體。雖至佛地乃稱究竟。而初心所",
    "X38n0694_003:0644b21": "受。更無異體。故曰。若人受佛戒。即入諸佛位。以與",
    "X38n0694_003:0644b22": "三世諸佛同一戒體故也。如太子初生。即入王位。",
    "X38n0694_003:0644b23": "位同於王。真是王子。雖治國平天下事。尚未諳練。",
    "X38n0694_003:0644b24": "不得言其非是王種。菩薩受戒。亦復如是。頓同諸",
    "X38n0694_003:0644c01": "佛戒體。名真佛子。雖定慧解脫力無畏不共法等。",
    "X38n0694_003:0644c02": "尚未修習。不得言其非是佛種。如太子長成。紹繼",
    "X38n0694_003:0644c03": "王位。止是父母所生之身。更無異身。菩薩成佛。亦",
    "X38n0694_003:0644c04": "復如是。功德滿足。坐於道場。止是初發心時所得",
    "X38n0694_003:0644c05": "戒體。更無異體。如此妙體。那得論廢。如太子生後。",
    "X38n0694_003:0644c06": "若壽命應盡。若九橫因緣。其身則死。不復堪能紹",
    "X38n0694_003:0644c07": "繼王位。菩薩受戒。亦復如是。若退失大菩提心。若",
    "X38n0694_003:0644c08": "毀犯十重禁法。其戒則失。不復堪能成就菩提。防",
    "X38n0694_003:0644c09": "此二緣。善巧修習。直至菩提。成究竟戒。故言妙極",
    "X38n0694_003:0644c10": "法身以為果也。二兼明定道二戒者。大小乘中。",
    "X38n0694_003:0644c11": "皆有定共戒。及道共戒。謂繇定力。自然止息諸惡。",
    "X38n0694_003:0644c12": "名定共戒。繇於道力。自然永離諸惡。名道共戒。定",
    "X38n0694_003:0644c13": "道與律儀並起。故稱為共。前明律儀從師受得。今",
    "X38n0694_003:0644c14": "則藉定道力自能發得無作律儀。還以無作為其",
    "X38n0694_003:0644c15": "體也。此定道二戒。若先已受律儀戒者。止因定道。",
    "X38n0694_003:0644c16": "倍增明淨。更無異體。若先未受律儀戒者。隨定道",
    "X38n0694_003:0644c17": "力。即發律儀。又定共亦名禪戒。道共亦名為無漏",
    "X38n0694_003:0644c18": "戒。或定共通於欲界地定。禪戒惟指初禪已上。道",
    "X38n0694_003:0644c19": "共通於方便道中。無漏惟指發真已上。若發真無",
    "X38n0694_003:0644c20": "漏。則永無退失。若方便道。及諸禪定。容有進否也。",
    "X38n0694_003:0644c21": "三更明三聚戒法者。瓔珞經云。律儀戒。謂十波",
    "X38n0694_003:0644c22": "羅夷。攝善。謂八萬四千法門。攝生。謂慈悲喜捨。化",
    "X38n0694_003:0644c23": "及眾生。令得安樂。今明此三。並是菩薩戒法。亦並",
    "X38n0694_003:0644c24": "以無作為體。律儀備列重輕諸相。而止言十波羅",
    "X38n0694_003:0645a01": "夷者。以四十八輕。皆是十重戒之等流眷屬。十重",
    "X38n0694_003:0645a02": "戒法。攝一切戒罄無不盡。是故名為十無盡戒也。",
    "X38n0694_003:0645a03": "八萬四千法門。即無作體所具眾善。慈悲喜捨。即",
    "X38n0694_003:0645a04": "無作戒妙用功能。所以同名為戒。又菩薩戒法。弘",
    "X38n0694_003:0645a05": "誓無盡。若不攝善攝生。即是戒體有缺。故八萬四",
    "X38n0694_003:0645a06": "千法體。慈悲喜捨定體。總皆攬之以為戒體。戒為",
    "X38n0694_003:0645a07": "法界。一切法趣戒也。律儀戒是法身德。攝善戒是",
    "X38n0694_003:0645a08": "般若德。攝生戒是解脫德。攝律儀能成法身。攝善",
    "X38n0694_003:0645a09": "法能成報身。攝眾生能成化身。又繇律儀戒成於",
    "X38n0694_003:0645a10": "斷德。繇攝善戒成於智德。繇攝生戒成於恩德。小",
    "X38n0694_003:0645a11": "乘心希自度。見苦斷集。故但有律儀。不慕佛地稱",
    "X38n0694_003:0645a12": "性功德。故無攝善法戒。不思濟度一切眾生。故無",
    "X38n0694_003:0645a13": "攝眾生戒。菩薩初發心時。便以上求下化為懷。上",
    "X38n0694_003:0645a14": "求攝善。下化攝生。三聚淨戒。一時圓發。更非先後",
    "X38n0694_003:0645a15": "也。",
    "X38n0694_003:0645a16": "△次偈頌三。初頌舍那始授。二頌釋迦轉授。三勸",
    "X38n0694_003:0645a17": "信受奉持。義疏云。三序悉是此土釋迦所說。雜有",
    "X38n0694_003:0645a18": "經家之辭。初頌舍那始授。",
    "X38n0694_003:0645a19": "　我今盧舍那　　方坐蓮華臺　　周匝千華上",
    "X38n0694_003:0645a20": "　復現千釋迦　　一華百億國　　一國一釋迦",
    "X38n0694_003:0645a21": "　各坐菩提樹　　一時成佛道　　如是千百億",
    "X38n0694_003:0645a22": "　盧舍那本身　　千百億釋迦　　各接微塵眾",
    "X38n0694_003:0645a23": "　俱來至我所　　聽我誦佛戒　　甘露門即開",
    "X38n0694_003:0645a24": "甘露者。不死之藥。喻持戒者。能得涅槃常樂我淨。",
    "X38n0694_003:0645b01": "永無老死也。門為能通。教能通理。繇教戒力。通至",
    "X38n0694_003:0645b02": "大涅槃城。",
    "X38n0694_003:0645b03": "△二頌釋迦轉授。",
    "X38n0694_003:0645b04": "　是時千百億　　還至本道場　　各坐菩提樹",
    "X38n0694_003:0645b05": "　誦我本師戒　　十重四十八　　戒如明日月",
    "X38n0694_003:0645b06": "　亦如瓔珞珠　　微塵菩薩眾　　由是成正覺",
    "X38n0694_003:0645b07": "　是盧舍那誦　　我亦如是誦　　汝新學菩薩",
    "X38n0694_003:0645b08": "　頂戴受持戒　　受持是戒已　　轉授諸眾生",
    "X38n0694_003:0645b09": "本師。指舍那也。如明日月瓔珞珠者。日消罪霧。月",
    "X38n0694_003:0645b10": "炤夜幽。珠療貧窮。律儀義也。日長善法。月得清凉。",
    "X38n0694_003:0645b11": "珠富法財。攝善義也。日月麗天。無不瞻仰。瓔珞在",
    "X38n0694_003:0645b12": "身。觀者愛敬。攝生義也。既勸受持。即勸轉授。使燈",
    "X38n0694_003:0645b13": "燈相續。化化無盡。",
    "X38n0694_003:0645b14": "△三勸信受奉持。",
    "X38n0694_003:0645b15": "　諦聽我正誦　　佛法中戒藏　　波羅提木叉",
    "X38n0694_003:0645b16": "　大眾心諦信　　汝是當成佛　　我是已成佛",
    "X38n0694_003:0645b17": "　常作如是信　　戒品已具足　　一切有心者",
    "X38n0694_003:0645b18": "　皆應攝佛戒　　眾生受佛戒　　即入諸佛位",
    "X38n0694_003:0645b19": "　位同大覺已　　真是諸佛子　　大眾皆恭敬",
    "X38n0694_003:0645b20": "　至心聽我誦",
    "X38n0694_003:0645b21": "佛法中戒藏者。一乘無上戒法。不但揀異外道凡",
    "X38n0694_003:0645b22": "夫等戒。亦復揀異聲聞緣覺戒也。此戒即是諸戒",
    "X38n0694_003:0645b23": "之藏。以一切八戒五戒十戒二百五十戒等。無不",
    "X38n0694_003:0645b24": "從此大戒流出。又一切八戒。及具戒等。無不攝入",
    "X38n0694_003:0645c01": "此大戒中。故清淨毗尼方廣經云。菩薩毗尼。猶如",
    "X38n0694_003:0645c02": "大海。所有毗尼。無不納受也。大眾心諦信者。佛法",
    "X38n0694_003:0645c03": "大海。惟信能入。若不信自身決得成佛。則有所戒",
    "X38n0694_003:0645c04": "品。不能牢固。若諦信自身有成佛分。諦信舍那繇",
    "X38n0694_003:0645c05": "戒成佛。自然念念護持妙戒。不使毀缺也。餘如前",
    "X38n0694_003:0645c06": "釋可知。",
    "X38n0694_003:0645c07": "△二正明樹下勸發二。初經家敘事。二釋迦自說。",
    "X38n0694_003:0645c08": "初中三。初佛欲結戒。二放光表瑞。三大眾願聞。",
    "X38n0694_003:0645c09": "今初。",
    "X38n0694_003:0645c10": "爾時釋迦牟尼佛。初坐菩提樹下。成無上正覺已。初",
    "X38n0694_003:0645c11": "結菩薩波羅提木叉。孝順父母師僧三寶。孝順至道",
    "X38n0694_003:0645c12": "之法。孝名為戒。亦名制止。",
    "X38n0694_003:0645c13": "上文言示成佛道。十處說法已竟。復至菩提樹下",
    "X38n0694_003:0645c14": "說戒。今言初坐等者。意顯成道不久。即宣此戒非",
    "X38n0694_003:0645c15": "待他時。所謂先務之為急也。初結木叉。頓制五十",
    "X38n0694_003:0645c16": "八事。不同聲聞隨犯隨結者。理論關機宜。事論凡",
    "X38n0694_003:0645c17": "有三義。一者大士深信。頓聞不逆。二者大士不恒",
    "X38n0694_003:0645c18": "侍左右。不得隨事隨白。三者舍那為妙海王子授",
    "X38n0694_003:0645c19": "菩薩戒。即頓說此五十八條。古制應爾也。又聲聞",
    "X38n0694_003:0645c20": "隨事隨結。皆悉集十句義。今頓制諸戒。亦應戒戒",
    "X38n0694_003:0645c21": "具足十義。經雖不出。理必應然。略出名相。俾知利",
    "X38n0694_003:0645c22": "益。一攝取於僧。謂制此重輕諸戒。攝受眾生。令歸",
    "X38n0694_003:0645c23": "大乘僧寶數中。令取大乘僧寶果位。二令僧歡喜。",
    "X38n0694_003:0645c24": "謂繇攝取力故。能令大地菩薩。歡喜暢悅。三令僧",
    "X38n0694_003:0646a01": "安樂。謂繇禁戒力故。能令菩薩種族。利益增長。得",
    "X38n0694_003:0646a02": "安樂住。四未信者令生信。謂繇禁戒力故。性遮清",
    "X38n0694_003:0646a03": "淨。發起一切眾生正信之心。五已信者令增長。謂",
    "X38n0694_003:0646a04": "繇清淨律儀。能令久淹佛法者益其堅固。不退悔",
    "X38n0694_003:0646a05": "故。六難調者令調順。謂有一類假名菩薩。及一類",
    "X38n0694_003:0646a06": "雖發大心。煩惱習強者。今以重輕諸戒調之。懺悔",
    "X38n0694_003:0646a07": "訶責。令不敢違法律故。七慚愧者得安樂。謂繇調",
    "X38n0694_003:0646a08": "順諸難調者。則慚愧憎無擾亂故。八斷現在有漏。",
    "X38n0694_003:0646a09": "謂制止三業十支。令不漏落業煩惱故。九斷未來",
    "X38n0694_003:0646a10": "有漏。謂永斷漏種。不以染汙心受生死故。十正法",
    "X38n0694_003:0646a11": "得久住。謂繇大乘僧寶種性不斷。建立弘通正法",
    "X38n0694_003:0646a12": "輪故。孝順父母等者。戒相雖多。孝順攝盡。故總提",
    "X38n0694_003:0646a13": "孝順二字。以為其宗。父母生我色身。依之修道。師",
    "X38n0694_003:0646a14": "僧生我戒身。繇之成佛。三寶生我慧命。成就菩提",
    "X38n0694_003:0646a15": "故一一須孝順也。爾雅釋善事父母為孝。大史叔",
    "X38n0694_003:0646a16": "明以順釋孝。孝即是順。孝順父母。有三差別。一者",
    "X38n0694_003:0646a17": "冬溫夏凊。昏定晨省。奉養無方。服勞靡間。二者立",
    "X38n0694_003:0646a18": "身行道。不辱所生。三者善巧方便。喻親於道。孝順",
    "X38n0694_003:0646a19": "師僧。亦應准此。師僧者。獨指授戒之師。其餘僧眾。",
    "X38n0694_003:0646a20": "自屬三寶中攝。孝順三寶。亦有三義。一者供養承",
    "X38n0694_003:0646a21": "事。不厭疲勞。二者如說修行。不汙法化。三者革弊",
    "X38n0694_003:0646a22": "防非。弘通建立。若約法門解者。方便為父。智度為",
    "X38n0694_003:0646a23": "母。不離深義以為和尚。自心覺悟名佛。自心理體",
    "X38n0694_003:0646a24": "名法。理智一如名僧。如理作意觀察名孝。如理證",
    "X38n0694_003:0646b01": "入無背名順也。繇斯事理二種孝順。決至無上大",
    "X38n0694_003:0646b02": "菩提道。故云至道之法。孝即名之為戒。亦即名為",
    "X38n0694_003:0646b03": "制止。以孝則自不作惡故也。",
    "X38n0694_003:0646b04": "△二放光表瑞。",
    "X38n0694_003:0646b05": "佛即口放無量光明。",
    "X38n0694_003:0646b06": "瑞者。信也。欲說大事。故放勝光。廣召有緣。同來聽",
    "X38n0694_003:0646b07": "也。口放者。一表此戒金口敷揚。二表受者從佛口",
    "X38n0694_003:0646b08": "生。",
    "X38n0694_003:0646b09": "△三大眾願聞。",
    "X38n0694_003:0646b10": "是時百萬億大眾。諸菩薩。十八梵天。六欲天子。十六",
    "X38n0694_003:0646b11": "大國王。合掌至心。聽佛誦一切諸佛大乘戒。",
    "X38n0694_003:0646b12": "百萬億者。總敘有緣同集眾也。諸菩薩。別指三十",
    "X38n0694_003:0646b13": "心十地位人。十八梵天。別指色界。一梵眾。二梵輔。",
    "X38n0694_003:0646b14": "三大梵。此三總名初禪。四少光。五無量光。六光音。",
    "X38n0694_003:0646b15": "此三名第二禪。七少淨。八無量淨。九徧淨。此三名",
    "X38n0694_003:0646b16": "第三禪。十福生。十一福愛。十二廣果。此三屬第四",
    "X38n0694_003:0646b17": "禪。凡夫所居。十三無想。亦屬四禪。外道所居。十四",
    "X38n0694_003:0646b18": "無煩。十五無熱。十六善見。十七善現。十八色究竟",
    "X38n0694_003:0646b19": "天。此五亦屬四禪。三果聖人所居。此十八天。雖凡",
    "X38n0694_003:0646b20": "聖不同。皆離欲穢。得清淨定。故名梵天。六欲天子。",
    "X38n0694_003:0646b21": "別指欲界。一四王天。二忉利天。三夜摩天。四兜率",
    "X38n0694_003:0646b22": "天。五化樂天。六他化自在天。此六欲天。雖尚有男",
    "X38n0694_003:0646b23": "女五欲。而果報自然。不假營求。故皆名天。十六大",
    "X38n0694_003:0646b24": "國王者。西域諸國最多。舉其甚大。有十六國。一史",
    "X38n0694_003:0646c01": "伽。二摩竭提。三迦尸。四拘薩羅。五跋祗。六末羅。七",
    "X38n0694_003:0646c02": "支提。八跋沙。九尼樓。十槃闍羅。十一阿濕波。十二",
    "X38n0694_003:0646c03": "婆蹉。十三蘇羅。十四乾陀羅。十五劍浮沙。十六阿",
    "X38n0694_003:0646c04": "槃提。合掌者。身業肅恭。至心者。意業專精。聽者。口",
    "X38n0694_003:0646c05": "業寂靜。攝耳諦聽也。",
    "X38n0694_003:0646c06": "△二釋迦自說三。初舉自誦勸人。二明放光因緣。",
    "X38n0694_003:0646c07": "三勸大眾習學。今初。",
    "X38n0694_003:0646c08": "佛告諸菩薩言。我今半月半月自誦諸佛法戒。汝等",
    "X38n0694_003:0646c09": "一切心發菩薩。乃至十發趣十長養十金剛十地諸",
    "X38n0694_003:0646c10": "菩薩亦誦。",
    "X38n0694_003:0646c11": "半月半月者。望日為白月十五。晦日為黑月十五。",
    "X38n0694_003:0646c12": "白表智德漸滿。黑表斷德漸盡。故於此日。誦此戒",
    "X38n0694_003:0646c13": "法。名為布薩。正呼為褒灑陀。褒灑是長養義。陀是",
    "X38n0694_003:0646c14": "淨義。言長養善法。淨除不善也。佛尚自誦。何況餘",
    "X38n0694_003:0646c15": "人。佛既自誦。益知至佛乃廢之說。非盡理矣。",
    "X38n0694_003:0646c16": "△二明放光因緣。",
    "X38n0694_003:0646c17": "是故戒光從口出。有緣非無因故光。光非青黃赤白",
    "X38n0694_003:0646c18": "黑。非色非心。非有非無。非因果法。是諸佛之本源。行",
    "X38n0694_003:0646c19": "菩薩道之根本。是大眾諸佛子之根本。",
    "X38n0694_003:0646c20": "初句直說放光之緣。此光即表無作戒體。此無作",
    "X38n0694_003:0646c21": "戒全以性德為其本因。故非無因。既是全性所起。",
    "X38n0694_003:0646c22": "即復全體是性。是故非青非黃。乃至非因果法。非",
    "X38n0694_003:0646c23": "青黃等色。非分別。識心。不墮凡愚妄情妄境果也。",
    "X38n0694_003:0646c24": "非有非無。不墮邪見斷常果也。非因果法。不墮權",
    "X38n0694_003:0647a01": "小有修有證果也。不墮此等諸果。乃是法身妙果。",
    "X38n0694_003:0647a02": "既是法身妙果。亦即成佛真因。故諸佛菩薩。大眾",
    "X38n0694_003:0647a03": "佛子。皆以此為本源。",
    "X38n0694_003:0647a04": "△三勸大眾習學。",
    "X38n0694_003:0647a05": "是故大眾諸佛子。應受持。應讀誦。應善學。佛子諦聽。",
    "X38n0694_003:0647a06": "若受佛戒者。國王。王子。百官宰相。比丘。比丘尼。十八",
    "X38n0694_003:0647a07": "梵天。六欲天子。庶民。黃門。婬男。婬女。奴婢。八部鬼神。",
    "X38n0694_003:0647a08": "金剛神。畜生。乃至變化人。但解法師語。盡受得戒。皆",
    "X38n0694_003:0647a09": "名第一清淨者。",
    "X38n0694_003:0647a10": "領納名受。堅執名持。口演其文為讀誦。躬行其事",
    "X38n0694_003:0647a11": "為善學。黃門。此云不男。凡有五種。謂生。犍。變。妬。半。",
    "X38n0694_003:0647a12": "八部二解。或云。一天。二龍。三夜叉。四乾闥婆。五阿",
    "X38n0694_003:0647a13": "修羅。六迦樓羅。七緊那羅。八摩睺羅伽。或云。四天",
    "X38n0694_003:0647a14": "王各領二部。東方持國天王領乾闥婆。及毗舍闍",
    "X38n0694_003:0647a15": "南方增長天王領鳩槃荼。及薜茘多。西方廣目天",
    "X38n0694_003:0647a16": "王領龍。及富樓那多。北方多聞天王領夜叉。及羅",
    "X38n0694_003:0647a17": "剎。金剛神。亦名執金剛神。亦名金剛力士。持金剛",
    "X38n0694_003:0647a18": "杵。隨侍諸佛者也。變化人。謂天龍等變作人形。解",
    "X38n0694_003:0647a19": "法師語。揀去不解語者。不解。則不能發菩提心以",
    "X38n0694_003:0647a20": "為勝因。故須揀之。不揀種類。以其同具佛性故也。",
    "X38n0694_003:0647a21": "解則盡受得戒。揀不解者。雖受亦不得也。未受戒",
    "X38n0694_003:0647a22": "前。容有淨穢差別不等。一受此戒。咸成最上法器。",
    "X38n0694_003:0647a23": "故皆名第一清淨也。",
    "X38n0694_003:0647a24": "△次列重輕戒法二初十重二。四十八輕。初中",
    "X38n0694_003:0647b01": "三。初總標。二別解。三總結。今初。",
    "X38n0694_003:0647b02": "佛告諸佛子言。有十重波羅提木叉。若受菩薩戒。不",
    "X38n0694_003:0647b03": "誦此戒者。非菩薩。非佛種子。我亦如是誦。一切菩薩",
    "X38n0694_003:0647b04": "已學。一切菩薩當學。一切菩薩今學。已略說菩薩波",
    "X38n0694_003:0647b05": "羅提木叉相貌。應當學。敬心奉持。",
    "X38n0694_003:0647b06": "十重名波羅提木叉者。犯之則永棄佛海。持之則",
    "X38n0694_003:0647b07": "保取解脫也。既受須誦。誦則知持知犯。知輕知重。",
    "X38n0694_003:0647b08": "知善護持。不誦則日就遺忘。現在失菩薩之位。將",
    "X38n0694_003:0647b09": "來失成佛之種。甚明其不可不誦也。相貌者。戒雖",
    "X38n0694_003:0647b10": "無形。繇持犯而表示。廣即十重四十八輕。略說即",
    "X38n0694_003:0647b11": "是孝順。若不敬心奉持。便非孝順矣。",
    "X38n0694_003:0647b12": "△二別解十。第一殺戒(至)第十謗三寶戒。",
    "X38n0694_003:0647b13": "○第一殺戒(此等皆是後人科文。不宜雜入經文讀誦)。",
    "X38n0694_003:0647b14": "佛言。若佛子。若自殺。教人殺。方便殺。讚歎殺。見作隨",
    "X38n0694_003:0647b15": "喜。乃至呪殺。殺因。殺緣。殺法。殺業。乃至一切有命者。",
    "X38n0694_003:0647b16": "不得故殺。是菩薩應起常住慈悲心。孝順心。方便救",
    "X38n0694_003:0647b17": "護一切眾生。而反自恣心快意殺生者。是菩薩波羅",
    "X38n0694_003:0647b18": "夷罪。",
    "X38n0694_003:0647b19": "釋此重輕戒法。須用十門明義。一隨文釋義。二性",
    "X38n0694_003:0647b20": "遮重輕。三七眾料簡。四大小同異。五善識開遮。六",
    "X38n0694_003:0647b21": "異熟果報。七觀心理解。八懺悔行法。九修證差別。",
    "X38n0694_003:0647b22": "十性惡法門。諸條悉具十門。可以意得。不復委標。",
    "X38n0694_003:0647b23": "惟今初戒總出其意。",
    "X38n0694_003:0647b24": "初隨文釋義。若佛子者。發菩提心。受菩薩戒。紹佛",
    "X38n0694_003:0647c01": "家業。住佛律儀。不狂。不亂。不病壞心。不隔他陰。自",
    "X38n0694_003:0647c02": "知我已受菩薩戒也。若理即佛子。未秉此戒。無罪",
    "X38n0694_003:0647c03": "可結。止得性罪。若相似分證究竟佛子。煩惑已斷。",
    "X38n0694_003:0647c04": "永不犯戒。但有清淨戒體常在。今所指者。即是名",
    "X38n0694_003:0647c05": "字觀行二種佛子耳。自殺者。或用內色。謂手足等。",
    "X38n0694_003:0647c06": "或用外色。謂刀杖木石等。或雙用內外色。謂手執",
    "X38n0694_003:0647c07": "刀杖等。令前人命斷。名之為殺。教人殺者。或面教。",
    "X38n0694_003:0647c08": "或遣使。或作書等。方便殺者。即殺前方便。束縛捉",
    "X38n0694_003:0647c09": "繫等。或指示道路。令前人捕獲。亦名方便。讚歎殺",
    "X38n0694_003:0647c10": "者。前人本無殺心。讚譽令起殺心。隨喜殺者。前人",
    "X38n0694_003:0647c11": "先有殺心。獎勸令其成就。乃至呪殺者。作起屍呪。",
    "X38n0694_003:0647c12": "及伏弩火坑等種種惡事。具如五戒相經廣明。殺",
    "X38n0694_003:0647c13": "因者。心欲前人命斷。殺緣者。方便助成其事。殺法",
    "X38n0694_003:0647c14": "者。刀劍坑弩毒藥呪術等。殺業者。前人命根不得",
    "X38n0694_003:0647c15": "相續。乃至一切有命者。下及微細有情。如蜎飛蠕",
    "X38n0694_003:0647c16": "動等。不得故殺者。揀非誤傷。常住者。了知心佛眾",
    "X38n0694_003:0647c17": "生。三無差別。其性常住。慈悲心者。同體大哀。若保",
    "X38n0694_003:0647c18": "赤子。惟思拔苦與樂。孝順心者。尊重佛性。視同父",
    "X38n0694_003:0647c19": "母。不敢輕於一切。方便救護者。慈悲孝順之實事。",
    "X38n0694_003:0647c20": "反者。明其不應。恣心者。因貪起殺。不知制止。快意",
    "X38n0694_003:0647c21": "者。因瞋起殺。洩其怨恨。是菩薩者。繇本受戒。故有",
    "X38n0694_003:0647c22": "此名。波羅夷罪者。此云棄罪。犯此戒者。永棄佛海",
    "X38n0694_003:0647c23": "邊外。永失妙因妙果。亦云墮罪。犯此戒者。墮落三",
    "X38n0694_003:0647c24": "塗。亦云他勝處法。受菩薩戒。本欲破壞煩惱。摧伏",
    "X38n0694_003:0648a01": "魔軍。今犯此戒。反被煩惱所勝。又被魔軍所勝。亦",
    "X38n0694_003:0648a02": "云是極惡法。亦云是斷頭法。亦云如斷多羅樹心。",
    "X38n0694_003:0648a03": "如針鼻缺。如大石破二分等。夫律中明一人受比",
    "X38n0694_003:0648a04": "丘戒。地神空神。展轉傳告。頃刻聲徧初禪。魔則震",
    "X38n0694_003:0648a05": "恐。若一人破比丘戒。護身神出大歎息之聲。亦復",
    "X38n0694_003:0648a06": "展轉傳告。徧於初禪。魔則歡喜。今菩薩戒羯磨文。",
    "X38n0694_003:0648a07": "明一人受戒。則十方佛菩薩前。法爾相現。繇是諸",
    "X38n0694_003:0648a08": "佛菩薩。憶念憐愍。倘一人破戒。寧不徧令法界聖",
    "X38n0694_003:0648a09": "賢。咨嗟悲悼耶。持戒者審思之。",
    "X38n0694_003:0648a10": "二性遮重輕。此戒具二業成罪。一性業。二遮業。性",
    "X38n0694_003:0648a11": "業者。雖不受佛戒。世間法爾有罪。如輪王十善。亦",
    "X38n0694_003:0648a12": "制殺生。國制殺人。會須償命。遮業者。佛制之所遮",
    "X38n0694_003:0648a13": "止。犯者得破戒罪。此之殺業。不受戒人。但得性罪。",
    "X38n0694_003:0648a14": "已受戒者。兼得性遮二罪也。問。同一殺盜婬妄等",
    "X38n0694_003:0648a15": "事。未受戒人。止得一罪。已受戒人。反得二罪。則受",
    "X38n0694_003:0648a16": "戒乃招罪之途。有損無益。答受佛戒即入佛位。皆",
    "X38n0694_003:0648a17": "名第一清淨。功德豈可思議。惟其持者功德力大。",
    "X38n0694_003:0648a18": "所以破者罪業倍深。功德力大。必宜秉受。罪業倍",
    "X38n0694_003:0648a19": "深。必宜莫犯也。此戒備四緣成重。一是眾生。二眾",
    "X38n0694_003:0648a20": "生想。三有殺心。四前人命斷。一是眾生者。略為三",
    "X38n0694_003:0648a21": "品。上品謂諸佛聖人。父母師僧。佛不受害。但令惡",
    "X38n0694_003:0648a22": "心出其身血。即犯逆罪。害羅漢。犯逆。害三果以下。",
    "X38n0694_003:0648a23": "但犯重。菩薩取發趣以上。害者犯逆。害外凡位未",
    "X38n0694_003:0648a24": "入畢定性者。但犯重。殺父。殺母。殺和尚。殺阿闍梨。",
    "X38n0694_003:0648b01": "同犯逆罪。中品謂一切人天。害皆犯重。下品謂四",
    "X38n0694_003:0648b02": "趣眾生。修羅鬼神畜生等。此有兩解。一云同重。大",
    "X38n0694_003:0648b03": "士防殺嚴故。文云。一切有命者不得故殺。即其證",
    "X38n0694_003:0648b04": "也。二云但輕垢。在重戒中兼制。以非道器故。文云",
    "X38n0694_003:0648b05": "有命者。舉輕況重耳。今更推詳其致。比丘戒法。局",
    "X38n0694_003:0648b06": "在人倫。故謂餘趣非器。殺天亦止結輕。今菩薩戒",
    "X38n0694_003:0648b07": "法。全收五道。則鬼神畜生。咸堪載道。害心斷命。那",
    "X38n0694_003:0648b08": "得結輕。然使故殺一蚊蚋等。便成重罪。便失菩薩",
    "X38n0694_003:0648b09": "無上律儀。則害及人天者。又將以何罪判之。若以",
    "X38n0694_003:0648b10": "義斟酌。畜生等解語受戒者。害則犯重。不解語者。",
    "X38n0694_003:0648b11": "害則犯輕。又菩薩重戒。有二分別。一失戒。二不失",
    "X38n0694_003:0648b12": "戒。害人天等。犯重失戒。害蚊蚋等。但犯重罪。不失",
    "X38n0694_003:0648b13": "戒體。或數數故傷。都無慚愧。煩惱增上。不知厭捨。",
    "X38n0694_003:0648b14": "亦可失戒也。二眾生想者。有當。有疑。有僻。共成六",
    "X38n0694_003:0648b15": "句。謂實是眾生。實眾生想。實非眾生。非眾生想。二",
    "X38n0694_003:0648b16": "句為當。實是眾生。心中疑為是眾生耶。非眾生耶。",
    "X38n0694_003:0648b17": "實非眾生。心中疑為是眾生耶。非眾生耶。二句為",
    "X38n0694_003:0648b18": "疑。實是眾生。心中決謂非眾生想。實非眾生。心中",
    "X38n0694_003:0648b19": "決謂是眾生想。二句為僻。若眾生。眾生想。眾生疑。",
    "X38n0694_003:0648b20": "殺者犯重。若眾生。非眾生想。如見蛇。誤以為繩。見",
    "X38n0694_003:0648b21": "蟲誤以為土。雖斫之捻之。本無殺心。無犯戒罪。若",
    "X38n0694_003:0648b22": "非眾生。作眾生想。及疑。如見繩誤以為蛇。見土誤",
    "X38n0694_003:0648b23": "以為蟲。斫之捻之。雖無所害。具有殺心。犯輕垢罪。",
    "X38n0694_003:0648b24": "若非眾生。非眾生想。此全無罪。又聖人聖人想。父",
    "X38n0694_003:0648c01": "母父母想。師僧師僧想。人天人天想等。各有六句。",
    "X38n0694_003:0648c02": "結判逆與非逆。若重若輕可以例知。三殺心者。謂",
    "X38n0694_003:0648c03": "惱害前境。願其命斷。正是業主。繇此惡心。或自身",
    "X38n0694_003:0648c04": "行殺。或教他遣使等。殺心復二。一通心。二隔心。通",
    "X38n0694_003:0648c05": "心者。如漫作坑弩。漫為燒斫。隨有死者皆悉犯罪。",
    "X38n0694_003:0648c06": "都無死者。犯方便罪。亦名不遂輕垢。隔心者。本為",
    "X38n0694_003:0648c07": "此人作殺方便。誤傷彼人。於彼人都無殺心故不",
    "X38n0694_003:0648c08": "結罪。仍於此人邊結方便罪。四前人命斷者。色心",
    "X38n0694_003:0648c09": "連持。相續不斷。名為命根。今使不得相續。故成殺",
    "X38n0694_003:0648c10": "業。此有兩時。一者於現生中。見彼命斷。二者作殺",
    "X38n0694_003:0648c11": "方便已。先自捨命。彼方命斷。現生見彼命斷。復有",
    "X38n0694_003:0648c12": "二句。一者自身有戒。二者自身捨戒。若有戒時。前",
    "X38n0694_003:0648c13": "人命斷。結重。若捨戒後。前人命斷。止於捨戒之前。",
    "X38n0694_003:0648c14": "結方便罪。後命斷時。不復結罪。但有世間性罪也。",
    "X38n0694_003:0648c15": "先自捨命彼方命斷。復有兩種。一者後生自憶宿",
    "X38n0694_003:0648c16": "命。二者不憶。若自憶宿命者。彼人或任勢命斷。或",
    "X38n0694_003:0648c17": "更加方便令斷。皆結重罪。若不憶宿命者。彼人任",
    "X38n0694_003:0648c18": "勢命斷。結重。以菩薩死後。戒體不失故。或更加方",
    "X38n0694_003:0648c19": "便令斷。當知不因前方便死。但結輕垢。後加方便。",
    "X38n0694_003:0648c20": "繇夙業牽。不自憶知。譬如比丘癡狂心亂。及病壞",
    "X38n0694_003:0648c21": "心。故不犯也。又菩薩未登不退。或繇業報因緣。得",
    "X38n0694_003:0648c22": "癡狂心亂等病。當知有五因緣。令狂病生。一親里",
    "X38n0694_003:0648c23": "死盡故狂。二財物失盡故狂。三田業人民失盡故",
    "X38n0694_003:0648c24": "狂。四或四大錯亂故狂。五或先世業報故狂。有五",
    "X38n0694_003:0649a01": "因緣。令心散亂。一為非人所打。故心散亂。二或非",
    "X38n0694_003:0649a02": "人令心散亂。三或非人食心精氣。故心散亂。四或",
    "X38n0694_003:0649a03": "四大錯。故心散亂。五或先世業。故心散亂。有五因",
    "X38n0694_003:0649a04": "緣。令心病壞。或風發故病壞心。或熱發故病壞心。",
    "X38n0694_003:0649a05": "或冷發故病壞心。或三俱發故病壞心。或時節氣",
    "X38n0694_003:0649a06": "發故病壞心。雖有如是狂亂等病。若自覺是受菩",
    "X38n0694_003:0649a07": "薩戒者。殺心害命。仍犯重罪。若見火而捉。如金無",
    "X38n0694_003:0649a08": "異。見屎而捉。如栴檀無異。如是狂亂。都不自憶有",
    "X38n0694_003:0649a09": "菩薩戒。犯戒無罪。若菩薩未狂亂時。作殺方便。狂",
    "X38n0694_003:0649a10": "亂之後。彼人命斷。犯重。若菩薩狂亂時。作殺方便。",
    "X38n0694_003:0649a11": "得本心後。彼人命斷。無犯。若得本心後。更加方便",
    "X38n0694_003:0649a12": "令命斷者。犯重。又菩薩本所受戒。極至佛身。捨身",
    "X38n0694_003:0649a13": "他世。戒體不失若憶知宿命作殺生者。犯重。若不",
    "X38n0694_003:0649a14": "憶宿命。雖作殺生。不名犯戒。與狂亂心壞同科。",
    "X38n0694_003:0649a15": "三七眾料簡。七眾者。一比丘眾。二比丘尼眾。三式",
    "X38n0694_003:0649a16": "叉摩那眾。四沙彌眾。五沙彌尼眾。六優婆塞。七優",
    "X38n0694_003:0649a17": "婆夷。前五是出家弟子。發二是在家弟子。此戒七",
    "X38n0694_003:0649a18": "眾同制。犯者皆得重罪。",
    "X38n0694_003:0649a19": "四大小同異。大者。大乘七眾。小者。聲聞七眾也。此",
    "X38n0694_003:0649a20": "戒與聲聞不全同。同者。同不得殺。異者。大士見機",
    "X38n0694_003:0649a21": "得殺。如下所明。又大士害二師成逆。聲聞但結重",
    "X38n0694_003:0649a22": "罪。大士殺天犯重。聲聞非重。大士殺四趣。如上料",
    "X38n0694_003:0649a23": "簡。聲聞殺鬼神與殺天同。殺傍生又略輕。大士捨",
    "X38n0694_003:0649a24": "身不失戒。結罪如上說。聲聞捨身。戒亦隨盡。不復",
    "X38n0694_003:0649b01": "結罪也。",
    "X38n0694_003:0649b02": "五善識開遮。唐譯菩薩戒本云。若諸菩薩。安住菩",
    "X38n0694_003:0649b03": "薩淨戒律儀。善權方便。為利他故。於諸性罪。少分",
    "X38n0694_003:0649b04": "現行。繇是因緣。於菩薩戒無所違犯。生多功德。謂",
    "X38n0694_003:0649b05": "如是菩薩。見劫盜賊為貪財故。欲殺多生。或復欲",
    "X38n0694_003:0649b06": "害大德聲聞。獨覺菩薩。或復欲造多無間業。見是",
    "X38n0694_003:0649b07": "事已。發心思惟。我若斷彼惡眾生命。墮那落迦。如",
    "X38n0694_003:0649b08": "其不斷。無間業成。當受大苦。我寧殺彼墮那落迦。",
    "X38n0694_003:0649b09": "終不令其受無間苦。如是菩薩。意樂思惟。於彼眾",
    "X38n0694_003:0649b10": "生。為當來故。深生慚愧。以憐愍心而斷彼命。繇是",
    "X38n0694_003:0649b11": "因緣。於菩薩戒無所違犯。生多功德。解曰。此則大",
    "X38n0694_003:0649b12": "悲增上。純以代苦之心而行殺業也。深生慚愧。明",
    "X38n0694_003:0649b13": "其不自以為功能。以憐愍心。明其實無一念瞋忿。",
    "X38n0694_003:0649b14": "故雖甘受犯戒之罪。而究竟無違犯耳。倘私忿未",
    "X38n0694_003:0649b15": "忘。或貪圖功德。駕言於大士弘規。豈能免性遮二",
    "X38n0694_003:0649b16": "業哉。",
    "X38n0694_003:0649b17": "六異熟果報。異熟者。異時而熟。異性而熟。異處而",
    "X38n0694_003:0649b18": "熟。異時者。今生造業。或現生受報。或來生受報。或",
    "X38n0694_003:0649b19": "無量生後受報。異性者。造業通於三性。謂善。不善。",
    "X38n0694_003:0649b20": "無記。受報惟屬無記之性。異處者。人中造業。六道",
    "X38n0694_003:0649b21": "酬償也。此殺生罪。果報如何。華嚴二地品云。殺生",
    "X38n0694_003:0649b22": "之罪。能令眾生墮於地獄畜生餓鬼。若生人中。得",
    "X38n0694_003:0649b23": "二種果報。一者短命。二者多病。解曰。三塗是正報。",
    "X38n0694_003:0649b24": "人中是餘報也。上殺墮地獄。中殺墮畜生。下殺墮",
    "X38n0694_003:0649c01": "餓鬼。或約前文三品眾生分上中下。或約殺心猛",
    "X38n0694_003:0649c02": "弱分上中下。或雖造上罪。殷勤悔過。轉成中下。雖",
    "X38n0694_003:0649c03": "造下罪。護過飾非。不知慚愧。轉成中上。三義互成。",
    "X38n0694_003:0649c04": "事非一致。故業性差別。惟佛窮盡耳。持不殺戒。復",
    "X38n0694_003:0649c05": "得何報。十善業道經云。若離殺生。即得成就十離",
    "X38n0694_003:0649c06": "惱法。一於諸眾生普施無畏。二常於眾生起大慈",
    "X38n0694_003:0649c07": "心。三永斷一切瞋恚習氣。四身常無病。五壽命長",
    "X38n0694_003:0649c08": "遠。六恒為非人之所守護。七常無惡夢。寢覺快樂。",
    "X38n0694_003:0649c09": "八滅除怨結。眾怨自解。九無惡道怖。十命終生天。",
    "X38n0694_003:0649c10": "若能迴向阿耨多羅三藐三菩提者。後成佛時。得",
    "X38n0694_003:0649c11": "佛隨心自在壽命。解曰。十離惱法是花報。自在壽",
    "X38n0694_003:0649c12": "命是果報也。又大乘理趣六波羅蜜經淨戒品云。",
    "X38n0694_003:0649c13": "此十善業。一一皆感四種果報。一現在安樂。二煩",
    "X38n0694_003:0649c14": "惱怨賊。勢力羸弱。三於當來世。常得尊貴。無所乏",
    "X38n0694_003:0649c15": "少。四精勤修習。當得無上正等菩提。離殺四者。一",
    "X38n0694_003:0649c16": "菩薩於諸眾生。不起害心。能施無畏。亦不恐怖。以",
    "X38n0694_003:0649c17": "無怖故。一切眾生親近供養。尊重讚歎。菩薩於彼。",
    "X38n0694_003:0649c18": "生憐愍心。繇慈心故。過去所有一切怨恨。自然心",
    "X38n0694_003:0649c19": "息。二瞋恚害心。悉皆羸劣。以慈甘露用塗其心。而",
    "X38n0694_003:0649c20": "能蠲除瞋等熱惱。睡眠安隱。恒無惡夢。以慈心故。",
    "X38n0694_003:0649c21": "藥叉諸鬼食血肉者。捨離害心。及諸惡獸。常相守",
    "X38n0694_003:0649c22": "護。三者於未來世。獲三果報。一壽命長遠。常無中",
    "X38n0694_003:0649c23": "夭。二所生之處。常無病苦。三大富饒財。恒得自在。",
    "X38n0694_003:0649c24": "四者以不殺故。得佛法分。於五趣中所生之處。於",
    "X38n0694_003:0650a01": "世自在。隨意能住。乃至坐於菩提樹下。諸魔鬼神。",
    "X38n0694_003:0650a02": "不能為障。成等正覺。無量聖眾之所圍遶。解曰。此",
    "X38n0694_003:0650a03": "四果報。二屬現在。二屬當來。約之即是轉三障義。",
    "X38n0694_003:0650a04": "除惡生善。即是先轉業障。因業障轉。能令報障亦",
    "X38n0694_003:0650a05": "轉。兼能進轉煩惱。葢業繇或造。報繇業感。不了業",
    "X38n0694_003:0650a06": "因。復從報法起惑。繇業現行。亦熏煩惱種子。故三",
    "X38n0694_003:0650a07": "法展轉不離。如惡叉聚。今先斷其業。不復熏於惑",
    "X38n0694_003:0650a08": "種。又既令後報不起。亦令先報漸薄。此中初種即",
    "X38n0694_003:0650a09": "轉現報。第二是轉煩惱。第三是轉生報。第四是轉",
    "X38n0694_003:0650a10": "後報也。夫以殺業苦報。其劇如彼。不殺善報。其大",
    "X38n0694_003:0650a11": "如此。金口誠言。纖毫無謬。奈之何不信受奉行哉。",
    "X38n0694_003:0650a12": "七觀心理解。有事殺。有理殺。事殺如上所明。理殺",
    "X38n0694_003:0650a13": "者。凡夫外道。執常執斷。破害真諦。藏教析色觀空。",
    "X38n0694_003:0650a14": "破害俗諦。通教雖達無生。終歸灰斷。不知常住真",
    "X38n0694_003:0650a15": "心。是殺中諦。別教仰信中道。謂是逈出二邊。修中",
    "X38n0694_003:0650a16": "觀時。復殺二諦。惟圓人了達一心三觀。全體法界。",
    "X38n0694_003:0650a17": "不動法界。始從名字。終於究竟。皆不犯理殺也。",
    "X38n0694_003:0650a18": "八懺悔行法。犯此事理二殺。既各有輕重。則欲令",
    "X38n0694_003:0650a19": "罪滅。須知三種懺法不同。先明事理二殺輕重差",
    "X38n0694_003:0650a20": "別。事殺有三差別。一逆。二重。三輕。重復分二。一失",
    "X38n0694_003:0650a21": "戒。二不失戒。一失戒者。又分為二。一須見好相。如",
    "X38n0694_003:0650a22": "此經云。若有犯十戒者。應教懺悔。要見好相。便得",
    "X38n0694_003:0650a23": "滅罪。若無好相。雖懺無益也。二堪任更受。如羯磨",
    "X38n0694_003:0650a24": "文云。若諸菩薩毀棄淨戒。於現法中。堪任更受。又",
    "X38n0694_003:0650b01": "云。若上品纏違犯他勝處法。失律儀戒。應當更受。",
    "X38n0694_003:0650b02": "不云須見好相也。今會通其意。此經雖一往偏指",
    "X38n0694_003:0650b03": "十重。而理須獨歸前四。以善生經中無後四戒。地",
    "X38n0694_003:0650b04": "持經中無第五第六戒故。羯磨文雖似獨指後四。",
    "X38n0694_003:0650b05": "而前六等流。亦可例通。以殺盜等必有上中下別。",
    "X38n0694_003:0650b06": "非可一槩論故。故失戒重罪。須通途作此二類也。",
    "X38n0694_003:0650b07": "二不失戒者。如羯磨文云。非諸菩薩暫一現行他",
    "X38n0694_003:0650b08": "勝處法。便捨菩薩淨戒律儀也。輕戒復二。一染汙",
    "X38n0694_003:0650b09": "起。或稱重垢。二非染汙起。或稱輕垢。今經總名輕",
    "X38n0694_003:0650b10": "垢。直對十重言之。實則輕戒之中。復有重輕差別。",
    "X38n0694_003:0650b11": "兼有方便等流之不同。故今合而明之。共有六聚。",
    "X38n0694_003:0650b12": "一逆。二失戒重。不任更受。欲受須見好相。三失戒",
    "X38n0694_003:0650b13": "重。堪任更受。四不失戒重。五染汙犯。及方便重垢。",
    "X38n0694_003:0650b14": "六非染汙犯。及方便輕垢也。此戒於六聚中。殺上",
    "X38n0694_003:0650b15": "品是逆。殺中品是失戒重。須見好相。殺下品是失",
    "X38n0694_003:0650b16": "戒重。堪任更受。或是不失戒重。又方便罪者。三品",
    "X38n0694_003:0650b17": "殺因殺緣皆輕垢。或上品緣。即屬重垢。三品殺法",
    "X38n0694_003:0650b18": "皆重垢。或上品殺法。應同不失戒重也。理殺有四",
    "X38n0694_003:0650b19": "差別。一殺真諦。二殺俗諦。三殺中諦。四雙殺二諦",
    "X38n0694_003:0650b20": "也。次明三種懺法。一作法懺。二取相懺。三無生懺。",
    "X38n0694_003:0650b21": "此三種懺。前不兼後。後必具前。作法懺又有三種。",
    "X38n0694_003:0650b22": "一向一人悔過。二向三人悔過。三向眾僧悔過。非",
    "X38n0694_003:0650b23": "染汙犯。及方便輕垢。但向一人悔過。罪便得滅。染",
    "X38n0694_003:0650b24": "汙犯。及方便重垢。須向三人悔過。或無三人。止向",
    "X38n0694_003:0650c01": "二人一人。亦可得滅。不失戒重。須向眾僧悔過。或",
    "X38n0694_003:0650c02": "無眾僧。向三二人亦得。設總無清淨大小乘眾。堪",
    "X38n0694_003:0650c03": "向悔過。但殷重自誓。終不復犯。罪亦得滅。若有人",
    "X38n0694_003:0650c04": "可向悔過。不得自誓滅也。失戒重罪堪任更受者。",
    "X38n0694_003:0650c05": "須向眾僧悔過重受。失戒重罪不堪更受者。即須",
    "X38n0694_003:0650c06": "用取相懺法。取相懺者。所謂日夜六時誦重輕戒。",
    "X38n0694_003:0650c07": "苦到禮三世千佛。二七三七。乃至一年。以見好相",
    "X38n0694_003:0650c08": "為期。此須十科行道。備極精誠。仍復內資理觀。外",
    "X38n0694_003:0650c09": "假壇儀。凡法華方等大悲占察等一切行法。皆屬",
    "X38n0694_003:0650c10": "取相懺攝。能滅根本重罪。令淨戒復生。亦能滅七",
    "X38n0694_003:0650c11": "逆罪。使重報輕受。但不云使得戒耳。無生懺者。正",
    "X38n0694_003:0650c12": "滅理殺之罪。亦除七逆重愆。此復四種。一析觀無",
    "X38n0694_003:0650c13": "生。謂觀此身六分所成。所謂地水火風空識。微細",
    "X38n0694_003:0650c14": "推求。實無有我。及以我所。二體觀無生。謂觀此身",
    "X38n0694_003:0650c15": "如幻如化。如鏡中像夢中物等。當體不實。彼六分",
    "X38n0694_003:0650c16": "法尚自不有。云何復有我及我所。三次第無生。謂",
    "X38n0694_003:0650c17": "雖知中道佛性。含靈本具。繇迷強故。不能頓觀。先",
    "X38n0694_003:0650c18": "觀一切假名諸法。從因緣生。無有實性。從假入空。",
    "X38n0694_003:0650c19": "得見真諦。既見真空。不住於空。從空出假。徧觀俗",
    "X38n0694_003:0650c20": "諦。二諦既明。遮炤和融。方歸中道。四一心無生。謂",
    "X38n0694_003:0650c21": "了知中道佛性。徧一切法。如心佛亦爾。如佛眾生",
    "X38n0694_003:0650c22": "然。心佛及眾生。是三無差別。此心即空假中。三諦",
    "X38n0694_003:0650c23": "既是天然性德。三觀亦非造作修為。一心之中。法",
    "X38n0694_003:0650c24": "爾具足。如此觀智。全即諦理。深達罪福相。徧炤於",
    "X38n0694_003:0651a01": "十方。是名實相懺悔。以迷則全實相而為罪相。悟",
    "X38n0694_003:0651a02": "則全罪相而即實相故。是中析觀無生。能除凡外",
    "X38n0694_003:0651a03": "殺真諦罪。亦除七逆。令得無根信。墮獄即出。不復",
    "X38n0694_003:0651a04": "受一劫苦。如阿含經中阿闍世王是也。但不能令",
    "X38n0694_003:0651a05": "現身證初果耳。體觀無生。能除藏教殺俗諦罪。亦",
    "X38n0694_003:0651a06": "除七逆。例同阿含。次第無生。能除通教殺中諦罪。",
    "X38n0694_003:0651a07": "亦除七逆。如阿闍世王轉重受輕。身生惡瘡。炤以",
    "X38n0694_003:0651a08": "月愛三昧光明。令免痛苦。得無根信。但不云得菩",
    "X38n0694_003:0651a09": "薩戒耳。一心無生能除別教雙殺二諦之罪。亦除",
    "X38n0694_003:0651a10": "七逆。如阿闍世王悟無生忍。發迹顯本。即是不可",
    "X38n0694_003:0651a11": "思議大菩薩也。",
    "X38n0694_003:0651a12": "九修證差別。別圓觀行位人。善伏煩惱。能防故殺。",
    "X38n0694_003:0651a13": "相似初心。先斷見惑與藏通初果齊。得道共力。能",
    "X38n0694_003:0651a14": "斷故誤二殺。如釋種寧死不戰。是斷故殺。初果耕",
    "X38n0694_003:0651a15": "地。蟲離四寸。是斷誤殺也。華嚴二地。云性不殺生",
    "X38n0694_003:0651a16": "者。此約教道。二地戒波羅蜜增上。或約理殺。二地",
    "X38n0694_003:0651a17": "即是界外須陀洹果故也。藏教外內二凡。能防殺",
    "X38n0694_003:0651a18": "真諦罪。初果以上。永斷殺真之罪。通教乾慧性地。",
    "X38n0694_003:0651a19": "能防殺俗諦罪。八人以去。亦復永斷。別教初心仰",
    "X38n0694_003:0651a20": "信中道。能防殺中諦罪。十住十行。猶未永伏。十向",
    "X38n0694_003:0651a21": "永伏。初地永斷。兼斷雙殺二諦之罪。以證道同圓",
    "X38n0694_003:0651a22": "故。圓教初心了知法界。不壞一法。能防雙殺二諦",
    "X38n0694_003:0651a23": "之罪。故名第一清淨。亦復論於名字清淨。觀行清",
    "X38n0694_003:0651a24": "淨。乃至究竟清淨。",
    "X38n0694_003:0651b01": "十性惡法門。善惡之法。皆是性具。達其性。則能用",
    "X38n0694_003:0651b02": "善用惡。而不被善惡所用。不達其性。則被善惡所",
    "X38n0694_003:0651b03": "用。不知稱性功能。以被善惡所用。故全性德而成",
    "X38n0694_003:0651b04": "逆順二修。感於苦樂二報。以能巧用善惡。故即二",
    "X38n0694_003:0651b05": "修咸合平等一性。成於折攝二門。今明性惡。復約",
    "X38n0694_003:0651b06": "二義。一用事殺。如古昔聖王。殺仙豫婆羅門等五",
    "X38n0694_003:0651b07": "百人。乃是與其無量壽命。此亦可稱為善識開遮。",
    "X38n0694_003:0651b08": "又如無厭足王。幻作惡人而行治罰。沙彌吞食外",
    "X38n0694_003:0651b09": "道。度令出家證果等。皆巧用事殺也。二用理殺。所",
    "X38n0694_003:0651b10": "謂弑無明父。害貪愛母。護生須是殺。殺盡始安居",
    "X38n0694_003:0651b11": "也。前明不殺。必至佛果方得究竟清淨。此文明殺。",
    "X38n0694_003:0651b12": "亦至佛果方得究竟殺盡耳。",
    "X38n0694_003:0651b13": "○第二盜戒。",
    "X38n0694_003:0651b14": "若佛子。自盜。教人盜。方便盜。呪盜。盜因。盜緣。盜法。盜",
    "X38n0694_003:0651b15": "業。乃至鬼神有主劫賊物。一切財物。一針一草。不得",
    "X38n0694_003:0651b16": "故盜。而菩薩應生佛性孝順心。慈悲心。常助一切人",
    "X38n0694_003:0651b17": "生福生樂。而反更盜人財物者。是菩薩波羅夷罪。",
    "X38n0694_003:0651b18": "不與而取他物。名之為盜。自盜有八種。或灼然劫",
    "X38n0694_003:0651b19": "取。或潛行竊取。或詐術騙取。或勢力強取。或詞訟",
    "X38n0694_003:0651b20": "取。或牴謾取。或受寄托而不還。或應輸稅而不納。",
    "X38n0694_003:0651b21": "是名八種。教人盜者。教人為我劫取。乃至為我偷",
    "X38n0694_003:0651b22": "稅也。若但教人作八種盜。利不入己。不結重罪。是",
    "X38n0694_003:0651b23": "此戒兼制耳。方便盜者。彼物自來。方便藏舉。如攘",
    "X38n0694_003:0651b24": "羊之類。呪盜者。以種種呪術取他物。或遣役鬼神",
    "X38n0694_003:0651c01": "等。盜因者。興心故取他物。或以諂心。或以曲心。或",
    "X38n0694_003:0651c02": "瞋恚心。或恐怖心。是名盜因。盜緣者。穿窬窺闞等",
    "X38n0694_003:0651c03": "緣。盜法者。發鑰揀取等事。盜業者。舉他物離本處。",
    "X38n0694_003:0651c04": "乃至等者。舉輕況重。佛性者。一切眾生。皆有當果",
    "X38n0694_003:0651c05": "之性。性是不改為義。即前戒中常住之意。盜人財",
    "X38n0694_003:0651c06": "物者。意顯從人邊結重也。",
    "X38n0694_003:0651c07": "此戒亦具性遮二業。以侵他依報。奪他外命。令他",
    "X38n0694_003:0651c08": "憂苦。王法亦治罪故。五緣成重。一是有主物。二有",
    "X38n0694_003:0651c09": "主想。三盜心取。四直五錢。五舉離本處。主有三品。",
    "X38n0694_003:0651c10": "若佛物。法物。現前僧物。四方僧物。父母師長物。名",
    "X38n0694_003:0651c11": "上品。若人天物。名中品。若鬼神畜生物。名下品。盜",
    "X38n0694_003:0651c12": "上品。及中品中人物則重。盜中品中天物。及下品",
    "X38n0694_003:0651c13": "物。結輕。或雖重。不失戒。二有主想。亦具當疑僻六",
    "X38n0694_003:0651c14": "句。有主。有主想。有主疑。二句結重。無主。有主想。有",
    "X38n0694_003:0651c15": "主疑。二句結輕。有主。無主想。無主。無主想。二句無",
    "X38n0694_003:0651c16": "犯。又人物。人物想。人物疑。二句重。人物。非人物想。",
    "X38n0694_003:0651c17": "及非人物。非人想。人物疑。非人物。人物想。四句輕。",
    "X38n0694_003:0651c18": "三盜心者。非與想。非己物想。非糞掃想。非暫用想。",
    "X38n0694_003:0651c19": "非親厚想。正是業主。四直五錢者。西國一大錢。直",
    "X38n0694_003:0651c20": "十六小銅錢。若取五錢。若取直五錢物。結重。四錢",
    "X38n0694_003:0651c21": "以下。結輕。或雖重。不失戒。若二番三番。共取五錢",
    "X38n0694_003:0651c22": "物。有意相續者。數滿結重。無相續意者。逐次結輕。",
    "X38n0694_003:0651c23": "若所取物。此處不直五錢。取處直五錢者。結重。若",
    "X38n0694_003:0651c24": "此處直過五錢。取處不直五錢。結輕。五舉離本處",
    "X38n0694_003:0652a01": "者。他物置在此處。移動令出本界。或自移。或教他",
    "X38n0694_003:0652a02": "移。或方便移。或呪移。從此時結成盜罪。詳如五戒",
    "X38n0694_003:0652a03": "相經中說。若抵債不還。前人決作失想時結罪。若",
    "X38n0694_003:0652a04": "受寄不還。亦於前人決作失想時結罪。若偷稅已",
    "X38n0694_003:0652a05": "過關津。不復受詰時結罪。若教人盜。前人受教。取",
    "X38n0694_003:0652a06": "離本處時結罪。若教人取某處某物。彼人於異處",
    "X38n0694_003:0652a07": "取。或取異物。彼人結重。教者結方便罪。若教者是",
    "X38n0694_003:0652a08": "盜心。受教者無盜心。謂是取彼所應取物。取離處",
    "X38n0694_003:0652a09": "時。教者犯重。受教者無犯。若教者非盜心。受教者",
    "X38n0694_003:0652a10": "謂是盜心。取離處時。受教者犯重。教者無犯。若教",
    "X38n0694_003:0652a11": "令盜五錢物。受教者取得四錢以下。二俱結輕。若",
    "X38n0694_003:0652a12": "教盜四錢以下。受教者取得五錢以上。受教者結",
    "X38n0694_003:0652a13": "重。教者結輕。若本意不論多少。隨取離處時。二人",
    "X38n0694_003:0652a14": "同其輕重。若二人共盜取物。離本處。直五錢。雖分",
    "X38n0694_003:0652a15": "時各得減五錢。然各犯重。若但教人盜。本無心欲",
    "X38n0694_003:0652a16": "取其分。離處時。不結重。後受其分。知是所盜物者",
    "X38n0694_003:0652a17": "結罪。不知者無罪。此生有戒無戒。後生憶不憶等。",
    "X38n0694_003:0652a18": "具如殺戒中辨。不犯者。與想。己物想。糞掃想。暫用",
    "X38n0694_003:0652a19": "想。親厚想。若癡狂。若心亂。若病壞心。若轉生不自",
    "X38n0694_003:0652a20": "憶知。",
    "X38n0694_003:0652a21": "七眾同犯。",
    "X38n0694_003:0652a22": "大小乘不全共。同者。同不得盜。異者。大士見機得",
    "X38n0694_003:0652a23": "盜。如下所明。舊云。聲聞於佛滅後盜佛物。輕。菩薩",
    "X38n0694_003:0652a24": "恒重。今據僧祗律中。寺主用塔物供僧。直五錢。即",
    "X38n0694_003:0652b01": "結重。況自用耶。又畢陵伽婆蹉。於賊舟上取檀越",
    "X38n0694_003:0652b02": "二子還其父母。以無盜心。不名犯戒。亦是見機得",
    "X38n0694_003:0652b03": "作之意。未必一向與大乘異也。",
    "X38n0694_003:0652b04": "開遮者。菩薩戒本云。又如菩薩見有增上增上宰",
    "X38n0694_003:0652b05": "官上品暴惡。於諸有情。無有慈愍。專行逼惱。菩薩",
    "X38n0694_003:0652b06": "見已。起憐愍心。發生利益安樂意樂。隨力所能。若",
    "X38n0694_003:0652b07": "廢若黜增上等位。由是因緣。於菩薩戒無所違犯。",
    "X38n0694_003:0652b08": "生多功德。又如菩薩見劫盜賊奪他財物。若僧伽",
    "X38n0694_003:0652b09": "物窣堵波物。取多物已。執為己有。縱情受用。菩薩",
    "X38n0694_003:0652b10": "見已。起憐愍心。發生利益安樂意樂。隨力所能。逼",
    "X38n0694_003:0652b11": "而奪取。勿令受用如是財物。當受長夜無義無利。",
    "X38n0694_003:0652b12": "由此因緣。所奪財寶。若僧伽物。還復僧伽。窣堵波",
    "X38n0694_003:0652b13": "物。還窣堵波。若有情物。還復有情。又見眾生。或園",
    "X38n0694_003:0652b14": "林主。取僧伽物。窣堵波物。言自己有。恣情受用。菩",
    "X38n0694_003:0652b15": "薩見已。思擇彼惡。起憐愍心。勿令因此邪受用業。",
    "X38n0694_003:0652b16": "當受長夜無義無利。隨力所能。廢其所主。菩薩如",
    "X38n0694_003:0652b17": "是雖不與取。而無違犯。生多功德。解曰。前條是奪",
    "X38n0694_003:0652b18": "他名位。後條是奪他財寶。以憐愍心。能生功德。然",
    "X38n0694_003:0652b19": "僧伽物。還復僧伽。乃至有情之物還諸有情故無",
    "X38n0694_003:0652b20": "犯也。倘分毫沾染。是名賊復劫賊矣。",
    "X38n0694_003:0652b21": "果報者。華嚴二地品云。偷盜之罪。亦令眾生墮三",
    "X38n0694_003:0652b22": "惡道。若生人中。得二種果報。一者貧窮。二者共財",
    "X38n0694_003:0652b23": "不得自在。解曰。盜亦三種三品。牽墮三塗。例如殺",
    "X38n0694_003:0652b24": "戒所明。共財者。世間財物。五家所共。謂王。賊。水。火。",
    "X38n0694_003:0652c01": "不肖子孫。惟功德法財。乃不共他有也。十善業道",
    "X38n0694_003:0652c02": "經云。若離偷盜。即得十種可保信法。一資財盈積。",
    "X38n0694_003:0652c03": "王賊水火。及非愛子。不能散滅。二多人愛念。三人",
    "X38n0694_003:0652c04": "不欺負。四十方讚歎。五不憂損害。六善名流布。七",
    "X38n0694_003:0652c05": "處眾無畏。八財命色力安樂辯才。具足無缺。九常",
    "X38n0694_003:0652c06": "懷施意。十命終生天。若能迴向菩提。後成佛時。得",
    "X38n0694_003:0652c07": "證清淨大菩提智。淨戒品云。離不與取。亦四果報。",
    "X38n0694_003:0652c08": "一者於現生中。得離貪嫉。身心安樂。二者以離貪",
    "X38n0694_003:0652c09": "嫉。一切眾生之所信向。委寄任用。無復疑惑。與諸",
    "X38n0694_003:0652c10": "有情而作伏藏。三者於未來世。得大富饒豪貴自",
    "X38n0694_003:0652c11": "在。所有珍財。王賊水火。無能侵奪。四者能與殑伽",
    "X38n0694_003:0652c12": "沙等一切諸佛主功德藏。所謂十八不共法等清",
    "X38n0694_003:0652c13": "淨法財。二乘之人。耳尚不聞。何況得見。",
    "X38n0694_003:0652c14": "觀解者。有事盜。有理盜。理盜者。未達性具法門。心",
    "X38n0694_003:0652c15": "外取法。取非其有。故名為盜。凡夫盜有。外道盜空。",
    "X38n0694_003:0652c16": "二乘盜真。菩薩盜俗。別教盜取中道。惟圓人了達",
    "X38n0694_003:0652c17": "性徧性具。不於心外別取一法。不犯理盜。",
    "X38n0694_003:0652c18": "懺悔者。若盜三寶父母師長物。失戒。先須償還。方",
    "X38n0694_003:0652c19": "行取相懺法。盜人道物。失戒。償與不償。隨時斟酌。",
    "X38n0694_003:0652c20": "懺須取相。盜天及鬼神畜生物。須向眾僧悔過。或",
    "X38n0694_003:0652c21": "向三人悔過。又三品盜因盜緣。向一人悔。上中二",
    "X38n0694_003:0652c22": "品盜法。向三人悔。或向眾僧。下品盜法。向一人悔。",
    "X38n0694_003:0652c23": "或向三人。盜有盜空。懺以析觀無生。盜真盜俗盜",
    "X38n0694_003:0652c24": "中。皆悉懺以一心無生。又一心三觀妙無生懺。通",
    "X38n0694_003:0653a01": "滅一切事盜理盜也。",
    "X38n0694_003:0653a02": "修證者。別圓觀行位人。能防故盜。相似初心。位齊",
    "X38n0694_003:0653a03": "初果。永斷故盜。華嚴二地中義。如殺戒辨。藏教內",
    "X38n0694_003:0653a04": "凡外凡。伏於空有二盜。初果永斷盜空。四果永斷",
    "X38n0694_003:0653a05": "盜有。圓教觀行。圓伏盜真盜俗盜中之罪。初住分",
    "X38n0694_003:0653a06": "斷。妙覺究竟斷盡。別教登地。證道同圓。亦能分斷",
    "X38n0694_003:0653a07": "理盜。",
    "X38n0694_003:0653a08": "性惡者。事盜如開遮所明。理盜則菩提無與者。然",
    "X38n0694_003:0653a09": "我取菩提。三世諸佛。乃稱究竟大盜耳。",
    "X38n0694_003:0653a11": "佛說梵網經菩薩心地品合註卷第三"
}