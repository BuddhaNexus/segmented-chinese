{
    "T10n0279_015:0075b20": "大方廣佛華嚴經卷第十五",
    "T10n0279_015:0075b22": "于闐國三藏實叉難陀奉　制譯",
    "T10n0279_015:0075b23": "之二賢首品第十二之二",
    "T10n0279_015:0075b24": "「有勝三昧名安樂，　　能普救度諸群生，",
    "T10n0279_015:0075b25": "放大光明不思議，　　令其見者悉調伏。",
    "T10n0279_015:0075b26": "所放光明名善現，　　若有眾生遇此光，",
    "T10n0279_015:0075b27": "必令獲益不唐捐，　　因是得成無上智。",
    "T10n0279_015:0075b28": "彼光示現於諸佛，　　示法示僧示正道，",
    "T10n0279_015:0075b29": "亦示佛塔及形像，　　是故得成此光明。",
    "T10n0279_015:0075c01": "又放光明名照耀，　　映蔽一切諸天光，",
    "T10n0279_015:0075c02": "所有闇障靡不除，　　普為眾生作饒益。",
    "T10n0279_015:0075c03": "此光覺悟一切眾，　　令執燈明供養佛，",
    "T10n0279_015:0075c04": "以燈供養諸佛故，　　得成世中無上燈。",
    "T10n0279_015:0075c05": "然諸油燈及酥燈，　　亦然種種諸明炬，",
    "T10n0279_015:0075c06": "眾香妙藥上寶燭，　　以是供佛獲此光。",
    "T10n0279_015:0075c07": "又放光明名濟度，　　此光能覺一切眾，",
    "T10n0279_015:0075c08": "令其普發大誓心，　　度脫欲海諸群生。",
    "T10n0279_015:0075c09": "若能普發大誓心，　　度脫欲海諸群生，",
    "T10n0279_015:0075c10": "則能越度四瀑流，　　示導無憂解脫城。",
    "T10n0279_015:0075c11": "於諸行路大水處，　　造立橋梁及船筏，",
    "T10n0279_015:0075c12": "毀呰有為讚寂靜，　　是故得成此光明。",
    "T10n0279_015:0075c13": "又放光明名滅愛，　　此光能覺一切眾，",
    "T10n0279_015:0075c14": "令其捨離於五欲，　　專思解脫妙法味。",
    "T10n0279_015:0075c15": "若能捨離於五欲，　　專思解脫妙法味，",
    "T10n0279_015:0075c16": "則能以佛甘露雨，　　普滅世間諸渴愛。",
    "T10n0279_015:0075c17": "惠施池井及泉流，　　專求無上菩提道，",
    "T10n0279_015:0075c18": "毀呰五欲讚禪定，　　是故得成此光明。",
    "T10n0279_015:0075c19": "又放光明名歡喜，　　此光能覺一切眾，",
    "T10n0279_015:0075c20": "令其愛慕佛菩提，　　發心願證無師道。",
    "T10n0279_015:0075c21": "造立如來大悲像，　　眾相莊嚴坐華座，",
    "T10n0279_015:0075c22": "恒歎最勝諸功德，　　是故得成此光明。",
    "T10n0279_015:0075c23": "又放光明名愛樂，　　此光能覺一切眾，",
    "T10n0279_015:0075c24": "令其心樂於諸佛，　　及以樂法樂眾僧。",
    "T10n0279_015:0075c25": "若常心樂於諸佛，　　及以樂法樂眾僧，",
    "T10n0279_015:0075c26": "則在如來眾會中，　　逮成無上深法忍。",
    "T10n0279_015:0075c27": "開悟眾生無有量，　　普使念佛法僧寶，",
    "T10n0279_015:0075c28": "及示發心功德行，　　是故得成此光明。",
    "T10n0279_015:0075c29": "又放光明名福聚，　　此光能覺一切眾，",
    "T10n0279_015:0076a01": "令行種種無量施，　　以此願求無上道。",
    "T10n0279_015:0076a02": "設大施會無遮限，　　有來求者皆滿足，",
    "T10n0279_015:0076a03": "不令其心有所乏，　　是故得成此光明。",
    "T10n0279_015:0076a04": "又放光明名具智，　　此光能覺一切眾，",
    "T10n0279_015:0076a05": "令於一法一念中，　　悉解無量諸法門。",
    "T10n0279_015:0076a06": "為諸眾生分別法，　　及以決了真實義，",
    "T10n0279_015:0076a07": "善說法義無虧減，　　是故得成此光明。",
    "T10n0279_015:0076a08": "又放光明名慧燈，　　此光能覺一切眾，",
    "T10n0279_015:0076a09": "令知眾生性空寂，　　一切諸法無所有。",
    "T10n0279_015:0076a10": "演說諸法空無主，　　如幻如焰水中月，",
    "T10n0279_015:0076a11": "乃至猶如夢影像，　　是故得成此光明。",
    "T10n0279_015:0076a12": "又放光名法自在，　　此光能覺一切眾，",
    "T10n0279_015:0076a13": "令得無盡陀羅尼，　　悉持一切諸佛法。",
    "T10n0279_015:0076a14": "恭敬供養持法者，　　給侍守護諸賢聖，",
    "T10n0279_015:0076a15": "以種種法施眾生，　　是故得成此光明。",
    "T10n0279_015:0076a16": "又放光明名能捨，　　此光覺悟慳眾生，",
    "T10n0279_015:0076a17": "令知財寶悉非常，　　恒樂惠施心無著。",
    "T10n0279_015:0076a18": "慳心難調而能調，　　解財如夢如浮雲，",
    "T10n0279_015:0076a19": "增長惠施清淨心，　　是故得成此光明。",
    "T10n0279_015:0076a20": "又放光明名除熱，　　此光能覺毀禁者，",
    "T10n0279_015:0076a21": "普使受持清淨戒，　　發心願證無師道。",
    "T10n0279_015:0076a22": "勸引眾生受持戒，　　十善業道悉清淨，",
    "T10n0279_015:0076a23": "又令發向菩提心，　　是故得成此光明。",
    "T10n0279_015:0076a24": "又放光明名忍嚴，　　此光覺悟瞋恚者，",
    "T10n0279_015:0076a25": "令彼除瞋離我慢，　　常樂忍辱柔和法。",
    "T10n0279_015:0076a26": "眾生暴惡難可忍，　　為菩提故心不動，",
    "T10n0279_015:0076a27": "常樂稱揚忍功德，　　是故得成此光明。",
    "T10n0279_015:0076a28": "又放光明名勇猛，　　此光覺悟嬾墮者，",
    "T10n0279_015:0076a29": "令彼常於三寶中，　　恭敬供養無疲厭。",
    "T10n0279_015:0076b01": "若彼常於三寶中，　　恭敬供養無疲厭，",
    "T10n0279_015:0076b02": "則能超出四魔境，　　速成無上佛菩提。",
    "T10n0279_015:0076b03": "勸化眾生令進策，　　常勤供養於三寶，",
    "T10n0279_015:0076b04": "法欲滅時專守護，　　是故得成此光明。",
    "T10n0279_015:0076b05": "又放光明名寂靜，　　此光能覺亂意者，",
    "T10n0279_015:0076b06": "令其遠離貪恚癡，　　心不動搖而正定。",
    "T10n0279_015:0076b07": "捨離一切惡知識，　　無義談說雜染行，",
    "T10n0279_015:0076b08": "讚歎禪定阿蘭若，　　是故得成此光明。",
    "T10n0279_015:0076b09": "又放光明名慧嚴，　　此光覺悟愚迷者，",
    "T10n0279_015:0076b10": "令其證諦解緣起，　　諸根智慧悉通達。",
    "T10n0279_015:0076b11": "若能證諦解緣起，　　諸根智慧悉通達，",
    "T10n0279_015:0076b12": "則得日燈三昧法，　　智慧光明成佛果。",
    "T10n0279_015:0076b13": "國財及己皆能捨，　　為菩提故求正法，",
    "T10n0279_015:0076b14": "聞已專勤為眾說，　　是故得成此光明。",
    "T10n0279_015:0076b15": "又放光明名佛慧，　　此光覺悟諸含識，",
    "T10n0279_015:0076b16": "令見無量無邊佛，　　各各坐寶蓮華上。",
    "T10n0279_015:0076b17": "讚佛威德及解脫，　　說佛自在無有量，",
    "T10n0279_015:0076b18": "顯示佛力及神通，　　是故得成此光明。",
    "T10n0279_015:0076b19": "又放光明名無畏，　　此光照觸恐怖者，",
    "T10n0279_015:0076b20": "非人所持諸毒害，　　一切皆令疾除滅。",
    "T10n0279_015:0076b21": "能於眾生施無畏，　　遇有惱害皆勸止，",
    "T10n0279_015:0076b22": "拯濟厄難孤窮者，　　以是得成此光明。",
    "T10n0279_015:0076b23": "又放光明名安隱，　　此光能照疾病者，",
    "T10n0279_015:0076b24": "令除一切諸苦痛，　　悉得正定三昧樂。",
    "T10n0279_015:0076b25": "施以良藥救眾患，　　妙寶延命香塗體，",
    "T10n0279_015:0076b26": "酥油乳蜜充飲食，　　以是得成此光明。",
    "T10n0279_015:0076b27": "又放光明名見佛，　　此光覺悟將沒者，",
    "T10n0279_015:0076b28": "令隨憶念見如來，　　命終得生其淨國。",
    "T10n0279_015:0076b29": "見有臨終勸念佛，　　又示尊像令瞻敬，",
    "T10n0279_015:0076c01": "俾於佛所深歸仰，　　是故得成此光明。",
    "T10n0279_015:0076c02": "又放光明名樂法，　　此光能覺一切眾，",
    "T10n0279_015:0076c03": "令於正法常欣樂，　　聽聞演說及書寫。",
    "T10n0279_015:0076c04": "法欲盡時能演說，　　令求法者意充滿，",
    "T10n0279_015:0076c05": "於法愛樂勤修行，　　是故得成此光明。",
    "T10n0279_015:0076c06": "又放光明名妙音，　　此光開悟諸菩薩，",
    "T10n0279_015:0076c07": "能令三界所有聲，　　聞者皆是如來音。",
    "T10n0279_015:0076c08": "以大音聲稱讚佛，　　及施鈴鐸諸音樂，",
    "T10n0279_015:0076c09": "普使世間聞佛音，　　是故得成此光明。",
    "T10n0279_015:0076c10": "又放光名施甘露，　　此光開悟一切眾，",
    "T10n0279_015:0076c11": "令捨一切放逸行，　　具足修習諸功德。",
    "T10n0279_015:0076c12": "說有為法非安隱，　　無量苦惱悉充遍，",
    "T10n0279_015:0076c13": "恒樂稱揚寂滅樂，　　是故得成此光明。",
    "T10n0279_015:0076c14": "又放光明名最勝，　　此光開悟一切眾，",
    "T10n0279_015:0076c15": "令於佛所普聽聞，　　戒定智慧增上法。",
    "T10n0279_015:0076c16": "常樂稱揚一切佛，　　勝戒勝定殊勝慧，",
    "T10n0279_015:0076c17": "如是為求無上道，　　是故得成此光明。",
    "T10n0279_015:0076c18": "又放光明名寶嚴，　　此光能覺一切眾，",
    "T10n0279_015:0076c19": "令得寶藏無窮盡，　　以此供養諸如來。",
    "T10n0279_015:0076c20": "以諸種種上妙寶，　　奉施於佛及佛塔，",
    "T10n0279_015:0076c21": "亦以惠施諸貧乏，　　是故得成此光明。",
    "T10n0279_015:0076c22": "又放光明名香嚴，　　此光能覺一切眾，",
    "T10n0279_015:0076c23": "令其聞者悅可意，　　決定當成佛功德。",
    "T10n0279_015:0076c24": "人天妙香以塗地，　　供養一切最勝主，",
    "T10n0279_015:0076c25": "亦以造塔及佛像，　　是故得成此光明。",
    "T10n0279_015:0076c26": "又放光名雜莊嚴，　　寶幢幡蓋無央數，",
    "T10n0279_015:0076c27": "焚香散華奏眾樂，　　城邑內外皆充滿。",
    "T10n0279_015:0076c28": "本以微妙妓樂音，　　眾香妙華幢蓋等，",
    "T10n0279_015:0076c29": "種種莊嚴供養佛，　　是故得成此光明。",
    "T10n0279_015:0077a01": "又放光明名嚴潔，　　令地平坦猶如掌，",
    "T10n0279_015:0077a02": "莊嚴佛塔及其處，　　是故得成此光明。",
    "T10n0279_015:0077a03": "又放光明名大雲，　　能起香雲雨香水，",
    "T10n0279_015:0077a04": "以水灑塔及庭院，　　是故得成此光明。",
    "T10n0279_015:0077a05": "又放光明名嚴具，　　令裸形者得上服，",
    "T10n0279_015:0077a06": "嚴身妙物而為施，　　是故得成此光明。",
    "T10n0279_015:0077a07": "又放光明名上味，　　能令飢者獲美食，",
    "T10n0279_015:0077a08": "種種珍饌而為施，　　是故得成此光明。",
    "T10n0279_015:0077a09": "又放光明名大財，　　令貧乏者獲寶藏，",
    "T10n0279_015:0077a10": "以無盡物施三寶，　　是故得成此光明。",
    "T10n0279_015:0077a11": "又放光名眼清淨，　　能令盲者見眾色，",
    "T10n0279_015:0077a12": "以燈施佛及佛塔，　　是故得成此光明。",
    "T10n0279_015:0077a13": "又放光名耳清淨，　　能令聾者悉善聽，",
    "T10n0279_015:0077a14": "鼓樂娛佛及佛塔，　　是故得成此光明。",
    "T10n0279_015:0077a15": "又放光名鼻清淨，　　昔未聞香皆得聞，",
    "T10n0279_015:0077a16": "以香施佛及佛塔，　　是故得成此光明。",
    "T10n0279_015:0077a17": "又放光名舌清淨，　　能以美音稱讚佛，",
    "T10n0279_015:0077a18": "永除麁惡不善語，　　是故得成此光明。",
    "T10n0279_015:0077a19": "又放光名身清淨，　　諸根缺者令具足，",
    "T10n0279_015:0077a20": "以身禮佛及佛塔，　　是故得成此光明。",
    "T10n0279_015:0077a21": "又放光名意清淨，　　令失心者得正念，",
    "T10n0279_015:0077a22": "修行三昧悉自在，　　是故得成此光明。",
    "T10n0279_015:0077a23": "又放光名色清淨，　　令見難思諸佛色，",
    "T10n0279_015:0077a24": "以眾妙色莊嚴塔，　　是故得成此光明。",
    "T10n0279_015:0077a25": "又放光名聲清淨，　　令知聲性本空寂，",
    "T10n0279_015:0077a26": "觀聲緣起如谷響，　　是故得成此光明。",
    "T10n0279_015:0077a27": "又放光名香清淨，　　令諸臭穢悉香潔，",
    "T10n0279_015:0077a28": "香水洗塔菩提樹，　　是故得成此光明。",
    "T10n0279_015:0077a29": "又放光名味清淨，　　能除一切味中毒，",
    "T10n0279_015:0077b01": "恒供佛僧及父母，　　是故得成此光明。",
    "T10n0279_015:0077b02": "又放光名觸清淨，　　能令惡觸皆柔軟，",
    "T10n0279_015:0077b03": "戈鋋劍戟從空雨，　　皆令變作妙華鬘。",
    "T10n0279_015:0077b04": "以昔曾於道路中，　　塗香散華布衣服，",
    "T10n0279_015:0077b05": "迎送如來令蹈上，　　是故今獲光如是。",
    "T10n0279_015:0077b06": "又放光名法清淨，　　能令一切諸毛孔，",
    "T10n0279_015:0077b07": "悉演妙法不思議，　　眾生聽者咸欣悟。",
    "T10n0279_015:0077b08": "因緣所生無有生，　　諸佛法身非是身，",
    "T10n0279_015:0077b09": "法性常住如虛空，　　以說其義光如是。",
    "T10n0279_015:0077b10": "如是等比光明門，　　如恒河沙無限數，",
    "T10n0279_015:0077b11": "悉從大仙毛孔出，　　一一作業各差別。",
    "T10n0279_015:0077b12": "如一毛孔所放光，　　無量無數如恒沙，",
    "T10n0279_015:0077b13": "一切毛孔悉亦然，　　此是大仙三昧力。",
    "T10n0279_015:0077b14": "如其本行所得光，　　隨彼宿緣同行者，",
    "T10n0279_015:0077b15": "今放光明故如是，　　此是大仙智自在。",
    "T10n0279_015:0077b16": "往昔同修於福業，　　及有愛樂能隨喜，",
    "T10n0279_015:0077b17": "見其所作亦復然，　　彼於此光咸得見。",
    "T10n0279_015:0077b18": "若有自修眾福業，　　供養諸佛無央數，",
    "T10n0279_015:0077b19": "於佛功德常願求，　　是此光明所開覺。",
    "T10n0279_015:0077b20": "譬如生盲不見日，　　非為無日出世間，",
    "T10n0279_015:0077b21": "諸有目者悉明見，　　各隨所務修其業。",
    "T10n0279_015:0077b22": "大士光明亦如是，　　有智慧者皆悉見，",
    "T10n0279_015:0077b23": "凡夫邪信劣解人，　　於此光明莫能覩。",
    "T10n0279_015:0077b24": "摩尼宮殿及輦乘，　　妙寶靈香以塗瑩，",
    "T10n0279_015:0077b25": "有福德者自然備，　　非無德者所能處。",
    "T10n0279_015:0077b26": "大士光明亦如是，　　有深智者咸照觸，",
    "T10n0279_015:0077b27": "邪信劣解凡愚人，　　無有能見此光明。",
    "T10n0279_015:0077b28": "若有聞此光差別，　　能生清淨深信解，",
    "T10n0279_015:0077b29": "永斷一切諸疑網，　　速成無上功德幢。",
    "T10n0279_015:0077c01": "有勝三昧能出現，　　眷屬莊嚴皆自在，",
    "T10n0279_015:0077c02": "一切十方諸國土，　　佛子眾會無倫匹。",
    "T10n0279_015:0077c03": "有妙蓮華光莊嚴，　　量等三千大千界，",
    "T10n0279_015:0077c04": "其身端坐悉充滿，　　是此三昧神通力。",
    "T10n0279_015:0077c05": "復有十剎微塵數，　　妙好蓮華所圍遶，",
    "T10n0279_015:0077c06": "諸佛子眾於中坐，　　住此三昧威神力。",
    "T10n0279_015:0077c07": "宿世成就善因緣，　　具足修行佛功德，",
    "T10n0279_015:0077c08": "此等眾生遶菩薩，　　悉共合掌觀無厭。",
    "T10n0279_015:0077c09": "譬如明月在星中，　　菩薩處眾亦復然，",
    "T10n0279_015:0077c10": "大士所行法如是，　　入此三昧威神力。",
    "T10n0279_015:0077c11": "如於一方所示現，　　諸佛子眾共圍遶，",
    "T10n0279_015:0077c12": "一切方中悉如是，　　住此三昧威神力。",
    "T10n0279_015:0077c13": "有勝三昧名方網，　　菩薩住此廣開示，",
    "T10n0279_015:0077c14": "一切方中普現身，　　或現入定或從出。",
    "T10n0279_015:0077c15": "或於東方入正定，　　而於西方從定出；",
    "T10n0279_015:0077c16": "或於西方入正定，　　而於東方從定出；",
    "T10n0279_015:0077c17": "或於餘方入正定，　　而於餘方從定出。",
    "T10n0279_015:0077c18": "如是入出遍十方，　　是名菩薩三昧力。",
    "T10n0279_015:0077c19": "盡於東方諸國土，　　所有如來無數量，",
    "T10n0279_015:0077c20": "悉現其前普親近，　　住於三昧寂不動。",
    "T10n0279_015:0077c21": "而於西方諸世界，　　一切諸佛如來所，",
    "T10n0279_015:0077c22": "皆現從於三昧起，　　廣修無量諸供養。",
    "T10n0279_015:0077c23": "盡於西方諸國土，　　所有如來無數量，",
    "T10n0279_015:0077c24": "悉現其前普親近，　　住於三昧寂不動。",
    "T10n0279_015:0077c25": "而於東方諸世界，　　一切諸佛如來所，",
    "T10n0279_015:0077c26": "皆現從於三昧起，　　廣修無量諸供養。",
    "T10n0279_015:0077c27": "如是十方諸世界，　　菩薩悉入無有餘，",
    "T10n0279_015:0077c28": "或現三昧寂不動，　　或現恭敬供養佛。",
    "T10n0279_015:0077c29": "於眼根中入正定，　　於色塵中從定出，",
    "T10n0279_015:0078a01": "示現色性不思議，　　一切天人莫能知。",
    "T10n0279_015:0078a02": "於色塵中入正定，　　於眼起定心不亂，",
    "T10n0279_015:0078a03": "說眼無生無有起，　　性空寂滅無所作。",
    "T10n0279_015:0078a04": "於耳根中入正定，　　於聲塵中從定出，",
    "T10n0279_015:0078a05": "分別一切語言音，　　諸天世人莫能知。",
    "T10n0279_015:0078a06": "於聲塵中入正定，　　於耳起定心不亂，",
    "T10n0279_015:0078a07": "說耳無生無有起，　　性空寂滅無所作。",
    "T10n0279_015:0078a08": "於鼻根中入正定，　　於香塵中從定出，",
    "T10n0279_015:0078a09": "普得一切上妙香，　　諸天世人莫能知。",
    "T10n0279_015:0078a10": "於香塵中入正定，　　於鼻起定心不亂，",
    "T10n0279_015:0078a11": "說鼻無生無有起，　　性空寂滅無所作。",
    "T10n0279_015:0078a12": "於舌根中入正定，　　於味塵中從定出，",
    "T10n0279_015:0078a13": "普得一切諸上味，　　諸天世人莫能知。",
    "T10n0279_015:0078a14": "於味塵中入正定，　　於舌起定心不亂，",
    "T10n0279_015:0078a15": "說舌無生無有起，　　性空寂滅無所作。",
    "T10n0279_015:0078a16": "於身根中入正定，　　於觸塵中從定出，",
    "T10n0279_015:0078a17": "善能分別一切觸，　　諸天世人莫能知。",
    "T10n0279_015:0078a18": "於觸塵中入正定，　　於身起定心不亂，",
    "T10n0279_015:0078a19": "說身無生無有起，　　性空寂滅無所作。",
    "T10n0279_015:0078a20": "於意根中入正定，　　於法塵中從定出，",
    "T10n0279_015:0078a21": "分別一切諸法相，　　諸天世人莫能知。",
    "T10n0279_015:0078a22": "於法塵中入正定，　　從意起定心不亂，",
    "T10n0279_015:0078a23": "說意無生無有起，　　性空寂滅無所作。",
    "T10n0279_015:0078a24": "童子身中入正定，　　壯年身中從定出，",
    "T10n0279_015:0078a25": "壯年身中入正定，　　老年身中從定出；",
    "T10n0279_015:0078a26": "老年身中入正定，　　善女身中從定出；",
    "T10n0279_015:0078a27": "善女身中入正定，　　善男身中從定出；",
    "T10n0279_015:0078a28": "善男身中入正定，　　比丘尼身從定出；",
    "T10n0279_015:0078a29": "比丘尼身入正定，　　比丘身中從定出；",
    "T10n0279_015:0078b01": "比丘身中入正定，　　學無學身從定出；",
    "T10n0279_015:0078b02": "學無學身入正定，　　辟支佛身從定出；",
    "T10n0279_015:0078b03": "辟支佛身入正定，　　現如來身從定出；",
    "T10n0279_015:0078b04": "於如來身入正定，　　諸天身中從定出；",
    "T10n0279_015:0078b05": "諸天身中入正定，　　大龍身中從定出；",
    "T10n0279_015:0078b06": "大龍身中入正定，　　夜叉身中從定出；",
    "T10n0279_015:0078b07": "夜叉身中入正定，　　鬼神身中從定出；",
    "T10n0279_015:0078b08": "鬼神身中入正定，　　一毛孔中從定出；",
    "T10n0279_015:0078b09": "一毛孔中入正定，　　一切毛孔從定出；",
    "T10n0279_015:0078b10": "一切毛孔入正定，　　一毛端頭從定出；",
    "T10n0279_015:0078b11": "一毛端頭入正定，　　一微塵中從定出；",
    "T10n0279_015:0078b12": "一微塵中入正定，　　一切塵中從定出；",
    "T10n0279_015:0078b13": "一切塵中入正定，　　金剛地中從定出；",
    "T10n0279_015:0078b14": "金剛地中入正定，　　摩尼樹上從定出；",
    "T10n0279_015:0078b15": "摩尼樹上入正定，　　佛光明中從定出；",
    "T10n0279_015:0078b16": "佛光明中入正定，　　於河海中從定出；",
    "T10n0279_015:0078b17": "於河海中入正定，　　於火大中從定出；",
    "T10n0279_015:0078b18": "於火大中入正定，　　於風起定心不亂；",
    "T10n0279_015:0078b19": "於風大中入正定，　　於地大中從定出；",
    "T10n0279_015:0078b20": "於地大中入正定，　　於天宮殿從定出；",
    "T10n0279_015:0078b21": "於天宮殿入正定，　　於空起定心不亂。",
    "T10n0279_015:0078b22": "是名無量功德者，　　三昧自在難思議，",
    "T10n0279_015:0078b23": "十方一切諸如來，　　於無量劫說不盡。",
    "T10n0279_015:0078b24": "一切如來咸共說，　　眾生業報難思議，",
    "T10n0279_015:0078b25": "諸龍變化佛自在，　　菩薩神力亦難思。",
    "T10n0279_015:0078b26": "欲以譬諭而顯示，　　終無有諭能諭此，",
    "T10n0279_015:0078b27": "然諸智慧聰達人，　　因於譬故解其義。",
    "T10n0279_015:0078b28": "聲聞心住八解脫，　　所有變現皆自在，",
    "T10n0279_015:0078b29": "能以一身現多身，　　復以多身為一身。",
    "T10n0279_015:0078c01": "於虛空中入火定，　　行住坐臥悉在空，",
    "T10n0279_015:0078c02": "身上出水身下火，　　身上出火身下水。",
    "T10n0279_015:0078c03": "如是皆於一念中，　　種種自在無邊量。",
    "T10n0279_015:0078c04": "彼不具足大慈悲，　　不為眾生求佛道，",
    "T10n0279_015:0078c05": "尚能現此難思事，　　況大饒益自在力。",
    "T10n0279_015:0078c06": "譬如日月遊虛空，　　影像普遍於十方，",
    "T10n0279_015:0078c07": "泉池陂澤器中水，　　眾寶河海靡不現。",
    "T10n0279_015:0078c08": "菩薩色像亦復然，　　十方普現不思議，",
    "T10n0279_015:0078c09": "此皆三昧自在法，　　唯有如來能證了。",
    "T10n0279_015:0078c10": "如淨水中四兵像，　　各各別異無交雜，",
    "T10n0279_015:0078c11": "劍戟弧矢類甚多，　　鎧冑車輿非一種。",
    "T10n0279_015:0078c12": "隨其所有相差別，　　莫不皆於水中現，",
    "T10n0279_015:0078c13": "而水本自無分別，　　菩薩三昧亦如是。",
    "T10n0279_015:0078c14": "海中有神名善音，　　其音普順海眾生，",
    "T10n0279_015:0078c15": "所有語言皆辯了，　　令彼一切悉歡悅。",
    "T10n0279_015:0078c16": "彼神具有貪恚癡，　　猶能善解一切音，",
    "T10n0279_015:0078c17": "況復總持自在力，　　而不能令眾歡喜！",
    "T10n0279_015:0078c18": "有一婦人名辯才，　　父母求天而得生，",
    "T10n0279_015:0078c19": "若有離惡樂真實，　　入彼身中生妙辯。",
    "T10n0279_015:0078c20": "彼有貪欲瞋恚癡，　　猶能隨行與辯才，",
    "T10n0279_015:0078c21": "何況菩薩具智慧，　　而不能與眾生益！",
    "T10n0279_015:0078c22": "譬如幻師知幻法，　　能現種種無量事，",
    "T10n0279_015:0078c23": "須臾示作日月歲，　　城邑豐饒大安樂。",
    "T10n0279_015:0078c24": "幻師具有貪恚癡，　　猶能幻力悅世間，",
    "T10n0279_015:0078c25": "況復禪定解脫力，　　而不能令眾歡喜！",
    "T10n0279_015:0078c26": "天阿脩羅鬪戰時，　　脩羅敗衄而退走，",
    "T10n0279_015:0078c27": "兵仗車輿及徒旅，　　一時竄匿莫得見。",
    "T10n0279_015:0078c28": "彼有貪欲瞋恚癡，　　尚能變化不思議，",
    "T10n0279_015:0078c29": "況住神通無畏法，　　云何不能現自在！",
    "T10n0279_015:0079a01": "釋提桓因有象王，　　彼知天主欲行時，",
    "T10n0279_015:0079a02": "自化作頭三十三，　　一一六牙皆具足；",
    "T10n0279_015:0079a03": "一一牙上七池水，　　清淨香潔湛然滿；",
    "T10n0279_015:0079a04": "一一清淨池水中，　　各七蓮華妙嚴飾；",
    "T10n0279_015:0079a05": "彼諸嚴飾蓮華上，　　各各有七天玉女，",
    "T10n0279_015:0079a06": "悉善技藝奏眾樂，　　而與帝釋相娛樂。",
    "T10n0279_015:0079a07": "彼象或復捨本形，　　自化其身同諸天，",
    "T10n0279_015:0079a08": "威儀進止悉齊等，　　有此變現神通力。",
    "T10n0279_015:0079a09": "彼有貪欲瞋恚癡，　　尚能現此諸神通，",
    "T10n0279_015:0079a10": "何況具足方便智，　　而於諸定不自在！",
    "T10n0279_015:0079a11": "如阿脩羅變作身，　　蹈金剛際海中立，",
    "T10n0279_015:0079a12": "海水至深僅其半，　　首共須彌正齊等。",
    "T10n0279_015:0079a13": "彼有貪欲瞋恚癡，　　尚能現此大神通，",
    "T10n0279_015:0079a14": "況伏魔怨照世燈，　　而無自在威神力！",
    "T10n0279_015:0079a15": "天阿脩羅共戰時，　　帝釋神力難思議，",
    "T10n0279_015:0079a16": "隨阿脩羅軍眾數，　　現身等彼而與敵。",
    "T10n0279_015:0079a17": "諸阿脩羅發是念：　　『釋提桓因來向我，",
    "T10n0279_015:0079a18": "必取我身五種縛。』　　由是彼眾悉憂悴。",
    "T10n0279_015:0079a19": "帝釋現身有千眼，　　手持金剛出火焰，",
    "T10n0279_015:0079a20": "被甲持杖極威嚴，　　脩羅望見咸退伏。",
    "T10n0279_015:0079a21": "彼以微小福德力，　　猶能摧破大怨敵，",
    "T10n0279_015:0079a22": "何況救度一切者，　　具足功德不自在！",
    "T10n0279_015:0079a23": "忉利天中有天鼓，　　從天業報而生得，",
    "T10n0279_015:0079a24": "知諸天眾放逸時，　　空中自然出此音。",
    "T10n0279_015:0079a25": "一切五欲悉無常，　　如水聚沫性虛偽，",
    "T10n0279_015:0079a26": "諸有如夢如陽焰，　　亦如浮雲水中月。",
    "T10n0279_015:0079a27": "放逸為怨為苦惱，　　非甘露道生死徑，",
    "T10n0279_015:0079a28": "若有作諸放逸行，　　入於死滅大魚口。",
    "T10n0279_015:0079a29": "世間所有眾苦本，　　一切聖人皆厭患，",
    "T10n0279_015:0079b01": "五欲功德滅壞性，　　汝應愛樂真實法。",
    "T10n0279_015:0079b02": "三十三天聞此音，　　悉共來昇善法堂，",
    "T10n0279_015:0079b03": "帝釋為說微妙法，　　咸令順寂除貪愛。",
    "T10n0279_015:0079b04": "彼音無形不可見，　　猶能利益諸天眾，",
    "T10n0279_015:0079b05": "況隨心樂現色身，　　而不濟度諸群生！",
    "T10n0279_015:0079b06": "天阿脩羅共鬪時，　　諸天福德殊勝力，",
    "T10n0279_015:0079b07": "天鼓出音告其眾：　　『汝等宜應勿憂怖！』",
    "T10n0279_015:0079b08": "諸天聞此所告音，　　悉除憂畏增益力。",
    "T10n0279_015:0079b09": "時阿脩羅心震懼，　　所將兵眾咸退走。",
    "T10n0279_015:0079b10": "甘露妙定如天鼓，　　恒出降魔寂靜音，",
    "T10n0279_015:0079b11": "大悲哀愍救一切，　　普使眾生滅煩惱。",
    "T10n0279_015:0079b12": "帝釋普應諸天女，　　九十有二那由他，",
    "T10n0279_015:0079b13": "令彼各各心自謂：　　『天王獨與我娛樂。』",
    "T10n0279_015:0079b14": "如天女中身普應，　　善法堂內亦如是，",
    "T10n0279_015:0079b15": "能於一念現神通，　　悉至其前為說法。",
    "T10n0279_015:0079b16": "帝釋具有貪恚癡，　　能令眷屬悉歡喜，",
    "T10n0279_015:0079b17": "況大方便神通力，　　而不能令一切悅！",
    "T10n0279_015:0079b18": "他化自在六天王，　　於欲界中得自在，",
    "T10n0279_015:0079b19": "以業惑苦為罥網，　　繫縛一切諸凡夫。",
    "T10n0279_015:0079b20": "彼有貪欲瞋恚癡，　　猶於眾生得自在，",
    "T10n0279_015:0079b21": "況具十種自在力，　　而不能令眾同行！",
    "T10n0279_015:0079b22": "三千世界大梵王，　　一切梵天所住處，",
    "T10n0279_015:0079b23": "悉能現身於彼坐，　　演暢微妙梵音聲。",
    "T10n0279_015:0079b24": "彼住世間梵道中，　　禪定神通尚如意，",
    "T10n0279_015:0079b25": "況出世間無有上，　　於禪解脫不自在！",
    "T10n0279_015:0079b26": "摩醯首羅智自在，　　大海龍王降雨時，",
    "T10n0279_015:0079b27": "悉能分別數其滴，　　於一念中皆辨了。",
    "T10n0279_015:0079b28": "無量億劫勤修學，　　得是無上菩提智，",
    "T10n0279_015:0079b29": "云何不於一念中，　　普知一切眾生心！",
    "T10n0279_015:0079c01": "眾生業報不思議，　　以大風力起世間，",
    "T10n0279_015:0079c02": "巨海諸山天宮殿，　　眾寶光明萬物種。",
    "T10n0279_015:0079c03": "亦能興雲降大雨，　　亦能散滅諸雲氣，",
    "T10n0279_015:0079c04": "亦能成熟一切穀，　　亦能安樂諸群生。",
    "T10n0279_015:0079c05": "風不能學波羅蜜，　　亦不學佛諸功德，",
    "T10n0279_015:0079c06": "猶成不可思議事，　　何況具足諸願者！",
    "T10n0279_015:0079c07": "男子女人種種聲，　　一切鳥獸諸音聲，",
    "T10n0279_015:0079c08": "大海川流雷震聲，　　皆能稱悅眾生意。",
    "T10n0279_015:0079c09": "況復知聲性如響，　　逮得無礙妙辯才，",
    "T10n0279_015:0079c10": "普應眾生而說法，　　而不能令世間喜！",
    "T10n0279_015:0079c11": "海有希奇殊特法，　　能為一切平等印，",
    "T10n0279_015:0079c12": "眾生寶物及川流，　　普悉包容無所拒。",
    "T10n0279_015:0079c13": "無盡禪定解脫者，　　為平等印亦如是，",
    "T10n0279_015:0079c14": "福德智慧諸妙行，　　一切普修無厭足。",
    "T10n0279_015:0079c15": "大海龍王遊戲時，　　普於諸處得自在，",
    "T10n0279_015:0079c16": "興雲充遍四天下，　　其雲種種莊嚴色：",
    "T10n0279_015:0079c17": "第六他化自在天，　　於彼雲色如真金，",
    "T10n0279_015:0079c18": "化樂天上赤珠色；　　兜率陀天霜雪色；",
    "T10n0279_015:0079c19": "夜摩天上瑠璃色；　　三十三天碼碯色；",
    "T10n0279_015:0079c20": "四王天上玻瓈色；　　大海水上金剛色；",
    "T10n0279_015:0079c21": "緊那羅中妙香色；　　諸龍住處蓮華色；",
    "T10n0279_015:0079c22": "夜叉住處白鵝色；　　阿脩羅中山石色；",
    "T10n0279_015:0079c23": "欝單越處金焰色；　　閻浮提中青寶色；",
    "T10n0279_015:0079c24": "餘二天下雜莊嚴，　　隨眾所樂而應之。",
    "T10n0279_015:0079c25": "又復他化自在天，　　雲中電耀如日光；",
    "T10n0279_015:0079c26": "化樂天上如月光；　　兜率天上閻浮金；",
    "T10n0279_015:0079c27": "夜摩天上珂雪色；　　三十三天金焰色；",
    "T10n0279_015:0079c28": "四王天上眾寶色；　　大海之中赤珠色；",
    "T10n0279_015:0079c29": "緊那羅界瑠璃色；　　龍王住處寶藏色；",
    "T10n0279_015:0080a01": "夜叉所住玻瓈色；　　阿脩羅中碼碯色；",
    "T10n0279_015:0080a02": "欝單越境火珠色；　　閻浮提中帝青色；",
    "T10n0279_015:0080a03": "餘二天下雜莊嚴，　　如雲色相電亦然。",
    "T10n0279_015:0080a04": "他化雷震如梵音；　　化樂天中大鼓音；",
    "T10n0279_015:0080a05": "兜率天上歌唱音；　　夜摩天上天女音；",
    "T10n0279_015:0080a06": "於彼三十三天上，　　如緊那羅種種音；",
    "T10n0279_015:0080a07": "護世四王諸天所，　　如乾闥婆所出音；",
    "T10n0279_015:0080a08": "海中兩山相擊聲；　　緊那羅中簫笛聲；",
    "T10n0279_015:0080a09": "諸龍城中頻伽聲；　　夜叉住處龍女聲；",
    "T10n0279_015:0080a10": "阿脩羅中天鼓聲；　　於人道中海潮聲。",
    "T10n0279_015:0080a11": "他化自在雨妙香，　　種種雜華為莊嚴；",
    "T10n0279_015:0080a12": "化樂天雨多羅華，　　曼陀羅華及澤香；",
    "T10n0279_015:0080a13": "兜率天上雨摩尼，　　具足種種寶莊嚴，",
    "T10n0279_015:0080a14": "髻中寶珠如月光，　　上妙衣服真金色；",
    "T10n0279_015:0080a15": "夜摩中雨幢幡蓋，　　華鬘塗香妙嚴具，",
    "T10n0279_015:0080a16": "赤真珠色上好衣，　　及以種種眾妓樂；",
    "T10n0279_015:0080a17": "三十三天如意珠，　　堅黑沈水栴檀香，",
    "T10n0279_015:0080a18": "欝金雞羅多摩等，　　妙華香水相雜雨；",
    "T10n0279_015:0080a19": "護世城中雨美膳，　　色香味具增長力，",
    "T10n0279_015:0080a20": "亦雨難思眾妙寶，　　悉是龍王之所作。",
    "T10n0279_015:0080a21": "又復於彼大海中，　　注雨不斷如車軸，",
    "T10n0279_015:0080a22": "復雨無盡大寶藏，　　亦雨種種莊嚴寶。",
    "T10n0279_015:0080a23": "緊那羅界雨瓔珞，　　眾色蓮華衣及寶，",
    "T10n0279_015:0080a24": "婆利師迦末利香，　　種種樂音皆具足；",
    "T10n0279_015:0080a25": "諸龍城中雨赤珠；　　夜叉城內光摩尼；",
    "T10n0279_015:0080a26": "阿脩羅中雨兵仗，　　摧伏一切諸怨敵；",
    "T10n0279_015:0080a27": "欝單越中雨瓔珞，　　亦雨無量上妙華；",
    "T10n0279_015:0080a28": "弗婆瞿耶二天下，　　悉雨種種莊嚴具；",
    "T10n0279_015:0080a29": "閻浮提雨清淨水，　　微細悅澤常應時，",
    "T10n0279_015:0080b01": "長養眾華及果藥，　　成熟一切諸苗稼。",
    "T10n0279_015:0080b02": "如是無量妙莊嚴，　　種種雲電及雷雨，",
    "T10n0279_015:0080b03": "龍王自在悉能作，　　而身不動無分別。",
    "T10n0279_015:0080b04": "彼於世界海中住，　　尚能現此難思力，",
    "T10n0279_015:0080b05": "況入法海具功德，　　而不能為大神變！",
    "T10n0279_015:0080b06": "彼諸菩薩解脫門，　　一切譬諭無能顯，",
    "T10n0279_015:0080b07": "我今以此諸譬諭，　　略說於其自在力。",
    "T10n0279_015:0080b08": "第一智慧廣大慧，　　真實智慧無邊慧，",
    "T10n0279_015:0080b09": "勝慧及以殊勝慧，　　如是法門今已說。",
    "T10n0279_015:0080b10": "此法希有甚奇特，　　若人聞已能忍可，",
    "T10n0279_015:0080b11": "能信能受能讚說，　　如是所作甚為難。",
    "T10n0279_015:0080b12": "世間一切諸凡夫，　　信是法者甚難得，",
    "T10n0279_015:0080b13": "若有勤修清淨福，　　以昔因力乃能信。",
    "T10n0279_015:0080b14": "一切世界諸群生，　　少有欲求聲聞乘，",
    "T10n0279_015:0080b15": "求獨覺者轉復少，　　趣大乘者甚難遇。",
    "T10n0279_015:0080b16": "趣大乘者猶為易，　　能信此法倍更難，",
    "T10n0279_015:0080b17": "況復持誦為人說，　　如法修行真實解！",
    "T10n0279_015:0080b18": "有以三千大千界，　　頂戴一劫身不動，",
    "T10n0279_015:0080b19": "彼之所作未為難，　　信是法者乃為難。",
    "T10n0279_015:0080b20": "有以手擎十佛剎，　　盡於一劫空中住，",
    "T10n0279_015:0080b21": "彼之所作未為難，　　能信此法乃為難。",
    "T10n0279_015:0080b22": "十剎塵數眾生所，　　悉施樂具經一劫，",
    "T10n0279_015:0080b23": "彼之福德未為勝，　　信此法者為最勝。",
    "T10n0279_015:0080b24": "十剎塵數如來所，　　悉皆承事盡一劫，",
    "T10n0279_015:0080b25": "若於此品能誦持，　　其福最勝過於彼。」",
    "T10n0279_015:0080b26": "時，賢首菩薩說此偈已，十方世界六返震",
    "T10n0279_015:0080b27": "動，魔宮隱蔽，惡道休息。十方諸佛普現其",
    "T10n0279_015:0080b28": "前，各以右手而摩其頂，同聲讚言：「善哉！善",
    "T10n0279_015:0080b29": "哉！快說此法！我等一切悉皆隨喜。」",
    "T10n0279_015:0080c01": "大方廣佛華嚴經卷第十五"
}