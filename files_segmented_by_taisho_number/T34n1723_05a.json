{
    "T34n1723_05a:0734b04": "folio_5a 妙法蓮華經玄贊卷第五本",
    "T34n1723_05a:0734b06": "大慈恩寺沙門基撰",
    "T34n1723_05a:0734b07": "譬喻品1譬喻品第三",
    "T34n1723_05a:0734b08": "三門分別：一敘來意，二解品名，三釋妨難。",
    "T34n1723_05a:0734b09": "來意有二：一鶖子上根聞法說而已悟，",
    "T34n1723_05a:0734b10": "四人中性必假況而方知；上已化於上根，下",
    "T34n1723_05a:0734b11": "將曉於中性，故此品來。二論云「自此已下",
    "T34n1723_05a:0734b12": "為七種具足煩惱性眾生，說七譬喻，對治",
    "T34n1723_05a:0734b13": "七種增上慢，及為三種染慢無煩惱人三昧",
    "T34n1723_05a:0734b14": "解脫見等染慢，即為治此說三平等」。又云",
    "T34n1723_05a:0734b15": "「餘殘修多羅明十無上義」，此意總顯下有二",
    "T34n1723_05a:0734b16": "十六品明此三義。七譬喻在七品：一火宅",
    "T34n1723_05a:0734b17": "喻此〈譬喻品〉，二窮子喻〈信解品〉，三雲雨喻〈藥",
    "T34n1723_05a:0734b18": "草品〉，四化城喻〈化城品〉，五繫寶珠喻〈五百弟",
    "T34n1723_05a:0734b19": "子授記品〉，六解髻中明珠喻〈安樂行品〉，七醫",
    "T34n1723_05a:0734b20": "師喻〈壽量品〉，隨其次第各在一品。三平等",
    "T34n1723_05a:0734b21": "有九品：一〈譬喻〉、二〈授記〉、三〈五百弟子授記〉、",
    "T34n1723_05a:0734b22": "四〈授學無學人記〉、五〈法師品〉、六〈持品〉、七〈提婆",
    "T34n1723_05a:0734b23": "達多品〉、八〈常不輕〉、九〈見寶塔〉。初之八品皆有",
    "T34n1723_05a:0734b24": "授記說初乘平等，後〈見寶塔〉中合說生死涅",
    "T34n1723_05a:0734b25": "槃法及身二種平等。其十無上有二十一品，",
    "T34n1723_05a:0734b26": "初九無上有七品：一〈藥草喻〉、二〈化城〉，此有第",
    "T34n1723_05a:0734b27": "二第三兩無上；三〈五百弟子授記〉、四〈見寶塔〉、",
    "T34n1723_05a:0734b28": "五〈安樂行〉、六〈涌出〉、七〈壽量〉，此有第八第九兩",
    "T34n1723_05a:0734b29": "無上。上七品中除第二第七，自餘五品各一",
    "T34n1723_05a:0734c01": "無上，餘殘修多羅是第十無上，謂餘十四",
    "T34n1723_05a:0734c02": "品並是第十無上。於中有二力：一法力、二",
    "T34n1723_05a:0734c03": "修行力。法力有三品：一〈分別功德〉、二〈隨喜功",
    "T34n1723_05a:0734c04": "德〉、三〈法師功德〉。修行力中復有七力，合十一",
    "T34n1723_05a:0734c05": "品：一持力有三品，一〈法師〉、二〈安樂行〉、三〈勸",
    "T34n1723_05a:0734c06": "持〉。二說力有一品，謂〈神力〉。三行苦行力亦一",
    "T34n1723_05a:0734c07": "品，謂〈藥王品〉。四教化眾生行苦行力亦一品，",
    "T34n1723_05a:0734c08": "謂〈妙音〉。五護眾生諸難力有二品：一〈觀音",
    "T34n1723_05a:0734c09": "普門〉、二〈陀羅尼〉。六功德勝力有一品，謂〈妙",
    "T34n1723_05a:0734c10": "莊嚴王本事〉。七護法力有二品：一〈普賢〉、二〈囑",
    "T34n1723_05a:0734c11": "累〉。後十無上是初七喻，三平等殘名為上",
    "T34n1723_05a:0734c12": "殘，故本論中解七喻三平等已云「餘殘修",
    "T34n1723_05a:0734c13": "多羅明無上義」。第十無上是前九種無上之",
    "T34n1723_05a:0734c14": "殘，名為下殘，故本論中解第十無上云「十",
    "T34n1723_05a:0734c15": "者勝妙力，無上餘殘修多羅說」。殘有二義：",
    "T34n1723_05a:0734c16": "一者文殘，曾未說故；二者義殘，前雖已說",
    "T34n1723_05a:0734c17": "義猶未盡，所望別故今復說之名為義殘。",
    "T34n1723_05a:0734c18": "恐文繁長故略不說，至下品中一一疎釋。",
    "T34n1723_05a:0734c19": "其〈藥草〉、〈化城〉、〈五百弟子〉、〈寶塔〉、〈持品〉、〈安樂行〉、",
    "T34n1723_05a:0734c20": "〈壽量〉七品，或文或義，重說之故。其七喻者，謂",
    "T34n1723_05a:0734c21": "凡夫有學名有煩惱，有七種增上染慢，為",
    "T34n1723_05a:0734c22": "對治此說七譬喻，如執化城以為真城，",
    "T34n1723_05a:0734c23": "即是所求世間三摩跋提將為真滅，執無學",
    "T34n1723_05a:0734c24": "滿故更無所求。二乘無學名無煩惱人，有",
    "T34n1723_05a:0734c25": "三種法執染慢，彼三昧解脫見等法執望二",
    "T34n1723_05a:0734c26": "乘雖不名染，此迴心已即名菩薩，法執染",
    "T34n1723_05a:0734c27": "此菩薩名染無煩惱慢。論翻「顛倒」，義意如此。",
    "T34n1723_05a:0734c28": "無上義者，於大乘中可說有之，餘乘即無。",
    "T34n1723_05a:0734c29": "由此三乘說有差別，教、理、行、果等有異",
    "T34n1723_05a:0735a01": "故。論引佛言不離我身是無上義，故二乘",
    "T34n1723_05a:0735a02": "中不說此義，不能解故。由此無上即是一",
    "T34n1723_05a:0735a03": "乘教、理、行、果，隨其所應配諸品取。七種",
    "T34n1723_05a:0735a04": "具足煩惱眾生者，第一求勢力人起第一顛",
    "T34n1723_05a:0735a05": "倒求功德增上慢，以世間諸煩惱熾然而",
    "T34n1723_05a:0735a06": "求天人妙境、果報，為此說火宅喻。富貴自",
    "T34n1723_05a:0735a07": "在名為勢力，謂諸凡夫求此天人妙境外果",
    "T34n1723_05a:0735a08": "并內果報，不知煩惱熾然燒煮，為此說火",
    "T34n1723_05a:0735a09": "宅喻，天人勢力煩惱燒煮如火宅故。世尊今",
    "T34n1723_05a:0735a10": "者說有二車，即是世間善根三昧，菩提假解",
    "T34n1723_05a:0735a11": "令其出宅，後令漸入佛大涅槃，故論云「第",
    "T34n1723_05a:0735a12": "一人者以世間種種善根三昧功德，方便令",
    "T34n1723_05a:0735a13": "戲，後令入涅槃故。」此中不說解脫道中正",
    "T34n1723_05a:0735a14": "證生空擇滅真智名為世間三昧假解，此是",
    "T34n1723_05a:0735a15": "羊鹿非是車體，從彼觀後入世間定觀前",
    "T34n1723_05a:0735a16": "所證，以心麁故不見正智及生空如，乃見",
    "T34n1723_05a:0735a17": "惑、業、後苦不生，心便變作涅槃想解。正智",
    "T34n1723_05a:0735a18": "所證根本觀中所得擇滅，下名化城，不說",
    "T34n1723_05a:0735a19": "假觀所變為城，不息苦故。今說後時後得",
    "T34n1723_05a:0735a20": "智位能變想解，名為世間善根三昧，輕安、喜",
    "T34n1723_05a:0735a21": "樂種種功德，假名羊鹿、假名種智與之遊",
    "T34n1723_05a:0735a22": "戲，後化一乘方令入於佛大涅槃，至佛位",
    "T34n1723_05a:0735a23": "中能入牛車即是二智、即是菩提，所入涅槃",
    "T34n1723_05a:0735a24": "即是寶所，後化城喻二乘執彼惑苦不生故",
    "T34n1723_05a:0735a25": "為涅槃，理實涅槃解脫道中是正智證，故說",
    "T34n1723_05a:0735a26": "入化城眾商皆倦息。前後諸智皆悉不能",
    "T34n1723_05a:0735a27": "了一切法故，實非種智，說羊鹿車有名",
    "T34n1723_05a:0735a28": "不見登，說此世間三昧善根，與令遊戲故。",
    "T34n1723_05a:0735a29": "二乘執此以為二車，實非車體，如二乘者",
    "T34n1723_05a:0735b01": "所起四顛倒，正觀不然，後方想解；緣此",
    "T34n1723_05a:0735b02": "起執，化城亦爾。今為對治求勢力人顛",
    "T34n1723_05a:0735b03": "倒求功德增上慢，說此車喻，故此品來。",
    "T34n1723_05a:0735b04": "此餘諸義各至品釋。解品名者，「譬」者況也",
    "T34n1723_05a:0735b05": "類也，《玉篇》云「比類以相曉」。「喻」者開也曉也，",
    "T34n1723_05a:0735b06": "《玉篇》云「曉也諫也」。今舉世間之近迹況類",
    "T34n1723_05a:0735b07": "出世之深致，以開未語用曉前迷，曉喻之",
    "T34n1723_05a:0735b08": "譬名譬喻品，或譬即喻名譬喻品。釋妨",
    "T34n1723_05a:0735b09": "者，一問：此以喻曉理名譬喻品，前直以法",
    "T34n1723_05a:0735b10": "彰應名法品。答：前後相例理實應然，立者",
    "T34n1723_05a:0735b11": "不同何詳所以，但以方便者法中之別義，",
    "T34n1723_05a:0735b12": "譬喻者況中之通名，通、別既殊得名遂別，",
    "T34n1723_05a:0735b13": "未可相例。二問：何故七喻唯此獨名，餘兼",
    "T34n1723_05a:0735b14": "別稱？答：喻雖有七，此最初故，雖標總稱即",
    "T34n1723_05a:0735b15": "自別名，餘品不單名譬喻故。三問：中根領、",
    "T34n1723_05a:0735b16": "記別標信解，上根領、記理應別開，何故此",
    "T34n1723_05a:0735b17": "品之初寄明鶖子領記等事。答中根、領、記文",
    "T34n1723_05a:0735b18": "廣義長，所以別開，鶖子不然故寄此說。又",
    "T34n1723_05a:0735b19": "因鶖子領記啟請方陳喻況，故在此初寄",
    "T34n1723_05a:0735b20": "明領記。",
    "T34n1723_05a:0735b21": "經「爾時舍利弗至得未曾有」。贊曰：就此品",
    "T34n1723_05a:0735b22": "中大文分二：初鶖子聞法領喜述成得記，",
    "T34n1723_05a:0735b23": "後佛廣以譬喻化彼中根。初文屬前第一",
    "T34n1723_05a:0735b24": "周法說一乘。初周有四，上法說訖，自下第二",
    "T34n1723_05a:0735b25": "鶖子聞法領解，自責而生喜，於中有二：初",
    "T34n1723_05a:0735b26": "長行、後偈頌。長行有二：初標聞法以喜生，",
    "T34n1723_05a:0735b27": "後釋歡喜之所以。此初也。依俗間釋，「踊」蹺",
    "T34n1723_05a:0735b28": "也，「躍」跳也，蹺足跳者喜之極也。聞真道以",
    "T34n1723_05a:0735b29": "起權故踴躍，稱悅所希之意故歡喜，表發",
    "T34n1723_05a:0735c01": "大心故即起，心契所說故合掌，一心請益",
    "T34n1723_05a:0735c02": "瞻仰尊顏啟本所懷故言白佛。「法音」者大",
    "T34n1723_05a:0735c03": "乘言教也。曾所未聞，得未曾有。又由三義",
    "T34n1723_05a:0735c04": "所以歡喜：一聞佛說法心安如海，知佛非",
    "T34n1723_05a:0735c05": "魔所以歡喜；二聞今一實解昔三權，三為",
    "T34n1723_05a:0735c06": "一因所以歡喜；三聞佛說千二百羅漢悉亦",
    "T34n1723_05a:0735c07": "當作佛，所以歡喜。",
    "T34n1723_05a:0735c08": "經「所以者何至無量知見」。贊曰：下釋歡喜",
    "T34n1723_05a:0735c09": "之所以，有四：一失大法以興嗟，二處小",
    "T34n1723_05a:0735c10": "階而起歡，三喜今聞而惱盡，四知佛子而",
    "T34n1723_05a:0735c11": "道成。此初也。「豫」者入也關也。《玉篇》「預，先辦",
    "T34n1723_05a:0735c12": "也備預也早也。」《切韻》「若逸，作豫，正應為預。」",
    "T34n1723_05a:0735c13": "《爾雅》為「預，逮、及與也。」古文為「與」，《左傳》云「公",
    "T34n1723_05a:0735c14": "必與焉。」「感」者激也。「傷」者歎也。昔聞菩薩如",
    "T34n1723_05a:0735c15": "是受記之事我等不入，昔聞授記之流不",
    "T34n1723_05a:0735c16": "及授記之事，所以感激恨切，傷歎失於如",
    "T34n1723_05a:0735c17": "來五種知見，或失如來智性、智相之知見",
    "T34n1723_05a:0735c18": "也。",
    "T34n1723_05a:0735c19": "經「世尊我常獨處至而見濟度」。贊曰：下處",
    "T34n1723_05a:0735c20": "小階而起歎，有二：初歎住小，後自責躬。",
    "T34n1723_05a:0735c21": "此初也。「常」恒也。「每」者數也、屢也，非一定辭。",
    "T34n1723_05a:0735c22": "「入」者證也。「法性」者謂人無我真如，彼同證故。",
    "T34n1723_05a:0735c23": "我與菩薩俱能證入無我真如，云何如來獨",
    "T34n1723_05a:0735c24": "以小乘而見度脫？或性謂體，同入佛法體",
    "T34n1723_05a:0735c25": "類之中。有本作「嘗」，謂曾經也。",
    "T34n1723_05a:0735c26": "經「是我等咎非世尊也」。贊曰：下自責躬，有",
    "T34n1723_05a:0735c27": "三：初標，次釋，後成。此標也。「咎」謂罪失，我之",
    "T34n1723_05a:0735c28": "愆過，「咎」音巨久反，字從人、各，人各相違即",
    "T34n1723_05a:0735c29": "成過咎。",
    "T34n1723_05a:0736a01": "經「所以者何至而得度脫」。贊曰：此釋所由。",
    "T34n1723_05a:0736a02": "所因者，成大菩提之因行也，謂於七地四",
    "T34n1723_05a:0736a03": "菩薩行：一菩提分、二波羅蜜、三諸神通、四成",
    "T34n1723_05a:0736a04": "就有情。故迦葉言「於菩薩法、遊戲神通、淨佛",
    "T34n1723_05a:0736a05": "國土、成就眾生心不好樂」，故正覺因即此四",
    "T34n1723_05a:0736a06": "行。「待」者承望、渴仰、希須之義。鶖子自言「若",
    "T34n1723_05a:0736a07": "我等輩承望、希須、渴仰無上正覺之因，佛必",
    "T34n1723_05a:0736a08": "以大乘而見度脫，但由我輩於大因中不",
    "T34n1723_05a:0736a09": "生希待，所以世尊不以大乘而見濟度。」或",
    "T34n1723_05a:0736a10": "因謂菩提心，略為三種：一厭離有為，二求",
    "T34n1723_05a:0736a11": "菩提，三深念眾生，即如是住、如是修行、如",
    "T34n1723_05a:0736a12": "是降伏其心。",
    "T34n1723_05a:0736a13": "經「然我等至思惟取證」。贊曰：此成自責。然",
    "T34n1723_05a:0736a14": "由我等不解佛之方便隨宜所說諸法，初",
    "T34n1723_05a:0736a15": "聞即信即便受行，思惟取證，故佛不以大",
    "T34n1723_05a:0736a16": "乘度脫，由此是我輩之咎也。",
    "T34n1723_05a:0736a17": "經「世尊至快得安隱」。贊曰：喜今聞而惱盡。",
    "T34n1723_05a:0736a18": "「剋」者專也。昔來修小，專自悔責不求於大。",
    "T34n1723_05a:0736a19": "又疑菩提於己無分不生欣趣，或復自身",
    "T34n1723_05a:0736a20": "已得解脫與佛無差，聞佛今說佛所得法",
    "T34n1723_05a:0736a21": "甚深難解，二乘不了疑佛為魔，今既聞說",
    "T34n1723_05a:0736a22": "一實三權，知昔脩小為大之因，所以悔斷",
    "T34n1723_05a:0736a23": "知己作佛、菩提有分，所得解脫是佛方便，",
    "T34n1723_05a:0736a24": "故疑亦斷，心開意解身意泰然。「泰然」者安泰",
    "T34n1723_05a:0736a25": "怡然之貌，既無疑悔故快安隱，疑悔若生恒",
    "T34n1723_05a:0736a26": "不安隱，何得泰然？「斷」者徒管反，截也絕也，",
    "T34n1723_05a:0736a27": "又都亂反，今從初。問：疑生分別，入見即",
    "T34n1723_05a:0736a28": "除，悔多憂俱，離欲便捨。如何鶖子今二方",
    "T34n1723_05a:0736a29": "除？答：煩惱之疑，預流即盡；煩惱伴悔，離欲",
    "T34n1723_05a:0736b01": "已除。今法執之類，異熟生疑，如阿羅漢疑",
    "T34n1723_05a:0736b02": "黑鹽之輩；於事之疑，惡作名悔未爽於理。",
    "T34n1723_05a:0736b03": "此惡作體即是善愧，輕拒暴惡故，或即是",
    "T34n1723_05a:0736b04": "厭慧，俱無貪之一分也，亦即省察心心所故。",
    "T34n1723_05a:0736b05": "但是悔相性必麁動，故離欲捨，離欲有悔",
    "T34n1723_05a:0736b06": "必是惡作，以悔名說從果為名，豈離欲已",
    "T34n1723_05a:0736b07": "而不厭惡。",
    "T34n1723_05a:0736b08": "經「今日乃知至得佛法分」。贊曰：知佛子而",
    "T34n1723_05a:0736b09": "道成也。《瑜伽》八十四有六句，謂「是大師子，",
    "T34n1723_05a:0736b10": "佛腹所生、佛口所生、佛法所生、佛法所化、",
    "T34n1723_05a:0736b11": "得法等分。」《勝鬘》云「得佛餘財」，此有四句。《瑜",
    "T34n1723_05a:0736b12": "伽》解云「初是總句，後五別句。」腹所生者，簡去",
    "T34n1723_05a:0736b13": "異生卑劣子故，得聖智慧佛腹親生，非如",
    "T34n1723_05a:0736b14": "異生是佛養子，一切眾生皆佛子故，佛不親",
    "T34n1723_05a:0736b15": "生非腹生故，從佛法所生，爾乃是真生。",
    "T34n1723_05a:0736b16": "又二乘等非從婦生子如婢生子，故下經",
    "T34n1723_05a:0736b17": "云「若如我子」，初地菩薩生如來家，證法界",
    "T34n1723_05a:0736b18": "故，是婦生子，已前非是婦所生子名非腹",
    "T34n1723_05a:0736b19": "生。今發大心當為菩薩法界中生，總言腹",
    "T34n1723_05a:0736b20": "生。佛口所生者，從說法音而誕生故，體即",
    "T34n1723_05a:0736b21": "聞慧，緣教生故。佛法所生者，如理作意、法",
    "T34n1723_05a:0736b22": "隨法行之所生故，體即思、脩二慧所攝，緣",
    "T34n1723_05a:0736b23": "理緣教隨應生故。佛法所化者，從法身路",
    "T34n1723_05a:0736b24": "而得成立相似法故。法身路者，謂諸菩薩福、",
    "T34n1723_05a:0736b25": "慧二因，我亦如是，彼從二因中而成立故。",
    "T34n1723_05a:0736b26": "法身有二：小乘大乘二義異故。得法等分者，",
    "T34n1723_05a:0736b27": "受用無漏法之財寶相似法故。法謂法寶，",
    "T34n1723_05a:0736b28": "或七聖財，謂信、戒、聞、捨、慧、慚、愧等者相似。",
    "T34n1723_05a:0736b29": "分者餘分、分類，諸佛菩薩能用法財，我今",
    "T34n1723_05a:0736c01": "亦然，與彼相似，亦得受用無漏法寶之餘",
    "T34n1723_05a:0736c02": "分故，隨其所應在二乘位，望異生中已",
    "T34n1723_05a:0736c03": "教一重，真是佛子。今作菩薩，望二乘位",
    "T34n1723_05a:0736c04": "又教一重，真佛子等可如理釋。彼又解云",
    "T34n1723_05a:0736c05": "「如是諸句顯示增上生圓滿及父相似法生",
    "T34n1723_05a:0736c06": "圓滿，後五句中前三句顯增上生圓滿，後二",
    "T34n1723_05a:0736c07": "句顯父相似法生圓滿。增上生者自體勝生，",
    "T34n1723_05a:0736c08": "父相似法生者襲父遺體用父家財，並相似",
    "T34n1723_05a:0736c09": "故。增上生中初句遮器過失，佛正智腹所",
    "T34n1723_05a:0736c10": "生，遮世間中依於胞胎惡器生故。第二句",
    "T34n1723_05a:0736c11": "遮精血不淨所生，佛口所生，非以精血為",
    "T34n1723_05a:0736c12": "自體故。第三句遮其欲貪非正法生，凡夫",
    "T34n1723_05a:0736c13": "由欲貪資潤而有，非正法生，今從正法所",
    "T34n1723_05a:0736c14": "生，非由欲貪非正法之所生故。第四句",
    "T34n1723_05a:0736c15": "顯自體相似之法，從法身路而得成立，襲",
    "T34n1723_05a:0736c16": "繼法身自體殊勝，如襲婆羅門種性成立",
    "T34n1723_05a:0736c17": "尊貴。第五句受用相似之法，受用無漏佛之",
    "T34n1723_05a:0736c18": "法財，如世受用父母資什。」此中有四，闕第",
    "T34n1723_05a:0736c19": "二句，合化及生總為一句，昔住權中非真",
    "T34n1723_05a:0736c20": "佛子，今求實位方是腹生，是此經文之大意",
    "T34n1723_05a:0736c21": "也。故《攝論》云「非如二乘無智婢子」。又有義",
    "T34n1723_05a:0736c22": "云，以上四段別配領前開、示、悟、入四義如",
    "T34n1723_05a:0736c23": "次，細尋法體理未必然。",
    "T34n1723_05a:0736c24": "經「爾時舍利弗至疑網皆已除」。贊曰：二十五",
    "T34n1723_05a:0736c25": "頌半分二：初二頌半頌標，二十三頌頌釋。",
    "T34n1723_05a:0736c26": "初文有二：初一頌頌標中得未曾有心喜",
    "T34n1723_05a:0736c27": "疑除，後一頌半釋得未曾有彰憂悔盡。此",
    "T34n1723_05a:0736c28": "初也。昔疑自身於佛無分，今聞得作所以",
    "T34n1723_05a:0736c29": "疑除。疑損眾生難可出離，故喻於網。",
    "T34n1723_05a:0737a01": "經「昔來蒙佛教至聞亦除憂惱」。贊曰：釋得",
    "T34n1723_05a:0737a02": "未曾有彰憂悔盡。謂我昔來所蒙佛教，謂",
    "T34n1723_05a:0737a03": "住於小更不得大，所以憂悔；聞說此經，",
    "T34n1723_05a:0737a04": "今日乃知不失大乘，彼昔所脩大乘因故，",
    "T34n1723_05a:0737a05": "由此悔盡。佛音希有妙用能除眾生煩惱",
    "T34n1723_05a:0737a06": "障之憂惱，我雖漏盡，今者聞之亦能伏除",
    "T34n1723_05a:0737a07": "法執憂惱。此中憂者憂不作佛，一云即是",
    "T34n1723_05a:0737a08": "法執之憂，離欲不捨，如畢藺陀筏蹉麁惡",
    "T34n1723_05a:0737a09": "語習，法執不捨故，同前疑悔隨應亦爾。二",
    "T34n1723_05a:0737a10": "云實是憂者，即惡作俱厭賤捨受，以憂名",
    "T34n1723_05a:0737a11": "說，或法執類無記、善憂，離欲不捨，憂相應",
    "T34n1723_05a:0737a12": "惱，惱即憂悔，非煩惱也。",
    "T34n1723_05a:0737a13": "經「我處於山谷至云何而自欺」。贊曰：下頌",
    "T34n1723_05a:0737a14": "前釋，分四：初二頌半處小階而起歎，次五",
    "T34n1723_05a:0737a15": "頌半失大法以興嗟，次十四頌喜今聞而",
    "T34n1723_05a:0737a16": "惱盡，後一頌知佛子而道成，與前長行前",
    "T34n1723_05a:0737a17": "後不同。故初中有二：初一頌半歎居小位，",
    "T34n1723_05a:0737a18": "後之一頌頌所歎事。此初也。「嗚呼」者嗟歎",
    "T34n1723_05a:0737a19": "詞。「云何自欺」者，欺者輕也。歎自小智住證於",
    "T34n1723_05a:0737a20": "小不求大位，謂己無分名自欺輕。",
    "T34n1723_05a:0737a21": "經「我等亦佛子至演說無上道」。贊曰：此一頌",
    "T34n1723_05a:0737a22": "頌所歎事。「無漏法」者法性真如。「入」者證也。理",
    "T34n1723_05a:0737a23": "雖同證俱稱佛子，無智可能當來作佛為",
    "T34n1723_05a:0737a24": "眾演說一乘正道。",
    "T34n1723_05a:0737a25": "經「金色三十二至而不得此事」。贊曰：下五頌",
    "T34n1723_05a:0737a26": "半失大法以興嗟，中分二：初三頌半所失",
    "T34n1723_05a:0737a27": "大法，後之二頌明自興嗟。初中復二：初",
    "T34n1723_05a:0737a28": "之二頌內外莊嚴德，後一頌半名利高廣德。",
    "T34n1723_05a:0737b01": "初中復二：初一頌具相降魔德，後一頌好滿",
    "T34n1723_05a:0737b02": "不共德。此初也。「金色三十二」者，佛身紫磨金",
    "T34n1723_05a:0737b03": "色故。三十二相者，依《大般若經》第三百八",
    "T34n1723_05a:0737b04": "十一「佛言：善現！云何如來三十二相？善現！",
    "T34n1723_05a:0737b05": "一世尊足下有平滿相，妙善安住猶如奩",
    "T34n1723_05a:0737b06": "底，地雖高下隨足所蹈，皆悉坦然無不",
    "T34n1723_05a:0737b07": "等觸。二世尊足下千輻輪文，輞轂眾相無不",
    "T34n1723_05a:0737b08": "圓滿。三世尊手足皆悉柔軟，如都羅綿勝",
    "T34n1723_05a:0737b09": "過一切。四世尊手足一一指中間，猶如雁王",
    "T34n1723_05a:0737b10": "咸有鞔網，金色交絡文同綺畫。五世尊手足",
    "T34n1723_05a:0737b11": "所有諸指，圓滿纖長甚可愛樂。六世尊足跟",
    "T34n1723_05a:0737b12": "廣長圓滿，與趺相稱勝餘有情。七世尊足趺",
    "T34n1723_05a:0737b13": "脩高充滿，柔軟妙好與跟相稱。八世尊雙腨",
    "T34n1723_05a:0737b14": "漸次纖圓，如翳泥耶仙鹿王腨。九世尊雙臂",
    "T34n1723_05a:0737b15": "脩直𦟛圓，如象王鼻平立摩膝。十世尊陰",
    "T34n1723_05a:0737b16": "相勢峯藏密，其猶龍馬亦如象王。十一世",
    "T34n1723_05a:0737b17": "尊毛孔各一毛生，柔潤紺青右旋宛轉。十二",
    "T34n1723_05a:0737b18": "世尊髮毛端皆上靡右旋宛轉，柔潤紺青嚴",
    "T34n1723_05a:0737b19": "金色身甚可愛樂。十三世尊身皮細薄潤",
    "T34n1723_05a:0737b20": "滑，塵垢水等皆所不住。十四世尊身皮皆真",
    "T34n1723_05a:0737b21": "金色光潔晃曜如妙金臺，眾寶莊嚴眾所樂",
    "T34n1723_05a:0737b22": "見。十五世尊兩足、二手掌中、頸、及雙肩，七",
    "T34n1723_05a:0737b23": "處充滿。十六世尊肩項圓滿殊妙。十七世尊",
    "T34n1723_05a:0737b24": "髆腋悉皆充實。十八世尊容儀洪滿端直。十",
    "T34n1723_05a:0737b25": "九世尊身相脩廣端嚴。二十世尊體相縱廣",
    "T34n1723_05a:0737b26": "量等，周匝圓滿如諾瞿陀。二十一世尊頷臆",
    "T34n1723_05a:0737b27": "并身上半，威容廣大如師子王。二十二世尊",
    "T34n1723_05a:0737b28": "常光面各一尋。二十三世尊齒相四十齊平，",
    "T34n1723_05a:0737b29": "淨密根深白逾珂雪。二十四世尊四牙鮮白",
    "T34n1723_05a:0737c01": "鋒利。二十五世尊常得味中上味，喉脈直",
    "T34n1723_05a:0737c02": "故，能引身中諸支節脈所有上味，風、熱、淡",
    "T34n1723_05a:0737c03": "病不能為雜；由彼不雜，脈離沈浮延縮壞",
    "T34n1723_05a:0737c04": "損擁曲等過，能正吞咽津液通流，身心適悅",
    "T34n1723_05a:0737c05": "常得上味。二十六世尊舌相薄淨廣長，能",
    "T34n1723_05a:0737c06": "覆面輪至耳髮際。二十七世尊梵音詞韻和",
    "T34n1723_05a:0737c07": "雅，隨眾多少無不等聞，其聲洪震猶如天",
    "T34n1723_05a:0737c08": "鼓，發言婉約如頻迦音。二十八世尊眼睫",
    "T34n1723_05a:0737c09": "猶若牛王，紺青齊整不相雜亂。二十九世尊",
    "T34n1723_05a:0737c10": "眼睛紺青鮮白，紅環間飾咬潔分明。三十世",
    "T34n1723_05a:0737c11": "尊面輪其猶滿月，眉相晈淨如天帝弓。三十",
    "T34n1723_05a:0737c12": "一世尊眉間有白毫相，右旋柔軟如覩羅綿，",
    "T34n1723_05a:0737c13": "鮮白光淨逾珂雪等。三十二世尊頂上烏",
    "T34n1723_05a:0737c14": "瑟膩沙高顯周圓猶如天蓋。善現！是名三十",
    "T34n1723_05a:0737c15": "二大士相。」依此經文總說頌言：「等輻柔網",
    "T34n1723_05a:0737c16": "纖，　跟趺腨臂密，　毛生靡潤滑，　皮金七肩",
    "T34n1723_05a:0737c17": "滿，　髆儀脩廣齊，　師子光具齒，　牙味舌音",
    "T34n1723_05a:0737c18": "睫，　睛輪豪相蓋。」若依《瑜伽》，與此不同。",
    "T34n1723_05a:0737c19": "《瑜伽》之中仍說因業，恐繁且止。如彼應言：",
    "T34n1723_05a:0737c20": "「等輻纖跟細，　網摩膊不傴，　勢身光上靡，",
    "T34n1723_05a:0737c21": "　生金滑七處，　師子肩充直，　具齒無隙鮮，",
    "T34n1723_05a:0737c22": "　頷廣味聲青，　牛王頂豪相。」此總以彼",
    "T34n1723_05a:0737c23": "眼耳身男四根依處并舌根為體。十力解脫",
    "T34n1723_05a:0737c24": "如前已解。鶖子自歎同共一佛法而不得",
    "T34n1723_05a:0737c25": "此事。",
    "T34n1723_05a:0737c26": "經「八十種妙好至而我皆已失」。贊曰：好滿不",
    "T34n1723_05a:0737c27": "共德也。八十種妙好者，《般若經》言：「善現！云",
    "T34n1723_05a:0737c28": "何如來應正等覺八十隨好？善現！一世尊指",
    "T34n1723_05a:0737c29": "爪狹長薄潤光潔鮮淨如華赤銅，二世尊手",
    "T34n1723_05a:0738a01": "足指圓纖長𦟛直柔軟節骨不現，三世尊手",
    "T34n1723_05a:0738a02": "足各等無差於諸指間悉皆充密，四世尊手",
    "T34n1723_05a:0738a03": "足圓滿如意軟淨光澤色如蓮華，五世尊筋",
    "T34n1723_05a:0738a04": "脈盤結堅固深隱不現，六世尊兩踝俱隱不",
    "T34n1723_05a:0738a05": "現，七世尊行步直進庠序如龍象王，八世尊",
    "T34n1723_05a:0738a06": "行步威容齊肅如師子王，九世尊行步安平",
    "T34n1723_05a:0738a07": "庠序不過不減猶如牛王，十世尊行步進止",
    "T34n1723_05a:0738a08": "儀雅猶如鵝王，十一世尊迴顧必皆右旋如",
    "T34n1723_05a:0738a09": "龍象王舉身隨轉，十二世尊支節漸次𦟛圓",
    "T34n1723_05a:0738a10": "妙善安布，十三世尊骨節交結無隙猶若龍",
    "T34n1723_05a:0738a11": "盤。十四世尊膝輪妙善安布堅固圓滿，十五",
    "T34n1723_05a:0738a12": "世尊隱處其文妙好威勢具足圓滿清淨，十",
    "T34n1723_05a:0738a13": "六世尊身支潤滑柔軟光悅鮮淨塵垢不著，",
    "T34n1723_05a:0738a14": "十七世尊身容敦肅無畏常不怯弱，十八世",
    "T34n1723_05a:0738a15": "尊身支堅固稠密善相屬著，十九世尊身支",
    "T34n1723_05a:0738a16": "安定敦重曾不掉動圓滿無壞，二十世尊身",
    "T34n1723_05a:0738a17": "相猶如仙王周匝端嚴光淨離翳，二十一世",
    "T34n1723_05a:0738a18": "尊身有周匝圓光明於行等時恒自照曜，",
    "T34n1723_05a:0738a19": "二十二世尊腹形方正無欠柔軟不現眾相",
    "T34n1723_05a:0738a20": "莊嚴，二十三世尊臍深右旋圓妙清淨光澤，",
    "T34n1723_05a:0738a21": "二十四世尊臍厚不窊不凸周匝妙好，二十",
    "T34n1723_05a:0738a22": "五世尊皮膚遠離疥癬亦無黶點疣贅等",
    "T34n1723_05a:0738a23": "過，二十六世尊手掌充滿柔軟足下安平，",
    "T34n1723_05a:0738a24": "二十七世尊手文深長明直潤澤不斷，二十",
    "T34n1723_05a:0738a25": "八世尊脣色光潤丹暉如頻婆菓上下相稱，",
    "T34n1723_05a:0738a26": "二十九世尊面門不長不短不大不小如",
    "T34n1723_05a:0738a27": "量端嚴，三十世尊舌相軟薄廣長如赤銅色，",
    "T34n1723_05a:0738a28": "三十一世尊發聲威震深遠如象王吼明朗",
    "T34n1723_05a:0738a29": "清徹，三十二世尊音韻美妙具足如深谷響，",
    "T34n1723_05a:0738b01": "三十三世尊鼻高脩而且直其孔不現，三十",
    "T34n1723_05a:0738b02": "四世尊諸齒方整鮮白，三十五世尊諸牙圓",
    "T34n1723_05a:0738b03": "白光潔漸次鋒利，三十六世尊眼淨青白分",
    "T34n1723_05a:0738b04": "明，三十七世尊眼相脩廣譬如青蓮華葉甚",
    "T34n1723_05a:0738b05": "可愛樂，三十八世尊眼睫上下齊整稠密不",
    "T34n1723_05a:0738b06": "白，三十九世尊雙眉長而不白緻而細軟，四",
    "T34n1723_05a:0738b07": "十世尊雙眉綺靡順次紺瑠璃色，四十一世",
    "T34n1723_05a:0738b08": "尊雙眉高顯光潤形如初月，四十二世尊耳",
    "T34n1723_05a:0738b09": "厚廣大脩長輪埵成就，四十三世尊兩耳綺",
    "T34n1723_05a:0738b10": "麗齊平離眾過失，四十四世尊容儀能令見",
    "T34n1723_05a:0738b11": "者無損無染皆生愛敬，四十五世尊額廣",
    "T34n1723_05a:0738b12": "圓滿平正形相殊妙，四十六世尊身分上半",
    "T34n1723_05a:0738b13": "圓滿如師子王威嚴無對，四十七世尊首髮",
    "T34n1723_05a:0738b14": "脩長紺青稠密不白，四十八世尊首髮香潔",
    "T34n1723_05a:0738b15": "細軟潤澤旋轉，四十九世尊首髮齊整無亂",
    "T34n1723_05a:0738b16": "亦不交雜，五十世尊首髮堅固不斷永無𭏅",
    "T34n1723_05a:0738b17": "落，五十一世尊首髮光滑殊妙塵垢不著，五",
    "T34n1723_05a:0738b18": "十二世尊身分堅固充實逾那羅延，五十三",
    "T34n1723_05a:0738b19": "世尊身體長大端直，五十四世尊諸竅清淨",
    "T34n1723_05a:0738b20": "圓好，五十五世尊身支勢力殊勝無與等者，",
    "T34n1723_05a:0738b21": "五十六世尊身相眾所樂觀嘗無厭足，五十",
    "T34n1723_05a:0738b22": "七世尊面輪脩廣得所皎潔光淨如秋滿月，",
    "T34n1723_05a:0738b23": "五十八世尊顏貌舒泰光顯含咲先言唯向不",
    "T34n1723_05a:0738b24": "背，五十九世尊面貌光澤熈怡遠離頻蹙青",
    "T34n1723_05a:0738b25": "赤等過，六十世尊身支清淨無垢常無臭穢，",
    "T34n1723_05a:0738b26": "六十一世尊所有諸毛孔中常出如意微妙",
    "T34n1723_05a:0738b27": "之香，六十二世尊面門常出最上殊勝之香，",
    "T34n1723_05a:0738b28": "六十三世尊首相周圓妙好如末達那亦猶",
    "T34n1723_05a:0738b29": "如天蓋，六十四世尊身毛紺青光淨如孔雀",
    "T34n1723_05a:0738c01": "項紅暉綺飾色類赤銅，六十五世尊法音",
    "T34n1723_05a:0738c02": "隨眾大小不增不減應理無差，六十六世",
    "T34n1723_05a:0738c03": "尊頂相無能見者，六十七世尊手足指約分",
    "T34n1723_05a:0738c04": "明莊嚴妙好如赤銅色，六十八世尊行時其",
    "T34n1723_05a:0738c05": "足去地如四指量而現印文，六十九世尊",
    "T34n1723_05a:0738c06": "自持不待他衛身無傾動亦不逶迤，七十",
    "T34n1723_05a:0738c07": "世尊威德遠震一切惡心見喜恐怖見安，",
    "T34n1723_05a:0738c08": "七十一世尊音聲不高不下隨眾生意和悅",
    "T34n1723_05a:0738c09": "與言，七十二世尊能隨諸有情類言音意樂",
    "T34n1723_05a:0738c10": "而為說法，七十三世尊一音演說正法隨",
    "T34n1723_05a:0738c11": "有情類各各令得解，七十四世尊說法咸",
    "T34n1723_05a:0738c12": "依次第必有因緣言無不善，七十五世尊",
    "T34n1723_05a:0738c13": "等觀諸有情類讚善毀惡而無愛增，七十",
    "T34n1723_05a:0738c14": "六世尊所為先觀後作軌範具足令識善淨，",
    "T34n1723_05a:0738c15": "七十七世尊相好一切有情無能觀盡，七十",
    "T34n1723_05a:0738c16": "八世尊頂骨堅實圓滿，七十九世尊顏容常",
    "T34n1723_05a:0738c17": "少不老好巡舊處，八十世尊手足及胸臆前",
    "T34n1723_05a:0738c18": "俱有吉祥喜旋起德相，文同綺畫色類朱",
    "T34n1723_05a:0738c19": "丹。善現！是名八十隨好。善現！如來、應、正等",
    "T34n1723_05a:0738c20": "覺成就如是諸相好故，身光任運能照三",
    "T34n1723_05a:0738c21": "千大千世界無不遍滿，若作意時即能普",
    "T34n1723_05a:0738c22": "照無量無邊無數世界。然為憐愍諸有情",
    "T34n1723_05a:0738c23": "故，攝光常照面各一尋，若縱身光即日月等",
    "T34n1723_05a:0738c24": "所有光明皆常不現，諸有情類便不能知",
    "T34n1723_05a:0738c25": "晝夜半月月時歲數，所作事業有不得成。",
    "T34n1723_05a:0738c26": "佛聲任運能遍三千大千世界，若作意時即",
    "T34n1723_05a:0738c27": "能遍滿無量無邊無數世界，然為利樂諸",
    "T34n1723_05a:0738c28": "有情故聲隨眾量不減不增。善現！如是功",
    "T34n1723_05a:0738c29": "德勝利，我先菩薩位，脩行般若波羅蜜多",
    "T34n1723_05a:0739a01": "時已能成辦，故今相好圓滿莊嚴，一切有情",
    "T34n1723_05a:0739a02": "見者歎喜，皆獲殊勝利益安樂。如是善現！菩",
    "T34n1723_05a:0739a03": "薩摩訶薩行深般若波羅蜜多時，能以財法",
    "T34n1723_05a:0739a04": "二種布施攝諸有情，是為甚奇希有之法。」",
    "T34n1723_05a:0739a05": "三十二相由行五修：一發心，二長時，三無間，",
    "T34n1723_05a:0739a06": "四慇重，五無餘，之所感得，如《瑜伽論》三十七",
    "T34n1723_05a:0739a07": "說。十八不共法以五門分別：一名，二體，三",
    "T34n1723_05a:0739a08": "行相，四差別，五諸門。名者，一身無誤失，二無",
    "T34n1723_05a:0739a09": "率暴音，三無種種想，四無不定心，五無忘",
    "T34n1723_05a:0739a10": "失念，六無不擇捨，七欲無減，八念無減，九",
    "T34n1723_05a:0739a11": "精進無減，十定無減，十一慧無減，十二解",
    "T34n1723_05a:0739a12": "脫無減，十三身業隨智慧行，十四語業隨",
    "T34n1723_05a:0739a13": "智慧行，十五意業隨智慧行，十六知過去",
    "T34n1723_05a:0739a14": "世無著無礙，十七知未來世無著無礙，十八",
    "T34n1723_05a:0739a15": "知現在世無著無礙。體者，合以八法為",
    "T34n1723_05a:0739a16": "體，謂思、想、欲、勝解、念、定、慧、懃，廣如《無垢",
    "T34n1723_05a:0739a17": "稱疏》第二卷解。二乘所無，名不共法。論云「上",
    "T34n1723_05a:0739a18": "二偈示現何義？舍利弗自訶責身，我不見",
    "T34n1723_05a:0739a19": "諸佛，不往佛所聞法，不供養恭敬諸佛，",
    "T34n1723_05a:0739a20": "無利益眾生事，未得法退，是故舍利弗訶",
    "T34n1723_05a:0739a21": "責自身。」上釋自訶責之意。下論自牒解呵責",
    "T34n1723_05a:0739a22": "意及經頌文，兩參雜釋合有八句，其間五句",
    "T34n1723_05a:0739a23": "解自責詞，自餘三句解經頌義。不見者，不",
    "T34n1723_05a:0739a24": "見諸佛如來大人相生恭敬供養心故。自",
    "T34n1723_05a:0739a25": "呵無修大因，遂不能見諸佛之相恭敬供",
    "T34n1723_05a:0739a26": "養故。不往者，示現教化眾生力故，顯佛能",
    "T34n1723_05a:0739a27": "化眾生而我不往佛所。上二句解自責言。",
    "T34n1723_05a:0739a28": "金色光明者，見佛自身異身得無量功德故，",
    "T34n1723_05a:0739a29": "此解經中金色之言，由見佛故我之自身",
    "T34n1723_05a:0739b01": "於異身得無量功德果故，聞者能利益一",
    "T34n1723_05a:0739b02": "切眾生故。此解責中不聞言，若聞能作利",
    "T34n1723_05a:0739b03": "生事故。力者，眾生有疑，依十力斷疑故，此",
    "T34n1723_05a:0739b04": "釋經中十力之言。供養者，示現能教化眾",
    "T34n1723_05a:0739b05": "生力故，此解自責中不供養佛言，佛能化",
    "T34n1723_05a:0739b06": "眾我應供養，昔者何故不供養也。十八不",
    "T34n1723_05a:0739b07": "共法者，遠離諸障礙故，此解頌中十八不",
    "T34n1723_05a:0739b08": "共法義。恭敬者生無量福德，依如來教得",
    "T34n1723_05a:0739b09": "解脫故，證人法無我諸法平等故，此解自",
    "T34n1723_05a:0739b10": "責中不恭敬言，若恭敬生無量福證平等",
    "T34n1723_05a:0739b11": "故。是故自訶，我從昔來未得此法，於此法",
    "T34n1723_05a:0739b12": "中遂生退心。是名失大法而興嗟也。不",
    "T34n1723_05a:0739b13": "作此解論極難知。",
    "T34n1723_05a:0739b14": "經「我獨經行時至我為自欺誑」。贊曰：名利高",
    "T34n1723_05a:0739b15": "廣德也。自欺賤故常自思惟，失佛此德不敢",
    "T34n1723_05a:0739b16": "求大，自誑負故得小為足。",
    "T34n1723_05a:0739b17": "經「我常於日夜至籌量如此事」。贊曰：明自",
    "T34n1723_05a:0739b18": "興嗟也。初頌欲問於佛為失大乘、為當",
    "T34n1723_05a:0739b19": "不失？後頌釋疑。此以常見佛唯讚菩薩",
    "T34n1723_05a:0739b20": "不讚我故，所以疑生籌量此事。",
    "T34n1723_05a:0739b21": "經「今聞佛音聲至令眾至道場」。贊曰：下十四",
    "T34n1723_05a:0739b22": "頌頌喜今聞而惱盡，中分二：初十二頌半",
    "T34n1723_05a:0739b23": "頌斷疑悔，後一頌半頌快得安隱。初中復",
    "T34n1723_05a:0739b24": "二：初五頌頌昔悔除，後七頌半頌今疑滅。",
    "T34n1723_05a:0739b25": "初中又二：初一頌標悔除所由，後四頌正明",
    "T34n1723_05a:0739b26": "悔除。此初也。由聞佛聲隨宜說法意趣",
    "T34n1723_05a:0739b27": "難知，無漏難思所得難解，令二乘眾捨隨",
    "T34n1723_05a:0739b28": "宜教，至佛所得道場深法，既令悔除故名",
    "T34n1723_05a:0739b29": "無漏。",
    "T34n1723_05a:0739c01": "經「我本著邪見至於空法得證」。贊曰：下四頌",
    "T34n1723_05a:0739c02": "除悔，中分二：初一頌半敘昔捨邪以歸正，",
    "T34n1723_05a:0739c03": "後二頌半敘今識小以向大。此初也。本事",
    "T34n1723_05a:0739c04": "珊闍耶外道領一百門徒，後歸佛出家證",
    "T34n1723_05a:0739c05": "人空理，得阿羅漢稱梵志師，名為拔邪得",
    "T34n1723_05a:0739c06": "證空法。",
    "T34n1723_05a:0739c07": "經「爾時心自謂至非是實滅度」。贊曰：下二頌",
    "T34n1723_05a:0739c08": "半敘今識小以向大，於中分二：初一頌識",
    "T34n1723_05a:0739c09": "知小，後一半知真大。此初也。昔時不識謂",
    "T34n1723_05a:0739c10": "真滅故。",
    "T34n1723_05a:0739c11": "經「若得作佛時至永盡滅無餘」。贊曰：知大",
    "T34n1723_05a:0739c12": "為真滅。得作佛時，內具諸相好、外為眾生",
    "T34n1723_05a:0739c13": "歸敬，方成永盡二種生死更無有漏，故知",
    "T34n1723_05a:0739c14": "大乘是為真滅。",
    "T34n1723_05a:0739c15": "經「佛於大眾中至疑悔悉已除」。贊曰：下七頌",
    "T34n1723_05a:0739c16": "半頌今疑滅，分二：初一頌結前悔盡、生",
    "T34n1723_05a:0739c17": "後疑除所由，後六頌半正釋疑除。此初也。",
    "T34n1723_05a:0739c18": "經「初聞佛所說至惱亂我心耶」。贊曰：下六頌",
    "T34n1723_05a:0739c19": "半正釋疑除，復二：初一頌敘疑生所由，後",
    "T34n1723_05a:0739c20": "五頌半正釋疑滅。此初也。佛昔說三乘，我",
    "T34n1723_05a:0739c21": "已得訖；今說為一，與本說乖，說我所得",
    "T34n1723_05a:0739c22": "非真果滅，故心中驚，謂佛是魔惱亂我心，",
    "T34n1723_05a:0739c23": "此疑於事名異熟生，不疑於理故非煩",
    "T34n1723_05a:0739c24": "惱。或前憂、疑皆示相起，非在鶖子猶有",
    "T34n1723_05a:0739c25": "憂、疑。",
    "T34n1723_05a:0739c26": "經「佛以種種緣至我聞疑網斷」。贊曰：下五頌",
    "T34n1723_05a:0739c27": "半釋疑滅，中有四：一頌顯佛言巧心安，所",
    "T34n1723_05a:0739c28": "以疑斷；二頌明三世佛同說方便，所以疑",
    "T34n1723_05a:0739c29": "斷；一頌解佛說同，所以疑斷；一頌半知佛",
    "T34n1723_05a:0740a01": "與魔道跡不同，所以疑斷。此初也。佛說有",
    "T34n1723_05a:0740a02": "二：一法說，二喻說。「種種緣」者法說道理，「種種",
    "T34n1723_05a:0740a03": "喻」者比況說也。外現此二巧言說法，內心",
    "T34n1723_05a:0740a04": "安固如海不動，所以疑斷。言詞不巧，理、喻",
    "T34n1723_05a:0740a05": "乖宗，心有動搖智迷真境，內、外可阻疑便",
    "T34n1723_05a:0740a06": "難滅；今則不然，所以疑斷。",
    "T34n1723_05a:0740a07": "經「佛說過去世至演說如是法」。贊曰：此明",
    "T34n1723_05a:0740a08": "三世諸佛同說方便，所以疑斷。初頌過去，",
    "T34n1723_05a:0740a09": "後頌未來、現在二世，初皆方便、後方真實，即",
    "T34n1723_05a:0740a10": "領前品三世佛同。眾說道乖可令疑起，群",
    "T34n1723_05a:0740a11": "聖同範今疑故滅。",
    "T34n1723_05a:0740a12": "經「如今者世尊至亦以方便說」。贊曰：此解",
    "T34n1723_05a:0740a13": "佛說同，所以疑斷。「從生及出家」身方便也。「得",
    "T34n1723_05a:0740a14": "道」者意方便也。「轉法輪」者語方便也。初說",
    "T34n1723_05a:0740a15": "三乘同三世佛教，故言亦以方便說法。",
    "T34n1723_05a:0740a16": "三業乖張可令疑起，色心相順所以疑除。",
    "T34n1723_05a:0740a17": "又始、末說乖可令疑起，初後語順故令疑",
    "T34n1723_05a:0740a18": "滅。",
    "T34n1723_05a:0740a19": "經「世尊說實道至謂是魔所為」。贊曰：知佛",
    "T34n1723_05a:0740a20": "與魔道跡不同，所以疑斷。魔說乖真所以",
    "T34n1723_05a:0740a21": "疑起，佛語符妙由此疑滅。",
    "T34n1723_05a:0740a22": "經「聞佛柔軟音至安住實智中」。贊曰：下合十",
    "T34n1723_05a:0740a23": "四頌，喜今聞而惱盡，中分二：上十二頌半",
    "T34n1723_05a:0740a24": "斷疑悔訖，此一頌半快得安隱。慈悲接引",
    "T34n1723_05a:0740a25": "故出柔軟音，如雷隱震以說玄理故名深",
    "T34n1723_05a:0740a26": "遠，清徹如迦陵聲極可愛樂故甚微妙，離",
    "T34n1723_05a:0740a27": "名利等諸瑕穢事，說一乘義故名演暢清淨",
    "T34n1723_05a:0740a28": "法。「暢」謂遠也明也。心既大喜疑悔永除，捨昔",
    "T34n1723_05a:0740a29": "處權之心、取今住實之智。實謂一乘，今所",
    "T34n1723_05a:0740b01": "求證；權謂二乘，昔方便也。",
    "T34n1723_05a:0740b02": "經「我定當作佛至教化諸菩薩」。贊曰：此頌第",
    "T34n1723_05a:0740b03": "四知佛子而道成。今我為佛子當作菩薩，",
    "T34n1723_05a:0740b04": "從佛大乘言教所生，既修大因定當作佛，",
    "T34n1723_05a:0740b05": "外為天人所敬能轉無上法輪，究竟唯說",
    "T34n1723_05a:0740b06": "一乘，故能教化菩薩。",
    "T34n1723_05a:0740b07": "經「爾時佛告舍利弗至隨我受學」。贊曰：第一",
    "T34n1723_05a:0740b08": "周中自下第三如來述成，同〈藥草喻〉重述成",
    "T34n1723_05a:0740b09": "故。於中分三：初陳往遇，次述今逢，後顯",
    "T34n1723_05a:0740b10": "還令依前取實。此初也。「曾二萬億佛所為",
    "T34n1723_05a:0740b11": "無上道常教化汝等」者，《優婆塞戒經》言：「舍",
    "T34n1723_05a:0740b12": "利弗曾六十劫行菩薩道，有婆羅門從其",
    "T34n1723_05a:0740b13": "乞眼，鶖子與之。彼得眼已投之於地，雙",
    "T34n1723_05a:0740b14": "足踐踏罵詈而去。鶖子悔恨遂退大心。」此",
    "T34n1723_05a:0740b15": "說彼時故昔教汝，二萬佛所以為善友常",
    "T34n1723_05a:0740b16": "化大乘，鶖子彼時亦隨受教。",
    "T34n1723_05a:0740b17": "經「我以方便至生我法中」。贊曰：此述今逢。",
    "T34n1723_05a:0740b18": "退大心已後，佛知怖大情局小果，化以聲",
    "T34n1723_05a:0740b19": "聞令證無學，漸導誘之名為方便；證生",
    "T34n1723_05a:0740b20": "空理無漏智起，住佛法內名我法中，從佛",
    "T34n1723_05a:0740b21": "法所生爾乃是真生故。且如鶖子退姓，大",
    "T34n1723_05a:0740b22": "姓近生而遠熟，所以初發大心而中退，小姓",
    "T34n1723_05a:0740b23": "近熟而遠生，所以中發小心而證果。初教",
    "T34n1723_05a:0740b24": "發於大意，為令證實之因；中求小而果成，",
    "T34n1723_05a:0740b25": "為令捨權之漸也。",
    "T34n1723_05a:0740b26": "經「舍利弗至已得滅度」。贊曰：下顯還令依",
    "T34n1723_05a:0740b27": "前取實，分二：初談創興實意，為修權而",
    "T34n1723_05a:0740b28": "忘實；後顯令憶本心，說《法華》而復本。此",
    "T34n1723_05a:0740b29": "初也。「我昔教汝志願佛道」者，創興實意也。",
    "T34n1723_05a:0740c01": "「汝今悉忘而便自謂已得滅度」者，為修權而",
    "T34n1723_05a:0740c02": "忘實也。未證聲聞果前未得無漏宿命之",
    "T34n1723_05a:0740c03": "智，雖六十劫練根得聲聞無漏，宿命智所",
    "T34n1723_05a:0740c04": "知猶近故。昔修大乘汝今悉忘，便謂所得",
    "T34n1723_05a:0740c05": "是實滅度，不肯進修。前卷請中，世世已曾",
    "T34n1723_05a:0740c06": "從佛受化，今言忘者此中有四解：一自憶",
    "T34n1723_05a:0740c07": "從佛修小，佛說教大悉忘。二佛說初教大",
    "T34n1723_05a:0740c08": "乘今忘，自憶中途學小從化。三鶖子自憶、",
    "T34n1723_05a:0740c09": "他人不憶，今寄之說他人，故言悉忘。四",
    "T34n1723_05a:0740c10": "前說佛加故憶，今談自心故忘。亦不相",
    "T34n1723_05a:0740c11": "違。",
    "T34n1723_05a:0740c12": "經「我今還欲至佛所護念」。贊曰：令憶本心",
    "T34n1723_05a:0740c13": "說《法華》而復本也。初化小機而向大，名為",
    "T34n1723_05a:0740c14": "聲聞而說大乘《妙法蓮華》，迴心已後名教",
    "T34n1723_05a:0740c15": "菩薩之法、佛所護念，故知妙法蓮華亦傍名",
    "T34n1723_05a:0740c16": "無量義等也。體性功能有別，對機顯理有",
    "T34n1723_05a:0740c17": "殊，分為二經故耳，如初卷說。",
    "T34n1723_05a:0740c18": "經「舍利弗至所行之道」。贊曰：第一周中下第",
    "T34n1723_05a:0740c19": "四段佛為授記，有二：初為授記，後人天供",
    "T34n1723_05a:0740c20": "養讚歎迴向。初復分二：初明授記，後有一",
    "T34n1723_05a:0740c21": "頌結會令欣。初文有二：初授因記，後授果",
    "T34n1723_05a:0740c22": "記。此初文，有四：一時節過無邊劫，二外遇",
    "T34n1723_05a:0740c23": "良緣值若干佛，三奉持正法，四具行利生。",
    "T34n1723_05a:0740c24": "要因行滿果方成故，未入十信尚二萬劫，",
    "T34n1723_05a:0740c25": "況起心後時節應遠，故此第一先說劫多",
    "T34n1723_05a:0740c26": "方遇諸佛、得入大劫持正法等。",
    "T34n1723_05a:0740c27": "經「當得作佛至佛世尊」。贊曰：下明果記，有",
    "T34n1723_05a:0740c28": "二：初長行，後偈頌。長行有六：一內德成滿，",
    "T34n1723_05a:0740c29": "二外土莊嚴，三說法同今，四劫名異即，",
    "T34n1723_05a:0741a01": "五輔翼勝劣，六法住短長。此初也。目覩雨華",
    "T34n1723_05a:0741a02": "放光、耳聞法華智光，又外飡祕法、內發智",
    "T34n1723_05a:0741a03": "光，因斯二義故名華光。夫記佛名理非一",
    "T34n1723_05a:0741a04": "准，且如釋迦、彌勒因覩彼佛以為名，鶖子",
    "T34n1723_05a:0741a05": "最初假見聞而立稱。《智度論》云：「三百比丘",
    "T34n1723_05a:0741a06": "脫衣上佛舉手為相，記名大相如來。又千",
    "T34n1723_05a:0741a07": "天子見佛土莊嚴而發淨意，記名莊嚴王",
    "T34n1723_05a:0741a08": "佛。」又彼〈舌相品〉「十萬億人見十方菩薩來以",
    "T34n1723_05a:0741a09": "華供養，發心得記，佛名覺華，劫名華積。」如",
    "T34n1723_05a:0741a10": "是等類不可一准，或此皆是初所逢佛，後",
    "T34n1723_05a:0741a11": "遇此緣因符往願。",
    "T34n1723_05a:0741a12": "授記略以六門分別：一授記所由，二誰能授",
    "T34n1723_05a:0741a13": "記，三誰所授記，四授記差別，五釋妨難，六",
    "T34n1723_05a:0741a14": "聲聞類異。授記所由略由五義：一論云為",
    "T34n1723_05a:0741a15": "生聲聞決定心故、非成就法性故，非已",
    "T34n1723_05a:0741a16": "證得二空法性而為授記，令生決定趣向",
    "T34n1723_05a:0741a17": "大乘故為與記。二論云顯佛法身性平等",
    "T34n1723_05a:0741a18": "故，有為有異故說三乘，真理既同法身無",
    "T34n1723_05a:0741a19": "異。三為除菩薩久疑心故，久疑聲聞不得",
    "T34n1723_05a:0741a20": "作佛，今聞授記故久疑滅。四為欣佛者",
    "T34n1723_05a:0741a21": "見此授記，欣自當得行佛因故。五說一",
    "T34n1723_05a:0741a22": "乘十義所以，即是此中授記所由。能授記",
    "T34n1723_05a:0741a23": "中有三：一所依，二記體，三記用。所依即能授",
    "T34n1723_05a:0741a24": "記者，六處示現，五是如來記、一是菩薩記。",
    "T34n1723_05a:0741a25": "如來記者：一別記，二同記，三後記，四無怨記，",
    "T34n1723_05a:0741a26": "五通行記。菩薩記者名具因記，如〈常不輕",
    "T34n1723_05a:0741a27": "品〉示現禮拜讚歎，言「我不輕汝，汝等皆當",
    "T34n1723_05a:0741a28": "作佛」，示諸眾生皆有佛性故，記其當來",
    "T34n1723_05a:0741a29": "佛之名字唯佛與記，餘聖不能，不能別知",
    "T34n1723_05a:0741b01": "當佛名字國土等故，下人不能知上事故；",
    "T34n1723_05a:0741b02": "若諳含與記，菩薩亦得，具佛性因故。此經既",
    "T34n1723_05a:0741b03": "爾，一切經中能授記者不過此二。記體謂後",
    "T34n1723_05a:0741b04": "得世俗智。記用謂言教，唯他受用、變化身等，",
    "T34n1723_05a:0741b05": "五蘊之中隨應為體，十地菩薩、三乘異故。",
    "T34n1723_05a:0741b06": "所授記有二：一所依，二體性。所依即是所授",
    "T34n1723_05a:0741b07": "記者。論云：「有六處示現：一別記，舍利弗、大迦",
    "T34n1723_05a:0741b08": "葉等四大聲聞，眾所知識名號不同，故與",
    "T34n1723_05a:0741b09": "記別。二同記，富樓那等五百人、千二百人，同",
    "T34n1723_05a:0741b10": "一名故，俱時與記。三後記，學無學等共同一",
    "T34n1723_05a:0741b11": "號，雖亦下根非眾所知，故後與記。四無怨",
    "T34n1723_05a:0741b12": "記，與提婆達多記者，示現如來無怨惡故。",
    "T34n1723_05a:0741b13": "五通行記，與比丘尼及天女記者，示現女人",
    "T34n1723_05a:0741b14": "在家出家修菩薩行者，皆證佛果故。六具",
    "T34n1723_05a:0741b15": "因記，示諸眾生有佛性故。」此之六記，別記",
    "T34n1723_05a:0741b16": "在〈譬喻品〉及〈授記品〉中，同記在〈五百弟子受",
    "T34n1723_05a:0741b17": "記品〉中，後記在〈授學無學人記品〉中，無怨記",
    "T34n1723_05a:0741b18": "在〈提婆達多品〉中，通行記在〈法師品〉及〈持品〉",
    "T34n1723_05a:0741b19": "中，具因記在〈常不輕品〉中。以理而推，異生未",
    "T34n1723_05a:0741b20": "發心及發心已後，二乘不定性及諸菩薩，此",
    "T34n1723_05a:0741b21": "之四人名所授記。法華一會為化捨權而",
    "T34n1723_05a:0741b22": "就實故，無為十地菩薩授記。談昔古事，",
    "T34n1723_05a:0741b23": "故有未發心前具因記別，唯有異生發心已",
    "T34n1723_05a:0741b24": "後但聞法華無一不成佛，是及不定姓二乘",
    "T34n1723_05a:0741b25": "之記，更無餘也。因體即是無漏善根，通現及",
    "T34n1723_05a:0741b26": "種。因所得果體通五蘊，多是化身及他受用",
    "T34n1723_05a:0741b27": "者，顯慈悲故、顯德高故、有差別故、有化",
    "T34n1723_05a:0741b28": "眾故，下諸記別當具顯示。授記差別者，",
    "T34n1723_05a:0741b29": "《首楞嚴經》中「佛告堅意菩薩，授記凡有四",
    "T34n1723_05a:0741c01": "種：有未發心而與授記，有適發心而與授",
    "T34n1723_05a:0741c02": "記，有密授記，有得無生法忍現前授記，是",
    "T34n1723_05a:0741c03": "名四種。唯有如來能知此事。」《寶雲經》中亦",
    "T34n1723_05a:0741c04": "同此說。《瑜伽》四十六說略由六相，蒙諸如",
    "T34n1723_05a:0741c05": "來於無上正等菩提授與記別。何等為六：",
    "T34n1723_05a:0741c06": "一安住種姓未發心位，二已發心位，三現在",
    "T34n1723_05a:0741c07": "前位，四不現前位。此上四種同《首楞嚴》，彼密",
    "T34n1723_05a:0741c08": "授記即不現前在密處故；或得無生忍名",
    "T34n1723_05a:0741c09": "現前，未得者名不現前；或身在座名為現",
    "T34n1723_05a:0741c10": "前，身不在座名不現前，下第四卷與同記",
    "T34n1723_05a:0741c11": "中有不在會，佛令傳記是。五有定時限，",
    "T34n1723_05a:0741c12": "謂爾所時當證無上正等菩提。六無定時",
    "T34n1723_05a:0741c13": "限，謂不宣說決定時限而與授記。今舍利",
    "T34n1723_05a:0741c14": "弗即當第二第三第六，已發大心、現佛前",
    "T34n1723_05a:0741c15": "住、無定時限故。《涅槃經》言「須陀洹八萬劫到，",
    "T34n1723_05a:0741c16": "乃至阿羅漢二萬劫到，辟支佛十千劫到」，",
    "T34n1723_05a:0741c17": "所言到者到阿耨多羅三藐三菩提心，故知",
    "T34n1723_05a:0741c18": "經爾所劫方到十信初心、始入初劫。〈菩薩",
    "T34n1723_05a:0741c19": "地〉言「迂迴修行不如初心始業菩薩，耽寂滅",
    "T34n1723_05a:0741c20": "味極深重故」。由此今言過無量劫方始供",
    "T34n1723_05a:0741c21": "養若干千萬億佛行菩薩道等。有三決定：",
    "T34n1723_05a:0741c22": "一種姓定，遇緣便能證於正覺；二發心定，發",
    "T34n1723_05a:0741c23": "大心已更不退轉；三不虛行，定得自在已",
    "T34n1723_05a:0741c24": "於利有情終不空過。初在地前，五種菩提",
    "T34n1723_05a:0741c25": "中發心菩提故；次在初地，證發心故；後在",
    "T34n1723_05a:0741c26": "八地。今依初定故與授記。釋妨難者，論",
    "T34n1723_05a:0741c27": "云「彼聲聞等為實成佛故與記別，為不成",
    "T34n1723_05a:0741c28": "佛與授記也？若實成佛者，菩薩何故於無",
    "T34n1723_05a:0741c29": "量劫修集無量功德？若不成佛者，云何虛",
    "T34n1723_05a:0742a01": "妄授記？」此意難言。若聲聞等但住百劫等練",
    "T34n1723_05a:0742a02": "根修聲聞行，即實得成佛而與記者，菩薩",
    "T34n1723_05a:0742a03": "何故於無量劫修集無量功德方得成佛",
    "T34n1723_05a:0742a04": "菩提，少因已能實成佛故。若聲聞等雖修",
    "T34n1723_05a:0742a05": "少因不得成者，何須今者虛妄記耶？論",
    "T34n1723_05a:0742a06": "自答言「彼聲聞授記者，得決定心，非成就",
    "T34n1723_05a:0742a07": "法性故」，此意說言，令聲聞等得決定成佛",
    "T34n1723_05a:0742a08": "心進修妙行，非已證會成就二空法性真",
    "T34n1723_05a:0742a09": "理而與授記。論又解云「如來依三乘平等",
    "T34n1723_05a:0742a10": "說一乘法，以如來法身與彼聲聞法身無",
    "T34n1723_05a:0742a11": "異故與授記，非即具足修行功德故與授",
    "T34n1723_05a:0742a12": "記。十地菩薩成就法故功德具足，諸聲聞人",
    "T34n1723_05a:0742a13": "功德未具足故，是以菩薩修無量行方得",
    "T34n1723_05a:0742a14": "菩提，聲聞未修無量功德，但令得定成佛",
    "T34n1723_05a:0742a15": "之心故與授記」。問：聲聞無學永盡後有，云",
    "T34n1723_05a:0742a16": "何為記經三大劫當得菩提？答：《顯揚論》說",
    "T34n1723_05a:0742a17": "「依變化身非業果身」，故不違理。《成唯識》說",
    "T34n1723_05a:0742a18": "「即是變易生死別名」，此意說言，未發心前現",
    "T34n1723_05a:0742a19": "身有限，由受記後發大誓願求大菩提度",
    "T34n1723_05a:0742a20": "有情類，便入邊際無漏勝定，資昔所作感",
    "T34n1723_05a:0742a21": "今身業，令其長時與果不絕。此所資業，由",
    "T34n1723_05a:0742a22": "無漏資，展轉微妙舊麁異熟，已後微細廣大",
    "T34n1723_05a:0742a23": "殊妙異於本故，猶如變化，由此變易異於",
    "T34n1723_05a:0742a24": "舊時名變易生死，數數資長乃至成佛，由",
    "T34n1723_05a:0742a25": "彼分段生死雖皆永盡，說過三百由旬化",
    "T34n1723_05a:0742a26": "作一城，變易未盡說更二百由旬方至寶",
    "T34n1723_05a:0742a27": "所故。分段生死雖皆永盡，受變易生乃至",
    "T34n1723_05a:0742a28": "作佛，趣寂聲聞便無此事。故《勝鬘》云「無明",
    "T34n1723_05a:0742a29": "住地為緣、無漏業為因，有阿羅漢、辟支佛、",
    "T34n1723_05a:0742b01": "大力菩薩三種意生身生。」廣如《瑜伽》、《佛地》、《唯",
    "T34n1723_05a:0742b02": "識》別章等說。聲聞類異者，論云聲聞有四：",
    "T34n1723_05a:0742b03": "一決定，二增上慢，三退菩提心，四應化。如來",
    "T34n1723_05a:0742b04": "與二授記，謂應化、退菩提心者，除決定、增",
    "T34n1723_05a:0742b05": "上慢者，根未熟故，如來不與記。菩薩與記，",
    "T34n1723_05a:0742b06": "菩薩與記者方便令發心故，常不輕記是。",
    "T34n1723_05a:0742b07": "此言未熟者、增上慢者，可爾；趣寂畢竟不",
    "T34n1723_05a:0742b08": "熟，云何言未熟？「未」者不也。准理應云趣寂",
    "T34n1723_05a:0742b09": "之人不愚於法，信根未熟佛不與記，不分",
    "T34n1723_05a:0742b10": "明記當來之世得作佛故；菩薩與記，奄含",
    "T34n1723_05a:0742b11": "記別有理佛性故，方便令發信大乘心。增",
    "T34n1723_05a:0742b12": "上慢者，信向根未熟，佛亦不分明記別當來",
    "T34n1723_05a:0742b13": "成佛之事；菩薩亦為奄含記別，方便令發",
    "T34n1723_05a:0742b14": "信向之心。今合為文言根未熟，非趣寂者",
    "T34n1723_05a:0742b15": "當亦可成佛。《莊嚴論》云「餘人善根涅槃時盡，",
    "T34n1723_05a:0742b16": "菩薩善根不爾」。《涅槃經》中說「須陀洹等皆得",
    "T34n1723_05a:0742b17": "成佛，名不解我意」，故知趣寂定不作佛。",
    "T34n1723_05a:0742b18": "應化聲聞者，有人言即舍利弗四大聲聞上",
    "T34n1723_05a:0742b19": "根、五百中根、學無學下根。今解不爾，《華嚴",
    "T34n1723_05a:0742b20": "經》初說有舍利弗是應化，後入〈法界品〉舍利",
    "T34n1723_05a:0742b21": "弗將六千弟子從自房出，文殊師利為說",
    "T34n1723_05a:0742b22": "十法乃發菩提心，即此中授記者，故非應",
    "T34n1723_05a:0742b23": "化也。舍利弗獨是上根聲聞，四大為中，五",
    "T34n1723_05a:0742b24": "百等為下，准下經言富樓那等是法華一會",
    "T34n1723_05a:0742b25": "應化者也。如《攝論》十義一乘中解化，與《楞",
    "T34n1723_05a:0742b26": "伽》等經同，聲聞多劫入涅槃，飲三昧酒醉",
    "T34n1723_05a:0742b27": "逸而臥，後從定起發心向大等，是諸佛菩薩",
    "T34n1723_05a:0742b28": "之所化作，誘餘類故。",
    "T34n1723_05a:0742b29": "經「國名離垢至人天熾盛」。贊曰：下第二外土",
    "T34n1723_05a:0742c01": "莊嚴，化淨土也。文有其十，此中有五：一國",
    "T34n1723_05a:0742c02": "號，名離垢，純善所招無六垢故。二土相，其",
    "T34n1723_05a:0742c03": "土平正心離高慢，於勝劣二中無怖無蔑，",
    "T34n1723_05a:0742c04": "離諂慢故。三淨穢，清淨嚴飾眾生心淨故佛",
    "T34n1723_05a:0742c05": "土淨。四安免，安隱豐樂，無殺盜打罵病刀飢",
    "T34n1723_05a:0742c06": "饉三惡因故。五善惡，天人熾盛，由無外他惡",
    "T34n1723_05a:0742c07": "知友故，分別煩惱一切不行便無惡道，人",
    "T34n1723_05a:0742c08": "天乃盛。",
    "T34n1723_05a:0742c09": "經「瑠璃為地至常有華菓」。贊曰：此文有五：",
    "T34n1723_05a:0742c10": "六嚴飾，瑠璃為地，心無瑕故。七路住，有八交",
    "T34n1723_05a:0742c11": "道，修八齊戒八聖道故，東西有四南北有",
    "T34n1723_05a:0742c12": "四名八交道，或東西有八南北亦八，從一",
    "T34n1723_05a:0742c13": "方為名，或八方之道名八交道，如道方九",
    "T34n1723_05a:0742c14": "軌曰逵。八道嚴，金繩界道，行四總持之所",
    "T34n1723_05a:0742c15": "感故。九林藪，七寶行樹，修七聖財持七支",
    "T34n1723_05a:0742c16": "戒故。十菓實，常有華菓，恒修七覺八解脫",
    "T34n1723_05a:0742c17": "因所增長故。",
    "T34n1723_05a:0742c18": "經「華光如來至教化眾生」。贊曰：下第三說",
    "T34n1723_05a:0742c19": "法同今，有二：初明同今，後釋所以。此初",
    "T34n1723_05a:0742c20": "也。以同今故名為「亦以」，「雖非惡世」非穢",
    "T34n1723_05a:0742c21": "土也。既言清淨，明化淨土。",
    "T34n1723_05a:0742c22": "經「舍利弗至說三乘法」。贊曰：此釋所以。據",
    "T34n1723_05a:0742c23": "實釋迦亦由本願，今隱願力但出惡世，欲",
    "T34n1723_05a:0742c24": "明諸佛行利不同。我出惡世教化眾生，初",
    "T34n1723_05a:0742c25": "以方便後以真實，故以三乘；華光如來願",
    "T34n1723_05a:0742c26": "意普資，所以唯稱本願如此。欲令眾生",
    "T34n1723_05a:0742c27": "知彼佛時無惡眾生發願生彼，順本所習",
    "T34n1723_05a:0742c28": "調伏二乘說三乘法，非化惡生初權後",
    "T34n1723_05a:0742c29": "實。",
    "T34n1723_05a:0743a01": "經「其劫名至為大寶故」。贊曰：下第四劫名",
    "T34n1723_05a:0743a02": "異即，初標、後釋。",
    "T34n1723_05a:0743a03": "經「彼諸菩薩至無能知者」。贊曰：下第五輔翼",
    "T34n1723_05a:0743a04": "勝劣，有二：初別解德，後總結之。初文有",
    "T34n1723_05a:0743a05": "十，此有一德眾聖難量，如栴檀林栴檀圍",
    "T34n1723_05a:0743a06": "遶也。",
    "T34n1723_05a:0743a07": "經「若欲行時至皆久殖德本」。贊曰：此有二",
    "T34n1723_05a:0743a08": "德，二瑞華應足，其心常履九淨華故。《顯揚",
    "T34n1723_05a:0743a09": "論》第三云：一戒淨、二心淨、三見淨、四度疑",
    "T34n1723_05a:0743a10": "淨、五道非道智見淨、六行智見淨、七行斷智",
    "T34n1723_05a:0743a11": "見淨、八無緣寂滅淨、九國土淨、前七即七淨",
    "T34n1723_05a:0743a12": "華，如彼廣說。三妙因久植，非初發心，善根熟",
    "T34n1723_05a:0743a13": "故。",
    "T34n1723_05a:0743a14": "經「於無量百千至之所稱歎」。贊曰：此有二",
    "T34n1723_05a:0743a15": "德：四善緣昔遇，發大願故。五名稱高遠，眾",
    "T34n1723_05a:0743a16": "所識故。",
    "T34n1723_05a:0743a17": "經「常脩佛慧至諸法之門」。贊曰：此有三德：",
    "T34n1723_05a:0743a18": "六佛智恒求，欣大覺故。七外化久成，具慈",
    "T34n1723_05a:0743a19": "悲故。八內鑒斯備，無迷謬故。法義之門教",
    "T34n1723_05a:0743a20": "也，法教之門義也，二釋皆得。",
    "T34n1723_05a:0743a21": "經「質直無偽志念堅固」。贊曰：此有二德：九",
    "T34n1723_05a:0743a22": "姓純無憍，不誑諂故。十心勤不退，行位高",
    "T34n1723_05a:0743a23": "故、直心是道場故。質直，煩惱所不動，故志念",
    "T34n1723_05a:0743a24": "堅固。",
    "T34n1723_05a:0743a25": "經「如是菩薩充滿其國」。贊曰。此總結釋也。",
    "T34n1723_05a:0743a26": "經「舍利弗至壽八小劫」。贊曰：下第六法住短",
    "T34n1723_05a:0743a27": "長，有四：一佛壽，二生壽，三授當佛記，四記",
    "T34n1723_05a:0743a28": "正像法。此初二也。釋迦眾生薄福少慧，佛壽",
    "T34n1723_05a:0743a29": "故短、生壽故長，留殘第五分壽施未來弟",
    "T34n1723_05a:0743b01": "子；華光如來所化眾生，福慧自脩不假佛",
    "T34n1723_05a:0743b02": "與，故佛壽長、眾生壽短。又釋迦眾生薄福無",
    "T34n1723_05a:0743b03": "感，故佛壽短，不感佛故；華光眾生多福有",
    "T34n1723_05a:0743b04": "感，故佛壽長，感佛化故。",
    "T34n1723_05a:0743b05": "經「華光如來至三菩提記」。贊曰：自下第三",
    "T34n1723_05a:0743b06": "授當佛記，有三：初記時，二正記，三國土。此",
    "T34n1723_05a:0743b07": "初也。「過十二劫」者，佛壽劫滿方授記故，精",
    "T34n1723_05a:0743b08": "進成就名為堅滿。",
    "T34n1723_05a:0743b09": "經「告諸比丘至三藐三佛陀」。贊曰：此正明",
    "T34n1723_05a:0743b10": "記。「華足」者寶華承足，由聞《法華》為因、成",
    "T34n1723_05a:0743b11": "佛果圓滿，故名為華足；由開《法華》行安樂",
    "T34n1723_05a:0743b12": "行，故名安行。有云安徐而行名為安行。此",
    "T34n1723_05a:0743b13": "非善釋。何佛慞惶猖獗行也？「多陀阿伽度」如",
    "T34n1723_05a:0743b14": "來也，「阿羅訶」應也，「三藐三佛陀」正等覺也。",
    "T34n1723_05a:0743b15": "新經云「如來、應、正等覺」，古云「如來、應供、正遍",
    "T34n1723_05a:0743b16": "知」。",
    "T34n1723_05a:0743b17": "經「其佛國土亦復如是」。贊曰：此明國土，亦",
    "T34n1723_05a:0743b18": "如華光佛之國土，行法華因所招致故。",
    "T34n1723_05a:0743b19": "經「舍利弗至三十二小劫」。贊曰：自下第四",
    "T34n1723_05a:0743b20": "記正像法。若佛正法，教、行、證三皆具足有；",
    "T34n1723_05a:0743b21": "若佛像法，唯有教、行，無證果者；若佛末法，",
    "T34n1723_05a:0743b22": "唯有教在，行、證並無。稟教、行行、證果不同，",
    "T34n1723_05a:0743b23": "故釋迦佛正法短、像法長，不度女人，正法像",
    "T34n1723_05a:0743b24": "法各一千年，由度女人正法減半故。今華",
    "T34n1723_05a:0743b25": "光正像年等，雖有三乘菩薩類多，故名大",
    "T34n1723_05a:0743b26": "寶，雖有四眾，女人持戒，不減正法。",
    "T34n1723_05a:0743b27": "經「爾時世尊至當度無量眾」。贊曰：下十一頌",
    "T34n1723_05a:0743b28": "半，分二：初十頌半頌前授記，後之一頌授",
    "T34n1723_05a:0743b29": "記中第二段結會令欣。前因記有四、果記有",
    "T34n1723_05a:0743c01": "六，今總分三：初一頌頌果記中內德莊嚴，",
    "T34n1723_05a:0743c02": "次一頌頌因記，後八頌半頌果記四義。此初",
    "T34n1723_05a:0743c03": "也。「普智」者，一切智、一切種智具二普故。",
    "T34n1723_05a:0743c04": "經「供養無數佛至證於無上道」。贊曰：此頌",
    "T34n1723_05a:0743c05": "因記，有二：一遇良緣，二具菩薩道。計亦有",
    "T34n1723_05a:0743c06": "時，「過無量劫」入後頌中，故此唯二。",
    "T34n1723_05a:0743c07": "經「過無量劫已至常有華菓實」。贊曰：下頌",
    "T34n1723_05a:0743c08": "果記四義，分四：初半頌頌劫名異即，次一",
    "T34n1723_05a:0743c09": "頌半外土莊嚴，次兩頌輔翼勝劣，後四頌半",
    "T34n1723_05a:0743c10": "佛壽短長，不頌說法同今。此初二文也。外",
    "T34n1723_05a:0743c11": "土莊嚴有六：一名、二淨、三地、四界、五樹、六華",
    "T34n1723_05a:0743c12": "菓。不頌餘四。",
    "T34n1723_05a:0743c13": "經「彼國諸菩薩至華光佛所化」。贊曰：此輔翼",
    "T34n1723_05a:0743c14": "勝劣，有四：一不退、二外化、三值善友、四植妙",
    "T34n1723_05a:0743c15": "因。不頌餘六。",
    "T34n1723_05a:0743c16": "經「佛為王子時至壽命八小劫」。贊曰：下四頌",
    "T34n1723_05a:0743c17": "半佛壽短長，有四：一頌半佛壽，半頌人壽，一",
    "T34n1723_05a:0743c18": "頌半正像法時節，一頌舍利流行，不頌授",
    "T34n1723_05a:0743c19": "記，加供養舍利。此即初二。此中應言於最",
    "T34n1723_05a:0743c20": "後身為王子時，棄國捨榮出家成道，文言",
    "T34n1723_05a:0743c21": "倒故，先說王子棄國捨榮，方言後身成於",
    "T34n1723_05a:0743c22": "佛道；或此文意，於無量生身為王子棄國",
    "T34n1723_05a:0743c23": "捨榮，末後身中方成佛道。",
    "T34n1723_05a:0743c24": "經「佛滅度之後至像法三十二」。贊曰：此頌",
    "T34n1723_05a:0743c25": "正像法時節，晝夜月時年為劫故。",
    "T34n1723_05a:0743c26": "經「舍利廣流布至其事皆如是」。贊曰：此頌",
    "T34n1723_05a:0743c27": "舍利流行并結。",
    "T34n1723_05a:0743c28": "經「其兩足世尊至宜應自欣慶」。贊曰：此第二",
    "T34n1723_05a:0743c29": "段結會令欣，化其心定令求佛果。「倫」類",
    "T34n1723_05a:0744a01": "也，亦疋也，「疋」配也。言兩足尊無類無配。",
    "T34n1723_05a:0744a02": "經「爾時四部眾至以供養佛」。贊曰：為授記",
    "T34n1723_05a:0744a03": "中下第二段諸天供養讚歎迴向，於中有",
    "T34n1723_05a:0744a04": "二：初四眾八部供養，後諸天供讚。此初文",
    "T34n1723_05a:0744a05": "也。表蒙佛恩如佛衣覆，亦上表當成佛",
    "T34n1723_05a:0744a06": "果之時為他說此覆蔭眾生，故以衣供。",
    "T34n1723_05a:0744a07": "故下文云「有持此經即為佛衣之所覆」",
    "T34n1723_05a:0744a08": "也。",
    "T34n1723_05a:0744a09": "經「釋提桓因至供養於佛」。贊曰：下諸天讚",
    "T34n1723_05a:0744a10": "供，有二：初供、後讚。供中復二：初衣華供，後",
    "T34n1723_05a:0744a11": "伎樂供。初衣華供有二：初供養、後靈相。此初",
    "T34n1723_05a:0744a12": "也。「以華供」者，表聞法華當得佛果故。",
    "T34n1723_05a:0744a13": "經「所散天衣至而自迴轉」。贊曰：此靈相也。",
    "T34n1723_05a:0744a14": "「住虛空」者，顯聞《法華》超出四生心凝妙",
    "T34n1723_05a:0744a15": "理。「迴轉」者，俯循三界情悲蠢物。",
    "T34n1723_05a:0744a16": "經「諸天伎樂至雨眾天華」。贊曰：伎樂供養",
    "T34n1723_05a:0744a17": "也。因聞法聲而悟道，故作音樂；表脩因",
    "T34n1723_05a:0744a18": "而方果滿，故雨天華。",
    "T34n1723_05a:0744a19": "經「而作是言至最大法輪」。贊曰：下讚歎，有",
    "T34n1723_05a:0744a20": "二：初長行，後偈頌。此中唯牒二時法輪以",
    "T34n1723_05a:0744a21": "比大小，對不定姓權實相形故，據實亦比",
    "T34n1723_05a:0744a22": "般若空教，此為中道名最大輪。",
    "T34n1723_05a:0744a23": "經「爾時諸天子至少有能信者」。贊曰：下六頌",
    "T34n1723_05a:0744a24": "半分四：初二頌顯昔說小今大，一頌半歎",
    "T34n1723_05a:0744a25": "法勝妙、隨喜，二頌舉他明自作佛生喜，",
    "T34n1723_05a:0744a26": "一頌迴向。此初也。「五眾」者，梵云般遮塞建陀，",
    "T34n1723_05a:0744a27": "此云五蘊，具十一種積聚義故名之為蘊。",
    "T34n1723_05a:0744a28": "今名為眾，眾是聚義，或言五陰，皆乖正名。",
    "T34n1723_05a:0744a29": "依三科中五蘊之法以辨四諦，故知初權。",
    "T34n1723_05a:0744b01": "今此會說捨權就實，難解之法言少能信，",
    "T34n1723_05a:0744b02": "權實相違法深奧故。依《大般若》初轉法輪三",
    "T34n1723_05a:0744b03": "乘入道，今據顯相但度聲聞，故言五眾以",
    "T34n1723_05a:0744b04": "明權法。「深奧」者，祕藏也，大乘妙故。",
    "T34n1723_05a:0744b05": "經「我等從昔來至我等皆隨喜」。贊曰：歎法勝",
    "T34n1723_05a:0744b06": "妙，深生隨喜。「隨」者順也，順佛教行故。",
    "T34n1723_05a:0744b07": "經「大智舍利弗至方便隨宜說」。贊曰：舉他",
    "T34n1723_05a:0744b08": "明自作佛生喜。佛記他作佛，彰我亦得",
    "T34n1723_05a:0744b09": "作，故知佛道實叵思議，方便隨宜令我解",
    "T34n1723_05a:0744b10": "了。「叵」者不可也。「反」正為乏，反可為叵，皆字",
    "T34n1723_05a:0744b11": "意故。",
    "T34n1723_05a:0744b12": "經「我所有福德至盡迴向佛道」。贊曰：迴向",
    "T34n1723_05a:0744b13": "佛果，成波羅蜜，法供養故，即是方便善巧智",
    "T34n1723_05a:0744b14": "也。",
    "T34n1723_05a:0744b15": "法華經玄贊卷第五本",
    "T34n1723_05a:0744b16": "保安三年初冬晦日，以興福寺圓如房本出",
    "T34n1723_05a:0744b17": "寫移點已了，法隆寺僧覺印之本者皆點本",
    "T34n1723_05a:0744b18": "也，又朱或本者，點本付或本也，又中○滅也，",
    "T34n1723_05a:0744b19": "左右正或本，又ウラモフ字也，皆可悉之。"
}