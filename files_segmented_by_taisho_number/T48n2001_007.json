{
    "T48n2001_007:0078c09": "宏智禪師廣錄卷第七",
    "T48n2001_007:0078c11": "明州天童山覺和尚真贊下火",
    "T48n2001_007:0078c12": "侍者清萃法恭編",
    "T48n2001_007:0078c13": "吳傅朋郎中書來。甞得李伯時所畫震",
    "T48n2001_007:0078c14": "旦第一祖西歸像。相需以贊。說偈寄之",
    "T48n2001_007:0078c15": "其來何求。其去無得。寂漠度嶺兮萬里獨行。",
    "T48n2001_007:0078c16": "清白傳家兮九年一默。針芥投而妙不可名。",
    "T48n2001_007:0078c17": "毫釐差而敝不可塞。知過而改。知難而退。誰",
    "T48n2001_007:0078c18": "去誰來。自買自賣。當面諱却兮滿眼烏華。望",
    "T48n2001_007:0078c19": "涯贊之兮隔身鯨海。",
    "T48n2001_007:0078c20": "吳興辯長老以達磨畫像請贊",
    "T48n2001_007:0078c21": "長蘆駕浪。隻履西歸。求支那之法器。付屈眴",
    "T48n2001_007:0078c22": "之田衣。度九年之緘默。印二祖之靈知。海犀",
    "T48n2001_007:0078c23": "酣月而暈。寒烏帶雪而飛。機前自得兮頂目",
    "T48n2001_007:0078c24": "四照。迷裏相逢兮鼻頭下垂。水著秋清兮湖",
    "T48n2001_007:0078c25": "光湛湛。山銜落日兮雲錦輝輝。",
    "T48n2001_007:0078c26": "寶峯照和尚真贊",
    "T48n2001_007:0078c27": "山擁雲腴。水懷月晝。照徹體前。湛存身後。機",
    "T48n2001_007:0078c28": "頭梭路微分。針鼻線芒初透。靈涵萬象兮彼",
    "T48n2001_007:0078c29": "不遺餘。坐斷十方兮我無滲漏。",
    "T48n2001_007:0079a01": "弟子薄堅仁以幅縑寫",
    "T48n2001_007:0079a02": "圓悟禪師像徑山裕。虎丘隆二高弟侍",
    "T48n2001_007:0079a03": "焉。紹興丙辰二月八日。予乞食之蘇臺",
    "T48n2001_007:0079a04": "過其家。且出以相示。再三有請。輒隨喜",
    "T48n2001_007:0079a05": "贊云",
    "T48n2001_007:0079a06": "力世佛宗。心傳我公。一拳活計。一喝家風。影",
    "T48n2001_007:0079a07": "草呈機也。三聖却瞎。精金出冶也。百丈還聾。",
    "T48n2001_007:0079a08": "綽綽有裕。恢恢而隆。阿難迦葉之多聞抖擻。",
    "T48n2001_007:0079a09": "目連鶖子之智慧神通。真得不借之應。大同",
    "T48n2001_007:0079a10": "不宰之功。百川曲折兮自然到海。萬象森羅",
    "T48n2001_007:0079a11": "兮不可逃空。",
    "T48n2001_007:0079a12": "法澄上人出長蘆了師兄畫像求贊",
    "T48n2001_007:0079a13": "傲雪松孤。懷雲石癯。妙存而有也不有。獨照",
    "T48n2001_007:0079a14": "而無也非無。萬象勿能逃空王之印。眾色莫",
    "T48n2001_007:0079a15": "我染靈蛇之珠。金鷄啼寒兮曉分夜戶。玉兔",
    "T48n2001_007:0079a16": "弄魄兮瑩徹氷壺。",
    "T48n2001_007:0079a17": "從首座畫予於松石間求贊",
    "T48n2001_007:0079a18": "孤坐默默。倚杖沈沈。石懷雲而無像。松嘯風",
    "T48n2001_007:0079a19": "而有音。應兮珠盤不撥而自轉。湛兮玉井隨",
    "T48n2001_007:0079a20": "汲而彌深。諸塵不受兮十分清氣。三際無寄",
    "T48n2001_007:0079a21": "兮一片間心。",
    "T48n2001_007:0079a22": "禪人寫真求贊",
    "T48n2001_007:0079a23": "默默傳真。如何指陳。性月不夜。心華長春。淨",
    "T48n2001_007:0079a24": "有容兮海印。應無爽兮谷神。覿面相呈諱不",
    "T48n2001_007:0079a25": "得。煩君為我洗清貧。",
    "T48n2001_007:0079a26": "古澗退潦。寒林著秋。山空雲自在。水淨月相",
    "T48n2001_007:0079a27": "投。向道底心非世用。更嫌何處不風流。",
    "T48n2001_007:0079a28": "阿儂是誰。恰恰相隨。眉毛垂眼尾。鼻孔壓唇",
    "T48n2001_007:0079a29": "皮。默默機輪何處轉。玉人踏破吠瑠璃。",
    "T48n2001_007:0079b01": "情間口快。眼深鼻隆。有時對雲水。無可展家",
    "T48n2001_007:0079b02": "風。夢鶴臥寒兮月魂泣露。冥鴻望斷兮秋色",
    "T48n2001_007:0079b03": "摩空。",
    "T48n2001_007:0079b04": "黃瘦厭厭。風規冷嚴。萬機間暇。一味清恬。心",
    "T48n2001_007:0079b05": "宗提簡默。手段掃廉纖。歲寒不變兮虛懷若",
    "T48n2001_007:0079b06": "竹。道妙難傳兮有口如鉗。",
    "T48n2001_007:0079b07": "槁寒初不展家風。默默神游透劫空。百草頭",
    "T48n2001_007:0079b08": "邊興化事。自然秋色水天同。",
    "T48n2001_007:0079b09": "似與不似。毫釐千里。真與不真。大方一塵。理",
    "T48n2001_007:0079b10": "無生兮如夢事。妙不死也如谷神。徹見淵源",
    "T48n2001_007:0079b11": "方是我。了知變態無別人。",
    "T48n2001_007:0079b12": "身心廓如。手段卷舒。似華作蜜。如井覻驢。外",
    "T48n2001_007:0079b13": "不痕兮空印普應。中無象兮道環常虛。亡機",
    "T48n2001_007:0079b14": "孤坐兮自不為礙。把臂同行兮誰敢相疎。",
    "T48n2001_007:0079b15": "床倚杖[卄/梨]。權名住持。久默鉗口。一笑伸眉。雲",
    "T48n2001_007:0079b16": "水誰相問。家風自不知。明白寧居兮河空月",
    "T48n2001_007:0079b17": "轉。寂寥無象兮雨霽天垂。",
    "T48n2001_007:0079b18": "貌古骨癯。雲間月孤。相隨似有。認著還無。三",
    "T48n2001_007:0079b19": "千界內誰相外。雙六盤中不到輸。",
    "T48n2001_007:0079b20": "胡床寒坐。卓卓只箇。虛空唱兮萬象和。道契",
    "T48n2001_007:0079b21": "環中有智游。言滿天下無口過。",
    "T48n2001_007:0079b22": "默默家風。雲摩霽空。露月夜爽。天水秋同。人",
    "T48n2001_007:0079b23": "傳眉目好。我道骨頭窮。華鬚凝粉蜂房蜜。挂",
    "T48n2001_007:0079b24": "轂流魂犀角通。",
    "T48n2001_007:0079b25": "誰道物齊。俱亡品題。欺唇一鼻直。盍眼兩眉",
    "T48n2001_007:0079b26": "低。大千同入印。三世未分畦。斫額望之不及。",
    "T48n2001_007:0079b27": "擬心思也還迷。",
    "T48n2001_007:0079b28": "枯坐清嚴。真宗劇談。一明無異相。萬化是同",
    "T48n2001_007:0079b29": "參。牛頭轉覺病懶。鳥喙不用華[銜金+缶]。甘分住山",
    "T48n2001_007:0079c01": "三束篾。等閑對客七斤衫。",
    "T48n2001_007:0079c02": "畫得似誰。胡床黲衣。默游彷彿。去就依俙。洞",
    "T48n2001_007:0079c03": "山錦開縫。雲巖絹下機功亡妙盡看消息。野",
    "T48n2001_007:0079c04": "水磨秋白鳥飛。",
    "T48n2001_007:0079c05": "面瘦頰凸。眉棱眼深。默亡所住。妙在而今。鱗",
    "T48n2001_007:0079c06": "潛寒水。鶴夢月林。應聲應色分身也。拍手家",
    "T48n2001_007:0079c07": "家觀世音。",
    "T48n2001_007:0079c08": "寫出夢中身。爾道真不真。槁寒秋在眼。淵默",
    "T48n2001_007:0079c09": "醭生唇。道環誰謂無象。空谷自來有神。父子",
    "T48n2001_007:0079c10": "不傳些子妙。白首儂家老斵輪。",
    "T48n2001_007:0079c11": "畫手未相識。默心誰與知。千峯斂雲脚。一月",
    "T48n2001_007:0079c12": "濯風漪。牆面袖雙手。對緣橫兩眉。驚龜之縮",
    "T48n2001_007:0079c13": "兮愧有其兆。逸鳥之翔兮情亡所覉。",
    "T48n2001_007:0079c14": "瘦削而黃。慣窮不忙。閑情許淡。默味能長。靈",
    "T48n2001_007:0079c15": "犀之通一點暈。老蚌之蘊千年光。而今到處",
    "T48n2001_007:0079c16": "相隨去。頭頭的的露堂堂。",
    "T48n2001_007:0079c17": "大一無外。小一無內。一兮一兮。靡所不在。心",
    "T48n2001_007:0079c18": "地淨亡塵。肉山閑弗礙。道環中絕端倪。空印",
    "T48n2001_007:0079c19": "裏何文彩。風凄凄兮秋落遠山。波爛爛兮月",
    "T48n2001_007:0079c20": "浮滄海。",
    "T48n2001_007:0079c21": "默默蒲禪。空空世緣。誰賡白雪。我得青氈。萬",
    "T48n2001_007:0079c22": "法之機開兩拳。千僧之檐著一肩。戲蝶栩栩",
    "T48n2001_007:0079c23": "兮物齊春夢。飛鴻冥冥兮字沒秋煙。",
    "T48n2001_007:0079c24": "不是恁麼形像。剛地起模畫樣。從來萬法同",
    "T48n2001_007:0079c25": "根。究竟虛空等量。可中二浙說禪。分外三河",
    "T48n2001_007:0079c26": "口強。深藏那裏也。煙蓑臥雲。大用現前也。風",
    "T48n2001_007:0079c27": "舟駕浪。",
    "T48n2001_007:0079c28": "畫得幾成。精神許清。秋高月轉。天淡河橫。出",
    "T48n2001_007:0079c29": "家如有以。處世似無情。而今鬧裏相將去。撥",
    "T48n2001_007:0080a01": "動眉毛眼更明。",
    "T48n2001_007:0080a02": "喬喬楚楚。叢林規矩。萎萎羸羸。枯木風姿。宗",
    "T48n2001_007:0080a03": "乘壁挂口。師友雪生眉。住山事拙束三篾。對",
    "T48n2001_007:0080a04": "月機鳴度一絲。",
    "T48n2001_007:0080a05": "顛毛間白髮。眉睫裹青瞳。食指一肩重。門風",
    "T48n2001_007:0080a06": "四壁空。諸根亡偶宗家妙。萬慮不搖心匠工。",
    "T48n2001_007:0080a07": "野水秋自瘦。枯山春復肥。胡床放得穩。默默",
    "T48n2001_007:0080a08": "坐亡機。電流柄拂。雲入田衣。位分偏正兮。道",
    "T48n2001_007:0080a09": "出離微。",
    "T48n2001_007:0080a10": "骨氣能樸。精神愈憨。閑身無所系。冷眼莫相",
    "T48n2001_007:0080a11": "瞞。遠霽摩秋兮。天河斗轉。清霜結夜兮。月窟",
    "T48n2001_007:0080a12": "蟾寒。",
    "T48n2001_007:0080a13": "雙奮拳空。一擔肩重。材本不堪。心元無用。鶯",
    "T48n2001_007:0080a14": "院華香。蜂房蜜凍。喝時耳朵三日聾。扭處鼻",
    "T48n2001_007:0080a15": "頭連歲痛。",
    "T48n2001_007:0080a16": "口方鼻直。眉棱眼深。未填溝壑。還礙叢林。萬",
    "T48n2001_007:0080a17": "象無得剩法。三世不見間心。字雁沒而寒煙",
    "T48n2001_007:0080a18": "淡淡。華鱗潛而秋水沈沈。",
    "T48n2001_007:0080a19": "只箇家風。窮而却通。於其間內紹外紹。在裏",
    "T48n2001_007:0080a20": "許轉功借功。至游而默。妙用而冲。氣溫溫而",
    "T48n2001_007:0080a21": "春活。心湛湛而秋空。相隨來也兮。頭頭契同。",
    "T48n2001_007:0080a22": "髮長帶雪。骨瘦橫山。身心冷淡。雲月高間。三",
    "T48n2001_007:0080a23": "條蔑束兮。道情自槁。五葉華開兮。春信那",
    "T48n2001_007:0080a24": "慳。",
    "T48n2001_007:0080a25": "曲木床頭。心空默游。沙寒黃葦雪。風細白蘋",
    "T48n2001_007:0080a26": "秋。靜可久兮。山瘠樹老。動無覉兮。雲行水流。",
    "T48n2001_007:0080a27": "雙眉低垂。兩目清冷。著于萬象森羅。更沒一",
    "T48n2001_007:0080a28": "絲缺剩。秋霜鶴老夢寒。霽月夜摩松頂。",
    "T48n2001_007:0080a29": "虛空借得作身。萬象相隨為伴。縱橫人道十",
    "T48n2001_007:0080b01": "成。點撿誰知一半。看看。青山崢嶸。白雲零",
    "T48n2001_007:0080b02": "亂。裏許牧童歸未歸。鐵牛一掣金繩斷。",
    "T48n2001_007:0080b03": "秋生木老。水退沙隆。眉骨陰晴輕重。鼻筒子",
    "T48n2001_007:0080b04": "丑疏通。身心霽月。蹤跡流蓬。默坐胡床兮。不",
    "T48n2001_007:0080b05": "欲說黑道白。閑倚柱杖兮。誰能畫西指東。",
    "T48n2001_007:0080b06": "髮將雪白。面作茶黃。觸動眼三角。忘言口四",
    "T48n2001_007:0080b07": "方。明月松頭鶴夢。香風蓮底龜藏。淨極發光",
    "T48n2001_007:0080b08": "光自照。虛空鳥印不成章。",
    "T48n2001_007:0080b09": "恬然正觀。山空水寒。河漢橫而斗潤。雲霧斂",
    "T48n2001_007:0080b10": "而秋寬。如仇學子兮。怒眼三角。無位真人兮。",
    "T48n2001_007:0080b11": "赤肉一團。",
    "T48n2001_007:0080b12": "老覺雪入鬢。淨若秋摩心。寒枯坐曲木。緘默",
    "T48n2001_007:0080b13": "飽叢林。氣韻寥寥兮。風清山瘠。性靈湛湛兮",
    "T48n2001_007:0080b14": "月落潭深。",
    "T48n2001_007:0080b15": "太虛之心。萬象之身。濯濯水中月。英英華上",
    "T48n2001_007:0080b16": "春。而今到處相逢也。眼裏無筋一世貧。",
    "T48n2001_007:0080b17": "淵默之得。不可文墨。流應之功。不可形容。秋",
    "T48n2001_007:0080b18": "入野水。月行霽空。影像名字。且喚天童。",
    "T48n2001_007:0080b19": "風日面皮。秋山眉目。閑情肖水雲。野性從麋",
    "T48n2001_007:0080b20": "鹿。憝憝少室九年。草草曹溪一宿。窮根徹源。",
    "T48n2001_007:0080b21": "出髓敲骨。明回老兔宮。冷下蒼龍窟。諸人名",
    "T48n2001_007:0080b22": "邈兮搖手未然。萬象森羅兮點頭具足。",
    "T48n2001_007:0080b23": "伎倆俱無。身心淡如。霽月自分照。間雲從卷",
    "T48n2001_007:0080b24": "舒。匹上不足。匹下有餘。少室謾傳衣鉢。曹溪",
    "T48n2001_007:0080b25": "不識文書。",
    "T48n2001_007:0080b26": "一色功回。雷雲凍開。萬機俱罷。風月轉夜。空",
    "T48n2001_007:0080b27": "空谷有神。欣欣木有春。而今何處不分身。",
    "T48n2001_007:0080b28": "說時不借口。用處不依身。天寒絕飛鳥。潭淨",
    "T48n2001_007:0080b29": "無游鱗。點活眼著精神。野草閑華自在春。",
    "T48n2001_007:0080c01": "雨霽雲收。山寒水秋。心目自照。言象俱休。滿",
    "T48n2001_007:0080c02": "十方而智應。廓三世以神游。虛空那礙東西",
    "T48n2001_007:0080c03": "壁。明月解隨南北舟。",
    "T48n2001_007:0080c04": "面孔風埃。身心冷灰。鯨飲海乾。而珊瑚露。龜",
    "T48n2001_007:0080c05": "藏泥暖。而芙蓉開。向去却來其間。變態也掣",
    "T48n2001_007:0080c06": "電轟雷。",
    "T48n2001_007:0080c07": "忒殺覺老。寒而且槁。古巖春遲。澄潭秋早。心",
    "T48n2001_007:0080c08": "無象也。月影未回。物不爭也。風吹便倒。",
    "T48n2001_007:0080c09": "只者赤肉一塊。說甚清奇古怪。平生懶似牛",
    "T48n2001_007:0080c10": "頭。度世憨如布袋。不空而空。無在而在。法法",
    "T48n2001_007:0080c11": "唯心。塵塵三昧。問渠是假是真。兩彩而今一",
    "T48n2001_007:0080c12": "賽。",
    "T48n2001_007:0080c13": "眉低不愁。眼深非惡。鼻孔纍垂。口唇齷齪。月",
    "T48n2001_007:0080c14": "明破夜兮。野水懷秋。霽色摩霜兮。間雲投壑。",
    "T48n2001_007:0080c15": "能錯落。縱橫十字兮。妙提一著。",
    "T48n2001_007:0080c16": "誰能目眴眉揚。每笑手亂脚忙。守魯祖之簡",
    "T48n2001_007:0080c17": "默。得南泉之平常。明心秋月。活物春陽。鑄機",
    "T48n2001_007:0080c18": "器也模範大小。據叢林也規矩圓方。",
    "T48n2001_007:0080c19": "畫工出脫他。精神較得些。草不萠藏香象。匣",
    "T48n2001_007:0080c20": "無縫吼青蛇。春雷開眾蟄。暖律發千華。想是",
    "T48n2001_007:0080c21": "平江人見笑。去年纔去又來耶。",
    "T48n2001_007:0080c22": "雲樹蒼蒼。泉石鑿鑿。倚杖坐其間。此心自空",
    "T48n2001_007:0080c23": "廓。秋月濯滄溟。春風在林薄。游魚下藻玉溪",
    "T48n2001_007:0080c24": "寒。字雁沒煙天宇闊。",
    "T48n2001_007:0080c25": "眼空毛芥不立。心空海嶽可容。便與打成一",
    "T48n2001_007:0080c26": "片。尚猶笑道疎蹤。虛空那挂劍。死水不藏龍。",
    "T48n2001_007:0080c27": "轉色轉功家法子。蘆華明月後相逢。",
    "T48n2001_007:0080c28": "怒眉瞋目。枯腸空腹。面冷莫觸。氣清可掬。乘",
    "T48n2001_007:0080c29": "仙搓而棹星河。握玉斧而修月轂。真見法以",
    "T48n2001_007:0081a01": "唯心。妙契神於即物。",
    "T48n2001_007:0081a02": "鼻孔脩直。眉毛低垂。間來一默。淨掃餘思。秋",
    "T48n2001_007:0081a03": "水連天摩霽色。春風著木見游絲。撒開揑聚",
    "T48n2001_007:0081a04": "兮只箇些兒。",
    "T48n2001_007:0081a05": "頭雪老曬。面肉肥些。骨寒窮鬼子。情淡道人",
    "T48n2001_007:0081a06": "家。謗佛謗祖。撒土撒沙。明月犀玩兮暈通其",
    "T48n2001_007:0081a07": "角。迅雷象驚兮文理其牙。未把家風兮草草",
    "T48n2001_007:0081a08": "傳耶。",
    "T48n2001_007:0081a09": "氣韻能清。眉目似笑。深深入大道之環。默默",
    "T48n2001_007:0081a10": "守群機之要。鬧裏隨緣。虛中分照。用作家之",
    "T48n2001_007:0081a11": "鉗鎚。與本分之草料。千毳相從兮俱求參飽。",
    "T48n2001_007:0081a12": "胡床小小身。握塵默而神。喚醒曠劫之夢。瀝",
    "T48n2001_007:0081a13": "乾滄海之津。霽空摩塵。風月重輪。群機活活",
    "T48n2001_007:0081a14": "物中眼。一點英英華上春。",
    "T48n2001_007:0081a15": "覺之微妙。未痕朕兆。徹造化之源。據生殺之",
    "T48n2001_007:0081a16": "要。至虛而獨存。當明而隱照。築築磕磕兮鼻",
    "T48n2001_007:0081a17": "孔纍垂。哆哆和和兮舌頭狤獠。",
    "T48n2001_007:0081a18": "眉棱棱眼烱烱。自愛情間。人嫌面冷。片雲出",
    "T48n2001_007:0081a19": "岫之心。孤月濯潭之影。絕憐百億分身。恰滿",
    "T48n2001_007:0081a20": "三千化境。",
    "T48n2001_007:0081a21": "赤肉穿多孔。臭骨裹閑皮。已是不著便。更將",
    "T48n2001_007:0081a22": "描畫伊。一柄拂聊為伴手。三世佛誰敢稱師。",
    "T48n2001_007:0081a23": "鯨怒飲乾滄海水。月明爛爛珊瑚枝。",
    "T48n2001_007:0081a24": "器宇潭潭。風骨巖巖。雲夢之氣吞八九。嵩少",
    "T48n2001_007:0081a25": "之道落二三。守一爻生成之機紐。秉諸祖烹",
    "T48n2001_007:0081a26": "鍛之鎚鉗。揑聚放行也。肖嶽蓄而海涵。",
    "T48n2001_007:0081a27": "間兮無寄。用也不痕。月雖能現影。雲自不生",
    "T48n2001_007:0081a28": "根。活卓卓諸塵莫混。明歷歷曠劫長存。相隨",
    "T48n2001_007:0081a29": "鬧市堆中去。普光三昧發門門。",
    "T48n2001_007:0081b01": "不以律拘。不以禪縛。說法口窄。默游步闊。草",
    "T48n2001_007:0081b02": "木陽春來。池塘明月落。何妨處處相安著。",
    "T48n2001_007:0081b03": "天童比丘。還相識不。白髮寒巖雪。青瞳古澗",
    "T48n2001_007:0081b04": "秋。現身不墮類。分影也隨流。他日果能窺頂",
    "T48n2001_007:0081b05": "相。晴雲似放去山頭。",
    "T48n2001_007:0081b06": "白雲之身。寒月之心。性靈麋鹿。氣韻山林。不",
    "T48n2001_007:0081b07": "墮兩頭兮。匪明匪暗。全超三際兮。誰古誰今。",
    "T48n2001_007:0081b08": "說也說不破。畫也畫不成。慷慨鼻氣通快。清",
    "T48n2001_007:0081b09": "間眉棱覺輕。靜不得像。動不流情。十方三世",
    "T48n2001_007:0081b10": "無安處。歷歷諸緣頭上行。",
    "T48n2001_007:0081b11": "圓顱方衣。靜樞活機。天空雲淡淡。潭淨月依",
    "T48n2001_007:0081b12": "依。十分化事成華木。默默氷壺春信歸。",
    "T48n2001_007:0081b13": "握笻之像。對機之身。六根攝一處。三昧起諸",
    "T48n2001_007:0081b14": "塵。蚌腸孕於月明之夜。蟄戶開於雷動之春。",
    "T48n2001_007:0081b15": "箇般手段兮。分付善應之人。",
    "T48n2001_007:0081b16": "看看靜見其端。星河斗濕。月窟蟾寒。體無棱",
    "T48n2001_007:0081b17": "縫。用絕痕瘢。不須喝彩還贏也。已見雙雙六",
    "T48n2001_007:0081b18": "在盤。",
    "T48n2001_007:0081b19": "春山似肥。春雪纔晞。默中有句。用也無機。不",
    "T48n2001_007:0081b20": "來而來兮。非三界之籠絡。無住而住兮。是二",
    "T48n2001_007:0081b21": "儀之範圍。",
    "T48n2001_007:0081b22": "曲木床穩。刺梨杖橫。攬五宗之家法。據萬象",
    "T48n2001_007:0081b23": "之主盟。秋半風清。霽空月明。水雲模楷兮。無",
    "T48n2001_007:0081b24": "禪可說。叢林規矩兮。不令而行。",
    "T48n2001_007:0081b25": "棱眉眼自深。闊口笑吟吟。崢嶸一片膽。疏豁",
    "T48n2001_007:0081b26": "十方心。默默春回萬象。星星雪點孤岑。恁麼",
    "T48n2001_007:0081b27": "來也兮。不用相尋。",
    "T48n2001_007:0081b28": "坐曲木床。握烏藤杖。鑄佛祖之楷模。活叢林",
    "T48n2001_007:0081b29": "之氣象。儞莫來虎口撩鬚。誰更敢蛇頭揩痒。",
    "T48n2001_007:0081c01": "袈裟在肩。柱杖入握。未動六爻。全提一著。分",
    "T48n2001_007:0081c02": "身是處相隨。當面不須諱却。",
    "T48n2001_007:0081c03": "笑含口角。喜在眉棱。一默照源底。三乘空葛",
    "T48n2001_007:0081c04": "藤。清白濯秋之月。光明破夜之燈。柱杖有時",
    "T48n2001_007:0081c05": "橫膝上。箇般面嘴得人憎。動而靜。虛而應。專",
    "T48n2001_007:0081c06": "氣致柔。湛神如凝。一住天童。十分沒興。",
    "T48n2001_007:0081c07": "廬陵米價百念升。趙州蘿蔔半千秤。只麼郎",
    "T48n2001_007:0081c08": "當住持。洎合殃殺性命。省不省。腦後更將楔",
    "T48n2001_007:0081c09": "釘(噫)。",
    "T48n2001_007:0081c10": "間雲卷雨。野水懷秋。一心絕待。六處不收。是",
    "T48n2001_007:0081c11": "箇面嘴兮還相識不。",
    "T48n2001_007:0081c12": "胸中事簡。面上氣和。白頭隨我老。青眼見人",
    "T48n2001_007:0081c13": "多。一身幸且慚愧。千鉢相從奈何。曲木床頭",
    "T48n2001_007:0081c14": "坐不語。玉蟾推月過星河。",
    "T48n2001_007:0081c15": "髮白星星。心鑑靈靈。隨機說法。應物現形。天",
    "T48n2001_007:0081c16": "與之清。地與之寧。野雲曳曳兮山月亭亭。",
    "T48n2001_007:0081c17": "家風貧自慚。面孔惡人嫌。點漆之眼有角。截",
    "T48n2001_007:0081c18": "筒之鼻無尖。顛毛寒覆雪。項癭暗消鹽。說妙",
    "T48n2001_007:0081c19": "談玄兮遲鈍口嘴。呵佛罵祖兮誑嚇閭閻。",
    "T48n2001_007:0081c20": "禪床默默。無得之得。寒淡賦心。清貧入骨。秋",
    "T48n2001_007:0081c21": "徹鮫人之家。霜摩老兔之窟。萬象影中兮自",
    "T48n2001_007:0081c22": "縱自橫。百草頭上兮隨出隨沒。",
    "T48n2001_007:0081c23": "眼低眉棱。骨寒肩聳。道情間不覉。禪膽老能",
    "T48n2001_007:0081c24": "勇。流水清而月隨。青山瘦而雲擁。諸緣廓淨",
    "T48n2001_007:0081c25": "兮拈却頭皮。一句妙圜兮好看鼻孔。",
    "T48n2001_007:0081c26": "且道是何面嘴。剛地無風浪起。默默間自照",
    "T48n2001_007:0081c27": "心。了了倚誰傳髓。白鷗暮落煙沙秋。寒臥蘆",
    "T48n2001_007:0081c28": "華明月裏。",
    "T48n2001_007:0081c29": "是處分身。如谷之神。有應之月無私之春。行",
    "T48n2001_007:0082a01": "將五路開雙手。一切門頭只箇人。",
    "T48n2001_007:0082a02": "虛而通用而冲。默游量外。直照環中。雲水一",
    "T48n2001_007:0082a03": "身瘠。家風四壁空。相逢有知己。點指識渠",
    "T48n2001_007:0082a04": "儂。",
    "T48n2001_007:0082a05": "雙目寒青。秋水冷冷。半顛衰白。春雪星星。山",
    "T48n2001_007:0082a06": "霧霏霏文豹變。松月娟娟夢鶴醒。妙應方圜",
    "T48n2001_007:0082a07": "兮了無外法。塵緣俯仰兮初不吾經。",
    "T48n2001_007:0082a08": "鶴老松孤。泉寒石癯。鏡之對像。谷之答呼。萬",
    "T48n2001_007:0082a09": "緣雜錯不是有。一點靈明不是無。湛存妙應",
    "T48n2001_007:0082a10": "兮機輪活樞。",
    "T48n2001_007:0082a11": "馮宣教(慧忍)寫真請贊",
    "T48n2001_007:0082a12": "山林之姿。水月之像。雷潛九地之中。春在百",
    "T48n2001_007:0082a13": "華之上。隨緣半合半開。分付全收全放。淵默",
    "T48n2001_007:0082a14": "家風。縱橫伎倆。道超情也。萬法齊平。心出礙",
    "T48n2001_007:0082a15": "也。十方通暢。",
    "T48n2001_007:0082a16": "薄了固保義寫予真請贊",
    "T48n2001_007:0082a17": "靈靈而真。默默而神。眉毛低蓋眼。鼻孔直欺",
    "T48n2001_007:0082a18": "唇。千華上何須問佛。百草頭自然有春。一微",
    "T48n2001_007:0082a19": "塵裏也來說法。三千界內不礙分身。",
    "T48n2001_007:0082a20": "烏墩密印大師仁公真贊",
    "T48n2001_007:0082a21": "唇口能緘。眉目如笑。應外而冲。虛中而照。全",
    "T48n2001_007:0082a22": "身放下是全身。一點獨靈常了了。",
    "T48n2001_007:0082a23": "善友陸銓寫真請贊",
    "T48n2001_007:0082a24": "野雲情態閒。秋山風骨瘦。真照也默默而靈。",
    "T48n2001_007:0082a25": "湛存也綿綿而壽。圓蒲曲木兮清白傳家。老",
    "T48n2001_007:0082a26": "鶴蒼松兮歲寒去就。",
    "T48n2001_007:0082a27": "贊法雲昇律師",
    "T48n2001_007:0082a28": "雲容閒而未收。月魄湛而不流。嚴淨身器也",
    "T48n2001_007:0082a29": "依律而住。虛明神宇也唯道而游。凜凜清姿",
    "T48n2001_007:0082b01": "兮顛毛覆雪。寥寥霽色兮心鑑含秋。",
    "T48n2001_007:0082b02": "仗錫為長老寫真求贊",
    "T48n2001_007:0082b03": "木老春遲。山寒雪早。潮退珊瑚林。霽空明月",
    "T48n2001_007:0082b04": "曉。守默自如。對緣恰好。得往得來。隨起隨",
    "T48n2001_007:0082b05": "倒。龍潭覷破天皇。馬祖踏著水潦。",
    "T48n2001_007:0082b06": "像維那寫老病阿師像請贊",
    "T48n2001_007:0082b07": "芙蓉之枝。丹山之兒。一絲聯自信。三昧約誰",
    "T48n2001_007:0082b08": "知。珊瑚寒月墮影。琥珀老松流滋。諸緣豁淨",
    "T48n2001_007:0082b09": "兮山空秋壯。萬態變通兮華麗春脂。",
    "T48n2001_007:0082b10": "下火",
    "T48n2001_007:0082b11": "為敦上人下火云。青天白日大年朝。習習柔",
    "T48n2001_007:0082b12": "風在柳條。珍重敦禪歸去也。上船渡口看回",
    "T48n2001_007:0082b13": "潮。明了了寂寥寥。萬劫千生一念超。坐斷十",
    "T48n2001_007:0082b14": "方無向背。底時方見獨孤標。其或未然。伏惟",
    "T48n2001_007:0082b15": "尚嚮。",
    "T48n2001_007:0082b16": "為了塵上座下火云。了於無了安有塵。塵不",
    "T48n2001_007:0082b17": "自塵安用了。塵既消亡了也空。此時妙合圓",
    "T48n2001_007:0082b18": "常道。大眾切莫似止濼困魚棲蘆病鳥。絕廉",
    "T48n2001_007:0082b19": "纖處急回頭。塵塵剎剎無邊表。",
    "T48n2001_007:0082b20": "為成上座下火云。禪人宗成。符到奉行。棄舍",
    "T48n2001_007:0082b21": "六和合。還復一精明。如今行主歸何處。冷落",
    "T48n2001_007:0082b22": "渠家傀儡棚。正恁麼時。且道。成上座落在什",
    "T48n2001_007:0082b23": "麼處。還相委悉麼。夢鶴不驚明月冷。臥龍長",
    "T48n2001_007:0082b24": "畏碧潭清。",
    "T48n2001_007:0082b25": "為了知上座下火云。靈靈不昧。了了常知。祖",
    "T48n2001_007:0082b26": "師印可彼當機。今日了知端的否。莫嫌燒却",
    "T48n2001_007:0082b27": "路行衣。",
    "T48n2001_007:0082b28": "為三僧下火云。即生死中無生死。拈却面前",
    "T48n2001_007:0082b29": "案山子。無生死中示生死。家家門前火把子。",
    "T48n2001_007:0082c01": "火把子。本如是未如是。德權祖觀慧珍。今日",
    "T48n2001_007:0082c02": "不須回避。",
    "T48n2001_007:0082c03": "為道智上座下火云。與麼去也。古人道智不",
    "T48n2001_007:0082c04": "到處。切忌道著。覺上座不識好惡。向者僧無",
    "T48n2001_007:0082c05": "生路頭指註去也。有生有滅屬因緣。泣盡寒",
    "T48n2001_007:0082c06": "枝蛻殼蟬。轉身一路還知否。出草金蛇角指",
    "T48n2001_007:0082c07": "天。",
    "T48n2001_007:0082c08": "為二僧下火云。義昉與祖濡。今日偶同途。去",
    "T48n2001_007:0082c09": "如殘月下層嶺。來似白雲生太虛。羊角從來",
    "T48n2001_007:0082c10": "不是有。兔角從來不是無。塵境消亡空劫事。",
    "T48n2001_007:0082c11": "木人手執夜明符。",
    "T48n2001_007:0082c12": "為二僧下火云。宗璟義哲六門迹絕。舊路重",
    "T48n2001_007:0082c13": "行底時節。猿哀楓樹霜。鶴夢蘆華雪。一棹清",
    "T48n2001_007:0082c14": "風歸去來。鐵船滿載滄溟月。",
    "T48n2001_007:0082c15": "為二僧下火云。宗因上座。慶緝禪師。生也同",
    "T48n2001_007:0082c16": "門受業。死也一路荼毘。生死因緣似有期。天",
    "T48n2001_007:0082c17": "水寒清成一色。合同船棹碧琉璃。諸仁者。正",
    "T48n2001_007:0082c18": "恁麼時。合作麼生委悉。鶴鷺竝頭踏雪睡。月",
    "T48n2001_007:0082c19": "明驚起兩遲疑。",
    "T48n2001_007:0082c20": "為二僧下火云。道弁與文俊。如今謝世緣。不",
    "T48n2001_007:0082c21": "得雲堂共除夜。相將何處作新年。去時欲識",
    "T48n2001_007:0082c22": "正偏路。回日重論平實禪。歲盡年窮一句子。",
    "T48n2001_007:0082c23": "東村王老夜燒錢。",
    "T48n2001_007:0082c24": "義上座太忙生。時節相催即便行。本地生來",
    "T48n2001_007:0082c25": "元有種。舊山歸去可無程。性火真空性空火。",
    "T48n2001_007:0082c26": "洞然全體是光明。",
    "T48n2001_007:0082c27": "禪人鳳翱。數盡難逃六處渾無影迹。十方不",
    "T48n2001_007:0082c28": "立秋毫。好看前路崎嶇處。難似天台過石橋。",
    "T48n2001_007:0082c29": "正恁麼時如何。泥牛踏破澄潭月。頭角崢嶸",
    "T48n2001_007:0083a01": "鼻孔高。",
    "T48n2001_007:0083a02": "守和化去欲荼毘。政是人間禁火時。不肯湖",
    "T48n2001_007:0083a03": "山作寒食。未知何處著生衣。只如此陰已謝",
    "T48n2001_007:0083a04": "彼陰未成。一著落在什麼處。穩駕泥牛耕大",
    "T48n2001_007:0083a05": "海。倒騎鐵馬上須彌。",
    "T48n2001_007:0083a06": "江雲冉冉草離離。華落春殘客去時。古渡舟",
    "T48n2001_007:0083a07": "橫人不見。是須記取却來期。凝上座知不知。",
    "T48n2001_007:0083a08": "水沈沈泥牛穩臥。煙羃羃玉鳳來儀。攂鼓轉",
    "T48n2001_007:0083a09": "船天欲曉。片帆高挂順風吹。",
    "T48n2001_007:0083a10": "潛山山下石牛兒。揀擇俱亡步坦夷。頭角低",
    "T48n2001_007:0083a11": "回來處路。洞門窈窕白雲飛。與麼行履。猶是",
    "T48n2001_007:0083a12": "元俊直歲向去底事。且道。轉身一路。又作麼",
    "T48n2001_007:0083a13": "生。空劫無安處。優曇火裏開。",
    "T48n2001_007:0083a14": "滅而非滅生而不生。髑髏眉底葡萄英。木人",
    "T48n2001_007:0083a15": "招手春風暖。石女搖頭夜氣清。諸仁者。未有",
    "T48n2001_007:0083a16": "長行而不住。未有長住而不行。性火真空性",
    "T48n2001_007:0083a17": "空火。通身一段淨光明。正恁麼時。便恁麼",
    "T48n2001_007:0083a18": "去。",
    "T48n2001_007:0083a19": "明月圓時岐路。曾來著弊脫珍。白雲斷處家",
    "T48n2001_007:0083a20": "山。却去幕天蓆地。七十年一場夢寐。一千僧",
    "T48n2001_007:0083a21": "此地因緣。好惡莫詢今日事。死生爭奈那人",
    "T48n2001_007:0083a22": "何。",
    "T48n2001_007:0083a23": "是生是死不道不道。箇事渾崙無孔竅。念盡",
    "T48n2001_007:0083a24": "脫鉤魚。情起投羅鳥。喜上座了不了。莫問是",
    "T48n2001_007:0083a25": "非都一掃。到家就父却回頭。冷月依俙煙樹",
    "T48n2001_007:0083a26": "鈔。",
    "T48n2001_007:0083a27": "三界從想有。百年成夢游。忽爾賊風吹劫火。",
    "T48n2001_007:0083a28": "翻然大海滅浮漚。高上座賦歸休。透脫六處。",
    "T48n2001_007:0083a29": "撒開兩頭。雲山有路平如砥。月戶無人冷似",
    "T48n2001_007:0083b01": "秋。",
    "T48n2001_007:0083b02": "四大分離六門空寂。真實底人不出不入。分",
    "T48n2001_007:0083b03": "明火後一莖茆。切忌相逢不相識。",
    "T48n2001_007:0083b04": "菩提棹般若舟。死生海裏任橫流。既以風前",
    "T48n2001_007:0083b05": "得妙。何妨鬧裏刺頭。有手段要去便去。隨高",
    "T48n2001_007:0083b06": "低作馬作牛。不見道時中解銜一莖草。當處",
    "T48n2001_007:0083b07": "親近有來由。其或未然。臨崖看虎眼。特地一",
    "T48n2001_007:0083b08": "場愁。",
    "T48n2001_007:0083b09": "風骨不露水泄不通。衲僧行履妙無蹤。門掩",
    "T48n2001_007:0083b10": "三秋兮人歸何處。天無四壁兮月上中峯。",
    "T48n2001_007:0083b11": "眼光落穀氣消。六窓不見獼猴跳。空索索寂",
    "T48n2001_007:0083b12": "寥寥。破屋從他野火燒。歸去客笑頭搖。蒼鷹",
    "T48n2001_007:0083b13": "掣斷紫絲絛。正恁麼時如何行履。良久云。坐",
    "T48n2001_007:0083b14": "斷兩頭。古渡風恬。船到岸細行一步。清秋月",
    "T48n2001_007:0083b15": "冷鶴移巢。",
    "T48n2001_007:0083b16": "生而不生滅而不滅。歸去來兮紅爐片雪。",
    "T48n2001_007:0083b17": "大眾四蛇篋壞。六賊家破。空空空處露裸裸。",
    "T48n2001_007:0083b18": "只將者箇參一生。還以一生參者箇。只者箇",
    "T48n2001_007:0083b19": "是什麼。良久云。通身慧焰放光明。性火真空",
    "T48n2001_007:0083b20": "性空火。",
    "T48n2001_007:0083b21": "蛇退皮蟬蛻殼。一點靈光何縛脫。祖隨上座",
    "T48n2001_007:0083b22": "衲僧家。黑白未分提一著。春風吹夢歸故鄉。",
    "T48n2001_007:0083b23": "大道無塵穩下脚。今夜寥寥松月寒。舊巢不",
    "T48n2001_007:0083b24": "見千年鶴。",
    "T48n2001_007:0083b25": "生也不道死也不道。深固幽遠無人能到。今",
    "T48n2001_007:0083b26": "日為了宗上座。指出五路頭。放開一線道。正",
    "T48n2001_007:0083b27": "來偏去兮兔浴星河。出離入微兮猿啼月嶠。",
    "T48n2001_007:0083b28": "死活路岐非異道。虛而靈兮空而妙。趙州曾",
    "T48n2001_007:0083b29": "問賣油翁。不許夜行投曉到。諸禪德。若向者",
    "T48n2001_007:0083c01": "裏會得。先天地生而不為早。後天地生而不",
    "T48n2001_007:0083c02": "為老。識取天台把帚人。寒巖有雪無人掃。",
    "T48n2001_007:0083c03": "無位真人出面門。神通游戲日紛紛。如今放",
    "T48n2001_007:0083c04": "下钁頭去。大地山河無處存。大眾且道。從什",
    "T48n2001_007:0083c05": "麼處去。須知雲外千峯頂。別有靈松帶露寒。",
    "T48n2001_007:0083c06": "為育王聰和尚起龕云。收爽氣吞秋。老驥放",
    "T48n2001_007:0083c07": "出厩。蒼鷹掣斷韝。妙存群象外。機轉一絲頭。",
    "T48n2001_007:0083c08": "向去西風能墮葉。却來明月解隨流。",
    "T48n2001_007:0083c09": "入塔師舉骨云。悠悠身世夢回休。一穴山根",
    "T48n2001_007:0083c10": "痊骨頭。有力負趨今始覺。定知夜壑不藏舟。",
    "T48n2001_007:0083c11": "歸去來兮記得路不。葉落歸根天地秋。劫外",
    "T48n2001_007:0083c12": "清虛兮自然神照。壺中寬廓兮不礙仙游。正",
    "T48n2001_007:0083c13": "恁麼時。當恁麼去。",
    "T48n2001_007:0083c14": "入塔云。人間夢破那邊游。妙淨真明月魄秋。",
    "T48n2001_007:0083c15": "理智如如分化迹。正偏歷歷轉機頭。蟄龍須",
    "T48n2001_007:0083c16": "要吟枯木。活眼何妨照髑髏。記取行行通變",
    "T48n2001_007:0083c17": "路。青山黯黯白雲浮。",
    "T48n2001_007:0083c18": "入塔云。緣集成身。蘊壞成塵。長生路上往來",
    "T48n2001_007:0083c19": "人。而今撒手還家也。霽色含秋月一輪。",
    "T48n2001_007:0083c20": "入塔云。智入環中合本真。秋霜摩月淨無塵。",
    "T48n2001_007:0083c21": "十分清白傳家事。一點靈明舊主人。剪斷情",
    "T48n2001_007:0083c22": "緣三際夢。瀝乾識浪四溟津。是須莫坐他床",
    "T48n2001_007:0083c23": "榻。萬化樞機妙轉輪。",
    "T48n2001_007:0083c24": "入塔云。形質燒殘唯有骨。骨頭撒却元無物。",
    "T48n2001_007:0083c25": "一段靈光不覆藏。天上天下皆充塞。菩提變",
    "T48n2001_007:0083c26": "通之場。涅槃啟處之窟。隨陽雁回兮白雲外",
    "T48n2001_007:0083c27": "來。破夢鶴飛兮青天裏沒。",
    "T48n2001_007:0083c28": "入塔云。骨灰散却斷因緣。松靜風恬月正圓。",
    "T48n2001_007:0083c29": "去去去時須記取。壺中別是一家天。底時節",
    "T48n2001_007:0084a01": "須轉旋。退時是正進時偏。湛明清淨毘盧佛。",
    "T48n2001_007:0084a02": "不怕塵泥廝輥纏。惺惺著恁麼去。",
    "T48n2001_007:0084a03": "入塔云。幻滅非無。圓覺非有。虛而長靈者誰。",
    "T48n2001_007:0084a04": "死而不亡曰壽。嚴風摩洗天容清。寒木搖落",
    "T48n2001_007:0084a05": "山骨秀。虛明田地歸去來。半夜長空月如",
    "T48n2001_007:0084a06": "晝。",
    "T48n2001_007:0084a07": "宏智禪師廣錄卷第七"
}