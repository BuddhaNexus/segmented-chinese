{
    "T48n2016_096:0933a14": "3宗鏡錄卷第九十六",
    "T48n2016_096:0933a16": "慧日永明寺主智覺禪師延壽集",
    "T48n2016_096:0933a17": "菩薩處胎經云。譬如泉源陂池。五河駛流。各",
    "T48n2016_096:0933a18": "各有名。悉歸于海。便無本名。亦如須彌。峙立",
    "T48n2016_096:0933a19": "難動。雜色眾鳥。往依附山。皆同一色。便無本",
    "T48n2016_096:0933a20": "色。菩薩摩訶薩教化眾生。淨佛國土。亦復如",
    "T48n2016_096:0933a21": "是。眾生心識。所念不同。若干思想。能令一切",
    "T48n2016_096:0933a22": "至解脫門。想定意滅。便無本念。同一解脫。",
    "T48n2016_096:0933a23": "十善業道經云。爾時世尊告龍王言。一切眾",
    "T48n2016_096:0933a24": "生心想異故。造業亦異。由是故有諸趣輪轉。",
    "T48n2016_096:0933a25": "龍王。汝見此會。及大海中。形色種類各別不",
    "T48n2016_096:0933a26": "耶。如是一切。靡不由心造。乃至又觀此諸大",
    "T48n2016_096:0933a27": "菩薩。妙色嚴淨。一切皆由修集善業福德而",
    "T48n2016_096:0933a28": "生。又諸天龍八部眾等。大威勢者。亦因善業",
    "T48n2016_096:0933a29": "福德所生。今大海中。所有眾生。形色麁鄙。或",
    "T48n2016_096:0933b01": "大或小。皆由自心種種想念。作身語意諸不",
    "T48n2016_096:0933b02": "善業。是故隨業。各自受報。寂照神變三摩地",
    "T48n2016_096:0933b03": "經云。佛告賢護。寂照神變三摩地者。謂一切",
    "T48n2016_096:0933b04": "法平等性智。一切言說不現行智。乃至悟入",
    "T48n2016_096:0933b05": "心智。於心自性。能隨覺智。於引不引。及引發",
    "T48n2016_096:0933b06": "中成善巧智。師子莊嚴王菩薩請問經云。佛",
    "T48n2016_096:0933b07": "言。如是一法。隨心變現。即能具足六波羅蜜。",
    "T48n2016_096:0933b08": "應當廣說。教化眾生。為大利益。乃至成佛。",
    "T48n2016_096:0933b09": "賢劫定意經云。若有菩薩平等三昧。諸根具",
    "T48n2016_096:0933b10": "足。聖慧成就。是曰一心。又云。其在禪定。不著",
    "T48n2016_096:0933b11": "內外。亦無中間。是曰一心。舍利弗陀羅尼",
    "T48n2016_096:0933b12": "經云。唯修一心念佛。不以色見如來。不以無",
    "T48n2016_096:0933b13": "色見如來。不以相。不以好。不以戒。定慧解脫。",
    "T48n2016_096:0933b14": "解脫知見。不以生。不以家。不以姓不以眷",
    "T48n2016_096:0933b15": "屬。乃至非自作。非他作。若能如是。名為念佛。",
    "T48n2016_096:0933b16": "商主天子所問經云。商主天子問言。文殊師",
    "T48n2016_096:0933b17": "利。云何菩薩能清淨心。答言。天子。若知諸心。",
    "T48n2016_096:0933b18": "皆是一心。如是菩薩。名得淨心。大乘流轉諸",
    "T48n2016_096:0933b19": "有經偈云。諸法唯假名。但依名字立。離於能",
    "T48n2016_096:0933b20": "詮語。所詮不可得。釋曰。故知法但有名。因名",
    "T48n2016_096:0933b21": "立法。又名因於語。語因覺觀。覺觀心不起。能",
    "T48n2016_096:0933b22": "所悉皆空。弘道廣顯定意經云。佛言。又復",
    "T48n2016_096:0933b23": "三事。心之所生。諸法無常。從其心生。諸法皆",
    "T48n2016_096:0933b24": "苦。亦由心生。諸法無我。亦從心生。乃至能一",
    "T48n2016_096:0933b25": "其心。知眾生心。順行化之。是則心力。阿含經",
    "T48n2016_096:0933b26": "偈云。我與己為親。不與他為親。智者善調我。",
    "T48n2016_096:0933b27": "則得生善趣。釋曰。所以云。天下至親。無過於",
    "T48n2016_096:0933b28": "心。可謂入道真要。修行妙門。若善調之。速登",
    "T48n2016_096:0933b29": "大果。所以般若經云。調心為善哉。調心招樂",
    "T48n2016_096:0933c01": "果。雜藏經偈云。心能導世間。心能遍攝受。",
    "T48n2016_096:0933c02": "如是心一法。皆自在隨行。文殊菩薩問法",
    "T48n2016_096:0933c03": "身經云。如言摩尼寶舍有四角。從一角視。悉",
    "T48n2016_096:0933c04": "見諸角。無所缺減。是故見諸本際。釋曰。若了",
    "T48n2016_096:0933c05": "一心本際何法不通。以諸法從心所生。皆同",
    "T48n2016_096:0933c06": "一際。住此際中。一一圓滿。舉目咸是。何待",
    "T48n2016_096:0933c07": "意思。智不能知。言不能及。故云。金剛寶藏。無",
    "T48n2016_096:0933c08": "所缺減。象腋經偈云。種種幻無實。凡夫人",
    "T48n2016_096:0933c09": "見異。是中無有異。一切同一相。老姥經云。眼",
    "T48n2016_096:0933c10": "見好色即是意。意即是色。是二者。俱空無所",
    "T48n2016_096:0933c11": "有生。滅亦如是。無所希望經云。時舍利弗。",
    "T48n2016_096:0933c12": "知諸眾會心之所念。即時告此諸比丘言。仁",
    "T48n2016_096:0933c13": "等何故發於斯言。吾等之身。從今已往。無佛",
    "T48n2016_096:0933c14": "世尊。因從異學。出為沙門。時諸比丘。報舍利",
    "T48n2016_096:0933c15": "弗。吾從今始敬事六師。一切所歸。為一相耳。",
    "T48n2016_096:0933c16": "不倚六入。是以不見若干種師。不想出家沙",
    "T48n2016_096:0933c17": "門也。釋曰。倚六入而為差。妄分邪正。歸一相",
    "T48n2016_096:0933c18": "而為本。彼我雙亡。如是解者。可謂真出家",
    "T48n2016_096:0933c19": "矣。寂調音所問經云。寂調音天子言。文殊",
    "T48n2016_096:0933c20": "師利。何等如與垢淨等。文殊師利言。空無相",
    "T48n2016_096:0933c21": "無願如。所以者何。涅槃空故。天子。如瓦器中",
    "T48n2016_096:0933c22": "空。寶器中空。無二無別。如是天子。垢空淨空。",
    "T48n2016_096:0933c23": "俱同一空。無二無別。釋曰。器雖不等。空本無",
    "T48n2016_096:0933c24": "形。垢淨雖殊。性何曾異。如是了者。入無相門。",
    "T48n2016_096:0933c25": "頓悟真空。不墮修證。月藏經偈云。諸法無有",
    "T48n2016_096:0933c26": "二。導師捨憎愛。一道如虛空。此是佛境界。又",
    "T48n2016_096:0933c27": "偈云。不分別諸法。不見有眾生。諸法唯一相。",
    "T48n2016_096:0933c28": "得見佛境界。佛語經云。佛言。若有處語。是",
    "T48n2016_096:0933c29": "魔王語。是魔見語。不名佛語。善男子。若無一",
    "T48n2016_096:0934a01": "切諸處語者。是名佛語。釋曰。無一切諸處",
    "T48n2016_096:0934a02": "語者。因是無所證之法。亦無能證之智。既",
    "T48n2016_096:0934a03": "無有法。豈可說耶。但了唯心。自然無語。無語",
    "T48n2016_096:0934a04": "是真語。故云無法可說。是名說法。若著處所。",
    "T48n2016_096:0934a05": "若有所說。悉違本宗。不見法性。如云報化非",
    "T48n2016_096:0934a06": "真佛。亦非說法者。雜藏經偈云。如世有良醫。",
    "T48n2016_096:0934a07": "以妙藥救病。諸佛亦如是。為物說唯心。大",
    "T48n2016_096:0934a08": "乘理趣經偈云。一切有為法。如乾闥婆城。眾",
    "T48n2016_096:0934a09": "生妄心取。雖現非實有。諸法非因生。亦非",
    "T48n2016_096:0934a10": "無因生。虛妄分別有。是故說唯心。無明妄",
    "T48n2016_096:0934a11": "想見。而是色相因。藏識為所依。隨緣現眾",
    "T48n2016_096:0934a12": "像。如是目有瞖。妄見空中華。習氣擾濁心。從",
    "T48n2016_096:0934a13": "是三有現。眼識依賴耶。能現種種色。譬如鏡",
    "T48n2016_096:0934a14": "中像。分別不在外。所見皆自在。非常亦非斷。",
    "T48n2016_096:0934a15": "賴耶識所變。能現於世間。法性皆平等。一切",
    "T48n2016_096:0934a16": "法所依。藏識恒不斷。末那計為我。集起說為",
    "T48n2016_096:0934a17": "心。思量性名意。了別義為識。是故說唯心。心",
    "T48n2016_096:0934a18": "外諸境界。妄見毛輪華。所執實皆無。咸是識",
    "T48n2016_096:0934a19": "心變。色具色功德。皆依賴耶識。凡愚妄分別。",
    "T48n2016_096:0934a20": "謂是真實有。睡眠與惛醉。行住及坐臥。作業",
    "T48n2016_096:0934a21": "及士用。皆依藏識起。有情器世間。非由自在",
    "T48n2016_096:0934a22": "作。亦非神我造。非世性微塵。如木中火性。",
    "T48n2016_096:0934a23": "雖有未能燒。因燧方火生。由此破諸暗。展轉",
    "T48n2016_096:0934a24": "互為因。賴耶為依止。諸識從彼生。能起漏無",
    "T48n2016_096:0934a25": "漏。如海遇風緣。起種種波浪。現前作用轉。",
    "T48n2016_096:0934a26": "無有間斷時。藏識海亦然。境界風所動。恒起",
    "T48n2016_096:0934a27": "諸識浪。無間斷亦然。如酪未鑽搖。其酥人",
    "T48n2016_096:0934a28": "不見。施功既不已。醍醐方可得。賴耶妄熏習。",
    "T48n2016_096:0934a29": "隱覆如來藏。修習純熟時。正智方明了。諸識",
    "T48n2016_096:0934b01": "隨緣轉。不見本覺心。自覺智現前。真性常不",
    "T48n2016_096:0934b02": "動。寶雨經云。菩薩云何行心念處。善男子。",
    "T48n2016_096:0934b03": "菩薩作是思惟。心實無常執著為常。實是其",
    "T48n2016_096:0934b04": "苦。執著為樂。本無有我。執著為我。本來不淨",
    "T48n2016_096:0934b05": "執著為淨。其心輕動。無時暫停。以不停故。於",
    "T48n2016_096:0934b06": "諸雜染。能為根本。壞滅善道。開惡趣門。生長",
    "T48n2016_096:0934b07": "三毒。與隨煩惱等。作其因緣。為主為導。又",
    "T48n2016_096:0934b08": "能積集。淨不淨業。迅速流轉。如旋火輪。亦如",
    "T48n2016_096:0934b09": "奔馬。如火焚燒。如水增長。遍知諸境。如世",
    "T48n2016_096:0934b10": "彩畫。菩薩如是觀察心時。便得自在。得自在",
    "T48n2016_096:0934b11": "已。於諸法中。亦無罣礙。是名菩薩善行心念處。",
    "T48n2016_096:0934b12": "持地經云。佛言。持世。何謂菩薩摩訶薩修",
    "T48n2016_096:0934b13": "心觀心。菩薩摩訶薩。觀心生滅住異相。如是",
    "T48n2016_096:0934b14": "觀時。作是念。是心無所來。去無所至。但識緣",
    "T48n2016_096:0934b15": "相故生。無有本體。無一定法可得。是心無來",
    "T48n2016_096:0934b16": "無去。無住異可得。是心非過去未來現在。是",
    "T48n2016_096:0934b17": "心識緣故。從憶念起。是心不在內。不在外。不",
    "T48n2016_096:0934b18": "在兩中間。是心無一生起相。是心無性無定。",
    "T48n2016_096:0934b19": "無有生者。無使生者。起雜業故。說名為心。識",
    "T48n2016_096:0934b20": "雜緣故。說名為心。念念生滅相續不斷故。說",
    "T48n2016_096:0934b21": "名為心。但令眾生通達心緣相故。心中無心",
    "T48n2016_096:0934b22": "相。是心從本已來。不生不起。性常清淨。客塵",
    "T48n2016_096:0934b23": "煩惱染。故有分別。心不知心。亦不見心。何以",
    "T48n2016_096:0934b24": "故。是心空。性。空故。本體無所有。是心無有一",
    "T48n2016_096:0934b25": "定法。定法不可得故。是心無法。若合若散。是",
    "T48n2016_096:0934b26": "心前際不可得。後際不可得。中際不可得。是",
    "T48n2016_096:0934b27": "心無形。無能見者。心不自見。不知自性。但凡",
    "T48n2016_096:0934b28": "夫顛倒相應。以虛妄緣識相故起。是心空。無",
    "T48n2016_096:0934b29": "我無我所。無常無堅牢。無不變異相。如是思",
    "T48n2016_096:0934c01": "惟得修心念處。是人爾時。不分別是心是非",
    "T48n2016_096:0934c02": "心。但善知心無生相。通達是心無生性。何以",
    "T48n2016_096:0934c03": "故。心無決定性。亦無決定相。智者通達是心",
    "T48n2016_096:0934c04": "無生無相。爾時如實觀心集沒滅相。如是觀",
    "T48n2016_096:0934c05": "時不得心。若集相。若沒滅相。不復分別心滅",
    "T48n2016_096:0934c06": "不滅。而能得心真清淨相。諸菩薩以是清淨",
    "T48n2016_096:0934c07": "心。客塵所不能惱。何以故。諸菩薩見知心清",
    "T48n2016_096:0934c08": "淨相。亦知眾生心清淨。作是念。心垢故眾生",
    "T48n2016_096:0934c09": "垢。心淨故眾生淨。如是思惟時。不得心垢相。",
    "T48n2016_096:0934c10": "不得心淨相。但知是心常清淨相。持世。諸菩",
    "T48n2016_096:0934c11": "薩摩訶薩。修心觀心如是。寶網經偈云。普",
    "T48n2016_096:0934c12": "遍諸佛土。法王之境界。釋師子人尊。一毛光",
    "T48n2016_096:0934c13": "所照。釋曰。如無量無邊諸佛土。不出一毛頭",
    "T48n2016_096:0934c14": "心地。以智了達者。故云光所照。十住經",
    "T48n2016_096:0934c15": "云。金剛藏菩薩。是菩薩。三千大千世界所有",
    "T48n2016_096:0934c16": "眾生一時問難。以無量無邊音聲差別問難。",
    "T48n2016_096:0934c17": "是菩薩於一念中。悉受如是問難。但以一音。",
    "T48n2016_096:0934c18": "皆令開解。釋曰。但以一音皆令開解者。萬法",
    "T48n2016_096:0934c19": "從心。何疑不釋。依心所示。何法不融。可謂",
    "T48n2016_096:0934c20": "得佛法之精華。開人天之眼目。廣博嚴淨經",
    "T48n2016_096:0934c21": "偈云。自在世導師。不可說而說。於空中作結。",
    "T48n2016_096:0934c22": "即空而解之。釋曰。心有即結。心空即解。若無",
    "T48n2016_096:0934c23": "於心。無結無解。故首楞嚴經云。佛告阿難。此",
    "T48n2016_096:0934c24": "寶華巾。汝知。此巾。元止一條。我六綰時。名有",
    "T48n2016_096:0934c25": "六結。汝審觀察。巾體是同。因結有異。於意",
    "T48n2016_096:0934c26": "云何。初綰結成。名為第一。如是乃至第六結",
    "T48n2016_096:0934c27": "生。吾今欲將第六結名成第一不。不也世尊。",
    "T48n2016_096:0934c28": "六結若存。斯第六名。終非第一。縱我歷生盡",
    "T48n2016_096:0934c29": "其明辯。如何令是六結亂名。佛言。六結不同。",
    "T48n2016_096:0935a01": "脩顧本。因一巾所造。令其雜亂終不得成。則",
    "T48n2016_096:0935a02": "汝六根。亦復如是。畢竟同中。生畢竟異。佛告",
    "T48n2016_096:0935a03": "阿難。汝必嫌此六結不成。願樂一成。復云何",
    "T48n2016_096:0935a04": "得。阿難言。此結若存。是非鋒起。於中自生。此",
    "T48n2016_096:0935a05": "結非彼。彼結非此。如來今日。若總解除。結若",
    "T48n2016_096:0935a06": "不生則無彼此。尚不名一。六云何成。佛言。",
    "T48n2016_096:0935a07": "六解一亡。亦復如是。由汝無始心性狂亂。知",
    "T48n2016_096:0935a08": "見妄發。發妄不息勞見發塵。如勞目睛。則有",
    "T48n2016_096:0935a09": "狂華。於湛精明。無因亂起。一切世間。山河",
    "T48n2016_096:0935a10": "大地。生死涅槃。皆即狂勞顛倒華相。阿難",
    "T48n2016_096:0935a11": "言。此勞同結。云何解除。如來以手。將所結巾。",
    "T48n2016_096:0935a12": "偏掣其左。問阿難言。如是解不。不也世尊。旋",
    "T48n2016_096:0935a13": "復以手偏牽右邊。又問阿難。如是解不。不也",
    "T48n2016_096:0935a14": "世尊。佛告阿難。吾今以手左右各牽。竟不能",
    "T48n2016_096:0935a15": "解。汝設方便。云何解成。阿難白佛言。世尊。",
    "T48n2016_096:0935a16": "當於結心。解即分散。佛告阿難。如是如是。若",
    "T48n2016_096:0935a17": "欲除結。當於結心。釋曰。左右偏掣況有無二",
    "T48n2016_096:0935a18": "見。當於結心。即正明中道。所以味真。空而",
    "T48n2016_096:0935a19": "有無情起。執根塵而一六義生。諦了自心。解",
    "T48n2016_096:0935a20": "縛俱泯。故知垢淨解縛。悉從自心。以心垢故",
    "T48n2016_096:0935a21": "見垢。心淨故見淨。心縛故見縛。心解故見",
    "T48n2016_096:0935a22": "解。若無於心。何垢何淨。如首楞嚴三昧經云。",
    "T48n2016_096:0935a23": "爾時會中有一菩薩。名魔界行不污。現於魔",
    "T48n2016_096:0935a24": "宮。語惡魔言。汝寧不聞。佛說首楞嚴三昧。無",
    "T48n2016_096:0935a25": "量眾生。皆發阿耨多羅三藐三菩提心。出汝境",
    "T48n2016_096:0935a26": "界。亦皆當復度脫餘人。出汝境界。魔即報",
    "T48n2016_096:0935a27": "言。我聞佛說首楞嚴三昧名字。以被五縛。不",
    "T48n2016_096:0935a28": "能得往。所謂兩手兩足。及頸。又問惡魔。誰繫",
    "T48n2016_096:0935a29": "汝者。魔即答言。我適發心。欲往壞亂聽受。首",
    "T48n2016_096:0935b01": "楞嚴三昧者。即被五縛。我適復念。諸佛菩薩",
    "T48n2016_096:0935b02": "有大威德難可壞亂。我若往者。或當自壞。不",
    "T48n2016_096:0935b03": "如自住於此宮殿。作是念已。即於五縛。而得",
    "T48n2016_096:0935b04": "解脫。菩薩答言。如是。一切凡夫。憶想。分別顛",
    "T48n2016_096:0935b05": "倒取相。是故有縛。動念戲論。是故有縛。見聞",
    "T48n2016_096:0935b06": "覺知。是故有縛。此中實無縛者解者。所以者",
    "T48n2016_096:0935b07": "何。諸法無縛。本解脫故。諸法無解。本無縛故。",
    "T48n2016_096:0935b08": "常解脫相。無有愚癡。如來以此法門說法。若",
    "T48n2016_096:0935b09": "有眾生得知此義。欲求解脫。勤心精進。則於",
    "T48n2016_096:0935b10": "諸縛。而得解脫。寶篋經云。文殊師利。告大德",
    "T48n2016_096:0935b11": "舍利弗。如恒沙劫。火災熾然。終不燒空。如是",
    "T48n2016_096:0935b12": "舍利弗。一一眾生恒河沙劫。造作逆罪不善",
    "T48n2016_096:0935b13": "之業。然其心性終不可污。大虛空藏菩薩",
    "T48n2016_096:0935b14": "所問經偈云。虛空離生滅。法界無去來。眾色",
    "T48n2016_096:0935b15": "現於空。諸法依心住。空無色非色。心性亦復",
    "T48n2016_096:0935b16": "然。虛空唯假名。心意識如是。菴提遮女經",
    "T48n2016_096:0935b17": "偈云。我雖內室中。尊如目前現。仁稱阿羅漢。",
    "T48n2016_096:0935b18": "常隨不能見。釋曰。故知念念釋迦出世。步步",
    "T48n2016_096:0935b19": "彌勒下生。以自業所遮。對面不見。十地尚隔",
    "T48n2016_096:0935b20": "羅縠。二乘可知。守護國主陀羅尼經云。爾時",
    "T48n2016_096:0935b21": "世尊。告一切法自在王菩薩摩訶薩言。此深",
    "T48n2016_096:0935b22": "三昧。以菩提心而為其因。以大慈悲而為根",
    "T48n2016_096:0935b23": "本。方便修習無上菩提。以為究竟。善男子。此",
    "T48n2016_096:0935b24": "中何者名為菩提。善男子。欲知菩提。當了自",
    "T48n2016_096:0935b25": "心。若了自心。即了菩提。何以故。心與菩提。真",
    "T48n2016_096:0935b26": "實之相。畢竟推求。俱不可得。同於虛空。故",
    "T48n2016_096:0935b27": "菩提相。即虛空相。是故菩提無所證相。無能",
    "T48n2016_096:0935b28": "證相。亦無能所契合之相。何以故。菩提畢竟",
    "T48n2016_096:0935b29": "無諸相故。善男子。以一切法。即虛空相。是故",
    "T48n2016_096:0935c01": "菩提畢竟無相。爾時一切法自在王菩薩復白",
    "T48n2016_096:0935c02": "佛言。世尊。若此菩提同虛空。一切智體當何",
    "T48n2016_096:0935c03": "所求。云何證得菩提現前。一切智智當於何",
    "T48n2016_096:0935c04": "生。佛告一切法自在王菩薩言。善男子。一切",
    "T48n2016_096:0935c05": "智體。當於心求。一切智智。及與菩提。從心而",
    "T48n2016_096:0935c06": "生。何以故。心之實性。本清淨故。善男子。此心",
    "T48n2016_096:0935c07": "之性。不在內。不在外。不在中間。善男子。一切",
    "T48n2016_096:0935c08": "如來說此心相。非青非黃。非赤非白。非紅非",
    "T48n2016_096:0935c09": "紫。亦非金色。非長非短。非圓非方。非明非暗。",
    "T48n2016_096:0935c10": "非男非女。非非男女。亦復非是亦男亦女。善",
    "T48n2016_096:0935c11": "男子。此心非欲界性。非色界性。非無色界性。",
    "T48n2016_096:0935c12": "非天龍。非夜叉。非乾闥婆。非阿脩羅。非迦樓",
    "T48n2016_096:0935c13": "羅。非緊那羅。非摩睺羅伽。人。非人等。一切同",
    "T48n2016_096:0935c14": "類。善男子。此心不住於眼。亦復不住耳鼻舌",
    "T48n2016_096:0935c15": "身意。於三世中。亦不可見。何以故。此心同於",
    "T48n2016_096:0935c16": "虛空相故。以是義故。遠離一切麁細分別。何",
    "T48n2016_096:0935c17": "以故。此虛空性。即心性故。如其心性。即菩提",
    "T48n2016_096:0935c18": "性。如菩提性。即陀羅尼性。善男子。是故此",
    "T48n2016_096:0935c19": "心。虛空菩提。陀羅尼性。無二無二分。無別無",
    "T48n2016_096:0935c20": "斷。如是一切。皆以大慈大悲而為根本。方便",
    "T48n2016_096:0935c21": "波羅蜜之所攝受。善男子。是故當知。我今於",
    "T48n2016_096:0935c22": "此諸菩薩等大眾之中。說如是法。為淨廣大",
    "T48n2016_096:0935c23": "菩提心故。為令一切了自心故。是故。一切法",
    "T48n2016_096:0935c24": "自在王。若有善男子善女人。欲知菩提真實",
    "T48n2016_096:0935c25": "性者。當了自心。如其心性。即菩提性。云何而",
    "T48n2016_096:0935c26": "能了知心性。謂此心性。於一切相。若形若顯。",
    "T48n2016_096:0935c27": "乃至若五陰。若六入。若十二處。若十八界。如",
    "T48n2016_096:0935c28": "是等法。觀察推求竟不可得。善男子。若諸菩",
    "T48n2016_096:0935c29": "薩如是了知。即得成就第一清淨法光明門。",
    "T48n2016_096:0936a01": "住此門已。任運得此不可思議一切智智。諸佛",
    "T48n2016_096:0936a02": "境界甚深三昧。文殊般若經云。佛告文殊",
    "T48n2016_096:0936a03": "師利。汝已供養幾所諸佛。文殊師利言。我及",
    "T48n2016_096:0936a04": "諸佛。如幻化相。不見供養及與受者。佛告文",
    "T48n2016_096:0936a05": "殊師利。汝今可不住佛乘耶。文殊師利言。如",
    "T48n2016_096:0936a06": "我思惟。不見一法。何當得住於佛乘。佛言。文",
    "T48n2016_096:0936a07": "殊師利。汝不得佛乘乎。文殊師利言。如佛乘",
    "T48n2016_096:0936a08": "者。但有名字。非可得。亦不可見。我云何得。佛",
    "T48n2016_096:0936a09": "言。文殊。汝得無礙智乎。文殊師利言。我即無",
    "T48n2016_096:0936a10": "礙。云何以無礙而得無礙。佛言。汝坐道場乎。",
    "T48n2016_096:0936a11": "文殊師利言。一切如來。不坐道場。我今云何",
    "T48n2016_096:0936a12": "獨坐道場。何以故。現見諸法。住實際故。釋曰。",
    "T48n2016_096:0936a13": "若了一心實際。則一切無所得。於無所得中。",
    "T48n2016_096:0936a14": "故。能成辦無邊佛事。於事事中。皆不違實際",
    "T48n2016_096:0936a15": "故。若如是解者。未必是不坐道場。是坐道",
    "T48n2016_096:0936a16": "場。當坐道場時。是不坐道場矣。何以故。道",
    "T48n2016_096:0936a17": "場等不出實際故。大品經云。若住一切法。",
    "T48n2016_096:0936a18": "不住般若波羅蜜。不住一切法。方住般若波",
    "T48n2016_096:0936a19": "羅蜜。釋曰。若住法。則不見般若。若住般若。則",
    "T48n2016_096:0936a20": "不見法。以法有相。般若無相。有無相反故爾。",
    "T48n2016_096:0936a21": "又非離有相法。別立無相般若。以相即無相。",
    "T48n2016_096:0936a22": "全是般若故。經云。色無邊故。般若無邊。又",
    "T48n2016_096:0936a23": "云。若學般若。應學一切法。何以故。夫般若",
    "T48n2016_096:0936a24": "者。是無住義。起心即是住著。若不住一切法。",
    "T48n2016_096:0936a25": "即是般若。故云若學般若。應學一切法。設住",
    "T48n2016_096:0936a26": "般若。亦成愚闇。但一切處皆無住。則無非般",
    "T48n2016_096:0936a27": "若。金剛場陀羅尼經云。文殊白佛言。頗有",
    "T48n2016_096:0936a28": "一法。菩薩行已。能入一切陀羅尼諸法門不",
    "T48n2016_096:0936a29": "佛言。有一字法門。菩薩得已。能說千萬字法",
    "T48n2016_096:0936b01": "門。而此一字法門。亦不可盡。說。諸法已。還攝",
    "T48n2016_096:0936b02": "入一字法門。轉女身經云。若於諸法不見",
    "T48n2016_096:0936b03": "差別。是則必能成就眾生。又云。若知諸法皆",
    "T48n2016_096:0936b04": "解脫相。是則名為究竟解脫。釋曰。執心為境。",
    "T48n2016_096:0936b05": "觸目塵勞。知境是心。無非解脫。所以二乘只",
    "T48n2016_096:0936b06": "證人空。但離人我虛妄。名為解脫。末得法空",
    "T48n2016_096:0936b07": "一切解脫。以不識心故。如入楞伽經偈云。諸",
    "T48n2016_096:0936b08": "法無法體。而說唯是心。不見於自心。而起於",
    "T48n2016_096:0936b09": "分別。出曜經云。身被戒鎧。心無慧劍者。則",
    "T48n2016_096:0936b10": "不能壞結使元首。故知若不觀心。妙慧成就。",
    "T48n2016_096:0936b11": "則不能斷無明根本。所以首楞嚴經云。持犯",
    "T48n2016_096:0936b12": "但束身。非身無所束。元非遍一切。云何獲圓",
    "T48n2016_096:0936b13": "通。正法華經云。第一大道。無有兩正。釋曰。",
    "T48n2016_096:0936b14": "志當歸一萬法所宗。如國無二王。家無二主。若",
    "T48n2016_096:0936b15": "離此別有所求則成兩道。如菩薩行方便經",
    "T48n2016_096:0936b16": "云。夫求法者。名不求於一切諸法。又云。若有",
    "T48n2016_096:0936b17": "所求則不能師子吼也。若無所求能師子吼。",
    "T48n2016_096:0936b18": "釋曰。涅槃經云。師子吼者。決定說一切眾生",
    "T48n2016_096:0936b19": "皆有佛性。若知自心。佛性具足。則性外豈有",
    "T48n2016_096:0936b20": "法而可求耶。那先經云。王問那先。何等為",
    "T48n2016_096:0936b21": "一其心者。那先言。諸善獨有一心最第一。一",
    "T48n2016_096:0936b22": "其心者。諸善皆隨之。那先言。譬若樓陛。當有",
    "T48n2016_096:0936b23": "所倚。諸善道者。皆著一心。雜藏經云。闍王",
    "T48n2016_096:0936b24": "施寶衣與文殊師利菩薩。文殊忽於座上隱",
    "T48n2016_096:0936b25": "身不見。如是展轉施諸菩薩聲聞。亦復如是。",
    "T48n2016_096:0936b26": "乃至自著。亦不見身。因茲悟道。釋曰。夫祖佛",
    "T48n2016_096:0936b27": "起教之由。莫不皆是破身心二執。故金剛經",
    "T48n2016_096:0936b28": "云。佛說非身。是名大身。寶藏論云。清虛之理。",
    "T48n2016_096:0936b29": "畢竟無身。心亦如是。若能直悟自他身心。俱",
    "T48n2016_096:0936c01": "不可得。心外無法。萬境皆空。即同闍王所悟。",
    "T48n2016_096:0936c02": "無量義經云。佛告大莊嚴菩薩。有一法門。",
    "T48n2016_096:0936c03": "能令菩薩疾得菩提。世尊。是法門者。字號何",
    "T48n2016_096:0936c04": "等。其義云何。善男子。是一法門。名無量義。菩",
    "T48n2016_096:0936c05": "薩欲得修學無量義者。應當觀察一切諸法。",
    "T48n2016_096:0936c06": "自本來今。性相空寂。無大無小。無生無滅。非",
    "T48n2016_096:0936c07": "住非動。不進不退。猶如虛空。無有二法。而諸",
    "T48n2016_096:0936c08": "眾生虛妄橫計。是此是彼。是得是失。釋曰。是",
    "T48n2016_096:0936c09": "一法門名無量義者。即是一心門。能生無量",
    "T48n2016_096:0936c10": "義。以不守自性。隨緣成諸法。正隨緣時。亦不",
    "T48n2016_096:0936c11": "失自性。以眾生不了故。但隨起動之緣。不見",
    "T48n2016_096:0936c12": "寂滅之性。故於諸法。橫計有無。彼此得失。",
    "T48n2016_096:0936c13": "如來示教勝軍王經云。大王當知。譬如男子。",
    "T48n2016_096:0936c14": "或諸女人。於其夢中。夢心所見。可愛園林。可",
    "T48n2016_096:0936c15": "愛山谷。可愛國邑。及諸異類。彼夢覺已。所見",
    "T48n2016_096:0936c16": "皆無。如是大王。國祚身命。虛偽無常。一切皆",
    "T48n2016_096:0936c17": "如夢之所見。故知夢中境界。覺時境界。唯心",
    "T48n2016_096:0936c18": "所見。更無有異。世人但信夢境是虛。例執晝",
    "T48n2016_096:0936c19": "境是實。是以大覺垂愍。說況比知。將所信之",
    "T48n2016_096:0936c20": "虛。破所信之實。令所信之實。同所信之虛。頓",
    "T48n2016_096:0936c21": "悟法空。皆入宗鏡。入法界體性經云。爾時長",
    "T48n2016_096:0936c22": "老舍利弗。從自住處出。往詣文殊師利童子",
    "T48n2016_096:0936c23": "住處。到已。不見文殊師利。即詣佛所。到已。在",
    "T48n2016_096:0936c24": "佛別門外邊而住。爾時世尊。告文殊師利童",
    "T48n2016_096:0936c25": "子言。文殊師利。是舍利弗比丘。今在門外。",
    "T48n2016_096:0936c26": "為欲聽法。汝令使入。文殊師利言。世尊。若彼",
    "T48n2016_096:0936c27": "舍利弗際。若法界際。世尊。此二際。豈有在內",
    "T48n2016_096:0936c28": "在外。若中間二耶。佛言。不也。文殊師利言。世",
    "T48n2016_096:0936c29": "尊。言實際者。亦非實際。如是際非際。無內",
    "T48n2016_096:0937a01": "無外。不來不去。世尊。長老舍利弗際。即是實",
    "T48n2016_096:0937a02": "際。舍利弗界。即是法界。世尊。然此法界。無",
    "T48n2016_096:0937a03": "出無入。不來不去。其長老舍利弗。從何處來。",
    "T48n2016_096:0937a04": "當入何所。佛言。文殊師利。若我在內共諸聲",
    "T48n2016_096:0937a05": "聞語論。汝在於外而不聽入。汝意豈不生苦",
    "T48n2016_096:0937a06": "惱想耶。文殊師利言。不也。世尊。何以故。世",
    "T48n2016_096:0937a07": "尊。凡所說法。不離法界。如來說法。即是法界。",
    "T48n2016_096:0937a08": "法界即是如來界。說法界。如法界。言說界無",
    "T48n2016_096:0937a09": "二無別。所有名者說者。此等皆不離法界。世",
    "T48n2016_096:0937a10": "尊。以是義故。我不苦惱。世尊。若我恒河沙劫",
    "T48n2016_096:0937a11": "等不來。至世尊說法所。我時不生愛樂。亦無",
    "T48n2016_096:0937a12": "憂惱。何以故。若有二者。即生憂惱。法界無二。",
    "T48n2016_096:0937a13": "故無惱耶。釋曰。是以內外無際。真俗一原。入",
    "T48n2016_096:0937a14": "宗鏡中。忻戚不盈於懷抱。住無二處。增愛",
    "T48n2016_096:0937a15": "靡挂於情田。故知不去不來。見佛匪移於當",
    "T48n2016_096:0937a16": "念。非近非遠。聞法豈越於毫端。得文殊之心。",
    "T48n2016_096:0937a17": "方知法爾。起眾生之見。自隔情塵。深密解脫",
    "T48n2016_096:0937a18": "經云。諸佛如來。善覺所覺。離於二行。到無相",
    "T48n2016_096:0937a19": "處。行諸佛行。得諸如來一切平等。到無障礙",
    "T48n2016_096:0937a20": "之所去處。能到一切不退法輪。能到不可降",
    "T48n2016_096:0937a21": "伏境界。不可思議體。能到一切三世平等。遍",
    "T48n2016_096:0937a22": "至一切諸世界身。到於諸法無疑之處。能到",
    "T48n2016_096:0937a23": "一切究竟智行。悉能到於法智無疑境界。得",
    "T48n2016_096:0937a24": "諸一切無分別身。能答一切菩薩問智。能到",
    "T48n2016_096:0937a25": "無二行之彼岸。能到諸佛無有差別解脫智",
    "T48n2016_096:0937a26": "處。能到無邊無中三昧境界。廣大如法界。究",
    "T48n2016_096:0937a27": "竟若虛空。盡未來際。釋曰。夫親到諸法無疑",
    "T48n2016_096:0937a28": "之處。悟心方知。頓照萬境無相之門。見性方",
    "T48n2016_096:0937a29": "了。斯乃如來行處。大覺所知。故云廣大如法",
    "T48n2016_096:0937b01": "界。究竟若虛空。無始無終。盡未來際。金剛王",
    "T48n2016_096:0937b02": "菩薩祕密念誦儀軌經云。端身正坐。作是思",
    "T48n2016_096:0937b03": "惟。一切諸法從自心起。從本已來皆無所有。",
    "T48n2016_096:0937b04": "彌勒成佛經偈云。久念眾生苦。欲拔無由",
    "T48n2016_096:0937b05": "脫。今日證菩提。豁然無所有。釋曰。心識念念",
    "T48n2016_096:0937b06": "攀緣繫縛塵境。不得自在。即是眾生苦。若了",
    "T48n2016_096:0937b07": "境空無縛。內結不生。證會一心。根塵俱寂。即",
    "T48n2016_096:0937b08": "入性空法界。證無相菩提。所以法華三昧經",
    "T48n2016_096:0937b09": "云。無著無所依。無累心寂滅。本性如虛空。是",
    "T48n2016_096:0937b10": "名無上道。又法華經云。諸佛於此得阿耨多",
    "T48n2016_096:0937b11": "羅三藐三菩提。諸佛於此轉于法輪。諸佛於",
    "T48n2016_096:0937b12": "此而般涅槃。是以諸佛八相成道。菩薩四攝",
    "T48n2016_096:0937b13": "度生。自利利他。悉皆於此本性空中成辦。",
    "T48n2016_096:0937b14": "雜藏經云。譬如兩木相揩。則自生火。還燒其",
    "T48n2016_096:0937b15": "木。火不從風出。不從水出。不從地出。其四魔",
    "T48n2016_096:0937b16": "者。亦復如是。皆從心生。不從外來。譬如畫師。",
    "T48n2016_096:0937b17": "畫作形像。隨手大小。雖因緣合。有彩有板有",
    "T48n2016_096:0937b18": "筆。畫師不畫。不能成像。四魔如是。心已堅固。",
    "T48n2016_096:0937b19": "便無所起。釋曰。是以一心不動。法不現前。如",
    "T48n2016_096:0937b20": "畫師不畫。且無形像故。不動一心。有大功德。",
    "T48n2016_096:0937b21": "如法句經云。佛言。善男子。善知識者。有大功",
    "T48n2016_096:0937b22": "德。能令汝等。於貪欲瞋恚。愚癡邪見。五蓋五",
    "T48n2016_096:0937b23": "欲。眾塵勞中建立佛法。不起一心有大功德。",
    "T48n2016_096:0937b24": "譬如有人。持堅牢船渡於大海。不動身心。而",
    "T48n2016_096:0937b25": "到彼岸。",
    "T48n2016_096:0937b26": "宗鏡錄卷第九十六",
    "T48n2016_096:0937b27": "　　　　　　戊申歲分司大藏都監開板"
}