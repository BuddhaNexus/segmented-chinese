{
    "T54n2123_015:0138c02": "諸經要集卷第十五(十惡部之二)",
    "T54n2123_015:0138c04": "西明寺沙門釋道世集",
    "T54n2123_015:0138c05": "兩舌緣第六",
    "T54n2123_015:0138c06": "夫生老病死。無自出之期。菩提涅槃。有修入",
    "T54n2123_015:0138c07": "之路。諸佛所以得道。由行四攝。故凡聖歸依。",
    "T54n2123_015:0138c08": "菩薩所以成聖。由行六度。故黑白欽仰。今見",
    "T54n2123_015:0138c09": "流俗之徒。乃專構屏辭。惡傳彼此。令他眷屬",
    "T54n2123_015:0138c10": "分離。朋友分散。樂種不和之業。感得生離之",
    "T54n2123_015:0138c11": "苦。縱使善心教離惡人。亦是破壞。有益無罪。",
    "T54n2123_015:0138c12": "故成實論云。若善心教化。雖為別離而不得",
    "T54n2123_015:0138c13": "罪。若以惡心。令他鬪亂則是兩舌。得罪最深。",
    "T54n2123_015:0138c14": "謂墮地獄畜生餓鬼。若生人中被他誹謗。唯",
    "T54n2123_015:0138c15": "得弊惡破壞眷屬。當如上說妄語過中。為乖",
    "T54n2123_015:0138c16": "彼此而妄語者。據此義邊即是兩舌。若說此",
    "T54n2123_015:0138c17": "罪三世招苦。如上已說不須重述。",
    "T54n2123_015:0138c18": "如四分律云。佛告諸比丘。汝等當聽。古昔有",
    "T54n2123_015:0138c19": "兩惡獸為伴。一名善牙師子。二名善搏虎。晝",
    "T54n2123_015:0138c20": "夜伺捕眾鹿。時有一野干逐彼二獸後。食其",
    "T54n2123_015:0138c21": "殘肉以自全命。時彼野干。竊自生念。我今不",
    "T54n2123_015:0138c22": "能久與相逐。當以何方便鬪亂彼二獸令不",
    "T54n2123_015:0138c23": "復相隨。時野干即往善牙師子所。如是語善",
    "T54n2123_015:0138c24": "牙。善搏虎有如是語言。我生處勝。種姓勝。形",
    "T54n2123_015:0138c25": "色勝汝。力勢勝汝。何以故。我日日得好美食。",
    "T54n2123_015:0138c26": "善牙師子逐我後。食我殘肉以自全命。即說",
    "T54n2123_015:0138c27": "偈言。",
    "T54n2123_015:0138c28": "　形色及所生　　大力而復勝",
    "T54n2123_015:0138c29": "　善牙不能善　　善搏如是說",
    "T54n2123_015:0139a01": "善牙問野干言。汝以何事得知。答言。汝等二",
    "T54n2123_015:0139a02": "獸共集一處。相見自知。爾時野干。竊語善牙",
    "T54n2123_015:0139a03": "已。便往語善搏虎言。汝知不。善牙有如是",
    "T54n2123_015:0139a04": "語。而我今日種姓生處。悉皆勝汝。力勢亦勝。",
    "T54n2123_015:0139a05": "何以故。我常食好肉。善搏虎食我殘肉而自",
    "T54n2123_015:0139a06": "活命。爾時即說偈言。",
    "T54n2123_015:0139a07": "　形色及所生　　大力而復勝",
    "T54n2123_015:0139a08": "　善搏不能善　　善牙如是說",
    "T54n2123_015:0139a09": "善搏問言。汝以何事得知。答言。汝等二獸共",
    "T54n2123_015:0139a10": "集一處。相見自知。後二獸共集一處瞋眼相",
    "T54n2123_015:0139a11": "視。善牙師子。便作是念。我不應不問。便先下",
    "T54n2123_015:0139a12": "手打彼。爾時善牙師子。向善搏虎。而說偈",
    "T54n2123_015:0139a13": "言。",
    "T54n2123_015:0139a14": "　形色及所生　　大力而復勝",
    "T54n2123_015:0139a15": "　善牙不如我　　善搏說是耶",
    "T54n2123_015:0139a16": "彼自念言。必是野干鬪亂我等。善搏虎說偈",
    "T54n2123_015:0139a17": "答善牙師子言。",
    "T54n2123_015:0139a18": "　善搏不說是　　形色及所生",
    "T54n2123_015:0139a19": "　大力而復勝　　善牙不能善",
    "T54n2123_015:0139a20": "　若受無利言　　信他彼此語",
    "T54n2123_015:0139a21": "　親厚自破壞　　便成於怨家",
    "T54n2123_015:0139a22": "　若以知真實　　當滅除瞋惱",
    "T54n2123_015:0139a23": "　今可至誠說　　令身得利益",
    "T54n2123_015:0139a24": "　今當善降伏　　除滅惡知識",
    "T54n2123_015:0139a25": "　可殺此野干　　鬪亂我等者",
    "T54n2123_015:0139a26": "　即打野干殺",
    "T54n2123_015:0139a27": "爾時佛告諸比丘。此二獸為彼所破。共集一",
    "T54n2123_015:0139a28": "處相見不悅。況復於人。為人所破心能不惱。",
    "T54n2123_015:0139a29": "又正法念經。閻羅王責疏罪人說偈云。",
    "T54n2123_015:0139b01": "　太喜多言語　　增貪令他畏",
    "T54n2123_015:0139b02": "　口過自誇誕　　兩舌第一處",
    "T54n2123_015:0139b03": "又華手經佛說偈言。",
    "T54n2123_015:0139b04": "　惡口而兩舌　　好出他人過",
    "T54n2123_015:0139b05": "　如是不善人　　無惡而不造",
    "T54n2123_015:0139b06": "又智度論云。實語者。不假布施持戒學問多",
    "T54n2123_015:0139b07": "聞。但修實語。得無量福。",
    "T54n2123_015:0139b08": "又報恩經。佛說偈言。",
    "T54n2123_015:0139b09": "　佛告阿難　　人生世間　　禍從口出",
    "T54n2123_015:0139b10": "　當護於口　　甚於猛火　　猛火熾然",
    "T54n2123_015:0139b11": "　燒世間財　　惡口熾然　　燒七聖財",
    "T54n2123_015:0139b12": "　一切眾生　　禍從口出　　鑿身之斧",
    "T54n2123_015:0139b13": "　滅身之禍",
    "T54n2123_015:0139b14": "正報頌曰。",
    "T54n2123_015:0139b15": "　兩舌鬪亂人　　地獄被分裂",
    "T54n2123_015:0139b16": "　獄卒擘其口　　焰刀割其舌",
    "T54n2123_015:0139b17": "　苦痛既如此　　加之以飢渴",
    "T54n2123_015:0139b18": "　惡業不自由　　還飲身中血",
    "T54n2123_015:0139b19": "習報頌曰。",
    "T54n2123_015:0139b20": "　讒毀害人深　　同受三塗苦",
    "T54n2123_015:0139b21": "　設使得人身　　餘報仍依怙",
    "T54n2123_015:0139b22": "　眷屬多弊惡　　違逆恣瞋怒",
    "T54n2123_015:0139b23": "　但令惡不忘　　地獄無今古",
    "T54n2123_015:0139b24": "綺語緣第七",
    "T54n2123_015:0139b25": "夫忠言所以顯理。綺語所以乖真。由忠故有",
    "T54n2123_015:0139b26": "實。有實故德生。德生故所以成聖。由綺語故",
    "T54n2123_015:0139b27": "虛妄。虛妄故罪生。罪生故受苦。故知趣理求",
    "T54n2123_015:0139b28": "聖。要須實說。說若虛假。終為乖理。謂言不正",
    "T54n2123_015:0139b29": "皆名綺語。但諸綺語。不益自他唯增放逸。長",
    "T54n2123_015:0139c01": "諸不善。此落三塗。後生人時。所說正語人",
    "T54n2123_015:0139c02": "亦不信。凡所言說言不辯了。亦名綺語。故成",
    "T54n2123_015:0139c03": "實論云。語雖是實非時而說。亦落綺語也。如",
    "T54n2123_015:0139c04": "智度論說偈言。",
    "T54n2123_015:0139c05": "　有墮餓鬼中　　火焰從口出",
    "T54n2123_015:0139c06": "　四向發大聲　　是為口過報",
    "T54n2123_015:0139c07": "　雖復多聞見　　在大眾說法",
    "T54n2123_015:0139c08": "　以不成信業　　人皆不信受",
    "T54n2123_015:0139c09": "　若欲廣名聞　　為人所信受",
    "T54n2123_015:0139c10": "　是故當至誠　　不應作綺語",
    "T54n2123_015:0139c11": "又薩婆多論云。口中四過。互歷各作四句。一",
    "T54n2123_015:0139c12": "或有兩舌。非妄語非惡口。如有一人。傳此人",
    "T54n2123_015:0139c13": "語向彼人說。當實說故非妄語。軟語說故非",
    "T54n2123_015:0139c14": "惡口。以分離心故名兩舌。第二或有兩舌。是",
    "T54n2123_015:0139c15": "妄語非惡口。如有一人。傳此人語向彼人說。",
    "T54n2123_015:0139c16": "以別離心故是兩舌。以妄說故是妄語。以軟",
    "T54n2123_015:0139c17": "語說故非惡口。第三或有兩舌。是惡口非妄",
    "T54n2123_015:0139c18": "語。如有一人。傳此人語向彼人說。以別離心",
    "T54n2123_015:0139c19": "故是兩舌。以麁語故是惡口。當實說故非妄",
    "T54n2123_015:0139c20": "語。第四或有兩舌。是妄語是惡口。如有一",
    "T54n2123_015:0139c21": "人。傳向彼人說。以別離心故是兩舌。以妄說",
    "T54n2123_015:0139c22": "故是妄語。以惡聲說故是惡口。自外妄語惡",
    "T54n2123_015:0139c23": "口。各作四句亦如是。綺語一種各不相離。故",
    "T54n2123_015:0139c24": "不別說。故成實論云。餘口三業。或合或離。綺",
    "T54n2123_015:0139c25": "語一種必不相離。",
    "T54n2123_015:0139c26": "正報頌曰。",
    "T54n2123_015:0139c27": "　綺語無義理　　令人心惑亂",
    "T54n2123_015:0139c28": "　為喪他善根　　烊銅擘口灌",
    "T54n2123_015:0139c29": "　焰鐵燒其舌　　腹藏皆燋爛",
    "T54n2123_015:0140a01": "　此痛不可忍　　悲號常叫喚",
    "T54n2123_015:0140a02": "習報頌曰。",
    "T54n2123_015:0140a03": "　浮言翳真理　　為此沈惡趣",
    "T54n2123_015:0140a04": "　去彼暫歸人　　出言無曉喻",
    "T54n2123_015:0140a05": "　生無信仰心　　恒被他笑具",
    "T54n2123_015:0140a06": "　為人覺羞恥　　何不出典句",
    "T54n2123_015:0140a07": "慳貪緣第八",
    "T54n2123_015:0140a08": "夫群生惑病。著我為端。凡品邪迷。慳貪為本。",
    "T54n2123_015:0140a09": "所以善輕毫髮。惡重丘山。福少春氷。貧多",
    "T54n2123_015:0140a10": "秋雨。六情之網。未易能超。三毒之津。無由",
    "T54n2123_015:0140a11": "可度。身重常沒。譬等河裏之魚。鼓翅欲飛。",
    "T54n2123_015:0140a12": "難同天上之鳥。致使貧貧相次競加侵逼。苦",
    "T54n2123_015:0140a13": "苦連綿爭來損害。似飛蛾拂焰自取。燒燃。",
    "T54n2123_015:0140a14": "如蠶作繭非他纏縛。良由慳惜貪障受罪飢",
    "T54n2123_015:0140a15": "寒。施是富因。常招豐樂也。",
    "T54n2123_015:0140a16": "如分別業報經偈言。",
    "T54n2123_015:0140a17": "　常樂修智慧　　而不行布施",
    "T54n2123_015:0140a18": "　所生常聰哲　　貧窶無財產",
    "T54n2123_015:0140a19": "　唯樂行布施　　而不修智慧",
    "T54n2123_015:0140a20": "　所生得大財　　愚暗無知見",
    "T54n2123_015:0140a21": "　施慧二俱修　　所生具財智",
    "T54n2123_015:0140a22": "　二俱不修者　　長夜處貧暗",
    "T54n2123_015:0140a23": "又攝論云。慳惜是多財障。嫉妬是尊貴障。又",
    "T54n2123_015:0140a24": "眾生起貪。無過色財。第一愛色多過。如前已",
    "T54n2123_015:0140a25": "述。不同意者。今更略論。如涅槃經說。譬如",
    "T54n2123_015:0140a26": "有人以羅剎女而為婦妾。是羅剎女。隨所生",
    "T54n2123_015:0140a27": "子生已便噉。子既盡已後噉其夫。愛羅剎女",
    "T54n2123_015:0140a28": "亦復如是。隨諸眾生生善根子。隨生隨食。善",
    "T54n2123_015:0140a29": "子既盡復噉眾生。令墮地獄畜生餓鬼。又如",
    "T54n2123_015:0140b01": "有人性愛好華。不見華莖毒蛇過患。即便前",
    "T54n2123_015:0140b02": "捉。捉已蛇螫。螫已命終。一切凡夫亦復如是。",
    "T54n2123_015:0140b03": "貪五欲華。不見是愛毒蛇過患。而便受取。即",
    "T54n2123_015:0140b04": "為愛毒之所蜇螫。命終之後墮三惡道。",
    "T54n2123_015:0140b05": "又智度論云。財物是種種煩惱罪業因緣。若",
    "T54n2123_015:0140b06": "持戒禪定智慧種種善法。是涅槃因緣。以是",
    "T54n2123_015:0140b07": "故。財物尚應自棄。何況好福田中而不布施。",
    "T54n2123_015:0140b08": "譬如有兄弟二人。各擔十斤金行。道中更無",
    "T54n2123_015:0140b09": "餘伴。兄作是念。我何以不殺弟取金。此曠路",
    "T54n2123_015:0140b10": "中人無知者。弟復生念。欲殺兄取金。兄弟各",
    "T54n2123_015:0140b11": "有惡心。語言視瞻皆異。兄弟即復自悟還生",
    "T54n2123_015:0140b12": "悔心。我等非人與禽獸何異。同產兄弟。而為",
    "T54n2123_015:0140b13": "少金故而生惡心。兄弟共至泉水邊。兄以金",
    "T54n2123_015:0140b14": "投著水中。弟言。善哉善哉。弟復棄金水中。兄",
    "T54n2123_015:0140b15": "言。善哉善哉。兄弟更互相問。何以故言善哉。",
    "T54n2123_015:0140b16": "各相答言。我以此金故。生不善心欲相危害。",
    "T54n2123_015:0140b17": "今得棄之故言善哉。二辭各爾。以是因緣常",
    "T54n2123_015:0140b18": "應自捨。",
    "T54n2123_015:0140b19": "又大莊嚴論云。我曾聞。舍衛國中。佛與阿難。",
    "T54n2123_015:0140b20": "曠野中行於一田畔見有伏藏。佛告阿難。是",
    "T54n2123_015:0140b21": "大毒蛇。阿難白佛。是惡毒蛇。爾時田中有一",
    "T54n2123_015:0140b22": "耕人。聞佛阿難說有毒蛇。作是念言。我當視",
    "T54n2123_015:0140b23": "之。沙門以何為惡毒蛇。即往其所見真金聚。",
    "T54n2123_015:0140b24": "而作是言。沙門所言。是毒蛇者乃是好金。即",
    "T54n2123_015:0140b25": "取此金還置家中。其人先貧衣食不供。以得",
    "T54n2123_015:0140b26": "金故轉得富饒。衣食自恣。王家禁司怪其卒",
    "T54n2123_015:0140b27": "富。而糺舉之繫在獄中。先所得金。既已用盡",
    "T54n2123_015:0140b28": "猶不得免。將加刑戮。其人唱言。毒蛇阿難。",
    "T54n2123_015:0140b29": "惡毒蛇世尊。傍人聞之以狀白王。王喚彼人",
    "T54n2123_015:0140c01": "而問之曰。何故唱言毒蛇阿難惡毒蛇世尊。",
    "T54n2123_015:0140c02": "其人白王。我於往日在田耕種。聞佛阿難說",
    "T54n2123_015:0140c03": "言毒蛇惡毒蛇。我於今者方乃悟解。王聞此",
    "T54n2123_015:0140c04": "說遂放去之。",
    "T54n2123_015:0140c05": "又增一阿含經云。昔佛在世時。舍衛城中有",
    "T54n2123_015:0140c06": "一長者。名曰婆提。居家巨富財產無量。金銀",
    "T54n2123_015:0140c07": "不可稱計。其家雖富。慳悋守護不著不噉。服",
    "T54n2123_015:0140c08": "飾飲食極為麁鄙。亦不施與妻子眷屬。奴婢",
    "T54n2123_015:0140c09": "僕從朋友知識。及諸沙門婆羅門等。復起邪",
    "T54n2123_015:0140c10": "見斷於善根。然無子息。命終之後。所有財寶",
    "T54n2123_015:0140c11": "盡沒入官。波斯匿王自往收斂。收攝已訖迴",
    "T54n2123_015:0140c12": "詣佛所。而白佛言。婆提長者。今日命終之後。",
    "T54n2123_015:0140c13": "為生何處。佛告王曰。婆提長者。故福已盡新",
    "T54n2123_015:0140c14": "業不造。由起邪見斷於善根。命終生在啼哭",
    "T54n2123_015:0140c15": "地獄。波斯匿王。聞佛所說涕泣流淚。而白佛",
    "T54n2123_015:0140c16": "言。婆提長者。昔作何業生在富家。復作何惡",
    "T54n2123_015:0140c17": "然不得食此極富之樂。佛告王曰。過去久遠",
    "T54n2123_015:0140c18": "有迦葉佛。入涅槃後。時此長者。生舍衛國作",
    "T54n2123_015:0140c19": "此田家子。有辟支佛。來詣其家而從乞食。",
    "T54n2123_015:0140c20": "時此長者便持食施辟支。得食飛空而去。長",
    "T54n2123_015:0140c21": "者見已。作是誓願。持此善根。使我世世所生",
    "T54n2123_015:0140c22": "之處不墮三塗常多財寶。布施已後復生悔",
    "T54n2123_015:0140c23": "心。我向者食應與奴僕。不應與此禿頭沙門。",
    "T54n2123_015:0140c24": "佛告王曰。婆提長者。由於過去施辟支佛食",
    "T54n2123_015:0140c25": "發願功德。所生之處。常多財寶無所乏少。",
    "T54n2123_015:0140c26": "緣其施後生變悔心。在所生處。雖處富貴不",
    "T54n2123_015:0140c27": "得食此極富之樂。慳惜守護不自衣食。復不",
    "T54n2123_015:0140c28": "施與妻子眷屬。亦不布施朋友知識。及諸沙",
    "T54n2123_015:0140c29": "門婆羅門等。是故智者聞此因緣。若有財物。",
    "T54n2123_015:0141a01": "應當布施勿生慳悋。施時至心自手奉與。施",
    "T54n2123_015:0141a02": "已歡喜莫生悔心。能如此施得大果報無量",
    "T54n2123_015:0141a03": "無邊。",
    "T54n2123_015:0141a04": "又出曜經云。昔佛在世時。舍衛國中有一長",
    "T54n2123_015:0141a05": "者。名曰難陀。巨富多財。金銀珍寶。象馬車",
    "T54n2123_015:0141a06": "乘。奴婢僕使。服飾田業。不可限量。一國之富",
    "T54n2123_015:0141a07": "無有過者。雖處豪富而無信心。慳貪嫉妬。門",
    "T54n2123_015:0141a08": "閣七重。勅守門人。有人來乞一不得入。中庭",
    "T54n2123_015:0141a09": "空上安鐵疎籠。恐有飛鳥食噉穀米。四壁牆",
    "T54n2123_015:0141a10": "下以白噤泥。恐鼠穿穴傷損財物。唯有一子",
    "T54n2123_015:0141a11": "名栴檀香。臨終勅子。吾患必死。若吾死後。所",
    "T54n2123_015:0141a12": "有財寶勿費損耗。莫與沙門及婆羅門。若有",
    "T54n2123_015:0141a13": "乞兒莫施一錢。此諸財物足供七世。勅已命",
    "T54n2123_015:0141a14": "終。還生舍衛旃陀羅家盲母腹中。後生出胎",
    "T54n2123_015:0141a15": "生盲無目。盲母念言。若生男者吾今目冥。須",
    "T54n2123_015:0141a16": "見扶侍。聞兒生盲倍增愁憂。悲泣說偈曰。",
    "T54n2123_015:0141a17": "　子盲吾亦盲　　二俱無兩目",
    "T54n2123_015:0141a18": "　遇此衰耗物　　益我愁憂苦",
    "T54n2123_015:0141a19": "是時盲母養兒已大。年八九歲堪能行來。與",
    "T54n2123_015:0141a20": "杖一枚食器一具。而告子曰。汝自乞活不須",
    "T54n2123_015:0141a21": "住此。吾亦無目。復當乞求以濟餘命。此盲小",
    "T54n2123_015:0141a22": "兒家家乞求。遂後漸至栴檀香家。在門外立。",
    "T54n2123_015:0141a23": "唱盲兒乞。時守門人。瞋恚捉手擲著深坑。傷",
    "T54n2123_015:0141a24": "折左臂復打頭破。所乞得食盡棄在地。有人",
    "T54n2123_015:0141a25": "臨見甚憐愍傷。往語盲母。盲母聞已匍匐拄",
    "T54n2123_015:0141a26": "杖。到盲兒所抱著膝上。而語兒言。汝有何愆",
    "T54n2123_015:0141a27": "遭此苦厄。子報母曰。我向者至栴檀香家門",
    "T54n2123_015:0141a28": "外而乞。便遇惡人打擲如是。佛時知已。告阿",
    "T54n2123_015:0141a29": "難言。禍災禍災。難陀長者命終。與彼旃陀羅",
    "T54n2123_015:0141b01": "家盲婦作子。生無兩目。昔所居業豪富無量。",
    "T54n2123_015:0141b02": "象馬七珍不可稱計。而今復得親用不耶。然",
    "T54n2123_015:0141b03": "由慳貪受此盲報。從此命終入阿鼻獄。佛於",
    "T54n2123_015:0141b04": "過中與比丘眾國城人民圍遶。往到栴檀香",
    "T54n2123_015:0141b05": "門盲小兒所。時栴檀香聞佛在外。出門禮拜",
    "T54n2123_015:0141b06": "在一面立。佛知眾集。復見栴檀。廣為眾說慳",
    "T54n2123_015:0141b07": "貪嫉妬受罪無量。加說惠施受福無窮。欲使",
    "T54n2123_015:0141b08": "離有趣無為道。爾時世尊。欲與栴檀香拔地",
    "T54n2123_015:0141b09": "獄苦。告小兒曰。汝是難陀長者非耶。小兒報",
    "T54n2123_015:0141b10": "曰。實是難陀。如是至三。大眾聞此愕然而言。",
    "T54n2123_015:0141b11": "難陀長者乃受此形。時栴檀香。聞見此事。悲",
    "T54n2123_015:0141b12": "泣墮淚不能自止。禮佛求救。願拔罪根。即",
    "T54n2123_015:0141b13": "請佛僧明日舍食。佛明日食竟為說妙法。時",
    "T54n2123_015:0141b14": "栴檀香得須陀洹果。佛告阿難。若人積財。不",
    "T54n2123_015:0141b15": "自衣食復不布施。愚中之愚。是故智者。應當",
    "T54n2123_015:0141b16": "行施求離生死。莫生慳悋受無邊苦。",
    "T54n2123_015:0141b17": "又十誦律云。佛在舍衛國時。有長老迦留陀",
    "T54n2123_015:0141b18": "夷。得阿羅漢道。持鉢入城乞食。到一婆羅門",
    "T54n2123_015:0141b19": "舍。主人不在。婦閉門作煎餅。迦留陀夷比丘。",
    "T54n2123_015:0141b20": "即入禪定起神通。從外地沒涌出中庭。乃以",
    "T54n2123_015:0141b21": "指彈。婦即迴顧作是念言。此沙門從何處",
    "T54n2123_015:0141b22": "入。此必貪餅故來。我終不與。即語夷言。縱使",
    "T54n2123_015:0141b23": "眼脫我亦不與。而以神力即兩眼脫出。復念。",
    "T54n2123_015:0141b24": "縱出眼如椀我亦不與。即變眼如椀。復念。縱",
    "T54n2123_015:0141b25": "若倒立我前。我亦不與。即於前倒立。復念。縱",
    "T54n2123_015:0141b26": "汝若死我亦不與。即入滅受想定。心想皆無",
    "T54n2123_015:0141b27": "所覺知。時婆羅門婦牽挽不動。即大驚怖念。",
    "T54n2123_015:0141b28": "是沙門常遊波斯匿王宮。是末利夫人之師。",
    "T54n2123_015:0141b29": "若聞在我家死者。我等大衰。即語比丘言。汝",
    "T54n2123_015:0141c01": "若活者我求與一餅。迦留陀夷便出於定。婦",
    "T54n2123_015:0141c02": "即看餅。先煎餅好者意惜不與。更刮盆邊得。",
    "T54n2123_015:0141c03": "一小麵。煎之轉勝。以先者與。適舉一餅。餘",
    "T54n2123_015:0141c04": "皆相著。迦留語言。姉與我幾許。舉四餅欲持",
    "T54n2123_015:0141c05": "與之。迦留語言。我不須是餅。可與祇桓中",
    "T54n2123_015:0141c06": "僧。是婦先世已種善根。即自思惟。是比丘實",
    "T54n2123_015:0141c07": "不貪餅。但愍我故而來乞耳。即持餅筐詣祇",
    "T54n2123_015:0141c08": "桓中施眾僧竟。在迦留前坐。迦留陀夷觀",
    "T54n2123_015:0141c09": "其因緣。為說妙法。即於坐上得法眼淨。作優",
    "T54n2123_015:0141c10": "婆夷。返舍報夫。夫聞即詣迦留陀夷所。迦留",
    "T54n2123_015:0141c11": "陀夷為說妙法。得法眼淨。作優婆塞。當盡財",
    "T54n2123_015:0141c12": "力供養闍梨。乃至身死猶命子供養。令後不",
    "T54n2123_015:0141c13": "斷。",
    "T54n2123_015:0141c14": "又百緣經云。佛在王舍城迦蘭陀竹林。爾時",
    "T54n2123_015:0141c15": "目連。在一樹下。見一餓鬼身如燋柱。腹大",
    "T54n2123_015:0141c16": "如山咽如細針。髮如錐刀纏刺其身。諸支節",
    "T54n2123_015:0141c17": "間皆悉火然。渴乏欲死。脣口乾燋。欲趣河泉",
    "T54n2123_015:0141c18": "變為涸竭。假令天降甘雨。墮其身上皆變為",
    "T54n2123_015:0141c19": "火目連即問業緣。餓鬼答言。我渴乏不能答",
    "T54n2123_015:0141c20": "汝。儞自問佛。目連即詣佛所具述前事。向佛",
    "T54n2123_015:0141c21": "廣說。宿造何業受是苦惱。爾時世尊告目連",
    "T54n2123_015:0141c22": "言。汝今諦聽。吾當為汝分別解說。此賢劫中",
    "T54n2123_015:0141c23": "波羅奈國。有佛出世號曰迦葉。有一沙門。涉",
    "T54n2123_015:0141c24": "路而行。極患熱渴。時有女人。名曰惡見。井傍",
    "T54n2123_015:0141c25": "汲水。僧從乞水。女報之曰。使汝渴死我終不",
    "T54n2123_015:0141c26": "與。令我水減不可持去。于時沙門既不得水。",
    "T54n2123_015:0141c27": "服道而去。時彼女人。遂復慳貪。有來乞者",
    "T54n2123_015:0141c28": "終不施與。其後命終墮餓鬼中。以是業緣受",
    "T54n2123_015:0141c29": "如是苦。佛告目連。施知彼時女人不施水者。",
    "T54n2123_015:0142a01": "今此餓鬼是。佛說是惡見緣時。諸比丘等。捨",
    "T54n2123_015:0142a02": "慳貪業。得四沙門果者。或有發無上菩提心",
    "T54n2123_015:0142a03": "者。聞佛所說。歡喜奉行。",
    "T54n2123_015:0142a04": "又付法藏經云。時有僧伽耶舍羅漢。有大智",
    "T54n2123_015:0142a05": "慧言辭清辯。昔雖出家未證道迹。遊行大海",
    "T54n2123_015:0142a06": "邊見一宮殿。七寶莊嚴光明殊勝。僧伽耶舍。",
    "T54n2123_015:0142a07": "食時以到。即往彼宮。說偈乞食云。",
    "T54n2123_015:0142a08": "　飢為第一病　　行為第一苦",
    "T54n2123_015:0142a09": "　如是知法者　　可得涅槃道",
    "T54n2123_015:0142a10": "是時舍主即出奉迎。敷置茵蓐請入就坐。耶",
    "T54n2123_015:0142a11": "舍見其家內。有二餓鬼。裸形黑瘦飢虛羸乏。",
    "T54n2123_015:0142a12": "鎖其身首各著一床。復有一鉢滿中香飯。以",
    "T54n2123_015:0142a13": "瓶盛水安置其側。爾時舍主。即取此食奉施",
    "T54n2123_015:0142a14": "比丘。語言。大德。慎勿以食與此餓鬼。爾時比",
    "T54n2123_015:0142a15": "丘見其飢困。即以少飯而施與之。鬼得食已。",
    "T54n2123_015:0142a16": "即吐膿血。遍流在地。污其宮殿。爾時比丘怪",
    "T54n2123_015:0142a17": "而問之。此鬼何緣受斯罪報。舍主答曰。斯鬼",
    "T54n2123_015:0142a18": "前世。一是吾息。一是兒婦。我昔布施作諸功",
    "T54n2123_015:0142a19": "德。而彼夫妻恒懷恚惜。我數數教誨都不納",
    "T54n2123_015:0142a20": "受。因立誓曰。如此罪業必獲惡報。若受罪時",
    "T54n2123_015:0142a21": "我當看汝。由是因緣得斯苦惱。小復前行。至",
    "T54n2123_015:0142a22": "一住處。堂閣嚴飾種種奇妙。滿中眾僧經行",
    "T54n2123_015:0142a23": "禪思。日時以到。鳴椎集食。食將欲訖。爾時",
    "T54n2123_015:0142a24": "餚饍變成膿血。便以鉢器共相打擲。頭面破",
    "T54n2123_015:0142a25": "壞血污流身。而作是言。何為惜食今受此",
    "T54n2123_015:0142a26": "苦。耶舍前問其意答言。長老。我等先世迦葉",
    "T54n2123_015:0142a27": "佛時。同止一處。客比丘來。咸共瞋恚。藏惜飲",
    "T54n2123_015:0142a28": "食而不共分。以此緣故。今受此苦。",
    "T54n2123_015:0142a29": "正報頌曰。",
    "T54n2123_015:0142b01": "　貪欣詐道德　　刻削為伎業",
    "T54n2123_015:0142b02": "　巧誑懷萬端　　求利心千匝",
    "T54n2123_015:0142b03": "　受罪地獄中　　習氣猶行劫",
    "T54n2123_015:0142b04": "　交刀割肉盡　　白骨連相接",
    "T54n2123_015:0142b05": "習報頌曰。",
    "T54n2123_015:0142b06": "　為茲貪恣故　　惡道轉沈淪",
    "T54n2123_015:0142b07": "　罪畢生人道　　餘風尚襲身",
    "T54n2123_015:0142b08": "　恒抱犲狼志　　誰人喜見憐",
    "T54n2123_015:0142b09": "　終身不悟此　　可笑頑愚人",
    "T54n2123_015:0142b10": "瞋恚緣第九",
    "T54n2123_015:0142b11": "夫四蛇躁動。三毒奔馳。六賊相侵。百憂總萃。",
    "T54n2123_015:0142b12": "或宿熏相嫌。伺求長短。素懷結忿。專加相",
    "T54n2123_015:0142b13": "害。了無仁義。頓失慈悲。殺法殺緣。教死讚",
    "T54n2123_015:0142b14": "死。或復潛行毒藥密遣祝邪。遂使含毒俯",
    "T54n2123_015:0142b15": "藏鴆裂肝心。令其銜悲長夜抱痛幽泉。宛",
    "T54n2123_015:0142b16": "轉何辭。煩怨誰訴。故經曰。長者宅中多生毒",
    "T54n2123_015:0142b17": "樹。羅剎海上屢乞浮囊。亦如乾薪萬束片火",
    "T54n2123_015:0142b18": "能焚。暗室百年一燈便破。故知瞋心甚於猛",
    "T54n2123_015:0142b19": "火。行者應自防護。劫功德賊無過斯害。若起",
    "T54n2123_015:0142b20": "一念恚火。便燒眾善功德。是以惡性之人人",
    "T54n2123_015:0142b21": "畜皆畏。不簡善人語則成毒。好壞他心令他",
    "T54n2123_015:0142b22": "厭惡。人無愛者。眾所畏棄如避狼虎。現被輕",
    "T54n2123_015:0142b23": "賤。死墮地獄。是故智者見此等過。以忍滅",
    "T54n2123_015:0142b24": "之不畏眾苦也。",
    "T54n2123_015:0142b25": "如正法念經云。若起瞋恚自燒其身。其心噤",
    "T54n2123_015:0142b26": "毒顏色變異。他人所棄皆悉驚避。眾人不愛",
    "T54n2123_015:0142b27": "輕毀鄙賤。身壞命終墮於地獄。以瞋恚故無",
    "T54n2123_015:0142b28": "惡不作。是故智者捨瞋如火。知瞋過故能自",
    "T54n2123_015:0142b29": "利益。為欲自利利益他人。應當行忍。譬如大",
    "T54n2123_015:0142c01": "火焚燒屋宅。有勇健者以水滅之。智慧之水",
    "T54n2123_015:0142c02": "能滅恚火。亦復如是。能忍之人。第一善心。能",
    "T54n2123_015:0142c03": "捨瞋恚。眾人所愛。眾人樂見。人所信受。顏色",
    "T54n2123_015:0142c04": "清淨。其心寂靜心不躁動。善淨深心。離身口",
    "T54n2123_015:0142c05": "過。離心愁惱。離惡道畏。離於怨憎。離惡名",
    "T54n2123_015:0142c06": "稱。離於憂惱。離怨家畏。離於惡人惡口罵",
    "T54n2123_015:0142c07": "詈。離於悔畏。難惡聲畏。離無利畏。離於苦",
    "T54n2123_015:0142c08": "畏。離於慢畏。若人能離如是之畏。一切功德",
    "T54n2123_015:0142c09": "皆悉具足。名稱普聞。得現在未來二世之樂。",
    "T54n2123_015:0142c10": "眾人觀之猶如父母。是忍辱人眾人親近。是",
    "T54n2123_015:0142c11": "故瞋怒。猶如毒蛇。亦如刀火。以忍滅之能令",
    "T54n2123_015:0142c12": "皆盡。能忍瞋恚。是名為忍。若有善女人。能",
    "T54n2123_015:0142c13": "修行善。應作是念。忍者如實應善護之。但",
    "T54n2123_015:0142c14": "諸眾生。善惡現別。愚人凌罵過他為勝。智",
    "T54n2123_015:0142c15": "人下默以為第一。愚人因起小諍遂成大怨。",
    "T54n2123_015:0142c16": "若己得勝他怨轉深。若自理屈反加憂苦。若",
    "T54n2123_015:0142c17": "能慎言不說人短。縱他罵我皆是往業。非為",
    "T54n2123_015:0142c18": "橫報。",
    "T54n2123_015:0142c19": "又六度集經云。昔者菩薩身為象王。其心弘",
    "T54n2123_015:0142c20": "遠。照知有佛法僧。常三自歸。每以普慈拯",
    "T54n2123_015:0142c21": "濟眾生。誓願得佛當度一切。從五百象。時有",
    "T54n2123_015:0142c22": "兩妻。象王於水中得一蓮花。厥色甚妙。以惠",
    "T54n2123_015:0142c23": "適妻。適妻得華。欣懌曰。氷寒尤甚何緣",
    "T54n2123_015:0142c24": "有斯華乎。小妻貪嫉。而誓曰。會以重毒鴆",
    "T54n2123_015:0142c25": "殺汝矣。結氣而殞。魂靈感化。為四姓女。顏華",
    "T54n2123_015:0142c26": "絕人。智意流通博識古今。仰觀天文明時盛",
    "T54n2123_015:0142c27": "衰。王聞若茲。娉為夫人。至即陳化治國之政。",
    "T54n2123_015:0142c28": "義合忠臣。王悅而敬之。每言輒從。夫人曰。吾",
    "T54n2123_015:0142c29": "夢覩六牙之象。心欲其牙以為珮几。王不致",
    "T54n2123_015:0143a01": "之吾即死矣。王曰。無妖言。人聞見笑。爾時夫",
    "T54n2123_015:0143a02": "人心生憂結。王請議臣四人。自云己夢。曰古",
    "T54n2123_015:0143a03": "今有斯象乎。一臣對曰。無有之也。一臣曰。王",
    "T54n2123_015:0143a04": "不夢也。一臣曰。當聞有之所在彌遠。一臣",
    "T54n2123_015:0143a05": "曰若能致之帝釋。今詳於茲矣。四臣即召四",
    "T54n2123_015:0143a06": "方射師問之。南方師曰。吾亡父常云有之。",
    "T54n2123_015:0143a07": "然遠難致。臣上聞云。斯人知之。王即現之。夫",
    "T54n2123_015:0143a08": "人曰。汝直南行三千里入山。行二日許。即至",
    "T54n2123_015:0143a09": "象所。道邊作坑。除汝鬚髮著沙門服。於坑中",
    "T54n2123_015:0143a10": "射之。截取其牙將二寸來。象師如命。行之",
    "T54n2123_015:0143a11": "象處。先射象脚。著法衣服持鉢。於坑中止住。",
    "T54n2123_015:0143a12": "象王見沙門。即低頭言。和南道士。將以何事",
    "T54n2123_015:0143a13": "殺吾軀命。答曰。欲得汝牙。象曰。吾痛難忍。",
    "T54n2123_015:0143a14": "疾取牙去。無亂吾心令惡念生也。志念惡者。",
    "T54n2123_015:0143a15": "死入太山餓鬼畜生道中。夫懷忍行慈。惡來",
    "T54n2123_015:0143a16": "善往。菩薩之上行也。人即截牙。象曰。道士汝",
    "T54n2123_015:0143a17": "當却行。無令群象尋足跡也。象遣人去遠。",
    "T54n2123_015:0143a18": "甚痛難忍。躄地大呼。奄然而死。即生天上。",
    "T54n2123_015:0143a19": "群象四來。咸曰。何人殺吾王者。行索不得。還",
    "T54n2123_015:0143a20": "守王屍。悲痛哀號。師以牙還。王覩象牙心",
    "T54n2123_015:0143a21": "即慟怖。夫人以牙著手中適欲視之。雷電礔",
    "T54n2123_015:0143a22": "礰椎之吐血。死入地獄。佛告諸沙門。爾時",
    "T54n2123_015:0143a23": "象王者我身是也。大婦者裘夷是。獵師者調",
    "T54n2123_015:0143a24": "達是。夫人者好首是。菩薩執志度無極。行持",
    "T54n2123_015:0143a25": "戒如是。",
    "T54n2123_015:0143a26": "又智度論釋提問佛云。",
    "T54n2123_015:0143a27": "　何物殺安隱　　何物殺無憂",
    "T54n2123_015:0143a28": "　何物毒之根　　吞滅一切善",
    "T54n2123_015:0143a29": "佛答曰。",
    "T54n2123_015:0143b01": "　殺瞋則安隱　　殺瞋則無憂",
    "T54n2123_015:0143b02": "　瞋為毒之根　　瞋滅一切善",
    "T54n2123_015:0143b03": "又雜寶藏經偈言。",
    "T54n2123_015:0143b04": "　得勝增長怨　　負則益憂苦",
    "T54n2123_015:0143b05": "　不諍勝負者　　其樂最第一",
    "T54n2123_015:0143b06": "若行忍者。則五德。一無恨。二無訶。三眾人",
    "T54n2123_015:0143b07": "所愛。四有好名聞。五生善道。此之五德名平",
    "T54n2123_015:0143b08": "和事。又長阿含經偈云。",
    "T54n2123_015:0143b09": "　愚罵而智默　　則為住勝彼",
    "T54n2123_015:0143b10": "　彼愚無知見　　謂我懷恐怖",
    "T54n2123_015:0143b11": "　我觀第一義　　忍默為最上",
    "T54n2123_015:0143b12": "　惡中之惡者　　於瞋復生瞋",
    "T54n2123_015:0143b13": "　能於瞋不瞋　　為戰中最上",
    "T54n2123_015:0143b14": "　夫人有二緣　　為己亦為他",
    "T54n2123_015:0143b15": "　眾人有諍訟　　不報者為勝",
    "T54n2123_015:0143b16": "　夫人有二緣　　為己亦為他",
    "T54n2123_015:0143b17": "　見無諍訟者　　不謂為愚騃",
    "T54n2123_015:0143b18": "　若人有大力　　能忍無力者",
    "T54n2123_015:0143b19": "　此力為第一　　於忍中最上",
    "T54n2123_015:0143b20": "　愚自謂有力　　此力非為力",
    "T54n2123_015:0143b21": "　如法忍力者　　此力不可阻",
    "T54n2123_015:0143b22": "又修行道地經偈云。",
    "T54n2123_015:0143b23": "　其口言柔軟　　而心懷毒害",
    "T54n2123_015:0143b24": "　視人甚歡喜　　相隨如可觀",
    "T54n2123_015:0143b25": "　口言而柔順　　其心內含毒",
    "T54n2123_015:0143b26": "　如樹華色鮮　　其實苦若毒",
    "T54n2123_015:0143b27": "又赤嘴烏喻經云。昔有烏名曰拘耆(梁言赤嘴烏)遊",
    "T54n2123_015:0143b28": "在叢林樹產孺。諸子在樹上。時有拘耆。與",
    "T54n2123_015:0143b29": "一獼猴共為親厚。時叢樹間有一毒蛇。伺行",
    "T54n2123_015:0143c01": "不在。噉拘耆子無復遺餘。拘耆失子。悲鳴啼",
    "T54n2123_015:0143c02": "呼不知所在。熟自思惟知蛇所噉。獼猴歸見。",
    "T54n2123_015:0143c03": "問之何為。答曰。蛇噉我子了盡無餘。獼猴曰。",
    "T54n2123_015:0143c04": "我當報之。時毒蛇行。獼猴前嬈之。蛇怒纏獼",
    "T54n2123_015:0143c05": "猴。獼猴捉得頭曳至石上。磨破而死棄擲而",
    "T54n2123_015:0143c06": "還。拘耆踊躍。畜生尚有相報。何況於人。",
    "T54n2123_015:0143c07": "又雜譬喻經云。昔有一蛇。頭尾自諍。頭語尾",
    "T54n2123_015:0143c08": "曰。我應為大。尾語頭曰。我應為大。頭曰。我",
    "T54n2123_015:0143c09": "有耳能聽。有目能視。有口能食。行時在前。",
    "T54n2123_015:0143c10": "故可為大。汝無此術。云何為大。尾曰。我令汝",
    "T54n2123_015:0143c11": "去故得去耳。若我不去。以身繞木三匝三",
    "T54n2123_015:0143c12": "日不已。不得求食飢餓垂死。頭語尾曰。汝可",
    "T54n2123_015:0143c13": "放我。聽汝為大。尾聞其言。即時放之。復語尾",
    "T54n2123_015:0143c14": "曰。汝既為大。聽汝前行。尾在前行。未經數",
    "T54n2123_015:0143c15": "步。墮大深坑而死。喻眾生無智。強為人我。終",
    "T54n2123_015:0143c16": "墮三塗。",
    "T54n2123_015:0143c17": "又僧祇律云。過去世時。有一群雞。依榛林住",
    "T54n2123_015:0143c18": "有狸侵食。唯餘一雌。烏來覆之共生一子。子",
    "T54n2123_015:0143c19": "作聲時。烏說偈言。",
    "T54n2123_015:0143c20": "　此兒非我有　　野父聚落母",
    "T54n2123_015:0143c21": "　共合生兒子　　非烏復非雞",
    "T54n2123_015:0143c22": "　若欲學翁聲　　復是雞所生",
    "T54n2123_015:0143c23": "　若欲學母鳴　　其父復是烏",
    "T54n2123_015:0143c24": "　學烏似雞鳴　　學雞作烏聲",
    "T54n2123_015:0143c25": "　烏雞若兼學　　是二俱不成",
    "T54n2123_015:0143c26": "此喻道人雖持禁戒雜染不純。相中似善口",
    "T54n2123_015:0143c27": "出惡言。欲喚是善口復出惡。欲喚非善相復",
    "T54n2123_015:0143c28": "出家。",
    "T54n2123_015:0143c29": "又伐毒樹經云。昔舍衛國有官園生一毒樹。",
    "T54n2123_015:0144a01": "人遊樹下。皆悉頭痛欲裂。或患腰疼。伐已還",
    "T54n2123_015:0144a02": "生。樹中之妙眾人見喜。不知諦者皆來遭",
    "T54n2123_015:0144a03": "死。有智語之。當盡其根。適欲掘根。復恐死",
    "T54n2123_015:0144a04": "定。進退思惟。出家學道亦復如是。佛說偈",
    "T54n2123_015:0144a05": "曰。",
    "T54n2123_015:0144a06": "　伐樹不盡根　　雖伐猶復生",
    "T54n2123_015:0144a07": "　伐愛不盡本　　數數復生苦",
    "T54n2123_015:0144a08": "心悟剋責。即得初果。",
    "T54n2123_015:0144a09": "又孛經說偈云。",
    "T54n2123_015:0144a10": "　惡從心生　　反以自賊　　如鐵生垢",
    "T54n2123_015:0144a11": "　消毀其形　　樹繁花果　　還折其枝",
    "T54n2123_015:0144a12": "　蚖蛇含毒　　反害其軀",
    "T54n2123_015:0144a13": "又善見論說偈云。",
    "T54n2123_015:0144a14": "　若人起瞋心　　譬如車奔逸",
    "T54n2123_015:0144a15": "　車工能制之　　不足以為難",
    "T54n2123_015:0144a16": "　人能制瞋心　　此事最為難",
    "T54n2123_015:0144a17": "又修行道地經偈云。",
    "T54n2123_015:0144a18": "　其有從瞋心　　怨害向他人",
    "T54n2123_015:0144a19": "　後生墮蛇蚖　　或作殘賊獸",
    "T54n2123_015:0144a20": "　譬如竹樹劈　　芭蕉騾懷妊",
    "T54n2123_015:0144a21": "　還害亦如是　　故當發慈心",
    "T54n2123_015:0144a22": "又百緣經云。佛在王舍城迦蘭陀竹林時。彼",
    "T54n2123_015:0144a23": "城中有一長者。名曰賢面。財寶無量不可稱",
    "T54n2123_015:0144a24": "計。多諸諂曲。慳貪嫉妬終無施心。乃至飛鳥",
    "T54n2123_015:0144a25": "驅不近舍。有諸沙門及婆羅門。貧窮乞丐從",
    "T54n2123_015:0144a26": "其乞者。惡口罵之其後命終受毒蛇身。還守",
    "T54n2123_015:0144a27": "本財。有近之者。瞋目猛盛怒眼視之。能令使",
    "T54n2123_015:0144a28": "死。頻婆娑羅王。聞已心懷驚怪。今此毒蛇見",
    "T54n2123_015:0144a29": "人則害。唯佛能調。作是念已。即將群臣往詣",
    "T54n2123_015:0144b01": "佛所。頂禮佛足却坐一面。具白前事。唯願世",
    "T54n2123_015:0144b02": "尊。降伏此蛇莫使害人。佛唱許可。於其後",
    "T54n2123_015:0144b03": "日著衣持鉢。往詣蛇所。蛇見佛來瞋恚熾盛。",
    "T54n2123_015:0144b04": "欲螫如來。佛以慈力。於五指端放五色光明。",
    "T54n2123_015:0144b05": "照彼蛇身即得清涼。熱毒消除心懷喜悅。舉",
    "T54n2123_015:0144b06": "頭四顧。是何福人能放此光。照我身體使得",
    "T54n2123_015:0144b07": "清涼。快不可言。爾時世尊。見蛇調伏。而告本",
    "T54n2123_015:0144b08": "緣。蛇聞佛語深自剋責。蓋障雲除自憶宿命。",
    "T54n2123_015:0144b09": "作長者時。所作惡業。今得是報。方於佛前深",
    "T54n2123_015:0144b10": "生信敬。佛告之言。汝於前身不順我語受此",
    "T54n2123_015:0144b11": "蛇形。今宜調順受我教勅。蛇答佛言。隨佛見",
    "T54n2123_015:0144b12": "授不敢違勅。佛告蛇言。汝若調順入我鉢中。",
    "T54n2123_015:0144b13": "佛語已竟尋入鉢中。將詣林中。王及群臣。",
    "T54n2123_015:0144b14": "聞世尊調化毒蛇盛鉢中來。合國人民皆往",
    "T54n2123_015:0144b15": "共看。蛇見眾人深生慚愧。厭此蛇身。即便命",
    "T54n2123_015:0144b16": "終生忉利天。即自念言。我造何福得來生天。",
    "T54n2123_015:0144b17": "即自觀察。見在世間受毒蛇身。由見佛故。生",
    "T54n2123_015:0144b18": "信敬心厭惡蛇身。得來生此受天快樂。今當",
    "T54n2123_015:0144b19": "還報佛世尊恩。齎持香華光明照曜。來詣佛",
    "T54n2123_015:0144b20": "所前禮佛足。供養訖已却坐一面。聽佛說",
    "T54n2123_015:0144b21": "法。心開意解得須陀洹果。即於佛前說偈讚",
    "T54n2123_015:0144b22": "佛。",
    "T54n2123_015:0144b23": "　巍巍大聖尊　　功德悉滿足",
    "T54n2123_015:0144b24": "　能開諸盲冥　　尋得於道果",
    "T54n2123_015:0144b25": "　除去煩惱垢　　超越生死海",
    "T54n2123_015:0144b26": "　今蒙佛恩德　　得閉三惡道",
    "T54n2123_015:0144b27": "爾時天子讚歎佛已。繞佛三匝還詣天宮。時",
    "T54n2123_015:0144b28": "頻婆娑羅王。聞佛說慳貪緣。時會諸人。有得",
    "T54n2123_015:0144b29": "四沙門果者。有發無上菩提心者。歡喜奉行",
    "T54n2123_015:0144c01": "又百緣經云。佛在驕薩羅國。將諸比丘。欲詣",
    "T54n2123_015:0144c02": "勒那樹下。至一澤中。有五百水牛甚大兇惡。",
    "T54n2123_015:0144c03": "復有五百放牛之人。遙見佛來將諸比丘從",
    "T54n2123_015:0144c04": "此道中行。高聲叫喚。唯願世尊。莫此道行。此",
    "T54n2123_015:0144c05": "牛群中有大惡牛。抵突傷人。難可得過。爾時",
    "T54n2123_015:0144c06": "佛告放牛羊人言。汝等今者莫大憂怖。彼水",
    "T54n2123_015:0144c07": "牛者設來觝我吾自知時。語言之頃惡牛卒",
    "T54n2123_015:0144c08": "來。翹尾低角。刨地喚吼。跳躑直前。爾時如",
    "T54n2123_015:0144c09": "來。於五指端。化五師子在佛左右。四面周匝",
    "T54n2123_015:0144c10": "有大火坑。時彼惡牛甚大惶怖。四向馳走無",
    "T54n2123_015:0144c11": "有去處。唯佛足前有少許地。宴然清涼。馳奔",
    "T54n2123_015:0144c12": "趣向。心意泰然無復怖畏。長跪伏首舐世尊",
    "T54n2123_015:0144c13": "足。復便仰頭視佛如來。喜不自勝。爾時世尊。",
    "T54n2123_015:0144c14": "知彼惡牛心以調伏。即便為牛而說偈言。",
    "T54n2123_015:0144c15": "　盛心興惡意　　欲來傷害我",
    "T54n2123_015:0144c16": "　歸誠望得勝　　返來舐我足",
    "T54n2123_015:0144c17": "時彼水牛。聞佛世尊說此偈已。深生慚愧欻",
    "T54n2123_015:0144c18": "然悟解。蓋障雲除知在先身在人道中所作",
    "T54n2123_015:0144c19": "惡業。倍生慚愧不食水草。即便命終生忉利",
    "T54n2123_015:0144c20": "天。忽然長大如八歲兒。便自念言。我修何福",
    "T54n2123_015:0144c21": "生此天上。尋觀察知。在世間時受水牛身。蒙",
    "T54n2123_015:0144c22": "佛化度得來生天。我今當還報佛之恩。作是",
    "T54n2123_015:0144c23": "念已。齎持香華來詣佛所。光明赫奕照佛世",
    "T54n2123_015:0144c24": "尊。前禮佛足却坐一面。佛即為其說四諦法。",
    "T54n2123_015:0144c25": "心開意解得須陀洹果。遶佛三匝還于天宮。",
    "T54n2123_015:0144c26": "時諸五百放牛人。於其晨朝來詣佛所。為說",
    "T54n2123_015:0144c27": "妙法心開意解。各獲道迹求索出家。佛即告",
    "T54n2123_015:0144c28": "言。善來比丘。鬚髮自落法服著身。便成沙",
    "T54n2123_015:0144c29": "門。精勤修習得阿羅漢果。時諸比丘見是事",
    "T54n2123_015:0145a01": "已。而白佛言。今此水牛及五百放牛人。宿造",
    "T54n2123_015:0145a02": "何業生水牛中。復修何福值佛世尊。佛告諸",
    "T54n2123_015:0145a03": "比丘。汝等欲知宿業所造諸惡業緣。今當為",
    "T54n2123_015:0145a04": "汝等說偈言。",
    "T54n2123_015:0145a05": "　宿造善惡業　　五劫而不朽",
    "T54n2123_015:0145a06": "　善業因緣故　　今獲如是報",
    "T54n2123_015:0145a07": "於賢劫中波羅柰國。有佛出世。號曰迦葉。於",
    "T54n2123_015:0145a08": "彼法中有一三藏比丘。將五百弟子遊行他",
    "T54n2123_015:0145a09": "國。在大眾中而共論議。有難問者不能通達。",
    "T54n2123_015:0145a10": "便生瞋恚反更惡罵。汝等今者。無所曉知。強",
    "T54n2123_015:0145a11": "難問我。狀似水牛觝突人來。時諸弟子咸皆",
    "T54n2123_015:0145a12": "然可。各自散去。以是惡口業因緣故。五百世",
    "T54n2123_015:0145a13": "中生水牛中。及放牛人共相隨逐。乃至今者",
    "T54n2123_015:0145a14": "故未得脫。佛告諸比丘。欲知彼三藏比丘者。",
    "T54n2123_015:0145a15": "今此群中惡水牛是。彼時弟子者。今五百放",
    "T54n2123_015:0145a16": "牛人是。佛說是水牛因緣時。各各自護身口",
    "T54n2123_015:0145a17": "意業。厭惡生死。得四沙門果。有發無上菩提",
    "T54n2123_015:0145a18": "心者。聞佛所說。歡喜奉行。",
    "T54n2123_015:0145a19": "正報頌曰。",
    "T54n2123_015:0145a20": "　愚人瞋恚重　　地獄被燒然",
    "T54n2123_015:0145a21": "　犲狼諍圍繞　　蚖毒競來前",
    "T54n2123_015:0145a22": "　[齒*(崖-山)]齚怒目食　　背脇縱橫穿",
    "T54n2123_015:0145a23": "　自作還自受　　恚火競相煎",
    "T54n2123_015:0145a24": "習報頌曰。",
    "T54n2123_015:0145a25": "　怒心多毒害　　沈沒苦惡道",
    "T54n2123_015:0145a26": "　出彼得人身　　餘報他還惱",
    "T54n2123_015:0145a27": "　見者求其過　　增嫌如毒草",
    "T54n2123_015:0145a28": "　此既無宜利　　愚瞋何所寶",
    "T54n2123_015:0145a29": "邪見緣第十",
    "T54n2123_015:0145b01": "夫創入佛法。要須信心為首。譬如有人至於",
    "T54n2123_015:0145b02": "寶山。若無信手空無所獲。故經說。愚癡之人",
    "T54n2123_015:0145b03": "不識因果。妄起邪見謗無三寶四諦。無禍無",
    "T54n2123_015:0145b04": "福乃至無善無惡。亦無善惡業報。亦無今代",
    "T54n2123_015:0145b05": "後代眾生受生。如是之人。破善惡法。名斷善",
    "T54n2123_015:0145b06": "根。決定當墮阿鼻地獄也。",
    "T54n2123_015:0145b07": "如大品經云。若人不信。謗大乘般若經。直墮",
    "T54n2123_015:0145b08": "阿鼻地獄。無量百千萬億歲中。受極苦痛。從",
    "T54n2123_015:0145b09": "一地獄至一地獄。若此劫盡。生於他方大地",
    "T54n2123_015:0145b10": "獄中。他方劫盡。復生此方大地獄中。如是展",
    "T54n2123_015:0145b11": "轉。遍十方界。他方劫盡。還生此間大地獄中。",
    "T54n2123_015:0145b12": "地獄罪畢生畜生中。亦遍十方界。畜生罪畢",
    "T54n2123_015:0145b13": "來生人中無佛法處。貧窮下賤諸根不具。常",
    "T54n2123_015:0145b14": "癡狂騃無所別知。雖非愚畜縱是聰人。妄生",
    "T54n2123_015:0145b15": "異執者。亦名邪見。故成實論云。癡有差別。所",
    "T54n2123_015:0145b16": "以者何。非一切癡盡是不善。若癡增上轉成",
    "T54n2123_015:0145b17": "邪見。則名不善業道。是故從癡增長邪見。則",
    "T54n2123_015:0145b18": "成重罪。必墮阿鼻地獄。直就邪見自有輕重。",
    "T54n2123_015:0145b19": "輕者可轉。重不可轉。故菩薩地經云。邪見有",
    "T54n2123_015:0145b20": "二種。一者可轉。二者不可轉。誹謗因果言無",
    "T54n2123_015:0145b21": "聖人。名不可轉。非因見因。非果見果。是名可",
    "T54n2123_015:0145b22": "轉。是故惡業名為邪見。善業者。名為正見。不",
    "T54n2123_015:0145b23": "謗四諦。迷聖道者。不知理道從自心生。唯常",
    "T54n2123_015:0145b24": "苦身以求解脫。如犬逐塊不知尋本。故大莊",
    "T54n2123_015:0145b25": "嚴論云。譬如師子人打射時。而彼師子尋逐",
    "T54n2123_015:0145b26": "人來。譬如癡犬有人打擲。便逐瓦石不知尋",
    "T54n2123_015:0145b27": "本。言師子者。喻智慧人解求其本而滅煩惱。",
    "T54n2123_015:0145b28": "言癡犬者。即是外道。五熱炙身。不識心本(四面",
    "T54n2123_015:0145b29": "安火上有日炙身處其中以求道)但諸凡愚多迷真道。不知觀身",
    "T54n2123_015:0145c01": "心無我。但學苦行以為道者。即同外道妄行",
    "T54n2123_015:0145c02": "邪法。謬執乖真唯成惡法。故智度論云。邪見",
    "T54n2123_015:0145c03": "罪重故雖持戒等。身口業好皆隨邪見。惡心",
    "T54n2123_015:0145c04": "不善。如佛自說譬喻。如種苦種。雖復四大所",
    "T54n2123_015:0145c05": "成皆作苦味。邪見之人。此亦如是。雖持戒精",
    "T54n2123_015:0145c06": "進皆成惡法。不如不執少行惠施。無執易化。",
    "T54n2123_015:0145c07": "有執難度。非直自壞亦損他人。故成實論云。",
    "T54n2123_015:0145c08": "寧止不行。勿行邪道。身壞命終墮於惡趣。",
    "T54n2123_015:0145c09": "又正法念經。閻羅王說偈。責疏罪人云。",
    "T54n2123_015:0145c10": "　汝邪見愚癡　　癡羂所縛人",
    "T54n2123_015:0145c11": "　今墮此地獄　　在於大苦海",
    "T54n2123_015:0145c12": "　惡見燒福盡　　人中最凡鄙",
    "T54n2123_015:0145c13": "　汝畏地獄縛　　此是汝舍宅",
    "T54n2123_015:0145c14": "　若屬邪見者　　彼人非黠慧",
    "T54n2123_015:0145c15": "　一切地獄行　　怨家心所誑",
    "T54n2123_015:0145c16": "　心是第一怨　　此怨最為惡",
    "T54n2123_015:0145c17": "　此怨能縛人　　送引閻羅處",
    "T54n2123_015:0145c18": "爾時世尊而說偈云。",
    "T54n2123_015:0145c19": "　癡心彌泥魚　　住於愛舍宅",
    "T54n2123_015:0145c20": "　作業時喜笑　　受苦時號哭",
    "T54n2123_015:0145c21": "又修行道地經偈云。",
    "T54n2123_015:0145c22": "　其口有愚癡　　人心懷闇冥",
    "T54n2123_015:0145c23": "　都不能念惡　　亦無念善心",
    "T54n2123_015:0145c24": "　[夢-夕+登]瞢常昏昏　　萬事不能為",
    "T54n2123_015:0145c25": "　如暴中炊煮　　無所能成熟",
    "T54n2123_015:0145c26": "　多習愚癡者　　諸根不完具",
    "T54n2123_015:0145c27": "　生於牛羊中　　然後墮地獄",
    "T54n2123_015:0145c28": "月光童子經。亦名佛說申日經。云時有長者。",
    "T54n2123_015:0145c29": "名曰申日。取外道六師計。欲請佛僧。令長",
    "T54n2123_015:0146a01": "者中門外鑿作五丈六尺深坑。以炭火過半。",
    "T54n2123_015:0146a02": "細鐵為椽土薄覆上。設眾飲食以毒著中。火",
    "T54n2123_015:0146a03": "坑不禁毒飯足害。以此圖之何憂不死。如教",
    "T54n2123_015:0146a04": "作之外道皆喜。於是申日便詣佛所。慇懃請",
    "T54n2123_015:0146a05": "佛及諸聖眾。是時世尊。愍其狂愚欲濟脫之。",
    "T54n2123_015:0146a06": "默然受請。申日內喜果如其計。須彌之毒",
    "T54n2123_015:0146a07": "火。劫燒千剎土。刀劍鋒刃中。不能動佛一毛",
    "T54n2123_015:0146a08": "之力。今以火坑毒飯。欲毀於佛。譬如蚊虻",
    "T54n2123_015:0146a09": "欲墜太山。蠅蠓之翅欲障日月。徒自毀壞。",
    "T54n2123_015:0146a10": "不如早悔。爾時長者罪蓋所覆。心不開解。世",
    "T54n2123_015:0146a11": "尊心念。今受長者申日之請。不與常同。廣現",
    "T54n2123_015:0146a12": "威神。震動十方。百千聖眾。兼諸龍神。空飛地",
    "T54n2123_015:0146a13": "行。不可算計。一時到家為作利益。佛以神德。",
    "T54n2123_015:0146a14": "即變火坑。成七寶池八味具足。飲飯天甘",
    "T54n2123_015:0146a15": "食者充悅。六師惶怖各以逃竄。長者歸伏稽",
    "T54n2123_015:0146a16": "首于地嗚呼佛足。長跪自陳。今知覺悟從佛",
    "T54n2123_015:0146a17": "得度。諸來會者皆樂法音。得福獲度。不可稱",
    "T54n2123_015:0146a18": "計。",
    "T54n2123_015:0146a19": "又觀佛三昧經云。爾時世尊告父王言。舍衛",
    "T54n2123_015:0146a20": "城中須達長者。有一老母。名毘低羅。謹勤家",
    "T54n2123_015:0146a21": "業。長者勅使手執庫籥。出內取與一切委",
    "T54n2123_015:0146a22": "之。須達請佛及僧。供給所須。時病比丘多所",
    "T54n2123_015:0146a23": "求索。老母慳貪。瞋嫌佛法及與眾僧。而作是",
    "T54n2123_015:0146a24": "言。我長者愚癡迷惑。受沙門術。是諸乞士。多",
    "T54n2123_015:0146a25": "求無厭。何道之有。作是語已復發惡願。何時",
    "T54n2123_015:0146a26": "當得不聞佛名不聞僧名。如是惡聲。展轉",
    "T54n2123_015:0146a27": "遍舍衛城。末利夫人。聞此語已。而作是言。須",
    "T54n2123_015:0146a28": "達長者。如好蓮華人所樂見。云何復有毒蛇",
    "T54n2123_015:0146a29": "護之。喚須達婦而語之言。汝家老婢。惡口誹",
    "T54n2123_015:0146b01": "謗何不擯出。時須達婦。跪白夫人央掘魔等",
    "T54n2123_015:0146b02": "弊惡之人。佛尚能伏何況老婢。末利聞之。歡",
    "T54n2123_015:0146b03": "喜語言。我明請佛。汝遣婢來到明食時。長者",
    "T54n2123_015:0146b04": "遣婢。持滿瓶金助王供養。末利見來而作是",
    "T54n2123_015:0146b05": "言。此邪見人。佛若化度我必獲利。佛於爾時",
    "T54n2123_015:0146b06": "從正門入。難陀侍左。阿難侍右。羅睺羅佛後。老",
    "T54n2123_015:0146b07": "婢見佛。心驚毛竪。言此惡人隨我後至。即時",
    "T54n2123_015:0146b08": "退走從狗竇出。狗竇即閉。四門皆塞。唯正門",
    "T54n2123_015:0146b09": "開。婢即覆面以扇自障。佛在其前令扇如鏡。",
    "T54n2123_015:0146b10": "無所障礙。迴頭東視東方有佛。南西北方亦",
    "T54n2123_015:0146b11": "皆如是。舉頭仰看。上方有佛。低頭伏地地化",
    "T54n2123_015:0146b12": "為佛。以手覆面。手十指頭皆化為佛。老婢閉",
    "T54n2123_015:0146b13": "目心眼即開。見虛空化佛滿十方界。當時城",
    "T54n2123_015:0146b14": "中。有二十五旃陀羅女。復有五十婆羅門女。",
    "T54n2123_015:0146b15": "及諸雜類。并及末利夫人。宮中合五百女。不",
    "T54n2123_015:0146b16": "信佛者。見佛如來足步虛空。為於老婢現無",
    "T54n2123_015:0146b17": "數身。皆破邪見。頭頂禮佛稱南無佛。稱已",
    "T54n2123_015:0146b18": "尋見化佛如林。即發菩提。老婢邪見仍未生",
    "T54n2123_015:0146b19": "信。由見佛故。除却八十萬億劫中生死之罪。",
    "T54n2123_015:0146b20": "得見佛已。疾走歸家。白長者言。我於今日遇",
    "T54n2123_015:0146b21": "大惡對。見於瞿曇在王宮門。作諸幻化。身如",
    "T54n2123_015:0146b22": "金山。目逾青蓮。放勝光明。作此語已入木籠",
    "T54n2123_015:0146b23": "中。以百張皮。覆木籠上。白[疊*毛]纏頭却臥黑處。",
    "T54n2123_015:0146b24": "佛還祇桓。末利白佛。願化邪女。莫還精舍。",
    "T54n2123_015:0146b25": "佛告末利。此婢罪重於佛無緣。於羅睺羅有",
    "T54n2123_015:0146b26": "大因緣。佛既還已。遣羅睺羅詣須達家。度彼",
    "T54n2123_015:0146b27": "老婢。羅睺羅變作轉輪聖王。時千二百五十比",
    "T54n2123_015:0146b28": "丘。化為千子。到須達家。以彼老婢為玉女寶。",
    "T54n2123_015:0146b29": "爾時。聖王。即便以如意珠照曜女面。令女自",
    "T54n2123_015:0146c01": "見如玉女寶。倍大歡喜而作是言。諸沙門等",
    "T54n2123_015:0146c02": "高談大語。自言有道無一効驗。聖王出世。弘",
    "T54n2123_015:0146c03": "利處多。令我老弊如玉女寶。作是語己。五",
    "T54n2123_015:0146c04": "體投地禮於聖王。時典藏臣宣王十善。女聞",
    "T54n2123_015:0146c05": "十善。心大歡喜。聖王所說義無不善。為王作",
    "T54n2123_015:0146c06": "禮。悔過自責。心既調伏。時羅睺羅及諸比丘。",
    "T54n2123_015:0146c07": "還復本形。老婢見已即作是言。佛法清淨不",
    "T54n2123_015:0146c08": "捨眾生。如我弊惡猶尚化度。即受五戒。成須",
    "T54n2123_015:0146c09": "陀洹。將詣佛所。為佛作禮懺悔前罪。求佛出",
    "T54n2123_015:0146c10": "家得阿羅漢。於虛空中作十八變。波斯匿王。",
    "T54n2123_015:0146c11": "末利夫人。具白佛言。此婢前世有何罪咎生",
    "T54n2123_015:0146c12": "為婢使。復有何福值佛得道。佛告王曰。過去",
    "T54n2123_015:0146c13": "久遠有佛出世。名一寶蓋燈王。入涅槃後於",
    "T54n2123_015:0146c14": "像法中有王。名曰。雜寶華光。子名快見。出家",
    "T54n2123_015:0146c15": "學道。自恃王子常懷憍慢。和上為說甚深般",
    "T54n2123_015:0146c16": "若波羅蜜經大空大義。王子聞已。謬解邪",
    "T54n2123_015:0146c17": "說。師滅度後。即作是言。我大和上。空無智",
    "T54n2123_015:0146c18": "慧但讚空義。願我後生不樂見之。我阿闍梨",
    "T54n2123_015:0146c19": "智慧辯才。願於生生為善知識。作是語已。教",
    "T54n2123_015:0146c20": "諸徒眾。皆行邪見。雖持禁戒。由謗般若謬解",
    "T54n2123_015:0146c21": "邪說。命終之後墮阿鼻獄。八十億劫受苦無",
    "T54n2123_015:0146c22": "量。罪畢出獄。為貧賤人。五百身中聾癡無目。",
    "T54n2123_015:0146c23": "千二百身恒為人婢。佛告大王。時和上者。",
    "T54n2123_015:0146c24": "今我身是。阿闍梨者。今羅睺羅是。王子比丘",
    "T54n2123_015:0146c25": "者老婢是。徒眾弟子者。今邪見女等發菩提",
    "T54n2123_015:0146c26": "心者是。",
    "T54n2123_015:0146c27": "又薩遮尼乾子經云。昔佛在世時。欝闍延城。",
    "T54n2123_015:0146c28": "有嚴熾王。問薩遮尼乾子言。若有惡人。不信",
    "T54n2123_015:0146c29": "三寶。焚燒塔寺經書形像。惡言毀呰。言造作",
    "T54n2123_015:0147a01": "者無有福德。其供養者。虛損現在無益未來。",
    "T54n2123_015:0147a02": "或嫌塔寺及諸形像。妨是處所。破壞除滅。送",
    "T54n2123_015:0147a03": "置餘處。或破沙門房舍窟宅。或取佛物法物",
    "T54n2123_015:0147a04": "僧物。園林田宅象馬車乘。奴婢六畜衣服臥",
    "T54n2123_015:0147a05": "具。一切珍寶。或捉沙門策役驅使。責其發",
    "T54n2123_015:0147a06": "調罷令還俗。或時輕心種種戲弄。或時毀呰",
    "T54n2123_015:0147a07": "罵詈誹謗。或以杖木自手鞭打。或以種種傷",
    "T54n2123_015:0147a08": "害其身。如是惡人。攝在何等眾生分中。答言。",
    "T54n2123_015:0147a09": "大王。攝在惡逆眾生分中。大王應當上品治",
    "T54n2123_015:0147a10": "罪。所以然者。以作根本極重罪故。有五種罪",
    "T54n2123_015:0147a11": "名為根本。何等為五。一破壞塔寺焚燒經像。",
    "T54n2123_015:0147a12": "取三寶物。自作教人。見作助喜。是名第一",
    "T54n2123_015:0147a13": "根本重罪。二謗三乘法。毀呰留難隱蔽覆藏。",
    "T54n2123_015:0147a14": "是名第二根本重罪。三若有沙門。信心出家。",
    "T54n2123_015:0147a15": "剃除鬚髮身被袈裟。或有持戒或不持戒。繫",
    "T54n2123_015:0147a16": "閉牢獄枷鎖打縛。策役驅使責諸發調。或脫",
    "T54n2123_015:0147a17": "袈裟逼令還俗。或斷其命。是名第三根本重",
    "T54n2123_015:0147a18": "罪。四於五逆中若作一逆。是名第四根本重",
    "T54n2123_015:0147a19": "罪。五謗無一切善惡業報。長夜常行十不善",
    "T54n2123_015:0147a20": "業。不畏後世。自作教人堅住不捨。是名第五",
    "T54n2123_015:0147a21": "根本重罪。若犯如是根本重罪。而不自悔。決",
    "T54n2123_015:0147a22": "定燒滅一切善根。趣大地獄。受無間苦。永無",
    "T54n2123_015:0147a23": "出期。若國內有如是惡人。毀滅三寶。一切羅",
    "T54n2123_015:0147a24": "漢。諸佛聖人。出國而去。諸天悲泣善神不護。",
    "T54n2123_015:0147a25": "各自相殺四方賊起。龍王隱伏水旱不調。風",
    "T54n2123_015:0147a26": "雨失時。五穀不熟。人民飢餓遞相食噉。白骨",
    "T54n2123_015:0147a27": "滿野。多饒瘦病死亡無數。人民不知自思是",
    "T54n2123_015:0147a28": "過。反怨諸天及善神祇。",
    "T54n2123_015:0147a29": "又觀佛三昧經云。有七種重罪。一一罪能令",
    "T54n2123_015:0147b01": "眾生墮阿鼻地獄。經八萬四千大劫。一不信",
    "T54n2123_015:0147b02": "因果。二毀無十方佛。三斷學般若。四犯四重",
    "T54n2123_015:0147b03": "虛食信施。五用僧祇物。六逼掠淨行比丘尼。",
    "T54n2123_015:0147b04": "七六親所行不淨行。",
    "T54n2123_015:0147b05": "又小五濁經云。五逆罪人。別有五逆罪。第一",
    "T54n2123_015:0147b06": "慢二親而事鬼神。第二嫉妬國君。第三後生",
    "T54n2123_015:0147b07": "輕薄。第四賤其身命而貴其財。第五去福就",
    "T54n2123_015:0147b08": "禍。",
    "T54n2123_015:0147b09": "又中阿含經云。佛告比丘。若凡愚人。作身惡",
    "T54n2123_015:0147b10": "行口惡行意惡行。命終之後。生於惡趣泥犁",
    "T54n2123_015:0147b11": "之中。受極苦痛一向無樂。如有人犯盜。付王",
    "T54n2123_015:0147b12": "治其盜罪。王即遣人。於晨朝時。以一百戟而",
    "T54n2123_015:0147b13": "以刺之。彼命故存。至於日中。王復勅以二百",
    "T54n2123_015:0147b14": "戟刺。彼命故存。至於晡時。王復勅以三百戟",
    "T54n2123_015:0147b15": "刺。彼人身分皆悉破盡。其命故存。佛告比丘。",
    "T54n2123_015:0147b16": "於意云何。此人被戟為苦不耶。比丘答佛。一",
    "T54n2123_015:0147b17": "戟刺時猶尚苦痛。況三百戟。佛即以手取小",
    "T54n2123_015:0147b18": "沙石如豆等許。告諸比丘。我手中石。比雪山",
    "T54n2123_015:0147b19": "石。何者為多。比丘答佛。雪山石多。不可為",
    "T54n2123_015:0147b20": "喻。佛告比丘。三百戟苦。比泥梨苦如小沙",
    "T54n2123_015:0147b21": "石。泥犁之苦如雪山石。百千萬倍不可為喻。",
    "T54n2123_015:0147b22": "泥犁中苦其事云何。若有眾生墮泥犁中。獄",
    "T54n2123_015:0147b23": "卒以斧燒令極然。斫身八楞。及以四方。經百",
    "T54n2123_015:0147b24": "千歲極令苦痛。而不命終。要令惡盡。復坐鐵",
    "T54n2123_015:0147b25": "床。以鐵鉗口吞熱鐵丸。經百千歲。復坐鐵床。",
    "T54n2123_015:0147b26": "洋銅灌口。經百千歲。復臥鐵地。以熱鐵釘",
    "T54n2123_015:0147b27": "釘其身首。經百千歲。復出其舌使舐鐵地。以",
    "T54n2123_015:0147b28": "釘釘之如張牛皮。經百千歲。復挽項筋縛著",
    "T54n2123_015:0147b29": "車上。經百千歲。復燒鐵地令在上行。經百千",
    "T54n2123_015:0147c01": "歲。復燒火山令下足著上。血肉即消。舉足",
    "T54n2123_015:0147c02": "還生。經百千歲。復鑊煮之。經百千歲極令",
    "T54n2123_015:0147c03": "苦痛。而不命終。要令罪盡乃得出耳。是為",
    "T54n2123_015:0147c04": "泥犁地獄中苦。地獄罪畢。生於種種畜生之",
    "T54n2123_015:0147c05": "中。常處暗冥共相噉食。受苦無量不可具說。",
    "T54n2123_015:0147c06": "畜生罪畢或生人中。若從畜生為人甚難。猶",
    "T54n2123_015:0147c07": "如盲龜遇浮木孔。設生人中貧窮下賤。為他",
    "T54n2123_015:0147c08": "役使形貌醜陋。或根殘缺或復短命。若作惡",
    "T54n2123_015:0147c09": "業身死還生。在泥犁中輪轉無窮。不可具說。",
    "T54n2123_015:0147c10": "佛告比丘。凡夫愚人。作身口意三惡行者。獲",
    "T54n2123_015:0147c11": "罪如是。佛告比丘。若智慧人。作身善行口善",
    "T54n2123_015:0147c12": "行意善行。命終生於善處天上一向受樂。如",
    "T54n2123_015:0147c13": "轉輪王與七寶俱人間四妙。佛告比丘。於意",
    "T54n2123_015:0147c14": "云何。此為樂不。比丘答佛。一寶一妙。猶為極",
    "T54n2123_015:0147c15": "樂。何況七寶四妙居也。佛還以手取小沙石",
    "T54n2123_015:0147c16": "如豆等許。告諸比丘。我手中石比雪山石。何",
    "T54n2123_015:0147c17": "者為多。比丘答佛。雪山石多不可為喻。佛告",
    "T54n2123_015:0147c18": "比丘。轉輪王樂。比天上樂如小沙石。天上之",
    "T54n2123_015:0147c19": "樂如雪山石。百千萬倍不可為喻。天上之樂",
    "T54n2123_015:0147c20": "其事云何。若生天上。所受六塵無不隨意。受",
    "T54n2123_015:0147c21": "極快樂不可具說。若從天上來生人間。生帝",
    "T54n2123_015:0147c22": "王家或生大姓。大富大貴饒財多寶。名稱遠",
    "T54n2123_015:0147c23": "聞。端正殊妙眾人所愛。佛告比丘。若智慧人。",
    "T54n2123_015:0147c24": "作身口意三善行者。獲福如是。佛告比丘。此",
    "T54n2123_015:0147c25": "是世間有漏之樂。若修善根迴向菩提。於生",
    "T54n2123_015:0147c26": "死中所受果報。乃至涅槃終無有盡。",
    "T54n2123_015:0147c27": "正報頌曰。",
    "T54n2123_015:0147c28": "　六賊姦邪偽　　七識亂乖真",
    "T54n2123_015:0147c29": "　謗毀玄正理　　妄語復貪瞋",
    "T54n2123_015:0148a01": "　惡業縱橫作　　忠言不喜聞",
    "T54n2123_015:0148a02": "　一入無間獄　　萬苦競纏身",
    "T54n2123_015:0148a03": "習報頌曰。",
    "T54n2123_015:0148a04": "　邪見習癡業　　阿鼻受楚毒",
    "T54n2123_015:0148a05": "　劫盡人中生　　復與邪相續",
    "T54n2123_015:0148a06": "　邪正既相違　　自然成諂曲",
    "T54n2123_015:0148a07": "　此心若不改　　連環未絕獄",
    "T54n2123_015:0148a08": "諸經要集卷第十五"
}