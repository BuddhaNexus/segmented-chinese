{
    "T14n0550_009:0882c24": "金色童子因緣經卷第九",
    "T14n0550_009:0882c26": "譯經三藏朝散大夫試鴻臚卿",
    "T14n0550_009:0882c27": "光梵大師賜紫沙門臣惟淨等",
    "T14n0550_009:0882c28": "奉　詔譯",
    "T14n0550_009:0882c29": "爾時，國主阿闍世王得見如是人、天、大眾種",
    "T14n0550_009:0883a01": "種希有神變事已，發生最上清淨信重奇特",
    "T14n0550_009:0883a02": "之心，作是讚言：",
    "T14n0550_009:0883a03": "「奇哉！奇哉！實未曾有。尊者阿難自功德力，殊",
    "T14n0550_009:0883a04": "勝若斯而極明顯，復能開發如來最上清淨",
    "T14n0550_009:0883a05": "教法大威神力。",
    "T14n0550_009:0883a06": "「大哉！大哉！世尊如來、應供、正等正覺、最勝知",
    "T14n0550_009:0883a07": "見所宣無上清淨教法，付囑尊者大迦葉已，",
    "T14n0550_009:0883a08": "而彼尊者真實所作。",
    "T14n0550_009:0883a09": "「苦哉！如來聖日隱沒。尊者阿難，自功德光，",
    "T14n0550_009:0883a10": "挺然明照，普遍諸方。",
    "T14n0550_009:0883a11": "「苦哉！如來妙月隱沒，不常明照，如彼羅睺",
    "T14n0550_009:0883a12": "阿修羅王之所吞蝕。尊者阿難，自智慧月，舒",
    "T14n0550_009:0883a13": "光滿空，普遍照曜，如俱母陀花林茂盛開",
    "T14n0550_009:0883a14": "發。",
    "T14n0550_009:0883a15": "「苦哉！如來已入涅槃，世間離散，極大憂苦，",
    "T14n0550_009:0883a16": "猶如炎光，熱惱侵逼；尊者清淨，大雲普廕，",
    "T14n0550_009:0883a17": "所演妙言，如甘露雨，灑潤世間，咸令歡悅。",
    "T14n0550_009:0883a18": "「大哉！如來最勝意願；尊者正善，悉能圓滿。",
    "T14n0550_009:0883a19": "「大哉！如來無上教法；尊者聞持，普能開示。",
    "T14n0550_009:0883a20": "「大哉！如來無上教法；尊者荷擔，明顯若斯。",
    "T14n0550_009:0883a21": "「奇哉！尊者於聲聞中，最上名稱，真實所作，",
    "T14n0550_009:0883a22": "能具如是，昔未曾有；自勝功德，大威神力，",
    "T14n0550_009:0883a23": "無邊眾生，利益成就，廣能開釋，彼一切智，",
    "T14n0550_009:0883a24": "大功德法。",
    "T14n0550_009:0883a25": "「奇哉！尊者今能顯發，世尊大師大威神力，",
    "T14n0550_009:0883a26": "大悲所生，現饒益慧。」",
    "T14n0550_009:0883a27": "爾時，阿闍世王如是稱歎尊者阿難已，發生",
    "T14n0550_009:0883a28": "最上信重之心，即起趨前全身委地，禮尊者",
    "T14n0550_009:0883a29": "足，然後旋起雙膝著地，身毛喜豎，合掌肅",
    "T14n0550_009:0883b01": "恭，說伽陀曰：",
    "T14n0550_009:0883b02": "「歸命士夫中最勝，　　歸命尊者多聞海，",
    "T14n0550_009:0883b03": "　歸命希有不思議，　　歸命荷擔佛教者，",
    "T14n0550_009:0883b04": "　我佛淨教大威力，　　奇哉！尊者正開示，",
    "T14n0550_009:0883b05": "　尊者希有復難思，　　善為世間作利益。",
    "T14n0550_009:0883b06": "　所有如來無上教，　　付囑迦葉大智尊，",
    "T14n0550_009:0883b07": "　迦葉囑累在當仁，　　尊者今時實所作。",
    "T14n0550_009:0883b08": "　尊者為我作善利，　　殊特思議所不及，",
    "T14n0550_009:0883b09": "　佛一切智功德門，　　今日普令生悟解。",
    "T14n0550_009:0883b10": "　云何如來希有事？　　尊者利益亦復然，",
    "T14n0550_009:0883b11": "　佛一切智大悲心，　　今時悉能為開曉。",
    "T14n0550_009:0883b12": "　尊者現處聲聞位，　　我之所見實希有，",
    "T14n0550_009:0883b13": "　如佛所發大悲心，　　廣為眾生作利益。",
    "T14n0550_009:0883b14": "　摩伽陀國多人眾，　　快哉！今日得善利，",
    "T14n0550_009:0883b15": "　一切放逸諸眾生，　　因尊者故獲利益。",
    "T14n0550_009:0883b16": "　如來淨教付尊者，　　等同如來分位中，",
    "T14n0550_009:0883b17": "　今日亦同善逝尊，　　廣大施作希有事。",
    "T14n0550_009:0883b18": "　因彼阿難聖尊者，　　廣現希奇大威力，",
    "T14n0550_009:0883b19": "　由斯想念正覺尊，　　諦誠歸命伸讚歎。",
    "T14n0550_009:0883b20": "　歸命世尊大無畏，　　頂禮正覺二足尊，",
    "T14n0550_009:0883b21": "　聲聞如是現威神，　　起發利益眾生事。",
    "T14n0550_009:0883b22": "　所有如來大威力，　　正善開曉令高顯，",
    "T14n0550_009:0883b23": "　世尊雖滅亦如存，　　尊者善化無空過。」",
    "T14n0550_009:0883b24": "爾時，阿闍世王說是伽陀讚尊者已，乃發問",
    "T14n0550_009:0883b25": "言：「尊者！日照商主并其妻室宿修何因？現",
    "T14n0550_009:0883b26": "招果報其勝若斯，居家巨富財寶豐盈，於佛",
    "T14n0550_009:0883b27": "法中見諦開悟。",
    "T14n0550_009:0883b28": "「又，彼迦尸孫那利苾芻及勇戾苾芻，復修何",
    "T14n0550_009:0883b29": "因？此世巨富，廣積財寶，上族中生，於佛法",
    "T14n0550_009:0883c01": "中出家修道，斷諸煩惱證阿羅漢果。",
    "T14n0550_009:0883c02": "「彼金色苾芻往昔修因，其復云何？於此生中",
    "T14n0550_009:0883c03": "果報殊特，處于富盛上族中生，端嚴妙好身",
    "T14n0550_009:0883c04": "相具足，有金色光常所照曜，一切人眾美目",
    "T14n0550_009:0883c05": "觀瞻，金色妙衣自然覆體，遍身馥郁譬旃檀",
    "T14n0550_009:0883c06": "香，優鉢羅花妙香口出，隨風聞者生愛樂心。",
    "T14n0550_009:0883c07": "生時空中自然而雨金色妙衣及俱母陀花，",
    "T14n0550_009:0883c08": "具如是等昔未曾有大威德事，而後於佛法",
    "T14n0550_009:0883c09": "中出家修道，斷諸煩惱證阿羅漢果。唯願尊",
    "T14n0550_009:0883c10": "者，善為開示。」",
    "T14n0550_009:0883c11": "是時，尊者告阿闍世王言：「大王當知，此等皆",
    "T14n0550_009:0883c12": "由過去累生修諸福因，至于今世果熟邊際。",
    "T14n0550_009:0883c13": "現受其報。",
    "T14n0550_009:0883c14": "「大王！汝今諦聽！乃往過去九十一劫中有佛",
    "T14n0550_009:0883c15": "出世，號毘婆尸如來、應供、正等正覺、明行足、",
    "T14n0550_009:0883c16": "善逝、世間解、無上士、調御丈夫、天人師、佛、世",
    "T14n0550_009:0883c17": "尊，城名滿度摩帝，其佛世尊遊止於彼。",
    "T14n0550_009:0883c18": "「是時，城中有一商主名曰妙耳，止其城內居",
    "T14n0550_009:0883c19": "家巨富，財寶廣多數量增盈與毘沙門天王",
    "T14n0550_009:0883c20": "富饒相等，於滿度摩帝城中家族最上無與",
    "T14n0550_009:0883c21": "等者。而彼商主以富盛故，擇其勝族娶以為",
    "T14n0550_009:0883c22": "妻，其後因同妻室嬉戲遊樂，妻即懷妊。乃",
    "T14n0550_009:0883c23": "至後時其子未生，彼妙耳商主與五百商人",
    "T14n0550_009:0883c24": "同為伴侶，欲涉大海增盈息利，妻所懷子胎",
    "T14n0550_009:0883c25": "藏漸增。即時商主與諸商眾，出離自舍遠適",
    "T14n0550_009:0883c26": "他邦，隨力營為稍集財利，然於彼中其財或",
    "T14n0550_009:0883c27": "為大火所焚，或為賊盜，或為家人同伴竊取",
    "T14n0550_009:0883c28": "分逐而去。「其後妻室先所懷妊，時分滿足生",
    "T14n0550_009:0883c29": "一童子，膚體麁黑容貌醜惡，具十八種可厭",
    "T14n0550_009:0884a01": "惡相，身口穢污惡氣充盈，家人眷屬隨風聞",
    "T14n0550_009:0884a02": "者返面而去。又復童子當初生時，舍中火起",
    "T14n0550_009:0884a03": "財寶資生，焚爇竭盡無復遺餘。",
    "T14n0550_009:0884a04": "「時商主妻忙然持抱所生童子奔出其舍，舍",
    "T14n0550_009:0884a05": "中所有一切財物資生樂具，火既熾盛而竭",
    "T14n0550_009:0884a06": "焚爇，所焚無餘火乃自息。",
    "T14n0550_009:0884a07": "「時商主妻即入殘破毀故舍中，坼自半衣敷",
    "T14n0550_009:0884a08": "展于地臥置童子，于是長吁而自傷歎，即起",
    "T14n0550_009:0884a09": "思念妙耳商主涕泣而言：『苦哉！苦哉！我今何",
    "T14n0550_009:0884a10": "故如斯破散？』",
    "T14n0550_009:0884a11": "「是時，商主宅中所有奴婢眷屬營力人等，見",
    "T14n0550_009:0884a12": "是火焚悉破散已，咸生驚怖：『豈非我等由此",
    "T14n0550_009:0884a13": "惡緣亦悉破壞？』共言議已，棄商主宅分散而",
    "T14n0550_009:0884a14": "去。唯一女使素懷孝義，即自思惟：『今此妙",
    "T14n0550_009:0884a15": "耳商主宅中資財焚蕩眷屬分離，寂寞無依，",
    "T14n0550_009:0884a16": "一何所有。商主之妻單己無侶無所依怙，我",
    "T14n0550_009:0884a17": "今不應亦效餘人棄捨而去，今且但同商主",
    "T14n0550_009:0884a18": "之妻相依而住。』又復思念：『此商主妻家財資",
    "T14n0550_009:0884a19": "具既為火焚，一日之飡尚未能備，計將奈何？",
    "T14n0550_009:0884a20": "計將奈何？』",
    "T14n0550_009:0884a21": "「時彼女使作是念已，即詣妙耳商主諸有親",
    "T14n0550_009:0884a22": "族戚里之家。到已，告言：『諸親當知，商主之",
    "T14n0550_009:0884a23": "妻于今居此貧困危急逼迫分位，汝等宜為",
    "T14n0550_009:0884a24": "善施方計養育救護。』「時諸親族即如其言而",
    "T14n0550_009:0884a25": "為養育，其後非久親族舍中數數復現無義",
    "T14n0550_009:0884a26": "利事。諸親議言：『今此妙耳商主之子，極不",
    "T14n0550_009:0884a27": "吉祥而無福力，商主舍中由子生故一切破",
    "T14n0550_009:0884a28": "壞，若我諸親今時為其作養育者，我等舍中",
    "T14n0550_009:0884a29": "亦同於此非久破壞。何以故？此商主子聞其",
    "T14n0550_009:0884b01": "名者，尚生恐畏，況存養乎？』諸親即告彼女",
    "T14n0550_009:0884b02": "使言：『汝自今後，莫復來入我等舍中。』",
    "T14n0550_009:0884b03": "「是時，女使為彼諸親眾殘毀已，即自惟忖：『今",
    "T14n0550_009:0884b04": "此商主之妻，於一切處都無依托，設何方計",
    "T14n0550_009:0884b05": "得存濟邪？或可今時我詣他舍求其傭力，隨",
    "T14n0550_009:0884b06": "得所直以用存養商主之妻。』時彼女使作是",
    "T14n0550_009:0884b07": "念已，即詣他舍執諸作役，計傭受直。得已，",
    "T14n0550_009:0884b08": "持歸營貿所飡，飼商主妻自身及子。其後母",
    "T14n0550_009:0884b09": "以所生童子具醜惡相，乃為立名醜相童子。",
    "T14n0550_009:0884b10": "「是時，女使自後日日詣於他舍自竭微力，為",
    "T14n0550_009:0884b11": "彼營辦日中所食，工力既增酬直亦厚，一力",
    "T14n0550_009:0884b12": "無怠三命獲存，事雖如是然極艱苦。其妙耳",
    "T14n0550_009:0884b13": "商主之妻忽起思念：『我之舍中先有廣多奴",
    "T14n0550_009:0884b14": "婢、力人、親里、眷屬而悉捨去，唯此女使存養",
    "T14n0550_009:0884b15": "於我，我之餘命由彼而活，母族之中斯垂愛",
    "T14n0550_009:0884b16": "念，然其事繫時久，彼力單獨營作日深豈無",
    "T14n0550_009:0884b17": "疲懈？彼既乏怠或捨去邪？又復一力營工價",
    "T14n0550_009:0884b18": "直至少，所得既微不能存養，我今宜應自認",
    "T14n0550_009:0884b19": "宿業，釁累既然苦亦甘受，我當與彼女使同",
    "T14n0550_009:0884b20": "其傭力。』作是念已，即呼女使，同詣他舍計",
    "T14n0550_009:0884b21": "工取直持歸存養。「然長者妻膚體細妙麁重",
    "T14n0550_009:0884b22": "難任，饑火所焚眾苦侵逼，於須臾間疲極迷",
    "T14n0550_009:0884b23": "悶，俛仰憩止涕泣長吁，即起思念妙耳商主",
    "T14n0550_009:0884b24": "悲苦而言：『苦哉！我今何故受斯破壞艱苦？豈",
    "T14n0550_009:0884b25": "非他人昔曾見我於國城中獨為勝上，富有",
    "T14n0550_009:0884b26": "家財一切具足。何故今日福力斯盡，於國城",
    "T14n0550_009:0884b27": "中最極破壞，日詣他舍傭力存養，多種忍受",
    "T14n0550_009:0884b28": "苦惱侵逼。』時商主妻苦惱逼故，瞻視女使涕",
    "T14n0550_009:0884b29": "泣而住。",
    "T14n0550_009:0884c01": "「是時，女使轉增悲苦，亦復涕淚發如是言：『苦",
    "T14n0550_009:0884c02": "哉！苦哉！商主之妻昔居富威，身著妙衣種",
    "T14n0550_009:0884c03": "種嚴飾，妙香花鬘莊嚴其體，口中常復含咀",
    "T14n0550_009:0884c04": "妙香。時嚥津液，又如天女，而常遊戲歡喜",
    "T14n0550_009:0884c05": "園中，飲食、衣服、諸妙珍寶莊嚴等具而悉豐",
    "T14n0550_009:0884c06": "足；奴婢、眷屬、親里知識內外昌盛，隨應所與",
    "T14n0550_009:0884c07": "悉得豐贍。何故今時如是破壞？所覩儀容誠",
    "T14n0550_009:0884c08": "堪傷痛，頭髮蓬亂塵垢污身，眾苦所侵舉體",
    "T14n0550_009:0884c09": "枯悴，片衣破弊膩穢增多，蚤虱縈纏惡氣充",
    "T14n0550_009:0884c10": "塞，國城之內最下卑苦，傭力他家營食存養，",
    "T14n0550_009:0884c11": "此破壞相實可悲傷。苦哉！福分速歸破壞。苦",
    "T14n0550_009:0884c12": "哉！富貴所成不久。苦哉！業報種種差別。』",
    "T14n0550_009:0884c13": "「時彼女使如是傷歎已，復說伽陀曰：",
    "T14n0550_009:0884c14": "「『往昔身衣諸妙服，　　眾寶嚴具所莊嚴，",
    "T14n0550_009:0884c15": "　　昔日天女勝容儀，　　今居陋巷增多苦。",
    "T14n0550_009:0884c16": "　　何故今時極如是，　　一切福分皆破壞？",
    "T14n0550_009:0884c17": "　　悴弱垢穢遍身支，　　片衣破弊而覆體。",
    "T14n0550_009:0884c18": "　　往昔儀容天女相，　　人開美目共觀瞻，",
    "T14n0550_009:0884c19": "　　而今醜惡鬼無殊，　　見者咸生於厭棄。",
    "T14n0550_009:0884c20": "　　往昔豐饒諸財寶，　　國城之內為最上，",
    "T14n0550_009:0884c21": "　　諸乞丐者施均行，　　于今困極而貧賤。",
    "T14n0550_009:0884c22": "　　往昔受用增歡悅，　　家族富貴廣豐盈，",
    "T14n0550_009:0884c23": "　　今時受報既昭然，　　廣多憂苦常隨逐。",
    "T14n0550_009:0884c24": "　　苦哉！輪迴堪毀責，　　苦哉！富貴定無常，",
    "T14n0550_009:0884c25": "　　世間快樂謝於前，　　決定苦惱後當受。』",
    "T14n0550_009:0884c26": "金色童子因緣經卷第九"
}