{
    "X58n0998_001:0302a04": "華嚴五教章復古記刊行凡例",
    "X58n0998_001:0302a06": "就五教章有唐本及和本異也然今此記箋解唐",
    "X58n0998_001:0302a07": "本是故以道亭義苑所載之章文用合記文。",
    "X58n0998_001:0302a08": "教章之列次以和本中卷為唐本下卷而亦自二",
    "X58n0998_001:0302a09": "乘迴心以下即冠於編首涉獵此書者預辨其差",
    "X58n0998_001:0302a10": "也。",
    "X58n0998_001:0302a11": "教章及記先以見別行恐學者倦於周覧今以科",
    "X58n0998_001:0302a12": "安列章上以記貼附章下則文義章段自燦然焉。",
    "X58n0998_001:0302a13": "教章之訓點明慧上人高弟喜海大德所加也審",
    "X58n0998_001:0302a14": "如彼跋。",
    "X58n0998_001:0302a15": "此記諸本校正酌量衍文錯簡仍或有之偶游高",
    "X58n0998_001:0302a16": "山蘭若閱隆辨點寫本最為精詳故今依從彼本。",
    "X58n0998_001:0302a17": "記本三卷今分為六卷因以六相字顯示其序次",
    "X58n0998_001:0302a18": "矣。",
    "X58n0998_001:0302a19": "寬文九祀龍集己酉春三月日",
    "X58n0998_001:0302a20": "洛西五臺山般若寺沙門普入謹識",
    "X58n0998_001:0302b06": " 復古記序",
    "X58n0998_001:0302b08": "先師可堂和尚自幼留心華嚴教章殆忘寢食間有",
    "X58n0998_001:0302b09": "文義未通孜孜研究必求至當之說而後已雖心勦",
    "X58n0998_001:0302b10": "形瘵未始暫輟師於孔目章尤所精通頃寓菩提寺",
    "X58n0998_001:0302b11": "欽師房一日凌晨開卷豁然若有所得欽見師神采",
    "X58n0998_001:0302b12": "異常驚問莫得上人法否師具道所以然欽合掌稱",
    "X58n0998_001:0302b13": "讚且勉師以所見著述可以發明圓頓之旨師游謝",
    "X58n0998_001:0302b14": "未遑又知作者之難不敢卒易師年六十有五始述",
    "X58n0998_001:0302b15": "此記至斷惑分齊未竟功奄然歸寂矣臨終祝曰汝",
    "X58n0998_001:0302b16": "當為吾畢之善熹自媿晚進不敢輙繼前作逮今侵",
    "X58n0998_001:0302b17": "尋莫景適與先師示寂之歲相符切恐風燭難期一",
    "X58n0998_001:0302b18": "旦變滅有負遺訓於是不揆拙惡輙以平昔所聞於",
    "X58n0998_001:0302b19": "師者續其末編共成三卷然以拙工代大匠斵其能",
    "X58n0998_001:0302b20": "血指汙顏之誚乎先師專用古義訓釋因以復古命",
    "X58n0998_001:0302b21": "焉。",
    "X58n0998_001:0302b22": "紹凞壬子孟秋一日門人嗣教比丘善熹謹書",
    "X58n0998_001:0302c06": "華嚴一乘教義分齊章復古記卷第一(之上)",
    "X58n0998_001:0302c08": "玉峯沙門　師會　述",
    "X58n0998_001:0302c09": "華嚴一乘教義分齊章",
    "X58n0998_001:0302c10": "一題之中能所兩重初者章是能詮上皆所詮謂",
    "X58n0998_001:0302c11": "以玄言妙語開釋顯章一乘因果分齊也二者華",
    "X58n0998_001:0302c12": "嚴是能詮次六字是所詮謂無盡教海詮示一乘",
    "X58n0998_001:0302c13": "因果二大甚深分齊今章顯明茲義從詮就旨以",
    "X58n0998_001:0302c14": "立章題全取他名有財釋也經題之義備乎大疏",
    "X58n0998_001:0302c15": "無盡部類今將略出然圓教微言必窮法界既盡",
    "X58n0998_001:0302c16": "如來辨力各遍虗空毛端剎海盡未來際頓說常",
    "X58n0998_001:0302c17": "說若斯之教豈可限其部帙今准經文自狹之寬",
    "X58n0998_001:0302c18": "拆為十類一略本經二下本經三中本經四上本",
    "X58n0998_001:0302c19": "經五普眼經六同說經七異說經八主伴經九眷",
    "X58n0998_001:0302c20": "屬經十圓滿經解云然上諸經皆各詮顯一乘教",
    "X58n0998_001:0302c21": "義分齊若以同別開判者前八別教以雖互為主",
    "X58n0998_001:0302c22": "伴皆是無盡法海故第九一經義當同教以隨一",
    "X58n0998_001:0302c23": "方逐機少說但為方便非主經故是故下同教中",
    "X58n0998_001:0302c24": "始自一乘二三乘等並列餘經皆是第九眷屬經",
    "X58n0998_001:0303a01": "攝良由是方便故末不離本是依本而成故應法",
    "X58n0998_001:0303a02": "界故入一乘攝是故同教亦三亦一也第十經者",
    "X58n0998_001:0303a03": "總融諸本為一圓融無邊教輪謂以圓教攝前諸",
    "X58n0998_001:0303a04": "教一一同圓一切三乘等法本來是彼一乘法故",
    "X58n0998_001:0303a05": "海中百川無非海也唯是圓別或於圓中開前同",
    "X58n0998_001:0303a06": "別當知吾家所宗圓頓該盡如來難思教海總曰",
    "X58n0998_001:0303a07": "華嚴通顯一乘教義二大分齊故立斯題餘諸異",
    "X58n0998_001:0303a08": "名作者一時略舉耳。",
    "X58n0998_001:0303a09": "京大薦福寺沙門　法藏　述",
    "X58n0998_001:0303a10": "今將開釋迦如來海印三昧一乘教義。",
    "X58n0998_001:0303a11": "如來者即十身如來也海印者即斯經所依定也",
    "X58n0998_001:0303a12": "以一乘同別要依海印定起不同三乘依法住智",
    "X58n0998_001:0303a13": "說故標海印以定其宗然此三昧從喻受名良以",
    "X58n0998_001:0303a14": "如來證圓智滿墮果海時所起無方大用略說十",
    "X58n0998_001:0303a15": "大三昧此門正當依體起用遂起無盡身雲遍於",
    "X58n0998_001:0303a16": "時處頓演此經故曰所依是所證得故無出入之",
    "X58n0998_001:0303a17": "相廣如賢首品釋梵語三昧此云正受或云等持",
    "X58n0998_001:0303a18": "正思惟等一乘者即不二摩訶衍法也龍樹曰大",
    "X58n0998_001:0303a19": "本華嚴契經所說圓圓海也或稱一味大乘太一",
    "X58n0998_001:0303a20": "曰性起樹藏內莊一乘外嚴三乘及小乘等有一",
    "X58n0998_001:0303a21": "覺門向菩提樹下唯有因果二位佛及普賢二人",
    "X58n0998_001:0303a22": "開見為可化眾生張大教綱等是即圓融理智普",
    "X58n0998_001:0303a23": "別行等而為其體而言一者謂不一名一謂一切",
    "X58n0998_001:0303a24": "即一一即一切一切非一切一亦非一一切諸法",
    "X58n0998_001:0303b01": "互相涉入事事無礙相入相即無不鎔融同一法",
    "X58n0998_001:0303b02": "界皆如此故總一切法都是一乘方稱經宗故圭",
    "X58n0998_001:0303b03": "山曰統收不異謂之一運載含融謂之乘謂教理",
    "X58n0998_001:0303b04": "行果皆有運載義故總名一乘無一一法非此乘",
    "X58n0998_001:0303b05": "攝故不無他名一不二名一等也教義如下釋。",
    "X58n0998_001:0303b06": "略作十門。",
    "X58n0998_001:0303b07": "建立一乘第一教義攝益第二古今立教第三",
    "X58n0998_001:0303b08": "分教開宗第四乘教開合第五教起前後第六",
    "X58n0998_001:0303b09": "決擇其意第七施設異相第八所詮差別第九",
    "X58n0998_001:0303b10": "義理分齊第十",
    "X58n0998_001:0303b11": "初明建立一乘者。",
    "X58n0998_001:0303b12": "言初明建立一乘者謂吾祖以大手顯筆章此道",
    "X58n0998_001:0303b13": "以示後昆首辨斯義故曰初明言建立者孔目曰",
    "X58n0998_001:0303b14": "一乘法義佛及普賢願行建立有情眾生依而住",
    "X58n0998_001:0303b15": "持三乘法義眾生業行建立佛菩薩等依而住持",
    "X58n0998_001:0303b16": "故經云毗盧遮那佛願力周法界一切國土中恒",
    "X58n0998_001:0303b17": "轉無上輪等有人云吾祖建立者非也且佛及普",
    "X58n0998_001:0303b18": "賢等所證之道却竢祖師而建立哉。",
    "X58n0998_001:0303b19": "此一乘教義分齊開為二門一別教二同教。",
    "X58n0998_001:0303b20": "然此一乘者即緣起自體無盡普法也言教義者",
    "X58n0998_001:0303b21": "即下因果二大也古有多說有云能詮之教為因",
    "X58n0998_001:0303b22": "分所詮之義為果分吾祖曰此說甚踈鎮國又云",
    "X58n0998_001:0303b23": "令乖文旨及乎崇觀已來釋通此章疏記之家駕",
    "X58n0998_001:0303b24": "說之流復宗此解今不免失舉以正之孔目釋曰",
    "X58n0998_001:0303c01": "因分者是教大果分者是義大所以約果說義大",
    "X58n0998_001:0303c02": "者為果是所尅之位義大是所證之法義位相似",
    "X58n0998_001:0303c03": "故約之以顯所以約因明教大者因是能生之位",
    "X58n0998_001:0303c04": "教是能目方便義位相似故約顯之教證二分德",
    "X58n0998_001:0303c05": "量非小故名為大證分絕言是發趣者究竟所歸",
    "X58n0998_001:0303c06": "故名為義遠公亦取言教吾祖黜之清涼曰後解",
    "X58n0998_001:0303c07": "不取能詮者意云如經七偈亦明義大豈無能詮",
    "X58n0998_001:0303c08": "正應用所以甚深故名之為義可寄言說故稱之",
    "X58n0998_001:0303c09": "為說一乘體性不離此二言分齊者因門果門攝",
    "X58n0998_001:0303c10": "法無遺唯普賢智方窮其底包大虗越法界無盡",
    "X58n0998_001:0303c11": "復無盡非筭數譬喻能盡故稱分齊是故文中顯",
    "X58n0998_001:0303c12": "此教義越三乘超權漸逈異餘宗包括一切玄妙",
    "X58n0998_001:0303c13": "難思也開為二門者難思普法超情離見啟二門",
    "X58n0998_001:0303c14": "以示之故曰緣起理實用二門取會一別教二同",
    "X58n0998_001:0303c15": "教此即智論共不共也故要問云一乘教義分齊",
    "X58n0998_001:0303c16": "云何答一乘教有二種一共教二不共教圓教一",
    "X58n0998_001:0303c17": "乘所明諸義文文句句皆具一切此是不共教如",
    "X58n0998_001:0303c18": "華嚴說又曰華嚴一部是一乘不共教清涼曰別",
    "X58n0998_001:0303c19": "即不共不共頓實故又曰逈異餘教又曰不共三",
    "X58n0998_001:0303c20": "乘二乘故孔目云一乘之法對機以明別非謂自",
    "X58n0998_001:0303c21": "相而可別隨機論別相別別具十所以說十者欲",
    "X58n0998_001:0303c22": "顯無量故即圓融普法敻絕迥異故名別也二同",
    "X58n0998_001:0303c23": "教者要問曰二共教則小乘教名字雖同意皆別",
    "X58n0998_001:0303c24": "異如諸大乘經中廣說是故下同教中始於一乘",
    "X58n0998_001:0304a01": "至無量乘並列其中總出餘經故曰餘經是共教",
    "X58n0998_001:0304a02": "一乘三乘小乘共依故又孔目云同教門者則與",
    "X58n0998_001:0304a03": "三乘義同但由智迴向故入一乘攝故論及問答",
    "X58n0998_001:0304a04": "乃云共教又共者同也諸祖乃言同教濫觴於智",
    "X58n0998_001:0304a05": "論廣布於吾宗諸文同別皆自此始胸談臆說無",
    "X58n0998_001:0304a06": "足尚者備如同教問答中辨隨文釋處將略出之。",
    "X58n0998_001:0304a07": "初中二一性海果分當是不可說義何以故不與教",
    "X58n0998_001:0304a08": "相應故則十佛自境界也。",
    "X58n0998_001:0304a09": "初中者別教中因果二分也何以弁此二者雲華",
    "X58n0998_001:0304a10": "言一乘緣起自在法界不過自體因之與果故須",
    "X58n0998_001:0304a11": "弁也性海果分者謂自體究竟寂滅圓果也是不",
    "X58n0998_001:0304a12": "可說義者謂圓果絕於說相所以不可以言說而",
    "X58n0998_001:0304a13": "弁也何以故徵有何所以而不可說不與教相應",
    "X58n0998_001:0304a14": "故既不相應故不可形諸言也論曰是法極妙甚",
    "X58n0998_001:0304a15": "深獨尊離機根故離教說故形於彼佛其德勝故",
    "X58n0998_001:0304a16": "大本華嚴契經中作如是說其圓圓海德諸佛勝",
    "X58n0998_001:0304a17": "故其一切佛不能成就圓圓海劣故菩薩二乘一",
    "X58n0998_001:0304a18": "切異生亦復如是性德圓滿海是焉則十佛自境",
    "X58n0998_001:0304a19": "界者雲花曰十佛境界一即一切謂十佛世界海",
    "X58n0998_001:0304a20": "乃離世間品明十佛義謂無著佛願佛等是也四",
    "X58n0998_001:0304a21": "教三乘皆無此也故說至果全無。",
    "X58n0998_001:0304a22": "故地論云因分可說果分不可說者是也。",
    "X58n0998_001:0304a23": "地論等者清涼曰直望論意即指義大為果分故",
    "X58n0998_001:0304a24": "不可說教大為因分是則可說探玄曰此二大義",
    "X58n0998_001:0304b01": "略作四門一定名二弁相三明可說不可說四釋",
    "X58n0998_001:0304b02": "文初中所詮故所以故名之為義深故廣故名之",
    "X58n0998_001:0304b03": "為大謂義即大故名為義大表義故顯境故名之",
    "X58n0998_001:0304b04": "為說因於此說得彼義故教從所詮亦名為大此",
    "X58n0998_001:0304b05": "即大之說故名為說大此釋名也下弁相云此十",
    "X58n0998_001:0304b06": "地中宗要有六一所依果海如大虗空二地智所",
    "X58n0998_001:0304b07": "證十重法界如空中所盡之處三根本地智能證",
    "X58n0998_001:0304b08": "法界如能依盡相四諸地後得隨事起行悲智不",
    "X58n0998_001:0304b09": "住等五諸地加行所起解行為趣地方便六寄法",
    "X58n0998_001:0304b10": "顯成諸地差別即十善禪支等前三合為義大後",
    "X58n0998_001:0304b11": "三合為說大此上二大體相也彼釋地品故將究",
    "X58n0998_001:0304b12": "竟圓果合彼地中始智為義大也清涼疏主曰更",
    "X58n0998_001:0304b13": "以義求略有二種一唯就十地以明以證智為果",
    "X58n0998_001:0304b14": "分方便寄法等並為因分二約究竟佛果對普賢",
    "X58n0998_001:0304b15": "因為二分今當後義孔目與今章亦取自體寂滅",
    "X58n0998_001:0304b16": "圓果為義大普賢圓因為說大皆本地論故今引",
    "X58n0998_001:0304b17": "也探玄復明可說不可說義教義二大各有三義",
    "X58n0998_001:0304b18": "可說三義不可說義中一約果海可以總標令人",
    "X58n0998_001:0304b19": "知有名為可說不可指斥示人名不可說等具出",
    "X58n0998_001:0304b20": "如彼。",
    "X58n0998_001:0304b21": "二是緣起因分即普賢境界也。",
    "X58n0998_001:0304b22": "二緣起因分者謂方便緣修體窮位滿即普賢是",
    "X58n0998_001:0304b23": "也今約教就自體相寄緣弁起故云緣起在因門",
    "X58n0998_001:0304b24": "顯故云境界然其教大有其三種一因成就大謂",
    "X58n0998_001:0304c01": "慈悲願力為起行本故名為因二因漸成就大謂",
    "X58n0998_001:0304c02": "聞思慧等為出世智因起之不頓故名為漸三教",
    "X58n0998_001:0304c03": "說修成就大謂即修慧真修契實如於正證可寄",
    "X58n0998_001:0304c04": "言詮故名教說教說二字正揀義大非如果分不",
    "X58n0998_001:0304c05": "可說故諸地之內皆有此三若約見聞即不得分",
    "X58n0998_001:0304c06": "教義二大若約普賢解行證義即說有其教義二",
    "X58n0998_001:0304c07": "大若將見聞對普賢證亦得可言見聞是教大證",
    "X58n0998_001:0304c08": "義是義大也。",
    "X58n0998_001:0304c09": "此二無二全體遍收其猶波水思之可見。",
    "X58n0998_001:0304c10": "二祖皆用此一科名以說即無說無說即說無二",
    "X58n0998_001:0304c11": "俱融故又不可說不異於可說以真理普遍故可",
    "X58n0998_001:0304c12": "說不異不可說以緣修無性故經文雖說一分義",
    "X58n0998_001:0304c13": "亦不少論云如實滿足攝取故故云全體遍收其",
    "X58n0998_001:0304c14": "猶即波之水全波即水之波全水也。",
    "X58n0998_001:0304c15": "就普賢門復作二門一分相門二該攝門。",
    "X58n0998_001:0304c16": "就普等者雖始起於妙德圓滿在於稱周故隱文",
    "X58n0998_001:0304c17": "殊獨言普賢也所以作二門者分相以彰權實該",
    "X58n0998_001:0304c18": "攝正示無他含萬流而為其廣落群峯特現其高",
    "X58n0998_001:0304c19": "巍乎洋哉可謂逈異餘宗統收不異也。",
    "X58n0998_001:0304c20": "分相門者。",
    "X58n0998_001:0304c21": "分相門者分別三一教相差別也。",
    "X58n0998_001:0304c22": "此即別教一乘別於三乘。",
    "X58n0998_001:0304c23": "別教一乘別於三乘者至相曰依法華經約界分",
    "X58n0998_001:0304c24": "體相方便究竟不同故探玄云或開為二謂一乘",
    "X58n0998_001:0305a01": "三乘前諸教中雖有存三泯二不同然皆通三乘",
    "X58n0998_001:0305a02": "趣入故名三乘教後一直顯本法不通二乘故唯",
    "X58n0998_001:0305a03": "是一清涼曰或唯後一是不共一乘智論指此以",
    "X58n0998_001:0305a04": "為不共大品等經共二乘說故亦順四乘下章曰",
    "X58n0998_001:0305a05": "後一即別教一乘中間三教或總為一謂一三乘",
    "X58n0998_001:0305a06": "教也以此皆為三人所得故亦名稱法本教逐機",
    "X58n0998_001:0305a07": "末教或名究竟乘方便乘然於五教有乎二說一",
    "X58n0998_001:0305a08": "諸教為三乘後一為一乘略如前引廣如孔目問",
    "X58n0998_001:0305a09": "答搜探二玄諸雜章等二者以始小為三乘後三",
    "X58n0998_001:0305a10": "為一乘此如華嚴圓覺疏鈔等所以爾者前代諸",
    "X58n0998_001:0305a11": "德但於教門顯權實不同方便正乘有異尊顯華",
    "X58n0998_001:0305a12": "嚴頓圓究竟唯有此法有極果證離此普法無有",
    "X58n0998_001:0305a13": "得成佛者諸有所作皆為方便故唯後一為圓極",
    "X58n0998_001:0305a14": "一乘前之四教皆是隨宜少說縱說如來藏真常",
    "X58n0998_001:0305a15": "功德實不兼權方便安立總屬三乘貞觀以來奘",
    "X58n0998_001:0305a16": "師西歸基師承襲以五性三乘為實一乘一性為",
    "X58n0998_001:0305a17": "權其說翳於一乘其道盛行中國起信等疏以言",
    "X58n0998_001:0305a18": "教具闕等門辭而闢之遂明一乘一性為實三乘",
    "X58n0998_001:0305a19": "五性為權終頓二教皆談一性是以判入一乘清",
    "X58n0998_001:0305a20": "涼承其後圭峯繼其踵故說後三為一前二為三",
    "X58n0998_001:0305a21": "今章乃抄錄雲花之遺言勒成文體故以前諸教",
    "X58n0998_001:0305a22": "屬三皆名方便昔人不閑孔目問答搜探二玄失",
    "X58n0998_001:0305a23": "於章旨以惑後賢耳。",
    "X58n0998_001:0305a24": "如法華中宅內所指門外三車誘引諸子令得出者",
    "X58n0998_001:0305b01": "是三乘教也界外露地所授牛車是一乘教也。",
    "X58n0998_001:0305b02": "如法華等者文處可見用教分齊云今依七種教",
    "X58n0998_001:0305b03": "證華嚴經文義分齊一經謂法華勝鬘瓔珞本業",
    "X58n0998_001:0305b04": "梵網入如來境界不思議經等二論謂十地論攝",
    "X58n0998_001:0305b05": "論瑜伽雜集如實論等三疏四章五鈔六問答七",
    "X58n0998_001:0305b06": "雜孔目文義相符具可引也。",
    "X58n0998_001:0305b07": "然此一乘三乘差別諸聖教中略有十說。",
    "X58n0998_001:0305b08": "問祖曰具錄和尚微言妙旨勒成義記且孔目等",
    "X58n0998_001:0305b09": "但隨所立略引教證今何廣開義門衍引經論答",
    "X58n0998_001:0305b10": "上古但有性空二宗共談平等一味聞而易信故",
    "X58n0998_001:0305b11": "不竢證基弉諸師執三為實不信有一確乎難迴",
    "X58n0998_001:0305b12": "故須具引覺鈔云大乘與一乘異者法相宗中學",
    "X58n0998_001:0305b13": "人多不信之故華嚴藏和尚製五教義分齊文中",
    "X58n0998_001:0305b14": "料簡大乘一乘有十義差別都引二十餘部經論",
    "X58n0998_001:0305b15": "證之故知學識寡淺者難免謗法是故圭峯作此",
    "X58n0998_001:0305b16": "指示不言為此而作章獨揀相宗不揀終頓也有",
    "X58n0998_001:0305b17": "謂圭峯述吾祖製文之意者不亦謬乎且佛陀光",
    "X58n0998_001:0305b18": "繼踵諸德共尊華嚴廣有述作豈亦為彼相學者",
    "X58n0998_001:0305b19": "哉。",
    "X58n0998_001:0305b20": "一權實差別。",
    "X58n0998_001:0305b21": "一權實差別者此約究竟方便以明權實方便者",
    "X58n0998_001:0305b22": "權施方便也即法華經開方便門也於五教中後",
    "X58n0998_001:0305b23": "一為究竟乘亦名本教亦名正乘前之四教為方",
    "X58n0998_001:0305b24": "便乘亦名末教方便故權究竟故實問終教亦名",
    "X58n0998_001:0305c01": "實教頓亦名實何以為權答以實體不足故不說",
    "X58n0998_001:0305c02": "一切皆有佛知見故故屬三乘縱談一乘一性但",
    "X58n0998_001:0305c03": "有理性因車而無果性果車今章約果故說皆空",
    "X58n0998_001:0305c04": "並為方便車須捨方便而趣正乘然後成佛故非",
    "X58n0998_001:0305c05": "究竟而是權也問清涼曰有實不滯方便故不會",
    "X58n0998_001:0305c06": "之何謂趣正乘是方便耶答曰祖師但云不滯方",
    "X58n0998_001:0305c07": "便不言不是方便雖不俟會根熟而自歸譬如寄",
    "X58n0998_001:0305c08": "宿旅亭雖不遣而自往矣清涼曰謂昔日雖有大",
    "X58n0998_001:0305c09": "乘亦說如來藏性涅槃法身真常之理未曾顯說",
    "X58n0998_001:0305c10": "一切眾生皆悉具有如來知見唯為一事出現於",
    "X58n0998_001:0305c11": "世不為於餘則一乘三乘昔權今實於理照著故",
    "X58n0998_001:0305c12": "叡公云至如般若諸經深無不極故道者以之而",
    "X58n0998_001:0305c13": "歸大無不包故乘者以之而運然其大略皆以適",
    "X58n0998_001:0305c14": "化為本應勸之門不得不以善權為用權之為化",
    "X58n0998_001:0305c15": "悟物雖弘於實體不足皆屬法華固其宜矣其宜",
    "X58n0998_001:0305c16": "則昔有實總屬三車皆為方便也。",
    "X58n0998_001:0305c17": "以三中牛車亦同羊鹿權引諸子務令得出是故臨",
    "X58n0998_001:0305c18": "門三車俱是開方便門四衢道中別授大白牛車方",
    "X58n0998_001:0305c19": "為示真實相。",
    "X58n0998_001:0305c20": "以三中等者相宗不信三外有一以門外牛車混",
    "X58n0998_001:0305c21": "於露地二牛不辨故今判云三中牛車同於羊鹿",
    "X58n0998_001:0305c22": "俱屬方便門也露地大車為真實相孔目云別教",
    "X58n0998_001:0305c23": "者三界外別索大牛之車故也。",
    "X58n0998_001:0305c24": "若彼三中牛車亦是實者長者宅內引諸子時指彼",
    "X58n0998_001:0306a01": "牛車只在門外此應亦出即得見車如何出竟至本",
    "X58n0998_001:0306a02": "所指車所住處而不得故後更索耶。",
    "X58n0998_001:0306a03": "若彼等者鎮國曰羊鹿是虗指出門不上車牛車",
    "X58n0998_001:0306a04": "若是實出門即合上今諸子皆索明知三皆虗指",
    "X58n0998_001:0306a05": "昔指三乘俱在界外二乘出三界無有真實證菩",
    "X58n0998_001:0306a06": "薩出三界豈有真實證俱無實證名不上車明知",
    "X58n0998_001:0306a07": "三乘皆是權設。",
    "X58n0998_001:0306a08": "亦不可說界外索車但是二乘以經不說彼求牛車",
    "X58n0998_001:0306a09": "人出門即得彼牛車故又不說彼索先許車唯二乘",
    "X58n0998_001:0306a10": "故。",
    "X58n0998_001:0306a11": "亦不可等者恐彼救云但是迴心二乘出竟索車",
    "X58n0998_001:0306a12": "故云經不說等既不得車明皆無體以無可得故",
    "X58n0998_001:0306a13": "長者虗指三車實無盡無生智是二乘車體丈六",
    "X58n0998_001:0306a14": "淺智是牛車體二乘之智既非真實丈六淺智豈",
    "X58n0998_001:0306a15": "有實耶故知同索。",
    "X58n0998_001:0306a16": "是故經中諸子得出至露地已各白父言父先所許",
    "X58n0998_001:0306a17": "玩好之具羊車鹿車牛車願時賜與以此得知三車",
    "X58n0998_001:0306a18": "同索。",
    "X58n0998_001:0306a19": "諸子既索牛車明同無體故牒索耳索車是喻約",
    "X58n0998_001:0306a20": "法云何古有多釋略要有二一者機索二者口索",
    "X58n0998_001:0306a21": "言機索者三乘之人以佛教門出三界苦謂為究",
    "X58n0998_001:0306a22": "竟不解索車已被陶練一乘機發機宜叩聖義言",
    "X58n0998_001:0306a23": "索耳佛知機熟靈山集會為說法華一極之旨即",
    "X58n0998_001:0306a24": "是各賜諸子等一大車二口索者已集靈山三乘",
    "X58n0998_001:0306b01": "三根皆悉啟言求法求記即是索車為說與記令",
    "X58n0998_001:0306b02": "其修證即是等賜彌勒序品陳四眾疑徵佛定因",
    "X58n0998_001:0306b03": "已是索義文殊云諸求三乘人若有疑悔者佛當",
    "X58n0998_001:0306b04": "為除斷令盡無有餘已許等賜方便品初云告諸",
    "X58n0998_001:0306b05": "聲聞眾及求緣覺乘我令脫苦縛逮得涅槃者佛",
    "X58n0998_001:0306b06": "以方便力示以三乘教眾生處處着引之令得出",
    "X58n0998_001:0306b07": "已是開權又云舍利弗當知諸佛語無異於佛所",
    "X58n0998_001:0306b08": "說法當生大信力世尊法久後要當說真實即是",
    "X58n0998_001:0306b09": "顯實開權顯實已是略賜亦是許與身子三請法",
    "X58n0998_001:0306b10": "說索車譬喻品初騰疑白佛請說喻車踊出品中",
    "X58n0998_001:0306b11": "彌勒陳疑請說果車開示知見說佛壽量等即是",
    "X58n0998_001:0306b12": "等賜三根求記即是索車佛皆與記即是等賜菩",
    "X58n0998_001:0306b13": "薩聞是法疑網皆已除即是歎喜千二百羅漢悉",
    "X58n0998_001:0306b14": "亦當作佛皆是賜義故合喻云令諸子等日夜劫",
    "X58n0998_001:0306b15": "數常得遊戲與諸菩薩及聲聞眾乘是寶乘直至",
    "X58n0998_001:0306b16": "道場由是故知三乘皆索三乘皆賜。",
    "X58n0998_001:0306b17": "此中三車約彼三乘所求果說。",
    "X58n0998_001:0306b18": "此中等者鎮國曰三乘之果非究竟故是故要須",
    "X58n0998_001:0306b19": "迴入一乘方有果證正是今章分相之意也首明",
    "X58n0998_001:0306b20": "義大是佛究竟果法也離普法外餘乘無成佛之",
    "X58n0998_001:0306b21": "義故演義曰前四因中則有至果全無又云約果",
    "X58n0998_001:0306b22": "則會三乘之因同歸一果故則知三乘無果故說",
    "X58n0998_001:0306b23": "三車虗指也。",
    "X58n0998_001:0306b24": "以是意所標趣故。",
    "X58n0998_001:0306c01": "以是意等者稟教造修志求果故。",
    "X58n0998_001:0306c02": "問二乘各得小果何以界外更索耶。",
    "X58n0998_001:0306c03": "二乘志期羅漢既已出界各證小果理不應索今",
    "X58n0998_001:0306c04": "云何索。",
    "X58n0998_001:0306c05": "答依小乘云有教有行果今依大乘云昔日但有言",
    "X58n0998_001:0306c06": "教無實行果故故云三車空無。",
    "X58n0998_001:0306c07": "阿含經等依彼自宗則云有所稟之教依以起行",
    "X58n0998_001:0306c08": "以行趣果得二涅槃今依法華了義大乘等經則",
    "X58n0998_001:0306c09": "云昔日但有善誘之空言不能如實修四無量故",
    "X58n0998_001:0306c10": "無實行所得非真故無實果故云三車空無也法",
    "X58n0998_001:0306c11": "華云以佛教門出三界苦故云但有言教且法華",
    "X58n0998_001:0306c12": "經者宗意在於一乘吾祖止有判屬漸教以約五",
    "X58n0998_001:0306c13": "時漸說故鎮國云華嚴之圓是頓中之圓法華之",
    "X58n0998_001:0306c14": "圓是漸中之圓漸頓之義二經則異圓教化法二",
    "X58n0998_001:0306c15": "經不殊今章與搜探孔目問答圓覺華嚴等疏盡",
    "X58n0998_001:0306c16": "皆判為同教一乘通教一乘等。",
    "X58n0998_001:0306c17": "若望自宗並皆得果若不得者如何出世今言俱不",
    "X58n0998_001:0306c18": "得者以望一乘故是故以實映權則方便相盡故皆",
    "X58n0998_001:0306c19": "無得也。",
    "X58n0998_001:0306c20": "本求出界今既出已非不得也仍在所引之中故",
    "X58n0998_001:0306c21": "皆無得望一乘也映者隱也實現而權自隱矣方",
    "X58n0998_001:0306c22": "便隨宜巧便施設引歸一實一實既顯假相亡矣",
    "X58n0998_001:0306c23": "故云方便相盡。",
    "X58n0998_001:0306c24": "為欲迴彼三人入一乘故是故大乘亦說迴也。",
    "X58n0998_001:0307a01": "為欲等者謂有義云昔既有實會二歸一義則明",
    "X58n0998_001:0307a02": "矣今謂隨機引導權設三乘三皆無體是故大乘",
    "X58n0998_001:0307a03": "亦說迴也。",
    "X58n0998_001:0307a04": "若不爾者彼求牛車人既出界外不同凡夫非求羊",
    "X58n0998_001:0307a05": "鹿不同二乘未得露地大白牛車不同一乘若非三",
    "X58n0998_001:0307a06": "中大乘更是何色人也。",
    "X58n0998_001:0307a07": "若不等者已出三界固非凡夫退非二乘進非一",
    "X58n0998_001:0307a08": "乘求牛車者當知是彼大乘人也。",
    "X58n0998_001:0307a09": "以至自位究竟處故後皆進入別教一乘。",
    "X58n0998_001:0307a10": "自位者三乘自所得位也究竟處修因所至之處也",
    "X58n0998_001:0307a11": "後皆進入果車住處既皆空無則當等賜大白牛",
    "X58n0998_001:0307a12": "車無盡普法是圓果故探玄云共教菩薩於彼教",
    "X58n0998_001:0307a13": "中多時長養深解窮徹行布教源即當得此普賢",
    "X58n0998_001:0307a14": "法界以離此普法更無餘路得成佛故故云入也。",
    "X58n0998_001:0307a15": "問臨門三車為實不實耶。",
    "X58n0998_001:0307a16": "實不實者據自宗則得果望一乘則空無就彼三",
    "X58n0998_001:0307a17": "車為實不實。",
    "X58n0998_001:0307a18": "答實不實。",
    "X58n0998_001:0307a19": "實不實答也。",
    "X58n0998_001:0307a20": "何以故。",
    "X58n0998_001:0307a21": "何以下釋所以。",
    "X58n0998_001:0307a22": "是方便故由是方便引子得出非不實由是方便引",
    "X58n0998_001:0307a23": "故非是實此二無二唯一相也。",
    "X58n0998_001:0307a24": "是方便故者總示由是方便引得出在三乘而非",
    "X58n0998_001:0307b01": "不實也由是方便引故望一乘而非是實也雖有",
    "X58n0998_001:0307b02": "二義而無二法故實不實唯一相也。",
    "X58n0998_001:0307b03": "二教義差別。",
    "X58n0998_001:0307b04": "教者因大也義者果大也因果不同故言差別。",
    "X58n0998_001:0307b05": "以臨門牛車亦同羊鹿但有其名以望一乘俱是教",
    "X58n0998_001:0307b06": "故。",
    "X58n0998_001:0307b07": "界內具許三車出門不上牛車同索故云但有其",
    "X58n0998_001:0307b08": "名俱是教者望彼一乘但是因故果虗指故下文",
    "X58n0998_001:0307b09": "云三乘為教一乘為義故知差別。",
    "X58n0998_001:0307b10": "是故經云以佛教門出三界苦。",
    "X58n0998_001:0307b11": "亦不可說以佛教言但約二乘以經不簡故彼求牛",
    "X58n0998_001:0307b12": "人等尋教至義亦同二乘俱不得故。",
    "X58n0998_001:0307b13": "義如前釋。",
    "X58n0998_001:0307b14": "三所期差別以彼一乘非是界內先許三是故界外",
    "X58n0998_001:0307b15": "四衢道中授諸子時皆云非本所望。",
    "X58n0998_001:0307b16": "以彼一乘四十餘年秘而不說故非界內所許三",
    "X58n0998_001:0307b17": "車直至法華方始開顯等賜大車故云四衢道中",
    "X58n0998_001:0307b18": "授時非望也四衢即諭界外如四達通衢不同火",
    "X58n0998_001:0307b19": "宅內也。",
    "X58n0998_001:0307b20": "是故經云是時諸子各乘大車得未曾有非本所望",
    "X58n0998_001:0307b21": "亦不可說非本所望但約二乘以經不簡故聖言無",
    "X58n0998_001:0307b22": "失故。",
    "X58n0998_001:0307b23": "一一作此遮者為彼宗固執不可迴故。",
    "X58n0998_001:0307b24": "良以門內所許今皆無得露地牛車本非悕冀故今",
    "X58n0998_001:0307c01": "得之言非本所望也。",
    "X58n0998_001:0307c02": "四德量差別謂宅內指外但云牛車不言餘德而露",
    "X58n0998_001:0307c03": "地所授七寶大車謂寶網鈴等無量眾寶而莊嚴等",
    "X58n0998_001:0307c04": "此則體具德也又彼但云牛不言餘相此云白牛肥",
    "X58n0998_001:0307c05": "壯大力其疾如風等用殊勝也又云多諸儐從而侍",
    "X58n0998_001:0307c06": "衛等行眷屬也。",
    "X58n0998_001:0307c07": "宅內等者但云羊鹿牛車不言餘德不同七寶大",
    "X58n0998_001:0307c08": "車寶等莊嚴也則彼三乘行用體德皆悉不具故",
    "X58n0998_001:0307c09": "與一乘差別二宗異也若爾豈彼無行解位地等",
    "X58n0998_001:0307c10": "耶孔目曰又諸三乘經論所明位地及差別次第",
    "X58n0998_001:0307c11": "法相等並約信解門中作如是說又曰行解亦入",
    "X58n0998_001:0307c12": "解門是故今章約行德勝用揀彼不具也。",
    "X58n0998_001:0307c13": "此等異相並約同教一乘以明異耳。",
    "X58n0998_001:0307c14": "約同教者未顯無盡故非別教如善財見三千大",
    "X58n0998_001:0307c15": "千界塵數知識探玄判云同教者義同此也同者",
    "X58n0998_001:0307c16": "同前諸教三乘故名同也。",
    "X58n0998_001:0307c17": "又彼三中牛車唯一以彼宗明一相方便無主伴故",
    "X58n0998_001:0307c18": "此則不爾主伴具足攝德無量是故經云我有如是",
    "X58n0998_001:0307c19": "七寶大車其數無量無量寶車非適一也此顯一乘",
    "X58n0998_001:0307c20": "無盡教義廣說如華嚴中。",
    "X58n0998_001:0307c21": "又彼等至相曰在一乘則圓明具德處三乘則一",
    "X58n0998_001:0307c22": "相孤門故知二乘宗不同今約之以弁一相方便",
    "X58n0998_001:0307c23": "者下文云隨機少說一相一寂一味等理非窮盡",
    "X58n0998_001:0307c24": "說孔目云三乘終教寂照照寂一相真如乃至有",
    "X58n0998_001:0308a01": "為無為等宗並不同義理各別則知終教三乘等",
    "X58n0998_001:0308a02": "乃一相方便耳今明無量寶車具足主伴故差別",
    "X58n0998_001:0308a03": "也此等祖文如稻麻竹葦不可固執適者往也之",
    "X58n0998_001:0308a04": "也非適所謂一也此顯示所宗法也華嚴者能詮",
    "X58n0998_001:0308a05": "教也古人有云法華一乘意兼兩勢等其言已錯",
    "X58n0998_001:0308a06": "或云於此可用其言亦錯也法華宗於會三義當",
    "X58n0998_001:0308a07": "同教非以無盡為宗但由經文具斯二義章中引",
    "X58n0998_001:0308a08": "成如七八二門皆同教也。",
    "X58n0998_001:0308a09": "此約別教一乘以明異耳。",
    "X58n0998_001:0308a10": "上四皆約法華四乘義如初門辨。",
    "X58n0998_001:0308a11": "五約寄位差別如本業經仁王經及地論梁攝論等",
    "X58n0998_001:0308a12": "皆以初二三地寄在世間四地至七地寄出世間八",
    "X58n0998_001:0308a13": "地已上寄出出世間於出世間中四地五地寄聲聞",
    "X58n0998_001:0308a14": "法六地寄緣覺法七地寄菩薩法八地以上寄一乘",
    "X58n0998_001:0308a15": "法。",
    "X58n0998_001:0308a16": "彼經論等則以四乘寄顯諸地不同今却約諸地",
    "X58n0998_001:0308a17": "顯諸乘有異。",
    "X58n0998_001:0308a18": "若大乘即是一乘者七地即應是出出世又不應一",
    "X58n0998_001:0308a19": "乘在於八地是故當知法華中三乘之人為求三車",
    "X58n0998_001:0308a20": "出至門外者即三乘俱是出世自位究竟也即是此",
    "X58n0998_001:0308a21": "中四地以去至七地者是也四衢別授大白牛車者",
    "X58n0998_001:0308a22": "此在出世之上故是出出世一乘法即是此中八地",
    "X58n0998_001:0308a23": "以上一乘法也。",
    "X58n0998_001:0308a24": "問若爾何故梁攝論云二乘善名出世從八地以上",
    "X58n0998_001:0308b01": "乃至佛地名出出世既不言三乘是出世如何作是",
    "X58n0998_001:0308b02": "說耶答既四五二地為聲聞第六地為緣覺八地已",
    "X58n0998_001:0308b03": "去為出出世彼第七地是何人耶是故當知彼云二",
    "X58n0998_001:0308b04": "乘善名出世即大小二乘也以聲聞緣覺俱名為小",
    "X58n0998_001:0308b05": "故二乘名通具如下說。",
    "X58n0998_001:0308b06": "二乘名通具如下說者如同教中也。",
    "X58n0998_001:0308b07": "六付屬差別如法華經云於未來世若善男子善女",
    "X58n0998_001:0308b08": "人信如來智慧者當為演說此法華經使得聞知為",
    "X58n0998_001:0308b09": "令其人得佛智慧故若有眾生不信受者當於如來",
    "X58n0998_001:0308b10": "餘深法中示教利喜汝等若能如是則為報佛恩。",
    "X58n0998_001:0308b11": "於未下至得佛智慧囑一乘也若有下至示教利",
    "X58n0998_001:0308b12": "喜囑三乘也汝等下通示囑也。",
    "X58n0998_001:0308b13": "解云餘深法者即是大乘非一乘故稱之為餘然非",
    "X58n0998_001:0308b14": "小乘是以稱深。",
    "X58n0998_001:0308b15": "餘者所未盡之謂也孔目所謂是隨一方化儀少",
    "X58n0998_001:0308b16": "說非無盡說者又如經云是有餘說非無上說故",
    "X58n0998_001:0308b17": "云即大乘稱為餘然非愚法故稱深也。",
    "X58n0998_001:0308b18": "亦不可說以彼小乘為餘深法以法華中正破小乘",
    "X58n0998_001:0308b19": "豈可歎甚深耶。",
    "X58n0998_001:0308b20": "法華破小顯一故不可嘆甚深也。",
    "X58n0998_001:0308b21": "是故當知法華別意正在一乘故作此付屬也。",
    "X58n0998_001:0308b22": "法華宗義是於一乘今雖二乘等付當知其意正",
    "X58n0998_001:0308b23": "在一乘也。",
    "X58n0998_001:0308b24": "七根緣受者差別。",
    "X58n0998_001:0308c01": "根器機緣受行之者有所不同謂普別二機感普",
    "X58n0998_001:0308c02": "別二法各不同也。",
    "X58n0998_001:0308c03": "如此經性起品云佛子菩薩摩訶薩無量億那由他",
    "X58n0998_001:0308c04": "劫行六波羅蜜修習道品善根未聞此經雖聞不信",
    "X58n0998_001:0308c05": "受持隨順是等猶為假名菩薩。",
    "X58n0998_001:0308c06": "解云此明三乘菩薩根未熟故雖如是經爾許劫修",
    "X58n0998_001:0308c07": "行不信不聞此一乘經者是人也當知是前法華經",
    "X58n0998_001:0308c08": "內餘深法中示教利喜者是也以望一乘究竟法是",
    "X58n0998_001:0308c09": "故說彼以為假名若望自宗亦真實也此文意明華",
    "X58n0998_001:0308c10": "嚴是別教一乘不同彼也。",
    "X58n0998_001:0308c11": "言以為假名者章中明言望一故說為假名望彼",
    "X58n0998_001:0308c12": "自宗亦真實也探玄云假名菩薩者但依權教修",
    "X58n0998_001:0308c13": "行昧得一乘實行也非初地前地上若其如此則",
    "X58n0998_001:0308c14": "不能分二宗顯差別矣。",
    "X58n0998_001:0308c15": "八難信易信差別。",
    "X58n0998_001:0308c16": "如此經賢首品云一切世界群生類尠有欲求聲聞",
    "X58n0998_001:0308c17": "乘求緣覺乘者轉復少求大乘者甚希有求大乘者",
    "X58n0998_001:0308c18": "猶為易能信此法甚為難。",
    "X58n0998_001:0308c19": "舉三乘之信展轉猶難況於一乘明文照然權實",
    "X58n0998_001:0308c20": "有據。",
    "X58n0998_001:0308c21": "解云以此品中正明信位終心即攝一切位及成佛",
    "X58n0998_001:0308c22": "等事既超三乘恐難信受故舉三乘對比決之。",
    "X58n0998_001:0308c23": "信位終心者即十信滿心勝進分上得一切位及",
    "X58n0998_001:0308c24": "佛地等故云成佛等事此是實成非變化成非三",
    "X58n0998_001:0309a01": "乘境界設有聞者必難信受至今有謂但名字觀",
    "X58n0998_001:0309a02": "行即耳非究竟即也經恐難信故以三乘對決顯",
    "X58n0998_001:0309a03": "二宗不同也問前明果德絕於說相云何十信終",
    "X58n0998_001:0309a04": "心即具佛果德用若十信同果德者即果德是可",
    "X58n0998_001:0309a05": "說之相何名不可說耶答因位弁果德者欲彰果",
    "X58n0998_001:0309a06": "德是不可說是故歎德文言菩薩在於一地普攝",
    "X58n0998_001:0309a07": "一切諸地功德也。",
    "X58n0998_001:0309a08": "九約機顯理差別。",
    "X58n0998_001:0309a09": "如此經第九地初偈云若眾生下劣其心厭沒者示",
    "X58n0998_001:0309a10": "以聲聞道令出於眾苦若復有眾生諸根少明利樂",
    "X58n0998_001:0309a11": "於因緣法為說辟支佛若人根明利有大慈悲心饒",
    "X58n0998_001:0309a12": "益諸眾生為說菩薩道若有無上心決定樂大事為",
    "X58n0998_001:0309a13": "示於佛乘說無盡佛法。",
    "X58n0998_001:0309a14": "諦緣度等為三乘皆是一方化儀有限說也非是",
    "X58n0998_001:0309a15": "無盡佛法故云差別。",
    "X58n0998_001:0309a16": "解云此明一乘法門主伴具足故云無盡佛法不同",
    "X58n0998_001:0309a17": "三乘一相一寂等法以此地中作大法師明說法儀",
    "X58n0998_001:0309a18": "軌是故開示一乘三乘文義差別。",
    "X58n0998_001:0309a19": "主伴具足等者如此經中一一結通一切時處皆",
    "X58n0998_001:0309a20": "說此法又一一法門皆說十者欲顯無盡故或名",
    "X58n0998_001:0309a21": "無盡修多羅海與彼三乘不同一相一寂即一事",
    "X58n0998_001:0309a22": "一理所謂三乘終教一相真如也而言等者孔目",
    "X58n0998_001:0309a23": "云并初教門染淨即空愚法小乘苦諦之教所詮",
    "X58n0998_001:0309a24": "實法有為無為等宗並不同義理各別也下文云",
    "X58n0998_001:0309b01": "若依三乘種性差別略有三說一約始教二約終",
    "X58n0998_001:0309b02": "教三約頓教今就彼終教以揀明知此章通揀諸",
    "X58n0998_001:0309b03": "教三乘無足疑者以此下示經意也。",
    "X58n0998_001:0309b04": "十本末開合差別。",
    "X58n0998_001:0309b05": "如大乘同性經云所有聲聞法辟支佛法菩薩法諸",
    "X58n0998_001:0309b06": "佛法。",
    "X58n0998_001:0309b07": "所有下至諸佛法本末分異也諸佛法是本餘法",
    "X58n0998_001:0309b08": "是末故二宗差別也。",
    "X58n0998_001:0309b09": "如是一切諸法皆悉流入毗盧遮那智藏大海。",
    "X58n0998_001:0309b10": "如是諸法是前二乘并菩薩法也皆悉流入者會",
    "X58n0998_001:0309b11": "前三乘之末歸遮那之本法也經文甚顯。",
    "X58n0998_001:0309b12": "此文約本末分異仍會末歸本明一乘三乘差別理",
    "X58n0998_001:0309b13": "耳。",
    "X58n0998_001:0309b14": "本末分異前分四法也仍會末歸本即如是下會",
    "X58n0998_001:0309b15": "一切三乘法歸第四諸佛法也章語如揭日月而",
    "X58n0998_001:0309b16": "行也何其惑哉智藏大海即諸佛十地中第十名",
    "X58n0998_001:0309b17": "也。",
    "X58n0998_001:0309b18": "此上十證足為龜鏡。",
    "X58n0998_001:0309b19": "龜者定吉凶鏡乃別妍媸以喻聖言能判二宗也。",
    "X58n0998_001:0309b20": "其別教一乘所明行位因果等相與彼三乘教施設",
    "X58n0998_001:0309b21": "分齊全別不同廣在經文略如下辨縱無教證依彼",
    "X58n0998_001:0309b22": "義異尚須分宗況聖教雲披煥然溢目矣。",
    "X58n0998_001:0309b23": "所詮差別具明行位等相二宗分齊不同故云略",
    "X58n0998_001:0309b24": "如下辨尚須分宗者文中雖但云三一差別意兼",
    "X58n0998_001:0309c01": "小乘明有三宗一小乘宗二三乘宗三一乘宗然",
    "X58n0998_001:0309c02": "此三宗寄於五教則有二說一依此章并孔目等",
    "X58n0998_001:0309c03": "則以後為一乘宗中間三教為三乘宗初一為小",
    "X58n0998_001:0309c04": "乘宗探玄云謂小乘三乘一乘智論既將此經為",
    "X58n0998_001:0309c05": "不與二乘共故名為不共即是一乘大品等諸教",
    "X58n0998_001:0309c06": "為通三乘同觀得益故名為共即是三乘四阿含",
    "X58n0998_001:0309c07": "經不共菩薩即是小乘亦名不共依此三位梁論",
    "X58n0998_001:0309c08": "第八善成立有三種一立小乘二立三乘三立一",
    "X58n0998_001:0309c09": "乘下章云是故當知三宗各別理無疑也清涼亦",
    "X58n0998_001:0309c10": "曰或唯後一為不共也二依圓覺華嚴等疏初一",
    "X58n0998_001:0309c11": "為小乘宗次一為三乘宗後三為一乘宗今當前",
    "X58n0998_001:0309c12": "義至文更釋。",
    "X58n0998_001:0309c13": "二駭攝門者。",
    "X58n0998_001:0309c14": "駭攝者若但明分相則唯彰權實不同義非絕待",
    "X58n0998_001:0309c15": "豈知一外無三獨一圓極今備駭諸權駭攝一切",
    "X58n0998_001:0309c16": "方盡圓融無礙之大宗也。",
    "X58n0998_001:0309c17": "一切三乘等本來悉是彼一乘法。",
    "X58n0998_001:0309c18": "一切三乘本來是一乘良以三乘無體攬一成故",
    "X58n0998_001:0309c19": "則經云於一佛乘分別說三祖曰普法所成故既",
    "X58n0998_001:0309c20": "無自體全攬一成故本來是一浮石曰且約印像",
    "X58n0998_001:0309c21": "以明六相示一乘三乘主伴相成顯法分齊總相",
    "X58n0998_001:0309c22": "者義當圓教別相者義當三乘教如六相不即不",
    "X58n0998_001:0309c23": "離不一不異常在中道一乘三乘亦復如是主伴",
    "X58n0998_001:0309c24": "相資不即不離不一不異雖利益眾生而唯在中",
    "X58n0998_001:0310a01": "道主伴相成顯法如是昔說三乘派總為別今言",
    "X58n0998_001:0310a02": "即一攬別成總乃成普法也吾祖復曰一切即一",
    "X58n0998_001:0310a03": "者會別歸總故顯一甚深故一外無三方稱圓極",
    "X58n0998_001:0310a04": "也。",
    "X58n0998_001:0310a05": "何以故。",
    "X58n0998_001:0310a06": "前曰三一不同何以復說悉是故徵也。",
    "X58n0998_001:0310a07": "三乘望一乘有二門故謂不異不一也。",
    "X58n0998_001:0310a08": "由有二門故說別而復說即也。",
    "X58n0998_001:0310a09": "初不異亦二一以三即一故不異二以一即三故不",
    "X58n0998_001:0310a10": "異。",
    "X58n0998_001:0310a11": "三一互即故云不異。",
    "X58n0998_001:0310a12": "問若據初門三即一者未知彼三為存為壞若存如",
    "X58n0998_001:0310a13": "何唯一若壞彼三乘機更依何法而得進修。",
    "X58n0998_001:0310a14": "三即一而唯有一者且普別二機各得自法吾祖",
    "X58n0998_001:0310a15": "云若彼別機稱自根器但各見己所見聞自所聞",
    "X58n0998_001:0310a16": "皆不見他所見不聞他所聞若壞彼三如何進修",
    "X58n0998_001:0310a17": "若存彼三如何唯一進退不可故須問以通釋。",
    "X58n0998_001:0310a18": "答有四句一由即一故不待壞二由即一故不礙存",
    "X58n0998_001:0310a19": "三由即一故無不壞四由即一故無可存由初二義",
    "X58n0998_001:0310a20": "三乘機得有所依由後二義三乘機得入一乘由四",
    "X58n0998_001:0310a21": "句俱即一故是故唯有一乘更無餘也。",
    "X58n0998_001:0310a22": "一由即一不待壞既即是一將待何壞二既已即",
    "X58n0998_001:0310a23": "一何礙其存三既其即一復何不壞四既其即一",
    "X58n0998_001:0310a24": "復何可存初二三存故得有所依後二三即是一",
    "X58n0998_001:0310b01": "無可存壞汝等所行是菩薩道故得入一乘也。",
    "X58n0998_001:0310b02": "二以一乘即三明不異者隱顯四句反上思之是故",
    "X58n0998_001:0310b03": "唯有三乘更無一也此如下同教中辨。",
    "X58n0998_001:0310b04": "一乘即三而不異即下攬實成權門也隱顯反上",
    "X58n0998_001:0310b05": "者一由即三故不待隱二由即三故不礙顯三由",
    "X58n0998_001:0310b06": "即三故無不隱四由即三故無可顯由四句俱即",
    "X58n0998_001:0310b07": "三故唯有三乘更無一也此如下同教辨者非此",
    "X58n0998_001:0310b08": "門意故指如下即攬實成權也四句之中或唯三",
    "X58n0998_001:0310b09": "乘即三乘宗耳問何以不作問及結語耶答一乘",
    "X58n0998_001:0310b10": "隱顯者對別機小智說也以彼不見他所見不聞",
    "X58n0998_001:0310b11": "他所聞隱彼無盡法也故圓融本法法爾常然本",
    "X58n0998_001:0310b12": "無隱顯一異等普賢等機具獲十眼無所不見無",
    "X58n0998_001:0310b13": "所不聞吾祖又曰此普賢機見一切所見聞一切",
    "X58n0998_001:0310b14": "所聞皆盡盧遮那能化分齊故不可作此問結也。",
    "X58n0998_001:0310b15": "二不一者此即一之三與上即三之一是非一門也。",
    "X58n0998_001:0310b16": "是非一門者普別二機所得不同也。",
    "X58n0998_001:0310b17": "是則不壞不一而明不異。",
    "X58n0998_001:0310b18": "一異二門相即也。",
    "X58n0998_001:0310b19": "又此中不一是上分相門此中不異是此駭攝門也。",
    "X58n0998_001:0310b20": "文處可見。",
    "X58n0998_001:0310b21": "二同教者於中二初分諸乘後融本末。",
    "X58n0998_001:0310b22": "於中下分門至相曰同教者經云會三歸一故知",
    "X58n0998_001:0310b23": "同也即以臨門三車為開方便門界外別授大白",
    "X58n0998_001:0310b24": "牛車為示真實相也三乘一乘和合亦名迴三入",
    "X58n0998_001:0310c01": "一也是故具列諸乘普攝無量則亦三亦一是同",
    "X58n0998_001:0310c02": "教也問答所謂共教一乘三乘小乘共依故攝前",
    "X58n0998_001:0310c03": "諸教為方便故末不離本故是所流故為所目故",
    "X58n0998_001:0310c04": "應法界故法界義普故義總故是皆華嚴眷屬攝",
    "X58n0998_001:0310c05": "故若爾何以清凉但言同頓同實答彼疏以終頓",
    "X58n0998_001:0310c06": "亦說一性而立一乘破五性而泯一乘至終教中",
    "X58n0998_001:0310c07": "乃說一乘一性十條大義揀彼五性三乘合後三",
    "X58n0998_001:0310c08": "教為一性宗則後三合為一乘至義分齊開同別",
    "X58n0998_001:0310c09": "處將彼二教為同教後一為別教是故且同頓實",
    "X58n0998_001:0310c10": "至下地鈔云若同三乘亦收前四則當始小是知",
    "X58n0998_001:0310c11": "清凉亦同諸教總會諸教權以入一實也分諸乘",
    "X58n0998_001:0310c12": "者明統列方便總入正乘融本末者顯一理遍通",
    "X58n0998_001:0310c13": "權實無礙。",
    "X58n0998_001:0310c14": "初中有六重。",
    "X58n0998_001:0310c15": "六重者顯全收也。",
    "X58n0998_001:0310c16": "一明一乘於中有七。",
    "X58n0998_001:0310c17": "初法相交參以明一乘謂如三乘中亦有說因陀羅",
    "X58n0998_001:0310c18": "網及微細等事而主伴不具或亦華藏世界而不說",
    "X58n0998_001:0311a01": "十或一乘中亦有三乘法相等謂如十眼中亦有五",
    "X58n0998_001:0311a02": "眼十通中亦有六通等而義理皆別此即一乘垂於",
    "X58n0998_001:0311a03": "三乘三乘參於一乘。",
    "X58n0998_001:0311a04": "此就二宗所有法相交互參雜成就機緣也三乘",
    "X58n0998_001:0311a05": "說因陀羅微細等即淨名芥納須彌也而主伴不",
    "X58n0998_001:0311a06": "具者一不即多也華藏世界者即梵網云蓮華藏",
    "X58n0998_001:0311a07": "世界也十眼中五眼等如十通品等而義理皆別",
    "X58n0998_001:0311a08": "者問答曰據義分量深淺寬狹並皆不同今舉義",
    "X58n0998_001:0311a09": "門有差別名字有同欲引三乘信樂故孔目云地",
    "X58n0998_001:0311a10": "經六決定義是其地體返不用十數目之十地不",
    "X58n0998_001:0311a11": "同是其地相翻用十數目之以此驗求知佛慈悲",
    "X58n0998_001:0311a12": "欲令易解將不滿數目體以滿數目相是佛別意",
    "X58n0998_001:0311a13": "也一乘居上故說於垂垂者自上而下三乘居下",
    "X58n0998_001:0311a14": "故曰參參者承也參承而上也。",
    "X58n0998_001:0311a15": "是則兩宗交接連綴引接成根欲性令入別教一乘",
    "X58n0998_001:0311a16": "故也。",
    "X58n0998_001:0311a17": "二法所以參而垂者引彼別機入普法也根者一",
    "X58n0998_001:0311a18": "向發起聖道之根欲者樂欲性者種性也。",
    "X58n0998_001:0311a19": "二約攝方便謂彼三乘等法總為一乘方便故皆名",
    "X58n0998_001:0311a20": "一乘。",
    "X58n0998_001:0311a21": "皆名一乘者即圓教攝四皆名圓也。",
    "X58n0998_001:0311a22": "所以經云諸有所作皆為一大事故等也。",
    "X58n0998_001:0311a23": "即蓮經也。",
    "X58n0998_001:0311a24": "三約所流辨謂三乘等悉從一乘流故。",
    "X58n0998_001:0311b01": "三乘從一流者即於一佛乘分別說三也非海無",
    "X58n0998_001:0311b02": "以潛流非本無以垂末若無海為本不能流百川",
    "X58n0998_001:0311b03": "之末也經云譬如大海潛流四天下地有穿鑿者",
    "X58n0998_001:0311b04": "無不得水無有根本之法何有隨宜之說故探玄",
    "X58n0998_001:0311b05": "云將欲逐機漸施末教故宜最初先示本法是故",
    "X58n0998_001:0311b06": "初說此經後於鹿園等處漸說枝末小乘等法文",
    "X58n0998_001:0311b07": "殊問經云十八及本二皆從大乘出故知小乘之",
    "X58n0998_001:0311b08": "法從大乘所流出故皆名一乘也。",
    "X58n0998_001:0311b09": "故經云汝等所行是菩薩道等又經云毗尼者即大",
    "X58n0998_001:0311b10": "乘也。",
    "X58n0998_001:0311b11": "是菩薩道即一乘也又經下即勝鬘師子吼一乘",
    "X58n0998_001:0311b12": "經云毗尼者即大乘學大乘者即是佛乘也。",
    "X58n0998_001:0311b13": "四約殊勝門即以三中大乘為一乘以望別教雖權",
    "X58n0998_001:0311b14": "實有異同是菩薩所乘故。",
    "X58n0998_001:0311b15": "即取三車之中求牛車人入一乘也孔目云大乘",
    "X58n0998_001:0311b16": "中乘小乘分別大乘即是一乘何以故大乘尊上",
    "X58n0998_001:0311b17": "即無盡故中乘小乘義即不定如經會三歸一故",
    "X58n0998_001:0311b18": "以望下縱奪以成之也。",
    "X58n0998_001:0311b19": "是故經云唯此一事實餘二則非真又云止息故說",
    "X58n0998_001:0311b20": "二等。",
    "X58n0998_001:0311b21": "皆妙經也。",
    "X58n0998_001:0311b22": "此文有二意一若望上別教餘二者即大小二乘也",
    "X58n0998_001:0311b23": "以聲聞等利鈍雖殊同期小果故開一異三故若望",
    "X58n0998_001:0311b24": "同教即聲聞等為二也又融大同一故。",
    "X58n0998_001:0311c01": "開實以揀權則以大小為二以利鈍共名小乘望",
    "X58n0998_001:0311c02": "於同教融大乘同一乘是三中最勝故故聲聞等",
    "X58n0998_001:0311c03": "為二乘也。",
    "X58n0998_001:0311c04": "五約教事深細如經云我常為靈山等。",
    "X58n0998_001:0311c05": "麤者見劫壞細而常安隱麤為三乘細為一乘經",
    "X58n0998_001:0311c06": "云眾生見劫盡大火所燒時我此土安隱天人常",
    "X58n0998_001:0311c07": "充滿等。",
    "X58n0998_001:0311c08": "六約八義意趣依攝論如問答辨。",
    "X58n0998_001:0311c09": "此辨一乘得名意也故問答云一乘語字幾意故",
    "X58n0998_001:0311c10": "說答有八意說一為不定機性聲聞通因及果故",
    "X58n0998_001:0311c11": "說一乘等列釋如彼又曰約此八意括聲聞乘本",
    "X58n0998_001:0311c12": "來是一唯聲聞人不了自法謂有別意愚住聲聞",
    "X58n0998_001:0311c13": "行從彼愚故諸佛所呵今一乘所救者據此病別",
    "X58n0998_001:0311c14": "也。",
    "X58n0998_001:0311c15": "七約十義方便如孔目中說。",
    "X58n0998_001:0311c16": "孔目曰一乘義者分別有二一者正乘二者方便",
    "X58n0998_001:0311c17": "乘正乘者如華嚴經說祖曰華嚴一部是一乘不",
    "X58n0998_001:0311c18": "共教餘經是共一乘教三乘小乘共依故方便乘",
    "X58n0998_001:0311c19": "者分別有十一對三寶分別二對四諦分別乃至",
    "X58n0998_001:0311c20": "十對譬喻分別初對云佛寶是一乘法僧是三乘",
    "X58n0998_001:0311c21": "何以故佛同無盡故法僧即不定等又曰上來所",
    "X58n0998_001:0311c22": "辨於眷屬經中欲顯圓通無盡法藏一乘教義故",
    "X58n0998_001:0311c23": "於方便之處示一乘名令進入者易得解故作如",
    "X58n0998_001:0311c24": "是說若橫依方便進趣法門即有二義通說一乘",
    "X58n0998_001:0312a01": "一由依究竟一乘教成何以故從一乘流故又為",
    "X58n0998_001:0312a02": "一乘教所目故二與彼究竟圓通一乘為方便故",
    "X58n0998_001:0312a03": "故說一乘非即圓通自在義也一切三乘等並名",
    "X58n0998_001:0312a04": "一乘若謂是所流為所因無異事等故三乘等即",
    "X58n0998_001:0312a05": "圓通法也若言攝方便是方便則三乘等非即圓",
    "X58n0998_001:0312a06": "通義。",
    "X58n0998_001:0312a07": "依上諸義則三乘等並名一乘皆隨本宗定故主伴",
    "X58n0998_001:0312a08": "不具故是同非別也。",
    "X58n0998_001:0312a09": "依此七義一切三乘等法皆名一乘但從自宗大",
    "X58n0998_001:0312a10": "非小等不同故縱說一乘之義主伴不具如華藏",
    "X58n0998_001:0312a11": "不說十等義當同教非別教也。",
    "X58n0998_001:0312a12": "二明二乘有三種。",
    "X58n0998_001:0312a13": "一者一乘三乘名為二乘謂如經中四衢所授并臨",
    "X58n0998_001:0312a14": "門三車此中合愚法同迴心俱是小乘故有二耳。",
    "X58n0998_001:0312a15": "言一乘三乘問答云約界分體相方便究竟不同",
    "X58n0998_001:0312a16": "故如經下指經分別也此中下釋所以合二聲聞",
    "X58n0998_001:0312a17": "故唯有三乘故有二也。",
    "X58n0998_001:0312a18": "二者大乘小乘為二乘此即合一同三開愚法異迴",
    "X58n0998_001:0312a19": "心。",
    "X58n0998_001:0312a20": "言大乘小乘者問答云於方便中從教趣果分二",
    "X58n0998_001:0312a21": "故合一同三為大乘開出愚法為小乘迴心屬大",
    "X58n0998_001:0312a22": "以皆趣佛果故。",
    "X58n0998_001:0312a23": "三者聲聞緣覺為二乘此通愚法及迴心。",
    "X58n0998_001:0312a24": "約利鈍不同開聲聞緣覺為二乘也約本俱得三",
    "X58n0998_001:0312b01": "乘名故通二聲聞等也。",
    "X58n0998_001:0312b02": "又初約一乘次約三乘後約小乘准可知之。",
    "X58n0998_001:0312b03": "可知。",
    "X58n0998_001:0312b04": "三明三乘亦有三種。",
    "X58n0998_001:0312b05": "亦有三種者以前二乘有三種故今躡之云亦有",
    "X58n0998_001:0312b06": "三種也良以乘門數法一四五等皆不相通唯二",
    "X58n0998_001:0312b07": "三兩數得互相通故唯二門而言亦有三種要問",
    "X58n0998_001:0312b08": "曰又約數說謂二及三各通三二義意故說所言",
    "X58n0998_001:0312b09": "二通三者謂大乘小乘聲聞緣覺一乘三乘所言",
    "X58n0998_001:0312b10": "三通二者有二義意謂大乘中乘小乘一乘三乘",
    "X58n0998_001:0312b11": "小乘其意各別三二兩數既互相通從通義意故",
    "X58n0998_001:0312b12": "標三種若言錯者不應三韓與大國之本俱錯若",
    "X58n0998_001:0312b13": "脫一義者離今二門無別有故問答亦應脫耶或",
    "X58n0998_001:0312b14": "有足成一種者臆說無取。",
    "X58n0998_001:0312b15": "一者一乘三乘小乘名為三乘此為顯法本末故上",
    "X58n0998_001:0312b16": "開一乘下開愚法故有三也。",
    "X58n0998_001:0312b17": "一乘等者要問云此依攝論於教門中成機欲性",
    "X58n0998_001:0312b18": "顯法本末差別不同故言上開者是於一大善巧",
    "X58n0998_001:0312b19": "法中開作三宗也探玄云或分為三謂小乘三乘",
    "X58n0998_001:0312b20": "一乘智論既將此經不與二乘共故名為不共即",
    "X58n0998_001:0312b21": "是一乘大品等為通三乘同觀得益故名為共即",
    "X58n0998_001:0312b22": "是三乘義准四阿含經既不共菩薩亦名不共即",
    "X58n0998_001:0312b23": "是小乘一乘最勝故云上開愚法最劣故云下開。",
    "X58n0998_001:0312b24": "以經中愚法二乘並在所引諸子中故知三乘外別",
    "X58n0998_001:0312c01": "有小乘三車引諸子故知小乘外別有三乘三人俱",
    "X58n0998_001:0312c02": "出至露地已更別授大白牛車故知三乘外別有一",
    "X58n0998_001:0312c03": "乘。",
    "X58n0998_001:0312c04": "以經等者愚法二乘即是窮子也三車引彼則在",
    "X58n0998_001:0312c05": "所引中故知三車外別有小乘指彼三車以引諸",
    "X58n0998_001:0312c06": "子諸子既即小乘故知小外別有三乘三人出已",
    "X58n0998_001:0312c07": "別授大車則三外有一明矣當知分相中雖但揀",
    "X58n0998_001:0312c08": "三乘祖意正在三宗不同。",
    "X58n0998_001:0312c09": "問何以得知愚法二乘在所引中耶。",
    "X58n0998_001:0312c10": "何以等者以始教有宗說彼愚法出界總斷煩惱",
    "X58n0998_001:0312c11": "分斷所知以入涅槃名為趣寂故有此問。",
    "X58n0998_001:0312c12": "答以彼愚法約大乘終教已去並不名究竟出三界",
    "X58n0998_001:0312c13": "故。",
    "X58n0998_001:0312c14": "大乘終教深細而說不許出界故在所引中也頓",
    "X58n0998_001:0312c15": "圓亦然故云已去。",
    "X58n0998_001:0312c16": "何以故以人執煩惱未永斷故但能拆伏而已。",
    "X58n0998_001:0312c17": "但伏現行未除種子故云而已也。",
    "X58n0998_001:0312c18": "故彌勒所問經論云一切聲聞辟支佛人不能如實",
    "X58n0998_001:0313a01": "修四無量不能究竟斷諸煩惱但能折伏一切煩惱",
    "X58n0998_001:0313a02": "故也。",
    "X58n0998_001:0313a03": "不如實修行不真也不斷煩惱斷不真也。",
    "X58n0998_001:0313a04": "又經云汝等所得涅槃非真滅度。",
    "X58n0998_001:0313a05": "非真滅度者勝鬘云言諸二乘得涅槃者是佛方",
    "X58n0998_001:0313a06": "便又經云不知不覺菩薩所行自於所得功德生",
    "X58n0998_001:0313a07": "滅度想入於涅槃又云雖生滅度之想入於涅槃",
    "X58n0998_001:0313a08": "而於彼土求佛智慧則知小乘涅槃非真滅也。",
    "X58n0998_001:0313a09": "又經云若不信此法得阿羅漢果無有是處。",
    "X58n0998_001:0313a10": "又大品云欲得阿羅漢等果當學般若波羅蜜。",
    "X58n0998_001:0313a11": "若學般若則得羅漢順釋也。",
    "X58n0998_001:0313a12": "是故當知羅漢實義在大乘中是故大乘必具三也",
    "X58n0998_001:0313a13": "普超三昧經云如此大乘中亦有三乘即為三藏謂",
    "X58n0998_001:0313a14": "聲聞藏緣覺藏菩薩藏唯大乘中得有三藏餘二乘",
    "X58n0998_001:0313a15": "中則無此也入大乘論中亦同此說。",
    "X58n0998_001:0313a16": "大中有三小乘無也餘二下所引二乘也無此三",
    "X58n0998_001:0313a17": "藏謂其行果俱無徒有虗言入大下指論示同。",
    "X58n0998_001:0313a18": "是故當知門外三車不通愚法以法華非小乘故。",
    "X58n0998_001:0313a19": "由上愚法在所引中門外三車不通彼也以界內",
    "X58n0998_001:0313a20": "外二位不同故法華會三歸一正破小乘故曰非也。",
    "X58n0998_001:0313a21": "其瑜伽聲聞決擇及雜集等論辨聲聞等教行位果",
    "X58n0998_001:0313a22": "及斷惑分齊與婆沙俱舍等不同者是其事也。",
    "X58n0998_001:0313a23": "大小二論大分齊別如所詮中具出問終教亦有",
    "X58n0998_001:0313a24": "二乘耶答界內二乘前教則無唯此有也昔人云",
    "X58n0998_001:0313b01": "此乃說前小乘非終教有此說太疎豈不聞教說",
    "X58n0998_001:0313b02": "聲聞盡理不盡理非聲聞亦有差別始教許彼出",
    "X58n0998_001:0313b03": "界入寂豈亦是說前教乎又問此上諸論義當始",
    "X58n0998_001:0313b04": "教何以於此終教引耶答斷惑中有二義一者聲",
    "X58n0998_001:0313b05": "聞是一始教許斷終教不許斷二者始約三乘聲",
    "X58n0998_001:0313b06": "聞終約愚法若終約三乘說聲聞者亦如諸論若",
    "X58n0998_001:0313b07": "始說愚法義同法華故下文云三乘有三義一始",
    "X58n0998_001:0313b08": "二終三頓吾祖曰若約三乘則從始至終皆說三",
    "X58n0998_001:0313b09": "乘通益三機於中雖有權實不同皆具三乘當知",
    "X58n0998_001:0313b10": "經論義實多含此諸論等義通三教是故此中引",
    "X58n0998_001:0313b11": "成終教之義故下文云中間三者或總為一謂一",
    "X58n0998_001:0313b12": "三乘教也以此皆為三人所得故如上所引說正",
    "X58n0998_001:0313b13": "指此文也問始說五性故有三乘終頓共談一真",
    "X58n0998_001:0313b14": "如性何忽有三答若談一性而泯二乘則二教歸",
    "X58n0998_001:0313b15": "於一乘若皆為三人則屬三耳故云前諸教中雖",
    "X58n0998_001:0313b16": "有存三泯二不同然皆通三乘趣入故名三乘教",
    "X58n0998_001:0313b17": "等也。",
    "X58n0998_001:0313b18": "是故當知一乘三乘小乘分齊別也。",
    "X58n0998_001:0313b19": "即初科正明本義也。",
    "X58n0998_001:0313b20": "由此義故大智度論云般若波羅密有二種一共二",
    "X58n0998_001:0313b21": "不共言共者謂摩訶[銜金+工]經及餘方等經等共諸聲聞",
    "X58n0998_001:0313b22": "眾集共說故不共者如不思議經不與聲聞共說故。",
    "X58n0998_001:0313b23": "此論釋大品經要問曰大品般若三乘終然般若",
    "X58n0998_001:0313b24": "是通名故有共不共也謂此摩訶[銜金+工]者即所釋大",
    "X58n0998_001:0313c01": "品也及餘方等者即涅槃維摩思益迦葉佛藏仁",
    "X58n0998_001:0313c02": "王勝天王等也。",
    "X58n0998_001:0313c03": "解云不思議經者彼論自指華嚴是也以其唯說別",
    "X58n0998_001:0313c04": "教一乘故名不共。",
    "X58n0998_001:0313c05": "義准知之如四阿含經名不共以唯說愚法二乘教",
    "X58n0998_001:0313c06": "故。",
    "X58n0998_001:0313c07": "如大品等經共集三乘通說三乘法具獲三乘益故",
    "X58n0998_001:0313c08": "云共也。",
    "X58n0998_001:0313c09": "集三眾而說三法具獲三益非前三人趣終頓之",
    "X58n0998_001:0313c10": "一也。",
    "X58n0998_001:0313c11": "此中通大之小非愚法通小之大非一乘。",
    "X58n0998_001:0313c12": "通大等要問曰仍諸共教上下相望有共不共如",
    "X58n0998_001:0313c13": "小乘三世有等三乘則無三乘教有小乘則無或",
    "X58n0998_001:0313c14": "二乘共有如道品等名數共同共猶通也彼有此",
    "X58n0998_001:0313c15": "無則不通矣或二乘俱無則一乘是也。",
    "X58n0998_001:0313c16": "依此三義故梁攝論云善成立有三種一小乘二三",
    "X58n0998_001:0313c17": "乘三一乘其第三[宋木+取]居上故名善成立即其事也。",
    "X58n0998_001:0313c18": "依此三義者近指智論遠則指其開三本通文也",
    "X58n0998_001:0314a01": "梁論之文諸祖同引然則統論佛法唯有四乘一",
    "X58n0998_001:0314a02": "乘三乘為四三乘中拆之小乘則上有一乘故有",
    "X58n0998_001:0314a03": "三宗一乘之中即開同別若以今家五教攝乘乃",
    "X58n0998_001:0314a04": "有二義一獨以圓教攝一乘於中亦開同別一乘",
    "X58n0998_001:0314a05": "之中無餘法也以中間三教攝於三乘三乘則有",
    "X58n0998_001:0314a06": "三義始終頓三各說不同然皆三乘也小乘獨一則",
    "X58n0998_001:0314a07": "為三義由此義梁論之中作如是說今章始末皆",
    "X58n0998_001:0314a08": "明此義故云依此三義等也孔目問答通計一百",
    "X58n0998_001:0314a09": "四十餘處並談此義搜探二玄上下之文凡揀三",
    "X58n0998_001:0314a10": "乘亦明此義然亦有約一性義揀五性義但少說",
    "X58n0998_001:0314a11": "耳二若以後三終頓圓教以攝一乘於中亦開同",
    "X58n0998_001:0314a12": "別則終頓為同圓教為別則由終頓說於一性泯",
    "X58n0998_001:0314a13": "於二乘不同相宗談五性而存三乘故開二教入",
    "X58n0998_001:0314a14": "一乘攝為一性宗前二不融為同教後一圓融為",
    "X58n0998_001:0314a15": "別教則一乘宗中離同別外亦無餘法是故諸祖",
    "X58n0998_001:0314a16": "並無二種同教對一別也以始教為三乘愚法為",
    "X58n0998_001:0314a17": "小乘為三宗不同亦引梁論當知論造於彼方引",
    "X58n0998_001:0314a18": "用於此土經論多含而用不同然則不礙其成三",
    "X58n0998_001:0314a19": "宗也當知白牛為一三車為三愚法為小三鳥出",
    "X58n0998_001:0314a20": "籠三獸渡河等皆是彼方通義豈令彼可獨用而",
    "X58n0998_001:0314a21": "此不容引耶後哲當深體之。",
    "X58n0998_001:0314a22": "若言說大品等時一音異解得小果故有三乘者說",
    "X58n0998_001:0314a23": "華嚴時何不異解得小果耶又說增一等時何不異",
    "X58n0998_001:0314a24": "解得大果耶。",
    "X58n0998_001:0314b01": "是故當知三宗各別理不疑也。",
    "X58n0998_001:0314b02": "則一乘宗三乘宗小乘宗理無疑也為有不信者",
    "X58n0998_001:0314b03": "是故再三指示也。",
    "X58n0998_001:0314b04": "二者大乘中乘小乘為三乘此有三義一則融一乘",
    "X58n0998_001:0314b05": "同大乘合愚法同小乘故唯三也教理可知此約一",
    "X58n0998_001:0314b06": "乘辦二即大乘中自有三乘如上所說三小乘中亦",
    "X58n0998_001:0314b07": "有三如小論中自有聲聞法緣覺法及佛法此中佛",
    "X58n0998_001:0314b08": "法但慈悲愛行等異於二乘故也。",
    "X58n0998_001:0314b09": "此有三義初中約一乘辨者以大乘揀二乘故小",
    "X58n0998_001:0314b10": "乘則迴心也就普機說故知約一乘辨二者大乘",
    "X58n0998_001:0314b11": "中自有三如上者即普超大品等所說梁論有本",
    "X58n0998_001:0314b12": "三乘作大乘此約三乘宗也三則小中有三但慈",
    "X58n0998_001:0314b13": "悲等異者亦止三十四心斷結成真佛故此約小",
    "X58n0998_001:0314b14": "乘宗也。",
    "X58n0998_001:0314b15": "四者或為四乘亦有三種一謂一乘三乘為四此則",
    "X58n0998_001:0314b16": "開一異三合聲聞故也二謂一乘小乘人天為四此",
    "X58n0998_001:0314b17": "總開意也三謂三乘人天為四准上可知。",
    "X58n0998_001:0314b18": "一謂下合二聲聞愚法同迴心也二謂下總開者",
    "X58n0998_001:0314b19": "約三世間就世間中開人天為四三謂下三乘為",
    "X58n0998_001:0314b20": "三也。",
    "X58n0998_001:0314b21": "五者或為五乘亦有三種一謂一乘三乘小乘為五",
    "X58n0998_001:0314b22": "二謂三乘人天為五三謂佛與二乘天及梵亦為五",
    "X58n0998_001:0314b23": "並准釋可知。",
    "X58n0998_001:0314b24": "初中三為三故有五也二謂中人天分二也三謂",
    "X58n0998_001:0314c01": "下並可見。",
    "X58n0998_001:0314c02": "六者或無量乘謂一切法門也故此經云於一世界",
    "X58n0998_001:0314c03": "中聞說一乘音或二三四五乃至無量乘此之謂也。",
    "X58n0998_001:0314c04": "一切法門皆可入道然此有二義此中但差別乘",
    "X58n0998_001:0314c05": "耳。",
    "X58n0998_001:0314c06": "上來分乘竟。",
    "X58n0998_001:0314c07": "是知大小人天等法皆入此門良由是方便故法",
    "X58n0998_001:0314c08": "界義普故圓教甚深廣大不思議故同別各各攝",
    "X58n0998_001:0314c09": "法盡故吾祖曰然此教海宏深包含無外語其橫",
    "X58n0998_001:0314c10": "收全收五教乃至人天總無不包方顯深廣乃至",
    "X58n0998_001:0314c11": "語廣明無量乘語深唯顯一乘當知教海全深全",
    "X58n0998_001:0314c12": "廣能揀能收或有不知何法全揀何法全收但數",
    "X58n0998_001:0314c13": "語字真不曉者也。",
    "X58n0998_001:0314c14": "二融鎔本末者。",
    "X58n0998_001:0314c15": "本末則同所攝一三乘等融通無二也。",
    "X58n0998_001:0314c16": "此同教諸乘等會融無二同一法界有其二門。",
    "X58n0998_001:0314c17": "此同教者指分諸乘中或三或一權實無礙權實",
    "X58n0998_001:0314c18": "角立互成而總名一乘者良由應法界而有二門",
    "X58n0998_001:0314c19": "有二門故兩宗並立應法界故三一無礙皆入此",
    "X58n0998_001:0314c20": "門故吾祖曰或亦通收以本末圓融無一相故攝",
    "X58n0998_001:0314c21": "方便故同一法界故是故人天所得亦在其中又",
    "X58n0998_001:0314c22": "曰若攝方便如前諸教並在此中是故同教一乘",
    "X58n0998_001:0314c23": "先分別諸乘後明融本末也易簡折薪將同一法",
    "X58n0998_001:0314c24": "界作同教得名所以者悞也如祖師曰此文在三",
    "X58n0998_001:0315a01": "乘亦得一乘用何以故由此觀法一切處用應法",
    "X58n0998_001:0315a02": "界故又此文在一乘及三乘餘宗不具顯若無盡",
    "X58n0998_001:0315a03": "究竟唯一乘何以故以應法界故若從文相別相",
    "X58n0998_001:0315a04": "是三乘當知此說差別三乘得入一乘所以也如",
    "X58n0998_001:0315a05": "云文在三乘義通一乘何以故以應法界故等又",
    "X58n0998_001:0315a06": "云此文在三乘義通一乘用由同法界故又云此",
    "X58n0998_001:0315a07": "文在三乘一乘方究竟何以故稱法界故又云諸",
    "X58n0998_001:0315a08": "義差別不同皆是同教一乘義也何以故為成普",
    "X58n0998_001:0315a09": "法故普法所成故義甚分明同教之名但由三一",
    "X58n0998_001:0315a10": "共耳。",
    "X58n0998_001:0315a11": "一泯權歸實門即一乘教也二攬實成權門即三乘",
    "X58n0998_001:0315a12": "教等也。",
    "X58n0998_001:0315a13": "一泯權等者則三亡而一顯故唯一乘攬實成權",
    "X58n0998_001:0315a14": "則一隱而三存以別機不見普法唯見三乘也別",
    "X58n0998_001:0315a15": "教唯有初門三乘獨有後門同教具斯二門該攝",
    "X58n0998_001:0315a16": "中指一即於三云如同教說者義見於此。",
    "X58n0998_001:0315a17": "初即不壞權而即泯故三乘即一乘而不礙三後即",
    "X58n0998_001:0315a18": "不異實而即權故一乘即三乘而不礙一是故一三",
    "X58n0998_001:0315a19": "融攝體無二也。",
    "X58n0998_001:0315a20": "初則下由有四句不得壞等故故即一而不礙三",
    "X58n0998_001:0315a21": "也後則下譬猶派總成別不動總也是故即權而",
    "X58n0998_001:0315a22": "不礙一體無二者吾祖曰分非圓外分分圓以成",
    "X58n0998_001:0315a23": "分圓非分外圓攬分以成圓是即分內之圓圓內",
    "X58n0998_001:0315a24": "之分也水動故成波波澄故為水何二之有哉。",
    "X58n0998_001:0315b01": "問若爾二門俱齊如何復說有權實耶。",
    "X58n0998_001:0315b02": "俱齊三一俱融體無二故。",
    "X58n0998_001:0315b03": "答義門異故權實恒存理遍通故全體無二。",
    "X58n0998_001:0315b04": "以義從門則權實常在法界理圓其體不二也。",
    "X58n0998_001:0315b05": "何者謂權起必一向賴於實是故攬實實不失實現",
    "X58n0998_001:0315b06": "未必一向藉於權故泯權權不立。",
    "X58n0998_001:0315b07": "如何是門異而有權實耶謂權下釋也非水而無",
    "X58n0998_001:0315b08": "波有波必賴水無一即無三有三必攬一依本而",
    "X58n0998_001:0315b09": "成故派總成別故於一佛乘分別說三故實不失",
    "X58n0998_001:0315b10": "者有波即有水波波全濕故風停水在故是故攬",
    "X58n0998_001:0315b11": "實實不失實現下靜水不因波故實現不藉於權",
    "X58n0998_001:0315b12": "泯權則方便相盡濟河而焚舟權不立也。",
    "X58n0998_001:0315b13": "是故三乘即一雖具存壞竟必有盡一乘即三雖具",
    "X58n0998_001:0315b14": "隱顯竟恒無盡。",
    "X58n0998_001:0315b15": "三乘者引機假設體本是一就義以明存壞性本",
    "X58n0998_001:0315b16": "自無故竟有盡一乘普法法爾繁興小智不知故",
    "X58n0998_001:0315b17": "說隱顯法體無盡。",
    "X58n0998_001:0315b18": "由此融鎔有其四句一或唯一乘謂如別教二或唯",
    "X58n0998_001:0315b19": "三乘如三乘等以不知一故三或亦一亦三如同教",
    "X58n0998_001:0315b20": "四或非一非三如止果海。",
    "X58n0998_001:0315b21": "鎔者事入理而消鎔故融和而有四句也一唯一",
    "X58n0998_001:0315b22": "乘普法獨立無一切故如上別教二或唯三乘方",
    "X58n0998_001:0315b23": "便說三隱一乘故不知一者機劣不知故名為隱",
    "X58n0998_001:0315b24": "是故不可約一乘機設難也三亦一亦三如同教",
    "X58n0998_001:0315c01": "則三一和合會三歸一如前同教也四非三非一",
    "X58n0998_001:0315c02": "者性果圓極如前所弁。",
    "X58n0998_001:0315c03": "此四義中隨於一門皆全收法體是故諸乘或存或",
    "X58n0998_001:0315c04": "壞而不相礙也准思可解。",
    "X58n0998_001:0315c05": "皆全收法體者法界性融分圓俱現故諸乘或存",
    "X58n0998_001:0315c06": "或壞雖權實俱融就三乘為語也所以不相礙准",
    "X58n0998_001:0315c07": "此深思可得開解矣。",
    "X58n0998_001:0315c08": "餘釋乘名體等並如別說上來明建立一乘竟。",
    "X58n0998_001:0315c09": "運載體性等廣如起信論別記探玄等釋。",
    "X58n0998_001:0315c11": "華嚴一乘教義分齊章復古記卷第一(之上)"
}