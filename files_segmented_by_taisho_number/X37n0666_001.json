{
    "X37n0666_001:0638c03": "佛遺教經解",
    "X37n0666_001:0638c05": "明　古吳蕅益釋　智旭　述",
    "X37n0666_001:0638c06": "　歸命常住大悲尊　　應病與藥權實法",
    "X37n0666_001:0638c07": "　亦禮天親造論主　　為順初機重解釋",
    "X37n0666_001:0638c08": "述曰。天親菩薩。以七分建立所修行法釋此經義。",
    "X37n0666_001:0638c09": "推徵精密。開誘殷勤。萬古以下。無能更贊一辭。觀",
    "X37n0666_001:0638c10": "其言曰。為彼諸菩薩。令知方便道。以知彼道故。佛",
    "X37n0666_001:0638c11": "法得久住。滅除凡聖過。成就自他利。噫。此經奧旨。",
    "X37n0666_001:0638c12": "菩薩誠盡之矣。末世鈍根。讀菩薩論。或解或不解。",
    "X37n0666_001:0638c13": "或昧或明。雖有源師節要。宏師補註。仍亦攝機未",
    "X37n0666_001:0638c14": "徧。今不揣庸愚。輙復為解。庶幾下里巴人。易為賡",
    "X37n0666_001:0638c15": "和而已。△將釋此經。大分為二。初題目。二入文。初",
    "X37n0666_001:0638c16": "中二。初正釋題。二出譯人。今初。",
    "X37n0666_001:0638c17": "佛遺教經",
    "X37n0666_001:0638c18": "佛遺教三字。是別名。經之一字。是通名。就別名中。",
    "X37n0666_001:0638c19": "佛為能說之人。遺教為所說之法。人法雙標。能所",
    "X37n0666_001:0638c20": "並舉也。佛翻為覺。眾生長劫在夢。佛斷無明。如從",
    "X37n0666_001:0638c21": "夢覺。既自覺已。又能覺他。覺一切法無不究竟。故",
    "X37n0666_001:0638c22": "名為佛。又在夢之心。心不可滅。名為本覺。從夢初",
    "X37n0666_001:0638c23": "醒。知夢本空。名為始覺。既從夢醒。惟一覺心。更無",
    "X37n0666_001:0638c24": "二心。名究竟覺。此之覺性。含靈本具。無始無終。釋",
    "X37n0666_001:0639a01": "迦牟尼。不過先得我等之所同然。所以示成佛道。",
    "X37n0666_001:0639a02": "為我等師。又因我等長迷不覺。故於無生無滅性",
    "X37n0666_001:0639a03": "中。示有生滅。譬如月輪在天。水清影現。水濁影亡。",
    "X37n0666_001:0639a04": "是故佛實常住。未嘗滅度。特為我等一輩濁惡凡",
    "X37n0666_001:0639a05": "夫。唱言入滅。令生悲戀。又以大悲無盡。曠濟無邊。",
    "X37n0666_001:0639a06": "故雖示滅。仍留遺教。接引後昆。遺者貽留。教者訓",
    "X37n0666_001:0639a07": "誡。猶儒書所稱顧命。亦人世所謂遺囑也。依而行",
    "X37n0666_001:0639a08": "之。則是法子。不依所囑。則是大逆不孝者矣。經者。",
    "X37n0666_001:0639a09": "訓法訓常。具如餘處廣釋。",
    "X37n0666_001:0639a10": "亦名佛垂涅槃略說教誡經。",
    "X37n0666_001:0639a11": "垂者。將入未入之時。涅槃者。離過絕非不生不滅",
    "X37n0666_001:0639a12": "之義而有四種。一自性清淨涅槃。即一切諸法本",
    "X37n0666_001:0639a13": "來常寂滅相。佛與眾生平等無二。不增不減。此則",
    "X37n0666_001:0639a14": "不論出入。二有餘依涅槃。謂三乘已斷見思子縛。",
    "X37n0666_001:0639a15": "而所依果縛身心尚在。此約證果時入。三無餘依",
    "X37n0666_001:0639a16": "涅槃。謂三乘灰身泯智。復歸無名無物本體。今正",
    "X37n0666_001:0639a17": "約此論垂入也。四無住涅槃。謂諸佛菩薩。有智慧",
    "X37n0666_001:0639a18": "故。不住生死。有慈悲故。不住涅槃。不住生死。故能",
    "X37n0666_001:0639a19": "非滅示滅。不住涅槃。故能非生示生。佛久證此無",
    "X37n0666_001:0639a20": "住涅槃。今為有緣度盡。故示垂入無餘涅槃。實不",
    "X37n0666_001:0639a21": "同二乘之一滅永滅也。又涅槃有三義。一性淨涅",
    "X37n0666_001:0639a22": "槃。即法身理體。此則無出無入。二圓淨涅槃。即般",
    "X37n0666_001:0639a23": "若。斷惑究竟。冥合性真。此則一入永入。三方便淨",
    "X37n0666_001:0639a24": "涅槃。即解脫。方便示現。起諸應化。此則數出數入。",
    "X37n0666_001:0639b01": "若以三義對上四種者。性淨。即自性清淨涅槃。亦",
    "X37n0666_001:0639b02": "即無住涅槃之體。圓淨。即無住涅槃之相。方便淨。",
    "X37n0666_001:0639b03": "即無住涅槃之用。其有餘依無餘依二種。若在二",
    "X37n0666_001:0639b04": "乘分中。則攝屬圓淨。以是圓淨之少分故。但顯偏",
    "X37n0666_001:0639b05": "真。未顯俗諦中諦。但淨見思分段。未淨塵沙無明",
    "X37n0666_001:0639b06": "及變易也。若在如來分中。則攝屬方便淨。初成道",
    "X37n0666_001:0639b07": "時。示同二乘之有餘依。今滅度時。示同二乘之無",
    "X37n0666_001:0639b08": "餘依也。略說者。對平日廣說。此為要略。又對大機",
    "X37n0666_001:0639b09": "所見大般涅槃經。此為簡略故。△二出譯人。",
    "X37n0666_001:0639b10": "姚秦三藏法師鳩摩羅什譯",
    "X37n0666_001:0639b11": "姚興建國。亦稱為秦。故名姚秦。三藏者。經律論也。",
    "X37n0666_001:0639b12": "經詮一心。律規三業。論開慧辯。以茲三學自軌軌",
    "X37n0666_001:0639b13": "他。名為法師。鳩摩羅什。此云童壽。童年時便有耆",
    "X37n0666_001:0639b14": "德故。翻梵成華。名之曰譯。△二入又為三。初序分。",
    "X37n0666_001:0639b15": "二正宗分。三流通分。今初。",
    "X37n0666_001:0639b16": "釋迦牟尼佛。初轉法輪。度阿若憍陳如。最後說法。度",
    "X37n0666_001:0639b17": "須跋陀羅。所應度者。皆已度訖。於娑羅雙樹間。將入",
    "X37n0666_001:0639b18": "涅槃。是時中夜。寂然無聲。為諸弟子略說法要。",
    "X37n0666_001:0639b19": "釋迦。此翻能仁。佛之姓也。牟尼。此翻寂默。佛之名",
    "X37n0666_001:0639b20": "也。約姓。則事相有異。故論中稱為別相。約名。則諸",
    "X37n0666_001:0639b21": "佛理同。故論中稱為總相。又能仁則具大慈悲。不",
    "X37n0666_001:0639b22": "住無為。此相與二乘全別。寂默則具大智慧。不住",
    "X37n0666_001:0639b23": "有為。此相與二乘略同。具此總別二相。名之為佛。",
    "X37n0666_001:0639b24": "義如前解。論判此句。是法師成就畢竟功德也。佛",
    "X37n0666_001:0639c01": "成道已。說法四十九年。度人無量。今舉初後。以括",
    "X37n0666_001:0639c02": "始終。初在鹿野苑中。三轉四諦法輪。憍陳如最先",
    "X37n0666_001:0639c03": "得度。乃至涅槃會上。須跋陀羅最後得度。言轉法",
    "X37n0666_001:0639c04": "輪者。佛以自心中所悟四諦之法。度入一切眾生",
    "X37n0666_001:0639c05": "之心。名之為轉。此法能摧眾生煩惱業苦三障。名",
    "X37n0666_001:0639c06": "之為輪。陳如聞此法故。見四諦理出生死海。名之",
    "X37n0666_001:0639c07": "為度。梵語阿若。此翻為解。亦翻無知。解者。明見四",
    "X37n0666_001:0639c08": "真諦理。無知者。根本智證見諦理。不存能所故也。",
    "X37n0666_001:0639c09": "憍陳如。此翻火器。乃尊者之姓。須跋陀羅。此翻好",
    "X37n0666_001:0639c10": "賢。或翻善賢。本是外道。住鳩尸那城。年一百二十。",
    "X37n0666_001:0639c11": "聞佛將涅槃。方往佛所。聞八聖道。遂得初果。因即",
    "X37n0666_001:0639c12": "出家。嗣聞四諦。成阿羅漢。是中初轉法輪及最後",
    "X37n0666_001:0639c13": "說法二句。論名為開法門成就畢竟功德。度阿若",
    "X37n0666_001:0639c14": "憍陳如及度須跋陀羅二句。論名為弟子成就畢",
    "X37n0666_001:0639c15": "竟功德也。所應度者皆已度訖明佛智鑒機。恒無",
    "X37n0666_001:0639c16": "忘失。得益之眾。算數莫窮。論名為大總相成就畢",
    "X37n0666_001:0639c17": "竟功德也。娑羅。此翻堅固。雙樹者。此樹四方各二。",
    "X37n0666_001:0639c18": "各各一榮一枯。上枝相合。下根相連。以表四德破",
    "X37n0666_001:0639c19": "于八倒。或惟見一雙。即表破於斷常。繇大小機異。",
    "X37n0666_001:0639c20": "故異見耳。中夜。即表中道。大乘以非榮非枯為中",
    "X37n0666_001:0639c21": "道。小乘以離斷離常為中道也。寂然者。心行處滅。",
    "X37n0666_001:0639c22": "無聲者。言語道斷。論名此四句。為因果自相成就",
    "X37n0666_001:0639c23": "畢竟功德。謂雙樹間。是因自相。將入涅槃。是因共",
    "X37n0666_001:0639c24": "果自相。是時中夜。是總自相。寂然無聲。是果自相",
    "X37n0666_001:0640a01": "也。諸弟子者。上首眷屬人位差別。法要者。世出世",
    "X37n0666_001:0640a02": "間法位差別。論名此句。為分別總相成就畢竟功",
    "X37n0666_001:0640a03": "德也。夫垂入涅槃。則無復再會。已在中夜。則為時",
    "X37n0666_001:0640a04": "不多。故取要略說。以作最後警策。真不啻一字一",
    "X37n0666_001:0640a05": "血矣。讀者可弗思乎。",
    "X37n0666_001:0640a06": "△二正宗分為二。初明共世間法要。二明不共世",
    "X37n0666_001:0640a07": "間法要。初中三。對治邪業法要。二對治止苦法要。",
    "X37n0666_001:0640a08": "三對治滅煩惱法要。初又四。初明根本清淨戒。次",
    "X37n0666_001:0640a09": "明方便遠離清淨戒。三明戒能生諸功德。四說勸",
    "X37n0666_001:0640a10": "修戒利益。今初。",
    "X37n0666_001:0640a11": "汝等比丘。於我滅後。當尊重珍敬波羅提木叉。如闇",
    "X37n0666_001:0640a12": "遇明。貧人得寶。當知此則是汝等大師。若我住世。無",
    "X37n0666_001:0640a13": "異此也。",
    "X37n0666_001:0640a14": "比丘。此翻除饉。即福田之稱也。又含三義。一怖魔。",
    "X37n0666_001:0640a15": "二乞士。三破惡。然佛之遺教。通誡一切四眾弟子",
    "X37n0666_001:0640a16": "而經中處處獨舉比丘者。亦有三義。一者示遠離",
    "X37n0666_001:0640a17": "相故。二者示摩訶衍方便道。與二乘共故。三者比",
    "X37n0666_001:0640a18": "丘為四眾之首。舉其首以該四眾。亦皆同遠離行",
    "X37n0666_001:0640a19": "故。言滅後者。即示現遺教義。波羅提木叉。此翻保",
    "X37n0666_001:0640a20": "解脫。亦翻別別解脫。亦云處處解脫。此即是不盡",
    "X37n0666_001:0640a21": "滅法。依此法身。度二種障。得度煩惱暗障。故云如",
    "X37n0666_001:0640a22": "闇遇明。得度空無善根障。故云如貧得寶。佛在世",
    "X37n0666_001:0640a23": "時。以佛為師。佛滅度後。以戒為師。不能持戒。則同",
    "X37n0666_001:0640a24": "堂猶隔萬里。苟能持戒。則百世何異同時。金口誠",
    "X37n0666_001:0640b01": "言若此。奈何捨此別求。△次明方便遠離清淨戒。",
    "X37n0666_001:0640b02": "持淨戒者。不得販賣貿易。安置田宅。畜養人民奴婢",
    "X37n0666_001:0640b03": "畜生。一切種植及諸財寶。皆當遠離。如避火坑。不得",
    "X37n0666_001:0640b04": "斬伐草木。墾土掘地。合和湯藥。占相吉凶。仰觀星宿。",
    "X37n0666_001:0640b05": "推步盈虗。曆數算計。皆所不應。節身時食。清淨自活。",
    "X37n0666_001:0640b06": "不得參預世事。通致使命。呪術仙藥。結好貴人。親厚",
    "X37n0666_001:0640b07": "媟慢。皆不應作。當自端心正念求度。不得包藏瑕疵。",
    "X37n0666_001:0640b08": "顯異惑眾。於四供養。知量知足。趣得供事。不應畜積。",
    "X37n0666_001:0640b09": "是中有二段文。從初至墾土掘地。是護戒令不同",
    "X37n0666_001:0640b10": "凡夫增過。從占相至不應畜積。是護戒令不同外",
    "X37n0666_001:0640b11": "道損智。初中凡十一事。一不得販。是方便求利增",
    "X37n0666_001:0640b12": "過。二不得賣。是現前求利增過。三不得貿易。是交",
    "X37n0666_001:0640b13": "易求利增過。若依世價。無求利心。不犯。賣買法式。",
    "X37n0666_001:0640b14": "如律廣說。四不得安置田宅。是所居業處求多安",
    "X37n0666_001:0640b15": "隱增過。五不得畜養人民。是眷屬增過。此示外眷",
    "X37n0666_001:0640b16": "屬。非同意者。六不得畜奴婢。是難生卑下心增過。",
    "X37n0666_001:0640b17": "以向此等人。易生我慢故。七不得畜畜生。是養生",
    "X37n0666_001:0640b18": "求利增過。八不得一切種植。是多事增過。九不得",
    "X37n0666_001:0640b19": "畜諸財寶。是積聚增過。十皆當遠離如避火坑。是",
    "X37n0666_001:0640b20": "不覺增過。十一不得斬伐草木墾土掘地。是不順",
    "X37n0666_001:0640b21": "威儀及損眾生增過。此十一種增過事。修行菩薩",
    "X37n0666_001:0640b22": "宜速遠離。不應親近。或有為眾許開者。具如律說。",
    "X37n0666_001:0640b23": "大須精審也。第二文中。先總遮五事。次明三處波",
    "X37n0666_001:0640b24": "羅提木叉。先五事者。一不得合和湯藥。二占相吉",
    "X37n0666_001:0640c01": "凶。三仰觀星宿。四推步盈虗。五歷數算計。凡此皆",
    "X37n0666_001:0640c02": "屬邪心求利。不達正因緣法。故遮止也。次身處波",
    "X37n0666_001:0640c03": "羅提木叉。有五句。一節身。對治他求放逸障。二時",
    "X37n0666_001:0640c04": "食。對治內資無厭足障。三清淨自活。對治共相追",
    "X37n0666_001:0640c05": "求障。四不得參預世事。是自性止多事。五不得通",
    "X37n0666_001:0640c06": "致使命。是自性尊重不作輕賤事。次口處波羅提",
    "X37n0666_001:0640c07": "木叉。有二種邪語不應作。一者依邪法語。謂邪術",
    "X37n0666_001:0640c08": "惱眾生語。及依邪藥作世辯不正語。即呪術仙藥",
    "X37n0666_001:0640c09": "是也。二者依邪人語。謂與族姓同好。多作鄙媟語。",
    "X37n0666_001:0640c10": "及親近族姓。多作我慢語。即結好貴人親厚媟慢",
    "X37n0666_001:0640c11": "是也。次意處波羅提木叉。有六句。一當自端心。對",
    "X37n0666_001:0640c12": "治多見他過障。不犯自淨心故。二正念求度。對治",
    "X37n0666_001:0640c13": "邪思惟障。能自度下地故。三不得包藏瑕疵。不汙",
    "X37n0666_001:0640c14": "淨戒。不受持心垢故。四不得顯異惑眾。遠離無緣",
    "X37n0666_001:0640c15": "顯己勝行。令他不正解故。五於四供養知量知足。",
    "X37n0666_001:0640c16": "對治於受用眾具中無限無厭足障。若入三昧分",
    "X37n0666_001:0640c17": "則知量。若入道分。則知足故。四供養謂飲食。衣服。",
    "X37n0666_001:0640c18": "臥具。醫藥也。六趣得供事不應畜積。遠離貪覆心",
    "X37n0666_001:0640c19": "貯積眾具故。以上方便遠離凡夫及外道過。則令",
    "X37n0666_001:0640c20": "戒身清淨。堪紹如來淨法身也。△三明戒能生諸",
    "X37n0666_001:0640c21": "功德。",
    "X37n0666_001:0640c22": "此則略說持戒之相。戒是正順解脫之本。故名波羅",
    "X37n0666_001:0640c23": "提木叉。因依此戒。得生諸禪定及滅苦智慧。",
    "X37n0666_001:0640c24": "戒體惟一。所謂無作。戒相至多。所謂五篇七聚。今",
    "X37n0666_001:0641a01": "舉恒情最易犯者言之。故名略說。繇此戒故。能度",
    "X37n0666_001:0641a02": "身口意惡彼岸。成就三業解脫。是故行人若欲正",
    "X37n0666_001:0641a03": "順解脫。必以此戒為本。因戒生定。因定發慧。定慧",
    "X37n0666_001:0641a04": "無不從戒生也。△四說勸修戒利益。",
    "X37n0666_001:0641a05": "是故比丘。當持淨戒。勿令毀缺。若人能持淨戒。是則",
    "X37n0666_001:0641a06": "能有善法。若無淨戒。諸善功德皆不得生。是以當知。",
    "X37n0666_001:0641a07": "戒為第一安隱功德住處。",
    "X37n0666_001:0641a08": "是中凡有五勸。一當持淨戒。是勸不失自體。二勿",
    "X37n0666_001:0641a09": "令毀缺。是勸不捨方便。三能有善法。是勸常集功",
    "X37n0666_001:0641a10": "德。四若無淨戒等。是勸知多過惡。五安隱功德住",
    "X37n0666_001:0641a11": "處。是勸住安隱處。勿住不安隱處也。初對治邪業",
    "X37n0666_001:0641a12": "法要竟。△二對治止苦法要三。初根欲放逸苦對",
    "X37n0666_001:0641a13": "治。二多食苦對治。三懈怠睡眠苦對治。初中二。初",
    "X37n0666_001:0641a14": "根放逸苦對治。二欲放逸苦對治。今初。",
    "X37n0666_001:0641a15": "汝等比丘。已能住戒。當制五根。勿令放逸入於五欲。",
    "X37n0666_001:0641a16": "譬如牧牛之人。執杖視之。不令縱逸犯人苗稼。若縱",
    "X37n0666_001:0641a17": "五根。非唯五欲。將無涯畔。不可制也。亦如惡馬不以",
    "X37n0666_001:0641a18": "轡制。將當牽人墜於坑埳。如被劫賊。苦止一世。五根",
    "X37n0666_001:0641a19": "賊禍。殃及累世。為害甚重。不可不慎。是故智者制而",
    "X37n0666_001:0641a20": "不隨。持之如賊。不令縱逸。假令縱之。皆亦不久見其",
    "X37n0666_001:0641a21": "磨滅。",
    "X37n0666_001:0641a22": "已能住戒。指前根本方便二種言之。以下正明護",
    "X37n0666_001:0641a23": "根法要。凡有三喻。初當制五根下。是牧牛喻。先法。",
    "X37n0666_001:0641a24": "後喻。五根。謂眼耳鼻舌身。五欲。謂色聲香味觸。牛",
    "X37n0666_001:0641b01": "喻五根。牧人喻比丘。執杖喻戒念。苗稼喻諸善功",
    "X37n0666_001:0641b02": "德。即定慧等法也。次若縱五根下。是惡馬喻。亦先",
    "X37n0666_001:0641b03": "法。後喻。惡馬亦喻五根。轡制亦喻戒念。坑埳喻三",
    "X37n0666_001:0641b04": "惡道。蓋縱五根。不惟妨善。又必墜惡。故云非唯五",
    "X37n0666_001:0641b05": "欲。將無涯畔也。三如被劫賊下。是劫賊喻。先喻。後",
    "X37n0666_001:0641b06": "法。殃及累世。其禍甚於劫賊。倘非制而不隨。豈得",
    "X37n0666_001:0641b07": "名為智者。又假令縱之。不久磨滅。如刀刃上蜜。不",
    "X37n0666_001:0641b08": "足一餐。小兒舐之。徒遭割舌之患耳。△二欲放逸",
    "X37n0666_001:0641b09": "苦對治。",
    "X37n0666_001:0641b10": "此五根者。心為其主。是故汝等當好制心。心之可畏。",
    "X37n0666_001:0641b11": "甚於毒蛇。惡獸。怨賊。大火越逸。未足喻也。譬如有人。",
    "X37n0666_001:0641b12": "手執蜜器。動轉輕躁。但觀於蜜。不見深坑。譬如狂象",
    "X37n0666_001:0641b13": "無鉤。猿猴得樹。騰躍踔躑。難可禁制。當急挫之。無令",
    "X37n0666_001:0641b14": "放逸。縱此心者喪人善事。制之一處。無事不辦。是故",
    "X37n0666_001:0641b15": "比丘。當勤精進。折伏汝心。",
    "X37n0666_001:0641b16": "五根是色法。頑鈍無知。依心而轉。故皆以心為主。",
    "X37n0666_001:0641b17": "所以欲制五根。莫如制心。言好制心者。應知此心",
    "X37n0666_001:0641b18": "有三種三昧相。有三種障法。一者心性差別障。能",
    "X37n0666_001:0641b19": "障無二念三昧。二者輕動不調障。能障調柔不動",
    "X37n0666_001:0641b20": "三昧。三者失諸功德障。能障起多功德三昧。文中",
    "X37n0666_001:0641b21": "心之可畏等。先明心性差別障。貪分煩惱吸[日*筮]善",
    "X37n0666_001:0641b22": "根。過於毒蛇。瞋分煩惱吞害善根。過於惡獸。癡分",
    "X37n0666_001:0641b23": "煩惱損滅善根。過於怨賊。等分煩惱焚燒善根。過",
    "X37n0666_001:0641b24": "於大火越逸。故云未足喻也。次譬如有人下。明輕",
    "X37n0666_001:0641c01": "動不調障。蜜器喻五根受五塵樂。動轉輕躁。喻轉",
    "X37n0666_001:0641c02": "識隨逐諸根。念念不定。但觀於蜜。喻六識唯緣現",
    "X37n0666_001:0641c03": "世六塵。不見深坑。喻不知未來障礙。障礙有二種。",
    "X37n0666_001:0641c04": "一生虗障礙。二修一切行時困苦不能成就障礙。",
    "X37n0666_001:0641c05": "狂象無鉤。喻心無三昧法所制。猿猴得樹。喻心緣",
    "X37n0666_001:0641c06": "六塵境生染。故當急挫。令入調柔不動三昧也。次",
    "X37n0666_001:0641c07": "縱此心者喪人善事。明失諸功德障。次制之一處",
    "X37n0666_001:0641c08": "句。示無二念三昧相。無事不辦句。示起多功德三",
    "X37n0666_001:0641c09": "昧相。精進折伏汝心句。示調柔不動三昧相。△二",
    "X37n0666_001:0641c10": "多食苦對治。",
    "X37n0666_001:0641c11": "汝等比丘。受諸飲食。當如服藥。於好於惡。勿生增減。",
    "X37n0666_001:0641c12": "趣得支身。以除饑渴。如蜂採華。但取其味。不損色香。",
    "X37n0666_001:0641c13": "比丘亦爾。受人供養。趣自除惱。無得多求。壞其善心。",
    "X37n0666_001:0641c14": "譬如智者。籌量牛力所堪多少。不令過分以竭其力。",
    "X37n0666_001:0641c15": "多食能障三昧。故以五觀治之。一當如服藥。是受",
    "X37n0666_001:0641c16": "用對治觀。二勿生增減。是好惡平等觀。三支身除",
    "X37n0666_001:0641c17": "饑渴。是究竟對治觀。四如蜂採華等。先喻。後法。是",
    "X37n0666_001:0641c18": "不損自他觀。五譬如智者籌量牛力等。是知量知",
    "X37n0666_001:0641c19": "時觀也。藥以療病。食以療饑。苟可療饑則已。奈何",
    "X37n0666_001:0641c20": "於好便貪心增噉。於惡便瞋心減受耶。趣者裁取。",
    "X37n0666_001:0641c21": "支者支持。蜂喻比丘。華喻供養。味喻借此修道除",
    "X37n0666_001:0641c22": "惱。色香喻自他善心。貪食多求。既損自三昧善。亦",
    "X37n0666_001:0641c23": "損檀越善心也。牛能負重。然所負過分其力則竭。",
    "X37n0666_001:0641c24": "喻比丘雖為人世福田。然貪受多供。則其道自敗",
    "X37n0666_001:0642a01": "矣。△三懈怠睡眠苦對治。",
    "X37n0666_001:0642a02": "汝等比丘。晝則勤心修習善法。無令失時。初夜後夜。",
    "X37n0666_001:0642a03": "亦勿有廢。中夜誦經。以自消息。無以睡眠因緣。令一",
    "X37n0666_001:0642a04": "生空過無所得也。當念無常之火。燒諸世間。早求自",
    "X37n0666_001:0642a05": "度。勿睡眠也。諸煩惱賊。常伺殺人。甚於怨家。安可睡",
    "X37n0666_001:0642a06": "眠。不自警寤。煩惱毒蛇睡在汝心。譬如黑蚖在汝室",
    "X37n0666_001:0642a07": "睡。當以持戒之鉤早併除之。睡蛇既出。乃可安眠。不",
    "X37n0666_001:0642a08": "出而眠。是無慚人。慚恥之服。於諸莊嚴最為第一。慚",
    "X37n0666_001:0642a09": "如鐵鉤。能制人非法。是故常當慚恥。無得暫替。若離",
    "X37n0666_001:0642a10": "慚恥。則失諸功德。有愧之人。則有善法。若無愧者。與",
    "X37n0666_001:0642a11": "諸禽獸無相異也。",
    "X37n0666_001:0642a12": "心懶惰故懈怠。身悶重故睡眠。此二相順。共成一",
    "X37n0666_001:0642a13": "苦。障於定慧。令不得生。然此睡眠。從三事起。一從",
    "X37n0666_001:0642a14": "食起。二從時節起。三從心起。經中勤修善法無令",
    "X37n0666_001:0642a15": "失時。是對治從食所起睡眠。初夜後夜亦勿有廢",
    "X37n0666_001:0642a16": "等是對治從時所起睡眠。當念無常之火以下。皆",
    "X37n0666_001:0642a17": "對治從心所起睡眠。復有二意。初從當念無常至",
    "X37n0666_001:0642a18": "不自警寤。是觀察對治。二從煩惱毒蛇至無相異",
    "X37n0666_001:0642a19": "也。是淨戒對治。初觀察對治中。無常有二。一者一",
    "X37n0666_001:0642a20": "期生滅。為麤。二者念念生滅。為細。世間亦二。一者",
    "X37n0666_001:0642a21": "三界依報。是器世間。二者六道正報。是眾生世間。",
    "X37n0666_001:0642a22": "依正皆歸磨滅。無可停留。故如火燒。且愛見二種",
    "X37n0666_001:0642a23": "煩惱。約三界九地。則見有八十八使。愛有八十一",
    "X37n0666_001:0642a24": "品。無不足以傷法身。戕慧命。故尤甚於怨家。如此",
    "X37n0666_001:0642b01": "觀察警寤。名觀察對治也。次淨戒對治中。謂煩惱",
    "X37n0666_001:0642b02": "雖不現行時。亦未嘗不眠伏在汝藏識心中。而此",
    "X37n0666_001:0642b03": "煩惱毒害可畏。猶如黑蚖。不起則已。起必殺人法",
    "X37n0666_001:0642b04": "身慧命。自非持戒之鉤。何能併除。言戒鉤者。木叉",
    "X37n0666_001:0642b05": "戒。能防身口。定共戒。能伏心惑。道共戒。能斷心惑。",
    "X37n0666_001:0642b06": "具此三戒。永滅八識田中煩惱種子。名為睡蛇既",
    "X37n0666_001:0642b07": "出。從此所作已辦。不受後有。名為乃可安眠。是故",
    "X37n0666_001:0642b08": "阿羅漢斷心眠已。不斷食起時節起眠。以彼眠不",
    "X37n0666_001:0642b09": "為蓋故。今若煩惱種子未斷而輙安眠。則不知尊",
    "X37n0666_001:0642b10": "重己靈。名為無慚。不知羞己過惡。名為無愧。又不",
    "X37n0666_001:0642b11": "希聖賢。名為無慚。不恥卑下。名為無愧。慚愧二善",
    "X37n0666_001:0642b12": "心所。起必同時。人之所以異於禽獸。正在此耳。可",
    "X37n0666_001:0642b13": "弗勉乎。二對治止苦法要竟。△三對治滅煩惱法",
    "X37n0666_001:0642b14": "要三。初瞋恚煩惱障對治。二貢高煩惱障對治。三",
    "X37n0666_001:0642b15": "諂曲煩惱障對治。今初。",
    "X37n0666_001:0642b16": "汝等比丘。若有人來節節支解。當自攝心。無令瞋恨。",
    "X37n0666_001:0642b17": "亦當護口。勿出惡言。若縱恚心。則自妨道。失功德利。",
    "X37n0666_001:0642b18": "忍之為德。持戒苦行所不能及。能行忍者。乃可名為",
    "X37n0666_001:0642b19": "有力大人。若其不能歡喜忍受惡罵之毒如飲甘露",
    "X37n0666_001:0642b20": "者。不名入道智慧人也。所以者何。瞋恚之害。則破諸",
    "X37n0666_001:0642b21": "善法。壞好名聞。今世後世。人不喜見。當知瞋心。甚於",
    "X37n0666_001:0642b22": "猛火。常當防護。無令得入。劫功德賊。無過瞋恚。白衣",
    "X37n0666_001:0642b23": "受欲。非行道人。無法自制。瞋猶可恕。出家行道無欲",
    "X37n0666_001:0642b24": "之人。而懷瞋恚。甚不可也。譬如清冷雲中。霹靂起火。",
    "X37n0666_001:0642c01": "非所應也。",
    "X37n0666_001:0642c02": "文有六節。初若有人來節節支解。是舉所忍之境。",
    "X37n0666_001:0642c03": "以重況輕。支解尚在所忍。餘諸逆境。何足介懷。次",
    "X37n0666_001:0642c04": "當自攝心等。正示堪忍之相。無令瞋恨。則身意清",
    "X37n0666_001:0642c05": "淨。勿出惡言。則口業清淨也。三若縱恚心等。明不",
    "X37n0666_001:0642c06": "忍之失。自妨道者。不能自利。失功德利者。不能利",
    "X37n0666_001:0642c07": "他。恚心一起。二利俱喪。甚明其不可縱也。四忍之",
    "X37n0666_001:0642c08": "為德等。深歎勝力以勸修行。蓋持戒者。未必能忍",
    "X37n0666_001:0642c09": "辱。忍辱者。決無不持戒。所以六度之中。戒居第二。",
    "X37n0666_001:0642c10": "忍居第三。以前不兼後。後必具前故也。以我心而",
    "X37n0666_001:0642c11": "持戒。則報僅在人天。以無我而行忍。便成出世大",
    "X37n0666_001:0642c12": "道。犯而不校。譬如海闊天空。一任鳶飛魚躍。故名",
    "X37n0666_001:0642c13": "有力大人。五若其不能等。重明不忍之過以誡行",
    "X37n0666_001:0642c14": "人。甘露。是不死之藥。因他惡罵。成我忍力。如猪揩",
    "X37n0666_001:0642c15": "金山。金則愈光。石磨良劍。劍則愈利。所以歌利調",
    "X37n0666_001:0642c16": "達。皆是釋迦真善知識。設不於惡罵作甘露想。不",
    "X37n0666_001:0642c17": "能歡喜忍受。便是愚癡。未聞道故。況一念瞋心起",
    "X37n0666_001:0642c18": "百萬障門開。破諸善法。何能自利。壞好名聞。何能",
    "X37n0666_001:0642c19": "利他。今世無二利之因。後世無二利之果。誰當喜",
    "X37n0666_001:0642c20": "見之者。所以欲護自利善法。當防瞋火。欲護利他",
    "X37n0666_001:0642c21": "功德。當防瞋賊也。六白衣受欲等。結況不應。從人",
    "X37n0666_001:0642c22": "至六欲天未入道者。皆名白衣。彼有二過。一者受",
    "X37n0666_001:0642c23": "欲。欲與瞋相為表裏。二不行道。無善法以制心。故",
    "X37n0666_001:0642c24": "瞋猶可恕。所謂俗人造罪是其分內。不足深責也。",
    "X37n0666_001:0643a01": "出家行道無欲。如清冷雲。豈容懷瞋恚心。如起霹",
    "X37n0666_001:0643a02": "靂火耶。△二貢高煩惱障對治。",
    "X37n0666_001:0643a03": "汝等比丘。當自摩頭。已捨飾好。著壞色衣。執持應器。",
    "X37n0666_001:0643a04": "以乞自活。自見如是。若起憍慢。當疾滅之。增長憍慢。",
    "X37n0666_001:0643a05": "尚非世俗白衣所宜。何況出家入道之人。為解脫故。",
    "X37n0666_001:0643a06": "自降其身而行乞耶。",
    "X37n0666_001:0643a07": "文有二節。初汝等比丘下。正設對治。二增長憍慢",
    "X37n0666_001:0643a08": "下。較量不應。初中有五句對冶。一當自摩頭。則無",
    "X37n0666_001:0643a09": "冠冕以嚴首。二已捨飾好。則無劍佩以飾身。三著",
    "X37n0666_001:0643a10": "壞色衣。則無五彩以煥服。四執持應器。則無僮僕",
    "X37n0666_001:0643a11": "以供役。五以乞自活。則無帑藏以積財。故應用智",
    "X37n0666_001:0643a12": "慧常自觀察。設起憍慢。便應疾疾滅除之也。壞色",
    "X37n0666_001:0643a13": "衣。即三種袈裟。及一切下裙坐具等。皆用青黑木",
    "X37n0666_001:0643a14": "蘭三種壞色。應器。即鉢多羅。體色量三。皆悉應法。",
    "X37n0666_001:0643a15": "體惟瓦鐵二物。色則熏如鳩鴿。量乃隨腹大小也。",
    "X37n0666_001:0643a16": "次文舉白衣較量。白衣尚不宜憍慢。況求解脫者",
    "X37n0666_001:0643a17": "耶。△三諂曲煩惱障對治。",
    "X37n0666_001:0643a18": "汝等比丘。諂曲之心。與道相違。是故宜應質直其心。",
    "X37n0666_001:0643a19": "當知諂曲但為欺誑。入道之人。則無是處。是故汝等",
    "X37n0666_001:0643a20": "宜當端心。以質直為本。",
    "X37n0666_001:0643a21": "逢迎希合之言。名諂。隨境逶迤之念。名曲。諂則不",
    "X37n0666_001:0643a22": "質。曲則不直。秪為自欺誑。亦欺誑他人。決非入道",
    "X37n0666_001:0643a23": "者所有也。直心是道場。心言直故。永無諸委曲相。",
    "X37n0666_001:0643a24": "設非正念真如。豈得名端心哉。初明共世間法要",
    "X37n0666_001:0643b01": "竟。△二明不共世間法要。謂成就出世間大人功",
    "X37n0666_001:0643b02": "德也。文分為八。初無求功德。二知足功德。三遠離",
    "X37n0666_001:0643b03": "功德。四不疲倦功德。五不忘念功德。六禪定功德。",
    "X37n0666_001:0643b04": "七智慧功德。八畢竟功德。今初。",
    "X37n0666_001:0643b05": "汝等比丘。當知多欲之人。多求利故。苦惱亦多。少欲",
    "X37n0666_001:0643b06": "之人。無求無欲。則無此患。直爾少欲尚宜修習。何況",
    "X37n0666_001:0643b07": "少欲能生諸功德。少欲之人。則無諂曲以求人意。亦",
    "X37n0666_001:0643b08": "復不為諸根所牽。行少欲者。心則坦然無所憂畏。觸",
    "X37n0666_001:0643b09": "事有餘。常無不足。有少欲者。則有涅槃。是名少欲。",
    "X37n0666_001:0643b10": "文有五種所知覺相。一知覺障相。謂多欲是煩惱",
    "X37n0666_001:0643b11": "障。多求是業障。苦惱亦多是報障也。二知覺治相。",
    "X37n0666_001:0643b12": "謂無求無欲則無此患也。三知覺因果集起相。謂",
    "X37n0666_001:0643b13": "少欲無患。已應修習。況能生諸功德。成就無量聖",
    "X37n0666_001:0643b14": "善法耶。四知覺無諸障畢竟相。謂無諂曲。是無惑",
    "X37n0666_001:0643b15": "障。無求人意。是無業障。不為諸根所牽。是無苦障。",
    "X37n0666_001:0643b16": "蓋眼根牽人受色。乃至身根牽人受觸。令人不得",
    "X37n0666_001:0643b17": "自在。是大苦故。五知覺果成就相。謂心則坦然故",
    "X37n0666_001:0643b18": "法身成就。無所憂畏。是般若成就。觸事有餘常無",
    "X37n0666_001:0643b19": "不足。是解脫成就。三德具足。名大涅槃。是知少欲",
    "X37n0666_001:0643b20": "為因。涅槃為果也。△二知足功德。",
    "X37n0666_001:0643b21": "汝等比丘。若欲脫諸苦惱。當觀知足。知足之法。即是",
    "X37n0666_001:0643b22": "富樂安隱之處。知足之人。雖臥地上。猶為安樂。不知",
    "X37n0666_001:0643b23": "足者。雖處天堂。亦不稱意。不知足者。雖富而貧。知足",
    "X37n0666_001:0643b24": "之人。雖貧而富。不知足者。常為五欲所牽。為知足者",
    "X37n0666_001:0643c01": "之所憐愍。是名知足。",
    "X37n0666_001:0643c02": "前無求功德。是遠離他境界事。今知足功德。是於",
    "X37n0666_001:0643c03": "自事中遠離也。文中欲脫苦惱。是對治苦因果。富",
    "X37n0666_001:0643c04": "樂安隱。是復說清淨因果。次地上與天堂對辨。是",
    "X37n0666_001:0643c05": "約二處示現差別。又富與貧對辨。是約二事示現",
    "X37n0666_001:0643c06": "差別。又欲牽與憐愍對辨。是約二法無自利有自",
    "X37n0666_001:0643c07": "他利示現差別。一則常為五欲所牽。是無自利。一",
    "X37n0666_001:0643c08": "則五欲不牽。是有自利。又能憐愍不知足者。是有",
    "X37n0666_001:0643c09": "利他也。△三遠離功德。",
    "X37n0666_001:0643c10": "汝等比丘。欲求寂靜無為安樂。當離憒閙。獨處閑居。",
    "X37n0666_001:0643c11": "靜處之人。帝釋諸天所共敬重。是故當捨己眾他眾。",
    "X37n0666_001:0643c12": "空閑獨處。思滅苦本。若樂眾者。則受眾惱。譬如大樹。",
    "X37n0666_001:0643c13": "眾鳥集之。則有枯折之患。世間縛著。沒於眾苦。譬如",
    "X37n0666_001:0643c14": "老象溺泥。不能自出。是名遠離。",
    "X37n0666_001:0643c15": "文有三門攝義。一自性遠離門。體出故。示現四種",
    "X37n0666_001:0643c16": "對治。謂寂靜無為安樂。對治我相執著障。寂靜。即",
    "X37n0666_001:0643c17": "法無我空。無為。即無相空。安樂。即無取捨願空也。",
    "X37n0666_001:0643c18": "當離憒閙。對治我所障。五陰亂起。無有次第。名憒",
    "X37n0666_001:0643c19": "閙也。獨處閑居。對治彼二無相障。謂我及我所。本",
    "X37n0666_001:0643c20": "自無相。今修三三昧。顯無相理。彼障隨滅也。帝釋",
    "X37n0666_001:0643c21": "諸天所共敬重。對治無為首功德障。靜處是可重",
    "X37n0666_001:0643c22": "法。於諸善法最為首故也。二修習遠離門。方便出",
    "X37n0666_001:0643c23": "故。己眾。謂五陰心心所法。他眾。謂師徒同學。空閑",
    "X37n0666_001:0643c24": "獨處。如法而住。是方便慧成就。思滅苦本。遠離起",
    "X37n0666_001:0644a01": "因。是善擇智成就也。三受用諸見門。常縛故。謂樂",
    "X37n0666_001:0644a02": "眾者。則受眾惱。大樹。喻第六識。眾鳥。喻諸心所法。",
    "X37n0666_001:0644a03": "此約己眾言之。大樹喻比丘。眾烏喻同學弟子等。",
    "X37n0666_001:0644a04": "此約他眾言之。從此諸見集生。喻招枯折之患。又",
    "X37n0666_001:0644a05": "因見成業。因業招苦。故喻如老象溺泥。不能自出。",
    "X37n0666_001:0644a06": "老。譬觀智衰微。即是惑障。象身重大。譬縛著情厚。",
    "X37n0666_001:0644a07": "即是業障。溺泥。譬沒於眾苦。即是報障。一不遠離。",
    "X37n0666_001:0644a08": "三障恒縛。奈何不深思出要乎。△四不疲倦功德。",
    "X37n0666_001:0644a09": "汝等比丘。若勤精進。則事無難者。是故汝等當勤精",
    "X37n0666_001:0644a10": "進。譬如小水長流。則能穿石。若行者之心數數懈廢。",
    "X37n0666_001:0644a11": "譬如鑽火。未熱而息。雖欲得火。火難可得。是名精進。",
    "X37n0666_001:0644a12": "勤則不惰。精則不雜。進則不退。所以三乘聖果。尅",
    "X37n0666_001:0644a13": "獲無難。不同外道無益苦行也。次以小流穿石。喻",
    "X37n0666_001:0644a14": "恒不休息之功。鑽火數息。喻懈怠失念之過。如文",
    "X37n0666_001:0644a15": "可知。△五不忘念功德。",
    "X37n0666_001:0644a16": "汝等比丘。求善知識。求善護助。無如不忘念。若有不",
    "X37n0666_001:0644a17": "忘念者。諸煩惱賊則不能入。是故汝等。常當攝念在",
    "X37n0666_001:0644a18": "心。若失念者。則失諸功德。若念力堅強。雖入五欲賊",
    "X37n0666_001:0644a19": "中。不為所害。譬如著鎧入陣。則無所畏。是名不忘念。",
    "X37n0666_001:0644a20": "此不忘念。是一切行上首。言一切行者。略說三種。",
    "X37n0666_001:0644a21": "一聞法行。即求善知識。二內善思惟行。即求善護。",
    "X37n0666_001:0644a22": "三如法修行。即求善助。此三行亦名三慧。慧以炤",
    "X37n0666_001:0644a23": "了為義。行以進趣為義。炤了進趣。悉繇不忘念也。",
    "X37n0666_001:0644a24": "無聞行。如覆器不能受水。無思行。如漏器雖受而",
    "X37n0666_001:0644b01": "失。無修行。如穢器雖不漏失。穢不可用。今有不忘",
    "X37n0666_001:0644b02": "念。則有三行。有三行者。能破無始煩惱怨賊。是故",
    "X37n0666_001:0644b03": "常當攝念在心。即著堅鎧入陣。則不被賊害而能",
    "X37n0666_001:0644b04": "殺賊矣。△六禪定功德。",
    "X37n0666_001:0644b05": "汝等比丘。若攝心者。心則在定。心在定故。能知世間",
    "X37n0666_001:0644b06": "生滅法相。是故汝等。常當精勤修習諸定。若得定者。",
    "X37n0666_001:0644b07": "心則不散。譬如惜水之家。善治隄塘。行者亦爾。為智",
    "X37n0666_001:0644b08": "慧水故。善修禪定令不漏失。是名為定。",
    "X37n0666_001:0644b09": "攝心。謂善巧方便訶棄下地心行。便能次第證入",
    "X37n0666_001:0644b10": "諸禪。乃至出生種種三昧也。心既在定。則如杲日",
    "X37n0666_001:0644b11": "當空。明炤萬象。故即能知世間生滅法相。言精勤",
    "X37n0666_001:0644b12": "者。對治三種懈怠。一精勤修習節量食臥。調出入",
    "X37n0666_001:0644b13": "息。對治不安隱懈怠。二精勤修習覺知諸定有通",
    "X37n0666_001:0644b14": "慧功德。能盡苦源。及能成就大希有事。對治無味",
    "X37n0666_001:0644b15": "懈怠。三精勤修習觀察生老病死苦。及四惡趣苦。",
    "X37n0666_001:0644b16": "我未能離。對治不知恐怖懈怠。繇修習此三對治",
    "X37n0666_001:0644b17": "已。心則不散。無所對治。便能發無漏慧。斷惑證果",
    "X37n0666_001:0644b18": "也。舉喻合法。在文易知。△七智慧功德。",
    "X37n0666_001:0644b19": "汝等比丘。若有智慧。則無貪著。常自省察。不令有失。",
    "X37n0666_001:0644b20": "是則於我法中能得解脫。若不爾者。既非道人。又非",
    "X37n0666_001:0644b21": "白衣。無所名也。實智慧者。則是度老病死海堅牢船",
    "X37n0666_001:0644b22": "也。亦是無明黑暗大明燈也。一切病者之良藥也。伐",
    "X37n0666_001:0644b23": "煩惱樹之利斧也。是故汝等當以聞思修慧而自增",
    "X37n0666_001:0644b24": "益。若人有智慧之照。雖是肉眼。而是明見人也。是名",
    "X37n0666_001:0644c01": "智慧。",
    "X37n0666_001:0644c02": "若有智慧則無貪著。是標實慧離障功德。謂遠離",
    "X37n0666_001:0644c03": "真實義處障。及世間事處障故。繇斷迷理無明。故",
    "X37n0666_001:0644c04": "六七二。識不貪著第八識之見分以為我法。是名",
    "X37n0666_001:0644c05": "遠離真實義處障。繇斷迷事無明。故前六識。不於",
    "X37n0666_001:0644c06": "六塵境界而生貪著。是名遠離世間事處障也。常",
    "X37n0666_001:0644c07": "自省察不令有失。是總勗增益聞思修慧。是則於",
    "X37n0666_001:0644c08": "我法中能得解脫。謂繇三慧。得證實智慧也。增益",
    "X37n0666_001:0644c09": "三慧以證實慧。乃名道人。未曾出家。乃名白衣。今",
    "X37n0666_001:0644c10": "既出家。又無四慧。進退咸失。故無所名也。次以四",
    "X37n0666_001:0644c11": "喻喻實智慧。見苦諦智。如堅牢船。斷集諦智。如大",
    "X37n0666_001:0644c12": "明燈。證滅諦智。猶如良藥。修道諦智。猶如利斧。然",
    "X37n0666_001:0644c13": "實智難證。故必當以聞思修慧而自增益。名字位",
    "X37n0666_001:0644c14": "中。聞慧增益。得入停心別總相念。觀行位中。思慧",
    "X37n0666_001:0644c15": "增益。得入煖頂忍世第一法。相似位中。修慧增益。",
    "X37n0666_001:0644c16": "得見四聖諦理。發無漏實慧。證四道果。因中三慧。",
    "X37n0666_001:0644c17": "未具天眼。慧解脫人。亦無天眼。然皆四諦分明。不",
    "X37n0666_001:0644c18": "墮邪見。則是明見人矣。且約藏教義解如此。通教",
    "X37n0666_001:0644c19": "例知。以是三乘共方便故。△八畢竟功德。",
    "X37n0666_001:0644c20": "汝等比丘。種種戲論。其心則亂。雖復出家。猶未得脫。",
    "X37n0666_001:0644c21": "是故比丘當急捨離亂心戲論。若汝欲得寂滅樂者。",
    "X37n0666_001:0644c22": "唯當善滅戲論之患。是名不戲論。",
    "X37n0666_001:0644c23": "上來七種功德。皆是長養方便功德。此示自性遠",
    "X37n0666_001:0644c24": "離。非對治法。故名畢竟功德也。真如涅槃。本性清",
    "X37n0666_001:0645a01": "淨。言語道斷。心行處滅。本非戲論所行境界。繇戲",
    "X37n0666_001:0645a02": "論故。違寂滅樂。初果得實智慧。見四聖諦。分別煩",
    "X37n0666_001:0645a03": "惱雖已永斷。而三界九地八十一品思惑。皆是無",
    "X37n0666_001:0645a04": "始名言戲論熏習所成。令心擾亂。不契真常。是故",
    "X37n0666_001:0645a05": "當急捨離戲論。乃得涅槃寂滅之樂。言善滅者。即",
    "X37n0666_001:0645a06": "以所得四諦實慧。重慮緣真。數數觀察。淨除業識",
    "X37n0666_001:0645a07": "種現。令其究竟不生也。此亦且約三藏義解。若開",
    "X37n0666_001:0645a08": "顯者。真居事外。仍是戲論。即事恒真。乃非戲論。又",
    "X37n0666_001:0645a09": "即空不具。仍是戲論。中道不空。乃非戲論。又離邊",
    "X37n0666_001:0645a10": "立中。仍是戲論。即邊即中。乃非戲論。又對權明實。",
    "X37n0666_001:0645a11": "仍帶戲論。開權顯實。無麤非妙。乃非戲論。又說權",
    "X37n0666_001:0645a12": "說實。說本說迹。亦皆戲論。觀心若起。本迹俱絕。乃",
    "X37n0666_001:0645a13": "非戲論。又唯貴默然。墮絕言見。仍屬戲論。知四句",
    "X37n0666_001:0645a14": "皆不可說。有因緣故亦可得說。說與不說。性自平",
    "X37n0666_001:0645a15": "等。不作二解。不作一解。不作亦一亦二解。不作非",
    "X37n0666_001:0645a16": "一非二解。乃非戲論也。已上正宗分竟。",
    "X37n0666_001:0645a17": "△三流通分為四。初勸修流通。二證決流通。三斷",
    "X37n0666_001:0645a18": "疑流通。四囑付流通今初。",
    "X37n0666_001:0645a19": "汝等比丘。於諸功德。常當一心捨諸放逸。如離怨賊。",
    "X37n0666_001:0645a20": "大悲世尊所說利益。皆已究竟。汝等但當勤而行之。",
    "X37n0666_001:0645a21": "若於山間。若空澤中。若在樹下。閑處靜室。念所受法。",
    "X37n0666_001:0645a22": "勿令忘失。常當自勉。精進修之。無為空死。後致有悔。",
    "X37n0666_001:0645a23": "我如良醫。知病說藥。服與不服。非醫咎也。又如善導。",
    "X37n0666_001:0645a24": "導人善道。聞之不行。非導過也。",
    "X37n0666_001:0645b01": "諸功德。指正宗分中共世間法要三種對治功德。",
    "X37n0666_001:0645b02": "及不共世間法要八種大人功德也。常當一心者。",
    "X37n0666_001:0645b03": "依第一義心而修也。捨諸放逸如離怨賊者。遠離",
    "X37n0666_001:0645b04": "一心相違行也。所說利益皆已究竟者。無限劑大",
    "X37n0666_001:0645b05": "悲於法無遺悋也。此中云何修。謂宜勤而行之也。",
    "X37n0666_001:0645b06": "何處修。謂山間空澤樹下閑處靜室也。何所修。謂",
    "X37n0666_001:0645b07": "念所受法也。何故修。謂勿令忘失也。以何方便修。",
    "X37n0666_001:0645b08": "謂常當自勉精進修之也。若未入真實。皆名空死。",
    "X37n0666_001:0645b09": "若得少為足。後必有悔。悔何及哉。約滅惡拔苦。喻",
    "X37n0666_001:0645b10": "如良醫。約生善與樂。喻如善導。佛不負眾生。眾生",
    "X37n0666_001:0645b11": "多負佛耳。可不悲夫。△二證決流通。",
    "X37n0666_001:0645b12": "汝等若於苦等四諦有所疑者。可疾問之。毋得懷疑",
    "X37n0666_001:0645b13": "不求決也。爾時世尊如是三唱。人無問者。所以者何。",
    "X37n0666_001:0645b14": "眾無疑故。時阿[少/兔]樓馱。觀察眾心而白佛言。世尊。月",
    "X37n0666_001:0645b15": "可令熱。日可令冷。佛說四諦不可令異。佛說苦諦實",
    "X37n0666_001:0645b16": "苦。不可令樂。集真是因。更無異因。苦若滅者。即是因",
    "X37n0666_001:0645b17": "滅。因滅故果滅。滅苦之道。實是真道。更無餘道。世尊。",
    "X37n0666_001:0645b18": "是諸比丘。於四諦中。決定無疑。",
    "X37n0666_001:0645b19": "如來一代教法。義理雖多。四諦攝盡。以苦集二諦。",
    "X37n0666_001:0645b20": "攝盡世間因果。滅道二諦。攝盡出世因果。故於四",
    "X37n0666_001:0645b21": "諦懷疑。則一切法咸皆有疑。苟於四諦無疑。則一",
    "X37n0666_001:0645b22": "切法皆得無疑。所以垂滅殷勤三唱。深顯除四諦",
    "X37n0666_001:0645b23": "外。更無餘法也。文中有三門攝義。示現決定無疑。",
    "X37n0666_001:0645b24": "從初至不求決也。是第一方便顯發門。以此四諦。",
    "X37n0666_001:0645c01": "乃修行者常所觀察。及依之起行故。從爾時世尊",
    "X37n0666_001:0645c02": "至眾無疑故。是第二滿足成就門。於中如是三唱",
    "X37n0666_001:0645c03": "句。示現法輪滿足成就。人無問者句。示現證法滿",
    "X37n0666_001:0645c04": "足成就。眾無疑故句。示現斷功德滿足成就也。從",
    "X37n0666_001:0645c05": "阿[少/兔]樓馱至決定無疑。是第三分別說門。阿[少/兔]樓",
    "X37n0666_001:0645c06": "馱。亦云阿那律。亦云阿泥樓豆。亦云阿難律陀。皆",
    "X37n0666_001:0645c07": "梵音楚夏耳。此翻無貧。亦翻無滅。亦翻如意。昔於",
    "X37n0666_001:0645c08": "饑世。施辟支佛一食。獲九十一劫中往來人天。常",
    "X37n0666_001:0645c09": "受福樂。至今不滅。所求如意。故得此名。天眼第一。",
    "X37n0666_001:0645c10": "故能觀察眾心。決定分別說也。月是太陰精。故冷。",
    "X37n0666_001:0645c11": "日是太陽精。故熱。然此依報器世間法。皆是吾人",
    "X37n0666_001:0645c12": "唯識所現。即是識之相分。本無實法。故有得神通",
    "X37n0666_001:0645c13": "者便可令月熱日冷。至於佛所說之四諦。乃是眾",
    "X37n0666_001:0645c14": "生心性法爾道理。理無變異。如苦諦者。三界二十",
    "X37n0666_001:0645c15": "五有。下自阿鼻地獄。上至非非想天。雖昇沈迥異。",
    "X37n0666_001:0645c16": "然無不為四相所遷。八苦所逼。安可令樂。如集諦",
    "X37n0666_001:0645c17": "者。見思二惑。善惡不動三有漏業。的的是牽生三",
    "X37n0666_001:0645c18": "界之因豈有異因。如滅諦者。因滅則苦果隨滅。豈",
    "X37n0666_001:0645c19": "非寂靜無為安樂。如道諦者。戒定慧三。能斷苦因",
    "X37n0666_001:0645c20": "苦果。至無苦處。安有餘道。此四皆審實不虗。故名",
    "X37n0666_001:0645c21": "為諦。佛如實說。比丘亦如實解。所以決定無疑也。",
    "X37n0666_001:0645c22": "△三斷疑流通又三。初顯示餘疑。二為斷彼彼疑。",
    "X37n0666_001:0645c23": "三重說有為無常相勸修。今初。",
    "X37n0666_001:0645c24": "於此眾中所作未辦者。見佛滅度。當有悲感。若有初",
    "X37n0666_001:0646a01": "入法者。聞佛所說。即皆得度。譬如夜見電光。即得見",
    "X37n0666_001:0646a02": "道。若所作已辦。已度苦海者。但作是念。世尊滅度一",
    "X37n0666_001:0646a03": "何疾哉。",
    "X37n0666_001:0646a04": "此仍是阿[少/兔]樓馱分別語也。於中有三種分別。一",
    "X37n0666_001:0646a05": "所作未辦者。指初果二果三果。以思惑未盡斷故。",
    "X37n0666_001:0646a06": "當有悲感。如阿難愁憂等是也。二初入法者。指內",
    "X37n0666_001:0646a07": "外凡。繇觀行力深。故今一聞佛法。速疾見道。如夜",
    "X37n0666_001:0646a08": "見電光。更非延緩。以見道一十六心。不出一剎那",
    "X37n0666_001:0646a09": "故也。三所作已辦者。指阿羅漢。見思斷盡。永超三",
    "X37n0666_001:0646a10": "界苦海。故無復情愛悲感。但未知佛實不滅。故謂",
    "X37n0666_001:0646a11": "滅度何疾也。△二為斷彼彼疑。",
    "X37n0666_001:0646a12": "阿[少/兔]樓馱雖說此語。眾中皆悉了達四聖諦義。世尊",
    "X37n0666_001:0646a13": "欲令此諸大眾皆得堅固。以大悲心。復為眾說。汝等",
    "X37n0666_001:0646a14": "比丘。勿懷悲惱。若我住世一劫。會亦當滅。會而不離",
    "X37n0666_001:0646a15": "終不可得。自利利他法皆具足。若我久住。更無所益。",
    "X37n0666_001:0646a16": "應可度者若天上人間。皆悉已度。其未度者皆亦已",
    "X37n0666_001:0646a17": "作得度因緣。自今以後。我諸弟子展轉行之。則是如",
    "X37n0666_001:0646a18": "來法身常在而不滅也。",
    "X37n0666_001:0646a19": "四聖諦者。證此四諦。得成聖果。故名聖諦。又理雖",
    "X37n0666_001:0646a20": "固然。唯聖諦了。故名聖諦也。時眾雖悉了達。而如",
    "X37n0666_001:0646a21": "來悲心淳至。普為未來永斷餘疑。所以復為眾說。",
    "X37n0666_001:0646a22": "是中文亦分三。初從勿懷悲惱至更無所益。即斷",
    "X37n0666_001:0646a23": "所作未辦見滅悲感之疑。既自利利他法皆具足。",
    "X37n0666_001:0646a24": "便可依之修道。至於會必有離。自是世法應爾。且",
    "X37n0666_001:0646b01": "我久住。於汝無益。何用悲感為哉。二從應可度者",
    "X37n0666_001:0646b02": "至得度因緣。即斷電光見道之疑。謂有疑曰。佛住",
    "X37n0666_001:0646b03": "世時聞說即皆得度。佛滅度後。見道無繇。故今釋",
    "X37n0666_001:0646b04": "曰。所應度者。我已度訖。縱未度者。皆已為作得度",
    "X37n0666_001:0646b05": "因緣。因緣若到。勿愁不見道也。三自今以後至而",
    "X37n0666_001:0646b06": "不滅也。即斷滅度何疾之疑。既弟子展轉行之。則",
    "X37n0666_001:0646b07": "因分住持不壞。既法身常在不滅。則果分住持不",
    "X37n0666_001:0646b08": "壞。因果俱常。何云疾滅。然此仍對權機。故且說五",
    "X37n0666_001:0646b09": "分法身為常住耳。若入實者。應化亦常。靈山一會",
    "X37n0666_001:0646b10": "儼然未散。非欺我也。△三重說有為無常相勸修。",
    "X37n0666_001:0646b11": "是故當知。世皆無常。會必有離。勿懷憂惱。世相如是。",
    "X37n0666_001:0646b12": "當勤精進。早求解脫。以智慧明。滅諸癡暗。世實危脆。",
    "X37n0666_001:0646b13": "無堅牢者。我今得滅。如除惡病。此是應捨之身。罪惡",
    "X37n0666_001:0646b14": "之物。假名為身。沒在老病生死大海。何有智者。得除",
    "X37n0666_001:0646b15": "滅之。如殺怨賊而不歡喜。",
    "X37n0666_001:0646b16": "文有二意。從初至無堅牢者。正明無常觀門。以勸",
    "X37n0666_001:0646b17": "勤修。從我今得滅以下。是引己作證也。佛妙色身。",
    "X37n0666_001:0646b18": "等真法性。無量功德莊嚴顯現。而云是罪惡物。喻",
    "X37n0666_001:0646b19": "以惡病怨賊者。示同凡夫。令警省耳。三斷疑流通",
    "X37n0666_001:0646b20": "竟。△四囑付流通。",
    "X37n0666_001:0646b21": "汝等比丘。常當一心勤求出道。一切世間動不動法。",
    "X37n0666_001:0646b22": "皆是敗壞不安之相。汝等且止。勿得復語。時將欲過。",
    "X37n0666_001:0646b23": "我欲滅度。是我最後之所教誨。",
    "X37n0666_001:0646b24": "常當一心。是囑令住於實慧。勤求出道。是囑令方",
    "X37n0666_001:0646c01": "便修習。以實慧難得。故勸令精進以修之也。欲界",
    "X37n0666_001:0646c02": "為動法。色無色界為不動法。雖有動靜之殊。總屬",
    "X37n0666_001:0646c03": "無常無我。不可不思出離也。勿得復語。是勸止三",
    "X37n0666_001:0646c04": "業。成就寂滅無我法器。時將欲過。是示當歸滅。不",
    "X37n0666_001:0646c05": "離中道以為究竟。最後教誨。是正顯遺訓。住持法",
    "X37n0666_001:0646c06": "中最勝最要。嗚呼。末後殷勤悲心極矣。為弟子者。",
    "X37n0666_001:0646c07": "宜何如鏤骨銘肝也。",
    "X37n0666_001:0646c08": "佛遺教經解(終)"
}