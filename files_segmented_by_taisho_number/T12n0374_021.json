{
    "T12n0374_021:0487a03": "大般涅槃經卷第二十一",
    "T12n0374_021:0487a05": "北涼天竺三藏曇無讖譯",
    "T12n0374_021:0487a06": "10 光明遍照高貴德王菩薩品1光明遍照高貴德王菩薩品第十之一",
    "T12n0374_021:0487a07": "爾時世尊告光明遍照高貴德王菩薩摩訶",
    "T12n0374_021:0487a08": "薩言：「善男子！若有菩薩摩訶薩修行如是大",
    "T12n0374_021:0487a09": "涅槃經，得十事功德，不與聲聞辟支佛共，不",
    "T12n0374_021:0487a10": "可思議，聞者驚怪，非內、非外、非難、非易、非相、",
    "T12n0374_021:0487a11": "非非相、非是世法、無有相貌、世間所無。何等",
    "T12n0374_021:0487a12": "為十？一者有五，何等為五？一者所不聞者而",
    "T12n0374_021:0487a13": "能得聞，二者聞已能為利益，三者能斷疑惑",
    "T12n0374_021:0487a14": "之心，四者慧心正直無曲，五者能知如來密",
    "T12n0374_021:0487a15": "藏，是為五事。何等不聞而能得聞？所謂甚深",
    "T12n0374_021:0487a16": "微密之藏，一切眾生悉有佛性，佛、法、眾僧無",
    "T12n0374_021:0487a17": "有差別，三寶性相常樂我淨，一切諸佛無有",
    "T12n0374_021:0487a18": "畢竟入涅槃者，常住無變。如來涅槃，非有非",
    "T12n0374_021:0487a19": "無、非有為非無為、非有漏非無漏、非色非不",
    "T12n0374_021:0487a20": "色、非名非不名、非相非不相、非有非不有、非",
    "T12n0374_021:0487a21": "物非不物、非因非果、非待非不待、非明非闇、",
    "T12n0374_021:0487a22": "非出非不出、非常非不常、非斷非不斷、非始",
    "T12n0374_021:0487a23": "非終、非過去、非未來、非現在、非陰非不陰、非",
    "T12n0374_021:0487a24": "入非不入、非界非不界、非十二因緣非不十",
    "T12n0374_021:0487a25": "二因緣，如是等法甚深微密，昔所不聞而能",
    "T12n0374_021:0487a26": "得聞。復有不聞，所謂一切外道經書、四毘陀",
    "T12n0374_021:0487a27": "論、毘伽羅論、衛世師論、迦毘羅論，一切呪術、",
    "T12n0374_021:0487a28": "醫方、伎藝，日月博蝕、星宿運變、圖書讖記。",
    "T12n0374_021:0487a29": "如是等經初未曾聞祕密之義，今於此經而",
    "T12n0374_021:0487b01": "得知之。復有十一部經，除毘佛略，亦無如是",
    "T12n0374_021:0487b02": "深密之義，今因此經而得知之。善男子！是名",
    "T12n0374_021:0487b03": "不聞而能得聞。「聞已利益者，若能聽受是大",
    "T12n0374_021:0487b04": "涅槃經，悉能具知一切方等大乘經典甚深",
    "T12n0374_021:0487b05": "義味。譬如男女，於明淨鏡，見其色像，了了分",
    "T12n0374_021:0487b06": "明。大涅槃鏡亦復如是，菩薩執之，悉得明見",
    "T12n0374_021:0487b07": "大乘經典甚深之義。亦如有人在闇室中執",
    "T12n0374_021:0487b08": "大炬火，悉見諸物。大涅槃炬亦復如是，菩薩",
    "T12n0374_021:0487b09": "執之，得見大乘深奧之義。亦如日出，有千光",
    "T12n0374_021:0487b10": "明，悉能照了諸山幽闇，令一切人遠見諸",
    "T12n0374_021:0487b11": "物。是大涅槃清淨慧日亦復如是，照了大乘",
    "T12n0374_021:0487b12": "深邃之處，令二乘人遠見佛道。所以者何？以",
    "T12n0374_021:0487b13": "能聽受是大涅槃微妙經典故。善男子！若有",
    "T12n0374_021:0487b14": "菩薩摩訶薩聽受如是大涅槃經，得知一切",
    "T12n0374_021:0487b15": "諸法名字。若能書寫、讀誦通利、為他廣說、思",
    "T12n0374_021:0487b16": "惟其義，則知一切諸法義理。善男子！其聽受",
    "T12n0374_021:0487b17": "者，唯知名字，不知其義；若能書寫、受持讀誦、",
    "T12n0374_021:0487b18": "為他廣說、思惟其義，則能知義。復次善男子！",
    "T12n0374_021:0487b19": "聽是經者，聞有佛性，未能得見；書寫讀誦、為",
    "T12n0374_021:0487b20": "他廣說、思惟其義、則得見之。聽是經者，聞有",
    "T12n0374_021:0487b21": "檀名，未能得見檀波羅蜜；書寫讀誦、為他廣",
    "T12n0374_021:0487b22": "說、思惟其義，則能得見檀波羅蜜，乃至般若",
    "T12n0374_021:0487b23": "波羅蜜亦復如是。善男子！菩薩摩訶薩若能",
    "T12n0374_021:0487b24": "聽是大涅槃經，則知法知義，具二無礙，於諸",
    "T12n0374_021:0487b25": "沙門、婆羅門等，若天、魔、梵、一切世中，得無所",
    "T12n0374_021:0487b26": "畏，開示分別十二部經，演說其義，無有差違，",
    "T12n0374_021:0487b27": "不從他聞，而能自知，近於阿耨多羅三藐三",
    "T12n0374_021:0487b28": "菩提。善男子！是名聞已，能為利益。「斷疑心者，",
    "T12n0374_021:0487b29": "疑有二種：一者疑名，二者疑義。聽是經者，斷",
    "T12n0374_021:0487c01": "疑名心；思惟義者，斷疑義心。復次善男子！疑",
    "T12n0374_021:0487c02": "有五種：一者疑佛定涅槃不？二者疑佛是常",
    "T12n0374_021:0487c03": "住不？三者疑佛是真樂不？四者疑佛是真淨",
    "T12n0374_021:0487c04": "不？五者疑佛是實我不？聽是經者，疑佛涅槃",
    "T12n0374_021:0487c05": "則得永斷；書寫讀誦、為他廣說、思惟其義，四",
    "T12n0374_021:0487c06": "疑永斷。復次善男子！疑有三種：一疑聲聞為",
    "T12n0374_021:0487c07": "有、為無？二疑緣覺為有、為無？三疑佛乘為有、",
    "T12n0374_021:0487c08": "為無？聽是經者，如是三疑永滅無餘；書寫讀",
    "T12n0374_021:0487c09": "誦、為他廣說、思惟其義，則能了知一切眾生",
    "T12n0374_021:0487c10": "悉有佛性。復次善男子！若有眾生不聞如是",
    "T12n0374_021:0487c11": "大涅槃經，其心多疑，所謂若常、無常，若樂、不",
    "T12n0374_021:0487c12": "樂，若淨、不淨，若我、無我，若命、非命，若眾生、非",
    "T12n0374_021:0487c13": "眾生，若畢竟、不畢竟，若他世、若過世，若有、若",
    "T12n0374_021:0487c14": "無，若苦、若非苦，若集、若非集，若道、若非道，若",
    "T12n0374_021:0487c15": "滅、若非滅，若法、若非法，若善、若非善，若空、若",
    "T12n0374_021:0487c16": "非空，聽是經者，如是諸疑悉得永斷。復次善",
    "T12n0374_021:0487c17": "男子！若有不聞如是經者，復有種種眾多疑",
    "T12n0374_021:0487c18": "心，所謂色是我耶？受想行識是我耶？眼能見",
    "T12n0374_021:0487c19": "耶？我能見耶？乃至識能知耶？我能知耶？色受",
    "T12n0374_021:0487c20": "報耶？我受報耶？乃至識受報耶？我受報耶？色",
    "T12n0374_021:0487c21": "至他世耶？我至他世耶？乃至識亦如是。生死",
    "T12n0374_021:0487c22": "之法有始有終耶？無始無終耶？聽是經者，如",
    "T12n0374_021:0487c23": "是等疑亦得永斷。復有人疑，一闡提人、犯四",
    "T12n0374_021:0487c24": "重禁、作五逆罪、謗方等經，如是等輩有佛性",
    "T12n0374_021:0487c25": "耶？無佛性耶？聽是經者，如是等疑悉得永斷。",
    "T12n0374_021:0487c26": "復有人疑，世間有邊耶？世間無邊耶？有十方",
    "T12n0374_021:0487c27": "世界耶？無十方世界耶？聽是經者，如是等疑",
    "T12n0374_021:0487c28": "亦得永斷，是名能斷疑惑之心。「慧心正直無",
    "T12n0374_021:0487c29": "邪曲者，心若有疑，則所見不正。一切凡夫若",
    "T12n0374_021:0488a01": "不得聞是大涅槃微妙經典，所見邪曲，乃至",
    "T12n0374_021:0488a02": "聲聞辟支佛人，所見亦曲。云何名為一切凡",
    "T12n0374_021:0488a03": "夫所見邪曲？於有漏中見常樂我淨；於如來",
    "T12n0374_021:0488a04": "所，見無常、苦、不淨、無我；見有眾生、壽命、知見；",
    "T12n0374_021:0488a05": "計非有想非無想處，以為涅槃；見自在天有",
    "T12n0374_021:0488a06": "八聖道；有見、斷見；如是等見，名為邪曲。菩薩",
    "T12n0374_021:0488a07": "摩訶薩若得聞是大涅槃經，修行聖行，則得",
    "T12n0374_021:0488a08": "斷除如是邪曲。云何名為聲聞緣覺邪曲見",
    "T12n0374_021:0488a09": "耶？見於菩薩從兜率下，化乘白象，降神母胎，",
    "T12n0374_021:0488a10": "父名淨飯，母曰摩耶。迦毘羅城處胎滿足十",
    "T12n0374_021:0488a11": "月而生，生未至地，帝釋捧接，難陀龍王及",
    "T12n0374_021:0488a12": "婆難陀吐水而浴，摩尼跋陀大鬼神王執持",
    "T12n0374_021:0488a13": "寶蓋，隨後侍立，地神化花以承其足，四方各",
    "T12n0374_021:0488a14": "行滿足七步。到於天廟，令諸天像悉起承迎。",
    "T12n0374_021:0488a15": "阿私陀仙抱持占相，既占相已，生大悲苦，自",
    "T12n0374_021:0488a16": "傷當終不覩佛興。詣師學書、算計、射禦、圖讖、",
    "T12n0374_021:0488a17": "伎藝。處在深宮，六萬婇女娛樂受樂。出城遊",
    "T12n0374_021:0488a18": "觀至迦毘羅園，道見老人乃至沙門法服而",
    "T12n0374_021:0488a19": "行，還至宮中見諸婇女形體狀貌，猶如枯骨，",
    "T12n0374_021:0488a20": "所有宮殿塚墓無異。厭惡出家夜半踰城，至",
    "T12n0374_021:0488a21": "欝陀伽、阿羅邏等大仙人所，聞說識處及非",
    "T12n0374_021:0488a22": "有想非無想處。既聞是已，諦觀是處，是非常、",
    "T12n0374_021:0488a23": "苦、不淨、無我，捨至樹下，具修苦行滿足六年。",
    "T12n0374_021:0488a24": "知是苦行不能得成阿耨多羅三藐三菩提，",
    "T12n0374_021:0488a25": "爾時復到阿利跋提河中洗浴，受牧牛女所",
    "T12n0374_021:0488a26": "奉乳糜，受已轉至菩提樹下，破魔波旬得成",
    "T12n0374_021:0488a27": "阿耨多羅三藐三菩提。於波羅㮏為五比丘",
    "T12n0374_021:0488a28": "初轉法輪，乃至於此拘尸那城入般涅槃。如",
    "T12n0374_021:0488a29": "是等見，是名聲聞緣覺曲見。善男子！菩薩摩",
    "T12n0374_021:0488b01": "訶薩聽受如是大涅槃經。悉得斷除如是等",
    "T12n0374_021:0488b02": "見；若能書寫、讀誦通利、為他演說、思惟其義，",
    "T12n0374_021:0488b03": "則得正直無邪曲見。「善男子！菩薩摩訶薩修",
    "T12n0374_021:0488b04": "行如是大涅槃經，諦知菩薩無量劫來，不從",
    "T12n0374_021:0488b05": "兜率降神母胎，乃至拘尸那城入般涅槃，是",
    "T12n0374_021:0488b06": "名菩薩摩訶薩正直之見。能知如來深密義",
    "T12n0374_021:0488b07": "者，所謂即是大般涅槃，一切眾生悉有佛性，",
    "T12n0374_021:0488b08": "懺四重禁、除謗法心、盡五逆罪、滅一闡提，然",
    "T12n0374_021:0488b09": "後得成阿耨多羅三藐三菩提，是名甚深祕",
    "T12n0374_021:0488b10": "密之義。復次善男子！云何復名甚深之義？雖",
    "T12n0374_021:0488b11": "知眾生實無有我，而於未來不失業果；雖知",
    "T12n0374_021:0488b12": "五陰於此滅盡，善惡之業終不敗亡；雖有諸",
    "T12n0374_021:0488b13": "業不得作者；雖有至處無有去者；雖有繫縛",
    "T12n0374_021:0488b14": "無受縛者；雖有涅槃亦無滅者；是名甚深祕",
    "T12n0374_021:0488b15": "密之義。」爾時光明遍照高貴德王菩薩摩訶",
    "T12n0374_021:0488b16": "薩白佛言：「世尊！如我解佛所說，聞不聞義，是",
    "T12n0374_021:0488b17": "義不然。何以故？法若有者便應定有，法若無",
    "T12n0374_021:0488b18": "者便應定無，無不應生、有不應滅。如其聞者",
    "T12n0374_021:0488b19": "是則為聞，若不聞者則為不聞，云何而言聞",
    "T12n0374_021:0488b20": "所不聞？世尊！若不可聞是為不聞，若已聞者",
    "T12n0374_021:0488b21": "則更不聞。何以故？已得聞故。云何而言聞所",
    "T12n0374_021:0488b22": "不聞？譬如去者，到則不去，去則不到。亦如生",
    "T12n0374_021:0488b23": "已不生、不生不生。得已不得、不得不得。聞已",
    "T12n0374_021:0488b24": "不聞、不聞不聞亦復如是。世尊！若不聞聞者，",
    "T12n0374_021:0488b25": "一切眾生未有菩提即應有之，未得涅槃亦",
    "T12n0374_021:0488b26": "應得之，未見佛性應見佛性，云何復言十住",
    "T12n0374_021:0488b27": "菩薩雖見佛性未得明了？世尊！若不聞聞者，",
    "T12n0374_021:0488b28": "如來往昔從誰得聞？若言得聞，何故如來於",
    "T12n0374_021:0488b29": "《阿含》中復言無師？若不聞不聞，如來得成阿",
    "T12n0374_021:0488c01": "耨多羅三藐三菩提者，一切眾生不聞不聞，",
    "T12n0374_021:0488c02": "亦應得成阿耨多羅三藐三菩提。如來若當",
    "T12n0374_021:0488c03": "不聞如是大涅槃經見佛性者，一切眾生不",
    "T12n0374_021:0488c04": "聞是經亦應得見。世尊！凡是色者，或有可見，",
    "T12n0374_021:0488c05": "或不可見。聲亦如是，或是可聞，或不可聞。是",
    "T12n0374_021:0488c06": "大涅槃非色非聲，云何而言可得見聞？世尊！",
    "T12n0374_021:0488c07": "過去已滅則不可聞，未來未至亦不可聞，現",
    "T12n0374_021:0488c08": "在聽時則不名聞，聞已聲滅更不可聞。是大",
    "T12n0374_021:0488c09": "涅槃亦非過去、未來、現在，若非三世，則不可",
    "T12n0374_021:0488c10": "說，若不可說則不可聞，云何而言菩薩修是",
    "T12n0374_021:0488c11": "大涅槃經，聞所不聞？」",
    "T12n0374_021:0488c12": "爾時世尊讚光明遍照高貴德王菩薩摩訶薩",
    "T12n0374_021:0488c13": "言：「善哉，善哉！善男子！汝今善知一切諸法，如",
    "T12n0374_021:0488c14": "幻如焰、如乾闥婆城、畫水之跡、亦如泡沫、芭",
    "T12n0374_021:0488c15": "蕉之樹空無有實，非命非我，無有苦樂，如十",
    "T12n0374_021:0488c16": "住菩薩之所知見。」時大眾中忽然之頃有大",
    "T12n0374_021:0488c17": "光明，非青見青、非黃見黃、非赤見赤、非白見",
    "T12n0374_021:0488c18": "白，非色見色、非明見明、非見而見。爾時大眾",
    "T12n0374_021:0488c19": "遇斯光已，身心快樂，譬如比丘入師子王定。",
    "T12n0374_021:0488c20": "爾時文殊師利菩薩摩訶薩白佛言：「世尊！今",
    "T12n0374_021:0488c21": "此光明誰之所放？」爾時如來默然不說。迦葉",
    "T12n0374_021:0488c22": "菩薩復問文殊師利：「何因緣故，有此光明照",
    "T12n0374_021:0488c23": "於大眾？」文殊師利默然不答。爾時無邊身菩",
    "T12n0374_021:0488c24": "薩復問迦葉菩薩：「今此光明誰之所有？」迦葉",
    "T12n0374_021:0488c25": "菩薩默然不說。淨住王子菩薩復問無邊身",
    "T12n0374_021:0488c26": "菩薩：「何因緣故，是大眾中有此光明？」無邊身",
    "T12n0374_021:0488c27": "菩薩默然不說。如是五百菩薩皆亦如是，雖",
    "T12n0374_021:0488c28": "相諮問然無答者。爾時世尊問文殊師利言：",
    "T12n0374_021:0488c29": "「文殊師利！何因緣故，是大眾中有此光明？」",
    "T12n0374_021:0489a01": "文殊師利言：「世尊！如是光明名為智慧，智慧",
    "T12n0374_021:0489a02": "者即是常住，常住之法無有因緣，云何佛問",
    "T12n0374_021:0489a03": "何因緣故有是光明？是光明者名大涅槃，大",
    "T12n0374_021:0489a04": "涅槃者則名常住，常住之法不從因緣，云何",
    "T12n0374_021:0489a05": "佛問何因緣故有是光明？是光明者即是如",
    "T12n0374_021:0489a06": "來，如來者即是常住，常住之法不從因緣，云",
    "T12n0374_021:0489a07": "何如來問於因緣？光明者名大慈大悲，大慈",
    "T12n0374_021:0489a08": "大悲者名為常住，常住之法不從因緣，云何",
    "T12n0374_021:0489a09": "如來問於因緣？光明者即是念佛，念佛者是",
    "T12n0374_021:0489a10": "名常住，常住之法不從因緣，云何如來問於",
    "T12n0374_021:0489a11": "因緣？光明者即是一切聲聞緣覺不共之道，",
    "T12n0374_021:0489a12": "聲聞緣覺不共之道即名常住，常住之法不",
    "T12n0374_021:0489a13": "從因緣，云何如來問於因緣？世尊！亦有因緣，",
    "T12n0374_021:0489a14": "因滅無明則得熾然阿耨多羅三藐三菩提",
    "T12n0374_021:0489a15": "燈。」佛言：「文殊師利！汝今莫入諸法甚深第一",
    "T12n0374_021:0489a16": "義諦，應以世諦而解說之。」文殊師利言：「世尊！",
    "T12n0374_021:0489a17": "於此東方過二十恒河沙等世界，有佛世界",
    "T12n0374_021:0489a18": "名曰不動，其佛住處，縱廣正等足滿一萬二",
    "T12n0374_021:0489a19": "千由旬，其地七寶，無有土石，平正柔軟無諸",
    "T12n0374_021:0489a20": "溝坑，其諸樹木四寶所成，金、銀、琉璃及以頗",
    "T12n0374_021:0489a21": "梨，花果茂盛無時不有，若有眾生聞其花香，",
    "T12n0374_021:0489a22": "身心安樂，譬如比丘入第三禪。周匝復有三",
    "T12n0374_021:0489a23": "千大河，其水微妙，八味具足，若有眾生在中",
    "T12n0374_021:0489a24": "浴者，所得喜樂，譬如比丘入第二禪。其河多",
    "T12n0374_021:0489a25": "有種種諸花，優鉢羅花、波頭摩花、拘物頭花、",
    "T12n0374_021:0489a26": "分陀利花、香花、大香花、微妙香花、常花、一切眾",
    "T12n0374_021:0489a27": "生無遮護花。其河兩岸亦有眾花，所謂阿提",
    "T12n0374_021:0489a28": "目多伽花、占婆花、波吒羅花、婆師羅花、摩利迦",
    "T12n0374_021:0489a29": "花、大摩利迦花、新摩利迦花、須摩那迦花、由",
    "T12n0374_021:0489b01": "提迦花、檀㝹迦利花、常花、一切眾生無遮護",
    "T12n0374_021:0489b02": "花。底布金沙。有四梯梐，金、銀、琉璃、雜色頗梨。",
    "T12n0374_021:0489b03": "多有眾鳥遊集其上，復有無量虎狼、師子、諸",
    "T12n0374_021:0489b04": "惡鳥獸，其心相視，猶如赤子。彼世界中一切",
    "T12n0374_021:0489b05": "無有犯重禁者、誹謗正法及一闡提五逆等",
    "T12n0374_021:0489b06": "罪。其土調適，無有寒熱、飢渴、苦惱，無貪、欲、恚、",
    "T12n0374_021:0489b07": "放逸、嫉妬，無有日月、晝夜、時節，猶如第二忉",
    "T12n0374_021:0489b08": "利天上。其土人民等有光明，各各無有憍慢",
    "T12n0374_021:0489b09": "之心，一切悉是菩薩大士，皆得神通具大功",
    "T12n0374_021:0489b10": "德，其心悉皆尊重正法，乘於大乘、愛念大乘、",
    "T12n0374_021:0489b11": "貪樂大乘、護惜大乘，大慧成就得大總持，心",
    "T12n0374_021:0489b12": "常憐愍一切眾生。其佛號曰滿月光明如來、",
    "T12n0374_021:0489b13": "應供、正遍知、明行足、善逝、世間解、無上士、調御",
    "T12n0374_021:0489b14": "丈夫、天人師、佛、世尊，隨所住處，有所講宣，其",
    "T12n0374_021:0489b15": "土眾生，無不得聞為琉璃光菩薩摩訶薩講宣",
    "T12n0374_021:0489b16": "如是大涅槃經。」佛言：「善男子！菩薩摩訶薩",
    "T12n0374_021:0489b17": "若能修行大涅槃經，所不聞者皆悉得聞。彼",
    "T12n0374_021:0489b18": "琉璃光菩薩摩訶薩問滿月光明佛，亦如此",
    "T12n0374_021:0489b19": "間光明遍照高貴德王菩薩摩訶薩所問，等無",
    "T12n0374_021:0489b20": "有異。彼滿月光明佛即告琉璃光菩薩言：『善",
    "T12n0374_021:0489b21": "男子！西方去此二十恒河沙佛土，彼有世界",
    "T12n0374_021:0489b22": "名曰娑婆，其土多有山陵、堆阜、土沙礫石、荊",
    "T12n0374_021:0489b23": "蕀毒刺、周遍充滿，常有飢渴、寒熱苦惱。其",
    "T12n0374_021:0489b24": "土人民，不能恭敬沙門、婆羅門、父母師長，貪",
    "T12n0374_021:0489b25": "著非法，欲於非法，修行邪法，不信正法，壽命",
    "T12n0374_021:0489b26": "短促，有行姦詐王者治之，王雖有國不知滿",
    "T12n0374_021:0489b27": "足，於他所有生貪利心，興師相伐枉死者眾。",
    "T12n0374_021:0489b28": "王者修行如是非法，四天善神心無歡喜，故",
    "T12n0374_021:0489b29": "降災旱，穀米不登，人民多病，苦惱無量。彼中",
    "T12n0374_021:0489c01": "有佛，號釋迦牟尼如來、應供、正遍知、明行足、",
    "T12n0374_021:0489c02": "善逝、世間解、無上士、調御丈夫、天人師、佛、世",
    "T12n0374_021:0489c03": "尊，大悲純厚，愍眾生故，於拘尸那城娑羅",
    "T12n0374_021:0489c04": "雙樹間，為諸大眾敷演如是大涅槃經。彼有",
    "T12n0374_021:0489c05": "菩薩，名光明遍照高貴德王，已問斯事，如汝",
    "T12n0374_021:0489c06": "無異。佛今答之，汝可速往，自當得聞。』」「世尊！彼",
    "T12n0374_021:0489c07": "琉璃光菩薩聞是事已，與八萬四千菩薩摩",
    "T12n0374_021:0489c08": "訶薩欲來至此，故先現瑞，以此因緣，有此光",
    "T12n0374_021:0489c09": "明，是名因緣，亦非因緣。」爾時琉璃光菩薩與",
    "T12n0374_021:0489c10": "八萬四千諸菩薩俱，持諸幡蓋、香花瓔珞、",
    "T12n0374_021:0489c11": "種種伎樂、倍勝於前，俱來至此拘尸那城娑",
    "T12n0374_021:0489c12": "羅雙樹間，以己所持供養之具供養於佛，頭",
    "T12n0374_021:0489c13": "面禮足，合掌恭敬，右繞三匝，修敬已畢，却坐",
    "T12n0374_021:0489c14": "一面。",
    "T12n0374_021:0489c15": "爾時世尊問彼菩薩：「善男子！汝為到來，為不",
    "T12n0374_021:0489c16": "到來？」琉璃光菩薩言：「世尊！到亦不來，不到亦",
    "T12n0374_021:0489c17": "不來，我觀是義都無有來。世尊！諸行若常，亦",
    "T12n0374_021:0489c18": "復不來，若是無常亦無有來。若人見有眾生",
    "T12n0374_021:0489c19": "性者，有來、不來；我今不見眾生定性，云何當",
    "T12n0374_021:0489c20": "言有來、不來？有憍慢者見有去來，無憍慢者",
    "T12n0374_021:0489c21": "則無去來；有取行者見有去來，無取行者則",
    "T12n0374_021:0489c22": "無去來；若見如來畢竟涅槃則有去來，不見",
    "T12n0374_021:0489c23": "如來畢竟涅槃則無去來；不聞佛性則有去",
    "T12n0374_021:0489c24": "來，聞佛性者則無去來；若見聲聞辟支佛人",
    "T12n0374_021:0489c25": "有涅槃者則有去來，不見聲聞辟支佛人有",
    "T12n0374_021:0489c26": "涅槃者則無去來；若見聲聞辟支佛人常樂",
    "T12n0374_021:0489c27": "我淨則有去來，若不見者則無去來；若見如",
    "T12n0374_021:0489c28": "來無常樂我淨則有去來，若見如來常樂我",
    "T12n0374_021:0489c29": "淨則無去來。世尊！且置斯事，欲有所問，唯垂",
    "T12n0374_021:0490a01": "哀愍，少見聽許。」佛言：「善男子！隨意所問，今正",
    "T12n0374_021:0490a02": "是時，我當為汝分別解說。所以者何？諸佛難",
    "T12n0374_021:0490a03": "值，如優曇花，法亦如是難可得聞，十二部經",
    "T12n0374_021:0490a04": "中方等復難，是故應當專心聽受。」時琉璃光",
    "T12n0374_021:0490a05": "菩薩摩訶薩，既蒙聽許兼被誡勅，即白佛言：",
    "T12n0374_021:0490a06": "「世尊！云何菩薩摩訶薩有能修行大涅槃經",
    "T12n0374_021:0490a07": "聞所不聞？」爾時如來讚言：「善哉，善哉！善男子！",
    "T12n0374_021:0490a08": "汝今欲盡如是大乘大涅槃海，正復值我能",
    "T12n0374_021:0490a09": "善解說。汝今所有疑網、毒鏃，我為大醫，能善",
    "T12n0374_021:0490a10": "拔出。汝於佛性猶未明了，我有慧炬，能為照",
    "T12n0374_021:0490a11": "明。汝今欲度生死大河，我能為汝作大船師。",
    "T12n0374_021:0490a12": "汝於我所生父母想，我亦於汝生赤子心。汝",
    "T12n0374_021:0490a13": "心今者貪正法寶，值我多有能相惠施。諦聽，",
    "T12n0374_021:0490a14": "諦聽！善思念之！吾當為汝分別宣釋。善男子！",
    "T12n0374_021:0490a15": "欲聽法者，今正是時，若聞法已，當生敬信，至",
    "T12n0374_021:0490a16": "心聽受恭敬尊重，於正法所莫求其過，莫念",
    "T12n0374_021:0490a17": "貪欲、瞋恚、愚癡，莫覩法師種姓好惡。既聞法",
    "T12n0374_021:0490a18": "已莫生憍慢，莫為恭敬、名譽、利養，當為度世",
    "T12n0374_021:0490a19": "甘露法利。亦莫生念：『我聽法已先自度身然",
    "T12n0374_021:0490a20": "後度人，先自解身然後解人，先自安身然後",
    "T12n0374_021:0490a21": "安人，先自涅槃然後令人而得涅槃。』於佛、法、",
    "T12n0374_021:0490a22": "僧，應生等想；於生死中生大苦想；於大涅槃",
    "T12n0374_021:0490a23": "應生常樂我淨之想；先為他人，然後為身；當",
    "T12n0374_021:0490a24": "為大乘莫為二乘，於一切法當無所住，亦莫",
    "T12n0374_021:0490a25": "專執一切法相，於諸法中莫生貪相，常生知",
    "T12n0374_021:0490a26": "法、見法之相。善男子！汝能如是至心聽法，",
    "T12n0374_021:0490a27": "是則名為聞所不聞。「善男子！有不聞聞、有不",
    "T12n0374_021:0490a28": "聞不聞、有聞不聞、有聞聞。善男子！如不生生、",
    "T12n0374_021:0490a29": "不生不生、生不生、生生，如不到到、不到不",
    "T12n0374_021:0490b01": "到、到不到、到到。」「世尊！云何不生生？」「善男子！",
    "T12n0374_021:0490b02": "安住世諦，初出胎時，是名不生生。云何不生",
    "T12n0374_021:0490b03": "不生？善男子！是大涅槃無有生相，是名不生",
    "T12n0374_021:0490b04": "不生。云何生不生？善男子！世諦死時是名",
    "T12n0374_021:0490b05": "生不生。云何生生？善男子！一切凡夫是名生",
    "T12n0374_021:0490b06": "生。何以故？生生不斷故。一切有漏念念生故，",
    "T12n0374_021:0490b07": "是名生生。四住菩薩名生不生。何以故？生自",
    "T12n0374_021:0490b08": "在故，是名生不生。善男子！是名內法。云何外",
    "T12n0374_021:0490b09": "法？未生生、未生未生、生未生、生生。善男子！",
    "T12n0374_021:0490b10": "譬如種子，未生牙時，得四大和合、人功作業、",
    "T12n0374_021:0490b11": "然後乃生，是名未生生。云何未生未生？譬如",
    "T12n0374_021:0490b12": "敗種及未遇緣，如是等輩，名未生未生。云何",
    "T12n0374_021:0490b13": "生未生？如牙生已而不增長，是名生未生。",
    "T12n0374_021:0490b14": "云何生生？如牙增長，若生不生則無增長。",
    "T12n0374_021:0490b15": "如是一切有漏，是名外法生生。」琉璃光菩薩",
    "T12n0374_021:0490b16": "摩訶薩白佛言：「世尊！有漏之法若有生者，為",
    "T12n0374_021:0490b17": "是常耶？是無常乎？生若是常，有漏之法則無",
    "T12n0374_021:0490b18": "有生；生若無常，則有漏是常。世尊！若生能自",
    "T12n0374_021:0490b19": "生，生無自性；若能生他，以何因緣不生無漏？",
    "T12n0374_021:0490b20": "世尊！若未生時有生者，云何於今乃名為生？",
    "T12n0374_021:0490b21": "若未生時無生者，何故不說虛空為生？」佛言：",
    "T12n0374_021:0490b22": "「善哉，善哉！善男子！不生生不可說、生生亦不",
    "T12n0374_021:0490b23": "可說、生不生亦不可說、不生不生亦不可說、",
    "T12n0374_021:0490b24": "生亦不可說、不生亦不可說，有因緣故，亦可",
    "T12n0374_021:0490b25": "得說。云何不生生不可說？不生名為生，云何",
    "T12n0374_021:0490b26": "可說！何以故？以其生故。云何生生不可說？生",
    "T12n0374_021:0490b27": "生故生，生生故不生，亦不可說。云何生不生",
    "T12n0374_021:0490b28": "不可說？生即名為生，生不自生，故不可說。云",
    "T12n0374_021:0490b29": "何不生不生不可說？不生者名為涅槃，涅槃",
    "T12n0374_021:0490c01": "不生故不可說！何以故？以修道得故。云何生",
    "T12n0374_021:0490c02": "亦不可說？以生無故。云何不生不可說？以有",
    "T12n0374_021:0490c03": "得故。云何有因緣故亦可得說？十因緣法為",
    "T12n0374_021:0490c04": "生作因，以是義故，亦可得說。善男子！汝今莫",
    "T12n0374_021:0490c05": "入甚深空定。何以故？大眾鈍故。善男子！有為",
    "T12n0374_021:0490c06": "之法生亦是常，以住無常，生亦無常；住亦是",
    "T12n0374_021:0490c07": "常，以生生故，住亦無常；異亦是常，以法無常，",
    "T12n0374_021:0490c08": "異亦無常；壞亦是常，以本無今有故，壞亦無",
    "T12n0374_021:0490c09": "常。善男子！以性故生、住、異、壞皆悉是常，念念",
    "T12n0374_021:0490c10": "滅故不可說常，是大涅槃能斷滅故，故名無",
    "T12n0374_021:0490c11": "常。善男子！有漏之法未生之時，已有生性，故",
    "T12n0374_021:0490c12": "生能生。無漏之法本無生性，是故生不能生。",
    "T12n0374_021:0490c13": "如火有本性，遇緣則發。眼有見性，因色、因明、",
    "T12n0374_021:0490c14": "因心故見。眾生生法，亦復如是，由本有性，遇",
    "T12n0374_021:0490c15": "業因緣，父母和合，則便有生。」爾時琉璃光菩",
    "T12n0374_021:0490c16": "薩摩訶薩及八萬四千菩薩摩訶薩，聞是法",
    "T12n0374_021:0490c17": "已，踊在虛空，高七多羅樹，恭敬合掌，而白佛",
    "T12n0374_021:0490c18": "言：「世尊！我蒙如來慇懃教誨，因大涅槃始得",
    "T12n0374_021:0490c19": "悟解，聞所不聞。亦令八萬四千菩薩深解諸",
    "T12n0374_021:0490c20": "法，不生生等。世尊！我今已解，斷諸疑網。然此",
    "T12n0374_021:0490c21": "會中有一菩薩，名曰無畏，復欲諮稟，唯垂聽",
    "T12n0374_021:0490c22": "許。」爾時世尊告無畏菩薩：「善男子！隨意問難，",
    "T12n0374_021:0490c23": "吾當為汝分別解說。」爾時無畏菩薩與六萬",
    "T12n0374_021:0490c24": "一本云與八萬四千諸菩薩等，俱從座起，更整衣服，",
    "T12n0374_021:0490c25": "長跪合掌而白佛言：「世尊！此土眾生當造何",
    "T12n0374_021:0490c26": "業，而得生彼不動世界？其土菩薩云何而得",
    "T12n0374_021:0490c27": "智慧成就、人中象王、有大威德，具修諸行，利",
    "T12n0374_021:0490c28": "智捷疾，聞則能解？」爾時世尊即說偈言：",
    "T12n0374_021:0490c29": "「不害眾生命，　　堅持諸禁戒，",
    "T12n0374_021:0491a01": "受佛微妙教，　　則生不動國。",
    "T12n0374_021:0491a02": "不奪他人財，　　常施惠一切，",
    "T12n0374_021:0491a03": "造招提僧坊，　　則生不動國。",
    "T12n0374_021:0491a04": "不犯他婦女，　　自妻不非時，",
    "T12n0374_021:0491a05": "施持戒臥具，　　則生不動國。",
    "T12n0374_021:0491a06": "不為自他故，　　求利及恐怖，",
    "T12n0374_021:0491a07": "慎口不妄語，　　則生不動國。",
    "T12n0374_021:0491a08": "莫壞善知識，　　遠離惡眷屬，",
    "T12n0374_021:0491a09": "口常和合語，　　則生不動國。",
    "T12n0374_021:0491a10": "如諸菩薩等，　　常離於惡口，",
    "T12n0374_021:0491a11": "所說人樂聞，　　則生不動國。",
    "T12n0374_021:0491a12": "乃至於戲笑，　　不說非時語，",
    "T12n0374_021:0491a13": "謹慎常時說，　　則生不動國。",
    "T12n0374_021:0491a14": "見他得利養，　　常生歡喜心，",
    "T12n0374_021:0491a15": "不起嫉妬結，　　則生不動國。",
    "T12n0374_021:0491a16": "不惱於眾生，　　常生於慈心，",
    "T12n0374_021:0491a17": "不生方便惡，　　則生不動國。",
    "T12n0374_021:0491a18": "邪見言無施，　　父母及去來，",
    "T12n0374_021:0491a19": "不起如是見，　　則生不動國。",
    "T12n0374_021:0491a20": "曠路作好井，　　種殖果樹林，",
    "T12n0374_021:0491a21": "常施乞者食，　　則生不動國。",
    "T12n0374_021:0491a22": "若於佛法僧，　　供養一香燈，",
    "T12n0374_021:0491a23": "乃至獻一花，　　則生不動國。",
    "T12n0374_021:0491a24": "若為恐怖故，　　利養及福德，",
    "T12n0374_021:0491a25": "書是經一偈，　　則生不動國。",
    "T12n0374_021:0491a26": "若為悕利福，　　能於一日中，",
    "T12n0374_021:0491a27": "讀誦是經典，　　則生不動國。",
    "T12n0374_021:0491a28": "若為無上道，　　一日一夜中，",
    "T12n0374_021:0491a29": "受持八戒齋，　　則生不動國。",
    "T12n0374_021:0491b01": "不與犯重禁，　　同共一處住，",
    "T12n0374_021:0491b02": "呵謗方等者，　　則生不動國。",
    "T12n0374_021:0491b03": "若能施病者，　　乃至於一果，",
    "T12n0374_021:0491b04": "歡喜而瞻視，　　則生不動國。",
    "T12n0374_021:0491b05": "不犯僧鬘物，　　善守於佛物，",
    "T12n0374_021:0491b06": "塗掃佛僧地，　　則生不動國。",
    "T12n0374_021:0491b07": "造像及佛塔，　　猶如大拇指，",
    "T12n0374_021:0491b08": "常生歡喜心，　　則生不動國。",
    "T12n0374_021:0491b09": "若為是經典，　　自身及財寶，",
    "T12n0374_021:0491b10": "施於說法者，　　則生不動國。",
    "T12n0374_021:0491b11": "若能聽書寫，　　受持及讀誦，",
    "T12n0374_021:0491b12": "諸佛祕密藏，　　則生不動國。」",
    "T12n0374_021:0491b13": "爾時無畏菩薩摩訶薩白佛言：「世尊！我今已",
    "T12n0374_021:0491b14": "知所造業緣得生彼國。是光明遍照高貴德",
    "T12n0374_021:0491b15": "王菩薩摩訶薩，普為憐愍一切眾生，先所諮",
    "T12n0374_021:0491b16": "問，如來若說，則能利益、安樂，人、天、阿修羅、乾",
    "T12n0374_021:0491b17": "闥婆、迦樓羅、緊那羅、摩睺羅伽等。」爾時世尊",
    "T12n0374_021:0491b18": "即告光明遍照高貴德王菩薩：「善哉，善哉！善",
    "T12n0374_021:0491b19": "男子！汝今於此當至心聽，吾當為汝分別解",
    "T12n0374_021:0491b20": "說。有因緣故，未到不到。有因緣故，不到到。有",
    "T12n0374_021:0491b21": "因緣故，到不到。有因緣故，到到。何因緣故未",
    "T12n0374_021:0491b22": "到不到？善男子！夫不到者是大涅槃，凡夫未",
    "T12n0374_021:0491b23": "到，以有貪欲、瞋恚、愚癡故，身業、口業不清淨",
    "T12n0374_021:0491b24": "故，及受一切不淨物故，犯四重故，謗方等故，",
    "T12n0374_021:0491b25": "一闡提故，五逆罪故，以是義故，未到不到。善",
    "T12n0374_021:0491b26": "男子！何因緣故不到到？不到者名大涅槃。何",
    "T12n0374_021:0491b27": "義故到？永斷貪欲瞋恚愚癡身口惡故，不受",
    "T12n0374_021:0491b28": "一切不淨物故，不犯四重故，不謗方等經故，",
    "T12n0374_021:0491b29": "不作一闡提故，不作五逆罪故，以是義故，名",
    "T12n0374_021:0491c01": "不到到。須陀洹者八萬劫到，斯陀含者六萬",
    "T12n0374_021:0491c02": "劫到，阿那含者四萬劫到，阿羅漢者二萬劫",
    "T12n0374_021:0491c03": "到，辟支佛者十千劫到，以是義故，名不到到。",
    "T12n0374_021:0491c04": "善男子！何因緣故名到不到？到者名為二十",
    "T12n0374_021:0491c05": "五有，一切眾生常為無量煩惱諸結之所覆",
    "T12n0374_021:0491c06": "蔽，往來不離，猶如輪轉，是名為到。聲聞、緣",
    "T12n0374_021:0491c07": "覺及諸菩薩已得永離，故名不到。為欲化度",
    "T12n0374_021:0491c08": "諸眾生故，示現在中，亦名為到。善男子！何因",
    "T12n0374_021:0491c09": "緣故名為到到？到者即是二十五有，一切凡",
    "T12n0374_021:0491c10": "夫、須陀洹乃至阿那含，煩惱因緣故，名到到。",
    "T12n0374_021:0491c11": "善男子！聞所不聞亦復如是，有不聞聞、有不",
    "T12n0374_021:0491c12": "聞不聞、有聞不聞、有聞聞。云何不聞聞？善男",
    "T12n0374_021:0491c13": "子！不聞者名大涅槃。何故不聞？非有為故、非",
    "T12n0374_021:0491c14": "音聲故、不可說故。云何亦聞？得聞名故，所謂",
    "T12n0374_021:0491c15": "常樂我淨，以是義故，名不聞聞。」爾時光明遍",
    "T12n0374_021:0491c16": "照高貴德王菩薩摩訶薩白佛言：「世尊！如佛",
    "T12n0374_021:0491c17": "所說大涅槃者不可得聞，云何復言常樂我",
    "T12n0374_021:0491c18": "淨而可得聞？何以故？世尊！斷煩惱者名得涅",
    "T12n0374_021:0491c19": "槃，若未斷者名為不得，以是義故涅槃之性",
    "T12n0374_021:0491c20": "本無今有。若世間法本無今有則名無常，譬",
    "T12n0374_021:0491c21": "如瓶等，本無今有，已有還無，故名無常。涅槃",
    "T12n0374_021:0491c22": "亦爾，云何說言常樂我淨？復次世尊！凡因",
    "T12n0374_021:0491c23": "莊嚴而得成者，悉名無常。涅槃若爾，應是無",
    "T12n0374_021:0491c24": "常。何等因緣？所謂三十七品、六波羅蜜、四無",
    "T12n0374_021:0491c25": "量心、觀於骨相阿那波那、六念處、破析六",
    "T12n0374_021:0491c26": "大、如是等法，皆是成就涅槃因緣，故名無常。",
    "T12n0374_021:0491c27": "復次世尊！有名無常。若涅槃是有，亦應無常。",
    "T12n0374_021:0491c28": "如佛昔於阿含中說，聲聞、緣覺、諸佛世尊皆",
    "T12n0374_021:0491c29": "有涅槃，以是義故名為無常。復次世尊！可見",
    "T12n0374_021:0492a01": "之法名為無常，如佛先說，見涅槃者則得斷",
    "T12n0374_021:0492a02": "除一切煩惱。復次世尊！譬如虛空，於諸眾",
    "T12n0374_021:0492a03": "生等無障礙，故名為常。若使涅槃是常等",
    "T12n0374_021:0492a04": "者，何故眾生有得不得？涅槃若爾，於諸眾生",
    "T12n0374_021:0492a05": "不平等者，則不名常。世尊！譬如百人共有一",
    "T12n0374_021:0492a06": "怨，若害此怨，則多人受樂。若使涅槃是平等",
    "T12n0374_021:0492a07": "法，一人得時應多人得，一人斷結應多人亦",
    "T12n0374_021:0492a08": "斷，若不如是，云何名常？譬如有人恭敬、供養、",
    "T12n0374_021:0492a09": "尊重、讚歎國王、王子、父母、師長，則得利養，是",
    "T12n0374_021:0492a10": "不名常。涅槃亦爾，不名為常。何以故？如佛昔",
    "T12n0374_021:0492a11": "於阿含經中告阿難言：『若有人能恭敬涅槃，",
    "T12n0374_021:0492a12": "則得斷結，受無量樂。』以是義故，不名為常。世",
    "T12n0374_021:0492a13": "尊！若涅槃中有常樂我淨名者，不名為常。如",
    "T12n0374_021:0492a14": "其無者，云何可說？」",
    "T12n0374_021:0492a15": "爾時世尊告光明遍照高貴德王菩薩摩訶薩",
    "T12n0374_021:0492a16": "言：「涅槃之體非本無今有，若涅槃體本無",
    "T12n0374_021:0492a17": "今有者，則非無漏、常住之法。有佛無佛，性相",
    "T12n0374_021:0492a18": "常住，以諸眾生煩惱覆故，不見涅槃，便謂為",
    "T12n0374_021:0492a19": "無。菩薩摩訶薩以戒、定、慧，勤修其心，斷煩惱",
    "T12n0374_021:0492a20": "已，便得見之。當知涅槃是常住法，非本無今",
    "T12n0374_021:0492a21": "有，是故為常。善男子！如闇室中井，種種七寶，",
    "T12n0374_021:0492a22": "人亦知有，闇故不見。有智之人，善知方便，然大",
    "T12n0374_021:0492a23": "明燈，持往照了，悉得見之。是人於此終不生",
    "T12n0374_021:0492a24": "念，水及七寶本無今有。涅槃亦爾，本自有之，",
    "T12n0374_021:0492a25": "非適今也，煩惱闇故，眾生不見。大智如來以",
    "T12n0374_021:0492a26": "善方便燃智慧燈，令諸菩薩得見涅槃常樂",
    "T12n0374_021:0492a27": "我淨，是故智者於此涅槃，不應說言本無今",
    "T12n0374_021:0492a28": "有。「善男子！汝言因莊嚴故得成涅槃應無常",
    "T12n0374_021:0492a29": "者，是亦不然。何以故？善男子！涅槃之體，非生",
    "T12n0374_021:0492b01": "非出、非實非虛、非作業生、非是有漏有為之",
    "T12n0374_021:0492b02": "法、非聞非見、非墮非死、非別異相、亦非同相、",
    "T12n0374_021:0492b03": "非往非還、非去來今、非一非多、非長非短、非",
    "T12n0374_021:0492b04": "圓非方、非尖非斜、非有相非無相、非名非",
    "T12n0374_021:0492b05": "色、非因非果、非我我所，以是義故，涅槃是常，",
    "T12n0374_021:0492b06": "恒不變易，是以無量阿僧祇劫修集善法，以",
    "T12n0374_021:0492b07": "自莊嚴，然後乃見。善男子！譬如地下有八味",
    "T12n0374_021:0492b08": "水，一切眾生而不能得，有智之人施功穿掘，",
    "T12n0374_021:0492b09": "則便得之；涅槃亦爾。譬如盲人不見日月，良",
    "T12n0374_021:0492b10": "醫療之則便得見，而是日月非是本無今有；",
    "T12n0374_021:0492b11": "涅槃亦爾，先自有之非適今也。善男子！如人",
    "T12n0374_021:0492b12": "有罪，繫之囹圄，久乃得出，還家得見父母兄",
    "T12n0374_021:0492b13": "弟、妻子眷屬；涅槃亦爾。「善男子！汝言因緣故，",
    "T12n0374_021:0492b14": "涅槃之法應無常者，是亦不然。何以故？善男",
    "T12n0374_021:0492b15": "子，因有五種。何等為五？一者生因，二者和合",
    "T12n0374_021:0492b16": "因，三者住因，四者增長因，五者遠因。云何生",
    "T12n0374_021:0492b17": "因？生因者即是業煩惱等，及外諸草木子，是",
    "T12n0374_021:0492b18": "名生因。云何和合因？如善與善心和合，不",
    "T12n0374_021:0492b19": "善與不善心和合，無記與無記心和合，是名",
    "T12n0374_021:0492b20": "和合因。云何住因？如下有柱，屋則不墮；山河",
    "T12n0374_021:0492b21": "樹木，因大地故而得住立；內有四大、無量煩",
    "T12n0374_021:0492b22": "惱，眾生得住；是名住因。云何增長因？因緣衣",
    "T12n0374_021:0492b23": "服飲食等故，令眾生增長；如外種子，火所不",
    "T12n0374_021:0492b24": "燒，鳥所不食，則得增長；如諸沙門、婆羅門等，",
    "T12n0374_021:0492b25": "依因和上、善知識等而得增長；如因父母，子",
    "T12n0374_021:0492b26": "得增長；是名增長因。云何遠因？譬如因呪，鬼",
    "T12n0374_021:0492b27": "不能害，毒不能中；依憑國王，無有盜賊；如芽",
    "T12n0374_021:0492b28": "依因地、水、火、風等；如水攢及人，為蘇遠因；",
    "T12n0374_021:0492b29": "如明色等，為識遠因；父母精血，為眾生遠因；",
    "T12n0374_021:0492c01": "如時節等悉名遠因。善男子！涅槃之體非是",
    "T12n0374_021:0492c02": "如是五因所成，云何當言是無常因？「復次善",
    "T12n0374_021:0492c03": "男子！復有二因：一者作因，二者了因。如陶師",
    "T12n0374_021:0492c04": "輪繩，是名作因。如燈燭等照闇中物，是名了",
    "T12n0374_021:0492c05": "因。善男子！大涅槃者，不從作因而有，唯有",
    "T12n0374_021:0492c06": "了因。了因者，所謂三十七助道法、六波羅蜜，",
    "T12n0374_021:0492c07": "是名了因。善男子！布施者是涅槃因，非大涅",
    "T12n0374_021:0492c08": "槃因，檀波羅蜜乃得名為大涅槃因。三十七",
    "T12n0374_021:0492c09": "品是涅槃因，非大涅槃因，無量阿僧祇助菩",
    "T12n0374_021:0492c10": "提法，乃得名為大涅槃因。」",
    "T12n0374_021:0492c11": "爾時光明遍照高貴德王菩薩摩訶薩白佛",
    "T12n0374_021:0492c12": "言：「世尊！云何布施不得名為檀波羅蜜？云",
    "T12n0374_021:0492c13": "何布施而得名之檀波羅蜜？乃至般若云",
    "T12n0374_021:0492c14": "何不得名為般若波羅蜜？云何得名為般",
    "T12n0374_021:0492c15": "若波羅蜜？云何名涅槃？云何名大涅槃？」",
    "T12n0374_021:0492c16": "佛言：「善男子！菩薩摩訶薩修行方等大般涅",
    "T12n0374_021:0492c17": "槃，不聞布施，不見布施，不聞檀波羅蜜，不見",
    "T12n0374_021:0492c18": "檀波羅蜜，乃至不聞般若，不見般若，不聞般",
    "T12n0374_021:0492c19": "若波羅蜜，不見般若波羅蜜，不聞涅槃，不見",
    "T12n0374_021:0492c20": "涅槃，不聞大涅槃，不見大涅槃。菩薩摩訶薩",
    "T12n0374_021:0492c21": "修大涅槃，知見法界，解了實相空無所有，無",
    "T12n0374_021:0492c22": "有和合覺知之相，得無漏相、無所作相、如幻",
    "T12n0374_021:0492c23": "化相、熱時炎相、乾闥婆城、虛空之相。菩薩爾",
    "T12n0374_021:0492c24": "時得如是相，無貪恚癡，不聞不見，是名菩薩",
    "T12n0374_021:0492c25": "摩訶薩真實之相、安住實相。菩薩摩訶薩自",
    "T12n0374_021:0492c26": "知此是檀，此是檀波羅蜜，乃至此是般若，此",
    "T12n0374_021:0492c27": "是般若波羅蜜，此是涅槃，此是大涅槃。",
    "T12n0374_021:0492c28": "「善男子！云何是施，非波羅蜜？見有乞者，然後",
    "T12n0374_021:0492c29": "乃與，是名為施，非波羅蜜。若無乞者，開心自",
    "T12n0374_021:0493a01": "施，是則名為檀波羅蜜。若時時施，是名為施，",
    "T12n0374_021:0493a02": "非波羅蜜。若修常施，是則名為檀波羅蜜。若",
    "T12n0374_021:0493a03": "施他已，還生悔心，是名為施，非波羅蜜。施已",
    "T12n0374_021:0493a04": "不悔，是則名為檀波羅蜜。菩薩摩訶薩於財",
    "T12n0374_021:0493a05": "物中生四怖心，王、賊、水、火，歡喜施與，是則名",
    "T12n0374_021:0493a06": "為檀波羅蜜。若望報施，是名為施，非波羅蜜。",
    "T12n0374_021:0493a07": "施不望報，是則名為檀波羅蜜。若為恐怖、名",
    "T12n0374_021:0493a08": "聞、利養、家法相續、天上五欲，為憍慢故、為勝",
    "T12n0374_021:0493a09": "他故、為知識故、為來報故，如市易法。善男",
    "T12n0374_021:0493a10": "子！如人種樹，為得蔭涼，為得花果及以材",
    "T12n0374_021:0493a11": "木。若人修行如是等施，是名為施，非波羅蜜。",
    "T12n0374_021:0493a12": "菩薩摩訶薩修行如是大涅槃者，不見施者、",
    "T12n0374_021:0493a13": "受者、財物，不見時節、不見福田及非福田，不",
    "T12n0374_021:0493a14": "見因、不見緣、不見果報，不見作者、不見受者、",
    "T12n0374_021:0493a15": "不見多、不見少、不見淨、不見不淨，不輕受者、",
    "T12n0374_021:0493a16": "己身、財物，不見見者、不見不見者，不計己、他，",
    "T12n0374_021:0493a17": "唯為方等大般涅槃常住法故修行布施，為",
    "T12n0374_021:0493a18": "利一切諸眾生故而行布施，為斷一切眾生",
    "T12n0374_021:0493a19": "煩惱故行於施，為諸眾生不見受者施者財",
    "T12n0374_021:0493a20": "物故行於施。善男子！譬如有人，墮大海水，抱",
    "T12n0374_021:0493a21": "持死屍，則得度脫；菩薩摩訶薩修大涅槃行",
    "T12n0374_021:0493a22": "布施時，亦復如是，如彼死屍。善男子！譬如",
    "T12n0374_021:0493a23": "有人，閉在深獄，門戶堅牢，唯有廁孔，便從中",
    "T12n0374_021:0493a24": "出到無礙處；菩薩摩訶薩修大涅槃行布施",
    "T12n0374_021:0493a25": "時，亦復如是。善男子！譬如貴人恐怖急厄，更",
    "T12n0374_021:0493a26": "無恃怙，依旃陀羅；菩薩摩訶薩修大涅槃，行",
    "T12n0374_021:0493a27": "於布施亦復如是。善男子！譬如病人為除病",
    "T12n0374_021:0493a28": "苦得安樂故服食不淨；菩薩摩訶薩修大涅",
    "T12n0374_021:0493a29": "槃行於布施亦復如是。善男子！如婆羅門值",
    "T12n0374_021:0493b01": "穀勇貴，為壽命故食噉狗肉；菩薩摩訶薩修",
    "T12n0374_021:0493b02": "大涅槃行於布施亦復如是。善男子！大涅槃",
    "T12n0374_021:0493b03": "中如是之事，從無量劫來不聞而聞，尸羅、尸",
    "T12n0374_021:0493b04": "羅波羅蜜，乃至般若、般若波羅蜜，如佛雜花",
    "T12n0374_021:0493b05": "經中廣說。",
    "T12n0374_021:0493b06": "大般涅槃經卷第二十一"
}