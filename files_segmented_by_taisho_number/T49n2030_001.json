{
    "T49n2030_001:0012c06": "No. 2030",
    "T49n2030_001:0012c07": "大阿羅漢難提蜜多羅所說法住",
    "T49n2030_001:0012c08": "記",
    "T49n2030_001:0012c10": "大唐三藏法師玄奘奉詔譯",
    "T49n2030_001:0012c11": "如是傳聞。佛薄伽梵般涅槃後八百年中。執",
    "T49n2030_001:0012c12": "師子國勝軍王都。有阿羅漢名難提蜜多羅",
    "T49n2030_001:0012c13": "唐言慶友。具八解脫三明六通無諍願智邊際定等。",
    "T49n2030_001:0012c14": "無量功德皆悉具足。有大威神名稱高遠。以",
    "T49n2030_001:0012c15": "願智力能知此界一切有情種種心行。復能",
    "T49n2030_001:0012c16": "隨順作諸饒益。化緣既畢將般涅槃。集諸苾",
    "T49n2030_001:0012c17": "芻苾芻尼等。說己所證諸妙功德。及應所行",
    "T49n2030_001:0012c18": "利樂有情。諸勝事業皆悉成辦。告時眾曰。自",
    "T49n2030_001:0012c19": "今已後無復所為。唯無餘依是所歸趣。仁等",
    "T49n2030_001:0012c20": "當知有疑可問。時諸大眾聞是語已。舉聲號",
    "T49n2030_001:0012c21": "哭不能自持宛轉於地。或起唱言佛薄伽梵",
    "T49n2030_001:0012c22": "久已涅槃。諸聖弟子亦隨寂滅。世間久空無",
    "T49n2030_001:0012c23": "真調御。今唯尊者為天人眼。如何復欲棄捨",
    "T49n2030_001:0012c24": "我等。願垂哀愍少留壽命。尊者慶友慰喻眾",
    "T49n2030_001:0012c25": "言。不須啼泣。仁等當知世間法爾有生必滅。",
    "T49n2030_001:0012c26": "諸佛如來降伏四魔於壽自在。隨順世故猶",
    "T49n2030_001:0012c27": "示涅槃。況我今者豈宜恒住。設隨汝請亦無",
    "T49n2030_001:0012c28": "利益。當體此意勿生憂惱。但有疑者應可速",
    "T49n2030_001:0012c29": "問。諸苾芻等雖承告示。猶增涕噎良久乃問。",
    "T49n2030_001:0013a01": "我等未知世尊釋迦牟尼無上正法當住幾",
    "T49n2030_001:0013a02": "時。尊者告曰。汝等諦聽。如來先已說法住經。",
    "T49n2030_001:0013a03": "今當為汝粗更宣說。佛薄伽梵般涅槃時。以",
    "T49n2030_001:0013a04": "無上法付囑十六大阿羅漢并眷屬等。令其",
    "T49n2030_001:0013a05": "護持使不滅沒。及勅其身與諸施主作真福",
    "T49n2030_001:0013a06": "田。令彼施者得大果報。時諸大眾聞是語已",
    "T49n2030_001:0013a07": "少解憂悲。復重請言。所說十六大阿羅漢。我",
    "T49n2030_001:0013a08": "輩不知其名何等。慶友答言。第一尊者名賓",
    "T49n2030_001:0013a09": "度羅跋囉惰闍。第二尊者名迦諾迦伐蹉。第",
    "T49n2030_001:0013a10": "三尊者名迦諾迦跋釐墮闍。第四尊者名蘇",
    "T49n2030_001:0013a11": "頻陀。第五尊者名諾距羅。第六尊者名跋陀",
    "T49n2030_001:0013a12": "羅。第七尊者名迦理迦。第八尊者名伐闍",
    "T49n2030_001:0013a13": "羅弗多羅。第九尊者名戍博迦。第十尊者名",
    "T49n2030_001:0013a14": "半託迦。第十一尊者名囉怙羅。第十二尊者",
    "T49n2030_001:0013a15": "名那伽犀那。第十三尊者名因揭陀。第十四",
    "T49n2030_001:0013a16": "尊者名伐那婆斯。第十五尊者名阿氏多。第",
    "T49n2030_001:0013a17": "十六尊者名注荼半託迦。如是十六大阿羅",
    "T49n2030_001:0013a18": "漢。一切皆具三明六通八解脫等無量功德。",
    "T49n2030_001:0013a19": "離三界染誦持三藏博通外典。承佛勅故。以",
    "T49n2030_001:0013a20": "神通力延自壽量。乃至世尊正法應住常隨",
    "T49n2030_001:0013a21": "護持。及與施主作真福田。令彼施者得大果",
    "T49n2030_001:0013a22": "報。",
    "T49n2030_001:0013a23": "爾時苾芻苾芻尼等。復重請言。我等不知十",
    "T49n2030_001:0013a24": "六尊者多住何處。護持正法饒益有情。慶友",
    "T49n2030_001:0013a25": "答言。第一尊者與自眷屬千阿羅漢。多分住",
    "T49n2030_001:0013a26": "在西瞿陀尼洲。第二尊者與自眷屬五百阿",
    "T49n2030_001:0013a27": "羅漢。多分住北方迦濕彌羅國。第三尊者與",
    "T49n2030_001:0013a28": "自眷屬六百阿羅漢。多分住在東勝身洲。第",
    "T49n2030_001:0013a29": "四尊者與自眷屬七百阿羅漢。多分住在北",
    "T49n2030_001:0013b01": "俱盧洲。第五尊者與自眷屬八百阿羅漢。多",
    "T49n2030_001:0013b02": "分住在南贍部洲。第六尊者與自眷屬九百",
    "T49n2030_001:0013b03": "阿羅漢。多分住在耽沒羅洲。第七尊者與自",
    "T49n2030_001:0013b04": "眷屬千阿羅漢。多分住在僧伽荼洲。第八尊",
    "T49n2030_001:0013b05": "者與自眷屬千一百阿羅漢。多分住在鉢剌",
    "T49n2030_001:0013b06": "拏洲。第九尊者與自眷屬九百阿羅漢。多分",
    "T49n2030_001:0013b07": "住在香醉山中。第十尊者與自眷屬千三百",
    "T49n2030_001:0013b08": "阿羅漢。多分住在三十三天。第十一尊者與",
    "T49n2030_001:0013b09": "自眷屬千一百阿羅漢。多分住在畢利颺瞿",
    "T49n2030_001:0013b10": "洲。第十二尊者與自眷屬千二百阿羅漢。多",
    "T49n2030_001:0013b11": "分住在半度波山。第十三尊者與自眷屬千",
    "T49n2030_001:0013b12": "三百阿羅漢。多分住在廣脇山中。第十四尊",
    "T49n2030_001:0013b13": "者與自眷屬千四百阿羅漢。多分住在可住",
    "T49n2030_001:0013b14": "山中。第十五尊者與自眷屬千五百阿羅漢。",
    "T49n2030_001:0013b15": "多分住在鷲峯山中。第十六尊者與自眷屬",
    "T49n2030_001:0013b16": "千六百阿羅漢。多分住在持軸山中。諸仁者",
    "T49n2030_001:0013b17": "若此世界。一切國王輔相大臣長者居士。若",
    "T49n2030_001:0013b18": "男若女發殷淨心。為四方僧設大施會。或設",
    "T49n2030_001:0013b19": "五年無遮施會。或慶寺慶像慶經幡等施設",
    "T49n2030_001:0013b20": "大會。或延請僧至所住處設大福會。或詣寺",
    "T49n2030_001:0013b21": "中經行處等。安布上妙諸坐臥具。衣藥飲食",
    "T49n2030_001:0013b22": "奉施僧眾。時此十六大阿羅漢。及諸眷屬隨",
    "T49n2030_001:0013b23": "其所應分散往赴。現種種形蔽隱聖儀。同常",
    "T49n2030_001:0013b24": "凡眾密受供具。令諸施主得勝果報。如是十",
    "T49n2030_001:0013b25": "六大阿羅漢。護持正法饒益有情。至此南贍",
    "T49n2030_001:0013b26": "部洲人壽極短至於十歲。刀兵劫起互相誅",
    "T49n2030_001:0013b27": "戮。佛法爾時當暫滅沒。刀兵劫後人壽漸增",
    "T49n2030_001:0013b28": "至百歲位。此洲人等厭前刀兵殘害苦惱復",
    "T49n2030_001:0013b29": "樂修善。時此十六大阿羅漢。與諸眷屬復來",
    "T49n2030_001:0013c01": "人中。稱揚顯說無上正法。度無量眾令其出",
    "T49n2030_001:0013c02": "家。為諸有情作饒益事。如是乃至此洲人壽",
    "T49n2030_001:0013c03": "六萬歲時。無上正法流行世間熾然無息。後",
    "T49n2030_001:0013c04": "至人壽七萬歲時。無上正法方永滅沒。時此",
    "T49n2030_001:0013c05": "十六大阿羅漢。與諸眷屬於此洲地俱來集",
    "T49n2030_001:0013c06": "會。以神通力用諸七寶造窣堵波嚴麗高廣。",
    "T49n2030_001:0013c07": "釋迦牟尼如來應正等覺。所有遺身馱都皆",
    "T49n2030_001:0013c08": "集其內。爾時十六大阿羅漢。與諸眷屬繞窣",
    "T49n2030_001:0013c09": "堵波以諸香花持用供養恭敬讚歎。繞百千",
    "T49n2030_001:0013c10": "匝瞻仰禮已。俱昇虛空向窣堵波作如是言。",
    "T49n2030_001:0013c11": "敬禮世尊釋迦如來應正等覺。我受教勅護",
    "T49n2030_001:0013c12": "持正法。及與天人作諸饒益。法藏已沒有緣",
    "T49n2030_001:0013c13": "已周今辭滅度。說是語已一時俱入無餘涅",
    "T49n2030_001:0013c14": "槃。先定願力火起焚身。如燈焰滅骸骨無",
    "T49n2030_001:0013c15": "遺。時窣堵波便陷入地。至金輪際方乃停住。",
    "T49n2030_001:0013c16": "爾時世尊釋迦牟尼無上正法。於此三千大",
    "T49n2030_001:0013c17": "千世界永滅不現。從此無聞此佛土中有七",
    "T49n2030_001:0013c18": "萬俱胝獨覺一時出現。至人壽量八萬歲時。",
    "T49n2030_001:0013c19": "獨覺聖眾復皆滅度。次後彌勒如來應正等",
    "T49n2030_001:0013c20": "覺出現世間時贍部洲廣博嚴淨無諸荊棘谿",
    "T49n2030_001:0013c21": "谷堆埠。平正潤澤金沙覆地。處處皆有清池",
    "T49n2030_001:0013c22": "茂林名花瑞草及眾寶聚。更相輝映甚可愛",
    "T49n2030_001:0013c23": "樂。人皆慈心修行十善。以修善故壽命長遠",
    "T49n2030_001:0013c24": "豐樂安隱。士女殷稠城邑隣次鷄飛相及。所",
    "T49n2030_001:0013c25": "營農稼一種七穫。自然成實不須耘耨。諸仁",
    "T49n2030_001:0013c26": "者於彼時中。國界莊嚴有情果報陳之難盡。",
    "T49n2030_001:0013c27": "具如彌勒成佛經說。彌勒如來成正覺已。為",
    "T49n2030_001:0013c28": "聲聞眾三會說法令出生死得證涅槃。第一",
    "T49n2030_001:0013c29": "會度九十六俱胝聲聞眾。第二會度九十四",
    "T49n2030_001:0014a01": "俱胝聲聞眾。第三會度九十二俱胝聲聞眾。",
    "T49n2030_001:0014a02": "若諸國王大臣長者居士男女一切施主。於",
    "T49n2030_001:0014a03": "今釋迦牟尼佛正法中。能為佛事自種善根。",
    "T49n2030_001:0014a04": "或教他種謂以七寶金銀真珠璧玉香材鍮",
    "T49n2030_001:0014a05": "石銅鐵木石泥漆。或以繒縷或以彩畫。作佛",
    "T49n2030_001:0014a06": "形像及窣堵波。若大若小乃至最小如指節",
    "T49n2030_001:0014a07": "量。或以香花諸妙供具。若多若少而為供養。",
    "T49n2030_001:0014a08": "彼由如是善根力故。至彌勒如來成正覺時",
    "T49n2030_001:0014a09": "善得人身。於彼佛第一會中以淨信心捨俗",
    "T49n2030_001:0014a10": "出家剃除鬚髮披著法服既預聖眾。隨宿願",
    "T49n2030_001:0014a11": "力便得涅槃。是名第一為佛事故種善根者",
    "T49n2030_001:0014a12": "所得果報。若諸國王及以臣庶一切施主。於",
    "T49n2030_001:0014a13": "今釋迦牟尼佛正法中。能為法事自種善根。",
    "T49n2030_001:0014a14": "或教他種。謂於大乘素呾纜藏。所有甚深空",
    "T49n2030_001:0014a15": "性相應諸大乘經。謂般若波羅蜜多經。妙法",
    "T49n2030_001:0014a16": "芬陀利迦經。金光明經。金剛手藏經。首楞伽",
    "T49n2030_001:0014a17": "摩三摩地經。幻喻三摩地經。大神變三摩地",
    "T49n2030_001:0014a18": "經。集諸功德三摩地經。還如來智印三摩地",
    "T49n2030_001:0014a19": "經。具諸威光三摩地經。寶臺經集諸菩薩三",
    "T49n2030_001:0014a20": "摩地經。諸佛攝受經。集請問經。梵王問經善",
    "T49n2030_001:0014a21": "吉問經。勇猛問經。能滿問經。海龍王問經。無",
    "T49n2030_001:0014a22": "熱惱龍王問經。樹幢龍王問經。寶掌問經。寶",
    "T49n2030_001:0014a23": "髻問經。虛空音問經。虛空吼問經。幻網問",
    "T49n2030_001:0014a24": "經。寶女問經。妙女問經。善臂問經。師子問",
    "T49n2030_001:0014a25": "經。猛授問經。金光女問經。說無盡慧經。",
    "T49n2030_001:0014a26": "說無垢稱經。未生怨王經。諦實經。那羅延",
    "T49n2030_001:0014a27": "經。佛花嚴經。蓮華手經。十佛名經。無量光",
    "T49n2030_001:0014a28": "眾經。極樂眾經。集淨華經。大集經。入一切道",
    "T49n2030_001:0014a29": "經。寶幢經。寶聚經。寶篋經。彩畫經。高頂王",
    "T49n2030_001:0014b01": "經。如是等大乘經。有百俱胝部。黨差別復有",
    "T49n2030_001:0014b02": "大乘毘柰耶藏。阿毘達磨藏眾多部類。一切",
    "T49n2030_001:0014b03": "皆是菩薩藏攝。復有聲聞三藏。謂素怛纜藏。",
    "T49n2030_001:0014b04": "毘柰耶藏。阿毘達磨藏。素怛纜藏。有五阿笈",
    "T49n2030_001:0014b05": "摩。謂長阿笈摩。中阿笈摩。增一阿笈摩。相應",
    "T49n2030_001:0014b06": "阿笈摩。雜類阿笈摩。毘柰耶藏中有苾芻戒",
    "T49n2030_001:0014b07": "經苾芻尼戒經。分別戒本諸蘊差別及增一",
    "T49n2030_001:0014b08": "律。阿毘達磨藏中。有攝六問相應發趣等。眾",
    "T49n2030_001:0014b09": "多部類。復有本生鬘讚獨覺鬘讚。於如是等",
    "T49n2030_001:0014b10": "正法藏中。或是佛說或菩薩說或聲聞說或",
    "T49n2030_001:0014b11": "諸仙說。或諸天說或智者說。能引義利乃至",
    "T49n2030_001:0014b12": "有能。於四句頌。若自誦若教他誦。若自讀若",
    "T49n2030_001:0014b13": "教他讀。若自持若教他持。若自解說若教他",
    "T49n2030_001:0014b14": "解說。或於法師恭敬供養。或於經卷恭敬供",
    "T49n2030_001:0014b15": "養。謂以種種香花幡蓋伎樂燈明而為供養。",
    "T49n2030_001:0014b16": "或於經卷以諸雜綵囊帊縷帶而嚴飾之。由",
    "T49n2030_001:0014b17": "如是等善根力故。至彌勒如來成正覺時善",
    "T49n2030_001:0014b18": "現人身。於彼佛第二會中。以淨信心捨離家",
    "T49n2030_001:0014b19": "法。出趣非家。淨除鬚髮披著法服既預聖眾。",
    "T49n2030_001:0014b20": "隨宿願力便得涅槃。是名第二為法事故種",
    "T49n2030_001:0014b21": "善根者所得果報。",
    "T49n2030_001:0014b22": "若諸國王及臣庶等。一切施主於今釋迦牟",
    "T49n2030_001:0014b23": "尼佛正法中。能為僧事自種善根。或教他",
    "T49n2030_001:0014b24": "種。謂諸苾芻苾芻尼眾。或次第請或隨緣請。",
    "T49n2030_001:0014b25": "於月一日或月八日或十五日設齋供養。或",
    "T49n2030_001:0014b26": "往寺中若供養佛。若供養眾或作給侍。或有",
    "T49n2030_001:0014b27": "供養修靜慮者。或有供養諸說法者。或見有",
    "T49n2030_001:0014b28": "人欲於正法學習流布。從師聽受不作留難。",
    "T49n2030_001:0014b29": "施其所安無令怯退。或設五年無遮施會。或",
    "T49n2030_001:0014c01": "施四方僧。或施寺舍及坐臥具。或施鍾磬或",
    "T49n2030_001:0014c02": "施園林。如是等類供養僧眾。彼由如是善根",
    "T49n2030_001:0014c03": "力故。至彌勒如來成正覺時善得人身。於彼",
    "T49n2030_001:0014c04": "佛第三會中。以淨信心捨離家法出趣非家。",
    "T49n2030_001:0014c05": "淨除鬚髮披著法服既預聖眾。隨宿願力便",
    "T49n2030_001:0014c06": "得涅槃。是名第三為僧事故種善根者所得",
    "T49n2030_001:0014c07": "果報。",
    "T49n2030_001:0014c08": "爾時慶友大阿羅漢。為諸大眾廣說如上事",
    "T49n2030_001:0014c09": "已。以神通力於大眾前身昇虛空。高七多羅",
    "T49n2030_001:0014c10": "樹。示現種種不可思議雙神變事。令所觀眾",
    "T49n2030_001:0014c11": "增進勝道。時彼尊者現神變已。即於空中",
    "T49n2030_001:0014c12": "結跏趺坐。捨諸壽行及諸命行。入無餘依",
    "T49n2030_001:0014c13": "般涅槃界。先定願力火起焚身。於虛空中",
    "T49n2030_001:0014c14": "雨身遺骨。時諸大眾悲歎希有。競收遺骨",
    "T49n2030_001:0014c15": "起窣堵波。以諸香花寶幢幡蓋伎樂燈明常",
    "T49n2030_001:0014c16": "為供養。此法住記古昔諸師展轉相承誦持",
    "T49n2030_001:0014c17": "不忘。為令一切國王大臣長者居士諸施主",
    "T49n2030_001:0014c18": "等。了達因果厭生老病死芭蕉幻焰泡沫之",
    "T49n2030_001:0014c19": "身。修諸勝業於當來世逢事彌勒。解脫煩",
    "T49n2030_001:0014c20": "惱得大涅槃生愛樂故。於佛正法護持建立",
    "T49n2030_001:0014c21": "令久不滅。",
    "T49n2030_001:0014c22": "大阿羅漢難提蜜多羅所說法住記"
}