{
    "T25n1509_024:0235a23": "大智度論初品十力釋論第三十",
    "T25n1509_024:0235a24": "九卷二十四",
    "T25n1509_024:0235a26": "聖者龍樹造",
    "T25n1509_024:0235a27": "後秦龜茲國三藏鳩摩羅什譯",
    "T25n1509_024:0235a28": "39 十力釋論【經】「舍利弗！菩薩摩訶薩欲遍知佛十力、四無",
    "T25n1509_024:0235a29": "所畏、四無礙智、十八不共法、大慈大悲，當習",
    "T25n1509_024:0235b01": "行般若波羅蜜！」【論】問曰：是十力、四無所畏",
    "T25n1509_024:0235b02": "等，是佛無上法，應當前說，何以故先說九",
    "T25n1509_024:0235b03": "相、八念等？答曰：六波羅蜜是菩薩所應用，",
    "T25n1509_024:0235b04": "先已說。三十七品乃至三無漏根，是聲聞法。",
    "T25n1509_024:0235b05": "菩薩行是六波羅蜜得力故，欲過聲聞、辟",
    "T25n1509_024:0235b06": "支佛地，亦欲教化向聲聞、辟支佛人令入",
    "T25n1509_024:0235b07": "佛道；是故呵是小乘法，捨一切眾生，無所",
    "T25n1509_024:0235b08": "利益。若諸聲聞人言：「汝是凡夫人，未斷結使，",
    "T25n1509_024:0235b09": "不能行是法。」是故空呵！以是故佛言：「菩薩",
    "T25n1509_024:0235b10": "應具足三十七品等諸聲聞法，不可得故。」雖",
    "T25n1509_024:0235b11": "行是諸法，以不可得故，為眾生行邪行",
    "T25n1509_024:0235b12": "故，行此正行，常不捨。是諸法不可得空，亦",
    "T25n1509_024:0235b13": "不疾取涅槃證。若菩薩不解不行是小乘",
    "T25n1509_024:0235b14": "而但呵者，誰當肯信？譬如釋迦牟尼佛若",
    "T25n1509_024:0235b15": "先不行六年苦行，而呵言非道者，無人信",
    "T25n1509_024:0235b16": "受！以是故，自行苦行，過於餘人；成佛道",
    "T25n1509_024:0235b17": "時，呵是苦行道，人皆信受。是故六波羅蜜",
    "T25n1509_024:0235b18": "後，次第行聲聞法。",
    "T25n1509_024:0235b19": "復次，此非但是聲聞法，是法中和合不捨眾",
    "T25n1509_024:0235b20": "生意、具足一切佛法、以不可得空智故，名",
    "T25n1509_024:0235b21": "菩薩法。問曰：若菩薩具足三十七品諸法",
    "T25n1509_024:0235b22": "者，云何不入聲聞法位？答曰：「具足」者，具足",
    "T25n1509_024:0235b23": "觀知而不取證，了了觀知，故名「具足」。如佛",
    "T25n1509_024:0235b24": "說：",
    "T25n1509_024:0235b25": "「一切畏杖痛，　　莫不惜壽命；",
    "T25n1509_024:0235b26": "恕己可為喻，　　杖不加群生。」",
    "T25n1509_024:0235b27": "雖言「一切畏杖痛」，無色界眾生無身，色",
    "T25n1509_024:0235b28": "界雖有身而無鞭杖，欲界中諸佛、轉輪聖王、",
    "T25n1509_024:0235b29": "夜摩天已上，皆不畏杖楚；為畏得杖處者，",
    "T25n1509_024:0235c01": "故言「一切」。「具足」亦如是，不為求證著法故",
    "T25n1509_024:0235c02": "言「具足」。復次，我先說：「不捨眾生，以不可得",
    "T25n1509_024:0235c03": "空智和合故，不墮聲聞地。」問曰：從六波羅",
    "T25n1509_024:0235c04": "蜜至三無漏根，但言「應具足」；自此以後，何",
    "T25n1509_024:0235c05": "以故皆言「欲得、欲知是事，當習行般若",
    "T25n1509_024:0235c06": "波羅蜜」？答曰：聲聞法有量有限，故言「應具",
    "T25n1509_024:0235c07": "足」；自此已下，是諸佛法甚深無量，菩薩未得，",
    "T25n1509_024:0235c08": "故言「欲得是事，當學般若波羅蜜」。復次，聲聞",
    "T25n1509_024:0235c09": "法易解易知，故言「具足」；菩薩法、佛法難解",
    "T25n1509_024:0235c10": "難知，故言「當學」。復次，聲聞法總相：但知苦，",
    "T25n1509_024:0235c11": "知苦因，知苦盡，知盡苦道。譬如二種醫：一",
    "T25n1509_024:0235c12": "者、但知病、知病因、知差病、知差病藥，而不",
    "T25n1509_024:0235c13": "知一切病、不知一切病因、不知一切病",
    "T25n1509_024:0235c14": "差、不知一切差病藥。若復但知治人病，",
    "T25n1509_024:0235c15": "不知治畜生病；或能治一國土，不能治",
    "T25n1509_024:0235c16": "餘國土；有能治數十種病，不悉知四百四",
    "T25n1509_024:0235c17": "種病。病因、病差、差病藥，亦如是。二者、於四",
    "T25n1509_024:0235c18": "種中悉皆遍知，遍知藥，遍知病。聲聞人如",
    "T25n1509_024:0235c19": "小醫，不能遍知；菩薩摩訶薩如大醫，無病",
    "T25n1509_024:0235c20": "不知，無藥不識。以是故，聲聞法應具足，菩",
    "T25n1509_024:0235c21": "薩法應當學。",
    "T25n1509_024:0235c22": "佛有十力者。是處不是處如實知，一力也。",
    "T25n1509_024:0235c23": "知眾生過去、未來、現在諸業、諸受，知造業",
    "T25n1509_024:0235c24": "處，知因緣，知報，二力也。知諸禪、解脫、三昧、",
    "T25n1509_024:0235c25": "定，垢、淨分別相如實知，三力也。知他眾生諸",
    "T25n1509_024:0235c26": "根上下相如實知，四力也。知他眾生種種",
    "T25n1509_024:0235c27": "欲，五力也。知世間種種無數性，六力也。知",
    "T25n1509_024:0235c28": "一切道至處相，七力也。知種種宿命，共相、共",
    "T25n1509_024:0235c29": "因緣，一世、二世乃至百千世劫，初劫盡，我在",
    "T25n1509_024:0236a01": "彼眾生中，如是姓名、飲食、苦樂、壽命長短；彼",
    "T25n1509_024:0236a02": "中死、是間生，是間死、還生是間；此間生名姓、",
    "T25n1509_024:0236a03": "飲食、苦樂、壽命長短亦如是，八力也。佛天",
    "T25n1509_024:0236a04": "眼淨，過諸天人眼，見眾生死時、生時，端正、醜",
    "T25n1509_024:0236a05": "陋，若大、若小，若墮惡道、若墮善道，如是業",
    "T25n1509_024:0236a06": "因緣受報。是諸眾生惡身業成就、惡口業成",
    "T25n1509_024:0236a07": "就、惡意業成就，謗毀聖人，邪見、邪見業成",
    "T25n1509_024:0236a08": "就；是因緣故，身壞死時入惡道，生地獄中。",
    "T25n1509_024:0236a09": "是諸眾生善身業成就、善口業成就、善意業",
    "T25n1509_024:0236a10": "成就，不謗聖人，正見、正見業成就；是因緣故，",
    "T25n1509_024:0236a11": "身壞死時入善道，生天上，九力也。佛諸漏",
    "T25n1509_024:0236a12": "盡故，無漏心解脫，無漏智慧解脫，現在法中",
    "T25n1509_024:0236a13": "自識知「我生已盡，持戒已作，後有盡」，如實",
    "T25n1509_024:0236a14": "知，十力也。問曰：是十力，菩薩未得，聲聞、辟",
    "T25n1509_024:0236a15": "支佛所不能得，今何以說？答曰：聲聞人",
    "T25n1509_024:0236a16": "雖不能得，若聞是十力功德，作是念：「佛",
    "T25n1509_024:0236a17": "有如是大功德。」自慶言：「我等善利，蒙益不",
    "T25n1509_024:0236a18": "少，得信心清淨，入盡苦道。」諸菩薩者聞之，",
    "T25n1509_024:0236a19": "懃修菩薩道，當得如是十力等大功德果。",
    "T25n1509_024:0236a20": "復次，有聲聞人及菩薩修念佛三昧，非但",
    "T25n1509_024:0236a21": "念佛身，當念佛種種功德法身。應作是念：",
    "T25n1509_024:0236a22": "佛一切種、一切法能解故，名「一切智人」；一切",
    "T25n1509_024:0236a23": "法如實善分別說故，名「一切見人」；一切法現",
    "T25n1509_024:0236a24": "前知故，名「一切知見無礙人」；等心一切眾",
    "T25n1509_024:0236a25": "生故，名「大慈悲人」；有大慈悲故，名為「世",
    "T25n1509_024:0236a26": "救」；如實道來故，名為「如來」；應受一切世間",
    "T25n1509_024:0236a27": "供養故，名為「應供人」；成就不顛倒智慧故，",
    "T25n1509_024:0236a28": "名「正遍知」；戒、定、慧智成就故，名「明行」；成不",
    "T25n1509_024:0236a29": "復還故，名「善逝」；知世間總相別相故，名「世",
    "T25n1509_024:0236b01": "間解」；善說出世間安隱道故，名「無上調御",
    "T25n1509_024:0236b02": "師」；以三種教法度眾生故，名「天人師」；一切",
    "T25n1509_024:0236b03": "世間煩惱睡，能自覺亦能覺人故，名為「覺人」；",
    "T25n1509_024:0236b04": "一切所願具足故，名「有德」；十力成就故，名",
    "T25n1509_024:0236b05": "「堅誓」；得四無畏故，名「人師子」；得無量甚深",
    "T25n1509_024:0236b06": "智故，名「大功德海」；一切記說無礙故，名「如",
    "T25n1509_024:0236b07": "風」；一切好醜無憎愛故，名「如地」；燒一切結",
    "T25n1509_024:0236b08": "使薪故，名「如火」；善斷一切煩惱習故，名",
    "T25n1509_024:0236b09": "「具足解脫」；最上處住故，名為「世尊」。佛有",
    "T25n1509_024:0236b10": "如是等諸功德故，應念佛。以是故，菩薩摩",
    "T25n1509_024:0236b11": "訶薩欲得佛十力、四無所畏、十八不共法，",
    "T25n1509_024:0236b12": "當學般若波羅蜜。復次，佛在王舍城耆闍崛",
    "T25n1509_024:0236b13": "山中說是般若波羅蜜時，佛四部眾及諸外",
    "T25n1509_024:0236b14": "道在家、出家，諸天龍、鬼神等種種大眾集會。",
    "T25n1509_024:0236b15": "佛入三昧王三昧，放大光明，遍照恒河沙",
    "T25n1509_024:0236b16": "等世界，地六種震動，說是般若波羅蜜六波",
    "T25n1509_024:0236b17": "羅蜜乃至三無漏根。是中有眾生疑：「有何等",
    "T25n1509_024:0236b18": "力，有幾種力故，能作如是不可思議感動",
    "T25n1509_024:0236b19": "利益？」佛知眾生心有如是疑故言：「我有諸",
    "T25n1509_024:0236b20": "法實相智力，是力有十種，用是十種智故，",
    "T25n1509_024:0236b21": "能作如是感動變化，亦能過是所作。」以是",
    "T25n1509_024:0236b22": "故言「欲得十力，當學般若波羅蜜」。復次，佛弟",
    "T25n1509_024:0236b23": "子世世殖善根，以少罪緣故墮外道。諸外",
    "T25n1509_024:0236b24": "道常言：「佛非實有功德力，是幻術力誑惑",
    "T25n1509_024:0236b25": "人心。」佛弟子墮外道者心疑：「若爾者，佛非",
    "T25n1509_024:0236b26": "大人。」欲滅是惡謗故言：「我實有十力、四無",
    "T25n1509_024:0236b27": "所畏故度眾生，非是幻誑也。」復次，諸菩薩",
    "T25n1509_024:0236b28": "修菩薩道、苦行事，難辦難成故欲懈息，是",
    "T25n1509_024:0236b29": "故佛言：「行是十力，當得無量果報。」譬如",
    "T25n1509_024:0236c01": "估客主慰喻商人言：「汝等慎勿疲惓，精勤",
    "T25n1509_024:0236c02": "努力，得至寶山，當得七寶、如意寶珠。」佛亦",
    "T25n1509_024:0236c03": "如是安慰諸菩薩言：「無得疲厭，當勤精進，",
    "T25n1509_024:0236c04": "修菩薩道；行是十力，當得無量果報。」如是",
    "T25n1509_024:0236c05": "等種種利益因緣故說十力等。問曰：佛有",
    "T25n1509_024:0236c06": "無量力，何以故但說十力？答曰：諸佛雖有",
    "T25n1509_024:0236c07": "無量力，度人因緣故，說十力，足成辦其事：",
    "T25n1509_024:0236c08": "以是處不是處智力，分別籌量眾生，是可度",
    "T25n1509_024:0236c09": "是不可度。以業報智力，分別籌量是人業",
    "T25n1509_024:0236c10": "障，是人報障，是人無障。以禪定解脫三昧智",
    "T25n1509_024:0236c11": "力，分別籌量是人著味，是人不著味。以上",
    "T25n1509_024:0236c12": "下根智力，分別籌量眾生智力多少。以種",
    "T25n1509_024:0236c13": "種欲智力，分別籌量眾生所樂。以種種性",
    "T25n1509_024:0236c14": "智力，分別籌量眾生深心所趣。以一切至",
    "T25n1509_024:0236c15": "處道智力，分別籌量眾生解脫門。以宿命",
    "T25n1509_024:0236c16": "智力，分別眾生先所從來。以生死智力，",
    "T25n1509_024:0236c17": "分別眾生生處好醜。以漏盡智力，分別籌",
    "T25n1509_024:0236c18": "量眾生得涅槃。佛用是十種力度脫眾生，",
    "T25n1509_024:0236c19": "審諦不錯，皆得具足。以是故，佛雖有無量",
    "T25n1509_024:0236c20": "力，但說此十力。復次，是處不是處力，定知",
    "T25n1509_024:0236c21": "從是因緣出是果報，是中總攝九力；為欲",
    "T25n1509_024:0236c22": "度眾生故，於初力中分別有九種。何以",
    "T25n1509_024:0236c23": "故？是世間眾生現前見穀從種出而不能",
    "T25n1509_024:0236c24": "知，何況心心數法因緣果報？佛於內外因緣",
    "T25n1509_024:0236c25": "果報了了遍知，故名為力。佛知是眾生業、煩",
    "T25n1509_024:0236c26": "惱因緣故縛，淨禪定三昧解脫因緣故解；是",
    "T25n1509_024:0236c27": "一切眾生三世三種諸業、諸煩惱，輕重、深淺、麁",
    "T25n1509_024:0236c28": "細，佛悉遍知，故名力。一切眾生諸禪定解脫",
    "T25n1509_024:0236c29": "三昧，大小深淺解脫因緣，佛悉遍知，故名力。",
    "T25n1509_024:0237a01": "眾生鈍根為後身故作罪福業因緣，利根",
    "T25n1509_024:0237a02": "人為不生故集諸業，佛悉知此上下根好",
    "T25n1509_024:0237a03": "醜相，故名力。知一切眾生二種欲，作上下",
    "T25n1509_024:0237a04": "根因緣，二種欲善惡種種別異，佛悉遍知，故",
    "T25n1509_024:0237a05": "名力。二種欲由二種性因緣故，遍知眾",
    "T25n1509_024:0237a06": "生深心所趣，故名力。一切眾生種種性因",
    "T25n1509_024:0237a07": "緣故行二種道，所謂善道、惡道，種種門所至",
    "T25n1509_024:0237a08": "處，佛悉遍知，故名力。過去、未來世中因緣果",
    "T25n1509_024:0237a09": "報，智慧無礙，是名宿命、生死智力。知過去、未",
    "T25n1509_024:0237a10": "來因果已，悉知方便壞因緣果報相續，是",
    "T25n1509_024:0237a11": "名漏盡力。佛知三世中二種因緣，分別籌",
    "T25n1509_024:0237a12": "量眾生根、欲、性，為盡漏故說法，是漏盡力。",
    "T25n1509_024:0237a13": "問曰：何等為「是處不是處力」？答曰：佛知一",
    "T25n1509_024:0237a14": "切諸法因緣果報定相，從是因緣生如是",
    "T25n1509_024:0237a15": "果報，從是因緣不生如是果報。所以者何？",
    "T25n1509_024:0237a16": "如《多性經》中說是處、不是處相：女身作轉輪",
    "T25n1509_024:0237a17": "聖王無是處。何以故？一切女人皆屬男子，",
    "T25n1509_024:0237a18": "不得自在故。女人尚不得作轉輪聖王，",
    "T25n1509_024:0237a19": "何況作佛！若女人得解脫涅槃，亦因男子",
    "T25n1509_024:0237a20": "得，無有自然得道。二轉輪聖王一時出世，",
    "T25n1509_024:0237a21": "無是處。何以故？無怨業成就故。二轉輪聖",
    "T25n1509_024:0237a22": "王尚不同世，何況二佛！惡業得受樂報，無",
    "T25n1509_024:0237a23": "是處；惡業尚不能得世間樂，何況出世樂！",
    "T25n1509_024:0237a24": "若惡行生天，無是處；惡行尚不能得生天，",
    "T25n1509_024:0237a25": "何況涅槃！五蓋覆心散亂，離修七覺而得",
    "T25n1509_024:0237a26": "涅槃，無是處。五蓋覆心離修七覺，尚不能",
    "T25n1509_024:0237a27": "得聲聞道，何況佛道！心無覆蓋，佛道可得，",
    "T25n1509_024:0237a28": "何況聲聞道！如是等是處、不是處，《多性經》中",
    "T25n1509_024:0237a29": "佛口自說。諸論議師輩，依是佛語，更廣說",
    "T25n1509_024:0237b01": "是處、不是處：若言佛有闕失罪過，若諸賢",
    "T25n1509_024:0237b02": "聖求外道師，若諸賢聖自言我是佛，若諸賢",
    "T25n1509_024:0237b03": "聖墮惡道，若見諦所斷結使更生，若諸賢",
    "T25n1509_024:0237b04": "聖覆藏罪，若須陀洹二十五有，皆無是處；",
    "T25n1509_024:0237b05": "如賢聖分別中廣說。五逆人、五種黃門、墮",
    "T25n1509_024:0237b06": "四惡道眾生、欝多羅越人、魔眷屬，三障所遮，",
    "T25n1509_024:0237b07": "若言得道，皆無是處。輕說法者，輕法、自輕，",
    "T25n1509_024:0237b08": "破戒、愚癡，若言得具足法喜，亦無是處。自",
    "T25n1509_024:0237b09": "言我是佛，此身口惡不悔，欲見佛；若破僧",
    "T25n1509_024:0237b10": "罪不悔，欲見佛；邪定入正定，正定入邪定，",
    "T25n1509_024:0237b11": "正定入不定；除佛法別有真得道人；應得",
    "T25n1509_024:0237b12": "道身若死，皆無是處。除因緣生識，出名色",
    "T25n1509_024:0237b13": "更有法，無是處。佛遣使事未訖，若遮礙，無",
    "T25n1509_024:0237b14": "是處。入慈三昧，若他因緣死；入滅盡定、在",
    "T25n1509_024:0237b15": "見諦道中若死，皆無是處。若害佛及佛母，",
    "T25n1509_024:0237b16": "無是處。轉輪聖王女寶、象、馬、主藏臣、主兵",
    "T25n1509_024:0237b17": "臣，若在胎中死，母子夭喪，皆無是處。欝多",
    "T25n1509_024:0237b18": "羅越人、女寶、佛母，命終次身入惡道，皆無是",
    "T25n1509_024:0237b19": "處。有為常，涅槃無常；凡夫人能斷非有想非",
    "T25n1509_024:0237b20": "無想結使；一切取相禪定中修聖道；無漏道",
    "T25n1509_024:0237b21": "有漏因；若地濕相、水堅相、火冷相、風住相，皆",
    "T25n1509_024:0237b22": "無是處。無明不能生諸行，乃至生不能",
    "T25n1509_024:0237b23": "生老死，無有是處。二心一時生；五識眾",
    "T25n1509_024:0237b24": "能分別取相，若著、若離；若眼能起身業、口",
    "T25n1509_024:0237b25": "業；若眼能入禪定，無有是處。但五識相續",
    "T25n1509_024:0237b26": "生，不生意識；但五識眾中著有相續；但五",
    "T25n1509_024:0237b27": "識眾能緣名、能緣相、能緣無色法，能緣過",
    "T25n1509_024:0237b28": "去、未來，能緣離三世法；但五識眾中有增",
    "T25n1509_024:0237b29": "觸、明觸，修禪定，若受善律儀、不善律儀，若",
    "T25n1509_024:0237c01": "憂喜，若有無覺無觀，若增益諸根，皆無是",
    "T25n1509_024:0237c02": "處。鼻識、舌識，有隱沒無記；凡夫人第六識離",
    "T25n1509_024:0237c03": "我行，無是處。如是等無量「無是處」。「是處」亦",
    "T25n1509_024:0237c04": "如是。佛知是處無是處，分別籌量可度者",
    "T25n1509_024:0237c05": "為說法，不可度者為作因緣；譬如良醫，",
    "T25n1509_024:0237c06": "知病可治、不可治。聲聞、辟支佛所知少，少故，",
    "T25n1509_024:0237c07": "或不應度者欲度，如首羅；應度而不度，如",
    "T25n1509_024:0237c08": "舍利弗所不度者是。佛無是事，無能壞，無",
    "T25n1509_024:0237c09": "能勝，悉遍知故，是名「初力」。「業報智力」者，身",
    "T25n1509_024:0237c10": "口所作業，及此生無作業，所受戒業，亦惡業，",
    "T25n1509_024:0237c11": "日夜隨生業，用生罪福業。是業，佛略說三",
    "T25n1509_024:0237c12": "處攝，是名一切業相。佛知一切眾生有業",
    "T25n1509_024:0237c13": "過去，報亦過去；有業過去，報在現在；有業",
    "T25n1509_024:0237c14": "過去，報在未來；有業過去，報在過去、現在；",
    "T25n1509_024:0237c15": "有業過去，報在過去、未來；有業過去，報在",
    "T25n1509_024:0237c16": "現在、未來；有業過去，報在過去、未來、現在。",
    "T25n1509_024:0237c17": "現在業亦如是。復次，善心中受善、不善、無記",
    "T25n1509_024:0237c18": "業報；不善心、無記心亦如是。復次，樂業因緣",
    "T25n1509_024:0237c19": "故受樂報，苦業因緣故受苦報，不苦不樂業",
    "T25n1509_024:0237c20": "因緣故受不苦不樂報。現報業因緣故受",
    "T25n1509_024:0237c21": "現報，生報業因緣故受生報，後報業因緣故",
    "T25n1509_024:0237c22": "受後報。不淨業因緣故受惱報，淨業因緣故",
    "T25n1509_024:0237c23": "受無惱報，雜業因緣故受雜報。復次，二種",
    "T25n1509_024:0237c24": "業：必受報業，不必受報業。必受報業，不可得",
    "T25n1509_024:0237c25": "離，或待時、待人、待處受報。如人應共轉",
    "T25n1509_024:0237c26": "輪聖王受福：待轉輪聖王好世出，是時",
    "T25n1509_024:0237c27": "乃受，是為待時；待人者，人即是轉輪聖王；",
    "T25n1509_024:0237c28": "待處者，轉輪聖王所出處。復次，是必受報",
    "T25n1509_024:0237c29": "業，不待技能功勳，若好若醜，不求自來。",
    "T25n1509_024:0238a01": "如天上生人，福樂自至；地獄中人，罪苦自追。",
    "T25n1509_024:0238a02": "不待因緣，此業深重故。復次，必受報業，如",
    "T25n1509_024:0238a03": "毘琉璃軍殺七萬二千諸得道人及無量五",
    "T25n1509_024:0238a04": "戒優婆塞，如目連等大神通人所不能救。",
    "T25n1509_024:0238a05": "如薄拘羅，後母投著火中、湯中、水中而不",
    "T25n1509_024:0238a06": "死。如佛遊諸國，雖出家行乞，不須膳供，",
    "T25n1509_024:0238a07": "而五百乘車載王所食，葉中生粳米，隨飯",
    "T25n1509_024:0238a08": "百味羹。如是等善惡業必受。餘者不必受。欲",
    "T25n1509_024:0238a09": "界受三種業報處：樂受業、苦受業、不苦不樂",
    "T25n1509_024:0238a10": "受業。色界受二種業報處：樂受業、不苦不樂",
    "T25n1509_024:0238a11": "受業。無色界受一種業報處：不苦不樂受業。",
    "T25n1509_024:0238a12": "或待事者，依是事得受業報。如弗迦羅",
    "T25n1509_024:0238a13": "婆王池中，生千葉金色蓮華，大如車輪，因",
    "T25n1509_024:0238a14": "是大會快樂，多人出家得道。佛知一切眾生",
    "T25n1509_024:0238a15": "造諸業處，或欲界、色界、無色界；欲界，在何道",
    "T25n1509_024:0238a16": "中；若天道，在何天中；若人中，在何天下；若",
    "T25n1509_024:0238a17": "閻浮提，在何國；若是國，在何城、何聚落、何",
    "T25n1509_024:0238a18": "精舍、何土地；若是城，在何里、何巷、何舍、在何",
    "T25n1509_024:0238a19": "處。知是業何等時作，過去一世、二世乃至",
    "T25n1509_024:0238a20": "百千萬世。是業果報幾已受、幾未受；幾必受、",
    "T25n1509_024:0238a21": "幾不必受。知善不善所用事物，所謂刀杖、教",
    "T25n1509_024:0238a22": "勅殺等，自殺，遣人殺；諸餘惡業亦如是。善",
    "T25n1509_024:0238a23": "業亦如是，知如是布施、持戒、修善。施中所",
    "T25n1509_024:0238a24": "施何等土地、房舍、衣服、飲食、醫藥、臥具，七寶",
    "T25n1509_024:0238a25": "財物。戒中受戒，自然戒，心生戒，口言戒；一行",
    "T25n1509_024:0238a26": "戒，少分戒，多分戒，滿分戒；一日戒，七善道戒，十",
    "T25n1509_024:0238a27": "戒，具足戒，定共戒。善福中修初禪，二、三、四禪；",
    "T25n1509_024:0238a28": "慈心、悲、喜、捨心。如是等善業因緣。若慳貪，",
    "T25n1509_024:0238a29": "若瞋恚，若怖畏，若邪見，若惡知識等種種惡",
    "T25n1509_024:0238b01": "業因緣。福業因緣：若信，若憐愍，若恭敬，若禪",
    "T25n1509_024:0238b02": "定，若智慧，若善知識等種種善業因緣。是諸",
    "T25n1509_024:0238b03": "業自在，一切天及人，是諸業相無能轉者，",
    "T25n1509_024:0238b04": "於億千萬世常隨逐眾生不捨，如債主隨",
    "T25n1509_024:0238b05": "人。得因緣具足，便與果報；如地中種子，",
    "T25n1509_024:0238b06": "得因緣時節和合便生。是業能令眾生六道",
    "T25n1509_024:0238b07": "中受生，駛疾於箭。一切眾生皆有諸業報",
    "T25n1509_024:0238b08": "分；如父母遺財，諸子皆應得分。是業果報",
    "T25n1509_024:0238b09": "時到，不可遮止，如劫盡火。隨眾生應生處，",
    "T25n1509_024:0238b10": "處處安置，如大國王隨其所應而與官職。",
    "T25n1509_024:0238b11": "人命終時，是業來蔭覆其心，如大山映物。",
    "T25n1509_024:0238b12": "是業能與種種身，如工畫師作種種像。若",
    "T25n1509_024:0238b13": "人以正行業，則與好報；若以邪行業，",
    "T25n1509_024:0238b14": "則與惡報。如人事王，隨事得報。如是等",
    "T25n1509_024:0238b15": "分別諸業相果報。復次，如《分別業經》中，佛",
    "T25n1509_024:0238b16": "告阿難：「行惡人好處生，行善人惡處生。」阿",
    "T25n1509_024:0238b17": "難言：「是事云何？」佛言：「惡人今世罪業未熟，",
    "T25n1509_024:0238b18": "宿世善業已熟，以是因緣故，今雖為惡而",
    "T25n1509_024:0238b19": "生好處。或臨死時，善心心數法生，是因緣",
    "T25n1509_024:0238b20": "故，亦生好處。行善人生惡處者，今世善未",
    "T25n1509_024:0238b21": "熟，過世惡已熟，以是因緣故，今雖為善而",
    "T25n1509_024:0238b22": "生惡處。或臨死時，不善心心數法生，是因緣",
    "T25n1509_024:0238b23": "故，亦生惡處。」問曰：熟、不熟義可爾；臨死時",
    "T25n1509_024:0238b24": "少許時心，云何能勝終身行力？答曰：是心",
    "T25n1509_024:0238b25": "雖時頃少，而心力猛利，如火、如毒，雖少能",
    "T25n1509_024:0238b26": "成大事。是垂死時心，決定猛健故，勝百歲",
    "T25n1509_024:0238b27": "行力；是後心名為大心，以捨身及諸根事",
    "T25n1509_024:0238b28": "急故。如人入陣，不惜身命，名為健。如阿",
    "T25n1509_024:0238b29": "羅漢捨是身著故，得阿羅漢道。如是等種",
    "T25n1509_024:0238c01": "種罪福業報、轉報，亦應如是知。聲聞人但",
    "T25n1509_024:0238c02": "知惡業罪報、善業福報，不能如是細分別；",
    "T25n1509_024:0238c03": "佛悉遍知是業及業報，智慧勢力無礙無盡，",
    "T25n1509_024:0238c04": "無能壞故，是名第二力。「禪定、解脫、三昧淨",
    "T25n1509_024:0238c05": "垢分別智力」者，「禪」名四禪，佛知是禪佐助",
    "T25n1509_024:0238c06": "道法，名相、義分，次第熏修，有漏、無漏，學、無學，淨、",
    "T25n1509_024:0238c07": "垢，味、不味，深淺分別等。「八解脫」，如禪中分",
    "T25n1509_024:0238c08": "別相。說「禪」，攝一切色界定；說「解脫」，攝一",
    "T25n1509_024:0238c09": "切定。禪波羅蜜即是諸解脫。禪、定、三昧、解",
    "T25n1509_024:0238c10": "脫、禪，三昧，皆名為定，定名為心不散亂。「垢」",
    "T25n1509_024:0238c11": "名愛見慢等諸煩惱；「淨」名真禪定，不雜愛",
    "T25n1509_024:0238c12": "見慢等煩惱，如真金。「分別」名諸定中有一",
    "T25n1509_024:0238c13": "心行、不一心行，常行、不常行，難入、易入，難出、",
    "T25n1509_024:0238c14": "易出，別取相、總取相，轉治、不轉治。轉治，如",
    "T25n1509_024:0238c15": "婬欲中慈心，瞋人不淨觀，愚癡人思惟邊",
    "T25n1509_024:0238c16": "無邊；掉戲心中用智慧分別諸法，沒心中",
    "T25n1509_024:0238c17": "欲攝心。若不爾者，名不轉治。是定中應分",
    "T25n1509_024:0238c18": "別時及住處：若身瘦羸，是非行定時；如菩",
    "T25n1509_024:0238c19": "薩苦行時作是念：「我今不能生禪定。」若多",
    "T25n1509_024:0238c20": "人處，亦非行定處。復次，佛知是禪定失，是",
    "T25n1509_024:0238c21": "禪住，是禪增益，是禪到涅槃。復次，佛知是",
    "T25n1509_024:0238c22": "人難入定難出定，易入易出，易入難出，",
    "T25n1509_024:0238c23": "難入易出。佛知是人應得如是禪，知是",
    "T25n1509_024:0238c24": "人失禪受五欲；知是人受五欲已還得禪，",
    "T25n1509_024:0238c25": "依是禪得阿羅漢。如是等一切諸禪定、解",
    "T25n1509_024:0238c26": "脫，即是三昧。是禪定，佛以甚深智慧盡知，無",
    "T25n1509_024:0238c27": "能壞，無能勝，是名「第三力」。「知眾生上下根",
    "T25n1509_024:0238c28": "智力」者，佛知眾生是利根、鈍根、中根。利智名",
    "T25n1509_024:0238c29": "為上，鈍智名為下。佛用是上下根智力，分",
    "T25n1509_024:0239a01": "別一切眾生是利根、是中根、是鈍根。是人如",
    "T25n1509_024:0239a02": "是根，今世但能得初果，更不能得餘；是人",
    "T25n1509_024:0239a03": "但能得第二、第三、第四果。是人但能得初禪，",
    "T25n1509_024:0239a04": "是人但能得第二、第三、第四禪，乃至滅盡定",
    "T25n1509_024:0239a05": "亦如是。是人當作時解脫證，是人當作不",
    "T25n1509_024:0239a06": "時解脫證。是人能得於聲聞中第一；是人",
    "T25n1509_024:0239a07": "能得於辟支佛中第一；是人具足六波羅",
    "T25n1509_024:0239a08": "蜜，能得阿耨多羅三藐三菩提。如是知已，",
    "T25n1509_024:0239a09": "或為略說得度，或為廣說得度，或為略",
    "T25n1509_024:0239a10": "廣說得度；或以軟語教，或以苦語教，或以",
    "T25n1509_024:0239a11": "軟苦語教。佛亦分別是人有餘根，應令增",
    "T25n1509_024:0239a12": "生信根；是人應令生精進、念、定、慧根。是人",
    "T25n1509_024:0239a13": "用信根入正位，是人用慧根入正位。是",
    "T25n1509_024:0239a14": "人利根，為結使所遮，如鴦群梨摩羅等。是",
    "T25n1509_024:0239a15": "人利根，不為結使所遮，如舍利弗、目連等。",
    "T25n1509_024:0239a16": "知根雖鈍而無遮，如周利般陀伽；有根",
    "T25n1509_024:0239a17": "鈍而遮者。知是人見諦所斷根鈍，思惟所斷",
    "T25n1509_024:0239a18": "根利；思惟所斷鈍，見諦所斷利。是人一切根",
    "T25n1509_024:0239a19": "同鈍同利，是人一切根不同鈍不同利。是",
    "T25n1509_024:0239a20": "人先因力大，是人今緣力大。是人欲縛而得",
    "T25n1509_024:0239a21": "解，是人欲解而得縛。譬如鴦群梨摩羅，",
    "T25n1509_024:0239a22": "欲殺母、害佛而得解脫。如一比丘得四",
    "T25n1509_024:0239a23": "禪，增上慢故，還入地獄。知是人必墮惡道，",
    "T25n1509_024:0239a24": "是人難出，是人易出，是人疾出，是人久久乃",
    "T25n1509_024:0239a25": "出。如是等一切眾生上下根相皆悉遍知，無",
    "T25n1509_024:0239a26": "能壞、無能勝，是名「第四力」。「知眾生種種",
    "T25n1509_024:0239a27": "欲智力」者。「欲」名信喜好樂。好五欲，如孫陀",
    "T25n1509_024:0239a28": "羅難陀等；好名聞，如提婆達等；好世間財",
    "T25n1509_024:0239a29": "利，如須彌剎多羅等；好出家，如耶舍等；",
    "T25n1509_024:0239b01": "好信，如跋迦利等；好持戒，如羅睺羅等；",
    "T25n1509_024:0239b02": "好施，如施跋羅丹注云：佛姑甘露女所生；好頭陀遠離，",
    "T25n1509_024:0239b03": "如摩訶迦葉；好坐禪，如隷跋多等；好智慧，",
    "T25n1509_024:0239b04": "如舍利弗等；好多聞，如阿難等；好知毘",
    "T25n1509_024:0239b05": "尼，如優婆離等。如是佛弟子，各各有所好。",
    "T25n1509_024:0239b06": "凡夫人，亦各各有所喜：或有憙婬欲，或有",
    "T25n1509_024:0239b07": "憙瞋恚。復次，佛知是人多欲、多瞋、多癡。問",
    "T25n1509_024:0239b08": "曰：何等是多欲、多瞋、多癡相？答曰：如《禪經》",
    "T25n1509_024:0239b09": "中說三毒相，是中應廣說。知如是相已，多",
    "T25n1509_024:0239b10": "婬欲人不淨法門治，多瞋人慈心法門治，多",
    "T25n1509_024:0239b11": "愚癡人因緣法門治。如是隨所欲說法，所",
    "T25n1509_024:0239b12": "謂善欲隨心為說，如船順流；惡欲以苦切",
    "T25n1509_024:0239b13": "語教，如以榍出榍。是欲智中，佛悉遍知，無",
    "T25n1509_024:0239b14": "能壞、無能勝，是名「第五力」。「性智力」者，佛知",
    "T25n1509_024:0239b15": "世間種種別異性。性名積習，相從性生，欲",
    "T25n1509_024:0239b16": "隨性作行；或時從欲為性，習欲成性。「性」名",
    "T25n1509_024:0239b17": "深心為事，「欲」名隨緣起，是為欲、性分別。「世",
    "T25n1509_024:0239b18": "間種種別異」者，各各性、多性，無量、不可數，",
    "T25n1509_024:0239b19": "是名「世間別異」。有二種世間：世界世間，眾",
    "T25n1509_024:0239b20": "生世間。此中但說眾生世間。佛知眾生如",
    "T25n1509_024:0239b21": "是性、如是欲，從是處來，若成就善根、不善",
    "T25n1509_024:0239b22": "根，可度、不可度，定、不定，必、不必，行何行、生",
    "T25n1509_024:0239b23": "何處、在何地。復次，佛知是眾生種種性相，",
    "T25n1509_024:0239b24": "所謂隨所趣向，如是處偏多，如是貴，如",
    "T25n1509_024:0239b25": "是深心事，如是欲，如是業，如是行，如是",
    "T25n1509_024:0239b26": "煩惱，如是禮法，如是定，如是威儀，如是",
    "T25n1509_024:0239b27": "知，如是見，如是憶想分別；爾所結使生，爾",
    "T25n1509_024:0239b28": "所結使未生。隨所著生欲，隨欲染心，隨",
    "T25n1509_024:0239b29": "染心趣向，隨向貴重，隨貴重常覺觀，",
    "T25n1509_024:0239c01": "隨覺觀為戲論，隨戲論常念，隨念發行，",
    "T25n1509_024:0239c02": "隨發行作業，隨作業果報。復次，佛用",
    "T25n1509_024:0239c03": "是種種性智力，知是眾生可度，是不可度；",
    "T25n1509_024:0239c04": "是今世可度，是後世可度；是即時可度，是",
    "T25n1509_024:0239c05": "異時可度；是現前可度，是眼不見可度；",
    "T25n1509_024:0239c06": "是人佛能度，是人聲聞能度，是人共可度；",
    "T25n1509_024:0239c07": "是人必可度，是人必不可度；是人略說",
    "T25n1509_024:0239c08": "可度，是人廣說可度，是人略廣說可度；是",
    "T25n1509_024:0239c09": "人讚嘆可度，是人折伏可度；是人將迎可",
    "T25n1509_024:0239c10": "度，是人棄捨可度；是人細法可度，是人麁",
    "T25n1509_024:0239c11": "法可度；是人苦切可度，是人軟語可度，是",
    "T25n1509_024:0239c12": "人苦軟可度。是邪見，是正見；是著過去，是",
    "T25n1509_024:0239c13": "著未來；是著斷滅，是著常；是著有見，是",
    "T25n1509_024:0239c14": "著無見；是欲生，是厭生；是求富貴樂，是著",
    "T25n1509_024:0239c15": "厚邪見；是說無因無緣，是說邪因緣，是說",
    "T25n1509_024:0239c16": "正因緣；是說無作業，是說邪作業，是說正",
    "T25n1509_024:0239c17": "作業；是說不求，是說邪求，是說正求；是",
    "T25n1509_024:0239c18": "貴我，是貴五欲，是貴得利，是貴飲食，是",
    "T25n1509_024:0239c19": "貴說戲樂事；是樂眾，是樂憒閙，是樂遠",
    "T25n1509_024:0239c20": "離；是多行愛，是多行見；是好信，是好慧；",
    "T25n1509_024:0239c21": "是應守護，是應捨；是貴持戒，是貴禪定，",
    "T25n1509_024:0239c22": "是貴智慧；是易悟，是講說乃悟；是可引導，",
    "T25n1509_024:0239c23": "是句句解；是利根，是鈍根，是中根；是易出易",
    "T25n1509_024:0239c24": "拔，是難出難拔；是畏罪，是重罪；是畏生",
    "T25n1509_024:0239c25": "死，是不畏生死；是多欲，是多瞋，是多癡；是",
    "T25n1509_024:0239c26": "多欲瞋，是多欲癡，是多瞋癡，是多欲瞋癡；",
    "T25n1509_024:0239c27": "是薄煩惱，是厚煩惱；是少垢，是多垢；是覆慧，",
    "T25n1509_024:0239c28": "是衣裓慧，是廣慧；是人善知五眾相、十二",
    "T25n1509_024:0239c29": "入、十八界、十二因緣、是處非是處、苦集滅道；",
    "T25n1509_024:0240a01": "善知入定、出定、住定。復次，佛知：是欲界眾",
    "T25n1509_024:0240a02": "生，是色界、是無色界眾生；是地獄、畜生、餓鬼、",
    "T25n1509_024:0240a03": "人、天；是卵生、胎生、濕生、化生；是有色、是無色；",
    "T25n1509_024:0240a04": "是有想、是無想；是短命、是長命；是但凡夫人",
    "T25n1509_024:0240a05": "未離欲，是凡夫人離下地欲、未離禪欲，如",
    "T25n1509_024:0240a06": "是乃至非有想非無想；是向道，是得果；是辟",
    "T25n1509_024:0240a07": "支佛，是諸佛無礙解脫。如是等種種分別：",
    "T25n1509_024:0240a08": "五道、四生、三聚，假名，障，眾、入、界，善根、不善根，",
    "T25n1509_024:0240a09": "諸結使，地，業果，是可度、是不可度，滅、智分",
    "T25n1509_024:0240a10": "別。以如是等分別，知世間種種別異性，得",
    "T25n1509_024:0240a11": "無礙解脫。如是等種種別異，佛悉遍知，無能",
    "T25n1509_024:0240a12": "壞、無能勝，是名「第六力」。「一切至處道智力」",
    "T25n1509_024:0240a13": "者。有人言：業即是道。所以者何？業因緣故，",
    "T25n1509_024:0240a14": "遍行五道。有業能斷，業能有所至，所謂三",
    "T25n1509_024:0240a15": "聖道分及無漏思。以是故，諸業是一切至處",
    "T25n1509_024:0240a16": "道。復次，有人言：五別五智三昧丹云：無漏三昧禪五支",
    "T25n1509_024:0240a17": "住，一切處利益事辦。復有人言：第四禪即是。",
    "T25n1509_024:0240a18": "何以故？第四禪一切諸定至處。如諸《經》中說：",
    "T25n1509_024:0240a19": "是善心、定心、不亂心、攝心，皆入第四禪中。",
    "T25n1509_024:0240a20": "復次，有人言：如身念處即是至處道，是諸道",
    "T25n1509_024:0240a21": "利益之本。復有人言：一切聖道是，用是聖",
    "T25n1509_024:0240a22": "道得隨意利益。復有論者言：一切善道，一",
    "T25n1509_024:0240a23": "切惡道，一切聖道，各各知諸道至處。如《毛竪",
    "T25n1509_024:0240a24": "經》中說。佛悉遍知，無能壞、無能勝，是名第",
    "T25n1509_024:0240a25": "七力。「宿命智力」者，宿命有三種：有通，有明，有",
    "T25n1509_024:0240a26": "力。凡夫人但有通，聲聞人亦通、亦明，佛亦通、",
    "T25n1509_024:0240a27": "亦明、亦力。所以者何？凡夫人但知宿命所",
    "T25n1509_024:0240a28": "經，不知業因緣相續；以是故，凡夫人但有",
    "T25n1509_024:0240a29": "通，無有明。聲聞人知集諦故，了了知業因",
    "T25n1509_024:0240b01": "緣相續生；以是故，聲聞人亦有通，亦有明。",
    "T25n1509_024:0240b02": "若佛弟子，先凡夫人時得宿命智，入見諦道",
    "T25n1509_024:0240b03": "中知集因緣，第八無漏心得斷見故，通變",
    "T25n1509_024:0240b04": "為明。所以者何？明名見根本。若佛弟子先",
    "T25n1509_024:0240b05": "得聖道，後宿命智生，亦知集因緣力故，通",
    "T25n1509_024:0240b06": "變為明。問曰：若佛本為菩薩時，先得宿命",
    "T25n1509_024:0240b07": "智，諸菩薩離無所有處煩惱，後入聖道故，",
    "T25n1509_024:0240b08": "云何佛說「我初夜得初明」？答曰：是時非明，",
    "T25n1509_024:0240b09": "若佛在眾中，說我彼時得是明。示眾人言：",
    "T25n1509_024:0240b10": "是明初夜得。譬如國王未作王時生子，後",
    "T25n1509_024:0240b11": "作王時，人問：「王子何時生？」答言：「王子某時",
    "T25n1509_024:0240b12": "生。」是生時未作王，以今是王故，以彼為王",
    "T25n1509_024:0240b13": "子，言：「王子彼時生。」佛亦如是，宿命智生，爾",
    "T25n1509_024:0240b14": "時未是明，但名通；後夜時知集因緣故，通",
    "T25n1509_024:0240b15": "變為明；後在眾中說言：「我初夜時得是",
    "T25n1509_024:0240b16": "明。」問曰：通、明義如是，云何為力？答曰：佛",
    "T25n1509_024:0240b17": "用是明，知己身及眾生，無量無邊世中，宿命",
    "T25n1509_024:0240b18": "因緣所更，種種悉遍知，是為「力」。是名「第八",
    "T25n1509_024:0240b19": "力」。「生死智力」者，佛用天眼，見眾生生死處。",
    "T25n1509_024:0240b20": "凡夫人用是天眼，極多見四天下；聲聞人極",
    "T25n1509_024:0240b21": "多傍見小千世界，上下亦遍見。問曰：大梵王",
    "T25n1509_024:0240b22": "亦能見千世界，有何等異？答曰：大梵王自",
    "T25n1509_024:0240b23": "於千世界中立則遍見；若在邊立，則不見",
    "T25n1509_024:0240b24": "餘處。聲聞人則不爾，在所住處，常見千世",
    "T25n1509_024:0240b25": "界。辟支佛見百千世界，諸佛見無量無邊",
    "T25n1509_024:0240b26": "諸世界。凡夫人天眼智，是通而非明，亦如",
    "T25n1509_024:0240b27": "是，但見所有事，不能見隨業因緣受生，",
    "T25n1509_024:0240b28": "如宿命中說。復次，得天眼人中最第一者阿",
    "T25n1509_024:0240b29": "泥盧豆，色界四大造色半頭清淨是天眼。佛",
    "T25n1509_024:0240c01": "天眼，四大造色遍頭清淨。是為差別。復次，聲",
    "T25n1509_024:0240c02": "聞人所住於三昧中得天眼，即所住三昧中",
    "T25n1509_024:0240c03": "能見：若有覺有觀三昧，若無覺有觀三昧，若",
    "T25n1509_024:0240c04": "無覺無觀三昧。佛隨所入三昧中住，欲見盡",
    "T25n1509_024:0240c05": "見；若依無覺無觀三昧中得天眼，入有覺",
    "T25n1509_024:0240c06": "有觀三昧，若無覺有觀三昧中亦能見。復次，",
    "T25n1509_024:0240c07": "聲聞人用是天眼見時，所住三昧中，心入餘",
    "T25n1509_024:0240c08": "三昧，天眼則滅。佛則不爾，心雖入餘三昧，",
    "T25n1509_024:0240c09": "天眼不滅。是智慧遍知一切眾生生死所趣，",
    "T25n1509_024:0240c10": "無能壞，無能勝，是名「第九力」。「漏盡智力」者。",
    "T25n1509_024:0240c11": "問曰：九力智慧分別有差別，漏盡則同，一切",
    "T25n1509_024:0240c12": "聲聞、辟支佛有何等異？答曰：雖漏盡是同，",
    "T25n1509_024:0240c13": "智慧分別大差別。聲聞極大力，思惟所斷結，",
    "T25n1509_024:0240c14": "生分、住分、滅分三時斷；佛則不爾，一生分時",
    "T25n1509_024:0240c15": "盡斷。聲聞人見諦所斷結使生時斷，思惟所",
    "T25n1509_024:0240c16": "斷三時滅；佛則見諦所斷、思惟所斷無異。",
    "T25n1509_024:0240c17": "聲聞人初入聖道時，入時與達時異；佛則",
    "T25n1509_024:0240c18": "一心中亦入亦達，一心中得一切智，一心中",
    "T25n1509_024:0240c19": "壞一切障，一心中得一切佛法。復次，諸聲聞",
    "T25n1509_024:0240c20": "人有二種解脫：煩惱解脫，法障解脫。佛有",
    "T25n1509_024:0240c21": "一切煩惱解脫，亦有一切法障解脫。佛自然",
    "T25n1509_024:0240c22": "得智慧，諸聲聞人隨教道行得。復有人言：",
    "T25n1509_024:0240c23": "若佛以智慧斷一切眾生煩惱，其智亦不",
    "T25n1509_024:0240c24": "鈍不減。譬如熱鐵丸，著少綿上，雖燒此",
    "T25n1509_024:0240c25": "綿而火熱勢不減；佛智慧亦如是，燒一切",
    "T25n1509_024:0240c26": "煩惱，智力亦不減。復次，聲聞但知自盡漏；",
    "T25n1509_024:0240c27": "諸佛自知盡漏，亦知盡他人漏，如《淨經》中",
    "T25n1509_024:0240c28": "說。復次，佛獨知眾生心中分別有九十八使、",
    "T25n1509_024:0240c29": "一百九十六纏，除佛，無有知者。佛亦獨知",
    "T25n1509_024:0241a01": "苦法智、苦比智中斷爾所結使性，乃至道比",
    "T25n1509_024:0241a02": "智亦如是；思惟所斷九解脫道中亦爾。佛悉",
    "T25n1509_024:0241a03": "遍知一切眾生如是事；聲聞若少知少說，皆",
    "T25n1509_024:0241a04": "隨佛語。佛如是漏盡智慧力勢，無能壞、",
    "T25n1509_024:0241a05": "無能勝，是名「第十力」。問曰：是十力何者最",
    "T25n1509_024:0241a06": "勝？答曰：各各於自事中大，如水能漬，火能",
    "T25n1509_024:0241a07": "燒，各自有力。有人言：初力為大，能攝十力",
    "T25n1509_024:0241a08": "故。或言：漏盡力大，事辦、得涅槃故。論者言：",
    "T25n1509_024:0241a09": "是十力皆以無礙解脫為根本、無礙解脫",
    "T25n1509_024:0241a10": "為增上。問曰：若是十力獨是佛事，弟子今世",
    "T25n1509_024:0241a11": "無人能得，佛何以故說？答曰：斷人十力中",
    "T25n1509_024:0241a12": "疑故，無智人令心決定堅牢故，令四眾",
    "T25n1509_024:0241a13": "歡喜，言：「我等大師獨有如是力，不與一切",
    "T25n1509_024:0241a14": "眾生共。」又諸外道輩言：「憍曇氏沙門常寂靜",
    "T25n1509_024:0241a15": "處住，智慧縮沒。」以是故，發至誠言：「我十種",
    "T25n1509_024:0241a16": "智力、四無所畏，安立具足；在大眾中，說具",
    "T25n1509_024:0241a17": "足智慧，教化眾生，如師子吼，轉梵輪，一切",
    "T25n1509_024:0241a18": "外道及天世人無能轉者。」為止是謗故，說",
    "T25n1509_024:0241a19": "是十力。問曰：好人法，一事智慧尚不應自",
    "T25n1509_024:0241a20": "讚，何況無我、無所著人而自讚十力？如說：",
    "T25n1509_024:0241a21": "「自讚、自毀、　　讚他、毀他，　　如是四種，",
    "T25n1509_024:0241a22": "智者不行！」",
    "T25n1509_024:0241a23": "答曰：佛雖無我、無所著，有無量力，大悲為",
    "T25n1509_024:0241a24": "度眾生故，但說十力，不為自讚。譬如好",
    "T25n1509_024:0241a25": "賈客導師，見諸惡賊誑諸賈客，示以非",
    "T25n1509_024:0241a26": "道；導師愍念故，語諸賈客：「我是實語人，汝",
    "T25n1509_024:0241a27": "莫隨誑惑者！」又如諸弊醫等誑諸病人，良",
    "T25n1509_024:0241a28": "醫愍之，語眾病者：「我有良藥能除汝病，莫",
    "T25n1509_024:0241a29": "信欺誑以自苦困！」復次，佛功德深遠，若佛",
    "T25n1509_024:0241b01": "不自說，無有知者；為眾生少說，所益甚",
    "T25n1509_024:0241b02": "多。以是故，佛自說是十力。復次，有可度者",
    "T25n1509_024:0241b03": "必應為說，所應說中次第應說十力；若不",
    "T25n1509_024:0241b04": "說，彼不得度，是故自說。譬如日月出時，",
    "T25n1509_024:0241b05": "不作是念：「我照天下，當有名稱！」日月既出，",
    "T25n1509_024:0241b06": "必自有名。佛亦如是，不自念為有名稱故",
    "T25n1509_024:0241b07": "自說功德。佛清淨語言說法，光明破眾生愚",
    "T25n1509_024:0241b08": "闇，自然有大名稱。以是故，佛自說十力等",
    "T25n1509_024:0241b09": "諸功德，無有失。「力」名能有所辦：用是十種",
    "T25n1509_024:0241b10": "力增益智慧故，能破論議師；用是十種力",
    "T25n1509_024:0241b11": "增益智慧故，能好說法；用是十種力增益",
    "T25n1509_024:0241b12": "智慧故，能摧伏不順；用是十種力增益智",
    "T25n1509_024:0241b13": "慧故，於諸法中得自在，如大國主於臣民",
    "T25n1509_024:0241b14": "大眾中得自在。是為以聲聞法略說十力",
    "T25n1509_024:0241b15": "義。",
    "T25n1509_024:0241b16": "大智度論卷第二十四"
}