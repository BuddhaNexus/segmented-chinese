{
    "T11n0310_099:0550b09": "大寶積經卷第九十九",
    "T11n0310_099:0550b11": "元魏三藏法師佛陀扇多譯",
    "T11n0310_099:0550b12": "無畏德菩薩會第三十二",
    "T11n0310_099:0550b13": "如是我聞：一時婆伽婆住王舍大城耆闍崛",
    "T11n0310_099:0550b14": "山中，與五百比丘眾俱。菩薩摩訶薩無量無",
    "T11n0310_099:0550b15": "邊，復有八千菩薩摩訶薩而為上首，皆得三",
    "T11n0310_099:0550b16": "昧及陀羅尼，善入空無相無願三解脫門，善",
    "T11n0310_099:0550b17": "巧諸通得無生法忍，所謂：",
    "T11n0310_099:0550b18": "彌樓菩薩、大彌樓菩薩、常入定菩薩、常精",
    "T11n0310_099:0550b19": "進菩薩、寶手菩薩、常喜根菩薩、跋陀波羅",
    "T11n0310_099:0550b20": "菩薩、寶相菩薩、羅睺菩薩、釋天菩薩、水天",
    "T11n0310_099:0550b21": "菩薩、上意菩薩、勝意菩薩、增上意菩薩摩",
    "T11n0310_099:0550b22": "訶薩，八千人等而為上首。",
    "T11n0310_099:0550b23": "爾時婆伽婆依王舍城住，若王、王子、諸婆",
    "T11n0310_099:0550b24": "羅門、長者居士，尊重讚歎而供養佛。爾時世",
    "T11n0310_099:0550b25": "尊具有無量百千萬眾，恭敬圍遶而為說法。",
    "T11n0310_099:0550b26": "爾時尊者舍利弗、尊者大目犍連、尊者大",
    "T11n0310_099:0550b27": "迦葉、尊者須菩提、尊者富樓那彌多羅尼子、",
    "T11n0310_099:0550b28": "尊者離波多、尊者阿濕卑、尊者優波離、尊",
    "T11n0310_099:0550b29": "者羅睺羅、尊者阿難，如是等無量聲聞，於",
    "T11n0310_099:0550c01": "其晨朝整衣持鉢，入王舍城，從家至家如法",
    "T11n0310_099:0550c02": "乞食，更無餘緣。時諸聲聞如是乞食，漸漸遂",
    "T11n0310_099:0550c03": "到阿闍世王所住宮殿。至王所已，却立一面",
    "T11n0310_099:0550c04": "默然而住，不言乞食及不乞食。",
    "T11n0310_099:0550c05": "爾時阿闍世王有女名無畏德，端正無比，無",
    "T11n0310_099:0550c06": "匹無雙無竝無類，成就最勝殊妙功德，年始",
    "T11n0310_099:0550c07": "十二，在其父王堂閣之上，著金寶屐彼處",
    "T11n0310_099:0550c08": "而坐。時無畏德見諸聲聞不起不迎，默然",
    "T11n0310_099:0550c09": "而住，不共問答，不迎不禮不讓床座。阿闍",
    "T11n0310_099:0550c10": "世王見無畏德默然而住，即告之言：「汝豈",
    "T11n0310_099:0550c11": "不知，此等皆是釋迦如來上足弟子成就大",
    "T11n0310_099:0550c12": "法也？世間福田耶？以為愍念諸眾生故而",
    "T11n0310_099:0550c13": "作乞食。汝今既見，何故不起不迎不禮、不",
    "T11n0310_099:0550c14": "共相問復不讓坐。汝今者覩見何事故而",
    "T11n0310_099:0550c15": "不起迎？」",
    "T11n0310_099:0550c16": "爾時無畏德白父王言：「不審大王頗見頗",
    "T11n0310_099:0550c17": "聞轉輪聖王見諸小王而起迎不？」王言：「不",
    "T11n0310_099:0550c18": "也。」復言：「大王！頗見頗聞師子獸王見野干",
    "T11n0310_099:0550c19": "時為起迎不。」王言：「不也。」復言：「大王！頗見頗",
    "T11n0310_099:0550c20": "聞帝釋天王迎餘天不？大梵天王有曾禮",
    "T11n0310_099:0550c21": "敬餘天眾不？」王言：「不也。」復言：「大王！頗見頗",
    "T11n0310_099:0550c22": "聞大海之神禮敬江河池等神不？」王言：「不也。」",
    "T11n0310_099:0550c23": "復言：「大王！頗見頗聞須彌山王禮敬諸餘",
    "T11n0310_099:0550c24": "小山王不？」王言：「不也。」復言：「大王！頗見頗聞",
    "T11n0310_099:0550c25": "日月光神有曾禮敬螢火虫不？」王言：「不也。」女",
    "T11n0310_099:0550c26": "言：「大王！如是菩薩發心趣向阿耨多羅三藐",
    "T11n0310_099:0550c27": "三菩提，轉輪聖王以大慈悲初發心已，云",
    "T11n0310_099:0550c28": "何禮敬離大慈悲小乘聲聞？大王！頗見已",
    "T11n0310_099:0550c29": "求無上正真正覺之道師子獸王，而禮小乘",
    "T11n0310_099:0551a01": "野干人耶？",
    "T11n0310_099:0551a02": "「大王！頗有已求大梵道處而發進者，而當",
    "T11n0310_099:0551a03": "親近微少善根聲聞人耶？",
    "T11n0310_099:0551a04": "「大王！頗有欲到大智之海、欲求善知大法之",
    "T11n0310_099:0551a05": "聚，而求牛跡聲聞人耶？以彼從他聞音聲故。",
    "T11n0310_099:0551a06": "「大王！頗有欲至佛須彌山，為求如來無邊色",
    "T11n0310_099:0551a07": "身，而欲更求小芥子中空三昧力諸聲聞人",
    "T11n0310_099:0551a08": "而禮敬耶？",
    "T11n0310_099:0551a09": "「大王！頗有得聞諸佛如來功德智慧如日月",
    "T11n0310_099:0551a10": "光，如是聞已方乃禮敬諸聲聞人螢火虫耶？",
    "T11n0310_099:0551a11": "以諸聲聞唯能自潤自照，從他聞聲而得解",
    "T11n0310_099:0551a12": "故。",
    "T11n0310_099:0551a13": "「大王！佛入涅槃尚不禮敬諸聲聞人，何況",
    "T11n0310_099:0551a14": "今者世尊在世。何以故？大王！若有親近聲聞",
    "T11n0310_099:0551a15": "人者，是人即發聲聞之心。若人親近緣覺人",
    "T11n0310_099:0551a16": "者，是人即發緣覺之心。若有親近正真正覺，",
    "T11n0310_099:0551a17": "即發阿耨多羅三藐三菩提心。」無畏德女如",
    "T11n0310_099:0551a18": "是說已，以偈報父阿闍世言：",
    "T11n0310_099:0551a19": "「譬如人至海，　　而取一文錢，",
    "T11n0310_099:0551a20": "　我見諸聲聞，　　所行亦如是。",
    "T11n0310_099:0551a21": "　至大法海已，　　捨大乘寶聚，",
    "T11n0310_099:0551a22": "　而起狹劣心，　　修行小乘道。",
    "T11n0310_099:0551a23": "　如人親近王，　　出入無障礙，",
    "T11n0310_099:0551a24": "　從王乞一錢，　　彼人徒親王。",
    "T11n0310_099:0551a25": "　敬心近輪王，　　從乞百千財，",
    "T11n0310_099:0551a26": "　潤無量貧窮，　　是名善親王。",
    "T11n0310_099:0551a27": "　如人求一錢，　　聲聞亦如是，",
    "T11n0310_099:0551a28": "　不求真解脫，　　而取小涅槃。",
    "T11n0310_099:0551a29": "　若起狹劣心，　　自度不度他，",
    "T11n0310_099:0551b01": "　猶如小醫師，　　唯自治己身。",
    "T11n0310_099:0551b02": "　譬如大醫王，　　療治眾多人，",
    "T11n0310_099:0551b03": "　善起慈悲心，　　得恭敬名稱。",
    "T11n0310_099:0551b04": "　彼醫得世利，　　以達醫方故，",
    "T11n0310_099:0551b05": "　自度不度他，　　智者不恭敬。",
    "T11n0310_099:0551b06": "　如善巧醫王，　　通達眾方已，",
    "T11n0310_099:0551b07": "　救無量千億，　　病苦諸眾生。",
    "T11n0310_099:0551b08": "　彼醫得世間，　　恭敬及名稱，",
    "T11n0310_099:0551b09": "　發菩提心者，　　普治煩惱病。",
    "T11n0310_099:0551b10": "　大王蓖麻林，　　花香影不妙，",
    "T11n0310_099:0551b11": "　聲聞如蓖麻，　　不救世發心。",
    "T11n0310_099:0551b12": "　如至樹王所，　　多眾得利益，",
    "T11n0310_099:0551b13": "　諸菩薩亦爾，　　能益一切眾。",
    "T11n0310_099:0551b14": "　不以秋陽焰，　　能竭諸小水，",
    "T11n0310_099:0551b15": "　至於大海已，　　能潤無量眾。",
    "T11n0310_099:0551b16": "　聲聞道狹劣，　　猶如牛蹄跡，",
    "T11n0310_099:0551b17": "　不能滅眾生，　　所有諸煩惱。",
    "T11n0310_099:0551b18": "　非上諸小山，　　而現金色身，",
    "T11n0310_099:0551b19": "　唯昇須彌山，　　悉見金色身。",
    "T11n0310_099:0551b20": "　大王諸菩薩，　　亦如須彌山，",
    "T11n0310_099:0551b21": "　以彼住世故，　　世間得解脫。",
    "T11n0310_099:0551b22": "　皆是一色身，　　一切智具足，",
    "T11n0310_099:0551b23": "　聲聞智不爾，　　其猶如朝露。",
    "T11n0310_099:0551b24": "　不能潤於世，　　以不證法故，",
    "T11n0310_099:0551b25": "　如地多增長，　　潤益無量眾。",
    "T11n0310_099:0551b26": "　聲聞如花露，　　菩薩如大雨，",
    "T11n0310_099:0551b27": "　親近得大法，　　如海之潤勢。",
    "T11n0310_099:0551b28": "　猶如躑躅花，　　無彼微妙香，",
    "T11n0310_099:0551b29": "　男女所不樂，　　唯喜薝蔔花。",
    "T11n0310_099:0551c01": "　如求青蓮花，　　花香甚奇妙，",
    "T11n0310_099:0551c02": "　躑躅如聲聞，　　彼智不潤眾。",
    "T11n0310_099:0551c03": "　猶如薝蔔花，　　諸菩薩亦爾，",
    "T11n0310_099:0551c04": "　愍念眾生故，　　能化眾生眾。",
    "T11n0310_099:0551c05": "　大王頗曾知，　　何者大奇特？",
    "T11n0310_099:0551c06": "　一人在曠野，　　如利多人是。",
    "T11n0310_099:0551c07": "　若欲善安隱，　　度無量眾生，",
    "T11n0310_099:0551c08": "　應發菩提心，　　勿取二乘道。",
    "T11n0310_099:0551c09": "　世間曠野中，　　能濟失道眾，",
    "T11n0310_099:0551c10": "　如彼善導師，　　諸菩薩亦爾。",
    "T11n0310_099:0551c11": "　大王頗曾見，　　小栰度大海，",
    "T11n0310_099:0551c12": "　唯乘彼大舶，　　能度無量眾。",
    "T11n0310_099:0551c13": "　大王聲聞栰，　　菩薩如大舶，",
    "T11n0310_099:0551c14": "　修道法薰已，　　令渡飢渴海。",
    "T11n0310_099:0551c15": "　大王頗曾見，　　乘驢堪入陣？",
    "T11n0310_099:0551c16": "　唯見乘象馬，　　鬪戰便得勝。",
    "T11n0310_099:0551c17": "　聲聞如驢乘，　　菩薩如龍象，",
    "T11n0310_099:0551c18": "　降魔坐道樹，　　度無量眾生。",
    "T11n0310_099:0551c19": "　猶如夜虛空，　　見諸星不現，",
    "T11n0310_099:0551c20": "　滿月顯現故，　　能照閻浮提。",
    "T11n0310_099:0551c21": "　聲聞如星宿，　　菩薩如滿月，",
    "T11n0310_099:0551c22": "　愍念眾生故，　　示現涅槃道。",
    "T11n0310_099:0551c23": "　不以螢火光，　　能令有所作，",
    "T11n0310_099:0551c24": "　日光照閻浮，　　令作種種事。",
    "T11n0310_099:0551c25": "　聲聞如螢火，　　不能多利益，",
    "T11n0310_099:0551c26": "　佛具解脫光，　　愍念一切眾。",
    "T11n0310_099:0551c27": "　不以野干聲，　　能令獸王恐，",
    "T11n0310_099:0551c28": "　唯有師子王，　　一吼飛鳥落。",
    "T11n0310_099:0551c29": "　大王諸聲聞，　　不發菩提心，",
    "T11n0310_099:0552a01": "　不為益眾生，　　除一切煩惱。",
    "T11n0310_099:0552a02": "　大王見此故，　　不發聲聞心，",
    "T11n0310_099:0552a03": "　既發大心已，　　云何得發小？",
    "T11n0310_099:0552a04": "　大王善得身，　　能發無上心，",
    "T11n0310_099:0552a05": "　救拔一切眾，　　棄捨小乘道。",
    "T11n0310_099:0552a06": "　善得世間身，　　復得世間利，",
    "T11n0310_099:0552a07": "　善來在世間，　　而發無上心。",
    "T11n0310_099:0552a08": "　悕求無上道，　　救拔諸眾生，",
    "T11n0310_099:0552a09": "　若能自他利，　　彼人善可歎。",
    "T11n0310_099:0552a10": "　亦得世名稱，　　及得究竟道，",
    "T11n0310_099:0552a11": "　以是故我今，　　不禮敬聲聞。」",
    "T11n0310_099:0552a12": "爾時阿闍世王語無畏德女言：「汝大我慢，",
    "T11n0310_099:0552a13": "云何而見諸大聲聞而不奉迎？」女言：「大王！勿",
    "T11n0310_099:0552a14": "作此語。大王亦慢，云何不迎王舍城內諸",
    "T11n0310_099:0552a15": "貧窮者？」",
    "T11n0310_099:0552a16": "王語女言：「彼非我類，我云何迎？」女言：「大王！初",
    "T11n0310_099:0552a17": "心菩薩亦復如是，一切聲聞緣覺非類。」王語",
    "T11n0310_099:0552a18": "女言：「汝豈不見諸菩薩等，皆悉禮敬一切眾",
    "T11n0310_099:0552a19": "生？」女言：「大王！菩薩為度憍慢瞋惱諸眾生等，",
    "T11n0310_099:0552a20": "令彼得起迴向之心，是故禮敬一切眾生。為",
    "T11n0310_099:0552a21": "長眾生諸善根本，是故菩薩禮敬眾生。而諸",
    "T11n0310_099:0552a22": "聲聞無瞋恨心，又復不能增長善根。大王！",
    "T11n0310_099:0552a23": "假使百千諸佛如來為說妙法，而彼所得戒",
    "T11n0310_099:0552a24": "定三昧無有增益。大王！聲聞如琉璃，菩薩",
    "T11n0310_099:0552a25": "如寶器。大王！譬如瓶滿，天降雨時而不受一",
    "T11n0310_099:0552a26": "滴。如是大王！諸聲聞等，假使百千諸佛如",
    "T11n0310_099:0552a27": "來為說妙法而無受潤，不能增益戒定慧等，",
    "T11n0310_099:0552a28": "亦不能令眾生發心至一切智。大王！譬如",
    "T11n0310_099:0552a29": "大海能受諸河及雲雨等。何以故？以大海是",
    "T11n0310_099:0552b01": "無量器故。大王！諸大菩薩摩訶薩等演說法",
    "T11n0310_099:0552b02": "時，隨所聞者得大福利，增長一切諸善根本。",
    "T11n0310_099:0552b03": "何以故？以諸菩薩皆是無邊言說器故。」",
    "T11n0310_099:0552b04": "爾時阿闍世王聞女語已，默然而住。爾時",
    "T11n0310_099:0552b05": "尊者舍利弗作如是念：「此無畏德女得大",
    "T11n0310_099:0552b06": "辯才而能如是無盡言說。我於今者前至其",
    "T11n0310_099:0552b07": "所少少問之。我且問之：『汝得忍不？』」作是念",
    "T11n0310_099:0552b08": "已，前問女言：「汝今為住聲聞乘耶？」答言：「不",
    "T11n0310_099:0552b09": "也。」「汝今為住緣覺乘耶？」答言：「不也。」「汝今為",
    "T11n0310_099:0552b10": "住大乘心耶？」答言：「不也。」舍利弗言：「若如是",
    "T11n0310_099:0552b11": "者，為住何乘而能如是師子吼耶？」女答尊者",
    "T11n0310_099:0552b12": "舍利弗言：「若使我今有所住者，則不能作師",
    "T11n0310_099:0552b13": "子吼也。我無所住，是故我能作師子吼。而",
    "T11n0310_099:0552b14": "舍利弗作如是言：『為住何乘？』如舍利弗所證",
    "T11n0310_099:0552b15": "得法，彼法豈有乘分別耶？此是聲聞緣覺之",
    "T11n0310_099:0552b16": "乘至大乘耶？」舍利弗言：「汝聽我說。我所證",
    "T11n0310_099:0552b17": "法，無乘非乘差別之相，以一相故，所謂無",
    "T11n0310_099:0552b18": "相。」無畏女言：「尊者舍利弗！若法無相，云何",
    "T11n0310_099:0552b19": "可求？」舍利弗言：「無畏德女！諸佛之法與凡",
    "T11n0310_099:0552b20": "夫法，有何勝負差別之相？」女語尊者舍利弗",
    "T11n0310_099:0552b21": "言：「空與寂靜有何差別？」舍利弗言：「無差別",
    "T11n0310_099:0552b22": "也。」無畏德言：「舍利弗！如空寂靜無有差別",
    "T11n0310_099:0552b23": "勝負之相，諸佛之法與凡夫法，無有勝負差",
    "T11n0310_099:0552b24": "別之相。又舍利弗！亦如虛空能受諸色而無",
    "T11n0310_099:0552b25": "差別，諸佛之法與凡夫法，無有差別亦無異",
    "T11n0310_099:0552b26": "相。」",
    "T11n0310_099:0552b27": "爾時尊者大目犍連語無畏德女言：「汝見",
    "T11n0310_099:0552b28": "佛法與聲聞法有何差別，而見如是諸大聲",
    "T11n0310_099:0552b29": "聞不起奉迎、不與詶對、不讓床坐？」無畏德",
    "T11n0310_099:0552c01": "女答目連言：「假使星宿遍滿三千不能照",
    "T11n0310_099:0552c02": "了，聲聞亦爾，以入定智而能照知，若不入",
    "T11n0310_099:0552c03": "定則不覺知。」大目連言：「若不入定則不能知",
    "T11n0310_099:0552c04": "眾生之心。」女言目連：「佛不入定而於恒河沙",
    "T11n0310_099:0552c05": "等世界如應說法度諸眾生，善知心故。何",
    "T11n0310_099:0552c06": "況微少星宿光明諸聲聞耶？此是諸佛如來",
    "T11n0310_099:0552c07": "勝事。又大目連！一切聲聞頗有能知幾世",
    "T11n0310_099:0552c08": "界成、幾世界壞？」大目連言：「不能知也。」女言",
    "T11n0310_099:0552c09": "目連：「聲聞頗知幾數諸佛已入涅槃、幾數諸",
    "T11n0310_099:0552c10": "佛未來當入、幾數諸佛現在今入？」目連答言：",
    "T11n0310_099:0552c11": "「不能知也。」女言目連：「聲聞頗知幾數眾生多",
    "T11n0310_099:0552c12": "貪欲者？幾數眾生多瞋恚者？幾數眾生多愚",
    "T11n0310_099:0552c13": "癡者？幾數眾生等分行者？」目連答言：「不能",
    "T11n0310_099:0552c14": "知也。」女言目連：「聲聞頗知幾數眾生受聲",
    "T11n0310_099:0552c15": "聞乘？幾數眾生受緣覺乘？幾數眾生受於佛",
    "T11n0310_099:0552c16": "乘？」目連答言：「不能知也。」女言目連：「聲聞頗知",
    "T11n0310_099:0552c17": "幾數眾生聲聞度之？幾數眾生緣覺度之？幾",
    "T11n0310_099:0552c18": "數眾生佛能度之？」目連答言：「不能知也。」女言",
    "T11n0310_099:0552c19": "目連：「聲聞頗知幾數眾生在於定聚是正",
    "T11n0310_099:0552c20": "見者？幾數眾生住邪定聚？」目連答言：「不能",
    "T11n0310_099:0552c21": "知也。」女言目連：「唯有如來正真正覺如實善",
    "T11n0310_099:0552c22": "知諸眾生界而為說法，如是之事非諸聲聞",
    "T11n0310_099:0552c23": "緣覺境界，況餘眾生。目連！當知此是如來",
    "T11n0310_099:0552c24": "殊勝之事，如來具得一切智故，一切聲聞緣",
    "T11n0310_099:0552c25": "覺所無。」",
    "T11n0310_099:0552c26": "時無畏女復語尊者大目連言：「世尊常記",
    "T11n0310_099:0552c27": "大目犍連於神通中最為第一。目連神通",
    "T11n0310_099:0552c28": "能知能至香象世界，知彼世界一切諸樹",
    "T11n0310_099:0552c29": "皆出上妙栴檀香不？」目連答言：「今始得聞",
    "T11n0310_099:0553a01": "彼世界名，云何能往至彼世界？」目連問女：「彼",
    "T11n0310_099:0553a02": "佛何名而在彼處世界說法？」女即答言：「彼",
    "T11n0310_099:0553a03": "佛號曰放香光明如來、應、正遍知，在彼說法。」",
    "T11n0310_099:0553a04": "目連語女：「今者云何得見彼佛？」時無畏女不",
    "T11n0310_099:0553a05": "起于座不動威儀而作誓願：「若使菩薩初發",
    "T11n0310_099:0553a06": "心時能過一切聲聞緣覺，以此誓願，願彼",
    "T11n0310_099:0553a07": "放香光明如來現身於此，令諸聲聞緣覺見",
    "T11n0310_099:0553a08": "彼香象世界，及嗅上妙栴檀香樹。」時無畏女",
    "T11n0310_099:0553a09": "發此誓已，於是放香光明如來從身放光。以",
    "T11n0310_099:0553a10": "放光故，時諸聲聞皆得見彼香象世界，及",
    "T11n0310_099:0553a11": "佛菩薩諸眾圍遶，羅網隱身為眾說法，彼所",
    "T11n0310_099:0553a12": "說法此處悉聞。佛神力故，復得嗅彼諸樹",
    "T11n0310_099:0553a13": "微妙栴檀之香。彼世界佛作如是言：「如是如",
    "T11n0310_099:0553a14": "是，如無畏女之所說也。菩薩如是初發心時，",
    "T11n0310_099:0553a15": "已過聲聞緣覺境界。」說此法時，彌勒菩薩摩",
    "T11n0310_099:0553a16": "訶薩白佛言：「世尊！彼妙樹香何因緣來？」佛",
    "T11n0310_099:0553a17": "言：「彌勒！是無畏女共諸聲聞如法論議及發",
    "T11n0310_099:0553a18": "誓願，彼佛知已，故以神力現如是香及彼",
    "T11n0310_099:0553a19": "世界。而彼上妙栴檀之香，遍此三千大千世",
    "T11n0310_099:0553a20": "界。」時無畏女語目連曰：「若見如是不可思議",
    "T11n0310_099:0553a21": "諸勝功德，而能發起狹劣小乘聲聞之心唯",
    "T11n0310_099:0553a22": "自度者，當知善根甚為微少。誰見成就無量",
    "T11n0310_099:0553a23": "功德菩薩之事，而不發於菩提之心？目連！頗",
    "T11n0310_099:0553a24": "知彼佛世界去此幾何？」答言：「不知。」女言：「目連！",
    "T11n0310_099:0553a25": "乘諸神通經百千劫，能知能見彼佛世界，無",
    "T11n0310_099:0553a26": "有是處。譬如一切竹葦叢林不可算數。過如",
    "T11n0310_099:0553a27": "是等諸佛世界，方乃有彼香象世界。」",
    "T11n0310_099:0553a28": "爾時彼佛卷攝光明。既攝光已，香象世界及",
    "T11n0310_099:0553a29": "彼如來忽然不現。",
    "T11n0310_099:0553b01": "爾時尊者摩訶迦葉謂無畏言：「汝曾見彼香",
    "T11n0310_099:0553b02": "象世界及彼如來、應、正遍知耶？」女即答言：「大",
    "T11n0310_099:0553b03": "迦葉！如來可見不？如佛所說，若以色見我，及",
    "T11n0310_099:0553b04": "以聲求我，彼盡行邪道，不能見如來。以諸如",
    "T11n0310_099:0553b05": "來體即是法身，佛法非可見聞，云何可知見？",
    "T11n0310_099:0553b06": "隨何方便眾生樂者，佛則示現無障礙身，住",
    "T11n0310_099:0553b07": "方便故。然大迦葉謂我言曰：『見彼世界及見",
    "T11n0310_099:0553b08": "彼佛等正覺不？』我見彼佛，非肉眼見，以非肉",
    "T11n0310_099:0553b09": "眼所覩色故。非天眼見，以無受故。非慧眼見，",
    "T11n0310_099:0553b10": "以離想故。非法眼見，離諸行故。非佛眼見，",
    "T11n0310_099:0553b11": "離識覩故。大迦葉！我見如來，亦如尊者迦葉",
    "T11n0310_099:0553b12": "所見，以滅無明愛見心故。大迦葉！我見彼佛，",
    "T11n0310_099:0553b13": "亦如尊者迦葉所見，又復亦見我我所等。」迦",
    "T11n0310_099:0553b14": "葉言女：「若法永無，云何而起無明及愛及我",
    "T11n0310_099:0553b15": "我相？所有眾生不可見故。」女言：「大迦葉！如",
    "T11n0310_099:0553b16": "是一切諸法永無，彼云何見？」大迦葉言：「若",
    "T11n0310_099:0553b17": "一切佛法畢竟是無，云何可見？」女言：「大迦葉！",
    "T11n0310_099:0553b18": "見諸佛法增長義不？」大迦葉言：「我尚不知諸",
    "T11n0310_099:0553b19": "凡夫法，何況佛法。」無畏女言：「是故尊者大",
    "T11n0310_099:0553b20": "迦葉！彼法不成就，云何有斷續而不證者見？",
    "T11n0310_099:0553b21": "大迦葉！諸法永無，不可示現。是故大迦葉！一",
    "T11n0310_099:0553b22": "切法皆無。若法本無，云何可見彼清淨法界？",
    "T11n0310_099:0553b23": "大迦葉！若欲見淨如來，彼善男子善女人應",
    "T11n0310_099:0553b24": "淨自心。」時大迦葉語無畏言：「云何善淨自",
    "T11n0310_099:0553b25": "心？」女言：「大迦葉！如自身真如及一切法真如，",
    "T11n0310_099:0553b26": "若信彼者不作不失，如是見自心清淨故。」迦",
    "T11n0310_099:0553b27": "葉問言：「自心以何為體？」女言：「空為體。若證",
    "T11n0310_099:0553b28": "彼空信自身故，即信真如空，以一切法性寂",
    "T11n0310_099:0553b29": "靜故。」",
    "T11n0310_099:0553c01": "爾時尊者大迦葉語無畏女言：「汝從何佛聞",
    "T11n0310_099:0553c02": "如是法而得正見？如佛所說，發正見者有",
    "T11n0310_099:0553c03": "二因緣：從他聞法及內思惟。」女言：「大迦葉！",
    "T11n0310_099:0553c04": "藉彼外聲、聞外聲故後內思惟。大迦葉！菩",
    "T11n0310_099:0553c05": "薩大士不假他說不假音聲，云何而言住於",
    "T11n0310_099:0553c06": "寂滅？」迦葉言女：「隨所聞法而觀察故，名為",
    "T11n0310_099:0553c07": "觀行。」時大迦葉復問女言：「菩薩云何內自",
    "T11n0310_099:0553c08": "思惟？」女言：「大迦葉！若共諸菩薩說法同事而",
    "T11n0310_099:0553c09": "不起眾生相，菩薩如是內觀，是故名為成就",
    "T11n0310_099:0553c10": "內觀。大迦葉！一切諸法具足本際及中後",
    "T11n0310_099:0553c11": "際，以一切法真如體故，一切法現在真如體",
    "T11n0310_099:0553c12": "故。若是觀者，是菩薩名為成就內觀應知。」迦",
    "T11n0310_099:0553c13": "葉言女：「云何安此諸法？」女言：「大迦葉！如是",
    "T11n0310_099:0553c14": "應作，如彼真如見無縛無解。」大迦葉言：「云",
    "T11n0310_099:0553c15": "何而見名曰正見？」女言：「大迦葉！若離二邊見",
    "T11n0310_099:0553c16": "故，不作非不作，如是見而不見，是名正見。",
    "T11n0310_099:0553c17": "大迦葉！法者唯有名字，而離名字故，以永",
    "T11n0310_099:0553c18": "不證故。」時大迦葉復問女言：「云何得自見？」",
    "T11n0310_099:0553c19": "無畏女言：「如尊者大迦葉所見。」大迦葉言：「我",
    "T11n0310_099:0553c20": "不見自身及見我所。」女語尊者大迦葉言：「應",
    "T11n0310_099:0553c21": "當如是見一切法，以無我我所故。」說此法時，",
    "T11n0310_099:0553c22": "尊者須菩提心大歡喜，語無畏女言：「善得大",
    "T11n0310_099:0553c23": "利而能成就如是辯才。」時無畏女即語尊",
    "T11n0310_099:0553c24": "者須菩提言：「須菩提！法有可得有不可得，而",
    "T11n0310_099:0553c25": "可求耶？而語我言善得辯才。我有此辯，若",
    "T11n0310_099:0553c26": "我說無有所覺知若內若外，則有辯才。」時須",
    "T11n0310_099:0553c27": "菩提即語女言：「汝何所證？何所得法而",
    "T11n0310_099:0553c28": "有如是快妙辯才？」女即答言：「不自知故，不",
    "T11n0310_099:0553c29": "從他知所得善法及不善法差別之相。如是",
    "T11n0310_099:0554a01": "知法，不見染淨、有漏無漏、有為無為、世間",
    "T11n0310_099:0554a02": "出世間及凡夫法，以不見故。以彼法體是",
    "T11n0310_099:0554a03": "佛佛法，而得佛法而不見佛。須菩提！若如",
    "T11n0310_099:0554a04": "是者，無所覺見，有此辯才。」須菩提言：「云何",
    "T11n0310_099:0554a05": "辯才？」女言：「須菩提！如仁所得，如是除滅。」女語",
    "T11n0310_099:0554a06": "尊者舍利弗言：「如彼法體無聞無得而有所",
    "T11n0310_099:0554a07": "說。」女語尊者須菩提言：「法體可住不？復可",
    "T11n0310_099:0554a08": "增減不而能有此辯才？」時須菩提即語女",
    "T11n0310_099:0554a09": "言：「若證無漏，及法無有差別，及無辯說，以",
    "T11n0310_099:0554a10": "彼法體不可說故。」女語尊者須菩提言：「於一",
    "T11n0310_099:0554a11": "切法云何而生如是念言？善得其利，得如",
    "T11n0310_099:0554a12": "是辯。」須菩提言女：「以得辯故說？為不得故",
    "T11n0310_099:0554a13": "說？」女語尊者須菩提言：「信如佛說，一切諸法",
    "T11n0310_099:0554a14": "如響不耶？」須菩提言：「我信此事。」女言：「影響",
    "T11n0310_099:0554a15": "為有辯才、無辯才耶？」須菩提言：「以內聲故而",
    "T11n0310_099:0554a16": "有外響。」女言須菩提：「以緣有聲而有彼響，彼",
    "T11n0310_099:0554a17": "響為有何性相耶？然彼響聲無有性相。何以",
    "T11n0310_099:0554a18": "故？若以緣生，彼無生義。」須菩提言：「一切法",
    "T11n0310_099:0554a19": "緣生。」無畏女言：「一切諸法體性不生。」須菩",
    "T11n0310_099:0554a20": "提言：「若一切法體性如是畢竟無者，云何如",
    "T11n0310_099:0554a21": "來作如是說，恒河沙等諸佛當成正覺。」女",
    "T11n0310_099:0554a22": "言：「法界為可生不？」須菩提言：「不可生也。」無",
    "T11n0310_099:0554a23": "畏女言：「諸佛如來一切皆是法界性相。」須",
    "T11n0310_099:0554a24": "菩提言：「不見一切諸法界也。」無畏女言：「諸",
    "T11n0310_099:0554a25": "有所說言語無漏，而說恒河沙等諸佛當得",
    "T11n0310_099:0554a26": "正覺。此言何趣？何以故？法界不生不滅故。",
    "T11n0310_099:0554a27": "一切說非說，以畢竟淨故。以彼非事，不可言",
    "T11n0310_099:0554a28": "說，離於實際。」須菩提言：「汝甚奇哉，既是在",
    "T11n0310_099:0554a29": "家而能如是善巧說法，復有如是無盡辯才。」",
    "T11n0310_099:0554b01": "無畏女言：「須菩提！菩薩無有取以不取、聞以",
    "T11n0310_099:0554b02": "不聞、若在家若出家而有辯才。何以故？以",
    "T11n0310_099:0554b03": "心淨故而令智顯，以智顯故而顯辯才。」女語",
    "T11n0310_099:0554b04": "尊者須菩提言：「今可善說菩薩之行。」須菩提",
    "T11n0310_099:0554b05": "言：「汝說我聽」無畏女言：「須菩提！菩薩成就",
    "T11n0310_099:0554b06": "八種法行故，不得言在家出家。何等八法？須",
    "T11n0310_099:0554b07": "菩提！一者菩薩得身清淨定信菩提；二者成",
    "T11n0310_099:0554b08": "就大慈大悲而不捨眾生；三者成就大慈悲",
    "T11n0310_099:0554b09": "故善巧世間一切諸事；四者能捨身命分及",
    "T11n0310_099:0554b10": "成就方便善巧；五者善巧無量發願；六者成",
    "T11n0310_099:0554b11": "就般若波羅蜜行，離一切見故；七者大勇猛",
    "T11n0310_099:0554b12": "精進，以修諸善業而無厭足故；八者得無障",
    "T11n0310_099:0554b13": "智，以得無生法忍故。須菩提！菩薩成就如是",
    "T11n0310_099:0554b14": "八法，故不得言在家出家，隨何威儀住菩",
    "T11n0310_099:0554b15": "提中無有障礙。」",
    "T11n0310_099:0554b16": "爾時尊者羅睺羅語無畏女言：「此言乃是不",
    "T11n0310_099:0554b17": "淨言說。汝蹈寶屐復坐高床，而能如是共",
    "T11n0310_099:0554b18": "諸聲聞往復論義。汝豈不聞，為不病者不",
    "T11n0310_099:0554b19": "得說法，及不得為高床座人而說法耶？」時",
    "T11n0310_099:0554b20": "無畏女即語尊者羅睺羅言：「頗如實知淨不",
    "T11n0310_099:0554b21": "淨耶？尊者羅睺羅！是世間淨不？」羅睺羅言：",
    "T11n0310_099:0554b22": "「無淨不淨。」無畏女言：「如來制戒，隨而受行。而",
    "T11n0310_099:0554b23": "犯彼戒，為淨不淨？若復有人不犯彼戒，非淨",
    "T11n0310_099:0554b24": "不淨？」無畏女言：「且止且止，勿作是說。若如說",
    "T11n0310_099:0554b25": "法、若如制戒而修行者，彼說不淨。羅睺羅！",
    "T11n0310_099:0554b26": "以彼證得無漏法故，彼則無有犯。以不犯，",
    "T11n0310_099:0554b27": "彼亦無有淨與不淨。何以故？以諸聲聞過",
    "T11n0310_099:0554b28": "諸說法、過諸制戒，如來為諸聲聞學者來",
    "T11n0310_099:0554b29": "於三界為彼故說。而彼聲聞已過三界，以是",
    "T11n0310_099:0554c01": "義故說過不過。諸界如是，以彼不能覺知戒",
    "T11n0310_099:0554c02": "故說淨不淨。而虛空者唯有言說、唯智力",
    "T11n0310_099:0554c03": "見，是故得說淨不淨也。」羅睺羅言：「淨與不",
    "T11n0310_099:0554c04": "淨有何差別？」無畏女言：「譬如真金遠離諸垢，",
    "T11n0310_099:0554c05": "作莊嚴具及不作者，色何差別？」羅睺羅言：「無",
    "T11n0310_099:0554c06": "有差別。」無畏女言：「淨與不淨唯有名字以",
    "T11n0310_099:0554c07": "為差別，無餘差別。何以故？一切法性離一",
    "T11n0310_099:0554c08": "切垢、無染無著。」女語尊者羅睺羅言：「坐高",
    "T11n0310_099:0554c09": "廣床不應說法。一切菩薩坐於草敷勝坐高",
    "T11n0310_099:0554c10": "床，勝於聲聞在於梵天。」羅睺羅言：「以何義故？」",
    "T11n0310_099:0554c11": "女言：「羅雲！頗見菩薩坐於何座而得菩提？」羅",
    "T11n0310_099:0554c12": "睺羅言：「坐於草座。」女言：「菩薩坐於草座，所",
    "T11n0310_099:0554c13": "有三千大千世界釋梵護世四天王等，及",
    "T11n0310_099:0554c14": "餘天子，乃至阿迦尼吒天等，悉來禮拜合十",
    "T11n0310_099:0554c15": "指爪掌，至菩薩所禮菩薩足。」羅睺羅言：「如",
    "T11n0310_099:0554c16": "是如是。」時無畏女問羅雲言：「成就如是法，",
    "T11n0310_099:0554c17": "菩薩而坐草座，勝於坐彼高廣大床，及勝聲",
    "T11n0310_099:0554c18": "聞在於梵天。」",
    "T11n0310_099:0554c19": "爾時阿闍世王語無畏女言：「汝可不知此是",
    "T11n0310_099:0554c20": "釋迦如來之子，於學戒中最為第一耶？」時無",
    "T11n0310_099:0554c21": "畏女語父王言：「且止大王！勿作是說，言羅",
    "T11n0310_099:0554c22": "睺羅是如來子。大王！頗見頗聞以不？師子",
    "T11n0310_099:0554c23": "之王生野干不？」王言：「不見。」女言：「大王！頗見",
    "T11n0310_099:0554c24": "頗聞，轉輪聖王禮敬諸餘小王以不？」答言：「不",
    "T11n0310_099:0554c25": "見。」女言：「大王！如是如來師子之王，轉大法",
    "T11n0310_099:0554c26": "輪聲聞圍遶。大王！若依王法而說，何者是",
    "T11n0310_099:0554c27": "為如來真子？則應答言諸菩薩是。是故大王！",
    "T11n0310_099:0554c28": "不得說言，如來有子、如來無子。若說如來有",
    "T11n0310_099:0554c29": "真子者，應言若發阿耨多羅三藐三菩提心",
    "T11n0310_099:0555a01": "者是如來子。」說此法門時，阿闍世王宮",
    "T11n0310_099:0555a02": "內二萬諸女發菩提心。二萬天子滿足彼法，",
    "T11n0310_099:0555a03": "聞此女師子吼已發菩提心。王復語言：「此",
    "T11n0310_099:0555a04": "是過去未來現在諸佛之子，離諸煩惱學聲",
    "T11n0310_099:0555a05": "聞戒，云何真子？」爾時彼諸天子以花散佛遍",
    "T11n0310_099:0555a06": "王舍城，以為供養無畏女故。時無畏女下",
    "T11n0310_099:0555a07": "彼床已，然後禮敬諸大聲聞，而施種種微妙",
    "T11n0310_099:0555a08": "飲食，若舐若嗅若唼，如法供養。彼諸聲聞",
    "T11n0310_099:0555a09": "供養已訖，作如是言：「不審尊者諸大聲聞，何",
    "T11n0310_099:0555a10": "故晨朝離如來所而來至此？應聽法已然後",
    "T11n0310_099:0555a11": "乞食。尊者且去，我正爾間須臾到彼。」無畏",
    "T11n0310_099:0555a12": "德女於晨朝時，共阿闍世王并女之母，及",
    "T11n0310_099:0555a13": "王舍城無量人眾導從圍遶，至如來所禮如",
    "T11n0310_099:0555a14": "來足，却坐一面。彼諸聲聞亦至佛所，禮佛",
    "T11n0310_099:0555a15": "足已却坐一面。",
    "T11n0310_099:0555a16": "爾時尊者舍利弗白佛言：「世尊！此無畏德",
    "T11n0310_099:0555a17": "女，如是奇哉，得大福利。」佛語尊者舍利弗",
    "T11n0310_099:0555a18": "言：「此無畏女已於過去九十億佛發菩提",
    "T11n0310_099:0555a19": "心，於彼佛所種諸善根，為求無上佛菩提故。」",
    "T11n0310_099:0555a20": "舍利弗言：「世尊！此女能轉女身不耶？」佛言：",
    "T11n0310_099:0555a21": "「舍利弗！汝見彼女，豈是女耶？汝今不應作",
    "T11n0310_099:0555a22": "如是見。何以故？以是菩薩發願力故，示現女",
    "T11n0310_099:0555a23": "身為度眾生。」於是無畏德女作是誓言：「若一",
    "T11n0310_099:0555a24": "切法非男非女，令我今者現丈夫身，令一切",
    "T11n0310_099:0555a25": "大眾皆悉覩見。」說此語已，即滅女身現丈夫",
    "T11n0310_099:0555a26": "身，昇於虛空高七多羅樹，住而不下。",
    "T11n0310_099:0555a27": "爾時世尊即語尊者舍利弗言：「汝舍利弗！見",
    "T11n0310_099:0555a28": "彼無畏德菩薩不？在於虛空住而不下。」舍利",
    "T11n0310_099:0555a29": "弗言：「已見。世尊！」佛言：「舍利弗！此無畏德菩薩",
    "T11n0310_099:0555b01": "復過七千阿僧祇劫得成正覺，號曰離垢如",
    "T11n0310_099:0555b02": "來、應、正遍知。彼佛世界名曰光明。佛壽百劫，",
    "T11n0310_099:0555b03": "正法十劫。純菩薩僧，三萬不退轉菩薩。彼佛",
    "T11n0310_099:0555b04": "世界淨琉璃地，八道莊嚴蓮花所覆，無有一",
    "T11n0310_099:0555b05": "切諸惡道名，天人充滿。舍利弗！如兜率天受",
    "T11n0310_099:0555b06": "微妙樂及勝法味，彼諸天子受如是樂。」",
    "T11n0310_099:0555b07": "爾時無畏德菩薩母號日月光，與阿闍世",
    "T11n0310_099:0555b08": "王俱，合十指爪掌往至佛所，白言：「世尊！我",
    "T11n0310_099:0555b09": "得大利，我於九月懷娠此子，然此善男子今",
    "T11n0310_099:0555b10": "作如是大師子吼。我今迴此善根向阿耨多",
    "T11n0310_099:0555b11": "羅三藐三菩提，過此已後於彼離垢光世界",
    "T11n0310_099:0555b12": "而成無上正真正覺。」於是佛告尊者舍利弗",
    "T11n0310_099:0555b13": "言：「舍利弗！汝今見不？」答言：「已見。」佛言：「舍利",
    "T11n0310_099:0555b14": "弗！此月光女捨是身已，生忉利天，號曰光明",
    "T11n0310_099:0555b15": "增上天子。若彌勒菩薩得菩提時，是彼見王",
    "T11n0310_099:0555b16": "上足之子，於彼供養彌勒佛已便即出家。彼",
    "T11n0310_099:0555b17": "見王子於彌勒佛所說之法，初中後說盡能",
    "T11n0310_099:0555b18": "憶持。次第皆見賢劫諸佛，悉得供養。如是",
    "T11n0310_099:0555b19": "漸次供養佛已，然後於彼離垢如來得菩提",
    "T11n0310_099:0555b20": "時得作大王，具足七寶，號曰持地。彼見王",
    "T11n0310_099:0555b21": "子供養如是諸如來已，亦乃得成阿耨多羅",
    "T11n0310_099:0555b22": "三藐三菩提，號曰遍光如來、應、正遍知，具足",
    "T11n0310_099:0555b23": "成就，佛之世界如上所說。」",
    "T11n0310_099:0555b24": "爾時月光夫人歡喜踊躍，即脫價直百千兩",
    "T11n0310_099:0555b25": "金妙寶瓔珞而供養佛。語大王已，受五百",
    "T11n0310_099:0555b26": "正戒具修梵行。",
    "T11n0310_099:0555b27": "爾時無畏德菩薩在如來前作如是言：「以此",
    "T11n0310_099:0555b28": "誓願因緣力故，令我未來得菩提時，諸菩薩",
    "T11n0310_099:0555b29": "亦皆被法服。一切化生，以此誓願因緣故，願",
    "T11n0310_099:0555c01": "令如來猶如年少八臘比丘。」無畏德菩薩如",
    "T11n0310_099:0555c02": "是現身說此語已，被正法服，即成比丘，具",
    "T11n0310_099:0555c03": "足威儀。",
    "T11n0310_099:0555c04": "爾時無畏德菩薩語自父王阿闍世言：「大",
    "T11n0310_099:0555c05": "王！一切諸法皆如是。」即時忽化生相，離諸",
    "T11n0310_099:0555c06": "分別所起之相，無諸顛倒。「大王！還即此時",
    "T11n0310_099:0555c07": "復現女身。王見不也？」王言：「已見。而我非以",
    "T11n0310_099:0555c08": "色身相見。我今現見比丘身已，復見女身。」佛",
    "T11n0310_099:0555c09": "問王言：「何者是實？大王！應當作如是學，住",
    "T11n0310_099:0555c10": "一切法中，正見一切。亦生煩惱所燒故，以不",
    "T11n0310_099:0555c11": "達法力故。以不達故，於非疑處而生疑悔。當",
    "T11n0310_099:0555c12": "應數數親近如來及文殊師利童子菩薩，以",
    "T11n0310_099:0555c13": "彼菩薩威德力故，而令大王得受悔過。」",
    "T11n0310_099:0555c14": "爾時世尊告阿難言：「汝受持此無畏德菩薩",
    "T11n0310_099:0555c15": "受記法門，讀誦勿忘。阿難！若有善男子善",
    "T11n0310_099:0555c16": "女人等，具足七寶施滿三千大千世界諸佛",
    "T11n0310_099:0555c17": "如來。若復有人能受持此無畏德菩薩受記",
    "T11n0310_099:0555c18": "法門，一句一偈聞已受持，得福過彼，何況具",
    "T11n0310_099:0555c19": "足若讀若誦、廣為人說、如法修行。」如來說此",
    "T11n0310_099:0555c20": "無畏德菩薩受記法門時，月光夫人無畏",
    "T11n0310_099:0555c21": "德母，并諸天、龍、阿修羅等，聞佛說已，皆大歡",
    "T11n0310_099:0555c22": "喜，信受奉行。",
    "T11n0310_099:0555c23": "大寶積經卷第九十九"
}