{
    "T33n1716_01b:0686b02": "folio_1b 妙法蓮華經玄義卷第一下",
    "T33n1716_01b:0686b04": "天台智者大師說",
    "T33n1716_01b:0686b05": "七、會異者。問：佛有所說，依四悉檀。今解五",
    "T33n1716_01b:0686b06": "義，與彼會不？答：此義今當說，先對五章，次",
    "T33n1716_01b:0686b07": "解四悉檀。世界悉檀對釋名。名該一部，世",
    "T33n1716_01b:0686b08": "界亦冠於三。第一義對體，最分明。為人對",
    "T33n1716_01b:0686b09": "宗，宗論因果，為人生善，義同。對治對用，用",
    "T33n1716_01b:0686b10": "破疑滯，與治病事齊。分別悉檀對教相，",
    "T33n1716_01b:0686b11": "教相如後說。問：何不次第？答：悉檀是佛智",
    "T33n1716_01b:0686b12": "慧，對利鈍緣則成四種。利人聞世界解第",
    "T33n1716_01b:0686b13": "一義，此對釋名辨體即足。若鈍人未悟，更",
    "T33n1716_01b:0686b14": "須為人生善、對治破惡，乃入第一義，則具用",
    "T33n1716_01b:0686b15": "四也。五重玄義，意兼利鈍。四悉檀法，專為",
    "T33n1716_01b:0686b16": "鈍者，對義是同，次第則異。問：《論》專釋《大品》，不",
    "T33n1716_01b:0686b17": "涉《法華》，何得指彼悉檀通此五義？《中論》通",
    "T33n1716_01b:0686b18": "申諸經，何意不用？答：《釋論》云「四悉檀攝八",
    "T33n1716_01b:0686b19": "萬法藏、十二部經」，《法華》何得不預耶！《中論》通",
    "T33n1716_01b:0686b20": "申，理宜須用。若具引論，博而未巧。今取論",
    "T33n1716_01b:0686b21": "題，申於五章，「中」字申體，「觀」字申宗，「論」字申",
    "T33n1716_01b:0686b22": "用。《纓珞》云「破法方便、立法方便、利益眾生方",
    "T33n1716_01b:0686b23": "便。」《論》有研覈、破執，立三寶、四諦，得四沙門",
    "T33n1716_01b:0686b24": "果，故知「論」字申用。中觀理不可思議，申「妙」。",
    "T33n1716_01b:0686b25": "觀境是權實，申「法」。觀智是因果，申「蓮華」。觀詮，",
    "T33n1716_01b:0686b26": "申「經」。論之三字，合四悉檀，以對五義，通申",
    "T33n1716_01b:0686b27": "意顯。若更以論申餘經者，取偈初句申三",
    "T33n1716_01b:0686b28": "藏，次句申通，次句申別，次句申圓。《法華》又",
    "T33n1716_01b:0686b29": "為第四句所申也。豈止兩論申此五章，五",
    "T33n1716_01b:0686c01": "章通申諸經論也。次解四悉檀為十重：",
    "T33n1716_01b:0686c02": "　一、釋名　二、辨相　三、釋成",
    "T33n1716_01b:0686c03": "　四、對諦　五、起教觀　六、說默",
    "T33n1716_01b:0686c04": "　七、用不用　八、權實　九、開顯",
    "T33n1716_01b:0686c05": "　十、通經",
    "T33n1716_01b:0686c06": "釋名者，悉檀，天竺語。一云：此無翻，例如脩",
    "T33n1716_01b:0686c07": "多羅多含；一云：翻為宗、成、墨、印、實、成就、究竟",
    "T33n1716_01b:0686c08": "等，莫知孰是。《地持．菩提分品》說：「一切行無",
    "T33n1716_01b:0686c09": "常，一切行苦，一切法無我，涅槃寂滅，是名四",
    "T33n1716_01b:0686c10": "優檀那。」此翻為印，亦翻為宗。印是楷定，不",
    "T33n1716_01b:0686c11": "可改易。佛菩薩具此法，復以傳教，此就教",
    "T33n1716_01b:0686c12": "釋印。如經世智所說，有無無二此法楷定，",
    "T33n1716_01b:0686c13": "以此傳授，經過去寂默諸牟尼尊展轉相傳，",
    "T33n1716_01b:0686c14": "此就行釋印也。經增上、踊出，乃至出第一有，",
    "T33n1716_01b:0686c15": "最上，眾共歸仰，世間所無，此釋宗義。彼明",
    "T33n1716_01b:0686c16": "文了義釋優檀那，諸師何得用宗印翻四",
    "T33n1716_01b:0686c17": "悉檀？如此既謬，餘翻亦叵信。南岳師，例「大",
    "T33n1716_01b:0686c18": "涅槃」，梵、漢兼稱。「悉」是此言，「檀」是梵語，悉之言",
    "T33n1716_01b:0686c19": "遍，檀翻為施。佛以四法，遍施眾生，故言悉",
    "T33n1716_01b:0686c20": "檀也。二、辨相者，世界如車，輪、輻、軸、輞和合",
    "T33n1716_01b:0686c21": "故有車，無別車也。五眾和合故有人，無別",
    "T33n1716_01b:0686c22": "人也。若無人者，佛是實語人，云何言：「我見",
    "T33n1716_01b:0686c23": "六道眾生」？當知有人。人者，世界故有，非第",
    "T33n1716_01b:0686c24": "一義；第一義可是實，餘不應實。答：各各實。",
    "T33n1716_01b:0686c25": "如如法性等，世界故無，第一義故有。人等，第一",
    "T33n1716_01b:0686c26": "義故無，世界故有。有於五陰、十二入、十八界，",
    "T33n1716_01b:0686c27": "一切名相隔別，名為世界。外人迷此世界，",
    "T33n1716_01b:0686c28": "不達法相，或計無因緣有世界，或計邪因",
    "T33n1716_01b:0686c29": "緣有世界。大聖隨順眾生所欲樂聞，分別",
    "T33n1716_01b:0687a01": "為說正因緣世界法，令得世間正見，是名",
    "T33n1716_01b:0687a02": "世界悉檀相。二、各各為人悉檀者，大聖觀人",
    "T33n1716_01b:0687a03": "心而為說法，人心各各不同，於一事中或",
    "T33n1716_01b:0687a04": "聽或不聽。如雜業故，雜生世間，得雜觸雜",
    "T33n1716_01b:0687a05": "受。更有《破群那經》說無人得觸，無人得受。",
    "T33n1716_01b:0687a06": "為二人疑後世，不信罪福，墮斷常中，故",
    "T33n1716_01b:0687a07": "作此說。此意傍為破執，正是生信。增長善",
    "T33n1716_01b:0687a08": "根，施其善法也。故名各各為人悉檀。三、對",
    "T33n1716_01b:0687a09": "治悉檀者，有法對治則有、實性則無。對治者：",
    "T33n1716_01b:0687a10": "貪欲多，教觀不淨；瞋恚多，教修慈心；愚癡",
    "T33n1716_01b:0687a11": "多，教觀因緣。對治惡病，說此法藥，遍施眾",
    "T33n1716_01b:0687a12": "生，故名對治悉檀相也。四、第一義悉檀者，",
    "T33n1716_01b:0687a13": "有二種：一、不可說；二、可說。不可說者，即是",
    "T33n1716_01b:0687a14": "諸佛、辟支佛、羅漢所得真實法。引偈云：「言論",
    "T33n1716_01b:0687a15": "盡竟，心行亦訖，不生不滅，法如涅槃。」說諸行",
    "T33n1716_01b:0687a16": "處，名世界；說不行處，名第一義。二、約可",
    "T33n1716_01b:0687a17": "說者，一切實、一切不實、一切亦實亦不實、一",
    "T33n1716_01b:0687a18": "切非實非不實，皆名諸法之實相。佛於如是",
    "T33n1716_01b:0687a19": "等處處經中說第一義悉檀相，此亦是一家",
    "T33n1716_01b:0687a20": "明四門入實之意。故《中論》云：「為向道人說",
    "T33n1716_01b:0687a21": "四句，如快馬見鞭影即入正路。」若聞四句，",
    "T33n1716_01b:0687a22": "心生取著，皆是戲論，豈第一義耶？私十五番",
    "T33n1716_01b:0687a23": "釋其相令易解：隨說事理，聞者適悅是世",
    "T33n1716_01b:0687a24": "界；舊善心生是為人；新惡除遣是對治；得",
    "T33n1716_01b:0687a25": "悟聖道是第一義。雙說假、實，是世界。《論》：「輪",
    "T33n1716_01b:0687a26": "輻軸輞故有車，五陰和合故有人。」單說假",
    "T33n1716_01b:0687a27": "人即為人。《論》：「或說有人，或說無人。」單說實",
    "T33n1716_01b:0687a28": "法即對治。《論》：「對治則有，實性則無。」雙非假",
    "T33n1716_01b:0687a29": "實即第一義。《論》：「言語道斷，心行亦訖。」云云。因",
    "T33n1716_01b:0687b01": "緣和合，有善人、惡人之異，是世界；善緣和合",
    "T33n1716_01b:0687b02": "有善人，是為人；惡緣和合有惡人，是對治；",
    "T33n1716_01b:0687b03": "雙非善惡，是第一義。五陰實法隔歷，是世界；",
    "T33n1716_01b:0687b04": "從善五陰生善五陰，是為人；以善五陰破",
    "T33n1716_01b:0687b05": "惡五陰，是對治；無漏五陰，是第一義。善法惡",
    "T33n1716_01b:0687b06": "法異，是世界；說今善法生後善法，是為人；",
    "T33n1716_01b:0687b07": "以今善法破今惡法，是對治；非善非惡，是",
    "T33n1716_01b:0687b08": "第一義。問曰：人通善惡，何得言生善是為",
    "T33n1716_01b:0687b09": "人？答：善業為人所乘，令生其善，故言為人。",
    "T33n1716_01b:0687b10": "問：為人生善，秖應生善，那復斷惡？答：為人",
    "T33n1716_01b:0687b11": "者，生善是舊、是正，斷惡是傍、是新。治中、治惡",
    "T33n1716_01b:0687b12": "是舊、是正，生善是新、是傍云云。三世隔別是世",
    "T33n1716_01b:0687b13": "界；來世是為人；現世是對治；非三世是第一",
    "T33n1716_01b:0687b14": "義。四善根內、外凡隔別是世界；煗、頂是為人；",
    "T33n1716_01b:0687b15": "總、別念處是對治；世第一法近真是第一義。",
    "T33n1716_01b:0687b16": "見道、脩道異是世界；見道是為人；脩道是對",
    "T33n1716_01b:0687b17": "治；無學道是第一義。非學、非無學是世界；見",
    "T33n1716_01b:0687b18": "學是為人；修學是對治；無學是第一義。世界",
    "T33n1716_01b:0687b19": "悉檀中有為人，為人中有對治，對治中有",
    "T33n1716_01b:0687b20": "第一義，第一義中無三悉檀云云。一悉檀通",
    "T33n1716_01b:0687b21": "有四悉檀，《論》云：「陰入界隔別，是世界；因緣和",
    "T33n1716_01b:0687b22": "合故有人，是為人；正世界破邪世界，是對",
    "T33n1716_01b:0687b23": "治；聞正世界得悟入，是第一義。」為人有四",
    "T33n1716_01b:0687b24": "者：雜業因緣得雜觸、雜受，是世界；於一事",
    "T33n1716_01b:0687b25": "中或聽，是為人；或不聽，是對治；無人得觸、",
    "T33n1716_01b:0687b26": "無人得受，是第一義。對治中有四者：佛三",
    "T33n1716_01b:0687b27": "種法治人心病，藥病異故，是世界；治人是為",
    "T33n1716_01b:0687b28": "人；對病是對治；實性則無，是第一義。第一義",
    "T33n1716_01b:0687b29": "中四者：一切實，乃至四句，是世界；佛、支佛心",
    "T33n1716_01b:0687c01": "中所得法豈非理善，是為人；一切語論、一切",
    "T33n1716_01b:0687c02": "見、一切著皆可破，一切不能通，第一義能",
    "T33n1716_01b:0687c03": "通，是對治；言語道斷，法如涅槃，是第一義。又",
    "T33n1716_01b:0687c04": "通作者，四悉檀不同，通是世界悉檀也；四悉",
    "T33n1716_01b:0687c05": "遍化眾生，通是為人；四悉檀皆破邪，通是對",
    "T33n1716_01b:0687c06": "治；隨聞一種皆能悟道，通是第一義也。別",
    "T33n1716_01b:0687c07": "作者，約苦集諦，明世界；約道諦能治，明為",
    "T33n1716_01b:0687c08": "人；約道諦所治，明對治；約滅諦，明第一",
    "T33n1716_01b:0687c09": "義。問：依《論》解相已足，何用多釋？答：《論》云：「四",
    "T33n1716_01b:0687c10": "悉檀攝八萬四千法藏」，私約十五法分別，何",
    "T33n1716_01b:0687c11": "咎！三、釋成者，四悉檀，是龍樹所說；四隨，《禪經》",
    "T33n1716_01b:0687c12": "佛所說。今以經成論，於義彌明。所謂隨樂",
    "T33n1716_01b:0687c13": "欲、隨便宜、隨對治、隨第一義。樂欲從因得",
    "T33n1716_01b:0687c14": "名，世界從果立稱。《釋論》云：「一切善惡，欲為",
    "T33n1716_01b:0687c15": "其本。」《淨名》云：「先以欲鉤牽，後令入佛道。」佛",
    "T33n1716_01b:0687c16": "經舉脩因之相，論明得果之相。舉隨樂欲，",
    "T33n1716_01b:0687c17": "釋成世界悉檀也。隨便宜者，隨行人所宜之",
    "T33n1716_01b:0687c18": "法。各各為人者，是化主鑒機，照其可否。《論》",
    "T33n1716_01b:0687c19": "云：「於一事中，或聽、或不聽，宜聽、不宜不聽。」",
    "T33n1716_01b:0687c20": "如金師子宜數息，浣衣子宜不淨。《經》舉行",
    "T33n1716_01b:0687c21": "者之堪宜，《論》明化主之鑒照，以釋成也。餘兩",
    "T33n1716_01b:0687c22": "種，經論名義同云云。四、對諦者，直對一番四",
    "T33n1716_01b:0687c23": "諦，如前說。廣對四種四諦者，四種四諦，一",
    "T33n1716_01b:0687c24": "一以四悉檀對之。復總對者，生滅四諦對",
    "T33n1716_01b:0687c25": "世界，無生四諦對為人，無量四諦對對治，",
    "T33n1716_01b:0687c26": "無作四諦對第一義。五、起觀教。幽微之理，非",
    "T33n1716_01b:0687c27": "觀不明；契理之觀，非悉檀不起。脩從假入",
    "T33n1716_01b:0687c28": "空觀時，先觀正因緣法。此法內、外、親、疎隔",
    "T33n1716_01b:0687c29": "別，若不殷勤、樂欲，則所習不成，必須曉夜",
    "T33n1716_01b:0688a01": "精勤、欣悅、無𣀇，此即世界悉檀起初觀也。",
    "T33n1716_01b:0688a02": "若欲觀假入空，須識為人便宜。若宜修",
    "T33n1716_01b:0688a03": "觀，即用擇、精進、喜三覺分起之。若宜修",
    "T33n1716_01b:0688a04": "止，則用除、捨、定三覺分起之。念通兩處，是",
    "T33n1716_01b:0688a05": "為隨宜，善心則發。若有沈、浮之病，須用對",
    "T33n1716_01b:0688a06": "治悉檀。若心沈時，念、擇、進、喜治之。若心浮時，",
    "T33n1716_01b:0688a07": "念、捨、除、定治之。若善用為人，善根則厚。若",
    "T33n1716_01b:0688a08": "善用對治，煩惱則薄。於七覺中，隨依一覺，",
    "T33n1716_01b:0688a09": "怳然如失。即依此覺分研修，能發真明，見",
    "T33n1716_01b:0688a10": "第一義。是為用四悉檀，起從假入空觀，成",
    "T33n1716_01b:0688a11": "一切智，發慧眼也。若從空入假觀，巧用四",
    "T33n1716_01b:0688a12": "悉檀，取道種智，法眼亦如是。若修中道第",
    "T33n1716_01b:0688a13": "一義觀，巧用四悉檀，取一切種智，佛眼亦如",
    "T33n1716_01b:0688a14": "是。若一心三觀，巧用亦如是。起教者，《大論》",
    "T33n1716_01b:0688a15": "云：「佛常樂默然，不樂說法。」《淨名》亦論杜口。",
    "T33n1716_01b:0688a16": "此經云：「不可以言宣」，《大經》云：「生，生不可說，",
    "T33n1716_01b:0688a17": "乃至不生，不生不可說」，又云：「亦可得說，十因",
    "T33n1716_01b:0688a18": "緣法為生作因。」亦可得說十因緣者：從無",
    "T33n1716_01b:0688a19": "明至有，此十成於眾生，具四根性，能感如",
    "T33n1716_01b:0688a20": "來，說四種法。若十因緣所成眾生有下品樂",
    "T33n1716_01b:0688a21": "欲，能生界內事善，拙度破惑，析法入空；",
    "T33n1716_01b:0688a22": "具此因緣者，如來則轉生滅四諦法輪，起",
    "T33n1716_01b:0688a23": "三藏教也。若十因緣法所成眾生有中品樂",
    "T33n1716_01b:0688a24": "欲，能生界內理善，巧度破惑，體法入空；具",
    "T33n1716_01b:0688a25": "此因緣者，如來則轉無生四諦法輪，起通",
    "T33n1716_01b:0688a26": "教也。若十因緣所成眾生有上品樂欲，能",
    "T33n1716_01b:0688a27": "生界外事善，歷別破惑，次第入中；具此因",
    "T33n1716_01b:0688a28": "緣者，如來則轉無量四諦法輪，起別教也。",
    "T33n1716_01b:0688a29": "若十因緣所成眾生有上上品樂欲，能生界",
    "T33n1716_01b:0688b01": "外理善，一破惑一切破惑，圓頓入中；具此",
    "T33n1716_01b:0688b02": "因緣者，如來則轉無作四諦法輪，起圓教",
    "T33n1716_01b:0688b03": "也。復次一一教中，各各有十二部經，亦用",
    "T33n1716_01b:0688b04": "悉檀起之。若十因緣法所成眾生樂聞正",
    "T33n1716_01b:0688b05": "因緣世界事，如來則為直說陰、界、入等假實",
    "T33n1716_01b:0688b06": "之法，是名脩多羅。或四、五、六、七、八、九言偈，重",
    "T33n1716_01b:0688b07": "頌世界陰、入等事，是名祇夜。或直記眾生",
    "T33n1716_01b:0688b08": "未來事，乃至記鴿、雀成佛等，是名和伽羅",
    "T33n1716_01b:0688b09": "那。或孤起偈，說世界陰、入等事，是名伽陀。",
    "T33n1716_01b:0688b10": "或無人問，自說世界事，是名優陀那。或約",
    "T33n1716_01b:0688b11": "世界不善事而結禁戒，是名尼陀那。或以",
    "T33n1716_01b:0688b12": "譬喻說世界事，是名阿波陀那。或說本昔",
    "T33n1716_01b:0688b13": "世界事，是名伊帝目多伽。或說本昔受生",
    "T33n1716_01b:0688b14": "事，是名闍陀伽。或說世界廣大事，是名毘",
    "T33n1716_01b:0688b15": "佛略。或說世界未曾有事，是名阿浮陀達磨。",
    "T33n1716_01b:0688b16": "或問難世界事，是名優波提舍。此是世界悉",
    "T33n1716_01b:0688b17": "檀，為悅眾生故起十二部經，或作十二種",
    "T33n1716_01b:0688b18": "說生眾生善，或作十二種說破眾生惡，或",
    "T33n1716_01b:0688b19": "作十二種說令眾生悟，是名四悉檀起三",
    "T33n1716_01b:0688b20": "藏十二部經。若十因緣法所成眾生樂聞空",
    "T33n1716_01b:0688b21": "者，直為說五陰、十二入、十八界，無不即空。",
    "T33n1716_01b:0688b22": "或四、五、六、七、八、九言偈重頌，陰、界、入即空。或",
    "T33n1716_01b:0688b23": "說能達陰、入、界即空者，便與授記。或孤然",
    "T33n1716_01b:0688b24": "說陰、界、入即空。或無問自說陰、界、入即空。或",
    "T33n1716_01b:0688b25": "說知陰、界、入即空，名為禁戒。或舉如幻、如",
    "T33n1716_01b:0688b26": "化等，喻陰、界、入即空。或說本昔世間、國土",
    "T33n1716_01b:0688b27": "即空。或說本生陰、界、入即空。或說即空廣",
    "T33n1716_01b:0688b28": "大。或說陰、入、界即空希有。或難問陰、界、入即",
    "T33n1716_01b:0688b29": "空。是為隨樂欲世界悉檀，起通教十二部",
    "T33n1716_01b:0688c01": "經，或作十二種說即空生善，或作十二種說",
    "T33n1716_01b:0688c02": "即空破惡，或作十二種說即空令悟理，是",
    "T33n1716_01b:0688c03": "為四悉檀起通教十二部經也。若有十因",
    "T33n1716_01b:0688c04": "緣法所成眾生樂聞一切世界，一切陰、界、入，",
    "T33n1716_01b:0688c05": "及不可說世界，不可說陰、界、入等事者，如來",
    "T33n1716_01b:0688c06": "即直說一切正世界及陰、入等，一切翻覆世",
    "T33n1716_01b:0688c07": "界及陰、入等，一切仰世界及陰、入等，一切倒",
    "T33n1716_01b:0688c08": "住世界及陰、入等，一切穢國、一切淨國、一切",
    "T33n1716_01b:0688c09": "凡國、一切聖國，如是等種種世界，不可說世",
    "T33n1716_01b:0688c10": "界，種種陰、入、界，不可說陰、入、界云云。或作四",
    "T33n1716_01b:0688c11": "言，乃至九言偈重頌，或孤起偈，或能知國土",
    "T33n1716_01b:0688c12": "陰、入、界者，即與記成佛。或能知者，即具禁戒。",
    "T33n1716_01b:0688c13": "或譬喻說，或說昔國土事。或說昔受生事。",
    "T33n1716_01b:0688c14": "或說廣大事。或說希有事。或說論議事。如",
    "T33n1716_01b:0688c15": "是等十二種說悅其樂欲，或生其善，或破",
    "T33n1716_01b:0688c16": "其惡，或令悟入，是名四悉檀起別教十二",
    "T33n1716_01b:0688c17": "部經。若十因緣所成眾生樂聞不可說國土、",
    "T33n1716_01b:0688c18": "不可說陰界入，皆是真如實相，即直說一切",
    "T33n1716_01b:0688c19": "國土依、正即是常寂光；一切陰、入即是菩提，",
    "T33n1716_01b:0688c20": "離是無菩提；一色、一香無非中道，離是無",
    "T33n1716_01b:0688c21": "別中道；眼、耳、鼻、舌、皆是寂靜門，離此無別寂",
    "T33n1716_01b:0688c22": "靜門。或作偈重頌，或作孤起偈，或作無問",
    "T33n1716_01b:0688c23": "自說，或知者與記，或知者具戒，或作譬說，",
    "T33n1716_01b:0688c24": "或指昔世界，或指本生，或說廣大，或說希",
    "T33n1716_01b:0688c25": "有，或作論議。是為赴樂欲世界悉檀，起圓",
    "T33n1716_01b:0688c26": "教十二部經，或作十二種說生妙善，或作",
    "T33n1716_01b:0688c27": "十二種說頓破惡，或作十二種說頓會理，",
    "T33n1716_01b:0688c28": "是為四悉檀起圓教十二部經。復次，用別、圓",
    "T33n1716_01b:0688c29": "兩種四悉檀說十二部經者，是起華嚴教",
    "T33n1716_01b:0689a01": "也。但用一番四悉檀說十二部經者，是起",
    "T33n1716_01b:0689a02": "三藏教也。若用四番四悉檀說十二部經",
    "T33n1716_01b:0689a03": "者，是起方等教也。若用三番四悉檀說十",
    "T33n1716_01b:0689a04": "二部經者，是起般若教也。若但用一番四",
    "T33n1716_01b:0689a05": "悉檀說十二部經者，是起法華教也。《大論》",
    "T33n1716_01b:0689a06": "云：「四悉檀攝十二部經」，其義如是。《地持》云：",
    "T33n1716_01b:0689a07": "「菩薩入摩得勒伽，造不顛倒論，為令正法",
    "T33n1716_01b:0689a08": "得久住禪而作論也。」菩薩住是禪，觀眾生",
    "T33n1716_01b:0689a09": "於佛去世後，根、緣不同，作論通經。天親用",
    "T33n1716_01b:0689a10": "兩番四悉檀造《地論》，通華嚴。舍利弗用初",
    "T33n1716_01b:0689a11": "番四悉檀造《毘曇》，五百羅漢造《毘婆沙》，通",
    "T33n1716_01b:0689a12": "三藏，見有得道意也。訶黎跋摩亦用初番",
    "T33n1716_01b:0689a13": "四悉檀造《成實論》，通三藏，見空得道意",
    "T33n1716_01b:0689a14": "也。迦栴延亦用初番四悉檀造《毘勒論》，通",
    "T33n1716_01b:0689a15": "三藏，見空有得道意也。龍樹用四番四悉",
    "T33n1716_01b:0689a16": "檀造《中論》，三番正通大乘，一番傍通三藏。",
    "T33n1716_01b:0689a17": "彌勒用二番四悉檀造《地持》，通華嚴。無著",
    "T33n1716_01b:0689a18": "亦用二番四悉檀造《攝大乘》。龍樹用三番",
    "T33n1716_01b:0689a19": "四悉檀造《大智度》，通《大品》。天親用一番四",
    "T33n1716_01b:0689a20": "悉檀，通《法華》。世人傳，天親、龍樹各作《涅槃",
    "T33n1716_01b:0689a21": "論》，未來此土，準例可知。又，五通神仙種種",
    "T33n1716_01b:0689a22": "諸論，釋天善論，大梵出欲論，皆用初番悉",
    "T33n1716_01b:0689a23": "檀，方便利益意也。《書》云：「文行誠信，定禮刪",
    "T33n1716_01b:0689a24": "詩，垂裕得昆。」即世界也。「官人以德，賞延于",
    "T33n1716_01b:0689a25": "世。」即為人也。「叛而伐之，刑故無小。」即對治",
    "T33n1716_01b:0689a26": "也。「政在清靜，道合天心，人王無上。」即是世",
    "T33n1716_01b:0689a27": "間第一義悉檀也。六、起聖說、聖默者。《思益》云：",
    "T33n1716_01b:0689a28": "「佛告諸比丘：汝等當行二事，若聖說法、若",
    "T33n1716_01b:0689a29": "聖默然。」聖說如上辨。聖默然者，夫四種四諦",
    "T33n1716_01b:0689b01": "並是三乘聖人所證之法，非下凡所知，故不",
    "T33n1716_01b:0689b02": "可說；假令說之，如為盲人設燭，何益無",
    "T33n1716_01b:0689b03": "目者乎！故不可說，名聖默然。華嚴中數世界，",
    "T33n1716_01b:0689b04": "不可說、不可說，明理極不可說、不可說。約無",
    "T33n1716_01b:0689b05": "量、無作兩番四諦，不生生、不生不生法，明不",
    "T33n1716_01b:0689b06": "可說。不可說，名聖默然。若三藏中，憍陳如比",
    "T33n1716_01b:0689b07": "丘最初獲得真實之知見，寂然無聲字。身",
    "T33n1716_01b:0689b08": "子云：「吾聞解脫之中，無有言說者。」是約生",
    "T33n1716_01b:0689b09": "滅四諦生生之法，明不可說。不可說，名聖",
    "T33n1716_01b:0689b10": "默然。《淨名》杜口，《大集》無言菩薩不可智知，",
    "T33n1716_01b:0689b11": "不可識識，言語道斷，心行亦訖，不生不滅，法",
    "T33n1716_01b:0689b12": "如涅槃。此約四番四諦不可說。不可說，名",
    "T33n1716_01b:0689b13": "聖默然。若《大品》句句悉不可得。不可得者，不",
    "T33n1716_01b:0689b14": "可以身得，不可以心得，不可以口得。此",
    "T33n1716_01b:0689b15": "約三番四諦，生、不生、不生生、不生不生法，明",
    "T33n1716_01b:0689b16": "不可得。不可得，故不可說。不可說，名聖默然。",
    "T33n1716_01b:0689b17": "此經明「止止不須說，我法妙難思」；「是法不",
    "T33n1716_01b:0689b18": "可示，言辭相寂滅」，不可以言宣，非思量分",
    "T33n1716_01b:0689b19": "別之所能解。此約無作四諦，不生不生法，",
    "T33n1716_01b:0689b20": "明不可說。不可說故，名聖默然。問：為樂他",
    "T33n1716_01b:0689b21": "故，有聖說法；為自樂故，名聖默然。默然則",
    "T33n1716_01b:0689b22": "不益他？答：正為自樂，傍亦益他。若人厭文，",
    "T33n1716_01b:0689b23": "不好言語，為悅是人，故聖默然。如《律》中：",
    "T33n1716_01b:0689b24": "為福他故受供，聖則默然。如脇比丘，對破",
    "T33n1716_01b:0689b25": "馬鳴，是故默然。如佛結跏正念，身心不動，",
    "T33n1716_01b:0689b26": "令無量人得悟道跡。是故默然，皆是四悉",
    "T33n1716_01b:0689b27": "檀，起此默然，利益一切，何謂無益！問：《論》云：",
    "T33n1716_01b:0689b28": "「四悉檀攝八萬四千法藏」，其相云何？答：《賢劫",
    "T33n1716_01b:0689b29": "經》云：「從佛初發心去，乃至分舍利，凡三百",
    "T33n1716_01b:0689c01": "五十法門，一一門各有六度，合二千一百度。",
    "T33n1716_01b:0689c02": "用是度，對破四分煩惱，合成八千四百。約",
    "T33n1716_01b:0689c03": "一變為十，合八萬四千也。」若作八萬四千法",
    "T33n1716_01b:0689c04": "藏名，是世界悉檀攝。若作八萬四千塵勞",
    "T33n1716_01b:0689c05": "門名，為人悉檀攝；八萬四千三昧、八萬四千",
    "T33n1716_01b:0689c06": "陀羅尼門，亦如是。若作八萬四千對治、八萬",
    "T33n1716_01b:0689c07": "四千空門，對治悉檀攝。若作八萬四千諸波",
    "T33n1716_01b:0689c08": "羅蜜、八萬四千度無極，第一義悉檀攝。又一",
    "T33n1716_01b:0689c09": "說：佛地三百五十法門，一一門有十善，合三",
    "T33n1716_01b:0689c10": "千五百善。治四分，則一萬四千。又治六根，",
    "T33n1716_01b:0689c11": "即八萬四千也。七、明得用、不得用者。夫四悉",
    "T33n1716_01b:0689c12": "檀獨有如來究竟具得，微妙能用。下地已去，",
    "T33n1716_01b:0689c13": "得、用不同，凡有四句：不得不用、得而不用、",
    "T33n1716_01b:0689c14": "不得而用、亦得亦用。凡夫外道苦集流轉，尚",
    "T33n1716_01b:0689c15": "不能知四悉檀名字，誰論其得？既其不得，",
    "T33n1716_01b:0689c16": "云何能用也！若三藏教二乘殷勤自行者，知",
    "T33n1716_01b:0689c17": "苦、斷集、修道、證滅、入真，亦名為得。不度",
    "T33n1716_01b:0689c18": "眾生，故不能用。假令用者，差機不當，故淨",
    "T33n1716_01b:0689c19": "名訶滿願云：「不知人根，不應說法，無以",
    "T33n1716_01b:0689c20": "穢食，置於寶器。」如富樓那九旬化外道，反",
    "T33n1716_01b:0689c21": "被蚩笑！文殊暫往，師徒皆伏。此是不知樂",
    "T33n1716_01b:0689c22": "欲，不能用世界悉檀也。如身子教二弟子，",
    "T33n1716_01b:0689c23": "善根不發，更生邪疑，此不能用為人悉檀",
    "T33n1716_01b:0689c24": "也。如五百羅漢為迦絺那說四諦，都無利",
    "T33n1716_01b:0689c25": "益；佛為說不淨觀，即得破惡。此不能用",
    "T33n1716_01b:0689c26": "對治悉檀也。如身子不度福增，大醫不治，",
    "T33n1716_01b:0689c27": "小醫拱手，五百皆不度，佛度即得羅漢，此",
    "T33n1716_01b:0689c28": "不能用第一義悉檀也。支佛亦然，是名得",
    "T33n1716_01b:0689c29": "而不用也。次明三藏教菩薩者，雖知苦、集、",
    "T33n1716_01b:0690a01": "修道，止伏、結惑，未有滅證，但得三悉檀。雖",
    "T33n1716_01b:0690a02": "未得一，而能用四。所以者何？如病導師，具",
    "T33n1716_01b:0690a03": "足船栰，身在此岸，而度人彼岸，常以化人",
    "T33n1716_01b:0690a04": "為事，自未得度先度人，是為不得而用。通",
    "T33n1716_01b:0690a05": "教二乘，體門雖巧，得而不用，與三藏同也。",
    "T33n1716_01b:0690a06": "通教菩薩，初心至六地，亦得亦用，用而未",
    "T33n1716_01b:0690a07": "巧；七地入假，其用則勝也。若別教十住，但",
    "T33n1716_01b:0690a08": "得析法、體法兩種四悉檀，而未能用；十行",
    "T33n1716_01b:0690a09": "方能用；十迴向進得相似四悉檀，亦能相似",
    "T33n1716_01b:0690a10": "用；登地分真得，亦分真用。圓教五品弟子，未",
    "T33n1716_01b:0690a11": "能得用；六根清淨，相似得用；初住分真，得用",
    "T33n1716_01b:0690a12": "也；唯佛究竟得、究竟用。八、明四悉檀權實者，",
    "T33n1716_01b:0690a13": "四諦各辨四悉檀者，此通途說耳。《釋論》云：",
    "T33n1716_01b:0690a14": "「諸經多說三悉檀，不說第一義」者，此指三",
    "T33n1716_01b:0690a15": "藏。三藏多說因緣生生事相，滅色取空，少",
    "T33n1716_01b:0690a16": "說第一義。就三藏菩薩，但約三悉檀明四，",
    "T33n1716_01b:0690a17": "若就佛即具四。雖爾，終是拙度，權逗小機",
    "T33n1716_01b:0690a18": "也。若通教四諦明四悉檀，體法即真，其門",
    "T33n1716_01b:0690a19": "則巧故。《釋論》云：「今欲說第一義悉檀故，說",
    "T33n1716_01b:0690a20": "《摩訶般若波羅蜜經》。」就佛、菩薩，皆得有四；",
    "T33n1716_01b:0690a21": "而約方便真諦以明悉檀，猶屬權也。若別",
    "T33n1716_01b:0690a22": "教四諦明四悉檀，約於中道，此意則深；而",
    "T33n1716_01b:0690a23": "猶是歷別，別相未融，教道是權，此則非妙。",
    "T33n1716_01b:0690a24": "今圓教四諦明四悉檀，其相圓融，最實之說。",
    "T33n1716_01b:0690a25": "故四悉檀，是實、是妙。若用此權、實約五味教",
    "T33n1716_01b:0690a26": "者：乳教則有四權、四實；酪教但有四權；生",
    "T33n1716_01b:0690a27": "蘇則有十二權、四實；熟蘇則有八權、四實；涅",
    "T33n1716_01b:0690a28": "槃十二權、四實；法華四種俱實云云。問：三藏菩",
    "T33n1716_01b:0690a29": "薩雖得四悉檀，望通教但成三悉檀。今通",
    "T33n1716_01b:0690b01": "教望別教云何？答：有二義，當通是得四，望",
    "T33n1716_01b:0690b02": "別但得三。問：別教望圓，亦爾不？答：不例，圓、",
    "T33n1716_01b:0690b03": "別證道同故。並曰：三藏、通教俱證真諦，亦應",
    "T33n1716_01b:0690b04": "俱得四？答：三藏真諦雖同，菩薩不斷惑，故",
    "T33n1716_01b:0690b05": "闕一。圓、別俱斷惑，是故俱四。又，並三藏、通等",
    "T33n1716_01b:0690b06": "雖四而三可是權，別教四而不三應非是",
    "T33n1716_01b:0690b07": "權？答：三藏、通教，教、證俱是權，故但三無四。別",
    "T33n1716_01b:0690b08": "教教道權、證道實，從證則四，從教則權。又，",
    "T33n1716_01b:0690b09": "並證道有四，教道應三？答：若取地前為教",
    "T33n1716_01b:0690b10": "道，應如所問云云。九、開權顯實者，一切諸法",
    "T33n1716_01b:0690b11": "莫不皆妙，一色一香無非中道，眾生情隔",
    "T33n1716_01b:0690b12": "於妙耳。大悲順物，不與世諍，是故明諸權、",
    "T33n1716_01b:0690b13": "實不同。故《無量義》云：「四十餘年，三法、四果、二",
    "T33n1716_01b:0690b14": "道不合」、「今開方便門，示真實相」、「唯以一大",
    "T33n1716_01b:0690b15": "事因緣，但說無上道」、「開佛知見，悉使得入",
    "T33n1716_01b:0690b16": "究竟實相」。除滅化城，即是決麁；皆至寶所，",
    "T33n1716_01b:0690b17": "即是入妙。若乳教四妙，與今妙不殊。唯決",
    "T33n1716_01b:0690b18": "其四權，入今之妙。是故文云：「菩薩聞是法，",
    "T33n1716_01b:0690b19": "疑網皆已除」，即此意也。決酪教四權、生蘇十",
    "T33n1716_01b:0690b20": "二權、熟蘇八權，皆得入妙。故文云：「千二百",
    "T33n1716_01b:0690b21": "羅漢，悉亦當作佛」，又云：「決了聲聞法，是眾經",
    "T33n1716_01b:0690b22": "之王，聞已諦思惟，得近無上道」。《方等》、《般若》所",
    "T33n1716_01b:0690b23": "論妙者，亦與今妙不殊。開權顯實，其意在",
    "T33n1716_01b:0690b24": "此。問曰：決諸權悉檀同成妙第一義，為",
    "T33n1716_01b:0690b25": "當爾不？答：決權入妙，自在無礙。假令妙第",
    "T33n1716_01b:0690b26": "一義不隔於三，三不隔一，一三自在。今且",
    "T33n1716_01b:0690b27": "作一種解釋也。若決諸權世界悉檀為妙",
    "T33n1716_01b:0690b28": "世界悉檀者，即是對於釋名妙也。亦是九",
    "T33n1716_01b:0690b29": "法界、十如是性相之名，同成佛法界性相，攝",
    "T33n1716_01b:0690c01": "一切名也。亦是會天性、定父子，更與作字，",
    "T33n1716_01b:0690c02": "名之為兒，我實汝父，汝實我子也。若決諸權",
    "T33n1716_01b:0690c03": "第一義悉檀為妙第一義悉檀者，即對經",
    "T33n1716_01b:0690c04": "體妙也。即是開佛知見，示真實相，引至寶",
    "T33n1716_01b:0690c05": "所也。若決諸權為人悉檀為妙為人悉檀",
    "T33n1716_01b:0690c06": "者，即是對宗妙也。如此經云：「各賜諸子等",
    "T33n1716_01b:0690c07": "一大車也」。若決諸權對治悉檀入妙對治",
    "T33n1716_01b:0690c08": "悉檀者，即是對用妙也。文云：「以此寶珠用",
    "T33n1716_01b:0690c09": "貿所須」，又云：「如此良藥，今留在此，可用服",
    "T33n1716_01b:0690c10": "之，勿憂不差」：經云：「正直捨方便，但說無",
    "T33n1716_01b:0690c11": "上道」，動執生疑，佛當為除斷，令盡無有",
    "T33n1716_01b:0690c12": "餘。又云：「我已得漏盡，聞亦除憂惱也。」若是",
    "T33n1716_01b:0690c13": "分別諸權四悉檀同異，決入此經妙悉檀中，",
    "T33n1716_01b:0690c14": "不復見同異，昔所未曾說，今皆當得聞，",
    "T33n1716_01b:0690c15": "即是妙不同異，即對教相妙也。即如文云：",
    "T33n1716_01b:0690c16": "「雖示種種道，其實為一乘」，雖分別諸同異，",
    "T33n1716_01b:0690c17": "為顯不同異，說無分別法也。十通經者。問：",
    "T33n1716_01b:0690c18": "今以四悉檀通此經，此經何文明四悉檀",
    "T33n1716_01b:0690c19": "耶？答：文中處處皆有此意，不能具引。今略",
    "T33n1716_01b:0690c20": "引迹本兩文。〈方便品〉云：「知眾生諸行，深心之",
    "T33n1716_01b:0690c21": "所念，過去所習業，欲性精進力，及諸根利鈍，",
    "T33n1716_01b:0690c22": "以種種因緣，譬喻亦言辭，隨應方便說。」此豈",
    "T33n1716_01b:0690c23": "非是四悉檀之語耶？欲者即是樂欲，世界悉",
    "T33n1716_01b:0690c24": "檀也；性者是智慧性，為人悉檀也；精進力即",
    "T33n1716_01b:0690c25": "是破惡，對治悉檀也；諸根利鈍即是兩人得",
    "T33n1716_01b:0690c26": "悟不同，即是第一義悉檀也。又〈壽量品〉云：",
    "T33n1716_01b:0690c27": "「如來明見，無有錯謬。以諸眾生，有種種性、",
    "T33n1716_01b:0690c28": "種種欲、種種行、種種憶想分別故。欲令生諸",
    "T33n1716_01b:0690c29": "善根，以若干因緣，譬喻言辭，種種說法，所作",
    "T33n1716_01b:0691a01": "佛事，未曾暫廢。」種種性者，即是為人；種種欲",
    "T33n1716_01b:0691a02": "者，即是世界；種種行者，即是對治；種種憶想",
    "T33n1716_01b:0691a03": "分別，即是推理轉邪憶想得見第一義。兩",
    "T33n1716_01b:0691a04": "處明文，四義具足，而皆言為眾生說法，豈非",
    "T33n1716_01b:0691a05": "四悉檀設教之明證也！",
    "T33n1716_01b:0691a06": "△第二、別解五章。初釋名，為四：一、判通別。",
    "T33n1716_01b:0691a07": "二、定前後。三、出舊。四、正解。「妙法蓮華」名異",
    "T33n1716_01b:0691a08": "眾典，別也；俱稱為經，通也。立此二名，凡約",
    "T33n1716_01b:0691a09": "三意，謂教、行、理。從緣故教別，從說故教通；",
    "T33n1716_01b:0691a10": "從能契故行別，從所契故行通；理從名故",
    "T33n1716_01b:0691a11": "別，名從理故通。略說竟。夫教本應機，機宜",
    "T33n1716_01b:0691a12": "不同，故部部別異。金口梵聲，通是佛說。故通、",
    "T33n1716_01b:0691a13": "別二名也。約行者，泥洹真法寶，眾生以種種",
    "T33n1716_01b:0691a14": "門入。如五百比丘各說身因，佛言：無非正",
    "T33n1716_01b:0691a15": "說。三十二菩薩各入不二法門，文殊稱善。",
    "T33n1716_01b:0691a16": "《大論》明阿那波那皆是摩訶衍，以不可得故。",
    "T33n1716_01b:0691a17": "當知，從行則別，所契則同。求那跋摩云：「諸",
    "T33n1716_01b:0691a18": "論各異端，修行理無二」云云。約理者，理則不",
    "T33n1716_01b:0691a19": "二，名字非一。《智度》云：「般若是一法，佛說種",
    "T33n1716_01b:0691a20": "種名。」《大經》云：「解脫亦爾」多諸名字，如天帝",
    "T33n1716_01b:0691a21": "釋有千種名。名異故別，理一故通。今稱妙法",
    "T33n1716_01b:0691a22": "之經，即是教之通別。各賜諸子等一大車，",
    "T33n1716_01b:0691a23": "乘是寶乘，直至道場，即行之通別。或言實",
    "T33n1716_01b:0691a24": "相，或言佛知見、大乘家業、一地實事、寶所、繫",
    "T33n1716_01b:0691a25": "珠、平等大慧等，即是理之通別。約此三義，",
    "T33n1716_01b:0691a26": "故立兩名也。問：教主不同，設教亦異。云何",
    "T33n1716_01b:0691a27": "而言金口梵聲，名為教通？答：此有兩義：一、",
    "T33n1716_01b:0691a28": "當分，二、跨節。當分者，如三藏佛赴種種緣，",
    "T33n1716_01b:0691a29": "說種種教，緣異故教別，主一故教通。依此",
    "T33n1716_01b:0691b01": "教行，有能契、所契，種種名理，理無種種。經",
    "T33n1716_01b:0691b02": "言：「即脫纓珞，著弊垢衣。語言勤作，勿復餘",
    "T33n1716_01b:0691b03": "去，并加汝價，及塗足油。」此則身口行理齊",
    "T33n1716_01b:0691b04": "分而說，不得作餘解也。通、別、圓等，教、行、理，",
    "T33n1716_01b:0691b05": "當分亦爾。斯義易解，而理難融云云。二、跨節",
    "T33n1716_01b:0691b06": "者，何處別有四教主，各各身，各各口，各各說？",
    "T33n1716_01b:0691b07": "秪隱其無量功德莊嚴之身，現為丈六紫金",
    "T33n1716_01b:0691b08": "輝；不說甘恬、常樂之味，說於鹹酢、無常、辛",
    "T33n1716_01b:0691b09": "辣；棄王者服飾，執持糞器，名為方便。若開",
    "T33n1716_01b:0691b10": "方便門，示真實相，即向身是圓常之身，向法",
    "T33n1716_01b:0691b11": "是圓法。向行、向理，皆即真實。如此通是一音",
    "T33n1716_01b:0691b12": "之教，而小大差別。能契有長短，所契唯一。",
    "T33n1716_01b:0691b13": "極種種名、名一究竟；唯一究竟，應於眾名。",
    "T33n1716_01b:0691b14": "作如此論教、行、理通別者，相則難解，理則",
    "T33n1716_01b:0691b15": "易明云云。二、定妙法前後者，若從義便，應",
    "T33n1716_01b:0691b16": "先明法，却論其妙。下文云：「我法妙難思」，若",
    "T33n1716_01b:0691b17": "從名便，應先妙、次法。如欲美彼，稱為好",
    "T33n1716_01b:0691b18": "人。篤論無人，何所稱好？必應先人後好。",
    "T33n1716_01b:0691b19": "今題從名便故，先妙後法；解釋義便故，先",
    "T33n1716_01b:0691b20": "法後妙。雖復前後，亦不相乖云云。三、出舊",
    "T33n1716_01b:0691b21": "解，舊解甚多，略出四家：道場觀云：「應物說",
    "T33n1716_01b:0691b22": "三，三非真實，終歸其一，謂之無上，無上故",
    "T33n1716_01b:0691b23": "妙也。」引經云：「是乘微妙，清淨第一。於諸世間，",
    "T33n1716_01b:0691b24": "為無有上。」又云：「寄言譚於象外，而其體絕",
    "T33n1716_01b:0691b25": "精麁，所以稱妙。」又引經：「是法不可示，言辭",
    "T33n1716_01b:0691b26": "相寂滅。」會稽基云：「妙者，表同之稱也。昔三因",
    "T33n1716_01b:0691b27": "異趣，三果殊別，不得稱妙。」北地師云：「理則",
    "T33n1716_01b:0691b28": "非三，三教為麁，非三之旨為妙。」此意同而",
    "T33n1716_01b:0691b29": "辭弱。光宅雲云：「妙者，一乘因果法也。待昔因",
    "T33n1716_01b:0691c01": "果各有三麁，今教因果各有三妙。昔因果麁",
    "T33n1716_01b:0691c02": "者，因體狹，因位下，因用短。聲聞修四諦，支佛",
    "T33n1716_01b:0691c03": "修十二因緣，菩薩修六度，三因差別，不得",
    "T33n1716_01b:0691c04": "相收，因體是狹。昔第九無礙道中行，名菩",
    "T33n1716_01b:0691c05": "薩。伏道不斷，未出三界，故名因位下。第九",
    "T33n1716_01b:0691c06": "無礙，止伏四住。不伏無明，故言用短。是為",
    "T33n1716_01b:0691c07": "昔因三義故麁也。昔果麁者，體狹、位下、用短。",
    "T33n1716_01b:0691c08": "有餘、無餘，眾德不備，故言體狹。位在化城，",
    "T33n1716_01b:0691c09": "不出變易，故言位下。第九解脫，止除四住，",
    "T33n1716_01b:0691c10": "不破無明。又八十年壽，前不過恒沙，後不",
    "T33n1716_01b:0691c11": "倍上數，是故用短。是為昔果三義故麁。今",
    "T33n1716_01b:0691c12": "因體廣、位高、用長者，會三為一，收束萬善，",
    "T33n1716_01b:0691c13": "故言體廣。不止界內，無礙道中行，出於界",
    "T33n1716_01b:0691c14": "外，行菩薩道，故言位高。無礙伏惑，不止四",
    "T33n1716_01b:0691c15": "住，進伏無明，故用長。今因三義妙也。今果",
    "T33n1716_01b:0691c16": "三義妙者，體廣、位高、用長。體備萬德，眾善普",
    "T33n1716_01b:0691c17": "會，故言體廣。位至寶所，故言位高。斷五住",
    "T33n1716_01b:0691c18": "惑，神通延壽，利益眾生，故言用長。今果三",
    "T33n1716_01b:0691c19": "義故妙。即是一乘因果之法妙也。」今古諸釋，",
    "T33n1716_01b:0691c20": "世以光宅為長。觀南方釋大乘，多承肇、",
    "T33n1716_01b:0691c21": "什。肇、什多附通意。光宅釋妙，寧得遠乎？今",
    "T33n1716_01b:0691c22": "先難光宅，餘者望風云云。因體廣狹四難者：",
    "T33n1716_01b:0691c23": "若謂昔因體狹為麁，指何為昔？若指三藏",
    "T33n1716_01b:0691c24": "等，可然。若指《法華》已前皆稱為昔，此不應",
    "T33n1716_01b:0691c25": "爾。何者？《般若》說：「一切法皆摩訶衍，靡不運",
    "T33n1716_01b:0691c26": "載。」《思益》明「解諸法相，是菩薩遍行。」《華嚴》：「入法",
    "T33n1716_01b:0691c27": "界，不動祇洹。」《淨名》：「一念知一切法，是為坐",
    "T33n1716_01b:0691c28": "道場。」昔因如此，無所不收，若為是狹？若言",
    "T33n1716_01b:0691c29": "今因體廣，那忽言《法華》明一乘是了，不明",
    "T33n1716_01b:0692a01": "佛性是不了？那復言《法華》明緣因是滿，不",
    "T33n1716_01b:0692a02": "明了因是不滿？那復言前過恒沙，後倍上",
    "T33n1716_01b:0692a03": "數，猶是無常因？既以無常因，那得常果？因",
    "T33n1716_01b:0692a04": "果俱無常，此無常人，那見佛性？非了義故，",
    "T33n1716_01b:0692a05": "體不收行一。非滿字故，體不收教一。非",
    "T33n1716_01b:0692a06": "常住故，體不收人一。不見佛性故，體不",
    "T33n1716_01b:0692a07": "收理一。當知今因狹中之狹，狹則是麁；昔",
    "T33n1716_01b:0692a08": "體既廣，昔還是妙。此一難已知麁妙，薳復具",
    "T33n1716_01b:0692a09": "作後難耳。因位高下四難者：般若是無上明",
    "T33n1716_01b:0692a10": "呪，無等等明呪。上人應求上法，因教則不",
    "T33n1716_01b:0692a11": "下。《大論》云：「菩薩出三界外，受法性身，行菩",
    "T33n1716_01b:0692a12": "薩行。」因位則不下。《淨名》歎菩薩德，近無等",
    "T33n1716_01b:0692a13": "等佛自在慧；十方作魔王者，皆是住不可",
    "T33n1716_01b:0692a14": "思議解脫。則因人不下。《淨名》云：「雖成佛道，",
    "T33n1716_01b:0692a15": "轉法輪，而行菩薩道。」又云：「諸佛祕藏，無不",
    "T33n1716_01b:0692a16": "得入。」則見理不下。如是因位，四一皆高，云",
    "T33n1716_01b:0692a17": "何言麁？若言今因位高者，教那忽是第四",
    "T33n1716_01b:0692a18": "時？位那忽住無礙道伏無明？人那忽是生",
    "T33n1716_01b:0692a19": "死身，非法性身？理那忽無常，不見佛性？當",
    "T33n1716_01b:0692a20": "知，今因皆無四一，其位下而麁；昔因具四",
    "T33n1716_01b:0692a21": "一，高而妙。因用長短四難者，《釋論》云：「處處",
    "T33n1716_01b:0692a22": "說破無明三昧」，是教用長。是事不知，名為",
    "T33n1716_01b:0692a23": "無明。佛一切種智，知一切法，明、無明無二。",
    "T33n1716_01b:0692a24": "若知無明不可得，亦無無明，是為入不二",
    "T33n1716_01b:0692a25": "法門。是則行長。又一日行般若，如日照世，",
    "T33n1716_01b:0692a26": "勝螢火蟲。若人入薝蔔林，不嗅餘香，誰復",
    "T33n1716_01b:0692a27": "樂二乘功德？座不須禮，華不著身，皆是阿",
    "T33n1716_01b:0692a28": "惟越類。則人用長。色無邊故，般若亦無邊；受、",
    "T33n1716_01b:0692a29": "想、行、識無邊故，般若亦無邊。是則理長。當知，",
    "T33n1716_01b:0692b01": "昔教、行、人、理俱長，長故是妙。若謂今因用長，",
    "T33n1716_01b:0692b02": "那復言《法華》是覆相教，教則短；行覆相，行則",
    "T33n1716_01b:0692b03": "短；覆相不明佛性，理則短？四一既闕，今短",
    "T33n1716_01b:0692b04": "而麁；昔用既長，長則是妙。果體廣狹四難者，",
    "T33n1716_01b:0692b05": "若昔果體是有餘、無餘，不備眾德，為狹、為",
    "T33n1716_01b:0692b06": "麁者，此豈然乎？般若是佛母，十方佛皆護。《淨",
    "T33n1716_01b:0692b07": "名》云：「未曾聞此實相深經」，當知昔果體備",
    "T33n1716_01b:0692b08": "眾德也。若謂今果體廣，應備滿、了，何故復言",
    "T33n1716_01b:0692b09": "亦滿、不滿，亦了、不了？何故復言：佛果無常，亦",
    "T33n1716_01b:0692b10": "無我、樂、淨等。眾德缺然，廣義安在？若體廣",
    "T33n1716_01b:0692b11": "者，法身應遍一切處，何故復言壽止八十？或",
    "T33n1716_01b:0692b12": "七百阿僧祇灰斷入滅，去此不至彼耶？若",
    "T33n1716_01b:0692b13": "言體廣，應備五眼見佛性。當知今果闕",
    "T33n1716_01b:0692b14": "於四一，狹而是麁；將今望昔，昔還是妙。果",
    "T33n1716_01b:0692b15": "位高下四難者，今果位若高，設教何得在",
    "T33n1716_01b:0692b16": "第五教下？行那不出無常？人那不出變易？",
    "T33n1716_01b:0692b17": "理那不窮祕藏？當知今果之位闕四一，皆",
    "T33n1716_01b:0692b18": "下、皆麁；昔果位具四一，皆高、皆妙。果用長短",
    "T33n1716_01b:0692b19": "四難者，若今果用長，教何不明常住？行何",
    "T33n1716_01b:0692b20": "不頓破無明？人何不即是毘盧遮那？理何",
    "T33n1716_01b:0692b21": "不即是祕藏？當知今果無有妙法，豈非麁",
    "T33n1716_01b:0692b22": "耶云云？而復言神通延壽，是何神通？若作意",
    "T33n1716_01b:0692b23": "神通，同彼外道；若無漏神通，同彼小乘；若",
    "T33n1716_01b:0692b24": "實相神通，則非延、非不延，能延、能不延。能延，",
    "T33n1716_01b:0692b25": "何止延壽，而不延眼令見佛性？何不延舌",
    "T33n1716_01b:0692b26": "說於常住？眼不見性，則知非實相神通，非",
    "T33n1716_01b:0692b27": "麁何謂？前一難已知麁，後難重來耳。彼作",
    "T33n1716_01b:0692b28": "因果六種以判麁妙，又以四一專判妙。今",
    "T33n1716_01b:0692b29": "難其麁皆備四一，則昔麁非麁；難其妙全",
    "T33n1716_01b:0692c01": "無四一，則今妙非妙。於其一句，設四句難，",
    "T33n1716_01b:0692c02": "四六二十四耳。用彼矛盾，自相擊故，不盈",
    "T33n1716_01b:0692c03": "不縮，應爾許耳。",
    "T33n1716_01b:0692c04": "妙法蓮華經玄義卷第一下"
}