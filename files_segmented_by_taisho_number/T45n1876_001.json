{
    "T45n1876_001:0637a03": "修華嚴奧旨妄盡還源觀",
    "T45n1876_001:0637a05": "唐大薦福寺翻經沙門法藏述",
    "T45n1876_001:0637a06": "夫滿教難思，窺一塵而頓現；圓宗叵測，覩纖",
    "T45n1876_001:0637a07": "毫以齊彰。然用就體分，非無差別之勢；事依",
    "T45n1876_001:0637a08": "理顯，自有一際之形。其猶病起藥興，妄生智",
    "T45n1876_001:0637a09": "立；病妄則藥妄，舉空拳以止啼；心通則法",
    "T45n1876_001:0637a10": "通，引虛空而示遍。既覺既悟，何滯何通？百非",
    "T45n1876_001:0637a11": "息其攀緣，四句絕其增減，故得藥、病雙泯，靜、",
    "T45n1876_001:0637a12": "亂俱融，消能所以入玄宗，泯性相而歸法界。",
    "T45n1876_001:0637a13": "竊見玄綱浩瀚、妙旨希微，覽之者詎究其源，",
    "T45n1876_001:0637a14": "尋之者罕窮其際，是以真空滯於心首，恒為",
    "T45n1876_001:0637a15": "緣慮之場；實際居於目前，翻為名相之境。今",
    "T45n1876_001:0637a16": "者統收玄奧、囊括大宗，出經卷於塵中，轉",
    "T45n1876_001:0637a17": "法輪於毛處。明者，德隆於即日；昧者，望絕於",
    "T45n1876_001:0637a18": "多生；會旨者，山嶽易移；乖宗者，錙銖難入。輒",
    "T45n1876_001:0637a19": "以旋披往誥、[糸*丐]覿舊章，備三藏之玄文，憑五",
    "T45n1876_001:0637a20": "乘之妙旨，繁辭必削，缺義復全。雖則創集無",
    "T45n1876_001:0637a21": "疑，況乃先規有據，窮茲性海會彼行林，別舉",
    "T45n1876_001:0637a22": "六門通為一觀，參而不雜一際皎然，冀返迷",
    "T45n1876_001:0637a23": "方情同曉日，佩道君子俯而詳焉。今略明此",
    "T45n1876_001:0637a24": "觀，總分六門：先、列名；後、廣辨。一、顯一體，謂自",
    "T45n1876_001:0637a25": "性清淨圓明體。二、起二用：一者、海印森羅常",
    "T45n1876_001:0637a26": "住用；二者、法界圓明自在用。三、示三遍：一者、",
    "T45n1876_001:0637a27": "一塵普周法界遍；二者、一塵出生無盡遍；三",
    "T45n1876_001:0637a28": "者、一塵含容空有遍。四行四德：一者、隨緣妙",
    "T45n1876_001:0637a29": "用無方德；二者、威儀住持有則德；三者、柔和",
    "T45n1876_001:0637b01": "質直攝生德；四者、普代眾生受苦德。五、入五",
    "T45n1876_001:0637b02": "止：一者、照法清虛離緣止；二者、觀人寂怕絕",
    "T45n1876_001:0637b03": "欲止；三者、性起繁興法爾止；四者、定光顯現",
    "T45n1876_001:0637b04": "無念止；五者、事理玄通非相止。六、起六觀：一",
    "T45n1876_001:0637b05": "者、攝境歸心真空觀；二者、從心現境妙有觀；",
    "T45n1876_001:0637b06": "三者、心境祕密圓融觀；四者、智身影現眾緣",
    "T45n1876_001:0637b07": "觀；五者、多身入一境像觀；六者、主伴互現帝",
    "T45n1876_001:0637b08": "網觀。",
    "T45n1876_001:0637b09": "一、顯一體者，謂自性清淨圓明體。然此即是",
    "T45n1876_001:0637b10": "如來藏中法性之體，從本已來性自滿足，處",
    "T45n1876_001:0637b11": "染不垢、修治不淨，故云自性清淨。性體遍",
    "T45n1876_001:0637b12": "照無幽不燭，故曰圓明。又隨流加染而不垢，",
    "T45n1876_001:0637b13": "返流除染而不淨，亦可在聖體而不增，處凡",
    "T45n1876_001:0637b14": "身而不減。雖有隱顯之殊，而無差別之異。煩",
    "T45n1876_001:0637b15": "惱覆之則隱，智慧了之則顯。非生因之所生，",
    "T45n1876_001:0637b16": "唯了因之所了。《起信論》云：「真如自體，有大智",
    "T45n1876_001:0637b17": "慧，光明義故、遍照法界義故、真實識知義故、",
    "T45n1876_001:0637b18": "自性清淨心義故。」廣說如彼，故曰自性清淨",
    "T45n1876_001:0637b19": "圓明體也。",
    "T45n1876_001:0637b20": "自下依體起二用者，謂依前淨體起於二用。",
    "T45n1876_001:0637b21": "一者、海印森羅常住用。言海印者，真如本覺",
    "T45n1876_001:0637b22": "也。妄盡心澄萬象齊現，猶如大海因風起浪，",
    "T45n1876_001:0637b23": "若風止息，海水澄清無象不現。《起信論》云：「無",
    "T45n1876_001:0637b24": "量功德藏，法性真如海。」所以名為海印三昧",
    "T45n1876_001:0637b25": "也。《經》云：「森羅及萬象，一法之所印。」言一法者，",
    "T45n1876_001:0637b26": "所謂一心也，是心即攝一切世間出世間法，",
    "T45n1876_001:0637b27": "即是一法界大總相法門體，唯依妄念而有",
    "T45n1876_001:0637b28": "差別，若離妄念唯一真如，故言海印三昧也。",
    "T45n1876_001:0637b29": "《華嚴經》云：「或現童男童女形，天龍及以阿脩",
    "T45n1876_001:0637c01": "羅，乃至摩睺羅伽等，隨其所樂悉令見，眾生",
    "T45n1876_001:0637c02": "形相各不同，行業音聲亦無量，如是一切皆",
    "T45n1876_001:0637c03": "能現，海印三昧威神力。」依此義故，名海印三",
    "T45n1876_001:0637c04": "昧也。二者、法界圓明自在用，是華嚴三昧也，",
    "T45n1876_001:0637c05": "謂廣修萬行稱理成德，普周法界而證菩提。",
    "T45n1876_001:0637c06": "言華嚴者，華有結實之用，行有感果之能。",
    "T45n1876_001:0637c07": "今則託事表彰，所以舉華為喻。嚴者，行成",
    "T45n1876_001:0637c08": "果滿契理稱真，性相兩亡、能所俱絕，顯煥炳",
    "T45n1876_001:0637c09": "著，故名嚴也。良以非真流之行無以契真，何",
    "T45n1876_001:0637c10": "有飾真之行不從真起！此則真該妄末，行無",
    "T45n1876_001:0637c11": "不修，妄徹真源相無不寂，故曰法界圓明自",
    "T45n1876_001:0637c12": "在用也。《華嚴經》云：「嚴淨不可思議剎，供養一",
    "T45n1876_001:0637c13": "切諸如來，放大光明無有邊，度脫眾生亦無",
    "T45n1876_001:0637c14": "限，施戒忍進及禪定，智慧方便神通等，如是",
    "T45n1876_001:0637c15": "一切皆自在，以佛華嚴三昧力。」依此義故，名",
    "T45n1876_001:0637c16": "華嚴三昧也。",
    "T45n1876_001:0637c17": "三、示三遍者，謂依前二用，一一用中普周法",
    "T45n1876_001:0637c18": "界，故云遍也。言三遍者：一者、一塵普周法界",
    "T45n1876_001:0637c19": "遍。謂塵無自性攬真成立，真既無邊塵亦隨",
    "T45n1876_001:0637c20": "爾。《經》云：「華藏世界所有塵，一一塵中見法界，",
    "T45n1876_001:0637c21": "寶光現佛如雲集，此是如來剎自在。」準此義",
    "T45n1876_001:0637c22": "故，當知一塵普周法界也。二者、一塵出生無",
    "T45n1876_001:0637c23": "盡遍。謂塵無自體，起必依真，真如既具恒沙",
    "T45n1876_001:0637c24": "眾德，依真起用亦復萬差。《起信論》云：「真如者，",
    "T45n1876_001:0637c25": "自體有常樂我淨義故，清涼不變自在義故，",
    "T45n1876_001:0637c26": "具足如是過恒沙功德，乃至無有所少義故。」",
    "T45n1876_001:0637c27": "《經》云：「如此華藏世界海中，無問若山若河乃",
    "T45n1876_001:0637c28": "至樹林塵毛等處，一一無不皆是稱真如法界",
    "T45n1876_001:0637c29": "具無邊德。」依此義故，當知一塵，即理即事、即",
    "T45n1876_001:0638a01": "人即法、即彼即此、即依即正、即染即淨、即",
    "T45n1876_001:0638a02": "因即果、即同即異、即一即多、即廣即狹、即情",
    "T45n1876_001:0638a03": "即非情、既三身即十身。何以故？理事無礙、事",
    "T45n1876_001:0638a04": "事無礙，法如是故、十身互作自在用故，唯普",
    "T45n1876_001:0638a05": "眼之境界也。如上事相之中，一一更互相容",
    "T45n1876_001:0638a06": "相攝，各具重重無盡境界也。《經》云：「一切法門",
    "T45n1876_001:0638a07": "無盡海，同會一法道場中，如是法性佛所說，",
    "T45n1876_001:0638a08": "智眼能明此方便。」問：「據其所說，則一塵之上，",
    "T45n1876_001:0638a09": "理無不顯、事無不融，文無不釋、義無不通。今",
    "T45n1876_001:0638a10": "時修學之徒，云何曉悟達於塵處頓決群疑？",
    "T45n1876_001:0638a11": "且於一塵之上，何者是染？云何名淨？何者為",
    "T45n1876_001:0638a12": "真？何者稱俗？何者名生死？何者名涅槃？云何",
    "T45n1876_001:0638a13": "名煩惱？云何名菩提？云何名小乘法？云何名",
    "T45n1876_001:0638a14": "大乘法？請垂開決，聞所未聞！」答：「大智圓明覩",
    "T45n1876_001:0638a15": "纖毫而周性海，真源朗現處一塵而耀全身。",
    "T45n1876_001:0638a16": "萬法起必同時一際，理無前後。何以故？由此",
    "T45n1876_001:0638a17": "一塵虛相能翳於真，即是染也。由此塵相空",
    "T45n1876_001:0638a18": "無所有，即是淨也。由此塵性本體同如，即是",
    "T45n1876_001:0638a19": "真也。由此塵相緣生幻有，即是俗也。由於塵",
    "T45n1876_001:0638a20": "相念念遷變，即是生死。由觀塵相生滅相盡",
    "T45n1876_001:0638a21": "空無有實，即是涅槃。由塵相大小皆是妄心",
    "T45n1876_001:0638a22": "分別，即是煩惱。由塵相體本空寂緣慮自盡，",
    "T45n1876_001:0638a23": "即是菩提。由塵相體無遍計，即是小乘法也。",
    "T45n1876_001:0638a24": "由塵性無生無滅依他似有，即是大乘法也。",
    "T45n1876_001:0638a25": "如是略說，若具言之，假使一切眾生懷疑各",
    "T45n1876_001:0638a26": "異，一時同問如來，如來唯以一塵字而為解",
    "T45n1876_001:0638a27": "釋，宜深思之。」《經》云：「一切法門無盡海，一言演",
    "T45n1876_001:0638a28": "說盡無餘。」依此義故，名一塵出生無盡遍。三",
    "T45n1876_001:0638a29": "者、一塵含容空有遍。謂塵無自性即空也，幻",
    "T45n1876_001:0638a30": "相宛然即有也。良由幻色無體必不異空，真",
    "T45n1876_001:0638b01": "空具德徹於有表。觀色即空，成大智而不住",
    "T45n1876_001:0638b02": "生死；觀空即色，成大悲而不住涅槃；以色空",
    "T45n1876_001:0638b03": "無二，悲智不殊，方為真實也。《寶性論》云：「道",
    "T45n1876_001:0638b04": "前菩薩於此真空妙有，猶有三疑：一者、疑空",
    "T45n1876_001:0638b05": "滅色，取斷滅空。二者、疑空異色，取色外空。三",
    "T45n1876_001:0638b06": "者、疑空是物，取空為有。」今此釋云，色是幻色",
    "T45n1876_001:0638b07": "必不礙空，空是真空必不礙色；若礙於色即",
    "T45n1876_001:0638b08": "是斷空，若礙於空即是實色。如一塵既具如",
    "T45n1876_001:0638b09": "上真空妙有，當知一一塵等亦爾。若證此理，",
    "T45n1876_001:0638b10": "即得塵含十方無虧大小，念包九世延促同",
    "T45n1876_001:0638b11": "時，故得殊勝微言纖毫彰於圓教，奇特聖",
    "T45n1876_001:0638b12": "眾輕埃現於全軀，逈超言慮之端，透出筌罤",
    "T45n1876_001:0638b13": "之表。《經》云：「如有大經卷，量等三千界，在於一",
    "T45n1876_001:0638b14": "塵內，一切塵亦然。有一聰慧人，淨眼普明見，",
    "T45n1876_001:0638b15": "破塵出經卷，廣饒益眾生」等。若據理而言，",
    "T45n1876_001:0638b16": "即塵眾生妄計經卷即大智圓明，智體既其",
    "T45n1876_001:0638b17": "無邊，故曰量等三千界。依此義故，名一塵含",
    "T45n1876_001:0638b18": "容空有遍也。",
    "T45n1876_001:0638b19": "自下依此能遍之境而行四德，謂依前一塵",
    "T45n1876_001:0638b20": "能遍之境，而修四種行德。一者、隨緣妙用無",
    "T45n1876_001:0638b21": "方德。謂依真起用，廣利群生。眾生根器不等、",
    "T45n1876_001:0638b22": "受解萬差、樂欲不同，應機授法，應病與藥令",
    "T45n1876_001:0638b23": "得服行，《維摩經》中具明斯義。又以大悲故，名",
    "T45n1876_001:0638b24": "曰隨緣；以大智故，名為妙用；又大壞假名而",
    "T45n1876_001:0638b25": "常度眾生。故曰隨緣了知眾生性空，實無度",
    "T45n1876_001:0638b26": "者名為妙用；又理即事故名隨緣，事即理故",
    "T45n1876_001:0638b27": "名妙用；又真不違俗故隨緣，俗不違真故妙",
    "T45n1876_001:0638b28": "用；又依本起末故隨緣，攝末歸本故妙用。良",
    "T45n1876_001:0638b29": "以法無分齊，起必同時，真理不礙萬差，顯應",
    "T45n1876_001:0638b30": "無非一際，用則波騰鼎沸，全真體以運行；體",
    "T45n1876_001:0638c01": "則鏡淨水澄，舉隨緣而會寂。若曦光之流彩，",
    "T45n1876_001:0638c02": "無心而朗十方；如明鏡之端形，不動而呈萬",
    "T45n1876_001:0638c03": "像。故曰隨緣妙用無方德也。二者、威儀住持",
    "T45n1876_001:0638c04": "有則德。謂行住坐臥四威儀也。大乘八萬，小",
    "T45n1876_001:0638c05": "乘三千，為住持之楷模，整六和之紊緒，出三",
    "T45n1876_001:0638c06": "界之梯隥，越苦海之迅航，拯物導迷莫斯為",
    "T45n1876_001:0638c07": "最。但以金容匿彩、正教陵夷，傳授澆訛師於",
    "T45n1876_001:0638c08": "己見，致使教無綱紀，濫挹淳流，得失齊舉，妄",
    "T45n1876_001:0638c09": "參真淨，故令初學觸事成非，不依經律，混亂",
    "T45n1876_001:0638c10": "凡情，自陷陷他，甚可悲矣。故《瑜伽論》云：「非大",
    "T45n1876_001:0638c11": "沈非小浮，常住於正念根本眷屬，淨修梵行。」",
    "T45n1876_001:0638c12": "《華嚴經》云：「戒是無上菩提本，應當具足持淨",
    "T45n1876_001:0638c13": "戒。」《梵網經》云：「微塵菩薩眾，由是成正覺。」《起信",
    "T45n1876_001:0638c14": "論》云：「以知法性體無毀禁，是故隨順法性行",
    "T45n1876_001:0638c15": "尸波羅蜜，所謂不殺、不盜、不淫、不妄語，遠",
    "T45n1876_001:0638c16": "離貪瞋欺詐、諂曲邪見，亦應遠離憒閙，少欲",
    "T45n1876_001:0638c17": "知足，乃至小罪心生大怖，不得輕於如來所",
    "T45n1876_001:0638c18": "制禁戒，常護譏嫌不令眾生妄起過罪。」用此",
    "T45n1876_001:0638c19": "威儀住持以化眾生也。問：「準上文所說，真如",
    "T45n1876_001:0638c20": "一相，佛體無二，具足一切功德者，何故要須",
    "T45n1876_001:0638c21": "威儀等戒行耶？」答：「譬如大摩尼寶體性明淨，",
    "T45n1876_001:0638c22": "久被塵累，而有麁穢之垢。若人唯念寶性，不",
    "T45n1876_001:0638c23": "以種種磨治，終不得淨。真如之法體性空淨，",
    "T45n1876_001:0638c24": "久被無明煩惱垢染。若人唯念真如，不以持",
    "T45n1876_001:0638c25": "戒定慧種種熏修，終無淨時。準此義故，理須",
    "T45n1876_001:0638c26": "持戒也。」問：「出家五眾，超然出俗可具威儀。在",
    "T45n1876_001:0638c27": "家之流身纏俗網，寧無愆犯？」答：「出家之輩自",
    "T45n1876_001:0638c28": "有嚴科，在家之儔通持五戒。夫三歸五戒者，",
    "T45n1876_001:0638c29": "蓋是出苦海之津梁，趣涅槃之根本，作毘尼",
    "T45n1876_001:0638c30": "之漸次，為七眾之崇基，萬善藉此而生，寔佛",
    "T45n1876_001:0639a01": "法之平地。《經》云：『尸羅不清淨，三昧不現前。』當",
    "T45n1876_001:0639a02": "知戒為定體，慧為定用，三學圓備即證菩提。」",
    "T45n1876_001:0639a03": "《四分律》云：「第一持戒不毀犯，比丘威儀自端",
    "T45n1876_001:0639a04": "嚴，怨家之人不能近，若不如法即被訶。」依此",
    "T45n1876_001:0639a05": "義理，故云威儀住持有則德。三者、柔和質直",
    "T45n1876_001:0639a06": "攝生德。謂大智照真名為質直，大悲救物故",
    "T45n1876_001:0639a07": "曰柔和；又質直者，約本性不遷；柔和者，約隨",
    "T45n1876_001:0639a08": "流不滯，柔則伏滅煩惱，和則順理修行，用茲",
    "T45n1876_001:0639a09": "調和之法，以攝眾生也。又質直者，體無妄",
    "T45n1876_001:0639a10": "偽言行相符，蘊德居懷不拘名利，輕金若塊，",
    "T45n1876_001:0639a11": "重教逾珍，但為正業調生，速願自他圓滿，故",
    "T45n1876_001:0639a12": "曰柔和質直攝生德也。四者、普代眾生受苦",
    "T45n1876_001:0639a13": "德。謂修諸行法不為自身，但欲廣利群生冤",
    "T45n1876_001:0639a14": "親平等，普令斷惡備修萬行速證菩提。又菩",
    "T45n1876_001:0639a15": "薩大悲大願以身為質(音致)，於三惡趣，救贖一切",
    "T45n1876_001:0639a16": "受苦眾生要令得樂，盡未來際心無退屈，不",
    "T45n1876_001:0639a17": "於眾生希望毛髮報恩之心。《華嚴經》云：「廣大",
    "T45n1876_001:0639a18": "悲雲遍一切，捨身無量等剎塵，以昔劫海修",
    "T45n1876_001:0639a19": "行力，今此世界無諸垢。」謂眾生妄執，念念遷",
    "T45n1876_001:0639a20": "流名之為苦；菩薩教令了蘊空寂，自性本無，",
    "T45n1876_001:0639a21": "故云離苦。問：「眾生無邊，苦業無邊，云何菩薩",
    "T45n1876_001:0639a22": "而能普代眾生受苦？」答：「菩薩代眾生受苦者，",
    "T45n1876_001:0639a23": "由大悲方便力故，但以眾生妄執，不了業體",
    "T45n1876_001:0639a24": "從妄而生，無由出苦。菩薩教令修止觀兩門，",
    "T45n1876_001:0639a25": "心無暫替，因果喪亡，苦業無由得生，但令不",
    "T45n1876_001:0639a26": "入三塗，名為普代眾生受苦德也。」《雜集論》",
    "T45n1876_001:0639a27": "云：「於不堅堅覺，深住於顛倒，離煩惱所惱，得",
    "T45n1876_001:0639a28": "最上菩提。」已上明四種行德竟。",
    "T45n1876_001:0639a29": "自下攝用歸體入五止門。五止門者、謂依前",
    "T45n1876_001:0639b01": "能行四德之行，當相即空，相盡心澄而修止",
    "T45n1876_001:0639b02": "也。所言入者，性相俱泯，體周法界，入無入相",
    "T45n1876_001:0639b03": "名為入也。《華嚴經》云：「如來深境界，其量等虛",
    "T45n1876_001:0639b04": "空，一切眾生入，而實無所入。」又準入佛境界，",
    "T45n1876_001:0639b05": "《經》云：「入諸無相定，見諸法寂靜。常入平等故，",
    "T45n1876_001:0639b06": "敬禮無所觀。」此乃一切眾生本來無不在如",
    "T45n1876_001:0639b07": "來境界之中，更無可入也。如人迷故，謂東為",
    "T45n1876_001:0639b08": "西；乃至悟己，西即是東，更無別東而可入也。",
    "T45n1876_001:0639b09": "眾生迷故，謂妄可捨，謂真可入；乃至悟已，妄",
    "T45n1876_001:0639b10": "即是真，更無別真而可入也。此義亦爾，不入",
    "T45n1876_001:0639b11": "而入，故云入也。何以故？入與不入本來平等，",
    "T45n1876_001:0639b12": "同一法界也。《起信論》云：「若有眾生能觀無念",
    "T45n1876_001:0639b13": "者，是名入真如門也。」言五止者：一者、照法清",
    "T45n1876_001:0639b14": "虛離緣止。謂真諦之法本性空寂，俗諦之法",
    "T45n1876_001:0639b15": "似有即空，真俗清虛蕭然無寄，能緣智寂，所",
    "T45n1876_001:0639b16": "緣境空，心境不拘體融虛廓，正證之時，因緣",
    "T45n1876_001:0639b17": "俱離。《維摩經》云：「法不屬因，不在緣故。」依此義",
    "T45n1876_001:0639b18": "理，故云照法清虛離緣止也。二者、觀人寂怕",
    "T45n1876_001:0639b19": "絕欲止。謂五蘊無主名曰寂怕，空寂無求名",
    "T45n1876_001:0639b20": "為絕欲，故云觀人寂怕絕欲止也。三者、性起",
    "T45n1876_001:0639b21": "繁興法爾止。謂依體起用名為性起，起應萬",
    "T45n1876_001:0639b22": "差故曰繁興，古今常然名為法爾。謂真如之",
    "T45n1876_001:0639b23": "法，法爾隨緣，萬法俱興，法爾歸性，故曰性起",
    "T45n1876_001:0639b24": "繁興法爾止。《經》云：「從無住本立一切法。」即其",
    "T45n1876_001:0639b25": "義也。四者、定光顯現無念止。言定光者，謂一",
    "T45n1876_001:0639b26": "乘教中白淨寶網萬字輪王之寶珠，謂此",
    "T45n1876_001:0639b27": "寶珠體性明徹，十方齊照，無思成事，念者皆",
    "T45n1876_001:0639b28": "從；雖現奇功，心無念慮。《華嚴經》云：「譬如轉輪",
    "T45n1876_001:0639b29": "王，成就勝七寶，來處不可得，業性亦如是。」若",
    "T45n1876_001:0639c01": "有眾生，入此大止妙觀門中，無思無慮任運",
    "T45n1876_001:0639c02": "成事，如彼寶珠遠近齊照，分明顯現廓徹虛",
    "T45n1876_001:0639c03": "空，不為二乘外道塵霧煙雲之所障蔽，故曰",
    "T45n1876_001:0639c04": "定光顯現無念止也。五者、理事玄通非相止。",
    "T45n1876_001:0639c05": "謂幻相之事，無性之理，互隱互顯，故曰玄通。",
    "T45n1876_001:0639c06": "又、理由修顯故，事徹於理，行從理起，理徹",
    "T45n1876_001:0639c07": "於事，互存互奪，故曰玄通。玄通者，謂大智獨",
    "T45n1876_001:0639c08": "存體周法界，大悲救物萬行紛然。悲智雙融，",
    "T45n1876_001:0639c09": "性相俱泯，故曰理事玄通非相止也。上來明",
    "T45n1876_001:0639c10": "五止竟。",
    "T45n1876_001:0639c11": "自下依止起觀。問：「準上義理，依之修行，足",
    "T45n1876_001:0639c12": "為圓滿，云何更要入止觀兩門耶？」答：「《起信》云：",
    "T45n1876_001:0639c13": "『若修止者，對治凡夫住著世間，能捨二乘怯",
    "T45n1876_001:0639c14": "弱之見。若修觀者，對治二乘不起大悲狹劣",
    "T45n1876_001:0639c15": "之過，遠離凡夫不修善根。』以此義故，止觀兩",
    "T45n1876_001:0639c16": "門，共相成助，不相捨離。若不修止觀，無由",
    "T45n1876_001:0639c17": "得入菩提之路。《華嚴》云：『譬如金翅鳥，以左右",
    "T45n1876_001:0639c18": "兩翅鼓揚海水，令其兩闢觀諸龍眾，命將盡",
    "T45n1876_001:0639c19": "者而搏取之。如來出世亦復如是，以大止妙",
    "T45n1876_001:0639c20": "觀而為兩翅，鼓揚眾生大愛海水，令其兩闢",
    "T45n1876_001:0639c21": "觀諸眾生，根成熟者而度脫之。』依此義故，要",
    "T45n1876_001:0639c22": "修止觀也。」問：「止觀兩門既為宗要，凡夫初學",
    "T45n1876_001:0639c23": "未解安心，請示迷徒令歸正路。」答：「依《起信論》",
    "T45n1876_001:0639c24": "云：『若修止者，住於靜處端坐正意，不依氣",
    "T45n1876_001:0639c25": "息、不依形色、不依於空、不依地水火風，乃",
    "T45n1876_001:0639c26": "至不依見聞覺知，一切諸想隨念皆除，亦遣",
    "T45n1876_001:0639c27": "除想，以一切法本來無想，念念不生、念念不",
    "T45n1876_001:0639c28": "滅，亦不隨心外念境界，然後以心除心；心若",
    "T45n1876_001:0639c29": "馳散，即當攝來令歸正念。』常勤正念唯心識",
    "T45n1876_001:0640a01": "觀，一切魔境自然遠離。凡夫初學，邪正未分，",
    "T45n1876_001:0640a02": "魔網入心欺誑行者，又無師匠諮問莫憑，依",
    "T45n1876_001:0640a03": "四魔功將為正道，日月經久邪見既深，設遇",
    "T45n1876_001:0640a04": "良緣終成難改，沈淪苦海出離無由，深自察",
    "T45n1876_001:0640a05": "之無令暫替。」此義如《起信論》中說也。六、起六",
    "T45n1876_001:0640a06": "觀者，依前五門即觀之止，而起即止之觀。何",
    "T45n1876_001:0640a07": "以故？理事無礙，法如是故；定慧雙融，離分齊",
    "T45n1876_001:0640a08": "故；一多相即，絕前後故；大用自在，無障礙故。",
    "T45n1876_001:0640a09": "言六觀者，一者、攝境歸心真空觀。謂三界所",
    "T45n1876_001:0640a10": "有法，唯是一心造，心外更無一法可得，故曰",
    "T45n1876_001:0640a11": "歸心。謂一切分別但由自心，曾無心外境，能",
    "T45n1876_001:0640a12": "與心為緣。何以故？由心不起、外境本空。《論》云：",
    "T45n1876_001:0640a13": "「由依唯識故，境本無體故，真空義成；以塵無",
    "T45n1876_001:0640a14": "有故，本識即不生。」又《經》云：「未達境唯心，起種",
    "T45n1876_001:0640a15": "種分別，達境唯心已，分別即不生。知諸法唯",
    "T45n1876_001:0640a16": "心，便捨外塵相，由此息分別，悟平等真空。如",
    "T45n1876_001:0640a17": "世有醫王，以妙藥救病，諸佛亦如是，為物說",
    "T45n1876_001:0640a18": "唯心。」以此方知，由心現境，由境現心，心不至",
    "T45n1876_001:0640a19": "境，境不入心；當作此觀，智慧甚深，故曰攝境",
    "T45n1876_001:0640a20": "歸心真空觀也。二者、從心現境妙有觀。即事",
    "T45n1876_001:0640a21": "不滯於理，隨事成差。謂前門中攝相歸體，今",
    "T45n1876_001:0640a22": "此門中依體起用，具修萬行，莊嚴報土。又前",
    "T45n1876_001:0640a23": "門中攝相歸體，顯出法身；今此門中依體起",
    "T45n1876_001:0640a24": "用，修成報身，故曰從心現境妙有觀也。三者、",
    "T45n1876_001:0640a25": "心境祕密圓融觀。言心者謂無礙心，諸佛證",
    "T45n1876_001:0640a26": "之以成法身；境者謂無礙境，諸佛證之以成",
    "T45n1876_001:0640a27": "淨土。謂如來報身及所依淨土圓融無礙，或",
    "T45n1876_001:0640a28": "身現剎土，如《經》云：「一毛孔中無量剎，各有四",
    "T45n1876_001:0640a29": "洲四大海，須彌鐵圍亦復然，悉現其中無迫",
    "T45n1876_001:0640b01": "隘。」或剎現佛身，如《經》云：「華藏世界所有塵，一",
    "T45n1876_001:0640b02": "一塵中佛皆入，普為眾生起神變，毘盧遮那",
    "T45n1876_001:0640b03": "法如是。」就此門中，分為四句，如《玄談疏》中說。",
    "T45n1876_001:0640b04": "如是依正混融，無有分齊，謂前兩觀各述一",
    "T45n1876_001:0640b05": "邊；今此雙融會通心境，故曰心境祕密圓融",
    "T45n1876_001:0640b06": "觀也。四者、智身影現眾緣觀。謂智體唯一能",
    "T45n1876_001:0640b07": "鑑眾緣，緣相本空，智體照寂，諸緣相盡，如如",
    "T45n1876_001:0640b08": "獨存。謂有為之法，無不俱含真性，猶如日輪",
    "T45n1876_001:0640b09": "照現逈處虛空，有目之流無不覩見，生盲之",
    "T45n1876_001:0640b10": "輩亦蒙潤益，令知時節寒熱之期，草木無情",
    "T45n1876_001:0640b11": "悉皆滋長。如來智日亦復如是，故曰智身影",
    "T45n1876_001:0640b12": "現眾緣觀也。五者、多身入一鏡像觀。即事事",
    "T45n1876_001:0640b13": "無礙法界也。謂毘盧遮那十身互用，無有障",
    "T45n1876_001:0640b14": "礙也。《經》云：「或以自身作眾生身、國土身、業",
    "T45n1876_001:0640b15": "報身、聲聞身、緣覺身、菩薩身、如來身、智身、",
    "T45n1876_001:0640b16": "法身、虛空身。」如是十身隨舉一身攝餘九身，",
    "T45n1876_001:0640b17": "故曰多身入一鏡像觀。如一身有十身互作，",
    "T45n1876_001:0640b18": "一一毛孔，一一身分，一一支節中，皆有十身",
    "T45n1876_001:0640b19": "互作，或以眼處作耳處佛事，或以耳處作眼",
    "T45n1876_001:0640b20": "處佛事，鼻舌身意亦復如是。何以故？證此大",
    "T45n1876_001:0640b21": "止妙觀法力加持，得如是故。《經》云：「或以多身",
    "T45n1876_001:0640b22": "作一身，或以一身作多身，或以一身入多身，",
    "T45n1876_001:0640b23": "或以多身入一身。」非一身沒多身生，非多身",
    "T45n1876_001:0640b24": "沒一身生，皆由深定力故得有如是。或以異",
    "T45n1876_001:0640b25": "境入定同境起，或以同境入定異境起，或以",
    "T45n1876_001:0640b26": "一身入定多身起，或以多身入定一身起，故",
    "T45n1876_001:0640b27": "曰多身入一鏡像觀也。六者、主伴互現帝網",
    "T45n1876_001:0640b28": "觀。謂以自為主、望他為伴，或以一法為主、一",
    "T45n1876_001:0640b29": "切法為伴，或以一身為主、一切身為伴，隨舉",
    "T45n1876_001:0640c01": "一法即主伴齊收，重重無盡，此表法性重重",
    "T45n1876_001:0640c02": "影現，一切事中皆悉無盡，亦是悲智重重無",
    "T45n1876_001:0640c03": "盡也。如「善財童子，從祇桓林中漸次南行，至",
    "T45n1876_001:0640c04": "毘盧遮那莊嚴大樓閣前，暫時歛念，白彌勒",
    "T45n1876_001:0640c05": "菩薩言：『唯願大聖，開樓閣門令我得入。』彌勒",
    "T45n1876_001:0640c06": "彈指其門即開。善財入已，還閉如故。見樓閣",
    "T45n1876_001:0640c07": "中有百千樓閣，一一樓閣前各有彌勒菩薩，",
    "T45n1876_001:0640c08": "一一彌勒菩薩前各有善財童子，一一善財",
    "T45n1876_001:0640c09": "童子皆悉合掌在彌勒前。」以表法界重重猶",
    "T45n1876_001:0640c10": "如帝網無盡也。此明善財童子依此華嚴法",
    "T45n1876_001:0640c11": "界之理，修行位極頓證法界也。此舉一樓閣為",
    "T45n1876_001:0640c12": "主，一切樓閣為伴也，故云主伴互現帝網觀，",
    "T45n1876_001:0640c13": "亦是事事無礙觀也。此上所述六重觀門，舉",
    "T45n1876_001:0640c14": "一為主、餘五為伴，無有前後始終俱齊，隨入",
    "T45n1876_001:0640c15": "一門即全收法界。此理喻如圓珠穿為六孔，",
    "T45n1876_001:0640c16": "隨入一孔之中，即全收珠盡。此亦如是，開",
    "T45n1876_001:0640c17": "為六門，隨入一門即全收法界圓滿教理，法",
    "T45n1876_001:0640c18": "自爾故，善財一生皆全證故，卷舒無礙隱顯",
    "T45n1876_001:0640c19": "同時，一際絕其始終，出入亡於表裏。初心正",
    "T45n1876_001:0640c20": "覺，攝多生於剎那，十信道圓，一念該於佛地，",
    "T45n1876_001:0640c21": "致使地前菩薩觸事生疑，五百聲聞玄鑑絕",
    "T45n1876_001:0640c22": "分，融通無礙一多交參，圓證相應名為佛地。",
    "T45n1876_001:0640c23": "然此觀門名目無定，若據一體為名，即是海",
    "T45n1876_001:0640c24": "印炳現三昧門；若約二用而論，即名華嚴妙",
    "T45n1876_001:0640c25": "行三昧門；若據三遍為言，即是塵含十方三",
    "T45n1876_001:0640c26": "昧門；若準四德為名，即名四攝攝生三昧門；",
    "T45n1876_001:0640c27": "若約五止而言，即為寂用無礙三昧門；若取",
    "T45n1876_001:0640c28": "六觀為名，即是佛果無礙三昧門。如是等義",
    "T45n1876_001:0640c29": "隨德立名，據教說為六觀。隨入一門眾德咸",
    "T45n1876_001:0641a01": "具，無生既顯幻有非亡，攝法界而一塵收，舉",
    "T45n1876_001:0641a02": "一身而十身現，如斯等義非情所圖，識盡見",
    "T45n1876_001:0641a03": "除思之可見。余雖不敏素翫茲經，聊伸偶木",
    "T45n1876_001:0641a04": "之文，式集彌天之義。頌曰：",
    "T45n1876_001:0641a05": "　備尋諸教本，　　集茲華嚴觀，",
    "T45n1876_001:0641a06": "　文約義無缺，　　智者當勤學。",
    "T45n1876_001:0641a07": "修華嚴奧旨妄盡還源觀"
}