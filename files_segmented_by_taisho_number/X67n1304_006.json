{
    "X67n1304_006:0364c11": "林泉老人評唱丹霞淳禪師頌古虗空集卷六",
    "X67n1304_006:0364c13": "後學性一閱",
    "X67n1304_006:0364c14": "生生道人梓",
    "X67n1304_006:0364c15": "第八十一則　淨眾蓮花(花菓)",
    "X67n1304_006:0364c16": "示眾云。顯晦殊途終無異蕚。細細商量欵欵卜度。欲",
    "X67n1304_006:0364c17": "出還同未出時。任伊水底胡撈摸。",
    "X67n1304_006:0364c18": "舉僧問淨眾禪師。蓮花未出水時如何(八八六十四)。眾",
    "X67n1304_006:0364c19": "云菡萏滿池流(灘下接取)。僧云出水後如何(九九八十一)。眾",
    "X67n1304_006:0364c20": "云葉落不知秋(無意凉人人自凉)。",
    "X67n1304_006:0364c21": "師舉參同契云。承言須會宗。勿自立規矩。觸目不會",
    "X67n1304_006:0364c22": "道。運足焉知路。若也於斯履踐明白。開口動舌自知",
    "X67n1304_006:0364c23": "下落。皆為慈悲之故有落草之談。有僧曾問智門光",
    "X67n1304_006:0364c24": "祚禪師。蓮花未出水時如何。門云蓮花。僧云出水後",
    "X67n1304_006:0365a01": "如何。門云荷葉。天童拈云。靈龜無卦兆。空殼不勞鑽。",
    "X67n1304_006:0365a02": "拈淨眾前段云。李陵持漢節。潘閬倒騎驢。林泉道。世",
    "X67n1304_006:0365a03": "情看冷暖。人面逐高低。若是桶底脫的人。自然七通",
    "X67n1304_006:0365a04": "八達了無凝滯。不見道。有句非宗旨。無言絕聖凡。本",
    "X67n1304_006:0365a05": "欲教伊超情離見去偽存真。扳倒繫驢橛。掣脫黃金",
    "X67n1304_006:0365a06": "索。左右既逢原。縱橫難執捉。若能恁麼。何必隨言定",
    "X67n1304_006:0365a07": "旨逐語分宗。本無情緒縈纏。豈有意根滋孕。論甚池",
    "X67n1304_006:0365a08": "心沼內岸側堤邊。風遞清香。波搖素艶。任遊人之採",
    "X67n1304_006:0365a09": "折。信蘭棹之挨排。但能離染絕塵。自不拖泥帶水。還",
    "X67n1304_006:0365a10": "見麼。五月臨平山下路。果然無數滿汀洲。頌曰。",
    "X67n1304_006:0365a11": "白藕未萌非隱的(隱而彌彰)。紅花出水不當陽(顯而不露)。遊",
    "X67n1304_006:0365a12": "人莫用傳消息(何必忉忉)。自有清風遞遠香(牢收鼻孔)。",
    "X67n1304_006:0365a13": "師云。真如不變何礙隨緣。當體本空何妨成事。未萌",
    "X67n1304_006:0365a14": "時元非隱的。近覩分明。出水處那肯當陽。遠觀不審。",
    "X67n1304_006:0365a15": "若具正法眼。必證涅槃心。畫船雖唱採蓮歌。蘭棹撥",
    "X67n1304_006:0365a16": "殘新水令。稀逢賞鑒難遇知音。徒勞趂閧遊人。不必",
    "X67n1304_006:0365a17": "妄傳消息。自有清風匝地綠漪連空。看時暗遞遠香",
    "X67n1304_006:0365a18": "來。歷劫使伊恓省去。休便尋言逐句。直須叱妙呵玄。",
    "X67n1304_006:0365a19": "當設化城示渠寶所。還識芙蕖本來面目麼。對人風",
    "X67n1304_006:0365a20": "味渾消洒。誰信芳姿似六郎。",
    "X67n1304_006:0365a21": "第八十二則　同安二機(對機)",
    "X67n1304_006:0365a22": "示眾云。有句無句如藤倚樹。忽然樹倒藤枯。未審句",
    "X67n1304_006:0365a23": "歸何處。非同老鼠入油缸。他家別有通霄路。且道誰",
    "X67n1304_006:0365a24": "能縱橫自在。",
    "X67n1304_006:0365b01": "舉僧問同安志禪師。二機不到處如何舉唱(不是知音",
    "X67n1304_006:0365b02": "人不知)。安云。偏處不逢。玄中不失(兩頭俱坐斷。獨露一真常)。",
    "X67n1304_006:0365b03": "師云。洪州同安志禪師。嗣先同安丕禪師。丕將示寂",
    "X67n1304_006:0365b04": "上堂曰。多子塔前宗子秀。五老峰前事若何。三舉未",
    "X67n1304_006:0365b05": "有對者。末後師出曰。夜明簾外排斑立。萬里歌謠道",
    "X67n1304_006:0365b06": "太平。丕曰須是這驢漢始得。住後僧問二機不到處",
    "X67n1304_006:0365b07": "如何舉唱。這僧若是動絃別曲。何消品笛搊箏。為也",
    "X67n1304_006:0365b08": "認影逐聲。不免無事生事。所以對他道。偏處不逢玄",
    "X67n1304_006:0365b09": "中不失。這僧若是無手能遮日。釣鰲不犯竿的漢。便",
    "X67n1304_006:0365b10": "能委悉不逢不失底道理。不見僧問風穴。語默涉離",
    "X67n1304_006:0365b11": "微。如何通不犯。穴云。常憶江南三月裏。鷓鴣啼處百",
    "X67n1304_006:0365b12": "花香。一則和光惹事。一則刮篤成家。一則有意氣時",
    "X67n1304_006:0365b13": "添意氣。一則不風流處轉風流。於此四句語中若不",
    "X67n1304_006:0365b14": "沾牙著齒。便能見性識心。不消攫霧拏雲。何必追風",
    "X67n1304_006:0365b15": "捕影。汝若不信。請問丹霞。頌曰。",
    "X67n1304_006:0365b16": "這邊那畔總難逢(他日尋不得。有時還自來)。一句無私不處中",
    "X67n1304_006:0365b17": "(爭肯坐着)。紅日暮沉西嶂外(箇裏十分忘影像)。空留孤影照溪",
    "X67n1304_006:0365b18": "東(就中一點最分明)。",
    "X67n1304_006:0365b19": "師云。不居南北與東西。透脫無依類莫齊。覺照圓明",
    "X67n1304_006:0365b20": "活鱍鱍。何勞垂手強提携。咦。周遍十方心不在一切",
    "X67n1304_006:0365b21": "處。豈止這邊那畔難逢而已哉。既云一句無私。想必",
    "X67n1304_006:0365b22": "十分有理。不見道。夜深不向蘆灣宿。逈出中間與兩",
    "X67n1304_006:0365b23": "頭。非彼此之可評量。非放縱之可計較。飄飄一葉隱",
    "X67n1304_006:0365b24": "顯全該。浩浩千江往來無間。須知遠烟浪。別有好思",
    "X67n1304_006:0365c01": "量。所以道。風力扶帆行不棹。笛聲喚月下滄洲。一任",
    "X67n1304_006:0365c02": "西沉東涌。嶂外溪心非唯孤影團團。況乃清光耿耿。",
    "X67n1304_006:0365c03": "隨流得妙住岸不迷。當此之際。想四智之難明。忖二",
    "X67n1304_006:0365c04": "機之不到。同安舉唱千載徽猷。誰是知音肯來斷和。",
    "X67n1304_006:0365c05": "還知麼。胡笳不犯宮商曲。玉笛同將劫外吹。",
    "X67n1304_006:0365c06": "第八十三則　廣德言語(對機)",
    "X67n1304_006:0365c07": "示眾云。會得也目前包裹。會不得也目前包裹。若能",
    "X67n1304_006:0365c08": "秉此權衡。莫不深明至理。有靈籠剔透者向未開口",
    "X67n1304_006:0365c09": "時薦取。",
    "X67n1304_006:0365c10": "舉僧問廣德義禪師。古人云。言語道斷。非去來今。",
    "X67n1304_006:0365c11": "此理如何(低聲低聲)。德云。彌勒涅槃知幾劫。護明猶未",
    "X67n1304_006:0365c12": "降迦維(昔本不曾生。今亦未甞滅)。",
    "X67n1304_006:0365c13": "師舉三祖大師信心銘結句云。信心不二。不二信心。",
    "X67n1304_006:0365c14": "言語道斷。非去來今。這僧借此以為問端。故廣德不",
    "X67n1304_006:0365c15": "負初心分明指示。雖是問在答處答在問處。不可以",
    "X67n1304_006:0365c16": "有意求。不可以無意會。不可以尋言逐句違背真宗。",
    "X67n1304_006:0365c17": "不可以究妙窮玄差殊妙趣。有偈云。薩埵超十一。雪",
    "X67n1304_006:0365c18": "山越六雙。淹泥超八劫。餘九石門傍。昔釋迦因中為",
    "X67n1304_006:0365c19": "薩埵王子時。捨身餵餓虎超彌勒十一劫。雪山六年",
    "X67n1304_006:0365c20": "苦行超十二劫。值然燈出世布髮淹泥超八劫。翹足",
    "X67n1304_006:0365c21": "贊底沙。世尊入火光三昧定說偈曰。天地此界多聞",
    "X67n1304_006:0365c22": "室。逝宮天處十方無。丈夫牛王大沙門。尋地山林遍",
    "X67n1304_006:0365c23": "無等。即超彌勒九劫。釋迦未成佛時號護明菩薩。離",
    "X67n1304_006:0365c24": "兜率天宮降迦維羅國。隨父王姓故曰釋迦。昔與彌",
    "X67n1304_006:0366a01": "勒菩薩同時發心。由釋迦修行猛利超彌勒四十劫",
    "X67n1304_006:0366a02": "也。今此反用意。蓋宗門有所謂也。林泉道。休從兔角",
    "X67n1304_006:0366a03": "詢長短。莫向空花問淺深。是是非非何日了。本無過",
    "X67n1304_006:0366a04": "現可縈心。頌曰。",
    "X67n1304_006:0366a05": "妙湛圓明第一機(落七落八)。降生成道涅槃時(原始要終。一併",
    "X67n1304_006:0366a06": "拈出)。迦維摩竭雙林樹(生滅滅已。寂滅為樂)。認著元來不是伊",
    "X67n1304_006:0366a07": "(枉勞心力)。",
    "X67n1304_006:0366a08": "師云。示跡迦維羅。成道摩竭陁。說法波羅奈。入滅拘",
    "X67n1304_006:0366a09": "尸羅。此皆從妙湛圓明第一機處。弄暫時光影應物",
    "X67n1304_006:0366a10": "現形而已。昔護明菩薩應運適至。即遣金團天子選",
    "X67n1304_006:0366a11": "示生處。乃以迦維羅衛國處閻浮提中白淨飯王種",
    "X67n1304_006:0366a12": "剎帝利家世胄綿遠。聖后摩耶具大人相。堪為父母。",
    "X67n1304_006:0366a13": "菩薩乃捨天壽。聖后是夕夢菩薩乘旃檀樓閣日輪",
    "X67n1304_006:0366a14": "王象趣於右脇。及期詣嵐毗尼園無憂樹下。其花方",
    "X67n1304_006:0366a15": "妍后欲取之。舉手聖自右脇示生。當周昭王二十四",
    "X67n1304_006:0366a16": "年四月八日也。神龍澍水以浴之。地涌金蓮以承之。",
    "X67n1304_006:0366a17": "周行七步手指天地。作師子吼。天上天下唯我獨尊。",
    "X67n1304_006:0366a18": "後出家逾城至檀特山修道。始於阿藍迦藍處三年。",
    "X67n1304_006:0366a19": "學無所有處。知非便捨。復至鬱頭藍弗處三年。學非",
    "X67n1304_006:0366a20": "非想定。知非亦捨。又至象頭山同諸外道日食麻麥",
    "X67n1304_006:0366a21": "經於六年。故經云。以無心意無受行而悉摧伏諸外",
    "X67n1304_006:0366a22": "道。先歷試邪法。示諸方便。發諸異見。令至菩提。普集",
    "X67n1304_006:0366a23": "經云。菩薩於二月八日明星出時。成無上道。號天人",
    "X67n1304_006:0366a24": "師。時年三十矣。當穆王二年癸未歲。既而於鹿野苑",
    "X67n1304_006:0366b01": "中為憍陳如等五人轉四諦法輪。皆證道果。自摩竭",
    "X67n1304_006:0366b02": "陀及波羅奈至拘尸那化緣已畢。示現有疾。於熈連",
    "X67n1304_006:0366b03": "河側娑羅雙樹間右脇累足泊然大寂。此皆示相門",
    "X67n1304_006:0366b04": "中誘迷導物。擬議認著是皆蹉過。不見道。如來者無",
    "X67n1304_006:0366b05": "所從來亦無所去。故名如來。還知言語道斷非去來",
    "X67n1304_006:0366b06": "今處麼。一堂風冷淡。千古意分明。",
    "X67n1304_006:0366b07": "第八十四則　廣德久負(鏡扇)",
    "X67n1304_006:0366b08": "示眾云。無價寶珠沉埋衣內。甘受貧窮可怜迷昧。有",
    "X67n1304_006:0366b09": "朝一日酒醒時。方信相知心不背。有具眼者麼。",
    "X67n1304_006:0366b10": "舉僧問廣德。久負不逢時如何(慚惶殺人)。德云。扇開人",
    "X67n1304_006:0366b11": "不遇。陋巷莫能收(難尋恰好)。",
    "X67n1304_006:0366b12": "師云。歷歷心珠射斗牛。襟懷祕隱幾經秋。可怜塵昧",
    "X67n1304_006:0366b13": "人難識。覿面相呈祇恁休。蓋為情存向背見愛偏枯。",
    "X67n1304_006:0366b14": "雖然用意多時。爭奈當頭蹉過。若解慎初護末返本",
    "X67n1304_006:0366b15": "還源。百草頭薦得老僧。閙市裏識取天子。不見布袋",
    "X67n1304_006:0366b16": "和尚道。彌勒真彌勒。化身千百億。時時示時人。時人",
    "X67n1304_006:0366b17": "皆不識。爭免武帝道。見之不見逢之不逢。今之古之",
    "X67n1304_006:0366b18": "悔之恨之。這僧問處以己方人。自來首身豈干我事。",
    "X67n1304_006:0366b19": "所以廣德道。扇開人不遇陋巷莫能收。此亦偏處不",
    "X67n1304_006:0366b20": "逢玄中不失之本意也。雖是隱而彌彰。顯而不露。亦",
    "X67n1304_006:0366b21": "須定隻宗眼始得。頌曰。",
    "X67n1304_006:0366b22": "妙體堂堂相好全(描不成畵不就)。青霄獨步躡金蓮(悉達猶在)。",
    "X67n1304_006:0366b23": "千華臺上猶慵坐(既能脫塵離俗)。弊垢襴衫豈肯穿(〔經〕不黏皮",
    "X67n1304_006:0366b24": "著骨)。",
    "X67n1304_006:0366c01": "師云。磊磊落落巍巍堂堂。具大人相萬德全彰。非一",
    "X67n1304_006:0366c02": "朝一夕蘊藉妙體之相好者也。蓋自無始以來人人",
    "X67n1304_006:0366c03": "本有箇箇不無。但不辜負己靈埋沒家寶。何時不於",
    "X67n1304_006:0366c04": "青霄獨步足躡金蓮。所以道高高標不出。杳杳望難",
    "X67n1304_006:0366c05": "窮。千花臺上懶坐正偏床。百寶堦前倦行芳草地。何",
    "X67n1304_006:0366c06": "況弊垢襴衫腲脮襟袖出。乖弄醜玷辱門風。可憐留",
    "X67n1304_006:0366c07": "戀色塵中。傷感奔馳形影裏。雖是撞頭磕額。還同背",
    "X67n1304_006:0366c08": "父尋耶。林泉恁麼分析將來。汝還認得也無。頭頭垂",
    "X67n1304_006:0366c09": "示處。子細好生觀。",
    "X67n1304_006:0366c10": "第八十五則　廣德波浪(舟楫)",
    "X67n1304_006:0366c11": "示眾云。汪汪洋洋莽莽蕩蕩。無涯無岸非淺非深。莫",
    "X67n1304_006:0366c12": "有截流得度者麼。",
    "X67n1304_006:0366c13": "舉僧問廣德周禪師。波浪之中如何得妙(風力扶帆行不",
    "X67n1304_006:0366c14": "棹。笛聲喚月下滄洲)。德云。橈棹不施兼底脫。往來終不借浮",
    "X67n1304_006:0366c15": "囊(雖道過河須用筏。那知到岸不須船)。",
    "X67n1304_006:0366c16": "師云。心源浩渺性海澄渟。識智掀揚業風飄蕩。使六",
    "X67n1304_006:0366c17": "道四生沉淪生死無有出期。古不云乎。張愚癡帆。隨",
    "X67n1304_006:0366c18": "無明流。入生死海。這僧問處恐中此疾。故求妙藥。所",
    "X67n1304_006:0366c19": "以廣德依方修合對證評量道。橈棹不施兼底脫。往",
    "X67n1304_006:0366c20": "來終不借浮囊。只如廣德恁麼道。是答他話是與他",
    "X67n1304_006:0366c21": "說。是格外說話是就上商量。具眼者辨看。不見洞山",
    "X67n1304_006:0366c22": "道。切忌從他覔。迢迢與我疎。我今獨自往。處處得逢",
    "X67n1304_006:0366c23": "渠。渠今正是我。我今不是渠。應須恁麼會。方得契如",
    "X67n1304_006:0366c24": "如。當時洞山過水覩影大悟。此豈非波浪之中得妙",
    "X67n1304_006:0367a01": "者也。據洞山具此神通得大三昧。何借浮囊而得渡",
    "X67n1304_006:0367a02": "邪。其餘道不到處分付丹霞。頌曰。",
    "X67n1304_006:0367a03": "一句相酬難取則(且忌道着)。輪王不化閻浮國(至治無為)。無",
    "X67n1304_006:0367a04": "邊剎海浪痕平(一體同觀)。獨駕泥牛耕月色(無〔力〕始是功)。",
    "X67n1304_006:0367a05": "師云。三句明一句。一句明三句。三一不相涉。分明向",
    "X67n1304_006:0367a06": "上路。只如向上一路合作麼生。登陟出門總是長安",
    "X67n1304_006:0367a07": "道。緊繫芒鞋慢慢行。恁麼相酬是堪取則不堪取則。",
    "X67n1304_006:0367a08": "諸人試定當看。若也定當得下。如輪王出世至化無",
    "X67n1304_006:0367a09": "為。遍閻浮提不治而不亂。不言而自信。不化而自行。",
    "X67n1304_006:0367a10": "設使無邊剎海莫不風恬浪靜。雖則獨駕泥牛而耕",
    "X67n1304_006:0367a11": "月色。一任無中出有空裏拿雲。不犯宮商自歌自彈。",
    "X67n1304_006:0367a12": "可謂語帶玄而無路。舌頭談而不談。當於忘功業。超",
    "X67n1304_006:0367a13": "語默。出是非。離得失處著意參詳。便見丹霞針線功",
    "X67n1304_006:0367a14": "夫。還端的麼。無目綉雙鳳。冲虗透碧霄。",
    "X67n1304_006:0367a15": "第八十六則　雲光作牛(牛鹿)",
    "X67n1304_006:0367a16": "示眾云。因不收。果不管。逈出常情。把得住。放得行。非",
    "X67n1304_006:0367a17": "同別報。當可就中委悉。不應相上觀瞻。具眼禪和豈",
    "X67n1304_006:0367a18": "容造次。",
    "X67n1304_006:0367a19": "舉僧問石門徹禪師。雲光作牛意旨如何(吽)。門云。",
    "X67n1304_006:0367a20": "陋巷不騎金色馬。迴途却著破襴衫(改頭換面人難識。只是東",
    "X67n1304_006:0367a21": "村李二郎)。",
    "X67n1304_006:0367a22": "師云。異類橫身作者知。休隨形質強支離。本來真性",
    "X67n1304_006:0367a23": "無移易。枉被皮毛占殺伊。師一日上堂云。一切眾生",
    "X67n1304_006:0367a24": "本源佛性。譬如明月當空。祇為浮雲翳障不得顯現。",
    "X67n1304_006:0367b01": "為明為照為道為路。為舟為楫為依為止。一切眾生",
    "X67n1304_006:0367b02": "本源佛性亦復如是。時汾陽昭和尚在眾出問。明月",
    "X67n1304_006:0367b03": "海雲遮不得。舒光直透水晶宮時如何。曰。石壁山河",
    "X67n1304_006:0367b04": "非障礙。閻浮界外任昇騰。云。千聖共傳沒底鉢。時人",
    "X67n1304_006:0367b05": "皆唱太平歌。曰太平曲子如何唱。云不墮五音非關",
    "X67n1304_006:0367b06": "六律。曰還有人和得麼。云請和尚不恡慈悲。曰仁者",
    "X67n1304_006:0367b07": "善自保任。林泉道。出群須是英靈漢。敵聖還他師子",
    "X67n1304_006:0367b08": "兒。舊說雲光法師坦率自怡不事戒律。誌公謂曰。出",
    "X67n1304_006:0367b09": "家何為。光曰吾不齋而齋。食而非食。後招報作牛拽",
    "X67n1304_006:0367b10": "車於泥中。誌公召曰雲光。牛舉頭。公曰何不言拽而",
    "X67n1304_006:0367b11": "非拽。牛墮淚號咷而逝。林泉道。當時解扯芒繩斷。蹄",
    "X67n1304_006:0367b12": "角分明索許伊。所以石門道。陋巷不騎金色馬。迴途",
    "X67n1304_006:0367b13": "却著破襴衫。恰似道佛祖位中留不住。却於異類受",
    "X67n1304_006:0367b14": "輪回。入鄽垂手悲心重。幸勿臨機莫左猜。賴有丹霞",
    "X67n1304_006:0367b15": "為伊雪屈。頌曰。",
    "X67n1304_006:0367b16": "瑞草叢中懶欲眠(任伊[跳兆+孛]跳)。徐行處處任翛然(縱橫自在)。披",
    "X67n1304_006:0367b17": "毛戴角人難識(罕逢明鑑)。為報芒童不用鞭(何消費力)。",
    "X67n1304_006:0367b18": "師云。兀兀無知水牯牛。縱橫爭肯混常流。何勞溪上",
    "X67n1304_006:0367b19": "東西牧。一縱鼻繩六不收。由是瑞草叢中懶欲眠而",
    "X67n1304_006:0367b20": "優遊自在。靈苗科裏聊舉步而放蕩逍遙。著意而來",
    "X67n1304_006:0367b21": "徐行而往。莫不翛然洒落。無非豁爾安閑。壠雲耕月",
    "X67n1304_006:0367b22": "而妙絕功勳。戴角披毛而微通玄奧。溈山書字意在",
    "X67n1304_006:0367b23": "其中。王老橫身情知在內。何必芒童鞭起。那消野父",
    "X67n1304_006:0367b24": "愁耘。空劫地無畔無邊。中心樹非榮非悴。任伊履踐",
    "X67n1304_006:0367c01": "看我抽牽。在今時而不落今時。居物外而豈留物外。",
    "X67n1304_006:0367c02": "非止優哉悠哉。況乃快矣樂矣。只如恁麼。還解受用",
    "X67n1304_006:0367c03": "也無。飢飡嫩草無拘繫。渴飲寒泉任往還。",
    "X67n1304_006:0367c04": "第八十七則　太原數家(齋粥)",
    "X67n1304_006:0367c05": "示眾云。情存向背就中便有高低。見處偏枯箇裏非",
    "X67n1304_006:0367c06": "無逆順。他既舒心捨施。汝應普例均攤。莫有不生異",
    "X67n1304_006:0367c07": "念者麼。",
    "X67n1304_006:0367c08": "舉僧問太原隱禪師。數家檀越請。未審赴誰家(撒手",
    "X67n1304_006:0367c09": "懸崖下。分身萬象中)。原云。月印千江水。門門盡有僧(一即一切。一切",
    "X67n1304_006:0367c10": "即一)。",
    "X67n1304_006:0367c11": "師云。三祖大師道。至道無難。唯嫌揀擇。但不憎愛。洞",
    "X67n1304_006:0367c12": "然明白。既能垂意伸三請。那比飢鷹待一呼。況賓頭",
    "X67n1304_006:0367c13": "盧尊者日赴四天下供。何止數家而已哉。這僧小器",
    "X67n1304_006:0367c14": "不大量。僻執不通方。都來數家却早應副不下。若非",
    "X67n1304_006:0367c15": "太原卒難祗對。雖道月印千江水門門盡有僧。已往",
    "X67n1304_006:0367c16": "觀來。特似將高就下。屈己從他。借路經過藉言顯理。",
    "X67n1304_006:0367c17": "若能出情量離言詮。忽規模超語默邊會得。自不破",
    "X67n1304_006:0367c18": "珠求影記劒刻舟。權向今時路頭呼么喝六配紫抽",
    "X67n1304_006:0367c19": "青。莫便作合頭語繫驢橛般折倒。舜老夫初自洞山",
    "X67n1304_006:0367c20": "來武昌求乞。先至一居士家。居士高行為郡所敬。意",
    "X67n1304_006:0367c21": "所與奪莫不從之。乞士至必首謁之。舜老夫方年少。",
    "X67n1304_006:0367c22": "不知其飽參頗易之。居士曰老漢有一語問上人。語",
    "X67n1304_006:0367c23": "相契則開疏。如不契即請却還新豐。問古鏡已磨時",
    "X67n1304_006:0367c24": "如何。曰照天照地。未磨時如何。曰黑如漆。居士曰却",
    "X67n1304_006:0368a01": "請還山。舜即馳歸舉似聦禪師。聦為代語。舜即趍問",
    "X67n1304_006:0368a02": "曰古鏡未磨時如何。聦曰此去漢陽不遠。磨後如何。",
    "X67n1304_006:0368a03": "曰黃鶴樓前鸚鵡洲。與前答辭雲月是同溪山各異。",
    "X67n1304_006:0368a04": "故浮山曾設九帶以一貫之。非久參衲子莫可得而",
    "X67n1304_006:0368a05": "知也。丹霞所以就虎添斑因齋慶贊。為伊頌出。頌曰。",
    "X67n1304_006:0368a06": "妙圓無相劫前人(相逢不對面。對面不相逢)。隨類權分百億身",
    "X67n1304_006:0368a07": "(時時示時人。時人皆不識)。月夜御樓纔報曉(潛通造化)。平明六國盡",
    "X67n1304_006:0368a08": "逢春(泄漏天機)。",
    "X67n1304_006:0368a09": "師云。天台山佛窟巖惟則禪師曰。天地無物也。物我",
    "X67n1304_006:0368a10": "無物也。雖無物也而未甞無物也。如此則聖人如影",
    "X67n1304_006:0368a11": "百姓如夢。孰能生死哉。況妙圓無相空劫前。人非四",
    "X67n1304_006:0368a12": "大之可成褫。非六根之可砌合。無影無形無示無識。",
    "X67n1304_006:0368a13": "雖曰聖人無己而豈知靡所不己。故能隨類權分千",
    "X67n1304_006:0368a14": "百億身。塵塵爾剎剎爾。何啻數家而已哉。既來曲為",
    "X67n1304_006:0368a15": "今時。暫別空劫。垂手為人焉能有間。端如月夜漏聲",
    "X67n1304_006:0368a16": "長咫尺。御樓纔報曉平明。六國處處逢春。方信道一",
    "X67n1304_006:0368a17": "氣不言含有象。萬靈何處謝無私。",
    "X67n1304_006:0368a18": "第八十八則　梁山日用(對機)",
    "X67n1304_006:0368a19": "示眾云。張口喫飯。粒米不曾嚼。舒手穿衣。寸絲曾不",
    "X67n1304_006:0368a20": "挂。縱橫得妙左右逢原處還會得麼。",
    "X67n1304_006:0368a21": "舉僧問梁山觀禪師。如何是日用事(頭頭常顯現。物物盡圓通)。",
    "X67n1304_006:0368a22": "山云。碧玉點破琉璃色。滿目紅塵不見沙(指示分明)。",
    "X67n1304_006:0368a23": "師云。拈匙并舉筯。運水及般柴。物物無非己。頭頭用",
    "X67n1304_006:0368a24": "不乖。魚軍容問忠國師曰。師住白崕山。十二時中如",
    "X67n1304_006:0368b01": "何修道。師喚童子來。摩頂曰。惺惺直言惺惺。歷歷直",
    "X67n1304_006:0368b02": "言歷歷。已後莫受人謾。林泉道。却是你謾我。瑞巖居",
    "X67n1304_006:0368b03": "常自召云。主人公。惺惺著。莫受人謾。汝諸禪者但肯",
    "X67n1304_006:0368b04": "念茲在茲。不被色塵所染聲利所惑。得失所侵死生",
    "X67n1304_006:0368b05": "所沮。日日時時所用之事何慮而不辦哉。梁山雖道",
    "X67n1304_006:0368b06": "碧玉點破琉璃色。滿目紅塵不見沙。若非具正法眼",
    "X67n1304_006:0368b07": "得涅盤心者。敢只向舌尖口角得少為足。而不能跳",
    "X67n1304_006:0368b08": "出玄關踏飜義海。唱胡笳曲詠無聲詩。知無味之味",
    "X67n1304_006:0368b09": "其味恒然。脣不快哉。若然。則無師智自然智不待子",
    "X67n1304_006:0368b10": "言而悉知矣。由是丹霞於不立一塵處安邦定國立",
    "X67n1304_006:0368b11": "計成家。頌曰。",
    "X67n1304_006:0368b12": "劫火洞然無相宅(見之則燎却眼孔。視之則爍皺面門)。金門不覩玉",
    "X67n1304_006:0368b13": "樓家(司空見慣應為尋常)。寶天雲淡銀河冷(徹底分明)。浩浩波瀾",
    "X67n1304_006:0368b14": "豈動沙(識情難測)。",
    "X67n1304_006:0368b15": "師云。仁王經班足王取千王頭以祀摩訶迦羅大黑",
    "X67n1304_006:0368b16": "天神。已得九百九十九唯少一王。末後乃得普明王。",
    "X67n1304_006:0368b17": "其普明王白班足言。願聽一日禮敬三寶。命百法師",
    "X67n1304_006:0368b18": "講說般若。第一法師為說偈曰。劫火洞然。大千俱壞。",
    "X67n1304_006:0368b19": "須彌巨海。磨滅無餘。此偈凡三十二句。宅既無相人",
    "X67n1304_006:0368b20": "必皆空。泯跡忘蹤寧容住著。金門恢廓五目不覩其",
    "X67n1304_006:0368b21": "容。玉宇棲遲四智難窮其奧。洞明千載炳煥一時。光",
    "X67n1304_006:0368b22": "暎叢林而葉綴花聯。影分禪苑而根深蒂固。既尺璧",
    "X67n1304_006:0368b23": "之非寶。必寸陰之可競。不見道。莫向老來方學道。孤",
    "X67n1304_006:0368b24": "墳多是少年人。須知日用無多事。一念回光妄即真。",
    "X67n1304_006:0368c01": "還能恁麼麼。塵中能作主。化外自來賓。",
    "X67n1304_006:0368c02": "第八十九則　梁山祖意(祖教)",
    "X67n1304_006:0368c03": "示眾云。春蘭秋菊香味雖殊。夜月朝曦光明無異。雖",
    "X67n1304_006:0368c04": "云顯晦全彰。大抵是非一揆。鳳凰飛在梧桐樹。自有",
    "X67n1304_006:0368c05": "傍人話短長。",
    "X67n1304_006:0368c06": "舉僧問梁山。祖意教意是同是別(索〔另〕先窮)。山云。金烏",
    "X67n1304_006:0368c07": "東上人皆貴。玉兔西沉佛祖迷(出沒任渠分晝夜。往來終不離乾坤)。",
    "X67n1304_006:0368c08": "師云。雲門一日上堂道。你若不相當。且覔箇入路。微",
    "X67n1304_006:0368c09": "塵諸佛在你舌頭上。三藏聖教在你脚跟底。不如悟",
    "X67n1304_006:0368c10": "去好。還有悟得底麼。出來對眾道看。又云。盡十方世",
    "X67n1304_006:0368c11": "界乾坤大地。以拄杖畫云。百雜碎。三乘十二分教達",
    "X67n1304_006:0368c12": "磨西來放過即不可。不放過。不消一喝。林泉道。有勞",
    "X67n1304_006:0368c13": "神用。若會祖意即是教意。若會教意即是祖意。其實",
    "X67n1304_006:0368c14": "祖意教意本無二岐。情封則觸途成滯。理契則妙用",
    "X67n1304_006:0368c15": "縱橫。昔屏山贊達磨敘別傳之說云。豈吾佛教外復",
    "X67n1304_006:0368c16": "有所傳乎。特不泥於名相耳。真傳教者也。非別傳也。",
    "X67n1304_006:0368c17": "如來末後拈花示眾。復以空不空之真宗。有不有之",
    "X67n1304_006:0368c18": "妙說。令一切眾生離妄想執著而證無上正等菩提。",
    "X67n1304_006:0368c19": "若能禪教融通宗說無滯。使僻見之流合達人之論。",
    "X67n1304_006:0368c20": "抉江河同歸大海。撤藩籬通為一家。何有今日之矛",
    "X67n1304_006:0368c21": "盾者也。故梁山答以金烏玉兔東上西沉。人雖皆貴。",
    "X67n1304_006:0368c22": "暫時光影爾。佛祖迷者。理極之謂歟。更看丹霞信手",
    "X67n1304_006:0368c23": "拈來。直教無星秤上兩頭平。沒底船中同著棹。向分",
    "X67n1304_006:0368c24": "來毫去處試辨別看。頌曰。",
    "X67n1304_006:0369a01": "靈山會上言雖普(出一人口。入萬人耳)。少室峰前句未親(却救",
    "X67n1304_006:0369a02": "得一半)。瑞草蒙茸含月色(非無花果志)。寒松蓊鬱出雲霄",
    "X67n1304_006:0369a03": "(必有歲寒心)。",
    "X67n1304_006:0369a04": "師云。七七年來感聖緣。靈山九會演真詮。三乘五教",
    "X67n1304_006:0369a05": "周沙界。半滿區分闡妙玄。由是言言雖普。雙丸塞耳",
    "X67n1304_006:0369a06": "而聞似不聞。字字分明。兩葉遮晴而見如不見。豈憚",
    "X67n1304_006:0369a07": "傾心吐膽。寧辭利道拔生。應須粉骨碎身。不可辜恩",
    "X67n1304_006:0369a08": "負德。非止心心相印。還曾祖祖相傳。少室峰前嵩山",
    "X67n1304_006:0369a09": "巖畔。九年曾不語。一句悉能該。覔心雖未得。豁爾解",
    "X67n1304_006:0369a10": "安排。立雪神光幾曾蹉過。偶見蒙茸瑞草含月色以",
    "X67n1304_006:0369a11": "騰輝。灼爍心花藉風光而挺秀。未若蒼松蓊鬱奇柏",
    "X67n1304_006:0369a12": "崢嶸。任歲寒之不凋。保根株之常在。聯芳續焰自古",
    "X67n1304_006:0369a13": "及今。不見道一花開五葉。結果自然成。",
    "X67n1304_006:0369a14": "第九十則　梁山空劫(法器)",
    "X67n1304_006:0369a15": "示眾云。冰河發焰。鐵樹開花。非從造化之機。豈在陰",
    "X67n1304_006:0369a16": "陽之彀。向混沌未分之際試定省看。",
    "X67n1304_006:0369a17": "舉僧問梁山。如何是空劫已前事(不勞閑打聽。切忌漫商量)。山",
    "X67n1304_006:0369a18": "云。擊動乾坤皷。時人聽不聞(孤巖無耳却知音)。",
    "X67n1304_006:0369a19": "師云。無覊木馬高超威音之前。沒足石人獨步劫空",
    "X67n1304_006:0369a20": "之後。方信道。妙有元非有。真空本不空。無依活卓卓。",
    "X67n1304_006:0369a21": "歷劫用無窮。故知此事非空非有非一非二。非同非",
    "X67n1304_006:0369a22": "別非即非離。擬之則差議之則錯。常時拈向面前。可",
    "X67n1304_006:0369a23": "惜拋在腦後。深愍此輩水中撈月不知月之在天。空",
    "X67n1304_006:0369a24": "裏採花不知花之無蒂。尋香逐氣認影迷頭。盡力推",
    "X67n1304_006:0369b01": "敲分毫不釆。所以梁山道。擊動乾坤鼓。時人聽不聞。",
    "X67n1304_006:0369b02": "林泉道。群生雖有耳。幾箇是知音。更看丹霞如何斷",
    "X67n1304_006:0369b03": "和。頌曰。",
    "X67n1304_006:0369b04": "虗空為皷須彌槌(鼕鼕)。擊者雖多聽者稀(枉勞心力)。半夜",
    "X67n1304_006:0369b05": "髑髏驚破夢(休寱語)。滿頭明月不思歸(切忌坐着)。",
    "X67n1304_006:0369b06": "師云。杭州鹽官齊安禪師示眾云。虗空為皷。須彌為",
    "X67n1304_006:0369b07": "槌。甚麼人打得。眾無對。南泉云。王老師不打這破皷。",
    "X67n1304_006:0369b08": "林泉道。自是和尚手懶。法眼別云。王老師打不。林泉",
    "X67n1304_006:0369b09": "道。只恐傍人不知下數。雪竇拈云。打者甚多。聽者極",
    "X67n1304_006:0369b10": "少。且問誰是解打者。莫謗鹽官好。南泉道。王老師不",
    "X67n1304_006:0369b11": "打這破皷。法眼云。王老師不打。兩箇既不奈何。一箇",
    "X67n1304_006:0369b12": "更是懡[怡台+羅]。又云王老師不打。還肯得諸方也無。代云。",
    "X67n1304_006:0369b13": "千年田。八百主。林泉道。屈指從頭數莫真。恁麼看來。",
    "X67n1304_006:0369b14": "豈免丹霞道。擊者雖多聽者稀。半夜髑髏。初驚破夢。",
    "X67n1304_006:0369b15": "三更露柱。偶爾放光。有具眼者分明辨取。直待滿頭",
    "X67n1304_006:0369b16": "明月兩鬢霜華。流落今時不思劫外。所以洞山道。向",
    "X67n1304_006:0369b17": "道莫去。歸來背父。且作麼生得箇恰好去。還知麼。不",
    "X67n1304_006:0369b18": "離花下路。遊遍洞中天。",
    "X67n1304_006:0369b19": "第九十一則　大陽上堂(示眾)",
    "X67n1304_006:0369b20": "示眾云。行取說不得的。說取行不得的。若能行說俱",
    "X67n1304_006:0369b21": "到。何必廝挨廝靠。有不識好惡者麼。",
    "X67n1304_006:0369b22": "舉大陽明安禪師上堂云。嵯峨萬仞。鳥道難通(縱橫",
    "X67n1304_006:0369b23": "如得妙。左右自逢原)。劒刃輕冰。誰當履踐(男兒欲要富。無過險處做)。宗乘",
    "X67n1304_006:0369b24": "妙句。語路難陳(吾師舉似且低聲)。不二法門。淨名杜口(不答",
    "X67n1304_006:0369c01": "當渠痛處錐)。所以達磨西來。九年面壁始遇知音(功多業就。",
    "X67n1304_006:0369c02": "水到渠成)。大陽今日也太無端。珍重(只知開口濶。不覺更舌長)。",
    "X67n1304_006:0369c03": "師云。郢州大陽警玄禪師(或曰廷。避廟諱)。江夏張氏子。依智",
    "X67n1304_006:0369c04": "通禪師出家。十九為大僧。聽圓覺了義講席。無能及",
    "X67n1304_006:0369c05": "者。遂遊方。初到梁山問無相道場。深達玄旨。因嗣續",
    "X67n1304_006:0369c06": "焉。因一日上堂。舉此嵯峨萬仞鳥道難通等語。況斯",
    "X67n1304_006:0369c07": "一事。非智可知非識可識。若嵯峨萬仞劒刃輕冰。覩",
    "X67n1304_006:0369c08": "之則眼眩思之則意亂。端的宗乘妙句寔語路之難",
    "X67n1304_006:0369c09": "陳。祖域玄綱非機關之可隘。維摩經不二法門品曰。",
    "X67n1304_006:0369c10": "文殊問維摩詰。我等各自說已。仁者當說何等是菩",
    "X67n1304_006:0369c11": "薩入不二法門。時維摩詰默然。文殊歎曰。善哉。乃至",
    "X67n1304_006:0369c12": "無有語言文字是真入不二法門。梵語維摩詰。此云",
    "X67n1304_006:0369c13": "淨名。達摩大士自西而來。至金陵見武帝不契。渡江",
    "X67n1304_006:0369c14": "至洛京。居嵩山少林。面壁九年。始遇神光立雪斷臂",
    "X67n1304_006:0369c15": "求安心之旨而得髓焉。豈非知音者也。大陽今日也",
    "X67n1304_006:0369c16": "太無端。如斯舉唱皆為剩語。故自首身據欵結桉道",
    "X67n1304_006:0369c17": "各自珍重。丹霞終不證父攘羊。而反稱贊。頌曰。",
    "X67n1304_006:0369c18": "不挂唇皮一句奇(必是舌在口外)。少林冷坐[宋木+取]慈悲(知恩有幾",
    "X67n1304_006:0369c19": "人)。須知此道非傳授(本自圓成)。立雪神光已強為(果是遭人",
    "X67n1304_006:0369c20": "點檢)。",
    "X67n1304_006:0369c21": "師云。若知無說說。自解不聞聞。未挂唇皮處。分明指",
    "X67n1304_006:0369c22": "示君。一自拈花之後面壁已來。或竪拂拈槌。或揚眉",
    "X67n1304_006:0369c23": "瞬目。或吐納言辭。或嚬呻[口*磬]咳。設使千句萬句。終不",
    "X67n1304_006:0369c24": "離此一句。是其所以奇特也。菩提達摩雖則少林冷",
    "X67n1304_006:0370a01": "坐九年。用盡慈悲未有知恩解報恩者。然是人人本",
    "X67n1304_006:0370a02": "具箇箇圓成。理本自如道非傳授。亦假無絲玉線穿",
    "X67n1304_006:0370a03": "沒鼻金針。聯古錦於空劫以前。綉丹鳳於成平之際。",
    "X67n1304_006:0370a04": "用斯勤懇未得心安。寧不刳肱特來立雪。非是神光",
    "X67n1304_006:0370a05": "勉強。不得已而為之也。此乃奮先覺覺後之心。興自",
    "X67n1304_006:0370a06": "利利他之志。為禪苑規模叢林榜樣。幸勿未得為得",
    "X67n1304_006:0370a07": "未證為證。而懶墮不趣無上菩提者也。只如到此。合",
    "X67n1304_006:0370a08": "作麼生行履即是。還知明安丹霞大意麼。妙舞縱饒",
    "X67n1304_006:0370a09": "回雪態。三臺須是大家催。",
    "X67n1304_006:0370a10": "第九十二則　大陽家風(家風)",
    "X67n1304_006:0370a11": "示眾云。密室不通風。何消來壁聽。縱橫契本真。妙用",
    "X67n1304_006:0370a12": "無非應。有知音可嘉者麼。",
    "X67n1304_006:0370a13": "舉僧問大陽。如何是和尚家風(朝看雲片片。暮聽水潺潺)。陽云。",
    "X67n1304_006:0370a14": "滿缾傾不出。大地沒飢人(圓同太虗無欠無餘)。",
    "X67n1304_006:0370a15": "師云。門庭施設萬別千差。入理深談一了百當。世尊",
    "X67n1304_006:0370a16": "在楞伽山告大慧大士曰。非一切剎土有言說。言說",
    "X67n1304_006:0370a17": "者是作相耳。或有佛剎瞻視顯法。或有作相。或有揚",
    "X67n1304_006:0370a18": "眉。或有動睛。或歎或欠。或[口*磬]咳。或念剎土。或動搖。乃",
    "X67n1304_006:0370a19": "至如是說法得無生法忍及殊勝三昧。以至蚊蚋蟲",
    "X67n1304_006:0370a20": "蟻無言而各辦事。又棄諸蓋大士問世尊曰。禪門祕",
    "X67n1304_006:0370a21": "要為有一門為有多門。若有多者。法即有二。若是一",
    "X67n1304_006:0370a22": "者。云何容受無量無邊眾生而不迫迮。世尊曰。此禪",
    "X67n1304_006:0370a23": "要門亦非是一亦非是多。一切眾生性同虗空。雖同",
    "X67n1304_006:0370a24": "虗空各于身心自有禪門。寔不共修。何以故。息口不",
    "X67n1304_006:0370b01": "言冥合于理。口為禪門。攝眼分別。混合無異。眼為禪",
    "X67n1304_006:0370b02": "門。耳所聞聲。了知虗妄畢竟寂滅。猶如聾人耳為禪",
    "X67n1304_006:0370b03": "門。乃至身意亦復如是。善男子。攝諸塵勞入不二門。",
    "X67n1304_006:0370b04": "曠徹清虗湛然凝定。此蓋吾佛略闡家風萬分之一",
    "X67n1304_006:0370b05": "也。故我衲僧門下。心心相印祖祖相傳。利道拔生妙",
    "X67n1304_006:0370b06": "用縱橫亦非一也。大陽道滿缾傾不出大地沒飢人。",
    "X67n1304_006:0370b07": "子細看來。所得甚簡施設彌寬。不負問端盡情吐露。",
    "X67n1304_006:0370b08": "具眼衲僧分明薦取。頌曰。",
    "X67n1304_006:0370b09": "荊山美玉何須辨(非智可知)。赤水玄珠不用拈(非識可識)。罔",
    "X67n1304_006:0370b10": "象無心黃帝重(理契則神)。卞和有智楚王嫌(情封則物)。",
    "X67n1304_006:0370b11": "師云。荊山美玉卞和三獻而禍及於身。赤水玄珠罔",
    "X67n1304_006:0370b12": "象一見而肯加於己。抱璞之事已具投子頌古。而俻",
    "X67n1304_006:0370b13": "述之茲不復云。黃帝遊于赤水之北。登乎崐崘之丘。",
    "X67n1304_006:0370b14": "而南望還歸。遺其玄珠。使智索之而不得。使離朱索",
    "X67n1304_006:0370b15": "之不得。使喫詬索之亦不得。乃使象罔象。罔得之。見",
    "X67n1304_006:0370b16": "莊子。喫口懈切。詬口豆切。罔象當作象罔。此謂無心",
    "X67n1304_006:0370b17": "合道。道合無心。既大陽家醜外揚。惹丹霞如斯評品。",
    "X67n1304_006:0370b18": "幸勿獻直得曲逐句尋言。矢上加尖空中著楔。問你",
    "X67n1304_006:0370b19": "諸人作麼生免得不恁麼去。熱則趂凉寒向火。莫將",
    "X67n1304_006:0370b20": "閑事挂心頭。",
    "X67n1304_006:0370b21": "第九十三則　投子宗風(法屬)",
    "X67n1304_006:0370b22": "示眾云。窮源究本。豈容攃蹉絲毫。列祖分宗。那許自",
    "X67n1304_006:0370b23": "謾方寸。既爾恩歸有地。非無稟受承襲。欲要大家知。",
    "X67n1304_006:0370b24": "盡情須吐露。",
    "X67n1304_006:0370c01": "舉僧問投子青禪師。師唱誰家曲。宗風嗣阿誰(見如",
    "X67n1304_006:0370c02": "還不見。聞似不曾聞)。子云。威音前一箭。射透兩重關(英雄力破重圍)。",
    "X67n1304_006:0370c03": "僧云如何是相付底事(一狐疑了一狐疑)。子云。全因淮地",
    "X67n1304_006:0370c04": "月。得照郢陽春(清光逈照。左右逢原)。僧云恁麼則入水見長",
    "X67n1304_006:0370c05": "人(認着依然元不是)。子云。祇知荊玉異。那辨楚王心(智識徒勞",
    "X67n1304_006:0370c06": "測聖情)。子隨後以拂子敲禪床一下(若將耳聽終難會。眼裏聞聲方",
    "X67n1304_006:0370c07": "得知)。",
    "X67n1304_006:0370c08": "師云。舒州投子山義青禪師。初參蔣山元不契。復依",
    "X67n1304_006:0370c09": "浮山遠。會遠預夢獲俊青鷂。既見師至遠為曰。汝應",
    "X67n1304_006:0370c10": "其祥矣。令看外道問佛因緣。前後三載。一日遠曰。汝",
    "X67n1304_006:0370c11": "記得話頭麼。試舉看。師方舉。遠驀以手掩其口。師豁",
    "X67n1304_006:0370c12": "然大悟。先浮山遠見郢州大陽明安禪師。機相契遂",
    "X67n1304_006:0370c13": "傳宗旨。明安以皮履布直裰付之。遠辭曰。某已有得",
    "X67n1304_006:0370c14": "處。安歎曰吾一枝遂無人也。遠曰洞上宗風實難紹",
    "X67n1304_006:0370c15": "舉。和尚年尊無人承嗣。某當持此衣信轉相付囑。安",
    "X67n1304_006:0370c16": "許之曰。他時得人。以吾偈證明。遂書偈曰。陽廣山頭",
    "X67n1304_006:0370c17": "草。憑君待價焞。異苗飜茂處。深密固靈根。其末云。得",
    "X67n1304_006:0370c18": "法後潛眾十年方可闡揚。暨師相契付大陽頂相衣",
    "X67n1304_006:0370c19": "頌囑曰。代吾續大陽宗風。善自護持。咦。迄至於今。兒",
    "X67n1304_006:0370c20": "孫不墜。枝葉興榮。此豈非應異苗飜茂之遠讖者邪。",
    "X67n1304_006:0370c21": "這僧恁麼問。投子與麼答。宗中辨的量外轉機。事存",
    "X67n1304_006:0370c22": "函蓋合。理應箭鋒拄。還曉會得也無。其或莽鹵漫汗。",
    "X67n1304_006:0370c23": "更看丹霞分析。頌曰。",
    "X67n1304_006:0370c24": "珊瑚枝上玉花開(異苗飜茂處。千載果希奇)。風遞清香遍九垓",
    "X67n1304_006:0371a01": "(無處不聞)。勿謂乾坤成委曲(休錯商量)。韶陽親見睦州來(有條",
    "X67n1304_006:0371a02": "攀條。無條攀例)。",
    "X67n1304_006:0371a03": "師云。陰陽不測謂之神。異種同根漏泄春。薝蔔林中",
    "X67n1304_006:0371a04": "金果樹。玉花瓊藥葉常新。自此聯芳續焰光暎叢林。",
    "X67n1304_006:0371a05": "匝地普天香分覺苑。勿謂乾坤委曲。休云根種非同。",
    "X67n1304_006:0371a06": "諸方仰羨而接活靈枝。一雨普霑而不離心地。韶州",
    "X67n1304_006:0371a07": "雲門山文偃禪師初參睦州陳尊宿。扣其門。陳問曰",
    "X67n1304_006:0371a08": "阿誰。門曰文偃。陳開門把住曰道道。門無語。陳曰秦",
    "X67n1304_006:0371a09": "時[車*度]輅鑽。遂托開以門掩。折右足。門因發明大意。陳",
    "X67n1304_006:0371a10": "指游雪峰。陞堂乃出眾云。項上三百斤鐵枷何不脫",
    "X67n1304_006:0371a11": "却。峰下座把住曰。因甚到與麼。門以手拭目。後嗣雪",
    "X67n1304_006:0371a12": "峰。道振叢林。後遷雲門。名重天下。投子雲門異派同",
    "X67n1304_006:0371a13": "流。至今源遠不絕。續佛慧命。大顯曹溪之道者皆出",
    "X67n1304_006:0371a14": "二師。道力致之然也。還有知恩報恩者麼。笑把金針",
    "X67n1304_006:0371a15": "穿斷線。殷勤分付到兒孫。",
    "X67n1304_006:0371a16": "第九十四則　投子示眾(飛走)",
    "X67n1304_006:0371a17": "示眾云。靜沉死水應須換。步移身動落今時。切忌走",
    "X67n1304_006:0371a18": "南掠北。非止理圓言偏。其由言生理喪。只如空劫以",
    "X67n1304_006:0371a19": "前合作麼生話會。",
    "X67n1304_006:0371a20": "舉投子示眾云。若論此事(老老大大自揚家醜)。如鸞鳳冲霄",
    "X67n1304_006:0371a21": "不留其跡。羚羊挂角那覔其蹤(神心莫究。佛眼難窺)。金龍不",
    "X67n1304_006:0371a22": "守於寒潭。玉兔豈棲於蟾影(密移一步六門曉。無限風光大地春)。其",
    "X67n1304_006:0371a23": "或賓主若立。須威音路外搖頭(動容揚古路)。問答言陳",
    "X67n1304_006:0371a24": "乃玄路傍提為唱(不墯悄然機)。若能如是。猶在半途(向道",
    "X67n1304_006:0371b01": "莫去)。更乃凝眸。不勞相見(歸來背父)。",
    "X67n1304_006:0371b02": "師云。理極忘情莫可追。了無毫忽涉思惟。不留蹤跡",
    "X67n1304_006:0371b03": "雖為妙。點檢將來未是奇。不見道。莫守寒巖異草青。",
    "X67n1304_006:0371b04": "坐著白雲宗不妙。直得偏圓互換事理該羅。觸處自",
    "X67n1304_006:0371b05": "由縱橫無礙。豈留朕跡那墮偏方。萬疊群峰倚晴空",
    "X67n1304_006:0371b06": "而聳翠。一輪杲日昇曉嶂以堆紅。由是耀古騰今輝",
    "X67n1304_006:0371b07": "天鑒地。直得金龍踊躍玉兔奔馳。明暗全彰形容不",
    "X67n1304_006:0371b08": "露。擬從問答。不無玄唱玄提。將欲敷揚。併却狂情狂",
    "X67n1304_006:0371b09": "解。直饒脫體無依。未是十成一句。還有具通方眼者",
    "X67n1304_006:0371b10": "麼。便能覿面相呈。畢竟是何眼孔(瞎)。頌曰。",
    "X67n1304_006:0371b11": "水澄月滿道人愁(歡喜未盡。煩惱早來)。妙盡無依類莫收(千自",
    "X67n1304_006:0371b12": "由百自在)。劫外正偏兼帶路(七通八達)。不萌枝上辨春秋(高着",
    "X67n1304_006:0371b13": "眼看)。",
    "X67n1304_006:0371b14": "師云。語忌十成。正雖正而不應居正。機貴回互。偏雖",
    "X67n1304_006:0371b15": "偏而莫滯於偏。所以道澄源湛水尚棹孤舟。古佛場",
    "X67n1304_006:0371b16": "中猶乘車子。爭肯教伊向死水裏作活計。到此地面",
    "X67n1304_006:0371b17": "活鱍鱍轉轆轆。方有少分相應。雖則水澄月滿一念",
    "X67n1304_006:0371b18": "萬年。正是道人可愁慮處。何也。有德非為德。無功始",
    "X67n1304_006:0371b19": "是功。到這裏。直得妙盡無依功成不處。萬類千般莫",
    "X67n1304_006:0371b20": "能收管。有時橫身劫外。有時垂手[厂@(邱丘+墨)]中。正去偏來無",
    "X67n1304_006:0371b21": "非兼帶。這邊那畔不滯有無。只此建化玄門便是抄",
    "X67n1304_006:0371b22": "直要路。若也於斯洒洒落落了了明明。不枉向不響",
    "X67n1304_006:0371b23": "山中善通音耗。未萌枝上能辨春秋。咦。還達此意麼。",
    "X67n1304_006:0371b24": "若解無中能唱出。方知元不在宮商。",
    "X67n1304_006:0371c01": "第九十五則　投子拈香(帝王)",
    "X67n1304_006:0371c02": "示眾云。金輪統御應須端拱酬恩。玉燭垂祥當可殷",
    "X67n1304_006:0371c03": "勤賀德。通方衲子何必懷疑。本分宗師自知下落。有",
    "X67n1304_006:0371c04": "解山呼者麼。",
    "X67n1304_006:0371c05": "舉僧問投子和尚。適來拈香祝壽。且道當今皇帝",
    "X67n1304_006:0371c06": "壽年多少(芥城劫石知無數。枉了區區漫校量)。子云。月籠丹桂遠。星",
    "X67n1304_006:0371c07": "拱北辰高(瞻之仰之實難思議)。",
    "X67n1304_006:0371c08": "師云。問在答處答在問處。問答交馳不勞思慮。雖是",
    "X67n1304_006:0371c09": "言言見諦句句超宗。莫使四臣遞相鈍滯。他既舌頭",
    "X67n1304_006:0371c10": "無骨。汝合眼裏有筋。別辨青黃品度甘苦。自古以來",
    "X67n1304_006:0371c11": "世法佛法了無二體。君聖臣賢兮則內外相應。河清",
    "X67n1304_006:0371c12": "海晏兮則中邊寧謐。是故曹洞宗風全明尊貴一路。",
    "X67n1304_006:0371c13": "傍參回互拱密威嚴。不犯當頭潛通妙用。由是投子",
    "X67n1304_006:0371c14": "答以月籠丹桂星拱北辰。若使向高遠邊折倒。徒勞",
    "X67n1304_006:0371c15": "斫額枉費精神。當於不可量不可稱無有邊處得言",
    "X67n1304_006:0371c16": "句總持。具游戲三昧。不枉輔朝輔國盡孝盡忠。更看",
    "X67n1304_006:0371c17": "丹霞若為話會。頌曰。",
    "X67n1304_006:0371c18": "六國清平賀聖年(萬歲萬歲萬萬歲)。珠簾高卷月明前(光含",
    "X67n1304_006:0371c19": "萬象。影浸千江)。金輪那肯當堂坐(至化無為)。不用丹墀擊靜鞭",
    "X67n1304_006:0371c20": "(宮漏密傳人悄悄。宅香輕裊院沉沉)。",
    "X67n1304_006:0371c21": "師曰。楞嚴經道。一處成休復。六根皆解脫。高沙彌亦",
    "X67n1304_006:0371c22": "云。長安雖閙。我國晏然。是知心王安帖。六賊難侵。根",
    "X67n1304_006:0371c23": "根塵塵而不涉干戈。莽莽蕩蕩而了無邊徼。所以道",
    "X67n1304_006:0371c24": "十二處忘閑影響。三千界放淨光明。以此清平賀聖",
    "X67n1304_006:0372a01": "年則不亦樂乎。直得珠簾高卷玉殿深沉。團團皎月",
    "X67n1304_006:0372a02": "當天。細細清風擊竹。金輪聖主坐不當堂。鳳闕朝臣",
    "X67n1304_006:0372a03": "行須出戶。何必丹墀鞭響畵皷聲催。心城穩帖而同",
    "X67n1304_006:0372a04": "賀堯年。性海澄渟而咸歌舜德。理無不遍事無不周。",
    "X67n1304_006:0372a05": "忠孝兩全是非一揆。還能如此知恩報恩麼。日月光",
    "X67n1304_006:0372a06": "天德。山河壯帝居。",
    "X67n1304_006:0372a07": "第九十六則　天寧誰家(法屬)",
    "X67n1304_006:0372a08": "示眾云。一花五葉密固靈根。萬古千秋屢呈嘉瑞。若",
    "X67n1304_006:0372a09": "不侵陵雪色。焉能漏泄春光。箇中靈利衲僧不可漫",
    "X67n1304_006:0372a10": "汗莽鹵。",
    "X67n1304_006:0372a11": "舉僧問東京天寧楷和尚。師唱誰家曲。宗風嗣阿",
    "X67n1304_006:0372a12": "誰(知音不在頻頻舉。達者須知暗裏驚)。寧云。金鳳夜棲無影樹。峰巒",
    "X67n1304_006:0372a13": "纔露海雲遮(不教人見轉風流)。",
    "X67n1304_006:0372a14": "師云。東京天寧芙蓉道楷禪師。沂州崔氏子。自幼學",
    "X67n1304_006:0372a15": "辟糓。隱伊陽山。後遊京師籍名術臺寺。試法華得度。",
    "X67n1304_006:0372a16": "謁投子於海會。乃問佛祖言句如家常茶飯。離此之",
    "X67n1304_006:0372a17": "外別有為人處也無。子曰。汝道寰中天子敕。還假堯",
    "X67n1304_006:0372a18": "舜禹湯也無。師欲進語。子以拂子摵師口曰。汝發意",
    "X67n1304_006:0372a19": "來。早有三十棒也。師即開悟。再拜便行。曰。且來闍黎。",
    "X67n1304_006:0372a20": "師不頋。子曰汝到不疑之地邪。師即掩耳。淘汰有年",
    "X67n1304_006:0372a21": "遂嗣其法。開堂後數遷大剎。大興祖道。大觀二年春",
    "X67n1304_006:0372a22": "開封尹李公孝壽奏師道行卓冠叢林。宜有褒顯。即",
    "X67n1304_006:0372a23": "賜紫方袍。號定照禪師。內臣持敕命至。師迎謝曰。某",
    "X67n1304_006:0372a24": "辭父母出家時甞陳重誓。不為利名專誠學道。用資",
    "X67n1304_006:0372b01": "九族。苟渝願心當弃身命。父母以此聽許。今若不守",
    "X67n1304_006:0372b02": "本志。竊冐寵光。則佛法親盟背矣。於是修表具辭。復",
    "X67n1304_006:0372b03": "降旨京尹堅俾授之。師確不回。以拒命坐罪。奉旨下",
    "X67n1304_006:0372b04": "棘寺與從輕。寺吏聞有司欲徙淄州。有司曰有疾與",
    "X67n1304_006:0372b05": "免刑。及吏問之。師曰無疾。吏曰何有灸瘢耶。曰昔者",
    "X67n1304_006:0372b06": "疾今日愈。吏令思之。曰。已悉厚意。但妄非所安。乃恬",
    "X67n1304_006:0372b07": "然就刑而行。從之者如歸市。師以法語施之。獲益尤",
    "X67n1304_006:0372b08": "眾。靈源清禪師評曰。夫楷公大士也。其建志立行當",
    "X67n1304_006:0372b09": "素有根本。豈悠悠者之所能知。因贊其像曰。惟唐正",
    "X67n1304_006:0372b10": "觀。靈潤投驩。匪移所守。能適其安。乃曰此行略有三",
    "X67n1304_006:0372b11": "益。一酬往譴。二順厭生。三成大行。今日淄州楷公亦",
    "X67n1304_006:0372b12": "云。嚴天大雪始見松筠。媚草夭花亦成造化。苟竊世",
    "X67n1304_006:0372b13": "榮。實辜恩者。師抵淄川僦居。學者愈親。明年冬敕令",
    "X67n1304_006:0372b14": "自便。庵於芙蓉湖心。道俗川湊僅數百人。日食粥一",
    "X67n1304_006:0372b15": "杯。故多引去。政和七年冬賜額曰花嚴禪寺。八年五",
    "X67n1304_006:0372b16": "月十四日索筆書偈付侍僧曰。吾年七十六。世緣今",
    "X67n1304_006:0372b17": "已足。生不愛天堂。死不怕地獄。撒手橫身三界外。騰",
    "X67n1304_006:0372b18": "騰任運何拘束。移時而逝。當遭黜時佛光餞云。面皺",
    "X67n1304_006:0372b19": "如冰裂。脊骨硬似鐵。著緉破草鞋。踏退澄潭月。韓國",
    "X67n1304_006:0372b20": "餞云。不受囊封老古錐。到頭脫下祖師衣。一場弄險",
    "X67n1304_006:0372b21": "驚天地。誰信長空利劍揮。恁麼舉來。還知芙蓉家風",
    "X67n1304_006:0372b22": "麼。還知所嗣宗風麼。刢利漢領略取。當向金鳳夜栖",
    "X67n1304_006:0372b23": "無影樹處子細[占*支]詳。試於峰巒纔露海雲遮處分明",
    "X67n1304_006:0372b24": "體究。既恁正偏兼帶。不無事理融通。休做有心知。莫",
    "X67n1304_006:0372c01": "作無意會。宗中辨的量外轉機者。自有丹霞為伊開",
    "X67n1304_006:0372c02": "解。頌曰。",
    "X67n1304_006:0372c03": "等閑無問豈安排(何必忉忉)。一句全提隱顯該(分身兩下看)。",
    "X67n1304_006:0372c04": "薄霧依依籠古徑(難辨高低)。孤峰終不露崔嵬(那分向背)。",
    "X67n1304_006:0372c05": "師云。洪鐘在架任扣擊以騰聲。明鏡當臺從媸妍而",
    "X67n1304_006:0372c06": "現影。苟或不扣不擊無妍無媸。何聲影而可煩耳目",
    "X67n1304_006:0372c07": "者哉。既待臨機不讓。應須為眾全提。非圖半暗半明。",
    "X67n1304_006:0372c08": "莫便似見不見。若解該羅法界。休愁不入玄門。倜儻",
    "X67n1304_006:0372c09": "縱橫自忘計較。可惜依依薄霧籠古徑以萋迷。傷嗟",
    "X67n1304_006:0372c10": "矗矗孤峰隱崔嵬而不露。雖恁韜光晦跡安排接物",
    "X67n1304_006:0372c11": "利生。不消更問誰家。試聽無生妙曲。汝諸禪者還曾",
    "X67n1304_006:0372c12": "聞麼。若將耳聽終難會。眼裏聞聲方得知。",
    "X67n1304_006:0372c13": "第九十七則　天寧夜半(對機)",
    "X67n1304_006:0372c14": "示眾云。空手把鋤頭。今秋決好收。步行騎水牛。念念",
    "X67n1304_006:0372c15": "不停留。擬涉思惟處。隄防害口羞。",
    "X67n1304_006:0372c16": "舉僧問天寧。夜半正明。天曉不露。如何是不露底",
    "X67n1304_006:0372c17": "句(開口即錯)。寧云。滿船空載月。漁父宿蘆花(但得隨流妙。何妨苦",
    "X67n1304_006:0372c18": "纜舟)。",
    "X67n1304_006:0372c19": "師云。日午猶虧半。烏沉始是圓。幾人能曉會。明暗未",
    "X67n1304_006:0372c20": "分前。當於空劫之際眹兆之初。一念不生纖塵不立。",
    "X67n1304_006:0372c21": "淨躶躶赤洒洒處轉身吐氣。不守寒巖不沉死水。運",
    "X67n1304_006:0372c22": "心月以恒明。使迷雲而殄滅。所以道人牛不見處。正",
    "X67n1304_006:0372c23": "是月明時。故向第二門頭入[廓享+墨]垂手。接物利生。雖則",
    "X67n1304_006:0372c24": "念念釋迦出世。步步彌勒下生。而豈知周遍十方心。",
    "X67n1304_006:0373a01": "不在一切處。是知雖在今時而不落今時。這僧若能",
    "X67n1304_006:0373a02": "心不附物。語不立玄。何必低情下意取覆他人。致使",
    "X67n1304_006:0373a03": "天寧搖篙鼓棹罷釣收綸道。滿船空載月。漁父宿蘆",
    "X67n1304_006:0373a04": "花。可惜不遇金鱗。空使虗勞心力。寧免丹霞向正明",
    "X67n1304_006:0373a05": "不露處。依稀越國彷彿揚州。頌曰。",
    "X67n1304_006:0373a06": "星流水國夜然燈(一點分明)。月印江天明似鏡(十分光彩)。隱",
    "X67n1304_006:0373a07": "顯無私位不該(二邊莫立)。依稀擬動成偏正(中道難安)。",
    "X67n1304_006:0373a08": "師云。眼似流星心如湛水。六國安寧非無儀軌。向更",
    "X67n1304_006:0373a09": "深夜靜浪止風恬杜絕辭源時。慧燈沉影。照燭壺天。",
    "X67n1304_006:0373a10": "況兼皎月復印澄江。上下冥通。若軒轅之寶鏡。內外",
    "X67n1304_006:0373a11": "交徹。勝照膽之良規。隱顯無私。晦明有准。雖是排班",
    "X67n1304_006:0373a12": "無位次。屈指不倫流。其間該括意趣非輕。擬之則動",
    "X67n1304_006:0373a13": "落今時。邊方雖有令。不是太平年。議之則靜沉死水。",
    "X67n1304_006:0373a14": "莫守寒巖異草青。坐著白雲宗不妙。直得正偏兼到",
    "X67n1304_006:0373a15": "事理雙明。不偏枯無窒礙。放教活鱍鱍。免致死郎當。",
    "X67n1304_006:0373a16": "方有些子少分相應。還能恁麼措置麼。密移一步六",
    "X67n1304_006:0373a17": "門曉。無限風光大地春。",
    "X67n1304_006:0373a18": "第九十八則　天寧上堂(法身)",
    "X67n1304_006:0373a19": "示眾云。法報化三身。是非只為多開口。體相用三大。",
    "X67n1304_006:0373a20": "煩惱皆因強出頭。離心緣。莫錯尋思。離言說。休胡議",
    "X67n1304_006:0373a21": "論。有喫火不燒舌的衲僧。且道是誰。",
    "X67n1304_006:0373a22": "舉天寧上堂云。法身者理妙言玄。頓超終始之患",
    "X67n1304_006:0373a23": "(黃金雖貴。落眼成塵)。諸仁者。莫是幻身外別有法身麼(用破木杓",
    "X67n1304_006:0373a24": "作先祖髑髏)。莫是幻身便是法身麼(認馬鞍鞽作你耶下[(厂@((既旡)日+口))*頁])。若也",
    "X67n1304_006:0373b01": "恁麼會去。盡是依他作解。蒙昧兩岐(畫馬不成驢亦失)。法",
    "X67n1304_006:0373b02": "眼未得通明(只見錐頭利。不見鑿頭方)。不見僧問夾山。如何是",
    "X67n1304_006:0373b03": "法身(清風兩檻竹)。山云法身無相(承言者喪)。如何是法眼(白露",
    "X67n1304_006:0373b04": "一庭松)。山云法眼無瑕(滯句者迷)。所以道吾云。未有師在",
    "X67n1304_006:0373b05": "(明眼人前一場漏逗)。忽有人問老僧。如何是法身。羊便乾處",
    "X67n1304_006:0373b06": "臥(六六三十六)。如何是法眼。驢便濕處尿(九九八十一)。更有",
    "X67n1304_006:0373b07": "人問。作麼生是法身。買帽相頭(水長船高)。作麼生是法",
    "X67n1304_006:0373b08": "眼。坑坎堆阜(泥多佛大)。若點檢將來。夾山祇是學處不",
    "X67n1304_006:0373b09": "明(起初不遇作家。到底番成骨董)。如流俗閨閤裏物不能捨却(養病",
    "X67n1304_006:0373b10": "喪軀)。致使情關固閉。識鎻難開(自作自受)。老僧今日若不",
    "X67n1304_006:0373b11": "當陽顯示。後學難以知歸(為怜三歲子。用盡一生心)。勸汝諸人",
    "X67n1304_006:0373b12": "不用求真。唯除息見(但得本莫愁末)。諸見若息。昏霧不生",
    "X67n1304_006:0373b13": "(眼中除幻翳。元不有空花)。自然智鑑洞明。更無他物(猶有這箇在)。諸",
    "X67n1304_006:0373b14": "仁者。還會麼(氣急殺人)。良久云(月色靜中見。泉聲深夜聞)。珠中有火",
    "X67n1304_006:0373b15": "君須信。休向天邊問太陽(儻能明自己。何必問他人)。",
    "X67n1304_006:0373b16": "師云。依經解義三世佛冤。離經一字即同魔說。所以",
    "X67n1304_006:0373b17": "道。把住則真金失色。放行則瓦礫生光。縱汝恁麼會",
    "X67n1304_006:0373b18": "得。須知向上別有一竅。只如向上一竅汝還會得麼。",
    "X67n1304_006:0373b19": "老僧遙指猿啼處。別有露蹤在上方。恁麼看來。不是",
    "X67n1304_006:0373b20": "依他作解。亦非蒙昧兩岐。若要法眼通明。除是恁般",
    "X67n1304_006:0373b21": "會取。雖夾山住潤州荊口竹林時如此祗對法身法",
    "X67n1304_006:0373b22": "眼。已被道吾點檢。指見華亭。若不因流水。還應過別",
    "X67n1304_006:0373b23": "山。不見道。起初不遇作家。到底飜成骨董。所以天寧",
    "X67n1304_006:0373b24": "聘不唧留。忍俊不禁。向石頭上栽花。虗空裏釘楔。非",
    "X67n1304_006:0373c01": "唯與伊解黏去縛。抑亦教汝脫洒罄快。輙不可作麤",
    "X67n1304_006:0373c02": "俗語計較。亦不可用理趣研窮。不見天寧責罰夾山",
    "X67n1304_006:0373c03": "學處。如流俗閨閤裏物被情關識鎻累帶平生。所以",
    "X67n1304_006:0373c04": "天寧向直截緊要處不惜唇皮為伊指示。於良久處",
    "X67n1304_006:0373c05": "再三撈摝。苦口叮嚀。是汝本有真性。何須向外馳求。",
    "X67n1304_006:0373c06": "未免丹霞重宣此義。頌曰。",
    "X67n1304_006:0373c07": "道合平常絕異端(以一貫之)。行人何必歷艱難(不勞費力)。從",
    "X67n1304_006:0373c08": "今莫買孫賓卜(禍福無門)。龜殻無靈不用鑽(唯人自召)。",
    "X67n1304_006:0373c09": "師云。麤言及細語。皆歸第一義。其實道合平常。平常",
    "X67n1304_006:0373c10": "合道。故云是處語言皆合道。誰家絃管不傳心。決非",
    "X67n1304_006:0373c11": "攻乎異端斯害也已。而校其萬一者邪。修行之人若",
    "X67n1304_006:0373c12": "能如此行歷。何必忙拖竹杖緊繫行纏。撞東磕西走",
    "X67n1304_006:0373c13": "南掠北。向枯骨上睏咬。畢竟有甚麼汁。恁麼省去。不",
    "X67n1304_006:0373c14": "消你相形問命而取吉凶。孫賓。卜者。按本傳。孫賓孫",
    "X67n1304_006:0373c15": "武子後。善兵法。設減竈之術。敗龐涓於馬陵。以此名",
    "X67n1304_006:0373c16": "播天下。世傳其兵法。今禪門謂設鋪市卜。不知於何",
    "X67n1304_006:0373c17": "而得是說。學者詳焉。賓因臏其足。故更名。臏毗忍切。",
    "X67n1304_006:0373c18": "臏蓋刑名。去膝之謂也。鑽龜者。莊子云。宋元君夢人",
    "X67n1304_006:0373c19": "被髮曰。予自宰路之淵。予謂清江使河伯之所漁者。",
    "X67n1304_006:0373c20": "余且得予。覺而占之。神龜也。漁者果有余。且網得白",
    "X67n1304_006:0373c21": "龜。其圓五尺。君欲活之卜之。曰殺龜以卜吉凶。及刳",
    "X67n1304_006:0373c22": "龜七十二鑽而無遺筴。咦。眹兆已前如委悉。何消搯",
    "X67n1304_006:0373c23": "筭問陰陽。",
    "X67n1304_006:0373c24": "第九十九則　保壽上堂(杖笠)",
    "X67n1304_006:0374a01": "示眾云。信手拈來無非恰好。全身放下何必商量。較",
    "X67n1304_006:0374a02": "得攛向面前。免致橫檐背後。有會得的麼。",
    "X67n1304_006:0374a03": "舉大洪保壽恩禪師上堂拈拄杖云。得自天台絕",
    "X67n1304_006:0374a04": "比倫(少賣弄)。從來無葉又無根(看怎生)。有時扶過斷橋",
    "X67n1304_006:0374a05": "水(同行無踈伴)。幾度伴歸明月村(步步鎮相隨)。雖然如是。也",
    "X67n1304_006:0374a06": "不得無過(知人得)。擊香臺一下便下座(象骨嵓前弄蛇手。兒時做",
    "X67n1304_006:0374a07": "處老知羞)。",
    "X67n1304_006:0374a08": "師云。隋州大洪山報恩禪師。衛之黎陽人。族劉氏。世",
    "X67n1304_006:0374a09": "以武進。家喜事佛。其母禱子夢佛。所謂阿羅漢舁之。",
    "X67n1304_006:0374a10": "既姙生師。果有殊相。未冠舉方略擢第。調官北都。忽",
    "X67n1304_006:0374a11": "厭塵境。請於朝願謝簪紱求出世法。上詰其故。師曰。",
    "X67n1304_006:0374a12": "臣祖死王事。何足以報厚恩。唯有熏修之功庶資冥",
    "X67n1304_006:0374a13": "福。神宗歎異。親灑宸翰。賜名報恩。就都福壽寺受戒。",
    "X67n1304_006:0374a14": "謁投子。子問天明也未。云明矣。曰明則卷簾。師從之。",
    "X67n1304_006:0374a15": "忽開悟白子。子印之。巾侍有年。丞相韓公請住少林。",
    "X67n1304_006:0374a16": "紹聖初詔改大洪律居為禪林。命師為第一世。崇寧",
    "X67n1304_006:0374a17": "二年詔住京之法雲。五年復遷大洪。宗風大振。居一",
    "X67n1304_006:0374a18": "日上堂拈拄杖云。得自天台絕比倫。從來無葉又無",
    "X67n1304_006:0374a19": "根。古人為人至切。徹底情深。要汝等諸人向拄杖頭",
    "X67n1304_006:0374a20": "薦取。本分一事雖無枝葉。根苗已早狼藉遍地。又道。",
    "X67n1304_006:0374a21": "扶過斷橋水。伴歸明月村。果然克己從他。道雖然如",
    "X67n1304_006:0374a22": "是也不得無過。知之減半。何必云云。故擊禪牀一下",
    "X67n1304_006:0374a23": "便下座。方信道不如歸去便歸去。欲覔了時無了時。",
    "X67n1304_006:0374a24": "蘄州北禪悟通寂禪師。嗣雲門。上堂拈拄杖曰。過去",
    "X67n1304_006:0374b01": "未來現在諸佛。微塵菩薩。一時在拄杖頭上轉大法",
    "X67n1304_006:0374b02": "輪。盡向諸人鼻孔裏過。還見麼。若見。與我拈將來。若",
    "X67n1304_006:0374b03": "不見。大似立地死漢。良久曰。風恬浪靜。不如歸堂。林",
    "X67n1304_006:0374b04": "泉道。放去較危。收來太速。雖然兩段不同。大抵用處",
    "X67n1304_006:0374b05": "不異。更看丹霞如何科判。頌曰。",
    "X67n1304_006:0374b06": "此樹不從天地生(何處將來)。登山涉水承渠力(知恩有幾人)。",
    "X67n1304_006:0374b07": "如今擲向亂峰前(甚底大如割捨)。免致叢林為軌則(已是強生",
    "X67n1304_006:0374b08": "節目)。",
    "X67n1304_006:0374b09": "師云。人人本有箇箇不無。匪假陰陽而可生成。豈干",
    "X67n1304_006:0374b10": "造化而能製就。不須九節何用過頭。比笻竹無影無",
    "X67n1304_006:0374b11": "形。類靈壽非長非短。雖是登山涉水承他恩力。其奈",
    "X67n1304_006:0374b12": "倚墻貼壁伴我安閑。不如擲向峰前拋在腦後。不勞",
    "X67n1304_006:0374b13": "解虎寧用敲風。禪床角忒立多時。法座傍暫別少頃。",
    "X67n1304_006:0374b14": "略置叢林軌則。且停覺苑規模。但肯念茲在茲。較得",
    "X67n1304_006:0374b15": "無事生事。何也。幸自可怜生。",
    "X67n1304_006:0374b16": "第百則　三界唯心(示眾)",
    "X67n1304_006:0374b17": "示眾云。頭頭上顯。莫教鷂過新羅。物物上明。休似蠅",
    "X67n1304_006:0374b18": "鑽故紙。撞頭磕額兮時時示時人。攔街截卷兮時人",
    "X67n1304_006:0374b19": "皆不識。有具眼者辨看。",
    "X67n1304_006:0374b20": "舉保壽上堂云。三界唯心。萬法唯識(大無不包。細無不入)。檻",
    "X67n1304_006:0374b21": "外雲生。簷頭雨滴(逐物意移)。澗水湛如藍。野花開似織",
    "X67n1304_006:0374b22": "(弄假像真)。此時若不究根源。謾向當來問彌勒(差之毫厘。失之",
    "X67n1304_006:0374b23": "千里)。還會麼(按牛頭喫草)。不勞久立(深謝慈悲)。",
    "X67n1304_006:0374b24": "師云。神鼎諲禪師。少年時與數耆宿遊南嶽。一僧舉",
    "X67n1304_006:0374c01": "論宗乘頗愽敏會。野飯山店中供辦。而僧論說不已。",
    "X67n1304_006:0374c02": "諲曰。上人言三界唯心萬法唯識。唯識唯心。眼聲耳",
    "X67n1304_006:0374c03": "色。何人之語。僧曰法眼大師偈也。諲曰其義如何。對",
    "X67n1304_006:0374c04": "曰。唯心故根境不相到。唯識故聲色樅然。諲曰。舌味",
    "X67n1304_006:0374c05": "是根境否。對曰是。諲以筯挾菜置口含胡而言曰。何",
    "X67n1304_006:0374c06": "謂相入耶。坐者相頋大驚莫能加答。諲曰。路途之樂",
    "X67n1304_006:0374c07": "終未到家。見解入微不名見道。參須實參悟須實悟。",
    "X67n1304_006:0374c08": "閻羅大王不怕多語。林泉道。苦口是良藥。逆耳是忠",
    "X67n1304_006:0374c09": "言。端的了達唯識唯心之旨。方寸間何物而可窒礙",
    "X67n1304_006:0374c10": "者耶。故保壽云。檻外雲生。簷頭雨滴。澗水湛如藍。野",
    "X67n1304_006:0374c11": "花開似織。壽禪師唯心訣亦云。巖樹庭柯各挺無邊",
    "X67n1304_006:0374c12": "之妙相。猿吟鳥噪皆談不二之圓音。此豈非塵塵爾",
    "X67n1304_006:0374c13": "法法爾。若也於斯蹉過。枉盻龍華。不如各自歸堂。免",
    "X67n1304_006:0374c14": "勞久立。保壽既恁慈悲。丹霞怎不讚詠。頌曰。",
    "X67n1304_006:0374c15": "靈然不涉去來今(一言道斷處。千古意分明)。三界都盧一點心",
    "X67n1304_006:0374c16": "(認着依前還不是)。檻外桃花春蝶舞(色即色時輕話會)。門前楊柳",
    "X67n1304_006:0374c17": "曉鶯吟(聲非聲處細參詳)。",
    "X67n1304_006:0374c18": "師云。覺性圓明靈知不昧。十世古今無非畢俻。過去",
    "X67n1304_006:0374c19": "過去兮雷擊真空。未來未來兮波渟性水。何止欲界",
    "X67n1304_006:0374c20": "色界無色界總乎一心。盡空法界亦由唯識相分所",
    "X67n1304_006:0374c21": "攝。而豈知僧問琅琊覺和尚。清淨本然云何忽生山",
    "X67n1304_006:0374c22": "河大地。覺云清淨本然云何忽生山河大地。此之所",
    "X67n1304_006:0374c23": "謂迷時三界有。悟後十方空。至若檻外桃花。門前楊",
    "X67n1304_006:0374c24": "柳。任翩翩之蝶舞。縱恰恰之鶯啼。那消箇。聽之不聽",
    "X67n1304_006:0375a01": "聞之不聞。聲色純真了無異念。還能如是麼。山河草",
    "X67n1304_006:0375a02": "木揚真諦。花月樓臺演妙音。",
    "X67n1304_006:0375a04": "林泉老人評唱丹霞淳禪師頌古虗堂集卷六(終)"
}