{
    "T11n0310_104:0582a09": "大寶積經卷第一百四",
    "T11n0310_104:0582a11": "隋天竺三藏達摩笈多譯",
    "T11n0310_104:0582a12": "6 破菩薩相品善住意天子會第三十六之三破菩薩相",
    "T11n0310_104:0582a13": "品第六",
    "T11n0310_104:0582a14": "爾時文殊師利白佛言：「世尊！如佛所說，菩薩",
    "T11n0310_104:0582a15": "摩訶薩初發心者，以何義故名初發心？」佛告",
    "T11n0310_104:0582a16": "文殊師利：「若有菩薩等觀三界一切想生，",
    "T11n0310_104:0582a17": "如是得言最初發心。文殊師利！是名菩薩初",
    "T11n0310_104:0582a18": "發心也。」文殊師利復白佛言：「世尊！如我所解",
    "T11n0310_104:0582a19": "佛說義者，若有菩薩貪欲心生是初發心、",
    "T11n0310_104:0582a20": "瞋恚心生是初發心、愚癡心生是初發心。世",
    "T11n0310_104:0582a21": "尊所說，將無謂是為初發心。」爾時善住意天",
    "T11n0310_104:0582a22": "子問文殊師利言：「大士！若諸菩薩起貪恚癡",
    "T11n0310_104:0582a23": "名初發心者，所有一切具縛凡夫皆即名為",
    "T11n0310_104:0582a24": "發心菩薩。所以者何？彼諸凡夫從昔至今常",
    "T11n0310_104:0582a25": "發如是貪恚癡等三毒心故。」文殊師利語善",
    "T11n0310_104:0582a26": "住意言：「天子！汝言一切凡夫從昔已來常能",
    "T11n0310_104:0582a27": "發是三毒心者，是義不然。何以故？一切凡夫",
    "T11n0310_104:0582a28": "心力羸劣，不能發起是貪恚癡。唯有諸佛世",
    "T11n0310_104:0582a29": "尊、一切阿羅漢辟支佛、不退轉地諸菩薩等，",
    "T11n0310_104:0582b01": "乃能發是貪恚癡耳，是故凡夫不能得發。」善",
    "T11n0310_104:0582b02": "住意言：「大士！仁今何故作如斯說？令此會",
    "T11n0310_104:0582b03": "眾不識不知，陷諸疑網深可怖畏。」",
    "T11n0310_104:0582b04": "爾時文殊師利語善住意言：「天子！於意云何？",
    "T11n0310_104:0582b05": "如彼飛鳥往來空中，彼鳥足跡在虛空中。有",
    "T11n0310_104:0582b06": "發行乎？無發行也？」善住意言：「非無發行。」文殊",
    "T11n0310_104:0582b07": "師利言：「如是如是。天子！以是義故我作此",
    "T11n0310_104:0582b08": "說。若有能發貪欲恚癡，唯彼諸佛、聲聞、緣覺、",
    "T11n0310_104:0582b09": "不退菩薩乃能發耳。天子當知！無有依處是",
    "T11n0310_104:0582b10": "名為發、無有取著是名為發；既無依處又無",
    "T11n0310_104:0582b11": "取著，是即無句斯謂為發，是無分別句斯謂",
    "T11n0310_104:0582b12": "為發，是不可生句斯謂為發，是不實句斯謂",
    "T11n0310_104:0582b13": "為發，是非物句斯謂為發，是不來句斯謂為",
    "T11n0310_104:0582b14": "發，是不去句斯謂為發，是無生句斯謂為發，",
    "T11n0310_104:0582b15": "是無攀緣句斯謂為發，是無證句斯謂為發，",
    "T11n0310_104:0582b16": "是不諍句斯謂為發，是不思句斯謂為發，是",
    "T11n0310_104:0582b17": "不壞句斯謂為發，是無言句斯謂為發，是不",
    "T11n0310_104:0582b18": "破句斯謂為發，是無字句斯謂為發，是無執",
    "T11n0310_104:0582b19": "句斯謂為發，是無住句斯謂為發，是不取句",
    "T11n0310_104:0582b20": "斯謂為發，是不捨句斯謂為發，是不拔句斯",
    "T11n0310_104:0582b21": "謂為發。天子當知，是為菩薩初發心也。天",
    "T11n0310_104:0582b22": "子！發心菩薩若於如是一切諸法，不愛著、不",
    "T11n0310_104:0582b23": "思想、不見不知、不聞不識、不取不捨、不生不",
    "T11n0310_104:0582b24": "滅，是則名為真發心也。天子！是菩薩摩訶薩",
    "T11n0310_104:0582b25": "若能依止如是法界、如是平等、如是實際、如",
    "T11n0310_104:0582b26": "是方便，則彼貪欲瞋恚愚癡等發。又若決能",
    "T11n0310_104:0582b27": "如是依止，則彼眼耳及意等發，則彼色取乃",
    "T11n0310_104:0582b28": "至識取等發。如是則一切諸見發，無明有愛",
    "T11n0310_104:0582b29": "發，乃至十二因緣有分發，五欲眾事發，愛著",
    "T11n0310_104:0582c01": "三界發，我見發，我所見發，我見為根本六十",
    "T11n0310_104:0582c02": "二見發，佛想發，法想發，僧想發，自想發，他",
    "T11n0310_104:0582c03": "想發，地想發，水想發，火想發，風想發，空想",
    "T11n0310_104:0582c04": "發，識想發，四顛倒發，四識住發，五蓋發，八",
    "T11n0310_104:0582c05": "邪發，九惱發，十惡業道發。天子當知，我今舉",
    "T11n0310_104:0582c06": "要言之，一切分別、一切分別處、一切語言、一",
    "T11n0310_104:0582c07": "切諸相、一切進趣、一切希求、一切取著、一切",
    "T11n0310_104:0582c08": "思想、一切意念、一切障礙，菩薩皆當發。汝應",
    "T11n0310_104:0582c09": "如實知，天子！以是義故，汝今若能於此諸法",
    "T11n0310_104:0582c10": "不愛著不思想者，是則名為真實發也。」爾時",
    "T11n0310_104:0582c11": "世尊讚文殊師利言：「善哉善哉。文殊師利！汝",
    "T11n0310_104:0582c12": "今乃能為諸菩薩具宣如是初發心義。文殊",
    "T11n0310_104:0582c13": "師利！汝於往昔已曾供養無量無邊過恒沙",
    "T11n0310_104:0582c14": "數諸佛世尊，能說斯耳。」",
    "T11n0310_104:0582c15": "爾時尊者舍利弗白佛言：「世尊！今此文殊師",
    "T11n0310_104:0582c16": "利所說菩薩最初發心及獲無生法忍，先後",
    "T11n0310_104:0582c17": "二事平等無差耶？」佛告舍利弗：「如是如是，如",
    "T11n0310_104:0582c18": "汝所說。舍利弗！昔然燈世尊授我記言：『摩那",
    "T11n0310_104:0582c19": "婆！汝於未來過阿僧祇劫當得成佛，號釋迦",
    "T11n0310_104:0582c20": "牟尼如來、應供、正遍覺。』舍利弗！我於彼時亦",
    "T11n0310_104:0582c21": "不離此心得無生忍。如是舍利弗！汝當知彼",
    "T11n0310_104:0582c22": "一切菩薩初發心義，如文殊師利所言無有",
    "T11n0310_104:0582c23": "異也。」爾時文殊師利白佛言：「世尊！如我解佛",
    "T11n0310_104:0582c24": "所說義者，皆是初發。何以故？如世尊說，一切",
    "T11n0310_104:0582c25": "初發皆是不發，其不發者即是菩薩最初發",
    "T11n0310_104:0582c26": "心。」說是法時，二萬三千菩薩證無生忍，五千",
    "T11n0310_104:0582c27": "比丘於諸法中漏盡解脫，六十億諸天子遠",
    "T11n0310_104:0582c28": "塵離垢得法眼淨。",
    "T11n0310_104:0582c29": "爾時尊者大迦葉白佛言：「世尊！今此文殊師",
    "T11n0310_104:0583a01": "利乃更為斯能作難作，宣說如是甚深法門，",
    "T11n0310_104:0583a02": "令諸眾生多所利益。」文殊師利謂迦葉言：「大",
    "T11n0310_104:0583a03": "德迦葉！我實不為難作之事。所以者何？一切",
    "T11n0310_104:0583a04": "諸法皆無所作，亦復無有已作今作當作。唯",
    "T11n0310_104:0583a05": "大迦葉！我於諸法非作不作，其義亦爾。又大",
    "T11n0310_104:0583a06": "迦葉！我於眾生無有度脫亦無繫縛。所以",
    "T11n0310_104:0583a07": "者何？一切諸法無所有故。迦葉！云何於世尊",
    "T11n0310_104:0583a08": "前發如是言能作難作。又大迦葉！我無所",
    "T11n0310_104:0583a09": "作，慎勿言我能作難作。又大迦葉！我實不作。",
    "T11n0310_104:0583a10": "非獨我不作，如來亦不作、辟支佛亦不作、阿",
    "T11n0310_104:0583a11": "羅漢亦不作。又大迦葉！有何等人能作難作？",
    "T11n0310_104:0583a12": "若欲正言能作難作，但彼一切嬰兒凡夫。如",
    "T11n0310_104:0583a13": "斯說者是名善說。所以者何？如諸如來皆悉",
    "T11n0310_104:0583a14": "無有已得今得當得，乃至一切聲聞辟支佛",
    "T11n0310_104:0583a15": "亦無所得，唯彼凡夫一切皆得。」時大迦葉復",
    "T11n0310_104:0583a16": "白文殊師利言：「大士！一切諸佛不得何等？」文",
    "T11n0310_104:0583a17": "殊師利言：「一切諸佛不得我、不得福伽羅、不",
    "T11n0310_104:0583a18": "得眾生、不得壽命、不得士夫、不得斷、不得",
    "T11n0310_104:0583a19": "常、不得諸陰、不得諸入、不得諸界、不得諸名",
    "T11n0310_104:0583a20": "色、不得欲界、不得色界、不得無色界、不得分",
    "T11n0310_104:0583a21": "別、不得思惟、不得念處、不得因生、不得顛",
    "T11n0310_104:0583a22": "倒、不得貪恚癡、不得此世、不得彼世、不得",
    "T11n0310_104:0583a23": "我、不得我所，乃至不得一切諸法。大德迦葉！",
    "T11n0310_104:0583a24": "如是一切諸法次第不得亦復不失，不縛不",
    "T11n0310_104:0583a25": "解、不取不捨、不近不遠。是故迦葉！應當覺",
    "T11n0310_104:0583a26": "了如是法門，若諸佛世尊皆不得者，則彼等",
    "T11n0310_104:0583a27": "非法無聞。凡夫一切斯得，是故凡夫能作難",
    "T11n0310_104:0583a28": "作，非諸佛作、非辟支佛作、非阿羅漢作，是乃",
    "T11n0310_104:0583a29": "名為凡夫作也。」迦葉復問：「作何等也？」文殊師",
    "T11n0310_104:0583b01": "利言：「作斷作常、作染著作依止、作憶念作取",
    "T11n0310_104:0583b02": "捨、乃至作彼一切戲論、分別隨順高下等事。",
    "T11n0310_104:0583b03": "是故大德迦葉！如是諸法，諸佛世尊皆無",
    "T11n0310_104:0583b04": "所作，無有已作今作當作，唯彼凡夫能作難",
    "T11n0310_104:0583b05": "作。」",
    "T11n0310_104:0583b06": "爾時文殊師利復白佛言：「世尊！所言無生忍",
    "T11n0310_104:0583b07": "者，云何名為無生忍也？世尊！復以何義而更",
    "T11n0310_104:0583b08": "名為法無生忍？菩薩云何得斯忍法？」佛告文",
    "T11n0310_104:0583b09": "殊師利言：「實無有人於生法中得無生忍。所",
    "T11n0310_104:0583b10": "言得者，但有語言名字。何以故？以無生法不",
    "T11n0310_104:0583b11": "可得故、離攀緣故，不得法忍。得無所得、無得",
    "T11n0310_104:0583b12": "無失，是故言得無生法忍。復次文殊師利！彼",
    "T11n0310_104:0583b13": "無生法忍者，所謂一切法無生如是忍故，一",
    "T11n0310_104:0583b14": "切法無來如是忍故，一切法無去如是忍故，",
    "T11n0310_104:0583b15": "一切法無我如是忍故，一切法無主如是忍",
    "T11n0310_104:0583b16": "故，一切法無取如是忍故，一切法無捨如是",
    "T11n0310_104:0583b17": "忍故，一切法無所有如是忍故，一切法無實",
    "T11n0310_104:0583b18": "如是忍故，一切法無等如是忍故，一切法無",
    "T11n0310_104:0583b19": "等等如是忍故，一切法無比如是忍故，一切",
    "T11n0310_104:0583b20": "法無染如虛空如是忍故，一切法無破壞如",
    "T11n0310_104:0583b21": "是忍故，一切法無斷如是忍故，一切法無垢",
    "T11n0310_104:0583b22": "如是忍故，一切法無淨如是忍故，一切法空",
    "T11n0310_104:0583b23": "如是忍故，一切法無相如是忍故，一切法無",
    "T11n0310_104:0583b24": "願如是忍故，一切法離貪恚癡如是忍故，一",
    "T11n0310_104:0583b25": "切法如如如是忍故，一切法法性如是忍故，",
    "T11n0310_104:0583b26": "一切法實際如是忍故。如是一切法，無分別、",
    "T11n0310_104:0583b27": "無相應、無憶念、無戲論、無思惟、無作無力、",
    "T11n0310_104:0583b28": "羸劣虛誑，如幻如夢、如響如影、如鏡像如芭",
    "T11n0310_104:0583b29": "蕉、如聚沫如水泡，如是忍故。所可忍者亦無",
    "T11n0310_104:0583c01": "可忍，非法非非法，但以名字說斯法耳，然彼",
    "T11n0310_104:0583c02": "名字亦不可得，本性自離。如是言忍，信解樂",
    "T11n0310_104:0583c03": "入、無惑無疑、無驚無怖、無動無沒，遍滿身",
    "T11n0310_104:0583c04": "已正受而行，不得其身亦無住處。文殊師",
    "T11n0310_104:0583c05": "利！是為菩薩摩訶薩於諸法中得無生忍，乃",
    "T11n0310_104:0583c06": "至不行一切想故。」",
    "T11n0310_104:0583c07": "爾時文殊師利復白佛言：「世尊！所謂忍者，云",
    "T11n0310_104:0583c08": "何為忍？乃至不為境界所壞，故名為忍。」時彼",
    "T11n0310_104:0583c09": "善住意天子問文殊師利言：「大士！何等不為",
    "T11n0310_104:0583c10": "境界所壞？」文殊師利言：「天子！所謂眼，何法壞",
    "T11n0310_104:0583c11": "眼？謂彼善色惡色是能壞眼。如色壞眼，彼聲",
    "T11n0310_104:0583c12": "壞耳乃至法壞意亦如是。天子！若菩薩眼見",
    "T11n0310_104:0583c13": "色，不取相不耽好、不分別不思惟、不愛不",
    "T11n0310_104:0583c14": "厭，知本性空無有念想，不為眾色之所傷敗；",
    "T11n0310_104:0583c15": "乃至意法亦如是。天子！若其六情無著無縛",
    "T11n0310_104:0583c16": "無壞無傷，如是菩薩住於法忍。住法忍故，於",
    "T11n0310_104:0583c17": "一切法無所分別，無生不生、無漏不漏、無善",
    "T11n0310_104:0583c18": "不善、無為不為，不念世法及出世法，不分別",
    "T11n0310_104:0583c19": "不思惟，是則名為無生法忍。」說此法時，有六",
    "T11n0310_104:0583c20": "萬三千眾生發阿耨多羅三藐三菩提心，一",
    "T11n0310_104:0583c21": "萬二千菩薩得無生法忍。",
    "T11n0310_104:0583c22": "爾時善住意天子復白文殊師利言：「大士！云",
    "T11n0310_104:0583c23": "何菩薩摩訶薩發起勝行，超越轉增入諸地",
    "T11n0310_104:0583c24": "也？」文殊師利言：「天子！誰於其間能發勝行，而",
    "T11n0310_104:0583c25": "言諸地有超轉者？」善住意言：「大士！仁豈不",
    "T11n0310_104:0583c26": "知諸菩薩等所行殊勝彼彼轉增，乃至超越",
    "T11n0310_104:0583c27": "能滿十地乎？」文殊師利語善住意言：「不然。天",
    "T11n0310_104:0583c28": "子！我聞佛說，一切諸法猶如幻化。汝不信耶？」",
    "T11n0310_104:0583c29": "善住意言：「大士！世尊誠言，誰敢不信？」文殊師",
    "T11n0310_104:0584a01": "利言：「天子！如彼幻人及幻，豈有勝行超越轉",
    "T11n0310_104:0584a02": "入，乃至具足十地耶？」善住意言：「不也。大士！」文",
    "T11n0310_104:0584a03": "殊師利言：「如是天子！若使幻人及幻能有超",
    "T11n0310_104:0584a04": "行轉入者，則吾等亦當如是超越轉入。何以",
    "T11n0310_104:0584a05": "故？如世尊說，一切諸法皆如幻化，故無轉入。",
    "T11n0310_104:0584a06": "天子！是故若說諸地有轉入者，即非轉入。我",
    "T11n0310_104:0584a07": "亦不言地有轉入。所以者何？一切諸法無轉",
    "T11n0310_104:0584a08": "入故。是故法於法中不得轉入，所謂色於受",
    "T11n0310_104:0584a09": "中不得轉入，受於色中不得轉入，想於行中",
    "T11n0310_104:0584a10": "不得轉入，行於想中不得轉入，識於色中不",
    "T11n0310_104:0584a11": "得轉入，色於識中不得轉入。天子！如是乃至",
    "T11n0310_104:0584a12": "於一切法，皆應如是作四句說。",
    "T11n0310_104:0584a13": "「又眼不於耳中轉入，耳不於眼中轉入。鼻不",
    "T11n0310_104:0584a14": "於舌中轉入，舌不於鼻中轉入。身不於意中",
    "T11n0310_104:0584a15": "轉入，意不於身中轉入。所以者何？一切諸法",
    "T11n0310_104:0584a16": "其性各異行自境界，頑癡無知無有覺識，亦",
    "T11n0310_104:0584a17": "如草木牆壁瓦石、如鏡中像、如幻如化，不可",
    "T11n0310_104:0584a18": "證觸，一相無相。以是義故，一切諸法無有超",
    "T11n0310_104:0584a19": "轉，不出不入、無去無來。天子當知，若諸菩",
    "T11n0310_104:0584a20": "薩如是解知彼一切法無超轉者，不復更有",
    "T11n0310_104:0584a21": "諸地分別，亦無入道、無有捨地亦無退轉，於",
    "T11n0310_104:0584a22": "彼菩提超轉之中無有失滅。何以故？若人見",
    "T11n0310_104:0584a23": "彼陰界諸入是真實者，彼無超轉。所以者何？",
    "T11n0310_104:0584a24": "以一切法性本淨故。天子！是名菩薩超越道",
    "T11n0310_104:0584a25": "地。天子！譬如幻師化作十重輦輿宮閣，即",
    "T11n0310_104:0584a26": "令化人居處其內。天子！於意云何？彼人宮閣",
    "T11n0310_104:0584a27": "有定所不？」善住意言：「無也。大士！」文殊師利言：",
    "T11n0310_104:0584a28": "「如是如是。天子！見菩薩地有超轉者，其事",
    "T11n0310_104:0584a29": "若此。」",
    "T11n0310_104:0584b01": "7 破二乘相品1破二乘相品第七之一",
    "T11n0310_104:0584b02": "爾時善住意天子復問文殊師利言：「大士！或",
    "T11n0310_104:0584b03": "時有人至大士所求出家者，大士爾時當云何",
    "T11n0310_104:0584b04": "答？云何為說出家度法？云何授戒及教持戒？」",
    "T11n0310_104:0584b05": "文殊師利言：「天子！若其有人來至我所求出",
    "T11n0310_104:0584b06": "家者，我當教彼如是言曰：『諸善男子！汝今不",
    "T11n0310_104:0584b07": "應發出家心。汝若不發出家心者，我當教汝",
    "T11n0310_104:0584b08": "真出家法。』所以者何？天子！若求出家，則求欲",
    "T11n0310_104:0584b09": "界，亦求色界、求無色界，復求世間五欲之樂，",
    "T11n0310_104:0584b10": "及求未來果報諸事。若善男子有所求者彼",
    "T11n0310_104:0584b11": "不證法，不證法故彼則見心。是故天子！若無",
    "T11n0310_104:0584b12": "所取，彼為證法。以證法故則不見心，不見心",
    "T11n0310_104:0584b13": "故則不出家，不出家故則無出家心，無出家",
    "T11n0310_104:0584b14": "心故彼則不發，以不發故則無有生，以無生",
    "T11n0310_104:0584b15": "故彼則盡苦，以盡苦故則畢竟盡，畢竟盡故",
    "T11n0310_104:0584b16": "彼則無盡，以無盡故則不可盡，不可盡者則",
    "T11n0310_104:0584b17": "是虛空。天子！我時於彼善男子所作如是教。",
    "T11n0310_104:0584b18": "復次天子！若復有人來詣我所求出家者，我",
    "T11n0310_104:0584b19": "復教彼如是言曰：『諸善男子！汝今莫發出家",
    "T11n0310_104:0584b20": "之心。所以者何？彼心無生不可得發，汝莫為",
    "T11n0310_104:0584b21": "異而保此心。』復次天子！若更有人來詣我所",
    "T11n0310_104:0584b22": "求出家者，我復教彼如是言曰：『諸善男子！汝",
    "T11n0310_104:0584b23": "今若不斷除鬚髮，如是汝則真實出家。』」",
    "T11n0310_104:0584b24": "爾時善住意天子復白文殊師利言：「大士！以",
    "T11n0310_104:0584b25": "何義故作如斯說？」文殊師利言：「天子！世尊說",
    "T11n0310_104:0584b26": "法無所斷除。」善住意復問言：「何等不斷亦復",
    "T11n0310_104:0584b27": "不除？」文殊師利言：「天子！色法不斷亦不除，受",
    "T11n0310_104:0584b28": "想行識不斷亦不除。天子！若復有人作如",
    "T11n0310_104:0584b29": "是念：『我除鬚髮乃為出家。』當知彼人則住我",
    "T11n0310_104:0584c01": "相，住我相故則不見平等。又見我故則見眾",
    "T11n0310_104:0584c02": "生，見眾生故則見鬚髮，見鬚髮故生剃除想。",
    "T11n0310_104:0584c03": "天子！彼若不見有我相者則不見他相，無他",
    "T11n0310_104:0584c04": "相故則無我慢，無我慢故則無吾我，無吾我",
    "T11n0310_104:0584c05": "故則無分別，無分別故則無動搖，無動搖故",
    "T11n0310_104:0584c06": "則無戲論，無戲論故則無取捨，無取捨故無",
    "T11n0310_104:0584c07": "作不作、無斷不斷、無離無合、無減無增、無",
    "T11n0310_104:0584c08": "集無散、無思無念、無說無言，如是則名安住",
    "T11n0310_104:0584c09": "真實。」善住意言：「大士！實義云何？」文殊師利",
    "T11n0310_104:0584c10": "言：「天子！所言實者即是虛空，如是虛空得名",
    "T11n0310_104:0584c11": "為實。無起無盡、無減無增，以是故言虛空為",
    "T11n0310_104:0584c12": "實、性空為實、如如為實、法界為實、實際為",
    "T11n0310_104:0584c13": "實。如是實者則亦不實。何以故？以彼實中不",
    "T11n0310_104:0584c14": "可得故名為不實。」",
    "T11n0310_104:0584c15": "爾時文殊師利語善住意言：「天子！若復有人",
    "T11n0310_104:0584c16": "來詣我所求出家者，我當教彼如是言曰：『諸",
    "T11n0310_104:0584c17": "善男子！汝今若能不取著彼袈裟衣者，吾則",
    "T11n0310_104:0584c18": "以汝為真出家。』」善住意言：「大士！以何義故復",
    "T11n0310_104:0584c19": "如斯說？」文殊師利言：「天子！諸佛世尊無有取",
    "T11n0310_104:0584c20": "法，凡所宣說不為取著。」善住意言：「不取何",
    "T11n0310_104:0584c21": "等？」文殊師利言：「天子！謂不取色若常無常，乃",
    "T11n0310_104:0584c22": "至不取識若常無常；不取眼若常無常，乃至",
    "T11n0310_104:0584c23": "不取意若常無常；不取色乃至不取法；不取",
    "T11n0310_104:0584c24": "貪欲不取瞋恚不取愚癡不取顛倒。天子！如",
    "T11n0310_104:0584c25": "是乃至一切諸法皆悉不取而亦不捨、不合",
    "T11n0310_104:0584c26": "不離。天子！若取袈裟，當知彼即大有見相。天",
    "T11n0310_104:0584c27": "子！是故我說不以取著袈裟而得清淨及得",
    "T11n0310_104:0584c28": "解脫。所以者何？天子！諸佛世尊大菩提處無",
    "T11n0310_104:0584c29": "有袈裟。」善住意言：「大士！何法是袈裟？」文殊",
    "T11n0310_104:0585a01": "師利言：「天子！汝問何法為袈裟者，貪欲是袈",
    "T11n0310_104:0585a02": "裟、瞋恚是袈裟、愚癡是袈裟、因是袈裟、諸見",
    "T11n0310_104:0585a03": "是袈裟、名色是袈裟、妄想是袈裟、執著是袈",
    "T11n0310_104:0585a04": "裟、取相是袈裟、語言是袈裟，如是乃至戲論",
    "T11n0310_104:0585a05": "一切諸法皆是袈裟。若知諸法無善不善，無",
    "T11n0310_104:0585a06": "思無念，是名無袈裟。若無袈裟則無所有，若",
    "T11n0310_104:0585a07": "無所有則無垢濁，若無垢濁則無障礙，無障",
    "T11n0310_104:0585a08": "礙故亦無有作——是謂思量。」善住意言：「大士！",
    "T11n0310_104:0585a09": "所言思量，思量者以何義故名曰思量？」文殊",
    "T11n0310_104:0585a10": "師利言：「天子！彼思量者，於法平等無有增減、",
    "T11n0310_104:0585a11": "無作不作，故言思量。天子！若能於法不作增",
    "T11n0310_104:0585a12": "減，如世尊說不應復起想念分別，故言思量。」",
    "T11n0310_104:0585a13": "善住意言：「何等名為不作增減？」文殊師利言：",
    "T11n0310_104:0585a14": "「天子！過於平等。過平等已法不可得，所謂",
    "T11n0310_104:0585a15": "過去不可得、未來不可得、現在不可得。彼法",
    "T11n0310_104:0585a16": "非如，無增減作、無吾我作、無有人作、無眾生",
    "T11n0310_104:0585a17": "作、無壽命作、無有斷作、無有常作、無有分別",
    "T11n0310_104:0585a18": "陰入界作、無有分別佛法僧作，亦無有念是",
    "T11n0310_104:0585a19": "持戒作、是破戒作、是煩惱作、是清淨作、是得",
    "T11n0310_104:0585a20": "果作、是須陀洹作、是斯陀含作、是阿那含作、",
    "T11n0310_104:0585a21": "是阿羅漢作、是辟支佛作，乃至此是空作、是",
    "T11n0310_104:0585a22": "無相作、是無願作、是明解脫作、是離欲作。",
    "T11n0310_104:0585a23": "如是天子！此皆為彼無聞凡夫思量分別說",
    "T11n0310_104:0585a24": "斯法耳。汝應當知，此是最下癡人求欲得法",
    "T11n0310_104:0585a25": "妄想取著，是故如來為斷彼著而演說是思",
    "T11n0310_104:0585a26": "量分別作不作事。」",
    "T11n0310_104:0585a27": "於是善住意天子讚文殊師利言：「善哉大士！",
    "T11n0310_104:0585a28": "快說如是甚深法門。」爾時世尊亦復讚可文",
    "T11n0310_104:0585a29": "殊師利言：「善哉善哉。文殊師利！汝今乃能作",
    "T11n0310_104:0585b01": "如是說。」爾時文殊師利復語善住意言：「天子！",
    "T11n0310_104:0585b02": "若復有人來詣我所求出家者，我當教彼作",
    "T11n0310_104:0585b03": "如是言：『諸善男子！汝今若能不受具戒，如是",
    "T11n0310_104:0585b04": "則名真出家也。』」善住意言：「大士！以何義故作",
    "T11n0310_104:0585b05": "如是語？」文殊師利言：「天子！如世尊說，唯有二",
    "T11n0310_104:0585b06": "種受具戒法。何等為二？一受正平等戒，二受",
    "T11n0310_104:0585b07": "邪不等戒。是中何者邪不等戒？謂墮我見、墮",
    "T11n0310_104:0585b08": "人見墮、眾生見、墮壽命見、墮士夫見、墮斷見、",
    "T11n0310_104:0585b09": "墮常見、墮邪見、墮憍慢、墮貪欲、墮瞋恚、墮愚",
    "T11n0310_104:0585b10": "癡、墮欲界、墮色界、墮無色界、墮取著分別。天",
    "T11n0310_104:0585b11": "子！是為略說墮於一切不善法中、墮逐惡",
    "T11n0310_104:0585b12": "知識妄取一切法、墮不知出要解脫之處。天",
    "T11n0310_104:0585b13": "子當知，是名受邪不等戒也。天子！是處何者",
    "T11n0310_104:0585b14": "是受正平等戒？謂空是平等、無相是平等、無",
    "T11n0310_104:0585b15": "願是平等。天子！若能如是入三解脫門，如",
    "T11n0310_104:0585b16": "實覺知，不分別不思念，於一切法無有退轉，",
    "T11n0310_104:0585b17": "天子！是名受正平等戒也。復次天子！若貪欲",
    "T11n0310_104:0585b18": "發、若瞋恚發、若愚癡發、若愛無明發、我見",
    "T11n0310_104:0585b19": "發、我見為根本六十二見發、三邪行發、四顛",
    "T11n0310_104:0585b20": "倒發，乃至八邪、九惱、十不善業道等發，故名",
    "T11n0310_104:0585b21": "受正戒也。天子！譬如一切種子草木樹林，",
    "T11n0310_104:0585b22": "皆依大地而得生長，其地平等無心念作。如",
    "T11n0310_104:0585b23": "是天子！若佛法中正受戒故具足成就。天子！",
    "T11n0310_104:0585b24": "譬如一切草木種子，依大地住而得增長。天",
    "T11n0310_104:0585b25": "子！當應如是具受正戒。所以者何？住於戒故",
    "T11n0310_104:0585b26": "道法增長，如彼種子戒亦復然。又如種子增",
    "T11n0310_104:0585b27": "長得名成就。如是住於戒故，所有一切助菩",
    "T11n0310_104:0585b28": "提分法出生增長得名成就，天子！是為過去",
    "T11n0310_104:0585b29": "未來現在諸佛世尊一切聲聞受正戒也，所",
    "T11n0310_104:0585c01": "謂入彼三解脫門，一切戲論語言滅處。天子",
    "T11n0310_104:0585c02": "當知，若能如是受具戒者，是名受正，非不正",
    "T11n0310_104:0585c03": "也。」爾時文殊師利復語善住意天子言：「天子！",
    "T11n0310_104:0585c04": "我今更於如是出家、如是受具，如是教曰：『諸",
    "T11n0310_104:0585c05": "善男子！汝今若能不持禁戒，如是則為真實",
    "T11n0310_104:0585c06": "持也。』」善住意言：「大士！以何義故作如斯說？」文",
    "T11n0310_104:0585c07": "殊師利言：「天子！一切諸法悉無所取故無可",
    "T11n0310_104:0585c08": "持。云何此戒而獨有持？天子！戒若可持則",
    "T11n0310_104:0585c09": "持三界。天子！於汝意者以何為戒？」善住意言：",
    "T11n0310_104:0585c10": "「大士！若能具足波羅提木叉者，是名為戒。」文",
    "T11n0310_104:0585c11": "殊師利言：「天子！云何名為波羅提木叉？」善住",
    "T11n0310_104:0585c12": "意言：「大士！所謂持身及以口意，三業具足，是",
    "T11n0310_104:0585c13": "則名為波羅提木叉也。」文殊師利言：「天子！",
    "T11n0310_104:0585c14": "於意云何？今是現前何處有是身業可作？如",
    "T11n0310_104:0585c15": "是過去未來亦無有作。彼皆無作、無有像貌，",
    "T11n0310_104:0585c16": "可得言有或青或黃或赤或白及頗梨色耶？」",
    "T11n0310_104:0585c17": "善住意言：「不也。大士！」文殊師利言：「天子！彼名",
    "T11n0310_104:0585c18": "何等？云何而說？」善住意言：「彼名無為，實不可",
    "T11n0310_104:0585c19": "說，如是乃至意作亦然。」文殊師利言：「天子！於",
    "T11n0310_104:0585c20": "意云何？彼無為者可作有為乎？」善住意言：「不",
    "T11n0310_104:0585c21": "也。大士！」文殊師利言：「天子！以是義故我如斯",
    "T11n0310_104:0585c22": "說，彼若不持名真持戒。天子！若言增上戒學、",
    "T11n0310_104:0585c23": "增上心學、增上慧學者，為學實際。當如是知，",
    "T11n0310_104:0585c24": "無所持故言增上戒學，無所知故言增上心",
    "T11n0310_104:0585c25": "學，無所見故言增上慧學。如是心不分別故、",
    "T11n0310_104:0585c26": "不憶念故、不生殊異故，名最上心學。如心學，",
    "T11n0310_104:0585c27": "戒慧亦爾。天子！若不得心則不念戒，若不念",
    "T11n0310_104:0585c28": "戒則不思慧，若不思慧則無復起一切疑惑，",
    "T11n0310_104:0585c29": "既無疑惑則不持戒，若不持戒是則名為真",
    "T11n0310_104:0586a01": "持戒也。天子當知，彼持戒者則無所欲，無所",
    "T11n0310_104:0586a02": "欲故則無退還，無退還故彼則清淨，彼清淨",
    "T11n0310_104:0586a03": "故則得解脫，彼解脫故則得精進，彼精進故",
    "T11n0310_104:0586a04": "則無有漏，彼無漏故則住正行，住正行故則",
    "T11n0310_104:0586a05": "無像貌，無像貌故即是虛空。何以故？以彼虛",
    "T11n0310_104:0586a06": "空無形相故。是故天子！若有人能如是學者",
    "T11n0310_104:0586a07": "則為不學，彼無學故則為真學。於何處學謂",
    "T11n0310_104:0586a08": "無處學？云何無處？謂空平等。天子！若能正住",
    "T11n0310_104:0586a09": "空平等者，是則名為真住戒學。」",
    "T11n0310_104:0586a10": "爾時文殊師利復語善住意天子言：「天子！若",
    "T11n0310_104:0586a11": "人能作如是出家、如是受具，我復教彼如是",
    "T11n0310_104:0586a12": "言曰：『諸善男子！汝今若能受彼一切三千大",
    "T11n0310_104:0586a13": "千世界篤信檀越供養眾具，而能於中不起",
    "T11n0310_104:0586a14": "分別、不念報恩，是乃名為清淨持戒。』」善住意",
    "T11n0310_104:0586a15": "言：「大士！以何義故作如斯說？」文殊師利言：「天",
    "T11n0310_104:0586a16": "子！所謂若人取彼施者、受者、財物三事故，是",
    "T11n0310_104:0586a17": "為報恩。又若見彼是為報恩，若思惟彼是為",
    "T11n0310_104:0586a18": "報恩，若分別彼是為報恩。天子！若不見彼不",
    "T11n0310_104:0586a19": "取彼、不思惟彼、不分別彼者，有何可報？何以",
    "T11n0310_104:0586a20": "故？以從本來畢竟清淨，如是報故。天子！彼若",
    "T11n0310_104:0586a21": "取若見、若思惟、若分別及念報者，是謂凡夫，",
    "T11n0310_104:0586a22": "非阿羅漢。所以者何？是諸凡夫於一切時常",
    "T11n0310_104:0586a23": "行取著，思量分別此受彼與、彼垢此淨，以是",
    "T11n0310_104:0586a24": "分別故有報恩。云何報恩？謂諸凡夫於生",
    "T11n0310_104:0586a25": "死有取後生身，是故於彼欲行報恩。天子！諸",
    "T11n0310_104:0586a26": "阿羅漢不受後有，畢竟不見、不思量、不分別，",
    "T11n0310_104:0586a27": "無有此彼，更不受身，當於何處而報恩也？天",
    "T11n0310_104:0586a28": "子！若受彼施，當行三淨然後乃受。何謂三淨？",
    "T11n0310_104:0586a29": "一不見己身即無施者，二不見他人即無受",
    "T11n0310_104:0586b01": "者，三不見財物即無施事。天子！如是三淨則",
    "T11n0310_104:0586b02": "畢竟淨，如斯淨已復何用報？天子！以是義故",
    "T11n0310_104:0586b03": "我如是說，若受三千大千世界篤信檀越一",
    "T11n0310_104:0586b04": "切眾具，不分別、不念報者，是名世間真勝福",
    "T11n0310_104:0586b05": "田，是真出家、是淨持戒。」",
    "T11n0310_104:0586b06": "爾時文殊師利復語善住意天子言：「天子！我",
    "T11n0310_104:0586b07": "與彼人如是出家、如是戒已，當復教言：『諸善",
    "T11n0310_104:0586b08": "男子！汝今若能不行阿蘭拏不在聚落、不處",
    "T11n0310_104:0586b09": "近不住遠、不獨坐不眾居、不多言不杜默、不",
    "T11n0310_104:0586b10": "乞食不受請、不事糞掃衣不受他衣鉢、不多",
    "T11n0310_104:0586b11": "貪不少欲、不多求不知足、不樹下不露地、",
    "T11n0310_104:0586b12": "不服腐爛藥不受肉與蘇，善男子！汝若能於",
    "T11n0310_104:0586b13": "一切頭陀不起分別如是行者，則名具足行",
    "T11n0310_104:0586b14": "頭陀也。』何以故？若以憶念分別行者，即是我",
    "T11n0310_104:0586b15": "慢心見諸相。天子！若如是行則如是念，我受",
    "T11n0310_104:0586b16": "糞掃衣、我行乞食、我住樹下、我坐露地、我行",
    "T11n0310_104:0586b17": "阿蘭拏、我服腐爛藥、我少欲、我知足、我行頭",
    "T11n0310_104:0586b18": "陀。天子！若正行者不生如是念。所以者何？為",
    "T11n0310_104:0586b19": "彼無有一切分別故。彼於爾時尚不見我，況",
    "T11n0310_104:0586b20": "當計有頭陀功德？若見有者，無有是處。天子！",
    "T11n0310_104:0586b21": "是故若有如是行頭陀，不憶念、不分別，我則",
    "T11n0310_104:0586b22": "說為真頭陀也。何以故？天子！若斯人者，拂去",
    "T11n0310_104:0586b23": "貪欲、拂去瞋恚、拂去愚癡、拂去三界、拂去五",
    "T11n0310_104:0586b24": "陰、拂去十二入、拂去十八界，如是我說為真",
    "T11n0310_104:0586b25": "頭陀。何以故？以彼頭陀，不取不捨、不思不",
    "T11n0310_104:0586b26": "念、不修不行、非法非非法，是故我說真頭陀",
    "T11n0310_104:0586b27": "也。」",
    "T11n0310_104:0586b28": "爾時文殊師利復語善住意天子言：「天子！我",
    "T11n0310_104:0586b29": "與彼人如是出家、如是行已，當復教言：『諸善",
    "T11n0310_104:0586c01": "男子！汝今若能不觀四聖諦、不修四念處、不",
    "T11n0310_104:0586c02": "修四正勤、不修四如意足、不修五根、不修五",
    "T11n0310_104:0586c03": "力、不修七覺分、不修八聖道，不修三十七助",
    "T11n0310_104:0586c04": "菩提法、莫證三解脫門。』何以故？天子！彼聖諦",
    "T11n0310_104:0586c05": "者入無生相，不可念知、不可修證。所以者何？",
    "T11n0310_104:0586c06": "彼無生中云何言證？天子！是故我言，夫念處",
    "T11n0310_104:0586c07": "者非念非思一切諸法，故言念處。天子！若比",
    "T11n0310_104:0586c08": "丘不住欲界、不住色界、不住無色界，故言比",
    "T11n0310_104:0586c09": "丘不住四念處思修四念處。云何思修？如",
    "T11n0310_104:0586c10": "彼不思不修故言思修。如是次第乃至三十",
    "T11n0310_104:0586c11": "七種助菩提法，應如是知。天子！若彼禪行比",
    "T11n0310_104:0586c12": "丘於一切法悉無所得，無所得故不思念、不",
    "T11n0310_104:0586c13": "分別、不修不證。何以故？天子！彼諸法但有",
    "T11n0310_104:0586c14": "名。如三十七助菩提法，彼雖有名而不可得，",
    "T11n0310_104:0586c15": "唯以分別因緣故生。一相無相，以如是名故",
    "T11n0310_104:0586c16": "如是說，其說亦無。故彼雖復名字證知，終不",
    "T11n0310_104:0586c17": "可得，是則名為如實覺知三十七種助菩提",
    "T11n0310_104:0586c18": "法。」時彼善住意天子復白文殊師利言：「大士！",
    "T11n0310_104:0586c19": "所言禪行比丘，何等名為禪行比丘耶？」文殊",
    "T11n0310_104:0586c20": "師利言：「天子！若彼比丘於一切法但取一行",
    "T11n0310_104:0586c21": "極隨順者——所謂無生——是為禪行。又復無有少",
    "T11n0310_104:0586c22": "法可取，是為禪行。又不取何法？所謂不取此",
    "T11n0310_104:0586c23": "世彼世、不取三界，乃至不取一切諸法。如是",
    "T11n0310_104:0586c24": "平等，是為禪行。天子！如禪行者，乃至無有一",
    "T11n0310_104:0586c25": "法相應，無合無散是為禪行。」",
    "T11n0310_104:0586c26": "爾時彼會大眾多有無量百千眾生，咸有疑",
    "T11n0310_104:0586c27": "心：「今此文殊師利所說如是，云何得與聖說",
    "T11n0310_104:0586c28": "相應？所以者何？世尊恒說，若人能入三解脫",
    "T11n0310_104:0586c29": "門名為涅槃。又如佛說，若有修行三十七種",
    "T11n0310_104:0587a01": "助菩提法便證涅槃。然而今者文殊師利",
    "T11n0310_104:0587a02": "更如是說，不應修是助菩提行，亦莫入彼三",
    "T11n0310_104:0587a03": "解脫門。將非文殊師利虛妄說耶？」於是文殊",
    "T11n0310_104:0587a04": "師利知諸比丘及以眾會咸皆有疑，即語尊",
    "T11n0310_104:0587a05": "者舍利弗言：「大德！汝於今者最可證信，世尊",
    "T11n0310_104:0587a06": "記汝智慧第一。大德！汝於何時證離欲法？",
    "T11n0310_104:0587a07": "且當證法時，豈不見四諦耶？」舍利弗言：「不也。」",
    "T11n0310_104:0587a08": "「豈不修三十七助菩提分法耶？」曰：「不也。」「豈不",
    "T11n0310_104:0587a09": "入三解脫門耶？」曰：「不也。大士！我於爾時乃至",
    "T11n0310_104:0587a10": "無有一法可見可除、可修可證、可選擇者。所",
    "T11n0310_104:0587a11": "以者何？一切諸法無為、無生、無言、是空。若是",
    "T11n0310_104:0587a12": "空者，有何可證？」說此法時，眾中有三萬比丘",
    "T11n0310_104:0587a13": "於法漏盡心得解脫。",
    "T11n0310_104:0587a14": "大寶積經卷第一百四"
}