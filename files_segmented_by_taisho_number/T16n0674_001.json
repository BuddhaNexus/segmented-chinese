{
    "T16n0674_001:0653a03": "證契大乘經卷上(亦名入一切佛境智陪盧遮那藏經)",
    "T16n0674_001:0653a05": "唐天竺三藏地婆訶羅譯",
    "T16n0674_001:0653a06": "如是我聞：一時，薄伽梵在摩羅耶頂大山勝處——",
    "T16n0674_001:0653a07": "園林廣茂，池流皎潔，諸大持明遊華栖託，靈",
    "T16n0674_001:0653a08": "神所居、非人所履，獲果仙通上成就域——與大",
    "T16n0674_001:0653a09": "比丘眾千二百五十人俱，皆大聲聞，所作已",
    "T16n0674_001:0653a10": "辦，所謂超度一切婆羅凡夫等地，其名曰：長",
    "T16n0674_001:0653a11": "老阿若憍陳如、阿說視多、摩訶迦葉、舍利弗、",
    "T16n0674_001:0653a12": "大目乾連，如是等而為上首；復與大菩薩眾，",
    "T16n0674_001:0653a13": "一切皆是極超越者，一切菩薩三昧陀羅尼",
    "T16n0674_001:0653a14": "咸證現前自在無礙，住於一切菩薩之地，其",
    "T16n0674_001:0653a15": "名曰：聖者彌勒菩薩、大慧菩薩、勝慧菩薩、堅",
    "T16n0674_001:0653a16": "慧菩薩、寂慧菩薩、無盡慧菩薩、無邊慧菩薩、",
    "T16n0674_001:0653a17": "海慧菩薩、安慧菩薩、無垢慧菩薩、智慧菩",
    "T16n0674_001:0653a18": "薩，如是等菩薩摩訶薩而為上首，皆獲授",
    "T16n0674_001:0653a19": "記，各於世界成正等覺而轉法輪。及餘諸大",
    "T16n0674_001:0653a20": "天、龍、夜叉、乾闥婆、阿修羅、迦樓羅、緊那羅、摩睺",
    "T16n0674_001:0653a21": "羅伽、仙通鬼神，種種形貌、種種衣服、種種冠",
    "T16n0674_001:0653a22": "飾，持種種仗、種種幢幟、俱來聽法咸在會坐。",
    "T16n0674_001:0653a23": "爾時世尊，大眾如海圍繞瞻仰，恭敬供養敷",
    "T16n0674_001:0653a24": "演妙法，初善中善後善，善義善顯，惟一圓滿，具",
    "T16n0674_001:0653a25": "足開說白淨梵行。爾時楞迦大城，有羅剎王",
    "T16n0674_001:0653a26": "名毘毘產，為其城主。時毘毘產聞佛世尊在",
    "T16n0674_001:0653a27": "摩羅耶頂大山勝處，大園池沼，仙通遊止，非人",
    "T16n0674_001:0653a28": "所行上成就域，與大比丘眾千二百五十人",
    "T16n0674_001:0653a29": "俱，并諸菩薩及諸天等，大會圍繞敷演妙法，",
    "T16n0674_001:0653b01": "乃至開顯白淨梵行。於是毘毘產主，作如是",
    "T16n0674_001:0653b02": "念：「佛聲難聞如優曇華，況逢佛出聽受正法，",
    "T16n0674_001:0653b03": "如海盲龜遇浮木孔，斯為甚難。佛極難遇，正",
    "T16n0674_001:0653b04": "法難聞，聞法見道，見佛世尊，獲大菩提，覺悟",
    "T16n0674_001:0653b05": "眾生，甚難甚難，希得逢遇。我於今者難遇得",
    "T16n0674_001:0653b06": "遇，應速嚴齎種種珍寶、真珠、瓔珞無量華鬘，",
    "T16n0674_001:0653b07": "燒塗末香、衣服、繖蓋、幢幡帷障，及笙鼓等，眾",
    "T16n0674_001:0653b08": "樂妓人種種供養。并率部屬同詣佛所，供養",
    "T16n0674_001:0653b09": "於佛，請問正法，是不虛生，便於此身獲大利",
    "T16n0674_001:0653b10": "益。」",
    "T16n0674_001:0653b11": "爾時毘毘產普告部屬：「汝等宜速多齎財寶，",
    "T16n0674_001:0653b12": "金銀、摩尼、真珠、琉璃、珊瑚、馬腦、赤珠、珂玉、珠",
    "T16n0674_001:0653b13": "頸瓔珞，上妙華香，乃至笙鼓諸音樂等，及諸",
    "T16n0674_001:0653b14": "妓戲眾雜供養。咸速嚴持與我同詣如來法",
    "T16n0674_001:0653b15": "主三界勝尊無上福聚、具最勝相一切知見、最",
    "T16n0674_001:0653b16": "勝福田一切智所，親修供養。所以者何？佛出",
    "T16n0674_001:0653b17": "甚難，時或一現，與福時會，剎那希遇。三寶之",
    "T16n0674_001:0653b18": "聲，世間難聞，時不可失。」毘毘產主，以偈告曰：",
    "T16n0674_001:0653b19": "「時或佛出世，　　剎那會極難；",
    "T16n0674_001:0653b20": "　百千俱胝劫，　　希有逢遇者！",
    "T16n0674_001:0653b21": "　導師難值遇，　　猶如優曇華；",
    "T16n0674_001:0653b22": "　無邊眾生界，　　輪轉乘六趣。",
    "T16n0674_001:0653b23": "　地獄受苦毒，　　畜生及鬼道；",
    "T16n0674_001:0653b24": "　生於八難中，　　棄捨諸如來。",
    "T16n0674_001:0653b25": "　聖光出於世，　　普利諸眾生；",
    "T16n0674_001:0653b26": "　以大智慧日，　　照滅無明闇。",
    "T16n0674_001:0653b27": "　今當俱詣彼，　　同修大供養，",
    "T16n0674_001:0653b28": "　摩訶那伽尊、　　一切世間導、",
    "T16n0674_001:0653b29": "　天人之大師！　　供養獲大果。」",
    "T16n0674_001:0653c01": "時，毘毘產說此偈已。佛神力故，俱胝那由他",
    "T16n0674_001:0653c02": "百千光明從佛所出，騰輝空中入楞迦大城，",
    "T16n0674_001:0653c03": "照毘毘產及其部屬。毘毘產等遇此光明，踊",
    "T16n0674_001:0653c04": "躍歡喜。大光網中出妙伽他，演甚深法：",
    "T16n0674_001:0653c05": "「諸法本寂，　　空性無我；　　一切眾生，",
    "T16n0674_001:0653c06": "　皆不可得。　　無初無中，　　亦無終後；",
    "T16n0674_001:0653c07": "　虛假不實，　　猶如幻夢。　　如雲如電，",
    "T16n0674_001:0653c08": "　陽焰浮泡；　　如旋火輪，　　如水聚沫。",
    "T16n0674_001:0653c09": "　因緣生法，　　皆無自性；　　一切有為，",
    "T16n0674_001:0653c10": "　當知悉爾！　　無明渴愛，　　是生死本；",
    "T16n0674_001:0653c11": "　諦觀熏修，　　無無明愛。　　一切諸法，",
    "T16n0674_001:0653c12": "　離於言說；　　最實淨性，　　猶若虛空。」",
    "T16n0674_001:0653c13": "光網聲中演伽他已，楞迦大城毘毘產主即",
    "T16n0674_001:0653c14": "得無我甚深法忍，其餘部屬有得忍者、或有",
    "T16n0674_001:0653c15": "發菩提心者、有得順忍者、有見諦者。毘毘產",
    "T16n0674_001:0653c16": "主於佛法僧獲無疑信，作如是念：「我當著堅",
    "T16n0674_001:0653c17": "信甲以取佛果。」即說偈言：",
    "T16n0674_001:0653c18": "「天人阿修羅！　　無上最勝解；",
    "T16n0674_001:0653c19": "　梵主諸天眾！　　不見不能知。",
    "T16n0674_001:0653c20": "　我當於世間，　　獲得如是法；",
    "T16n0674_001:0653c21": "　一切智之智，　　決定無有疑。",
    "T16n0674_001:0653c22": "　當於此世界，　　成佛度眾生；",
    "T16n0674_001:0653c23": "　無邊俱胝數，　　開顯佛淨法。",
    "T16n0674_001:0653c24": "　無漏八解支，　　勝上真正道；",
    "T16n0674_001:0653c25": "　無邊智備顯，　　三十二相具。",
    "T16n0674_001:0653c26": "　成佛證菩提，　　以此莊嚴身；",
    "T16n0674_001:0653c27": "　普令諸眾生，　　修行清淨業。",
    "T16n0674_001:0653c28": "　超度生死流，　　滅除眾怖畏；",
    "T16n0674_001:0653c29": "　荷持德智行，　　拯濟廣饒益。",
    "T16n0674_001:0654a01": "　日身開月口，　　滅塵破生死；",
    "T16n0674_001:0654a02": "　持德當成佛，　　顯示三有中。」",
    "T16n0674_001:0654a03": "時，毘毘產說此偈已，即於阿耨多羅三藐三",
    "T16n0674_001:0654a04": "菩提得不退轉，齎持無量如心所欲奇妙異",
    "T16n0674_001:0654a05": "物，種種顯現種種華鬘、燒香、塗香、末香、衣、幢",
    "T16n0674_001:0654a06": "幡、繖摩尼眾寶、繒幕帷障、真珠寶頸諸莊嚴",
    "T16n0674_001:0654a07": "具，笙鼓眾音歌唱唄讚，美聲悅意遍滿虛空，",
    "T16n0674_001:0654a08": "而來供養，歎佛功德色相莊嚴，率其部屬從",
    "T16n0674_001:0654a09": "空中下，猶如鵝王前詣佛所，同於佛前右膝",
    "T16n0674_001:0654a10": "著地頂禮佛足，數百拜已，起右繞佛復數千",
    "T16n0674_001:0654a11": "匝。毘毘產主便於佛前投身布地如大樹倒，",
    "T16n0674_001:0654a12": "作如是言：「南無南摩無邊妙德莊嚴身尊、最",
    "T16n0674_001:0654a13": "上丈夫丈夫、師子、三界最勝婆伽婆低、釋迦牟",
    "T16n0674_001:0654a14": "尼如來、阿羅訶、三藐三佛陀。」言已而起，合掌",
    "T16n0674_001:0654a15": "一心頌佛功德：",
    "T16n0674_001:0654a16": "「無量俱胝生，　　積修清淨行；",
    "T16n0674_001:0654a17": "　行於難行行，　　難得菩提因。",
    "T16n0674_001:0654a18": "　飲食衣騎乘，　　珠瓔金七寶；",
    "T16n0674_001:0654a19": "　施諸求乞者，　　無量百千億。",
    "T16n0674_001:0654a20": "　棄捨國城邑，　　親愛及部屬；",
    "T16n0674_001:0654a21": "　福勝富王都，　　豐樂財寶積。",
    "T16n0674_001:0654a22": "　志勇無狹劣，　　拯濟不思議；",
    "T16n0674_001:0654a23": "　百千萬億劫，　　常行難捨施。",
    "T16n0674_001:0654a24": "　往昔為王子，　　名曰須達拏！",
    "T16n0674_001:0654a25": "　止於苦行林，　　捨妻及男女。",
    "T16n0674_001:0654a26": "　昔見飢乳虎，　　慈悲捨身肉；",
    "T16n0674_001:0654a27": "　又為救鴿命，　　不悋自屠割。",
    "T16n0674_001:0654a28": "　見盲婆羅門，　　乞眼便挑與；",
    "T16n0674_001:0654a29": "　未曾生苦惱，　　亦無悔恨心。",
    "T16n0674_001:0654a30": "　見來求乞者，　　大喜恭敬施；",
    "T16n0674_001:0654b01": "　為修菩提因，　　捨頭奉乞者。",
    "T16n0674_001:0654b02": "　長夜護戒聚，　　不濁不虧缺；",
    "T16n0674_001:0654b03": "　純一淨聖行，　　不與眾惡雜。",
    "T16n0674_001:0654b04": "　不害眾生命，　　不盜他財物；",
    "T16n0674_001:0654b05": "　梵行常清淨，　　不染悋戀著。",
    "T16n0674_001:0654b06": "　口不出妄語，　　禁酒酒類飲；",
    "T16n0674_001:0654b07": "　等觀諸眾生，　　與己一無別。",
    "T16n0674_001:0654b08": "　終不行間說，　　讒搆破於他；",
    "T16n0674_001:0654b09": "　不出凶暴言，　　語不綺無義。",
    "T16n0674_001:0654b10": "　常行善利行，　　禁除諸損害；",
    "T16n0674_001:0654b11": "　不於諸眾生，　　而暫起嫌怒。",
    "T16n0674_001:0654b12": "　常斷諸邪見，　　專持正善德；",
    "T16n0674_001:0654b13": "　佛法僧之所，　　徹誠修供養。",
    "T16n0674_001:0654b14": "　昔捨諸五欲，　　出家遠愛染；",
    "T16n0674_001:0654b15": "　奉佛清淨戒，　　波羅提木叉。",
    "T16n0674_001:0654b16": "　昔行於忍德，　　安受眾苦痛；",
    "T16n0674_001:0654b17": "　陵打瞋罵詈，　　嚴毒苦皆忍。",
    "T16n0674_001:0654b18": "　曾無恨悔心，　　心不暫生惡；",
    "T16n0674_001:0654b19": "　於諸眾生所，　　無害無嫌忿。",
    "T16n0674_001:0654b20": "　慈眼觀眾生，　　普視猶如子；",
    "T16n0674_001:0654b21": "　令脫大苦毒，　　無量百千億。",
    "T16n0674_001:0654b22": "　生生世世中，　　常修大忍行；",
    "T16n0674_001:0654b23": "　昔為忍辱仙，　　修道演白法。",
    "T16n0674_001:0654b24": "　王妃宮妓等，　　歡喜來聽受；",
    "T16n0674_001:0654b25": "　王瞋害大忍，　　大忍心安悅。",
    "T16n0674_001:0654b26": "　聖尊建大進，　　不思俱胝劫；",
    "T16n0674_001:0654b27": "　狹劣邪怠心，　　常禁不令起。",
    "T16n0674_001:0654b28": "　大志廣精進，　　開悟佛菩提；",
    "T16n0674_001:0654b29": "　以佛大菩提，　　覺照於一切。",
    "T16n0674_001:0654c01": "　昔行難行行，　　勤策不懈怠；",
    "T16n0674_001:0654c02": "　供養諸尊重，　　及無量如來。",
    "T16n0674_001:0654c03": "　乃至為眾生，　　而處於生死；",
    "T16n0674_001:0654c04": "　隨順作僮僕，　　種種方便導。",
    "T16n0674_001:0654c05": "　無量百千生，　　為大勤苦行；",
    "T16n0674_001:0654c06": "　積修佛真法，　　以祈無上果。",
    "T16n0674_001:0654c07": "　往昔修禪定，　　寂靜調伏心；",
    "T16n0674_001:0654c08": "　四禪與五通，　　無色等咸達。",
    "T16n0674_001:0654c09": "　正思三摩提，　　無漏定圓滿；",
    "T16n0674_001:0654c10": "　昔時修般若，　　滿足無漏智。",
    "T16n0674_001:0654c11": "　了諸法無性，　　幻偽假誑惑；",
    "T16n0674_001:0654c12": "　無我無眾生、　　壽者養育者。",
    "T16n0674_001:0654c13": "　生者因業轉，　　煩惱網連續；",
    "T16n0674_001:0654c14": "　欲界常不淨，　　四染煩惱俱。",
    "T16n0674_001:0654c15": "　眾生界清淨，　　乃知煩惱本；",
    "T16n0674_001:0654c16": "　逮得實清淨，　　斯見眾生始。",
    "T16n0674_001:0654c17": "　施戒忍進定，　　般若等超過；",
    "T16n0674_001:0654c18": "　以何義開顯？　　方便及智度。",
    "T16n0674_001:0654c19": "　無邊勝福聚，　　大進正覺尊；",
    "T16n0674_001:0654c20": "　勤身語意業，　　今獲佛真果。",
    "T16n0674_001:0654c21": "　我今稽首禮，　　世界大依父；",
    "T16n0674_001:0654c22": "　願我於未來，　　當得佛正覺。」",
    "T16n0674_001:0654c23": "時，毘毘產主偈頌佛已。以無量種種上妙華",
    "T16n0674_001:0654c24": "鬘，燒香塗香末香，衣服繖蓋幢幡，笙鼓眾雜音",
    "T16n0674_001:0654c25": "樂，歌唱頌讚。與其部屬最上尊重，如法至誠",
    "T16n0674_001:0654c26": "同供養佛及諸聲聞、諸菩薩眾。時，毘毘產白",
    "T16n0674_001:0654c27": "佛言：「世尊！欲少請問如來、應、正等覺，願垂聽",
    "T16n0674_001:0654c28": "許。」佛告毘毘產：「恣汝所問，當如汝心為汝解",
    "T16n0674_001:0654c29": "說。」毘毘產主蒙佛聽許，即白佛言：「世尊！眾生、",
    "T16n0674_001:0655a01": "(梵音薩埵舊譯為眾生或為有情)眾生者是何義？」佛告楞迦主",
    "T16n0674_001:0655a02": "言：「眾生者是有性想眾和合故，所謂地、水、火、",
    "T16n0674_001:0655a03": "風、空、識、名色、界、入、緣起及因業果，會對而生，",
    "T16n0674_001:0655a04": "猶如蘆束，或執為我。或曰：眾生，生者、養育者、",
    "T16n0674_001:0655a05": "丈夫者，或稱富伽羅、或稱摩那婆、或稱知者、",
    "T16n0674_001:0655a06": "或稱視者、或稱作者、受者、想者。楞迦主當知，",
    "T16n0674_001:0655a07": "此皆是眾生想。」毘毘產復白佛言：「世尊！彼諸",
    "T16n0674_001:0655a08": "眾生以何為根？何所止住？復何流運？」佛言：「一",
    "T16n0674_001:0655a09": "切眾生無明為根，止住於愛，隨業流運。」毘毘",
    "T16n0674_001:0655a10": "產言：「世尊！業有幾種？」佛言：「楞迦主！業有三",
    "T16n0674_001:0655a11": "種、三相。云何三種？謂：身業、語業、意業。云何三",
    "T16n0674_001:0655a12": "相？謂：善相、不善相、善不善相。」毘毘產言：「世尊！",
    "T16n0674_001:0655a13": "云何眾生死已而更受生？云何捨身更取新",
    "T16n0674_001:0655a14": "身？」佛言：「楞迦主！眾生身死識遷，隨業風運受",
    "T16n0674_001:0655a15": "已業果，善及不善、善不善等。如業所引以取",
    "T16n0674_001:0655a16": "身報，或受卵生、或受胎生、濕生、化生，皆業風",
    "T16n0674_001:0655a17": "運不勞而至。」毘毘產言：「世尊！眾生死已受",
    "T16n0674_001:0655a18": "中陰身，新身未受，云何而住？」佛言：「楞迦主！於",
    "T16n0674_001:0655a19": "意云何？如種生牙，為先種滅而後牙生？為先",
    "T16n0674_001:0655a20": "牙生而後種滅？為種滅經久而牙乃生？」毘毘",
    "T16n0674_001:0655a21": "產言：「世尊！非種滅已而後牙生，非牙生已而",
    "T16n0674_001:0655a22": "後種滅，生滅同時無先無後。」佛言：「如是。楞迦",
    "T16n0674_001:0655a23": "主！非舊身後識滅已，而新身初識生，亦非新",
    "T16n0674_001:0655a24": "身初識生已，而舊身後識滅，生滅同時無先",
    "T16n0674_001:0655a25": "無後。楞迦主！如吉彌虫行，頭有所至身總",
    "T16n0674_001:0655a26": "隨之，一著不移步易乃去。如是，先識託身識",
    "T16n0674_001:0655a27": "總隨之，一託不離死方遷捨。」毘毘產言：「若如",
    "T16n0674_001:0655a28": "是者，有中陰不？」佛言：「楞迦主！如卵生眾生棄",
    "T16n0674_001:0655a29": "身託卵，以業風力在於卵中凝沍無知，至卵",
    "T16n0674_001:0655b01": "熟時識方有覺。所以者何？業法如是。以業力",
    "T16n0674_001:0655b02": "故，卵生眾生，熟時未至無所覺知；又轉輪王",
    "T16n0674_001:0655b03": "及轉輪王子，以福業故受身之時，不為胎穢",
    "T16n0674_001:0655b04": "所污，不與胎穢和雜，無胎穢染故多化生。如",
    "T16n0674_001:0655b05": "或胎生便有胎卵不染胎穢，熟時至已剖卵",
    "T16n0674_001:0655b06": "而出。楞迦主！應當以是而表中陰。」毘毘產言：",
    "T16n0674_001:0655b07": "「世尊！識量如何？作何形色？」佛言：「楞迦主！識無",
    "T16n0674_001:0655b08": "限量，無色無形，不可顯現，無礙無似，無住無",
    "T16n0674_001:0655b09": "表。」毘毘產言：「世尊！識體若無限量、無色、無形",
    "T16n0674_001:0655b10": "不可顯現，無礙、無似、無住、無表，豈非是斷相",
    "T16n0674_001:0655b11": "耶？」佛言：「不也。楞迦主！我今以譬開喻汝心，當",
    "T16n0674_001:0655b12": "令汝悟。如汝在己宮中，處堂殿上，婇妓部屬",
    "T16n0674_001:0655b13": "侍奉圍繞，床座臥具敷施適樂，種種妙好以",
    "T16n0674_001:0655b14": "莊嚴身。是時無憂大園，卉木敷榮眾華舒發，",
    "T16n0674_001:0655b15": "或和風調吹、或猛風暴激，無憂林香流入宮",
    "T16n0674_001:0655b16": "殿。楞迦主！於意云何？其風之香可嗅知不？」毘",
    "T16n0674_001:0655b17": "毘產言：「世尊！香可嗅知。」「楞迦主！亦可別知某",
    "T16n0674_001:0655b18": "華香不？」毘毘產言：「可分別知。」「楞迦主！以嗅可",
    "T16n0674_001:0655b19": "知，而便能見香體、限量、形色等不？」毘毘產言：",
    "T16n0674_001:0655b20": "「不也。世尊！何以故？香體無色可顯，不可執持，",
    "T16n0674_001:0655b21": "無有同似，無表無住，寧得見其量色等也？」「楞",
    "T16n0674_001:0655b22": "迦主！於意云何？豈以汝不能見香體量色，即",
    "T16n0674_001:0655b23": "是斷相？」毘毘產言：「不也。世尊！若是斷相，豈可",
    "T16n0674_001:0655b24": "嗅知？」「如是如是。楞迦主！識體若斷，即無生死",
    "T16n0674_001:0655b25": "了別之相。楞迦主！當知識體至妙清淨，而為",
    "T16n0674_001:0655b26": "客染之所染污，所謂無明、渴愛、熏習、業等。如",
    "T16n0674_001:0655b27": "虛空界至妙清淨，而為烟、雲、塵、霧四染所染。",
    "T16n0674_001:0655b28": "「楞迦主！識體淨妙無色無量、無所執礙，客染",
    "T16n0674_001:0655b29": "穢現亦復如是！何以故？實智觀察，畢竟無有",
    "T16n0674_001:0655c01": "眾生可得，無命者、無生者、無丈夫、無富伽",
    "T16n0674_001:0655c02": "羅、無知者、無視者、無想者、受者、作者、聞者，乃",
    "T16n0674_001:0655c03": "至無色、受、想、行等。楞迦主！實智諦觀皆不可",
    "T16n0674_001:0655c04": "得諸法自性，皆和合生無有異性。楞迦主！應",
    "T16n0674_001:0655c05": "當如是修學眾生貞實微妙，勿趣空曠生死",
    "T16n0674_001:0655c06": "有野。云何眾生貞實？所謂逮得證契摩訶若",
    "T16n0674_001:0655c07": "那。」爾時世尊而說偈言：",
    "T16n0674_001:0655c08": "「為業牽轉者，　　未具八支道；",
    "T16n0674_001:0655c09": "　脫業獲無漏，　　乃為世上利。」",
    "T16n0674_001:0655c10": "時，毘毘產復白佛言：「世尊！眾生界中無量無",
    "T16n0674_001:0655c11": "邊如恒河沙，得渡三有廣大深海，或以聲聞",
    "T16n0674_001:0655c12": "乘渡、或以獨覺乘渡、或有證契無上摩訶若",
    "T16n0674_001:0655c13": "那成等正覺，無際無窮無量無數；當來亦爾，",
    "T16n0674_001:0655c14": "以三乘渡逮得涅槃，無量無邊如恒河沙，而",
    "T16n0674_001:0655c15": "眾生界不增不減。世尊！我見是事不知所為",
    "T16n0674_001:0655c16": "如廢業者。」佛言：「楞迦主！勿為廢業。何以故？",
    "T16n0674_001:0655c17": "眾生界無始無終，虛空界、法界亦復如是。是",
    "T16n0674_001:0655c18": "故楞迦主！當知眾生界不可說增、不可說減，",
    "T16n0674_001:0655c19": "此三有廣大生死深海眾生，已渡當渡無量",
    "T16n0674_001:0655c20": "無邊，而眾生界無增無減，如虛空界無增無",
    "T16n0674_001:0655c21": "減，無初中後。而虛空界普遍一切，無障、無勞、",
    "T16n0674_001:0655c22": "無作、無分別。如是楞迦主！眾生界若初若中",
    "T16n0674_001:0655c23": "若後皆不可得。若得證契聖法，則眾生界終",
    "T16n0674_001:0655c24": "而無盡減，然有得渡。所以者何？眾生界法爾",
    "T16n0674_001:0655c25": "如是，無始無終。」毘毘產言：「世尊！云何生死有",
    "T16n0674_001:0655c26": "海？」佛言：「楞迦主！生死有海猶如大海。」毘毘產",
    "T16n0674_001:0655c27": "言：「云何佛大師教？」佛言：「諸佛教法當知如船。」",
    "T16n0674_001:0655c28": "又問：「云何出家具法比丘？」佛言：「具法比丘如",
    "T16n0674_001:0655c29": "商人乘船。」又問：「云何大師教戒奉持無缺？」佛",
    "T16n0674_001:0656a01": "言：「愛法奉法知足護戒，遵大師教慎守無缺，",
    "T16n0674_001:0656a02": "如修理船，關綴牢固，什物備足，商者乘之欲渡",
    "T16n0674_001:0656a03": "大海。」又問：「云何善知識？」佛言：「善知識者，如",
    "T16n0674_001:0656a04": "彼船師將運於船。」又問：「云何八正支力？」佛言：",
    "T16n0674_001:0656a05": "「八聖正支如正信風持船速進。」又問：「云何禪",
    "T16n0674_001:0656a06": "通三昧三摩鉢底？」佛言：「禪通三昧三摩鉢底",
    "T16n0674_001:0656a07": "猶如寶洲。」又問：「云何七菩提分？」佛言：「七菩提",
    "T16n0674_001:0656a08": "分如七姓寶。」又問：「得七菩提分證契摩訶衍",
    "T16n0674_001:0656a09": "者，此復如何？」佛言：「譬如商人取七姓寶，恣意",
    "T16n0674_001:0656a10": "滿足成大豪富。楞迦主！得七菩提分證契",
    "T16n0674_001:0656a11": "摩訶衍，無上修行安隱成佛，當知亦爾。善哉",
    "T16n0674_001:0656a12": "出家，在如來教。」爾時，世尊而說偈言：",
    "T16n0674_001:0656a13": "「諸有苦蒙密，　　纏縛於眾生；",
    "T16n0674_001:0656a14": "　拯己及他人，　　斷彼有苦縛。",
    "T16n0674_001:0656a15": "　出家在佛教，　　為真如來子！",
    "T16n0674_001:0656a16": "　眾生貞大我，　　積修成世依。」",
    "T16n0674_001:0656a17": "時，毘毘產復白佛言：「世尊！若有眾生於佛法",
    "T16n0674_001:0656a18": "中出家受戒，不善護持毀破制禁；或有出家",
    "T16n0674_001:0656a19": "不修梵行，戒多虧缺捨戒歸俗。此愚人輩，其",
    "T16n0674_001:0656a20": "譬如何？」佛言：「譬如商者於大海中所乘船破，",
    "T16n0674_001:0656a21": "溺水而死。楞迦主！愚癡人輩，於我法中出家",
    "T16n0674_001:0656a22": "受戒不能善護，多有毀破淪諸惡趣，當知亦",
    "T16n0674_001:0656a23": "爾！」「世尊！其有破戒不修梵行，而作清淨梵行",
    "T16n0674_001:0656a24": "容儀；或破戒已捨戒歸俗，此輩捨身有生善",
    "T16n0674_001:0656a25": "趣，其譬如何？」佛言：「楞迦主！譬如商人在大海",
    "T16n0674_001:0656a26": "中船破漂溺，遇得破板，或遇死屍、或勇進浮",
    "T16n0674_001:0656a27": "渡。得破板者假於風力而至洲島；得死屍者",
    "T16n0674_001:0656a28": "海中法不停屍憑以漂出；其專心勇進力浮",
    "T16n0674_001:0656a29": "渡者，或為海神哀愍接置岸上如所希望。於",
    "T16n0674_001:0656b01": "我法中出家破戒，或破戒歸俗，有於佛所淨",
    "T16n0674_001:0656b02": "信徹悔；或直心淳淨；或雖犯戒然不捨慈心",
    "T16n0674_001:0656b03": "願眾生樂；或更受戒自新護持。楞迦主！以是",
    "T16n0674_001:0656b04": "因緣，於我法中出家破戒，或捨戒歸俗，而亦",
    "T16n0674_001:0656b05": "得有生善趣者。」爾時世尊而說偈言：",
    "T16n0674_001:0656b06": "「百千俱胝生，　　積造眾罪業；",
    "T16n0674_001:0656b07": "　徹悔自新受，　　罪淨不復增。」",
    "T16n0674_001:0656b08": "毘毘產復白佛言：「世尊！有幾助菩提法？」佛言：",
    "T16n0674_001:0656b09": "「楞迦主！助菩提法有三十七。謂：四念處、四正",
    "T16n0674_001:0656b10": "勤、四神足、五根、五力、七覺分、八聖道，是名三",
    "T16n0674_001:0656b11": "十七品助菩提法。」毘毘產言：「世尊！解脫門有",
    "T16n0674_001:0656b12": "幾？」佛言：「解脫門有三。謂：空、無相、無願。」毘毘產",
    "T16n0674_001:0656b13": "言：「云何修成？」佛言：「修成有三。謂：離染修、滅修、",
    "T16n0674_001:0656b14": "涅槃度修。」毘毘產言：「療法有幾？」佛言：「療法略",
    "T16n0674_001:0656b15": "說有三：多欲者以不淨觀療，多瞋者以慈觀",
    "T16n0674_001:0656b16": "療，愚癡者以緣起觀療。」毘毘產言：「善修有幾？」",
    "T16n0674_001:0656b17": "佛言：「善修有四。謂：善陰修、善界修、善入修、善",
    "T16n0674_001:0656b18": "方便修。」毘毘產言：「云何觀察？」佛言：「楞迦主！",
    "T16n0674_001:0656b19": "當深觀緣起及四諦因果。」時，毘毘產三右繞",
    "T16n0674_001:0656b20": "佛，以七寶雜華而散佛上，右膝著地合掌向",
    "T16n0674_001:0656b21": "佛，得未曾有歡喜踊躍。以偈問曰：",
    "T16n0674_001:0656b22": "「菩薩行何行，　　勇猛利世間；",
    "T16n0674_001:0656b23": "　施戒定忍進，　　發趣上菩提；",
    "T16n0674_001:0656b24": "　求無漏正智，　　化導諸眾生；",
    "T16n0674_001:0656b25": "　成佛最勝田，　　無垢寶莊嚴？」",
    "T16n0674_001:0656b26": "說此偈已，佛告毘毘產言：「善哉，善哉！楞迦主！",
    "T16n0674_001:0656b27": "汝問如來此義，諦聽諦聽，善思念之！當為汝",
    "T16n0674_001:0656b28": "說。楞迦主！菩薩常與六波羅蜜相應修行，於",
    "T16n0674_001:0656b29": "一切眾生心無罣礙。楞迦主！菩薩如是之行，",
    "T16n0674_001:0656c01": "勿令退減、勿染世法，當更進修佛法勝行，成",
    "T16n0674_001:0656c02": "熟無邊眾生淨佛國土，證契摩訶若那無佛",
    "T16n0674_001:0656c03": "法障。」毘毘產復白佛言：「世尊！我今云何修行，",
    "T16n0674_001:0656c04": "當得阿耨多羅三藐三菩提？」佛言：「楞迦主！當",
    "T16n0674_001:0656c05": "去憍慢過惡，不嫉不悋，行四梵行，心念饒益",
    "T16n0674_001:0656c06": "一切眾生，不殺生、不妄語、不飲酒、不婬、不盜、不",
    "T16n0674_001:0656c07": "兩舌、不惡口、不非宜語，常專修行菩提之心、",
    "T16n0674_001:0656c08": "六波羅蜜心、利眾生心、寂靜淨心，觀諸有趣",
    "T16n0674_001:0656c09": "眾多怖畏，度脫三有苦惱眾生。楞迦主！汝今",
    "T16n0674_001:0656c10": "欲求佛果，當如是知。「所言佛者，但以名字假",
    "T16n0674_001:0656c11": "施設耳。何以故？楞迦主！佛體無體故、佛體無",
    "T16n0674_001:0656c12": "根故、佛體無住故、佛體至淨故、佛體無塵故、",
    "T16n0674_001:0656c13": "佛體無我故、佛體無取故、佛體無形故、佛體",
    "T16n0674_001:0656c14": "無相故、佛體無入故、佛體無出故、佛體無勞",
    "T16n0674_001:0656c15": "故、佛體無支分故、佛體無著故、佛體無染故、",
    "T16n0674_001:0656c16": "佛體無量故、佛體無所緣故、佛體無雜故、佛",
    "T16n0674_001:0656c17": "體超一切入故、佛體離一切分別妄想計度",
    "T16n0674_001:0656c18": "故、佛體超一切有趣故、佛體難入故、佛體難",
    "T16n0674_001:0656c19": "知故、佛體甚深故、佛體無字故、佛體無色故、",
    "T16n0674_001:0656c20": "佛體本寂故、佛體妙無垢故、佛體無上故、佛",
    "T16n0674_001:0656c21": "體無譬故、佛體不可得故、佛體不可斷故、佛",
    "T16n0674_001:0656c22": "體不可破故、佛體不可別故、佛體不可思故、",
    "T16n0674_001:0656c23": "佛體無自性故、佛體無處所故、佛體無示現",
    "T16n0674_001:0656c24": "故、佛體無礙故、佛體無似故、佛體非斷故、佛",
    "T16n0674_001:0656c25": "體非常故、佛體等虛空故、佛體無等等故、佛",
    "T16n0674_001:0656c26": "體不可說故。「楞迦主！佛體如是。欲求佛者，當",
    "T16n0674_001:0656c27": "以無求而求佛果。何以故？不可以性想而證",
    "T16n0674_001:0656c28": "阿耨多羅三藐三菩提；不可以我想、眾生想、",
    "T16n0674_001:0656c29": "命者想，生者、養育者、丈夫者、富伽羅者、作者、",
    "T16n0674_001:0657a01": "受者、知者、視者、想者等想，而證阿耨多羅三",
    "T16n0674_001:0657a02": "藐三菩提。不起有為想、不起法執、不起陰界",
    "T16n0674_001:0657a03": "等執，乃至不起佛執，此菩薩能證阿耨多羅",
    "T16n0674_001:0657a04": "三藐三菩提。所以者何？楞迦主！菩提者不可",
    "T16n0674_001:0657a05": "緣，不可以性執，非常斷執而能證了。何以故？",
    "T16n0674_001:0657a06": "楞迦主！一切諸法必歸壞故。」毘毘產言：「世尊！",
    "T16n0674_001:0657a07": "當云何知諸有為法？」佛言：「楞迦主！如幻、如夢、",
    "T16n0674_001:0657a08": "如陽焰、如水中月、如乾闥婆城，諸有為法應",
    "T16n0674_001:0657a09": "如是知，如是覺悟。」說是法時，毘毘產主便獲",
    "T16n0674_001:0657a10": "無等等法炬智光幢，菩薩三昧，善一切語言陀",
    "T16n0674_001:0657a11": "羅尼等無量三昧陀羅尼。毘毘產主，得諸三",
    "T16n0674_001:0657a12": "昧陀羅尼已，白佛言：「世尊！我今了知諸有為",
    "T16n0674_001:0657a13": "法。」佛言：「楞迦主！汝今云何了知諸有為法？」毘",
    "T16n0674_001:0657a14": "毘產言：「如夢、如幻、如響、如山瀑流、如水中",
    "T16n0674_001:0657a15": "月、如大力風而吹空華，如秋雲、電光、荷上水",
    "T16n0674_001:0657a16": "滴，如泡、如燈、乾闥婆城、虹蜺、陽焰，我今了知",
    "T16n0674_001:0657a17": "有為自性皆悉如是。」",
    "T16n0674_001:0657a18": "爾時世尊頂放青、黃、赤、白、頗梨、銀、紫俱胝那",
    "T16n0674_001:0657a19": "由他百千種種雜色無邊光明，散照無數諸",
    "T16n0674_001:0657a20": "佛土已，還攝光相入於頂中。時，長老大目乾",
    "T16n0674_001:0657a21": "連從坐而起，偏袒右肩，右膝著地，合掌曲躬，",
    "T16n0674_001:0657a22": "以偈問曰：",
    "T16n0674_001:0657a23": "「勝德世依非無因，　　開顯無邊淨光網；",
    "T16n0674_001:0657a24": "　誰悟勝慧獲佛記？　　牟尼百光網普照。」",
    "T16n0674_001:0657a25": "佛告大目揵連：「汝見楞迦城主名毘毘產，在",
    "T16n0674_001:0657a26": "於我前合掌而住，以大供養，供養於我及諸",
    "T16n0674_001:0657a27": "聲聞、諸菩薩眾，以此善根發阿耨多羅三藐",
    "T16n0674_001:0657a28": "三菩提心者不？」大目揵連白佛言：「我見。世尊！",
    "T16n0674_001:0657a29": "我見。善逝！」佛告大目揵連：「此毘毘產楞迦城",
    "T16n0674_001:0657b01": "主，供養我等俱胝那由他百千佛已，持此善",
    "T16n0674_001:0657b02": "根，捨身化生蓮華生世界，佛號蓮華積德幟",
    "T16n0674_001:0657b03": "聲光自在王如來、應、正等覺，以立持安說法",
    "T16n0674_001:0657b04": "教化，世界清淨佛壽無量。毘毘產生彼佛土，",
    "T16n0674_001:0657b05": "即得菩薩歡喜地，乃至得菩薩十地，過數量",
    "T16n0674_001:0657b06": "劫當於此娑訶世界成等正覺，號妙雄猛雷",
    "T16n0674_001:0657b07": "音吼最上莊嚴金光威清淨無垢光明幢幟勝",
    "T16n0674_001:0657b08": "寶積繖功德莊嚴頂髻莊嚴開敷妙生無邊",
    "T16n0674_001:0657b09": "光毘盧遮那自在王如來、阿羅訶、三藐三佛陀，",
    "T16n0674_001:0657b10": "出現於世，明行足、善逝、世間解、無上士、調御丈",
    "T16n0674_001:0657b11": "夫、天人師、佛、世尊。世界名電珠鬘。其地平正，",
    "T16n0674_001:0657b12": "無有高下、丘陵、坑坎、礫石、穢惡，亦無女人及",
    "T16n0674_001:0657b13": "諸惡趣，國土嚴淨菩薩眾多，過無邊光如來",
    "T16n0674_001:0657b14": "世界。劫名照闇。彼佛壽命無量無邊。大目揵",
    "T16n0674_001:0657b15": "連！此因緣故，如來、應、正等覺熙怡微笑現頂",
    "T16n0674_001:0657b16": "光相。」時毘毘產蒙佛授阿耨多羅三藐三菩",
    "T16n0674_001:0657b17": "提記，歡喜踊躍，舉身震肅法樂充遍，上昇虛",
    "T16n0674_001:0657b18": "空高七多羅樹。於虛空中，而說偈言：",
    "T16n0674_001:0657b19": "「一切諸法，　　虛假如夢；　　自性無性，",
    "T16n0674_001:0657b20": "　淨若虛空。　　我者無我，　　亦無自性；",
    "T16n0674_001:0657b21": "　我知如幻，　　如流電鬘。　　有趣生死，",
    "T16n0674_001:0657b22": "　眾生命壽；　　初後中內，　　無少法體。",
    "T16n0674_001:0657b23": "　業果異熟，　　眾生有趣；　　若修菩提，",
    "T16n0674_001:0657b24": "　淨智方了，　　無自性法。」",
    "T16n0674_001:0657b25": "時，毘毘產說此偈已，從空中下，三右繞佛受",
    "T16n0674_001:0657b26": "教而坐。是時，如海大會，天、龍、阿脩羅有得證",
    "T16n0674_001:0657b27": "契法者；夜叉、羅剎有發菩提心者；緊那羅、摩",
    "T16n0674_001:0657b28": "睺羅伽有於佛法得無疑信者；迦樓羅、乾闥",
    "T16n0674_001:0657b29": "婆、持明仙通有得三昧陀羅尼證契法不退轉",
    "T16n0674_001:0657c01": "者。於是地大震動妙光普照，乃至此佛世界",
    "T16n0674_001:0657c02": "中間闇處皆遇光明，一切惡道及諸苦惱咸",
    "T16n0674_001:0657c03": "得休息，空中諸天雨華擊鼓，歌叫交雜掉曳",
    "T16n0674_001:0657c04": "衣物喜遇奇特。",
    "T16n0674_001:0657c05": "爾時，毘毘產羅剎主顧己部屬普告之曰：「汝",
    "T16n0674_001:0657c06": "等咸可同來佛所，尊重供養發阿耨多羅三",
    "T16n0674_001:0657c07": "藐三菩提心。」爾時，無量百千羅剎俱詣佛所，",
    "T16n0674_001:0657c08": "合掌曲躬白佛言：「我等今者同於佛前，歸依",
    "T16n0674_001:0657c09": "佛、歸依法、歸依比丘僧，發菩提心、發趣大乘、",
    "T16n0674_001:0657c10": "受持大乘。願於未來在此娑訶佛土，成佛世",
    "T16n0674_001:0657c11": "尊滅無上罪，與一切眾生作大利益。」佛言：「善",
    "T16n0674_001:0657c12": "哉，善哉！汝等今為求成佛故發菩提心，應修",
    "T16n0674_001:0657c13": "四法。何等為四？一者、所願修行勿令虧缺；二",
    "T16n0674_001:0657c14": "者、於諸眾生常起慈心；三者、日日三時至誠",
    "T16n0674_001:0657c15": "供養，供給三寶；四者、心不樂求聲聞獨覺二",
    "T16n0674_001:0657c16": "乘之果。汝等專勤修此四法，即不迷惑失菩",
    "T16n0674_001:0657c17": "提心。」",
    "T16n0674_001:0657c18": "爾時，娑竭羅龍王從坐而起，偏袒右肩右膝",
    "T16n0674_001:0657c19": "著地，曲躬合掌而白佛言：「世尊！此毘毘產楞",
    "T16n0674_001:0657c20": "迦城主，往昔修何善根，今作如是廣大供養，",
    "T16n0674_001:0657c21": "供給如來及聲聞眾并諸菩薩，發菩提心便",
    "T16n0674_001:0657c22": "獲授記，於阿耨多羅三藐三菩提得不退轉？」",
    "T16n0674_001:0657c23": "佛告娑竭羅龍王：「過去無量阿僧祇劫，此娑",
    "T16n0674_001:0657c24": "訶世界有佛，名大悲生智幟幢如來、應供、正",
    "T16n0674_001:0657c25": "遍知，出現於世，明行足、善逝、世間解、無上士、",
    "T16n0674_001:0657c26": "調御丈夫、天人師、佛、世尊，世界亦名娑訶。國",
    "T16n0674_001:0657c27": "土五濁猶如今日。彼佛以三乘法教化眾生，",
    "T16n0674_001:0657c28": "有五百聲聞比丘。其時，佛在摩羅耶山頂，無",
    "T16n0674_001:0657c29": "量天龍乃至非人等眾圍繞說法。此毘毘產",
    "T16n0674_001:0658a01": "楞迦城主，時為羅剎少童，亦名毘毘產，在楞",
    "T16n0674_001:0658a02": "迦大城，暴烈勇壯牙齒弊惡形容可畏，寬腹",
    "T16n0674_001:0658a03": "小面飲血食肉龍王。「時，羅剎少童聞佛在摩",
    "T16n0674_001:0658a04": "羅耶山頂，作如是念：『我不能忍，今當逐彼",
    "T16n0674_001:0658a05": "沙門及比丘眾令離此山去我境界。何以故？",
    "T16n0674_001:0658a06": "若此沙門在摩羅耶山頂，令我不得於大海",
    "T16n0674_001:0658a07": "中捕殺眾生，恒受飢餓。』便告諸羅剎眾：『汝等",
    "T16n0674_001:0658a08": "有大力勇健者，宜悉嚴備甲、棒、弓箭、狼、伽羅、",
    "T16n0674_001:0658a09": "都摩羅、三鋒利戟、長短矛槊、金剛鬪輪、拋丸、",
    "T16n0674_001:0658a10": "鉞斧種種戰具，速至我所，當共汝等逐彼沙",
    "T16n0674_001:0658a11": "門及其徒眾，令出我境，禁絕不使重擾疆域。』",
    "T16n0674_001:0658a12": "於是毘毘產羅剎少童被甲持仗，與羅剎眾",
    "T16n0674_001:0658a13": "將諸戰具，乘空而往大悲生智幟幢如來之",
    "T16n0674_001:0658a14": "所，於空中住，與羅剎眾語彼佛言：『去去沙門，",
    "T16n0674_001:0658a15": "離此山頂遠我境界。汝及徒眾勿夜被殺。』「時",
    "T16n0674_001:0658a16": "大悲生智幟幢如來現大神通，佛神力故，令",
    "T16n0674_001:0658a17": "諸羅剎皆見己身被五繫縛，十面鐵網齊來",
    "T16n0674_001:0658a18": "擁逼，逃竄無所，復不得住。諸羅剎眾戰慄驚",
    "T16n0674_001:0658a19": "怖，作如是念：『我等今者當於何去？歸投於誰？",
    "T16n0674_001:0658a20": "誰能救護？』「爾時，彼佛會中有持明仙王，名妙",
    "T16n0674_001:0658a21": "深定德積威光，與毘毘產羅剎少童先為親",
    "T16n0674_001:0658a22": "友。時，持明仙謂少童曰：『天人大師無邊德法",
    "T16n0674_001:0658a23": "具足圓滿，三界最尊眾生之寶，大悲普救，佛、",
    "T16n0674_001:0658a24": "薄伽梵，知友！可與部眾速歸依佛，及歸依法",
    "T16n0674_001:0658a25": "并比丘僧，具足三歸發菩提心，諸縛自解。』時，",
    "T16n0674_001:0658a26": "持明仙作是語已，佛神力故，羅剎少童與其",
    "T16n0674_001:0658a27": "部眾合掌同聲唱如是言：『南無南摩無邊妙",
    "T16n0674_001:0658a28": "德莊嚴身尊，無上大悲三藐三佛陀！我等今",
    "T16n0674_001:0658a29": "者先歸依佛、歸依法、歸依比丘僧，我等歸三",
    "T16n0674_001:0658b01": "歸已，住於三歸，發阿耨多羅三藐三菩提心。』",
    "T16n0674_001:0658b02": "作是語時，羅剎少童及羅剎眾，身諸繫縛咸得",
    "T16n0674_001:0658b03": "解散，從空中下至大悲生智幟幢王佛所，右",
    "T16n0674_001:0658b04": "繞三匝齊禮佛足，懺謝佛已俱還本處。「龍王！",
    "T16n0674_001:0658b05": "汝勿懷疑，今此毘毘產主即是往昔羅剎少",
    "T16n0674_001:0658b06": "童名毘毘產者。毘毘產主所將部屬，即是往",
    "T16n0674_001:0658b07": "昔羅剎少童羅剎之眾。少童親友妙深定德",
    "T16n0674_001:0658b08": "積威光持明仙王，即是海勝持深遊戲智神",
    "T16n0674_001:0658b09": "通菩薩摩訶薩也。」說是語時，三千大千世界",
    "T16n0674_001:0658b10": "咸大震動，搖蕩不定如舟在海。時，諸眾生無",
    "T16n0674_001:0658b11": "有驚怖損害，一切安樂皆修十善。此三千大",
    "T16n0674_001:0658b12": "千世界無彌樓須彌，及諸河海、城邑、聚落、山川、",
    "T16n0674_001:0658b13": "洲島、堆阜巖險、黑山風窟，園林、藪澤、河池、泉",
    "T16n0674_001:0658b14": "湖，所有高下崎嶇坑穽、土石沙礫，蟲刺泥糞，",
    "T16n0674_001:0658b15": "諸穢惡物咸悉滌淨。此娑訶三千大千世界，",
    "T16n0674_001:0658b16": "閻浮檀金大光普照，乃至鐵圍山間及諸幽",
    "T16n0674_001:0658b17": "冥，皆遇金光照除黑闇，以金光故，諸光隱蔽日",
    "T16n0674_001:0658b18": "月不現，一切畜生及諸鬼趣，苦痛咸息，天人",
    "T16n0674_001:0658b19": "安樂無諸苦患，飢得妙膳，渴得美飲，裸者得",
    "T16n0674_001:0658b20": "衣，貧得寶聚，盲者能視，聾者能聽，瘂者能",
    "T16n0674_001:0658b21": "言，病者得愈，不完具者皆得具足，拘繫囚禁",
    "T16n0674_001:0658b22": "皆得解脫。時，諸眾生安寧快樂，不為貪瞋愚",
    "T16n0674_001:0658b23": "癡之所逼惱，無嫉無悋慈心相向，互為利益",
    "T16n0674_001:0658b24": "如父如母、如兄如弟、如姊如妹，和順喜悅喧",
    "T16n0674_001:0658b25": "囂諍競聲不霑耳，憂愁疲勞一切休息。地平",
    "T16n0674_001:0658b26": "如掌瑩若琉璃，種種麗飾廣博莊嚴，諸七寶",
    "T16n0674_001:0658b27": "池八支水滿，金沙布底澄明皎潔，眾蓮美妙，",
    "T16n0674_001:0658b28": "鮮潤開敷大如車輪，生於池內天七寶蓮，種",
    "T16n0674_001:0658b29": "種光色種種香馥，其觸細軟如迦遮隣陀。上",
    "T16n0674_001:0658c01": "妙適樂，億載百千，處處布列，其寶蓮華或有",
    "T16n0674_001:0658c02": "大一由旬，或二由旬，或三四五至十由旬，二",
    "T16n0674_001:0658c03": "十、三十、四十、五十乃至大百由旬、大千由旬，",
    "T16n0674_001:0658c04": "天寶蓮華現此娑訶佛土，香澤輕灑，軟潤安",
    "T16n0674_001:0658c05": "適，和風吹拂，雨眾妙華、曼陀羅華、摩訶曼陀",
    "T16n0674_001:0658c06": "羅華、曼殊沙華、摩訶曼殊沙華、月華、大月華、",
    "T16n0674_001:0658c07": "光明華、大光明華、廣嚴華等周遍而下。細末",
    "T16n0674_001:0658c08": "香雨空中散墜，沈水、多伽、黑沈、牛頭、龍貞栴",
    "T16n0674_001:0658c09": "檀，眾烟流馥遍此佛剎。俱胝那由他百千萬",
    "T16n0674_001:0658c10": "億無量阿僧祇，過諸數量高廣圓覆，七寶體",
    "T16n0674_001:0658c11": "成勝妙劫樹，垂懸種種珍寶衣物，繒綺連貫",
    "T16n0674_001:0658c12": "雜色旄拂，藍婆鈴網眾妙莊嚴。雨諸金銀、摩",
    "T16n0674_001:0658c13": "尼、真珠、琉璃、靺羯、頗梨、珊瑚、馬瑙、赤珠、珠頸、瓔",
    "T16n0674_001:0658c14": "珞、璧玉種種七寶，炫麗暉煥繽紛而下；復雨",
    "T16n0674_001:0658c15": "種種雜綵衣物，空俱舍高奢伽尸伽、嬌尸迦",
    "T16n0674_001:0658c16": "等諸天繒綺；復雨閻浮檀金，種種寶鈿妙莊",
    "T16n0674_001:0658c17": "嚴具，冠帽、飾華、髻珠、咽飾，半頸、全頸、半月耳",
    "T16n0674_001:0658c18": "璫，臂印指環及手足釧、曳繕襦等雨。諸劫樹",
    "T16n0674_001:0658c19": "上及四方面各百由旬，乃至百千由旬周遍",
    "T16n0674_001:0658c20": "而墜；諸劫樹下各有眾妙七寶俱胝那由他",
    "T16n0674_001:0658c21": "百千師子之座，其座各高七丈夫量；諸座之",
    "T16n0674_001:0658c22": "上現菩薩坐，三十二相圓滿具足，勝好莊嚴",
    "T16n0674_001:0658c23": "光明照爛。諸菩薩前各有俱胝那由他七寶",
    "T16n0674_001:0658c24": "之輪，諸輪之上各有千天童坐，作諸天樂五",
    "T16n0674_001:0658c25": "音諧會，歌唱雜舉巧說間和喜悅暢心，清音",
    "T16n0674_001:0658c26": "勝妙，演伽他曰：",
    "T16n0674_001:0658c27": "「無等等等，　　無性我性；　　眾德德性，",
    "T16n0674_001:0658c28": "　世間奇特。　　修戒行等，　　逮極淨法；",
    "T16n0674_001:0658c29": "　勝妙莊嚴，　　顯一切世。　　去地獄等，",
    "T16n0674_001:0659a01": "　眾苦惡道；　　除滅染恚，　　愚癡嫉妬。",
    "T16n0674_001:0659a02": "　以至清淨，　　清淨人間；　　國土廣博，",
    "T16n0674_001:0659a03": "　平坦無垠。　　無山河海，　　彌樓須彌；",
    "T16n0674_001:0659a04": "　其地如掌，　　淨若帝青。　　眾色寶林，",
    "T16n0674_001:0659a05": "　行列齊直；　　諸菩薩眾，　　各坐寶座。",
    "T16n0674_001:0659a06": "　金光赫奕，　　掩蔽日月；　　無數寶池，",
    "T16n0674_001:0659a07": "　八支水滿。　　寶蓮如輪，　　敷榮池內；",
    "T16n0674_001:0659a08": "　天宮寶殿，　　煥麗百億。　　天童眾坐，",
    "T16n0674_001:0659a09": "　作妙天樂；　　其音調美，　　悅耳暢心。",
    "T16n0674_001:0659a10": "　如來神力，　　樂聲演法。」",
    "T16n0674_001:0659a11": "眾樂音中，演伽他等無量無數微妙法句。時，",
    "T16n0674_001:0659a12": "諸天人在佛會中，發趣大乘求大乘者，皆見",
    "T16n0674_001:0659a13": "如是功德莊嚴清淨佛剎，如來神通無邊光",
    "T16n0674_001:0659a14": "明。其諸天人行聲聞、獨覺乘者，不見不知佛",
    "T16n0674_001:0659a15": "剎清淨功德莊嚴。諸菩薩眾覩見如來神通",
    "T16n0674_001:0659a16": "光明嚴淨佛剎，便得無量三昧陀羅尼無礙",
    "T16n0674_001:0659a17": "解脫；諸大聲聞不覺不知皆入滅定。爾時，世",
    "T16n0674_001:0659a18": "尊現無比具足色身，於高廣正等百俱胝由",
    "T16n0674_001:0659a19": "旬師子座上，敷天寶衣，結加趺坐。當於佛前",
    "T16n0674_001:0659a20": "有七寶蓮華，高廣正等八十四俱胝由旬；復",
    "T16n0674_001:0659a21": "有無量蓮華俱胝那由他百千莊嚴，開敷柔",
    "T16n0674_001:0659a22": "妙光明顯發；復樹無量無數超算數量，種種",
    "T16n0674_001:0659a23": "殊妙眾寶莊嚴幢幡繖蓋；復有無量珠瓔繒",
    "T16n0674_001:0659a24": "貫眾寶鈴網空中垂下。如是等如來廣大神",
    "T16n0674_001:0659a25": "通功德莊嚴無量無數，不可言說不可指示，",
    "T16n0674_001:0659a26": "昔未曾見昔未曾聞，眾希有法現此佛土。",
    "T16n0674_001:0659a27": "證契大乘經卷上"
}