{
    "X40n0718_003:0322a08": "四分戒本約義卷三",
    "X40n0718_003:0322a10": "福州鼓山嗣祖沙門　元賢　述",
    "X40n0718_003:0322a11": "九十波逸提之餘。",
    "X40n0718_003:0322a12": "若比丘。別眾食。除餘時。波逸提。餘時者。病時。施衣時。",
    "X40n0718_003:0322a13": "作衣時。道行時。船行時。大眾集時。沙門施食時。是謂",
    "X40n0718_003:0322a14": "餘時。",
    "X40n0718_003:0322a15": "提婆達多。教人害佛。復教阿闍世王殺父。惡名流",
    "X40n0718_003:0322a16": "布。利養斷絕。乃與其黨三聞陀羅達多。騫駄達婆。",
    "X40n0718_003:0322a17": "拘波離。迦留羅提舍五人。家家乞食。佛聞故制。別",
    "X40n0718_003:0322a18": "眾食者。四人已上即犯。比丘尼犯者。波逸提。式叉",
    "X40n0718_003:0322a19": "摩那等。俱突吉羅。後有病比丘。有請食處不得食。",
    "X40n0718_003:0322a20": "有一比丘。自恣竟作衣時。諸居士設食不敢食。又",
    "X40n0718_003:0322a21": "有一居士。設食兼施衣。比丘不敢食。有諸居士。同",
    "X40n0718_003:0322a22": "諸比丘同道行。居士與食不敢食。乃入村乞食。為",
    "X40n0718_003:0322a23": "賊所刼。又船行亦爾。有大眾比丘遊行。到一小村。",
    "X40n0718_003:0322a24": "居士作食。比丘不敢食。有瓶沙王姊。欲為外道沙",
    "X40n0718_003:0322b01": "門。王令入祇園設食。眾不敢受。已上因緣。俱白佛。",
    "X40n0718_003:0322b02": "佛俱為開除。沙門者。指外道沙門也。若有上餘時",
    "X40n0718_003:0322b03": "因緣。應起白眾隨次受食。不白而入食者。突吉羅。",
    "X40n0718_003:0322b04": "若四人五人。應分作二。次入食無犯。",
    "X40n0718_003:0322b05": "若比丘。至白衣家。與餅麨飯。比丘須者。應兩三鉢受。",
    "X40n0718_003:0322b06": "持至寺內。分與餘比丘食。若比丘無病。過兩三鉢受。",
    "X40n0718_003:0322b07": "持至寺內。不分與餘比丘食者。波逸提。",
    "X40n0718_003:0322b08": "一婦人歸父母家。因作食施。乞食比丘。正作食時。",
    "X40n0718_003:0322b09": "夫家遣人來接。婦云待作食竟同去。乞食者相繼",
    "X40n0718_003:0322b10": "來。婦不得去。夫嗔即別娶。又一商人在途中造食。",
    "X40n0718_003:0322b11": "乞食比丘至。分己食與之。復有乞食比丘至。盡分",
    "X40n0718_003:0322b12": "與。乃重作食。同伴以遲故先去。彼商後行被賊劫。",
    "X40n0718_003:0322b13": "佛聞故制。若無病而過三鉢受。出彼門。波逸提。若",
    "X40n0718_003:0322b14": "一足出門便止。突吉羅。凡遇食。須問是歸婦食商",
    "X40n0718_003:0322b15": "賈道路食不。若是者。或受一鉢。或二三鉢。持歸分",
    "X40n0718_003:0322b16": "餘比丘食。須告餘比丘。某處有歸婦食商賈食。我",
    "X40n0718_003:0322b17": "已持一鉢歸。汝等去可持二鉢歸。或云我已持二",
    "X40n0718_003:0322b18": "鉢歸。汝等去可持一鉢歸。或云我已持三鉢歸。汝",
    "X40n0718_003:0322b19": "等去當就彼食不可持歸。若不問歸婦食商賈食",
    "X40n0718_003:0322b20": "者。突吉羅。若不分與餘比丘者。突吉羅。比丘尼犯",
    "X40n0718_003:0322b21": "者。波逸提。式叉摩那等。俱突吉羅。若病比丘過受",
    "X40n0718_003:0322b22": "者。若自送至寺者。不犯。",
    "X40n0718_003:0322b23": "若比丘。足食竟或時受請。不作餘食法而食者。波逸",
    "X40n0718_003:0322b24": "提。",
    "X40n0718_003:0322c01": "佛在祇園。說一食法。讚譽一食法。諸比丘信樂。便",
    "X40n0718_003:0322c02": "受一食法。或食粥。或食飯麨餅等。或飲漿服藥。便",
    "X40n0718_003:0322c03": "當一食。多不得飽。形體枯瘦。佛乃令一坐飽食。飽",
    "X40n0718_003:0322c04": "食已。或遇飯麨餅等。不敢更食。形亦枯瘦。佛又聽",
    "X40n0718_003:0322c05": "一食後更食。諸病比丘。不能一坐飽食。佛又聽數",
    "X40n0718_003:0322c06": "數食。其餘與瞻病人。瞻病人亦數數食。又有諸比",
    "X40n0718_003:0322c07": "丘。乞食歸持來。食分與諸比丘。諸比丘足食已。不",
    "X40n0718_003:0322c08": "敢更食棄之。佛知乃教作餘食法。餘食法者。手持",
    "X40n0718_003:0322c09": "食對比丘言。大德我足食已。知是看是。彼比丘應",
    "X40n0718_003:0322c10": "取少許食已。語比丘言。我食止。汝取食之。作如是",
    "X40n0718_003:0322c11": "餘食法者不犯。又有一貪餮比丘。遇食便食。不知",
    "X40n0718_003:0322c12": "足食不足食。不知餘食不餘食。佛乃制戒。不作餘",
    "X40n0718_003:0322c13": "食法。咽咽波逸提。若為他作。若知他足食已作。若",
    "X40n0718_003:0322c14": "自手捉食。或使淨人持食。或對淨人前作。或以不",
    "X40n0718_003:0322c15": "好食覆好食上作。盡突吉羅。或比丘受他餘食法。",
    "X40n0718_003:0322c16": "盡持去。突吉羅。比丘尼及式叉摩那等。犯者俱突",
    "X40n0718_003:0322c17": "吉羅。若病人不作餘食法。病人殘食食。不作餘食",
    "X40n0718_003:0322c18": "法無犯。",
    "X40n0718_003:0322c19": "若比丘。知他比丘足食已。若受請。不作餘食法。慇懃",
    "X40n0718_003:0322c20": "請與食。長老取是食。以是因緣非餘。欲使他犯者。波",
    "X40n0718_003:0322c21": "逸提。",
    "X40n0718_003:0322c22": "一比丘貪食無厭。他比丘諫之。懷恨在心。異時遇",
    "X40n0718_003:0322c23": "食。知前諫者已足食。不作餘食法勸令食。前諫者",
    "X40n0718_003:0322c24": "食之。遂反譏前諫者貪食。彼問汝知我足食食耶。",
    "X40n0718_003:0323a01": "曰知。又問汝知而故作耶。曰知。眾皆訶之。佛聞故",
    "X40n0718_003:0323a02": "制。若知彼足食。勸請彼彼食者。二俱波逸提。若與",
    "X40n0718_003:0323a03": "彼不食。或轉與他人。或彼自作餘食法。而食與者。",
    "X40n0718_003:0323a04": "突吉羅。若不知彼足食。作不足食想而與者無犯。",
    "X40n0718_003:0323a05": "比丘尼及式叉摩那等。犯者俱突吉羅。",
    "X40n0718_003:0323a06": "若比丘。非時受食食者。波逸提。",
    "X40n0718_003:0323a07": "難陀跋難陀二比丘。入城。看節會伎樂。眾白衣與",
    "X40n0718_003:0323a08": "之飲食。抵暮方回。又迦留陀夷。向晚乞食。一孕婦",
    "X40n0718_003:0323a09": "開門。值天正雷電。暫見其面。驚謂是鬼。遂墮胎。佛",
    "X40n0718_003:0323a10": "聞故制。非時者。日中後至明相未出也。若非時非",
    "X40n0718_003:0323a11": "時想。波逸提。若非時疑是時。突吉羅。非時時想。突",
    "X40n0718_003:0323a12": "吉羅。時非時想。突吉羅。時疑非時。突吉羅。若非時",
    "X40n0718_003:0323a13": "食過非時食。七日藥過七日食。波逸提。盡形壽藥",
    "X40n0718_003:0323a14": "無病因緣服者。突吉羅。比丘尼犯者。波逸提。式叉",
    "X40n0718_003:0323a15": "摩那等。俱突吉羅。若病者。服吐下藥須粥。日已過",
    "X40n0718_003:0323a16": "中。應煑麥令皮不破。漉汁服之。無犯。",
    "X40n0718_003:0323a17": "若比丘。食殘宿食者。波逸提。",
    "X40n0718_003:0323a18": "迦羅尊者。乞食時作念。云何用日日乞食入城疲",
    "X40n0718_003:0323a19": "苦。今當留所食之餘。存於明日。明日之餘。存於後",
    "X40n0718_003:0323a20": "日。諸比丘於小食大食時。不見迦羅。查問知此。佛",
    "X40n0718_003:0323a21": "聞故制。宿作宿想。波逸提。宿疑非宿。突吉羅。非宿",
    "X40n0718_003:0323a22": "宿想。突吉羅。非宿疑宿。突吉羅。宿非宿想。突吉羅。",
    "X40n0718_003:0323a23": "比丘尼犯者。波逸提。式叉摩那等。俱突吉羅。若食",
    "X40n0718_003:0323a24": "有餘與父母。與作塔人。與作房舍人。後乞食比丘。",
    "X40n0718_003:0323b01": "從彼邊乞得食無犯。",
    "X40n0718_003:0323b02": "若比丘。不受食。若藥著口中。除水及楊枝。波逸提。",
    "X40n0718_003:0323b03": "一比丘自願。常行乞食。至城中見諸居士祭亡。所",
    "X40n0718_003:0323b04": "遺飲食。不從人受。自取食之。眾見譏嫌。佛聞故制。",
    "X40n0718_003:0323b05": "凡食須從人受。若自取即是盜故制。若藥者。酥油",
    "X40n0718_003:0323b06": "生酥蜜石蜜等。比丘尼犯者。波逸提。式叉摩那等。",
    "X40n0718_003:0323b07": "俱突吉羅。若取水及楊枝。不從人受不犯。",
    "X40n0718_003:0323b08": "若比丘。得好美食。無病自為己索者。波逸提。",
    "X40n0718_003:0323b09": "跋難陀。向一商人。索美食。商人問言。尊者有何病。",
    "X40n0718_003:0323b10": "報言無病。但意欲得。商人言我等營生勞苦。尚不",
    "X40n0718_003:0323b11": "易得此。況出家人乎。時有乞食比丘。聞之嫌責。佛",
    "X40n0718_003:0323b12": "知故制。索得犯墮。不得突吉羅。比丘尼及式叉摩",
    "X40n0718_003:0323b13": "那等犯者。俱突吉羅。若為病乞。若為病人乞。若不",
    "X40n0718_003:0323b14": "乞而得。無犯。",
    "X40n0718_003:0323b15": "若比丘。外道男女。自手與食者。波逸提。",
    "X40n0718_003:0323b16": "佛與諸比丘遊行途中。諸人設供大得餅。佛命阿",
    "X40n0718_003:0323b17": "難分與眾僧。有餘復命分與乞人。中有一躶形外",
    "X40n0718_003:0323b18": "道女。有姿色。偶二餅相粘。不覺分與。彼眾知此女",
    "X40n0718_003:0323b19": "獨得二餅。遂譏阿難于女有情。又一梵志在此得",
    "X40n0718_003:0323b20": "食。路逢一相士。問何處來。報言禿頭居士處來。士",
    "X40n0718_003:0323b21": "言你從彼得食。何以相譏。梵志道其由。佛聞故制。",
    "X40n0718_003:0323b22": "以手與而食者。波逸提。與而不受者。突吉羅。欲與",
    "X40n0718_003:0323b23": "而不與者。突吉羅。比丘尼及式叉摩那等犯者。俱",
    "X40n0718_003:0323b24": "突吉羅。若置地與。若使人與。若勢力強奪者。無犯。",
    "X40n0718_003:0323c01": "若比丘。先受請已。若前食後食行詣餘家。不囑餘比",
    "X40n0718_003:0323c02": "丘。除餘時。波逸提。餘時者。病時。作衣時。施衣時。是謂",
    "X40n0718_003:0323c03": "餘時。",
    "X40n0718_003:0323c04": "一長者。為跋難陀設齋。兼請眾僧。僧眾俱赴。時已",
    "X40n0718_003:0323c05": "到而不設食。問云必待跋難陀來。陀自前食。後往",
    "X40n0718_003:0323c06": "餘家。至垂過中方來。眾雖得食而不飽。又一大臣",
    "X40n0718_003:0323c07": "遣使送新菓。與跋難陀分眾。難陀自後食已。往餘",
    "X40n0718_003:0323c08": "家。歸時日已過中。眾不得食。佛知因制。受請已前",
    "X40n0718_003:0323c09": "食後食。不許詣餘家。後眾大有請處。俱不敢往。佛",
    "X40n0718_003:0323c10": "乃聽。囑餘比丘而後往。後有病比丘。先囑城中人。",
    "X40n0718_003:0323c11": "為作羮飯等。不敢往。佛聽不囑而往。比丘作衣所",
    "X40n0718_003:0323c12": "須器物。欲入城取。而不敢往。施衣時。比丘無衣。欲",
    "X40n0718_003:0323c13": "入城乞。亦不敢往。佛俱聽不囑而往。前食者自明",
    "X40n0718_003:0323c14": "相初出至食時。後食者自食時至日中。囑餘比丘",
    "X40n0718_003:0323c15": "者。囑以所往之處令眾知。不須待而食也。若囑後",
    "X40n0718_003:0323c16": "中道還。又欲去者。當更囑。若囑往某處。後更詣他",
    "X40n0718_003:0323c17": "處。應更囑而往。若不囑而往。除餘時。波逸提。欲去",
    "X40n0718_003:0323c18": "未出門而反者。突吉羅。比丘尼犯者。波逸提。式叉",
    "X40n0718_003:0323c19": "摩那等。俱突吉羅。",
    "X40n0718_003:0323c20": "若比丘。在食家中有寶。強安坐者。波逸提。",
    "X40n0718_003:0323c21": "迦留陀夷。與舊識白衣婦齋優婆夷。各相繫念。一",
    "X40n0718_003:0323c22": "日往其家坐。夫問汝須何等。答言我須食。夫即遣",
    "X40n0718_003:0323c23": "婦與食。食之復不去。夫連遣亦不去。夫怒言我出",
    "X40n0718_003:0323c24": "去。任汝在後欲何所作。乞食比丘。聞之嫌責。歸白",
    "X40n0718_003:0324a01": "佛故制。食者男以女為食。女以男為食。男女交合。",
    "X40n0718_003:0324a02": "各得受用為食也。寶指女色。亦兼指[王*車]璩碼瑙金",
    "X40n0718_003:0324a03": "銀等。強坐不去者。波逸提。若盲而不聾。聾而不盲",
    "X40n0718_003:0324a04": "者。突吉羅。立而不坐者。突吉羅。比丘尼犯者。波逸",
    "X40n0718_003:0324a05": "提。式叉摩那等。俱突吉羅。若有寶。但於舒手及戶",
    "X40n0718_003:0324a06": "處得坐。若有伴同在一處得坐。或為勢力所持。或",
    "X40n0718_003:0324a07": "病發倒地。俱不犯。",
    "X40n0718_003:0324a08": "若比丘。食家中有寶。在屏處坐者。波逸提。",
    "X40n0718_003:0324a09": "迦留陀夷。因佛制許。在舒手及戶處坐。遂與齋優",
    "X40n0718_003:0324a10": "婆夷。在戶扇後坐共語。乞食比丘見之譏嫌。白佛",
    "X40n0718_003:0324a11": "故制。在屏處坐。波逸提。若盲而不聾等同上。比丘",
    "X40n0718_003:0324a12": "尼犯者。波逸提。式叉摩那等。俱突吉羅。若舒手得",
    "X40n0718_003:0324a13": "及戶不在屏處坐。若有伴同在一處坐。或為勢力",
    "X40n0718_003:0324a14": "所持。或病發倒地。不犯。",
    "X40n0718_003:0324a15": "若比丘。獨與女人露地坐者。波逸提。",
    "X40n0718_003:0324a16": "此亦迦留陀夷。因前佛制屏處坐。遂獨與齋優婆",
    "X40n0718_003:0324a17": "夷。在露地坐共語。乞食比丘見之譏嫌。白佛故制。",
    "X40n0718_003:0324a18": "獨與女人露地坐。波逸提。若盲而不聾等同上。比",
    "X40n0718_003:0324a19": "丘尼犯者。波逸提。式叉摩那等。俱突吉羅。若有伴",
    "X40n0718_003:0324a20": "不犯。或勢力所持。或病發倒地。不犯。",
    "X40n0718_003:0324a21": "若比丘。語餘比丘言。大德共至聚落。當與汝食。彼比",
    "X40n0718_003:0324a22": "丘。竟不教與是比丘食。語言我與汝一處。若坐若語",
    "X40n0718_003:0324a23": "不樂。我獨坐獨語樂。以是因緣非餘。方便遣者。波逸",
    "X40n0718_003:0324a24": "提。",
    "X40n0718_003:0324b01": "跋難陀。初與一比丘鬪。結恨在心。異時誘彼比丘",
    "X40n0718_003:0324b02": "言。汝隨我至城中。當與汝食。比丘信之。遂同到城",
    "X40n0718_003:0324b03": "中。至無食處。遍行一週。約日將過。語彼比丘言。你",
    "X40n0718_003:0324b04": "是大惡人。今由汝故。并我亦不得食。汝可速去。我",
    "X40n0718_003:0324b05": "共汝若坐若語不樂。我獨坐獨語樂。彼比丘去。遂",
    "X40n0718_003:0324b06": "自到有食家食。彼比丘還祇園。日已過中。不得食。",
    "X40n0718_003:0324b07": "佛聞故制。遣去至捨見聞處。波逸提。若遣聞處至",
    "X40n0718_003:0324b08": "見處。遣見處至聞處。突吉羅。比丘尼犯者。波逸提。",
    "X40n0718_003:0324b09": "式叉摩那等。俱突吉羅。若與食遣去不犯。若病遣",
    "X40n0718_003:0324b10": "去持食至寺中與食不犯。若破戒破見破威儀。為",
    "X40n0718_003:0324b11": "眾所舉。若被擯。若應擯。前未許食者。方便遣去不",
    "X40n0718_003:0324b12": "犯。若前已許食者。突吉羅。",
    "X40n0718_003:0324b13": "若比丘。四月請與藥。無病比丘應受。若過受。除常請。",
    "X40n0718_003:0324b14": "更請。分請。盡形請。波逸提。",
    "X40n0718_003:0324b15": "摩訶男釋種。請施眾僧藥。彼恭敬上座。以好者施",
    "X40n0718_003:0324b16": "與。餘求者亦與。不求者亦與。六群往其家索藥。男",
    "X40n0718_003:0324b17": "言有者相與。不有者買與。六群遂譏其有愛心且",
    "X40n0718_003:0324b18": "妄語。男退心遂斷施藥。佛聞故制。四月者。夏四月",
    "X40n0718_003:0324b19": "也。過四月而受是為過受。後有病比丘。不敢過受",
    "X40n0718_003:0324b20": "藥。故加無病之言。後有居士。不限月數。常請供藥",
    "X40n0718_003:0324b21": "者。摩訶男斷後更請施者。有持藥至寺中分者。有",
    "X40n0718_003:0324b22": "請施盡形壽藥者。俱以過四月不敢受。俱白佛。佛",
    "X40n0718_003:0324b23": "一一開除。比丘尼犯者。波逸提。式叉摩那等。俱突",
    "X40n0718_003:0324b24": "吉羅。",
    "X40n0718_003:0324c01": "若比丘。往觀軍陣。除餘時因緣。波逸提。",
    "X40n0718_003:0324c02": "波斯匿王。因民叛逆。自出軍征伐。六群比丘往觀。",
    "X40n0718_003:0324c03": "王見不悅。遂以石蜜一褁寄奉世尊。囑令持我名",
    "X40n0718_003:0324c04": "禮拜。問訊世尊。世尊知乃制戒。見者波逸提。方便",
    "X40n0718_003:0324c05": "欲往而未往者。突吉羅。往而未見者。突吉羅。若道",
    "X40n0718_003:0324c06": "中遇行軍應避。不避者突吉羅。後有二將。欲見比",
    "X40n0718_003:0324c07": "丘遣人來請。佛聽往。故云除時因緣。比丘尼犯者。",
    "X40n0718_003:0324c08": "波逸提。式叉摩那等。俱突吉羅。",
    "X40n0718_003:0324c09": "若比丘。有因緣聽至軍中二宿三宿。過者。波逸提。",
    "X40n0718_003:0324c10": "六群比丘。有因緣。至軍中宿。居士見之譏嫌。佛因",
    "X40n0718_003:0324c11": "制。不許過三宿。三宿明相出。犯波逸提。若離見處",
    "X40n0718_003:0324c12": "至聞處。離聞處至見處。突吉羅。比丘尼犯者。波逸",
    "X40n0718_003:0324c13": "提。式叉摩那等。俱突吉羅。若為事難所拘者。不犯。",
    "X40n0718_003:0324c14": "若比丘。軍中住二宿三宿。或時觀軍陣鬪戰。或觀遊",
    "X40n0718_003:0324c15": "軍象馬力勢者。波逸提。",
    "X40n0718_003:0324c16": "六群比丘。有因緣往軍中三宿。在中觀鬪戰。一人",
    "X40n0718_003:0324c17": "被箭傷。衣褁輿歸。諸居士見之譏嫌。佛聞故制。往",
    "X40n0718_003:0324c18": "見者。波逸提。往而未見者。突吉羅。方便欲往而未",
    "X40n0718_003:0324c19": "往者。突吉羅。比丘尼犯者。波逸提。式叉摩那等。俱",
    "X40n0718_003:0324c20": "突吉羅。或為勢力所持者。無犯。",
    "X40n0718_003:0324c21": "若比丘。飲酒者。波逸提。",
    "X40n0718_003:0324c22": "娑伽陀尊者。常往梵志家借宿。降其室中毒龍。時",
    "X40n0718_003:0324c23": "拘睒彌王見之。大生敬重。異日為尊者設食。尊者",
    "X40n0718_003:0324c24": "受食。多飲黑酒。歸途倒地而吐。佛聞知呵言。如今",
    "X40n0718_003:0325a01": "不能降小龍。況大龍耶。乃為制戒。凡飲酒而能醉",
    "X40n0718_003:0325a02": "人者。俱波逸提。若飲不能醉人者。突吉羅。比丘尼",
    "X40n0718_003:0325a03": "犯者。波逸提。式叉摩那等。俱突吉羅。若以酒治病",
    "X40n0718_003:0325a04": "者。不犯。",
    "X40n0718_003:0325a05": "若比丘。水中嬉戲者。波逸提。",
    "X40n0718_003:0325a06": "十七群比丘。在阿耆跋提河浴。於中嬉戲。順流逆",
    "X40n0718_003:0325a07": "流。或出或沒。或互相澆灒等。時波斯匿王。與茉利",
    "X40n0718_003:0325a08": "夫人。在樓上見之。王言看汝所事者。夫人言此是",
    "X40n0718_003:0325a09": "年少出家。佛法未久故爾。乃疾遣人到祇園。問訊",
    "X40n0718_003:0325a10": "世尊。奉上石蜜一褁。具白前事。佛聞故制。凡在水",
    "X40n0718_003:0325a11": "中。放意自恣一切嬉戲者。俱波逸提。若以酪漿。若",
    "X40n0718_003:0325a12": "以苦酒。若麥汁等弄戲者。俱突吉羅。比丘尼犯者。",
    "X40n0718_003:0325a13": "波逸提。式叉摩那等。俱突吉羅。若有因緣。入水而",
    "X40n0718_003:0325a14": "非嬉戲者。不犯。",
    "X40n0718_003:0325a15": "若比丘。以指相擊攊者。波逸提。",
    "X40n0718_003:0325a16": "六群比丘中一人。擊攊十七群比丘一人至死。佛",
    "X40n0718_003:0325a17": "聞故制。或以手指。或以脚指相擊攊者。俱波逸提。",
    "X40n0718_003:0325a18": "若以杖拂柄等相擊攊者。俱突吉羅。比丘尼犯者。",
    "X40n0718_003:0325a19": "波逸提。式叉摩那等。俱突吉羅。若眠觸令覺者。若",
    "X40n0718_003:0325a20": "悞觸者。不犯。",
    "X40n0718_003:0325a21": "若比丘。不受諫者。波逸提。",
    "X40n0718_003:0325a22": "闡陀比丘。欲有所犯。比丘諫之不從。佛聞故制。若",
    "X40n0718_003:0325a23": "自知我所作非。不從諫者。波逸提。若自不知我所",
    "X40n0718_003:0325a24": "作非。不從諫者。突吉羅。比丘尼犯者。波逸提。式叉",
    "X40n0718_003:0325b01": "摩那等。俱突吉羅。若無智人來諫。所諫非是者應",
    "X40n0718_003:0325b02": "報言。汝可問汝和尚學知諫法。然後可來相諫。若",
    "X40n0718_003:0325b03": "戲咲語者。不犯。",
    "X40n0718_003:0325b04": "若比丘。恐怖他比丘者。波逸提。",
    "X40n0718_003:0325b05": "迦那波羅尊者。侍佛左右。佛一夜出房經行。初夜",
    "X40n0718_003:0325b06": "已過請佛歸房。佛默然。至後夜將過。請佛歸房。佛",
    "X40n0718_003:0325b07": "亦默然。那波自念言。我當恐怖佛令歸房。乃反披",
    "X40n0718_003:0325b08": "惡衣作非人。恐怖聲言。沙門我是鬼。佛報言。當知",
    "X40n0718_003:0325b09": "此愚人心亦是惡。乃為制戒。凡以色聲香味觸法",
    "X40n0718_003:0325b10": "六種恐怖人。前人若知若見若聞。俱波逸提。前人",
    "X40n0718_003:0325b11": "若不知不見不聞。俱突吉羅。比丘尼犯者。波逸提。",
    "X40n0718_003:0325b12": "式叉摩那等。俱突吉羅。若有其事不舉似者。若無",
    "X40n0718_003:0325b13": "恐怖他意者。俱不犯。",
    "X40n0718_003:0325b14": "若比丘。半月洗浴。無病比丘應受。若過受除餘時。波",
    "X40n0718_003:0325b15": "逸提。餘時者。熱時。病時。作時。風雨時。遠行時。是謂餘",
    "X40n0718_003:0325b16": "時。",
    "X40n0718_003:0325b17": "瓶沙王有池水。恒聽比丘浴。六群比丘。於後夜入",
    "X40n0718_003:0325b18": "池浴。爾時王同諸綵女俱詣池。聞內有聲問是誰。",
    "X40n0718_003:0325b19": "左右言是比丘。王令莫驚使去。六群久浴至明相",
    "X40n0718_003:0325b20": "出。王未得浴而去。佛聞制戒。比丘半月受浴。若過",
    "X40n0718_003:0325b21": "一遍。波逸提。若水澆半身。亦波逸提。若方便欲去",
    "X40n0718_003:0325b22": "而未去者。突吉羅。熱時者。春四十五日。夏初一月",
    "X40n0718_003:0325b23": "是。當此土三月初一日。至五月十五日也。有病可",
    "X40n0718_003:0325b24": "知。作者。作種種務勞力者是。道行者。下至半由旬",
    "X40n0718_003:0325c01": "是。此等比丘畏不敢浴。白佛。佛為開除。比丘尼犯",
    "X40n0718_003:0325c02": "者。波逸提。式叉摩那等。俱突吉羅。",
    "X40n0718_003:0325c03": "若比丘。無病為炙身故。露地然火。若自然。若教人然。",
    "X40n0718_003:0325c04": "除餘時因緣。波逸提。",
    "X40n0718_003:0325c05": "六群比丘。欲然火炙身。自相謂言。我等在上座前。",
    "X40n0718_003:0325c06": "不得隨意言語。即出外在露地中。拾野薪然火炙",
    "X40n0718_003:0325c07": "身。傍朽樹中有毒蛇。因火煙熏逼而出。眾見俱走。",
    "X40n0718_003:0325c08": "將火株擲散。延燒講堂。佛知故制。凡露地然草木",
    "X40n0718_003:0325c09": "牛糞一切火炙身者。俱波逸提。若被燒半燋者。若",
    "X40n0718_003:0325c10": "擲着火中者。俱突吉羅。若然炭突吉羅。若不語前",
    "X40n0718_003:0325c11": "人知是看是者。突吉羅。比丘尼犯者。波逸提。式叉",
    "X40n0718_003:0325c12": "摩那等。俱突吉羅。除時因緣者。若病自然火炙身。",
    "X40n0718_003:0325c13": "及教人然。不犯。或有因緣。必須然火者。不犯。",
    "X40n0718_003:0325c14": "若比丘。藏他比丘衣鉢坐具針筒。若自藏。若教人藏。",
    "X40n0718_003:0325c15": "下至戲咲者。波逸提。",
    "X40n0718_003:0325c16": "十七群比丘。將衣鉢坐具針筒。安着一面經行。俟",
    "X40n0718_003:0325c17": "食時到。六群比丘調弄。背取衣鉢等藏之。及時到。",
    "X40n0718_003:0325c18": "十七羣比丘取衣鉢等不得。餘比丘察之。白佛故",
    "X40n0718_003:0325c19": "制。藏者波逸提。方便欲藏而未藏者。突吉羅。教人",
    "X40n0718_003:0325c20": "者罪同。比丘尼犯者。波逸提。式叉摩那等。俱突吉",
    "X40n0718_003:0325c21": "羅。若實知是彼人物。為護惜而取舉者。若比丘性",
    "X40n0718_003:0325c22": "慢藏故。取藏為戒勅彼者。若借彼衣著。而彼不收。",
    "X40n0718_003:0325c23": "恐失便取舉者。或以此衣鉢等物故有難。取藏之",
    "X40n0718_003:0325c24": "者。俱無犯。",
    "X40n0718_003:0326a01": "若比丘。淨施比丘比丘尼。式叉摩那。沙彌沙彌尼衣。",
    "X40n0718_003:0326a02": "後不問主輙著者。波逸提。",
    "X40n0718_003:0326a03": "六群比丘。施親厚比丘衣。後不語主。還取著。佛聞",
    "X40n0718_003:0326a04": "故制。淨施有二。一真實淨施。二展轉淨施。真實淨",
    "X40n0718_003:0326a05": "施者。言此是我長衣未作淨。今為淨故與長老。作",
    "X40n0718_003:0326a06": "真實淨。展轉淨施者。言此是我長衣未作淨。今為",
    "X40n0718_003:0326a07": "淨故與長老。彼應作如是語。長老聽。長老有如是",
    "X40n0718_003:0326a08": "長衣未淨。今與我為淨故我便受。受已當問言。欲",
    "X40n0718_003:0326a09": "與誰耶。應報言與某甲。彼應作如是語。長老有是",
    "X40n0718_003:0326a10": "長衣未作淨。今與我為淨故我便受。受已與某甲",
    "X40n0718_003:0326a11": "比丘。此衣是某甲比丘所有。汝為某甲故守護持。",
    "X40n0718_003:0326a12": "隨意用此。展轉淨施者。語不語。隨意取著無犯。若",
    "X40n0718_003:0326a13": "真實淨施。不語主而取著。波逸提。比丘尼犯者。波",
    "X40n0718_003:0326a14": "逸提。式叉摩那等。俱突吉羅。",
    "X40n0718_003:0326a15": "若比丘。得新衣。當作三種染壞色。若青。若黑。若木蘭。",
    "X40n0718_003:0326a16": "若得新衣。不作三種染壞色持者。波逸提。",
    "X40n0718_003:0326a17": "六群比丘著白衣。居士見之譏嫌。謂如王王大臣",
    "X40n0718_003:0326a18": "等。佛聞故制。新衣不獨初造衣。凡初從人得者。俱",
    "X40n0718_003:0326a19": "名新衣。隨所得衣不問何色。皆以三種染壞。青者",
    "X40n0718_003:0326a20": "銅青。黑者雜泥。木蘭者樹皮也。不染壞而着者。波",
    "X40n0718_003:0326a21": "逸提。不染壞而畜者。突吉羅。衣未染寄白衣家。亦",
    "X40n0718_003:0326a22": "突吉羅。比丘尼犯者。波逸提。式叉摩那等。俱突吉",
    "X40n0718_003:0326a23": "羅。若衣鉢囊革屣囊線囊手巾等小衣。不染畜者。",
    "X40n0718_003:0326a24": "無犯。",
    "X40n0718_003:0326b01": "若比丘。故斷畜生命者。波逸提。",
    "X40n0718_003:0326b02": "迦留陀夷。不喜見烏。作竹弓射之。死者甚眾。居士",
    "X40n0718_003:0326b03": "見之譏嫌。佛聞故制。凡自殺教人殺。或以刀箭。或",
    "X40n0718_003:0326b04": "以瓦石。或以坑陷。或以毒藥。俱波逸提。若方便欲",
    "X40n0718_003:0326b05": "殺而未殺者。突吉羅。比丘尼犯者。波逸提。式叉摩",
    "X40n0718_003:0326b06": "那等。俱突吉羅。若無殺心悞傷者。不犯。",
    "X40n0718_003:0326b07": "若比丘。知水有蟲飲用者。波逸提。",
    "X40n0718_003:0326b08": "六群比丘。取雜蟲水飲用。見者譏嫌。佛因制戒。有",
    "X40n0718_003:0326b09": "蟲水有蟲想。波逸提。有蟲水疑無蟲。突吉羅。若苦",
    "X40n0718_003:0326b10": "酒清酪漿麥汁等。知有蟲飲用者。波逸提。比丘尼",
    "X40n0718_003:0326b11": "犯者。波逸提。式叉摩那等。俱突吉羅。若不知有蟲",
    "X40n0718_003:0326b12": "者。若漉過用者。不犯。有大蟲。當以手觸令去。",
    "X40n0718_003:0326b13": "若比丘。故惱他比丘。乃至少時不樂者。波逸提。",
    "X40n0718_003:0326b14": "十七群。往六群處問言。長老云何入初禪乃至阿",
    "X40n0718_003:0326b15": "羅漢耶。六群報言。汝等自稱得上人法。犯波羅夷。",
    "X40n0718_003:0326b16": "十七群大作疑惱。往問上座。上座云不犯。佛聞故",
    "X40n0718_003:0326b17": "制。若故惱他說而了了者。波逸提。說而不了了者。",
    "X40n0718_003:0326b18": "突吉羅。比丘尼犯者。波逸提。式叉摩那等。俱突吉",
    "X40n0718_003:0326b19": "羅。若不故作者。若其事實爾者。不犯。",
    "X40n0718_003:0326b20": "若比丘。知他比丘犯麤罪覆藏者。波逸提。",
    "X40n0718_003:0326b21": "跋難陀。與一比丘親厚。數犯麤罪。令彼莫語人。後",
    "X40n0718_003:0326b22": "與彼比丘鬪。比丘向餘人說。難陀犯如是如是罪。",
    "X40n0718_003:0326b23": "令我莫語人。佛聞故制。麤罪者。波羅夷僧伽婆尸",
    "X40n0718_003:0326b24": "沙也。若比丘。知他比丘犯麤罪。小食知食後說。中",
    "X40n0718_003:0326c01": "夜知後夜說。俱突吉羅。若欲說不說。至明相出。波",
    "X40n0718_003:0326c02": "逸提。若覆餘罪。突吉羅。自覆藏麤罪。加突吉羅。除",
    "X40n0718_003:0326c03": "比丘比丘尼。覆藏式叉摩那等麤罪。突吉羅。比丘",
    "X40n0718_003:0326c04": "尼犯者。波逸提。式叉摩那等。俱突吉羅。若先不知",
    "X40n0718_003:0326c05": "麤罪。作不麤罪想。若欲向人說。而無人可說。若說",
    "X40n0718_003:0326c06": "或有命難梵行難不敢說。無犯。",
    "X40n0718_003:0326c07": "若比丘。年滿二十。當與受大戒。若比丘知年未滿二",
    "X40n0718_003:0326c08": "十。與受大戒。此人不得戒。諸比丘可呵癡故。波逸提。",
    "X40n0718_003:0326c09": "羅閱城中。有十七群童子。先為親友。最大者年十",
    "X40n0718_003:0326c10": "七。最小者年十二。互相勉勵。共求出家。諸比丘度",
    "X40n0718_003:0326c11": "令出家受大戒。諸童幼小不堪一食。夜半患饑。啼",
    "X40n0718_003:0326c12": "哭索食。佛聞謂不應受年未滿二十者大戒。以年",
    "X40n0718_003:0326c13": "未滿二十者。不堪忍寒熱。饑渴。暴風。蚊虻。毒虫。惡",
    "X40n0718_003:0326c14": "言。及身種種痛苦。又復不堪持戒。當知年滿二十。",
    "X40n0718_003:0326c15": "始堪忍此。乃為制戒。和尚知年未滿二十。與受戒。",
    "X40n0718_003:0326c16": "三羯磨竟。和尚波逸提。二羯磨竟。和尚三突吉羅。",
    "X40n0718_003:0326c17": "一羯磨竟。和尚二突吉羅白竟和尚一突吉羅。白",
    "X40n0718_003:0326c18": "未竟。和尚突吉羅。若未白為作方便。若欲集眾等。",
    "X40n0718_003:0326c19": "俱突吉羅。和尚不知無犯。眾僧知者突吉羅。不知",
    "X40n0718_003:0326c20": "無犯。比丘尼犯者。波逸提。若先不知。但信受戒人",
    "X40n0718_003:0326c21": "語。若傍人證。若信父母說無犯。若受戒已疑者。佛",
    "X40n0718_003:0326c22": "言當聽數胎中年月及閏月。若滿者無犯。",
    "X40n0718_003:0326c23": "若比丘。知諍事如法滅已。後更發起者。波逸提。",
    "X40n0718_003:0326c24": "六群比丘。與諸比丘鬪諍。如法滅已更發起。如是",
    "X40n0718_003:0327a01": "言。汝不善觀不成觀。不善解不成解。不善滅不成",
    "X40n0718_003:0327a02": "滅。佛聞故制。諍事既滅復舉起。說而了了者。波逸",
    "X40n0718_003:0327a03": "提。不了了者。突吉羅。除此諍已。更作餘諍罵詈者。",
    "X40n0718_003:0327a04": "一切突吉羅。除比丘比丘尼外。共餘人犯諍。後更",
    "X40n0718_003:0327a05": "發起者。突吉羅。比丘尼犯者。波逸提。式叉摩那等。",
    "X40n0718_003:0327a06": "俱突吉羅。若先不知已觀。作不觀想者。若事實爾",
    "X40n0718_003:0327a07": "者無犯。",
    "X40n0718_003:0327a08": "若比丘。知是賊伴。期同道行。乃至村間。波逸提。",
    "X40n0718_003:0327a09": "有諸比丘。往毗舍離城。時有賈客。欲漏關稅。要僧",
    "X40n0718_003:0327a10": "共伴行。及度關。為守關人所獲。將至波斯匿王處。",
    "X40n0718_003:0327a11": "王問賈客不輸稅。此沙門有何事。報言與賈客為",
    "X40n0718_003:0327a12": "伴。王言法應死。俱以沙門釋子。乃呵而遣之。佛知",
    "X40n0718_003:0327a13": "故制。若期至城至村。行一一道。波逸提。行一道或",
    "X40n0718_003:0327a14": "半道。突吉羅。若行空曠無村處。至十里。波逸提。減",
    "X40n0718_003:0327a15": "十里突吉羅。若去而卒不去者。突吉羅。比丘尼犯",
    "X40n0718_003:0327a16": "者。波逸提。式叉摩那等。俱突吉羅。若先不知是賊",
    "X40n0718_003:0327a17": "者。不期同行者。或勢力所持者。不犯。",
    "X40n0718_003:0327a18": "若比丘。作如是語。我知佛所說法。行婬欲非障道法。",
    "X40n0718_003:0327a19": "彼比丘。應諫此比丘言。大德莫作是語。莫謗世尊。謗",
    "X40n0718_003:0327a20": "世尊者不善。世尊不作是語。世尊無數方便。說行婬",
    "X40n0718_003:0327a21": "欲是障道法。彼比丘諫是比丘時。堅持不捨。彼比丘",
    "X40n0718_003:0327a22": "應三諫。乃至三諫。捨者善。不捨者。波逸提。",
    "X40n0718_003:0327a23": "阿黎吒比丘。自生惡見言。我知世尊說法。行婬欲",
    "X40n0718_003:0327a24": "非障道法。時諸比丘諫之。不肯捨。白佛。佛為作白",
    "X40n0718_003:0327b01": "四羯磨。呵諫令捨。作如是白。大德僧聽。此阿黎吒",
    "X40n0718_003:0327b02": "比丘。作如是語。我知佛所說。行婬欲非障道法。若",
    "X40n0718_003:0327b03": "僧時到僧忍聽。僧今與阿黎吒比丘作呵諫。捨此",
    "X40n0718_003:0327b04": "事故。阿黎吒汝莫作是語。莫謗世尊。謗世尊者不",
    "X40n0718_003:0327b05": "善。世尊不作是語。世尊無數方便。說淫欲是障道",
    "X40n0718_003:0327b06": "法。若犯婬欲。即是障道。白如是。大德僧聽。此阿黎",
    "X40n0718_003:0327b07": "吒比丘。作如是語。我知佛所說法。行婬欲非障道",
    "X40n0718_003:0327b08": "法。僧今與作呵諫。捨此事故。阿黎吒莫作是語。莫",
    "X40n0718_003:0327b09": "謗世尊。謗世尊者不善。世尊不作是語。世尊無數",
    "X40n0718_003:0327b10": "方便。說婬欲是障道法。若犯婬欲即是障道。誰諸",
    "X40n0718_003:0327b11": "長老。忍僧與阿黎吒比丘作呵諫。捨此事故者默",
    "X40n0718_003:0327b12": "然。誰不忍者說。此是初羯磨。第二第三亦如是說。",
    "X40n0718_003:0327b13": "僧已忍為阿黎吒作呵諫竟。僧忍默然故。是事如",
    "X40n0718_003:0327b14": "是持。作如是羯磨已。佛更制戒。凡有犯三諫不捨",
    "X40n0718_003:0327b15": "者。亦應如是作白四羯磨。初白已當語言。我已白",
    "X40n0718_003:0327b16": "竟。餘有羯磨在。汝可捨是。莫為眾所呵責更犯罪。",
    "X40n0718_003:0327b17": "若捨者善。不捨者作初羯磨。作初羯磨已當語言。",
    "X40n0718_003:0327b18": "我已作初羯磨竟。餘有二羯磨在。汝當捨是。莫為",
    "X40n0718_003:0327b19": "眾所呵責更犯罪。捨者善。不捨者當為作第二羯",
    "X40n0718_003:0327b20": "磨。第二羯磨竟當語言。我已作第二羯磨竟。餘有",
    "X40n0718_003:0327b21": "一羯磨在。汝可捨是。莫為眾所呵責更犯罪。捨者",
    "X40n0718_003:0327b22": "善。不捨者作三羯磨竟。波逸提。作白已捨者。一突",
    "X40n0718_003:0327b23": "吉羅。初羯磨捨者。二突吉羅。二羯磨捨者。三突吉",
    "X40n0718_003:0327b24": "羅。若作白未竟。及未作白捨者。俱一突吉羅。若他",
    "X40n0718_003:0327c01": "比丘諫是比丘時。餘比丘比丘尼。遮言莫諫者。一",
    "X40n0718_003:0327c02": "切突吉羅。比丘尼犯者。波逸提。式叉摩那等。俱突",
    "X40n0718_003:0327c03": "吉羅。若初諫時捨者。不犯。",
    "X40n0718_003:0327c04": "若比丘。知如是語人未作法。如是惡見不捨。若供給",
    "X40n0718_003:0327c05": "所需。共同羯磨止宿語言者。波逸提。",
    "X40n0718_003:0327c06": "阿黎吒不捨惡見。諸比丘又與作不捨惡見羯磨。",
    "X40n0718_003:0327c07": "六群比丘。乃供給所需。共同羯磨止宿語言。佛知",
    "X40n0718_003:0327c08": "故制。如是語者。作前惡見之語也。未作法者。僧為",
    "X40n0718_003:0327c09": "舉而未解。未與懺悔出罪也。此等人既知之。不當",
    "X40n0718_003:0327c10": "親近。若供給所需等。亦是惡見之類也。犯波逸提。",
    "X40n0718_003:0327c11": "供給所需有二種。若法若財。同止宿者。不問先入",
    "X40n0718_003:0327c12": "屋後入屋。但知者俱犯。比丘尼犯者。波逸提。式叉",
    "X40n0718_003:0327c13": "摩那等。俱突吉羅。若不知者。不犯。若勢力所持者。",
    "X40n0718_003:0327c14": "不犯。",
    "X40n0718_003:0327c15": "若比丘。知沙彌作如是語。我知佛所說法。行婬欲非",
    "X40n0718_003:0327c16": "障道法。彼比丘應諫此沙彌言。汝莫作是語。莫謗世",
    "X40n0718_003:0327c17": "尊。謗世尊者不善。世尊不作是語。世尊無數方便。說",
    "X40n0718_003:0327c18": "行婬欲是障道法。彼如是諫此沙彌時。堅持不捨。彼",
    "X40n0718_003:0327c19": "比丘應三諫。乃至三諫。捨者善。不捨者。彼比丘應語",
    "X40n0718_003:0327c20": "此沙彌言。汝自今已後。非佛弟子。不得言佛是我世",
    "X40n0718_003:0327c21": "尊。不得隨餘比丘。如餘沙彌得與比丘二三宿。汝今",
    "X40n0718_003:0327c22": "無此事。汝出去滅去。不須住此。若比丘知是被擯沙",
    "X40n0718_003:0327c23": "彌。而誘畜養共一止宿者。波逸提。",
    "X40n0718_003:0327c24": "跋難陀有二沙彌。一名羯那。一名摩睺迦。共行不",
    "X40n0718_003:0328a01": "淨。自相謂言。我知佛所說法。行婬欲非障道法。諸",
    "X40n0718_003:0328a02": "比丘聞之呵責不捨。白佛。佛為作呵諫羯磨如上。",
    "X40n0718_003:0328a03": "沙彌故不捨。佛為作滅擯羯磨。將二沙彌立在見",
    "X40n0718_003:0328a04": "處不聞處。作如是白。大德僧聽。此二沙彌。眾僧呵",
    "X40n0718_003:0328a05": "責。故不捨惡見。若僧時到僧忍聽。僧今為二沙彌",
    "X40n0718_003:0328a06": "作不捨惡見滅擯羯磨。自今已去。此二沙彌不應",
    "X40n0718_003:0328a07": "言佛是我世尊。不得隨逐餘比丘。如諸沙彌得與",
    "X40n0718_003:0328a08": "比丘二宿三宿。汝等不得。汝出去滅去。不應住此。",
    "X40n0718_003:0328a09": "白如是。大德僧聽此二沙彌。眾僧呵責。故不捨惡",
    "X40n0718_003:0328a10": "見。眾僧今與作惡見不捨滅擯羯磨。自今已去。此",
    "X40n0718_003:0328a11": "二沙彌。不得言佛是我世尊。不應隨逐餘比丘。如",
    "X40n0718_003:0328a12": "諸沙彌得與比丘二宿三宿。汝今不得。汝出去滅",
    "X40n0718_003:0328a13": "去。不應住此。誰諸長老。忍僧為二沙彌。作惡見不",
    "X40n0718_003:0328a14": "捨滅擯者默然。誰不忍者說。凡三說。僧已忍與二",
    "X40n0718_003:0328a15": "沙彌。作惡見不捨滅擯竟。僧忍默然故。是事如是",
    "X40n0718_003:0328a16": "持。時六群比丘。知僧已滅擯此二沙彌。便誘將畜",
    "X40n0718_003:0328a17": "養共止宿。諸比丘白佛。佛更為制戒。若自畜。若與",
    "X40n0718_003:0328a18": "人。若自誘若教人等。俱波逸提。比丘尼犯者。波逸",
    "X40n0718_003:0328a19": "提。式叉摩那等。俱突吉羅。若先不知者。不犯。若勢",
    "X40n0718_003:0328a20": "力所持者。不犯。",
    "X40n0718_003:0328a21": "若比丘。餘比丘如法諫時。作如是語。我今不學此戒。",
    "X40n0718_003:0328a22": "當難問餘智慧持律比丘者。波逸提。若為知為學故。",
    "X40n0718_003:0328a23": "應難問。",
    "X40n0718_003:0328a24": "闡陀比丘。所作非法。諸比丘如法諫時。乃言我今",
    "X40n0718_003:0328b01": "不學此戒。當難問餘智慧持律比丘。佛聞故制。說",
    "X40n0718_003:0328b02": "而了了者。波逸提。說而不了了者。突吉羅。比丘尼",
    "X40n0718_003:0328b03": "犯者。波逸提。式叉摩那等。俱突吉羅。若比丘癡不",
    "X40n0718_003:0328b04": "解故。彼比丘應教問和尚阿闍黎。可更學問誦經。",
    "X40n0718_003:0328b05": "若諫者實不如法。不犯。",
    "X40n0718_003:0328b06": "若比丘。說戒時。作如是語。大德何用說是雜碎戒為。",
    "X40n0718_003:0328b07": "說是戒時。令人惱愧懷疑。輕呵戒故。波逸提。",
    "X40n0718_003:0328b08": "諸比丘。集在一處誦毗尼。六群自相謂言。彼諸比",
    "X40n0718_003:0328b09": "丘誦律通利。必當數數舉我等罪。當往止他勿誦。",
    "X40n0718_003:0328b10": "乃往語言。長老何用誦此襍碎戒為。若欲誦者。當",
    "X40n0718_003:0328b11": "誦四事十三事。餘不應誦。何以故。若誦。令人懷疑",
    "X40n0718_003:0328b12": "憂惱。佛聞故制。說而了了者。波逸提。不了了者。突",
    "X40n0718_003:0328b13": "吉羅。若毀呰阿毗曇及餘經。突吉羅。比丘尼犯者。",
    "X40n0718_003:0328b14": "波逸提。式叉摩那等。俱突吉羅。",
    "X40n0718_003:0328b15": "若比丘。說戒時作如是語。大德我今始知。此法是戒",
    "X40n0718_003:0328b16": "經所載。半月半月說戒經中來。餘比丘知是比丘。若",
    "X40n0718_003:0328b17": "二若三說戒中坐。何況多。彼比丘無知無解。若犯罪。",
    "X40n0718_003:0328b18": "應如法治。更增無知罪。語言大德汝無利。不善得。汝",
    "X40n0718_003:0328b19": "說戒時。不一心思念攝耳聽法。彼無知故。波逸提。",
    "X40n0718_003:0328b20": "六群比丘中有一人。當說戒時。自知犯罪。恐清淨",
    "X40n0718_003:0328b21": "比丘舉發。便先往告言。我今始知此法戒經所載。",
    "X40n0718_003:0328b22": "半月半月說戒經中來。諸比丘察知其意白佛。佛",
    "X40n0718_003:0328b23": "故制。彼言今始知者。意言前此未知故有犯。欲避",
    "X40n0718_003:0328b24": "罰也。清眾知其二次三次。在說戒中坐。況又多耶。",
    "X40n0718_003:0328c01": "何言今始知。是無知也。故於所犯罪如法治外。更",
    "X40n0718_003:0328c02": "加無知罪。汝無利不善得者。言其無利益。不善得",
    "X40n0718_003:0328c03": "利益也。善得利益者。於說戒時。當一心思念攝耳",
    "X40n0718_003:0328c04": "聽法。今既不能故。雖聽戒而無所知。以無知故。如",
    "X40n0718_003:0328c05": "波逸提。若不與者。突吉羅。比丘尼犯者。波逸提。式",
    "X40n0718_003:0328c06": "叉摩那等。俱突吉羅。若未聞說戒。今始聞者。無犯。",
    "X40n0718_003:0328c07": "若比丘。共同羯磨已。後如是言。諸比丘隨親厚以僧",
    "X40n0718_003:0328c08": "物與者。波逸提。",
    "X40n0718_003:0328c09": "沓摩羅子。以知僧事塔事。外有人設會布施。不得",
    "X40n0718_003:0328c10": "赴。衣服破壞。異時有人。施眾僧貴價衣。眾僧共議。",
    "X40n0718_003:0328c11": "此沓摩羅子。以知僧事塔事故。外有人設會布施。",
    "X40n0718_003:0328c12": "不得赴。衣服破壞。宜以此衣與之。時眾僧白二羯",
    "X40n0718_003:0328c13": "磨與竟。六群亦同羯磨。後更作是言。諸比丘隨親",
    "X40n0718_003:0328c14": "厚。以眾僧衣與彼。佛聞故制。說而了了者。波逸提。",
    "X40n0718_003:0328c15": "說而不了了者。突吉羅。比丘尼犯者。波逸提。式叉",
    "X40n0718_003:0328c16": "摩那等。俱突吉羅。若其事實爾。當日未在羯磨眾",
    "X40n0718_003:0328c17": "中說者。無犯。",
    "X40n0718_003:0328c18": "若比丘。僧斷事未竟。不與欲而起去者。波逸提。",
    "X40n0718_003:0328c19": "一日眾僧集。共議僧事。六群自相謂言。欲為我等",
    "X40n0718_003:0328c20": "作羯磨。即起去。佛知故制。僧斷事未竟而去。出戶",
    "X40n0718_003:0328c21": "外者。波逸提。一足出戶欲去。而未去者。突吉羅。比",
    "X40n0718_003:0328c22": "丘尼犯者。波逸提。式叉摩那等。俱突吉羅。若有事",
    "X40n0718_003:0328c23": "與欲去者無犯。若非法羯磨不與欲去。無犯。",
    "X40n0718_003:0328c24": "若比丘。與欲已。後更呵者。波逸提。",
    "X40n0718_003:0329a01": "六群中有犯事者。恐眾中舉。便六人相隨不離。互",
    "X40n0718_003:0329a02": "相黨護。使眾羯磨不得。異時六群作衣。眾喚羯磨。",
    "X40n0718_003:0329a03": "彼云作衣不得往。喚者言。可令一二人持欲去。六",
    "X40n0718_003:0329a04": "群即令一人受欲來。眾僧即與此比丘作羯磨。六",
    "X40n0718_003:0329a05": "群悔言。彼作羯磨非為羯磨。羯磨不成。我以彼事",
    "X40n0718_003:0329a06": "與欲。非為此事。佛知故制。說而了了者。波逸提。不",
    "X40n0718_003:0329a07": "了了者。突吉羅。比丘尼犯者。波逸提。式叉摩那等。",
    "X40n0718_003:0329a08": "俱突吉羅。若其事實不成羯磨者。無犯。",
    "X40n0718_003:0329a09": "若比丘。知他比丘鬪諍。聽此語向彼說者。波逸提。",
    "X40n0718_003:0329a10": "六群聽諸比丘鬪諍語。向彼人說。令僧未有諍而",
    "X40n0718_003:0329a11": "起諍。已有諍而不滅。佛知故制。若比丘往聽他語",
    "X40n0718_003:0329a12": "聞者。波逸提。不聞突吉羅。若方便欲去而未去者。",
    "X40n0718_003:0329a13": "突吉羅。若二人共在隱處語。暗地語。當彈指或謦",
    "X40n0718_003:0329a14": "咳警之。不爾突吉羅。若在道二人在前共語。亦當",
    "X40n0718_003:0329a15": "警之。不爾突吉羅。比丘尼犯者。波逸提。式叉摩那",
    "X40n0718_003:0329a16": "等。俱突吉羅。",
    "X40n0718_003:0329a17": "若比丘。嗔故不喜。打比丘者。波逸提。",
    "X40n0718_003:0329a18": "六群中一人。嗔打十七群比丘。被打者。高聲喚言。",
    "X40n0718_003:0329a19": "止止莫打我。佛聞故制。若手若石若杖打者。波逸",
    "X40n0718_003:0329a20": "提。若以輕物打。突吉羅。若戲咲打。及打式叉摩那",
    "X40n0718_003:0329a21": "等。俱突吉羅。比丘尼犯者。波逸提。式叉摩那等。俱",
    "X40n0718_003:0329a22": "突吉羅。",
    "X40n0718_003:0329a23": "若比丘。嗔故不喜。以手搏比丘者。波逸提。",
    "X40n0718_003:0329a24": "六群中一人。嗔恚故。以手搏十七群比丘。佛聞故",
    "X40n0718_003:0329b01": "制。搏者或遮撥。或挃觸也。若以手者。波逸提。用拂",
    "X40n0718_003:0329b02": "柄輕物。突吉羅。比丘尼犯者。波逸提。式叉摩那等。",
    "X40n0718_003:0329b03": "俱突吉羅。",
    "X40n0718_003:0329b04": "若比丘。嗔故不喜。以無根僧伽婆尸沙謗者。波逸提。",
    "X40n0718_003:0329b05": "六群嗔十七群。以無根僧伽婆尸沙謗。聞者嫌責。",
    "X40n0718_003:0329b06": "佛知故制。無根者。十三事中。無見聞疑罪也。說而",
    "X40n0718_003:0329b07": "了了者。波逸提。不了了者。突吉羅。比丘尼犯者。波",
    "X40n0718_003:0329b08": "逸提。式叉摩那等。俱突吉羅。",
    "X40n0718_003:0329b09": "若比丘。剎利水澆頭王種。王未出。未藏寶。若入宮。過",
    "X40n0718_003:0329b10": "門閾者。波逸提。",
    "X40n0718_003:0329b11": "迦留陀夷。往入彼斯匿王宮。王與茉利夫人。盡日",
    "X40n0718_003:0329b12": "共眠。夫人見迦留陀夷至。即起披衣。敷坐令坐。時",
    "X40n0718_003:0329b13": "夫人失衣墮地。蹲地不能起。迦留陀夷。即出歸來。",
    "X40n0718_003:0329b14": "語諸比丘言。波斯匿王第一之寶。我今悉見。佛聞",
    "X40n0718_003:0329b15": "故制。剎利是云剎帝利。此云王種。水澆頭者。以金",
    "X40n0718_003:0329b16": "瓶取四大海水。取白牛右角。取拾一切種子盛滿",
    "X40n0718_003:0329b17": "中。置金輦上。使諸小王輿。王與第一夫人。共坐輦",
    "X40n0718_003:0329b18": "上。大婆羅門。以水灌王頂上。作如是已立為王。並",
    "X40n0718_003:0329b19": "名剎利水澆頭王種。王未出者。王未出[穴/侵]處也。未",
    "X40n0718_003:0329b20": "藏寶者。采女未還本處。亦兼指金銀等寶未藏也。",
    "X40n0718_003:0329b21": "若入宮過門閾。一切波逸提。若一足入內一足在",
    "X40n0718_003:0329b22": "外者。突吉羅。若入大臣長者等內室者。突吉羅。比",
    "X40n0718_003:0329b23": "丘尼。及式叉摩那等犯者。俱突吉羅。若王召入。若",
    "X40n0718_003:0329b24": "有奏白。亦須藏寶而後入。無犯。",
    "X40n0718_003:0329c01": "若比丘。若寶及寶莊飾具。若自捉。若教人捉。除僧伽",
    "X40n0718_003:0329c02": "藍中。及寄宿處。波逸提。若在僧伽藍中。及寄宿處。若",
    "X40n0718_003:0329c03": "寶及寶莊飾具。若自捉。若教人捉。當作是意。若有主",
    "X40n0718_003:0329c04": "識者當取。如是因緣非餘。",
    "X40n0718_003:0329c05": "有外道。從拘薩羅國來。途中止息。遺却金囊。眾多",
    "X40n0718_003:0329c06": "比丘。後行拾得。共云待來尋者付還。彼外道去久",
    "X40n0718_003:0329c07": "方回。比丘即付還。彼反詐言金少。遂聞於王。王審",
    "X40n0718_003:0329c08": "實。外道理虧。將金入官。佛聞故制。不許捉寶及寶",
    "X40n0718_003:0329c09": "莊飾。後因節會日。毗舍佉母往會。道過祇園。因入",
    "X40n0718_003:0329c10": "禮佛。自思。禮佛不必嚴飾。乃卸置樹下始入。去時",
    "X40n0718_003:0329c11": "忘取。比丘見之不敢舉白佛。佛為開僧伽藍中。又",
    "X40n0718_003:0329c12": "一比丘寄宿巧匠家。巧匠出外。室中有金。比丘為",
    "X40n0718_003:0329c13": "守護竟夜不得眠。白佛。佛復并開寄宿處。凡比丘。",
    "X40n0718_003:0329c14": "見僧伽藍內。有遺失者。當收取。識其所遺器物片",
    "X40n0718_003:0329c15": "段分兩分明。及其所包裹囊相。若有來索者。當問",
    "X40n0718_003:0329c16": "明。若相應即付還。若不相應可語言。我不見是物。",
    "X40n0718_003:0329c17": "若比丘。拾所遺物不看定。不審問者。突吉羅。若是",
    "X40n0718_003:0329c18": "供養塔寺等物。為堅牢故。捉收者不犯。若在他家",
    "X40n0718_003:0329c19": "止宿有寶恐失。應為收舉。若在寺外見失物。可以",
    "X40n0718_003:0329c20": "草葉覆之。俟有主來索。若無索者收歸寺內。私掌",
    "X40n0718_003:0329c21": "七八日。更無索者應貯僧庫。經五六月。又無索者。",
    "X40n0718_003:0329c22": "應供眾僧及買堅牢器。若後主來索。應勸令捨。不",
    "X40n0718_003:0329c23": "捨者應酬本物。不與利。或有貴不能酬者。切不得",
    "X40n0718_003:0329c24": "輕用。比丘尼犯者。波逸提。式叉摩那等。俱突吉羅。",
    "X40n0718_003:0330a01": "若比丘。非時入聚落。不囑餘比丘者。波逸提。",
    "X40n0718_003:0330a02": "跋難陀非時入村。與居士摴蒱。比丘勝故居士慳",
    "X40n0718_003:0330a03": "嫉。便言比丘非時入村為何事耶。佛聞故制。後有",
    "X40n0718_003:0330a04": "諸比丘。為僧事或塔寺事及瞻病人。非時不敢入",
    "X40n0718_003:0330a05": "村。白佛。佛命囑餘比丘而後入。時者。從明相出至",
    "X40n0718_003:0330a06": "日中。非時者。從中後至明相未出。囑餘比丘者。囑",
    "X40n0718_003:0330a07": "同房或比房。同住客亦得。若不囑而入者。初入村",
    "X40n0718_003:0330a08": "門波逸提。欲去未去。欲入未入。俱突吉羅。比丘尼",
    "X40n0718_003:0330a09": "犯者。波逸提。式叉摩那等。俱突吉羅。",
    "X40n0718_003:0330a10": "若比丘。作繩床木床。足應高如來八指。除入梐孔上",
    "X40n0718_003:0330a11": "截竟。若過者。波逸提。",
    "X40n0718_003:0330a12": "迦留陀夷。作高床座。見佛來白言。世尊看我床座。",
    "X40n0718_003:0330a13": "佛乃制戒。高如來八指者。佛橫一指二寸。應高一",
    "X40n0718_003:0330a14": "尺六寸也。梐即栒頭。若過八指者。自作教人。俱波",
    "X40n0718_003:0330a15": "逸提。不成者突吉羅。為他作成不成。俱突吉羅。比",
    "X40n0718_003:0330a16": "丘尼犯者。波逸提。式叉摩那等。俱突吉羅。若減作",
    "X40n0718_003:0330a17": "者不犯。",
    "X40n0718_003:0330a18": "若比丘。持兜羅綿貯。作繩床木床臥具坐褥者。波逸",
    "X40n0718_003:0330a19": "提。",
    "X40n0718_003:0330a20": "六群以兜羅綿。作臥具坐褥。諸居士見之譏。其如",
    "X40n0718_003:0330a21": "國王大臣。佛聞故制。兜羅綿此翻氷綿。從色得名",
    "X40n0718_003:0330a22": "也。西域有妬羅樹綿。從樹生。香而潔白。故號兜羅。",
    "X40n0718_003:0330a23": "乃貴價物。若用之為臥具坐褥。侈甚矣。自作教他",
    "X40n0718_003:0330a24": "成者。俱波逸提。不成者突吉羅。若為他作成不成。",
    "X40n0718_003:0330b01": "俱突吉羅。比丘尼犯者。波逸提。式叉摩那等。俱突",
    "X40n0718_003:0330b02": "吉羅。",
    "X40n0718_003:0330b03": "若比丘。用骨牙角作針筒劑刮成者。波逸提。",
    "X40n0718_003:0330b04": "有信樂工師。為諸比丘。作骨牙角針筒。家業竭盡。",
    "X40n0718_003:0330b05": "衣食缺乏。居士謂。供養沙門無福得禍。佛知故制。",
    "X40n0718_003:0330b06": "若自成若教他成。俱波逸提。未成者突吉羅。若為",
    "X40n0718_003:0330b07": "他作成不成。俱突吉羅。比丘尼及式叉摩那等犯",
    "X40n0718_003:0330b08": "者。俱突吉羅。",
    "X40n0718_003:0330b09": "若比丘。作尼師壇。當應量作。是中量者。長佛二磔手。",
    "X40n0718_003:0330b10": "廣一磔手半。更增廣長各半磔手。若過成者。波逸提。",
    "X40n0718_003:0330b11": "一日世尊。不赴請遍巡諸房。見僧臥具露地敷。多",
    "X40n0718_003:0330b12": "為不淨所汙。佛乃聽作尼師壇。若臥時敷在臥見",
    "X40n0718_003:0330b13": "上。以為障臥具之用。亦為障身隨衣之用。六群遂",
    "X40n0718_003:0330b14": "作廣長尼師壇。佛知故制。初只許長佛二磔手。廣",
    "X40n0718_003:0330b15": "一磔手半。後因迦留陀夷身量大。見佛來故。以手",
    "X40n0718_003:0330b16": "挽尼師壇。佛問何故。報言欲令廣長故挽耳。佛因",
    "X40n0718_003:0330b17": "更增廣長各半磔手。若自作若教他過量者。波逸",
    "X40n0718_003:0330b18": "提。未成者突吉羅。為他作者成不成。俱突吉羅。比",
    "X40n0718_003:0330b19": "丘尼及式叉摩那等犯者。俱突吉羅。減量作者不",
    "X40n0718_003:0330b20": "犯。若得他已成者。亦當裁應量。若貼作兩重不犯。",
    "X40n0718_003:0330b21": "若比丘。作覆瘡衣當應量作。是中量者。長佛四磔手。",
    "X40n0718_003:0330b22": "廣二磔手。若過成者。波逸提。",
    "X40n0718_003:0330b23": "時諸比丘。患種種瘡。膿血流出。汙身汙衣汙臥具。",
    "X40n0718_003:0330b24": "佛乃聽作覆瘡衣。時諸比丘覆瘡衣麤。著瘡上。舉",
    "X40n0718_003:0330c01": "衣患痛。佛乃許作細耎衣。時六群便作廣長覆瘡",
    "X40n0718_003:0330c02": "衣。佛知故制。若長應量廣不應量。若廣應量長不",
    "X40n0718_003:0330c03": "應量。若長廣俱不應量。自作教人。成者波逸提。未",
    "X40n0718_003:0330c04": "成者突吉羅。若為他作。成不成俱突吉羅。比丘尼",
    "X40n0718_003:0330c05": "及式叉摩那等。犯者俱突吉羅。若減量作者不犯。",
    "X40n0718_003:0330c06": "若比丘。作雨浴衣。當應量作。是中量者。長佛六磔手。",
    "X40n0718_003:0330c07": "廣二磔手半。若過成者。波逸提。",
    "X40n0718_003:0330c08": "毗舍佉母。作雨浴衣施僧。六群輙自多作廣大雨",
    "X40n0718_003:0330c09": "浴衣。佛聞故制。長廣若應量不應量。成不成等。俱",
    "X40n0718_003:0330c10": "同上。比丘尼式叉摩那等。犯者俱突吉羅。若減量",
    "X40n0718_003:0330c11": "作者無犯。",
    "X40n0718_003:0330c12": "若比丘。與如來等量作衣。或過量作者。波逸提。是中",
    "X40n0718_003:0330c13": "量者。長佛十磔手。廣六磔手。是名如來衣量。",
    "X40n0718_003:0330c14": "阿難陀短佛四指。一日眾遙見來。皆謂是佛。即起",
    "X40n0718_003:0330c15": "承迎。至乃是難陀。眾與難陀俱慚愧。佛令着黑衣",
    "X40n0718_003:0330c16": "以別之。六群不與如來等量作衣。乃過量作。佛聞",
    "X40n0718_003:0330c17": "故制。此中長廣應量不應量成不成。並同上。比丘",
    "X40n0718_003:0330c18": "尼式叉摩那等。犯者俱突吉羅。按佛身量。一丈六",
    "X40n0718_003:0330c19": "尺。則一磔手。當是一尺六寸。以此推之。衣長一丈",
    "X40n0718_003:0330c20": "六尺。廣九尺六寸。乃是佛衣量。今人短小。難可遵",
    "X40n0718_003:0330c21": "用。又四分律云。大衣離足踝四寸。七衣離足踝八",
    "X40n0718_003:0330c22": "寸。五衣離足踝一尺二寸。薩婆多云。衣長五肘。廣",
    "X40n0718_003:0330c23": "三肘。南山云。大衣七衣俱長五肘。廣三肘。五衣長",
    "X40n0718_003:0330c24": "四肘。廣二肘。合此三說詳之。則但用今人手長十",
    "X40n0718_003:0331a01": "磔手。廣六磔手。作大衣中衣減四寸。五衣減八寸。",
    "X40n0718_003:0331a02": "俱不犯也。",
    "X40n0718_003:0331a03": "諸大德。我已說九十波逸提法。今問諸大德。是中清",
    "X40n0718_003:0331a04": "淨不(三說)。",
    "X40n0718_003:0331a05": "諸大德。是中清淨。默然故。是事如是持。",
    "X40n0718_003:0331a06": "諸大德。是四波羅提提舍尼法。半月半月說。戒經中",
    "X40n0718_003:0331a07": "來。",
    "X40n0718_003:0331a08": "波羅提提舍尼。此云向彼悔。謂犯此者。應向彼懺",
    "X40n0718_003:0331a09": "悔。罪便得滅也。",
    "X40n0718_003:0331a10": "若比丘。入村中。無病從非親里尼邊。自手受食食。是",
    "X40n0718_003:0331a11": "比丘應向餘比丘悔過言。大德。我犯可呵法。所不應",
    "X40n0718_003:0331a12": "為。今向大德悔過。是名悔過法。",
    "X40n0718_003:0331a13": "時世儉穀貴。人民乏食。死者無限。比丘乞食難得。",
    "X40n0718_003:0331a14": "蓮花色比丘尼入城乞食。初日所得食。持與比丘。",
    "X40n0718_003:0331a15": "二日三日亦如是。後更乞食。道遇長者車來。尼避",
    "X40n0718_003:0331a16": "道墮深泥中。面掩地而臥。長者見之。急令扶起。問",
    "X40n0718_003:0331a17": "故。乃言乞三日食。俱持與比丘。今饑乏故倒地耳。",
    "X40n0718_003:0331a18": "長者譏嫌。佛聞故制。不許從尼受食。後諸比丘。不",
    "X40n0718_003:0331a19": "敢受親里尼食。白佛。加非親里之言。又病比丘不",
    "X40n0718_003:0331a20": "敢受非親里尼食。白佛。加無病之言。自手受食者。",
    "X40n0718_003:0331a21": "不問親里非親里。有病無病。俱不可也。比丘尼及",
    "X40n0718_003:0331a22": "式叉摩那等。犯者俱突吉羅。若有病受非親里尼",
    "X40n0718_003:0331a23": "食。若無病受親里尼食。若尼持食置地與。或使人",
    "X40n0718_003:0331a24": "與。或在僧寺尼寺中與。俱不犯。",
    "X40n0718_003:0331b01": "若比丘在白衣家食。是中有比丘尼。指示與某甲羮",
    "X40n0718_003:0331b02": "與某甲飯。諸比丘應語彼比丘尼言。大姊且止。須諸",
    "X40n0718_003:0331b03": "比丘食竟。若無一比丘。語比丘尼如是言者。比丘應",
    "X40n0718_003:0331b04": "向餘比丘悔過言。大德。我犯可呵法。所不應為。我今",
    "X40n0718_003:0331b05": "向大德悔過。是名悔過法。",
    "X40n0718_003:0331b06": "眾僧與六群。同在白衣家受供。六群尼。為六群比",
    "X40n0718_003:0331b07": "丘索羮飯。遂至越次而與。中有不得羮飯者。佛聞",
    "X40n0718_003:0331b08": "故制。不止比丘尼者。波羅提提舍尼。比丘尼及式",
    "X40n0718_003:0331b09": "叉摩那等。犯者俱突吉羅。若尼自為檀越。若居士",
    "X40n0718_003:0331b10": "設食。令尼處分者不犯。",
    "X40n0718_003:0331b11": "有諸學家。僧作學家羯磨。若比丘知是學家。先不受",
    "X40n0718_003:0331b12": "請。無病自手受食食。是比丘應向餘比丘悔過言。大",
    "X40n0718_003:0331b13": "德。我犯可呵法。所不應為。我今向大德悔過。是名悔",
    "X40n0718_003:0331b14": "過法。",
    "X40n0718_003:0331b15": "有居士家夫婦。信樂為佛弟子。諸比丘至其家。常",
    "X40n0718_003:0331b16": "與飯食無所愛惜。後貧窮衣食不足。諸人譏言。供",
    "X40n0718_003:0331b17": "養沙門。反得貧窮之報。佛聞為作學家白二羯磨。",
    "X40n0718_003:0331b18": "白言大德僧聽。此羅閱城中。某居士夫婦。得信為",
    "X40n0718_003:0331b19": "佛弟子。財物竭盡。若僧時到僧忍聽。僧今作學家",
    "X40n0718_003:0331b20": "羯磨。諸比丘不得在其家受食食。白如是。大德僧",
    "X40n0718_003:0331b21": "聽。此羅閱城中。某居士家夫婦。得信為佛弟子。財",
    "X40n0718_003:0331b22": "物竭盡。僧今與作學家羯磨。諸比丘不得在其家",
    "X40n0718_003:0331b23": "受食食。誰諸長老。忍僧與某居士。作學家羯磨者",
    "X40n0718_003:0331b24": "默然。誰不忍者說。僧已忍與某居士。作學家羯磨",
    "X40n0718_003:0331c01": "竟。僧忍默然故。是事如是持。佛更制戒。受學家食",
    "X40n0718_003:0331c02": "者。提舍尼。後有先受請者。不敢赴食。又有病者。不",
    "X40n0718_003:0331c03": "敢受食。佛皆聽許。此中不受請一不當食。無病二",
    "X40n0718_003:0331c04": "不當食。況又自手受食。雖受請及病。亦不可食也。",
    "X40n0718_003:0331c05": "學家者。俗中學道之家。比丘尼及式叉摩那等。犯",
    "X40n0718_003:0331c06": "者俱突吉羅。若學家還富。來請解羯磨。比丘復受",
    "X40n0718_003:0331c07": "食不犯。",
    "X40n0718_003:0331c08": "若比丘。在阿蘭若逈遠有疑恐怖處住。先不語檀越",
    "X40n0718_003:0331c09": "僧伽藍外不受食。在僧伽藍內。無病自手受食食。是",
    "X40n0718_003:0331c10": "比丘應向餘比丘悔過言。大德我犯可呵法。所不應",
    "X40n0718_003:0331c11": "為。我今向大德悔過。是名悔過法。",
    "X40n0718_003:0331c12": "羅閱城中。有女人持食到僧伽藍。以逈遠故。為賊",
    "X40n0718_003:0331c13": "所觸撓。佛乃囑諸比丘。語諸檀越。莫至僧伽藍。道",
    "X40n0718_003:0331c14": "路中有賊故。更為制戒。不許在僧伽藍內受外來",
    "X40n0718_003:0331c15": "食。後有諸人。雖知有賊。而故持來者。比丘以佛制",
    "X40n0718_003:0331c16": "不許受外來食。不敢食。有病者。又以未語檀越。不",
    "X40n0718_003:0331c17": "敢食。佛俱聽受。此中不先語檀越。一不當食無病。",
    "X40n0718_003:0331c18": "二不當食自手受食。三不當食犯提舍尼。比丘尼",
    "X40n0718_003:0331c19": "及式叉摩那等。犯者俱突吉羅。",
    "X40n0718_003:0331c20": "諸大德。我已說四波羅提提舍尼法。今問諸大德。是",
    "X40n0718_003:0331c21": "中清淨不(三說)。",
    "X40n0718_003:0331c22": "諸大德。是中清淨。默然故。是事如是持。",
    "X40n0718_003:0331c24": "四分戒本約義卷三"
}