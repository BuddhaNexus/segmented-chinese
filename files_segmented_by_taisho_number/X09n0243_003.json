{
    "X09n0243_003:0389b23": "大方廣圓覺經大疏下卷之一",
    "X09n0243_003:0389b24": "終南山草堂寺沙門宗密述",
    "X09n0243_003:0389c01": "次四問答別明觀行中根修證言別明者有其二",
    "X09n0243_003:0389c02": "意一則由前一類人已依前門證入不必修此故",
    "X09n0243_003:0389c03": "此名別二則此門各各自別如三觀或則一人具",
    "X09n0243_003:0389c04": "三或二或一單複交絡成二十五種人各應一機",
    "X09n0243_003:0389c05": "故云別也其所離障亦各不同且如四相或一人",
    "X09n0243_003:0389c06": "具四或三二一其四病者人各有一定不兼餘以",
    "X09n0243_003:0389c07": "相違故故此兩四皆是別相不同前無明及愛但",
    "X09n0243_003:0389c08": "是凡夫悉有故前通此別矣然通別觀行中皆與",
    "X09n0243_003:0389c09": "惑障同科段者由是障觀行之惑惑除則成觀行",
    "X09n0243_003:0389c10": "故若約四分科經即當第三明行謂從彌勒終於",
    "X09n0243_003:0389c11": "淨慧始終因果理智昭彰即之於心方成真解(華嚴",
    "X09n0243_003:0389c12": "中間六會修因契果五十二位總名為解)依此解力三觀修行(故一一標云悟",
    "X09n0243_003:0389c13": "淨圓覺也)除障成功正是行也文中二初二問答三觀",
    "X09n0243_003:0389c14": "修行後二問答兩重除障初中二初示三觀行相",
    "X09n0243_003:0389c15": "後明單複修習初中文四初三之初。",
    "X09n0243_003:0389c16": "於是威德自在菩薩在大眾中即從座起頂禮佛足",
    "X09n0243_003:0389c17": "右遶三帀長跪叉手而白佛言。",
    "X09n0243_003:0389c18": "解同上也次陳詞句二一慶前。",
    "X09n0243_003:0389c19": "大悲世尊廣為我等分別如是隨順覺性令諸菩薩",
    "X09n0243_003:0389c20": "覺心光明承佛圓音不因修習而得善利。",
    "X09n0243_003:0389c21": "解曰分別隨順覺性者領前依位漸證不因修習",
    "X09n0243_003:0389c22": "等者領前忘心頓證亦可通述聞時已益不待修",
    "X09n0243_003:0389c23": "之方得善利非不擬修二請後文二一問所修二",
    "X09n0243_003:0389c24": "明所為初中二一立理。",
    "X09n0243_003:0390a01": "世尊譬如大城外有四門隨方來者非止一路一切",
    "X09n0243_003:0390a02": "菩薩莊嚴佛國及成菩提非一方便。",
    "X09n0243_003:0390a03": "解曰謂前說修行觀行理趣分明今復諮詢恐涉",
    "X09n0243_003:0390a04": "非分故先立理請更投機於中前喻後法喻中大",
    "X09n0243_003:0390a05": "城喻圓覺四門喻行門如從東來不可西入法合",
    "X09n0243_003:0390a06": "可知二正請。",
    "X09n0243_003:0390a07": "唯願世尊廣為我等宣說一切方便漸次并修行人",
    "X09n0243_003:0390a08": "總有幾種。",
    "X09n0243_003:0390a09": "解曰言方便漸次者所修之行并修等者能修之",
    "X09n0243_003:0390a10": "機二明所為。",
    "X09n0243_003:0390a11": "令此會菩薩及末世眾生求大乘者速得開悟遊戲",
    "X09n0243_003:0390a12": "如來大寂滅海。",
    "X09n0243_003:0390a13": "後三展虔誠。",
    "X09n0243_003:0390a14": "作是語已五體投地如是三請終而復始。",
    "X09n0243_003:0390a15": "二讚許。",
    "X09n0243_003:0390a16": "爾時世尊告威德自在菩薩言善哉善哉善男子汝",
    "X09n0243_003:0390a17": "等乃能為諸菩薩及末世眾生問於如來如是方便",
    "X09n0243_003:0390a18": "汝今諦聽當為汝說。",
    "X09n0243_003:0390a19": "三佇聽。",
    "X09n0243_003:0390a20": "時威德自在菩薩奉教歡喜及諸大眾默然而聽。",
    "X09n0243_003:0390a21": "四正說長行中四一標本舉數二正示觀門三引",
    "X09n0243_003:0390a22": "例彰圓四校量顯勝初二一約稱性之行以標本。",
    "X09n0243_003:0390a23": "善男子無上妙覺徧諸十方出生如來與一切法同",
    "X09n0243_003:0390a24": "體平等於諸修行實無有二。",
    "X09n0243_003:0390b01": "解曰初明所稱之性言出生如來者十方諸佛同",
    "X09n0243_003:0390b02": "證同修證義如前此問修矣與一切法同體平等",
    "X09n0243_003:0390b03": "者色心不二凡聖無差皆依覺性故云同體平等",
    "X09n0243_003:0390b04": "智論云此真如者在眾生數中名為佛性在非眾",
    "X09n0243_003:0390b05": "生數中名為法性後修行無二者能稱之行即如",
    "X09n0243_003:0390b06": "前二空觀門根塵普淨貪愛俱寂悲智雙行離相",
    "X09n0243_003:0390b07": "離性常無所得一切菩薩無不如斯隨事雖差此",
    "X09n0243_003:0390b08": "意無二故佛頂云十方薄伽梵一路涅槃門二約",
    "X09n0243_003:0390b09": "隨機之行以舉數。",
    "X09n0243_003:0390b10": "方便隨順其數無量圓攝所歸循性差別當有三種。",
    "X09n0243_003:0390b11": "解曰初總顯多門(佛頂又云歸源性無二方便有多門)然眾生根性",
    "X09n0243_003:0390b12": "利鈍不同煩惱厚薄沉掉不等隨其根性設教多",
    "X09n0243_003:0390b13": "端不爾難為趣入故楞伽云所說非所應於彼為",
    "X09n0243_003:0390b14": "非說彼彼諸病人良醫為處方如來為眾生隨心",
    "X09n0243_003:0390b15": "應量說後圓攝下攝歸三種眾生根性雖有萬差",
    "X09n0243_003:0390b16": "而此三門一切收盡必須三者義如下釋循者隨",
    "X09n0243_003:0390b17": "也性謂根性。",
    "X09n0243_003:0390b18": "二正示觀門文二一泯相(身心客塵永滅)澄神(取靜澄念)觀(心冥",
    "X09n0243_003:0390b19": "所觀之境更不異緣)二起幻銷塵觀(經文甚顯)三絕待靈心觀(非關",
    "X09n0243_003:0390b20": "真妄不對有空直照靈知而為觀行文云不取幻化及諸靜相又云超過礙無礙境又煩惱涅槃不相留",
    "X09n0243_003:0390b21": "礙皆絕待義也言無知覺明即靈心也)然禪觀綱領已具懸談修習",
    "X09n0243_003:0390b22": "菩提非此不證但以教隨機異展轉殊途邪正凡",
    "X09n0243_003:0390b23": "聖小大權實事理漸頓有共不共今此託法進修",
    "X09n0243_003:0390b24": "以成圓頓觀行即事理定慧俱無礙也與論中修",
    "X09n0243_003:0390c01": "習真如三昧體相大同小異小異者彼不開為三",
    "X09n0243_003:0390c02": "也今初泯相文自有三一標本。",
    "X09n0243_003:0390c03": "善男子若諸菩薩悟淨圓覺。",
    "X09n0243_003:0390c04": "解曰謂發心修行欲趣佛果先須了悟身中淨圓",
    "X09n0243_003:0390c05": "覺性以為行本本即解也(即是通明觀行)依解而修方為",
    "X09n0243_003:0390c06": "妙行膏明相賴目足更資此金剛觀割煩惱障此",
    "X09n0243_003:0390c07": "牢強足越生死野下標本等皆同此矣若約能修",
    "X09n0243_003:0390c08": "方便准天台止觀總有十門具緣第一謂具五緣",
    "X09n0243_003:0390c09": "一持戒清淨(是定因故)二衣(一如雪山大士隨得一衣蔽形二如迦葉糞掃三衣",
    "X09n0243_003:0390c10": "不畜餘長三多寒國土忍力未成亦許三衣外百一資身說淨知足)食(一上士絕世食果草等隨",
    "X09n0243_003:0390c11": "得資身二常行頭陀受乞食法能破下仰維方四邪三阿蘭若處檀越送食四僧常食及受請)具足",
    "X09n0243_003:0390c12": "三閑居(不作眾事)靜處(離憒閙故一深山二離聚落三二里三遠白衣舍處清淨伽藍",
    "X09n0243_003:0390c13": "也)四息諸緣務(一生活二人事三工巧技術四學問讀誦也)五近善知",
    "X09n0243_003:0390c14": "識(一外護經營供給二同行互相勤發三教授禪定法門也)訶欲第二欲謂色",
    "X09n0243_003:0390c15": "(如熱金丸等又王入敵國婬房及截仙人手)聲(如毒塗鼓又仙人聞迦羅女獸失定)香(如弊",
    "X09n0243_003:0390c16": "龍氣蓮池神瞋責也)味(如熱密塗刀沙彌酪蟲)觸(如臥師子騎頸獨角仙人失通)為欲",
    "X09n0243_003:0390c17": "所惱而猶求之得之轉劇如火得薪枯骨風炬夢",
    "X09n0243_003:0390c18": "得假借等棄蓋第三謂貪(內發燒身得怖失惱亦如食吐)瞋(煞安隱無",
    "X09n0243_003:0390c19": "憂毒根滅善)睡(抱屍臥偈)掉悔(掉謂身口心三此由悔故成蓋悔謂因掉生悔或造罪怖",
    "X09n0243_003:0390c20": "悔也)疑(疑有種種未必障定障定者有三謂疑師疑自疑法)棄之如脫債病差",
    "X09n0243_003:0390c21": "飢食等調和第四謂調食(飽則氣急脉塞心悶飢則心懸意慮不固等)",
    "X09n0243_003:0390c22": "睡(喪功心暗常悟無常調之令神清心明不抑不恣也)身(常須動止詳審出入有度坐不低昂",
    "X09n0243_003:0390c23": "寬急)息(息有風喘氣息四相風散喘結氣勞息定息者出入綿綿若存若亡不澁不滑)心(亂心不起",
    "X09n0243_003:0390c24": "浮沉寬急須令得所然身息心三事雖有初後方便不同而乃合用用之則發戒定慧也)方便",
    "X09n0243_003:0391a01": "第五謂行五法五法者欲(欲離世倒欲得清淨智欲亦名志願樂等佛言一切",
    "X09n0243_003:0391a02": "善法欲為其本也)精進(初中後夜專精不廢如鑽火未出等)念(念世可賤禪定可貴)巧",
    "X09n0243_003:0391a03": "慧(籌量世樂禪樂得失輕重)一心(依止念慧明見可惡可尊故當一心決修止觀心如金剛)",
    "X09n0243_003:0391a04": "覺魔事第六謂煩惱陰死及鬼神魔鬼神魔三",
    "X09n0243_003:0391a05": "一精魅(十二時獸依本時說其名訶責即滅)二塠惕鬼(如蟲緣人頭面等閉眼陰",
    "X09n0243_003:0391a06": "罵或誦戒等即去)三魔羅多作違(虎狼等也)順(父母男女佛像等)平平三",
    "X09n0243_003:0391a07": "種五塵境界相來破人善心行者既覺即修止觀",
    "X09n0243_003:0391a08": "却之(止者悉知虗誑不怖不愛不捨不取亦不分別息心寂默觀者反觀能見之心誰愛怖等)",
    "X09n0243_003:0391a09": "智論云除諸法實相餘皆魔事起信亦云現形恐",
    "X09n0243_003:0391a10": "怖(違情)現男女(順情)等(平平)當念唯心境界即滅又云現",
    "X09n0243_003:0391a11": "佛等像說施等法無相等理令知宿命他心辨才",
    "X09n0243_003:0391a12": "無礙能令眾生貪著名利或數瞋喜進怠無準疑",
    "X09n0243_003:0391a13": "慮故業定中得食顏色改變等常應觀察不取不",
    "X09n0243_003:0391a14": "著則能遠離(若見善相以三法驗之一以定研磨二依本修治三智慧觀察如人欲知",
    "X09n0243_003:0391a15": "真金三法試之謂燒打磨)治病第七然諸病者不過四大(腫瘦痰脹熱痛",
    "X09n0243_003:0391a16": "煩嘔)五臟(心寒熱口燥肺支疼鼻塞肝憂愁眼暗脾身痒痛失味腎喉噎耳滿)增損乖",
    "X09n0243_003:0391a17": "攝理故或業招鬼作今明治法不過止觀止者安",
    "X09n0243_003:0391a18": "心病處或臍下足下或了法空不取病相寂然止",
    "X09n0243_003:0391a19": "住故淨名云何為病本所謂攀緣云何斷攀緣",
    "X09n0243_003:0391a20": "謂心無所得觀者心用六氣謂吹(去寒)呼(去熱)嘻(去風)呵",
    "X09n0243_003:0391a21": "(去煩下氣)噓(去痰)呬(去勞治風)又十二息謂(一一云息)上(沉重)下(虗懸)滿",
    "X09n0243_003:0391a22": "(枯瘦)燋(腫滿)長(羸損)壞(治增)煖(治冷)冷(治熱)衛(壅結)持(戰動)和(通治四大)神",
    "X09n0243_003:0391a23": "(資益四大)善用則治眾患失所則更增諸病又假想觀",
    "X09n0243_003:0391a24": "謂身中火能治冷等又推身心病不可得眾病自",
    "X09n0243_003:0391b01": "除然上所說但具十法無不有益謂信用懃(待汗為度)",
    "X09n0243_003:0391b02": "住(不異緣也)別病(如上)方便(吐納運想)久行(不計日月)取捨(益用損捨)將",
    "X09n0243_003:0391b03": "護(犯觸)遮障(益不外說損不疑謗)或禁呪修善治鬼業等正修",
    "X09n0243_003:0391b04": "第八即當釋經文也然且先敘彼所修法修有二",
    "X09n0243_003:0391b05": "種一者坐修謂行掉臥沉立又疲倦故坐為勝初",
    "X09n0243_003:0391b06": "坐時亂心麤故應當修止止有理事事謂繫心一",
    "X09n0243_003:0391b07": "處隨起即制理謂體真知心本寂止若不除應當",
    "X09n0243_003:0391b08": "修觀觀亦理事事謂對治助道(五停)理謂觀法實相",
    "X09n0243_003:0391b09": "(正道)此有三觀如前已說又修止觀者對治浮沉故",
    "X09n0243_003:0391b10": "隨自便宜故對破定見細心故均齊定慧故二者",
    "X09n0243_003:0391b11": "歷緣對境修歷緣者謂歷行住坐臥作語等六緣",
    "X09n0243_003:0391b12": "皆作是念我今為何而欲行等對境者即根塵六",
    "X09n0243_003:0391b13": "對謂知色本空乾城水月愛厭不生是名修止了",
    "X09n0243_003:0391b14": "無見相是名修觀聲等例之具如彼說善根發第",
    "X09n0243_003:0391b15": "九證相第十皆如下說二正釋三一起行。",
    "X09n0243_003:0391b16": "以淨覺心取靜為行由澄諸念覺識煩動。",
    "X09n0243_003:0391b17": "解曰以淨覺心者約其所悟而起行也以者用也",
    "X09n0243_003:0391b18": "凡夫用妄菩薩用覺迷悟異故慤云標乎創智者",
    "X09n0243_003:0391b19": "即初悟也取靜為行者雖悟即動即靜為欲對治",
    "X09n0243_003:0391b20": "動亂之習一向以靜境安心漸漸修行方得成就",
    "X09n0243_003:0391b21": "慤云然覺心初建力尚尫徵理宜處靜安詳方能",
    "X09n0243_003:0391b22": "展照問如何得心靜耶答既悟萬法唯識識唯真",
    "X09n0243_003:0391b23": "心真心不生於法斯為至靜安心住此為取不取",
    "X09n0243_003:0391b24": "於法名為取靜論云若修止者住於靜處端坐正",
    "X09n0243_003:0391c01": "意不依氣息(數息觀境)形(骨鎻等也)色(青黃赤白)虗空地水火風見",
    "X09n0243_003:0391c02": "聞知覺(識也通前是十遍處觀也)乃至當知唯心無外境界即",
    "X09n0243_003:0391c03": "復此心亦無自相等澄念覺動者由前以靜澄心",
    "X09n0243_003:0391c04": "諸念不起心合靜源體非分別故見分別之識煩",
    "X09n0243_003:0391c05": "勞動擾若自是識則不能見識如眼不自見今由",
    "X09n0243_003:0391c06": "念澄智顯故覺識也二功成。",
    "X09n0243_003:0391c07": "靜慧發生身心客塵從此永滅便能內發寂靜輕安。",
    "X09n0243_003:0391c08": "解曰靜慧發生者由前念澄覺識慧性開明因靜",
    "X09n0243_003:0391c09": "生慧故云靜慧比隱今顯故云發生身心等者由",
    "X09n0243_003:0391c10": "慧發生身心相盡塵妄不起名為永滅客非本性",
    "X09n0243_003:0391c11": "塵污自體慤云慧光圓發根識俄消便能等者由",
    "X09n0243_003:0391c12": "離根境內心自閑寂靜清虗輕安調暢喧塵永息",
    "X09n0243_003:0391c13": "麤重長袪輕安者遠離麤重調暢身心堪任為性",
    "X09n0243_003:0391c14": "對治昏沉轉依為業三感應。",
    "X09n0243_003:0391c15": "由寂靜故十方世界諸如來心於中顯現如鏡中像。",
    "X09n0243_003:0391c16": "解曰初句躡前功用餘正明感應先法後喻法中",
    "X09n0243_003:0391c17": "如來心者真淨心也亦即法身故論中說色性即",
    "X09n0243_003:0391c18": "智性智性即色性於中現者眾生圓明心性與佛",
    "X09n0243_003:0391c19": "無殊但以妄情凡聖似隔今身心相盡妄念不生",
    "X09n0243_003:0391c20": "圓覺妙心凡聖交徹理實而言我之身心亦遍現",
    "X09n0243_003:0391c21": "十方佛中今但約入觀者為主故云諸佛於中顯",
    "X09n0243_003:0391c22": "現後喻如諸鏡入一鏡中諸鏡即成影像故諸佛",
    "X09n0243_003:0391c23": "心入行人觀心如影像也然塵鏡之性本明磨瑩",
    "X09n0243_003:0391c24": "即呈物像眾生自心亦爾心淨即現如來故論問云",
    "X09n0243_003:0392a01": "若諸佛有自然業能現一切處利益眾生者云何",
    "X09n0243_003:0392a02": "世間多不能見答曰諸佛如來法身平等遍一切",
    "X09n0243_003:0392a03": "處無有作意故說自然但依眾生心現眾生心者",
    "X09n0243_003:0392a04": "猶如於鏡鏡若有垢色像不現如是眾生心若有",
    "X09n0243_003:0392a05": "垢法身不現經云佛心論云法身身心一也皆據",
    "X09n0243_003:0392a06": "能現之本若就所現應云應化此乃鏡明則像像",
    "X09n0243_003:0392a07": "歷然智顯則心心交映此約心靜故則知佛心亦",
    "X09n0243_003:0392a08": "然故名為現非謂佛心有所現也故淨名云如自",
    "X09n0243_003:0392a09": "觀身實相觀佛亦然三結名。",
    "X09n0243_003:0392a10": "此方便者名奢摩他。",
    "X09n0243_003:0392a11": "解曰此翻云止定之異名寂靜義也謂於染淨等境",
    "X09n0243_003:0392a12": "心不妄緣故若準涅槃經釋即名能滅(滅一切煩惱故)能",
    "X09n0243_003:0392a13": "調(調諸根惡不善故)寂靜(能令三業成寂靜故)遠離(能令眾生離五欲故)能清",
    "X09n0243_003:0392a14": "(清貪瞋癡三濁故)結云以是義故名為定相二起幻消塵",
    "X09n0243_003:0392a15": "觀文三初標。",
    "X09n0243_003:0392a16": "善男子若諸菩薩悟淨圓覺。",
    "X09n0243_003:0392a17": "二正釋中五一起行。",
    "X09n0243_003:0392a18": "以淨覺心知覺心性及與根塵皆因幻化即起諸幻",
    "X09n0243_003:0392a19": "以除幻者變化諸幻而開幻眾。",
    "X09n0243_003:0392a20": "解曰於中初躡前成解心性是識識與根塵三和",
    "X09n0243_003:0392a21": "合有各無自性但是無明迷真而起故名幻化後",
    "X09n0243_003:0392a22": "即起下正明起行諸幻即幻智也幻者即根本無",
    "X09n0243_003:0392a23": "明是能幻之者除者依如幻始覺力分覺根本不",
    "X09n0243_003:0392a24": "覺始息滅相終息生相即是除幻具如普眼章中",
    "X09n0243_003:0392b01": "二空觀也然彼與此有三意異彼明稱理圓觀以",
    "X09n0243_003:0392b02": "成頓悟此明尅體進修堅持不捨又彼是總相觀",
    "X09n0243_003:0392b03": "行普被諸根此是別相方便別對一類彼上根入",
    "X09n0243_003:0392b04": "此中根入變化等者變起差別幻智遍觀自他八",
    "X09n0243_003:0392b05": "萬塵勞幻眾一一稱真清淨非障非蔽即為開也",
    "X09n0243_003:0392b06": "又變起種種方便應機說法開示如幻眾生又對",
    "X09n0243_003:0392b07": "上二句有四對別謂自行化他除障起行止持作",
    "X09n0243_003:0392b08": "持除遍計執翻染成淨一一配之可知二功成。",
    "X09n0243_003:0392b09": "由起幻故便能內發大悲輕安。",
    "X09n0243_003:0392b10": "解曰根塵既銷自他無二故能內發同體大悲(知貴",
    "X09n0243_003:0392b11": "種成賤方可愍傷也)又有數意故大悲發謂幻無怨親應等",
    "X09n0243_003:0392b12": "度故傷他執實(不知是幻)枉受苦故我幻身心何所惜",
    "X09n0243_003:0392b13": "故不怖幻生死故不貪幻佛果故輕安者由悲從",
    "X09n0243_003:0392b14": "定起非其愛見故輕安暢適三結通。",
    "X09n0243_003:0392b15": "一切菩薩從此起行漸次增進。",
    "X09n0243_003:0392b16": "解曰謂諸菩薩從二利觀門方能對境對機起於",
    "X09n0243_003:0392b17": "二行乃至佛果四揀濫。",
    "X09n0243_003:0392b18": "彼觀幻者非同幻故非同幻觀皆是幻故。",
    "X09n0243_003:0392b19": "解曰初二句揀識殊智能所勝劣異故後二句亦",
    "X09n0243_003:0392b20": "拂幻智五總結。",
    "X09n0243_003:0392b21": "幻相永離是諸菩薩所圓妙行如土長苗。",
    "X09n0243_003:0392b22": "解曰初法結成非幻稱真之行後喻如種穀等依",
    "X09n0243_003:0392b23": "土長苗收子之時苗土俱棄種喻覺心土喻幻法",
    "X09n0243_003:0392b24": "苗喻幻智謂以淨覺心對諸幻法而起智從幻智",
    "X09n0243_003:0392c01": "而忘心入覺入覺則前二皆袪三結名。",
    "X09n0243_003:0392c02": "此方便者名三摩鉢提。",
    "X09n0243_003:0392c03": "解曰亦名三摩鉢底此云等至等持之中能至勝",
    "X09n0243_003:0392c04": "位故又等謂齊等離沉掉故至謂至到到勝定故",
    "X09n0243_003:0392c05": "故前文有如幻三昧涅槃云毗婆舍那名為正見",
    "X09n0243_003:0392c06": "遍見次第見別相見即是觀也意亦同此三絕待",
    "X09n0243_003:0392c07": "靈心觀文三初標。",
    "X09n0243_003:0392c08": "善男子若諸菩薩悟淨圓覺。",
    "X09n0243_003:0392c09": "二正釋中三一起行。",
    "X09n0243_003:0392c10": "以淨覺心不取幻化及諸靜相了知身心皆為罣礙",
    "X09n0243_003:0392c11": "無知覺明不依諸礙永得超過礙無礙境受用世界",
    "X09n0243_003:0392c12": "及與身心相在塵域如器中鍠聲出于外煩惱涅槃",
    "X09n0243_003:0392c13": "不相留礙。",
    "X09n0243_003:0392c14": "解曰於中三節初句所依次明所離不取幻化者",
    "X09n0243_003:0392c15": "離第二觀及靜相者離第一觀了知等者釋離所",
    "X09n0243_003:0392c16": "以謂見身心即著我相著我則起過故前靜之次",
    "X09n0243_003:0392c17": "又觀之今了是礙故皆不取又身心是妄無可了",
    "X09n0243_003:0392c18": "知了知是能身心是所託所起能故亦皆礙後明",
    "X09n0243_003:0392c19": "所用於中又三謂法喻合法中無知覺者異乎身",
    "X09n0243_003:0392c20": "心謂身觸為覺心緣曰知由此分別障正知見正",
    "X09n0243_003:0392c21": "知見是無知覺明明字正顯靈妙之體然此靈心",
    "X09n0243_003:0392c22": "上而無頂下而無底傍無邊際中無在處既無當",
    "X09n0243_003:0392c23": "中何有東西上下欲言空寂不似太虗欲言相用",
    "X09n0243_003:0392c24": "不從緣起欲言知見異於分別欲言頑礙異於木",
    "X09n0243_003:0393a01": "石欲言其覺不同醒悟之初欲言其明不同日月",
    "X09n0243_003:0393a02": "之類故諸經教於寂靜空無訶為邪小於知見明",
    "X09n0243_003:0393a03": "覺互泯互存各有深意今此欲入觀門恐知字引",
    "X09n0243_003:0393a04": "分別念故宜但云明也諸礙者身心能所不依者",
    "X09n0243_003:0393a05": "直造靈明永得者究竟之詞超過者逈殊對待礙",
    "X09n0243_003:0393a06": "者幻涉煩惱無礙者靜同涅槃(金剛三昧云不動不禪等)受用者",
    "X09n0243_003:0393a07": "屬己資緣世界者共居國邑身者宛然形質心者",
    "X09n0243_003:0393a08": "還有見聞相在者不異尋常塵域者不離舊處比",
    "X09n0243_003:0393a09": "由執認沒體同他今不生情豈拘靈照喻中鍠者",
    "X09n0243_003:0393a10": "分二先釋喻依後正釋喻喻依者鍠字不定恐譯",
    "X09n0243_003:0393a11": "人錯遂為三釋一依鍠字(音橫)准切韻訓和訓樂不",
    "X09n0243_003:0393a12": "是器中之聲今率愚詳之取其聲勢不取訓字此",
    "X09n0243_003:0393a13": "應是金等器中聲相也今且現聞擊鍾磬之類其",
    "X09n0243_003:0393a14": "聲鍠鍠然即知鍠是此類聲之相狀譯人迴潤稍",
    "X09n0243_003:0393a15": "拙應云如金器聲鍠鍠出外二作鐄字(音同)即大鐘",
    "X09n0243_003:0393a16": "也是諸器中之一數故云如器中鐄准此即順本",
    "X09n0243_003:0393a17": "經文迴潤非失但筆授或寫錄錯誤以鐄為鍠耳",
    "X09n0243_003:0393a18": "三者作簧(音黃)即笙簧之類以有簧之器非一故不",
    "X09n0243_003:0393a19": "局云如笙中簧乃云器中簧也亦如管籥之屬皆",
    "X09n0243_003:0393a20": "能發聲出于外故准此則譯人不善此方聲韻文",
    "X09n0243_003:0393a21": "字故字與音俱錯耳後正釋喻者前三雖異合法",
    "X09n0243_003:0393a22": "皆通皆器喻世界身心聲喻靈明觀智謂聲從器",
    "X09n0243_003:0393a23": "出器不能拘故聲聞四遠器局本處以喻觀智約",
    "X09n0243_003:0393a24": "身心修得身心所不能拘觀智廓爾無邊身心不",
    "X09n0243_003:0393b01": "離舊處但約所喻相當何爭喻所依物慤云如萬",
    "X09n0243_003:0393b02": "鈞之鏞星樓受礙搖杵一擊聲振寰區自體兼他",
    "X09n0243_003:0393b03": "不能留礙豈以樓拘鍾相使響不通形礙管聲令",
    "X09n0243_003:0393b04": "音不透觀此文勢未免懷疑復不能決通媕婀邈",
    "X09n0243_003:0393b05": "之而已意亦同前仍法合最具謂加樓喻世界餘",
    "X09n0243_003:0393b06": "准上知二功成。",
    "X09n0243_003:0393b07": "便能內發寂滅輕安妙覺隨順寂滅境界自他身心",
    "X09n0243_003:0393b08": "所不能及眾生壽命皆為浮想。",
    "X09n0243_003:0393b09": "解曰寂滅者謂不取幻化幻化即寂不取靜相靜",
    "X09n0243_003:0393b10": "相即滅亦可反此亦可俱通又但是真心實理非",
    "X09n0243_003:0393b11": "指靜幻故楞伽云寂滅者名為一心此非息動之",
    "X09n0243_003:0393b12": "寂生已而滅故云內發也輕安同前靜與寂異者",
    "X09n0243_003:0393b13": "靜是二乘境亦是禪定寂滅是佛境亦是涅槃故",
    "X09n0243_003:0393b14": "前數云如來寂滅仁王此忍當其位滿妙覺等者",
    "X09n0243_003:0393b15": "在觀之時用心同佛故云隨順自他等者唯獨自",
    "X09n0243_003:0393b16": "明了餘人所不見故他不及自己心識之量亦不",
    "X09n0243_003:0393b17": "能造如螢燒須彌必須離情方契故自不及又依",
    "X09n0243_003:0393b18": "體起智為自根塵發識名他不可識識智知故皆",
    "X09n0243_003:0393b19": "不及眾生等者壽命本無實體但為浮想任持故",
    "X09n0243_003:0393b20": "華嚴云一切眾生但想所持其猶空雲是空之浮",
    "X09n0243_003:0393b21": "氣了虗空者即知浮雲畢竟非空眾生壽命是真",
    "X09n0243_003:0393b22": "之浮想了真寂者知眾生畢竟非真三結名。",
    "X09n0243_003:0393b23": "此方便者名為禪那。",
    "X09n0243_003:0393b24": "解曰此云靜慮義如前釋即慮而靜故無散動即",
    "X09n0243_003:0393c01": "當定義即靜而慮故非無記即當慧義故四靜慮",
    "X09n0243_003:0393c02": "定慧平等問既是定慧平等云何科云絕待靈心",
    "X09n0243_003:0393c03": "答正由不滯此二直造心源故定慧等釋相文中",
    "X09n0243_003:0393c04": "絕待之義甚明固無疑矣故涅槃中名為捨相然",
    "X09n0243_003:0393c05": "釋相中指修行者忘情用心故顯雙非絕待後但",
    "X09n0243_003:0393c06": "約義以結故取雙是齊融齊融絕待雙是雙非皆",
    "X09n0243_003:0393c07": "是中道故釋相與結名互顯三顯文初皆標悟者",
    "X09n0243_003:0393c08": "聞前經故謂初靜觀修文殊中解次幻觀修普賢",
    "X09n0243_003:0393c09": "章全普眼前半之解後寂觀修普眼後半剛藏全",
    "X09n0243_003:0393c10": "章之解對配前經照然可見。",
    "X09n0243_003:0393c11": "然此三觀與涅槃經(三十三十一)三相大同小異彼經",
    "X09n0243_003:0393c12": "云無十相故(色聲香味觸生住壞男女)名大涅槃若有比丘時",
    "X09n0243_003:0393c13": "時修集定慧捨相(即三相也)則斷十相定名三昧若不",
    "X09n0243_003:0393c14": "取色相不能觀色常無常相是名三昧若能觀色",
    "X09n0243_003:0393c15": "常無常相是名慧相三昧慧等(駕駟遲疾)觀一切法是",
    "X09n0243_003:0393c16": "名捨相(二乘定多菩薩慧多世尊等故明見佛性見佛性者名為捨相)奢摩他者",
    "X09n0243_003:0393c17": "名為能滅(云云如上所引)故名定相毗鉢舍那名為正見",
    "X09n0243_003:0393c18": "(徧見次第見別相見)是名為慧憂畢叉者名曰平等(不靜不觀不行)",
    "X09n0243_003:0393c19": "是名為捨若菩薩善知定時(生大憍慢非修慧時)慧時(精懃未益",
    "X09n0243_003:0393c20": "故悔心非修定時也)捨時(定慧不等不宜修捨等則修之)及知非時(各如上注)是",
    "X09n0243_003:0393c21": "名行菩提道言小異者彼則初定次慧後等此則",
    "X09n0243_003:0393c22": "三門皆含定慧言大同者此初名止取靜澄神定",
    "X09n0243_003:0393c23": "相增勝(彼云但不取色相此云取靜為行皆定境也又彼次後文云修集定者能見五陰生滅之",
    "X09n0243_003:0393c24": "相此云由澄諸念覺識煩動也)次了根塵起幻除幻慧相增勝後",
    "X09n0243_003:0394a01": "絕待雙融即全同彼彼云平等名捨相也(等即雙融捨即",
    "X09n0243_003:0394a02": "絕待)彼雖初定次慧亦是從增勝說豈實教中有偏",
    "X09n0243_003:0394a03": "定偏慧耶又此三門與天台三觀(依瓔珞經)義理則同",
    "X09n0243_003:0394a04": "意趣則異同者一泯相即空觀也二起幻即假觀",
    "X09n0243_003:0394a05": "也二絕待即中觀也異者此明行人用心方便彼",
    "X09n0243_003:0394a06": "則推窮諸法性相此多約心成行故不立所觀之",
    "X09n0243_003:0394a07": "境彼多約義生解故對所觀三諦(真俗及第一義本業經云無諦",
    "X09n0243_003:0394a08": "有諦中道第一義諦亦全同也)又此不立三止者(體真止隨緣止息二邊分別止)",
    "X09n0243_003:0394a09": "一一門中即含止觀故也(論亦先修止次修觀後雙修亦大同小異)然",
    "X09n0243_003:0394a10": "此彼經及天台教數皆三者(論及本業亦應同此標舉)由法",
    "X09n0243_003:0394a11": "性之體本具三大(體用相也)迷起三道(惑業苦)今依三大",
    "X09n0243_003:0394a12": "顯三佛性(了因緣因正因)修三止三觀觀三諦淨三聚戒",
    "X09n0243_003:0394a13": "(攝律儀眾生善法)滅三道迴向三處(實際眾生菩提)成就三智(一切",
    "X09n0243_003:0394a14": "智道種智一切種智)具足三德(斷恩智)得三菩提(實相方便實智)證三",
    "X09n0243_003:0394a15": "涅槃(性淨方便淨圓淨也)安住三種祕密藏故(般若解脫法身)問若",
    "X09n0243_003:0394a16": "爾即應一人具修三觀何故經文單複皆許答約",
    "X09n0243_003:0394a17": "修習門隨宜漸入理實圓證方名究竟故次文云",
    "X09n0243_003:0394a18": "此三法門等三引例顯圓。",
    "X09n0243_003:0394a19": "善男子此三法門皆是圓覺親近隨順十方如來因",
    "X09n0243_003:0394a20": "此成佛十方菩薩種種方便一切同異皆依如是三",
    "X09n0243_003:0394a21": "種事業若得圓證即成圓覺。",
    "X09n0243_003:0394a22": "解曰此三門皆依悟淨圓覺而起觀行觀行亦皆",
    "X09n0243_003:0394a23": "趣入圓覺始終不離故云親近隨順佛及菩薩同",
    "X09n0243_003:0394a24": "證同修隨機隨事行相各異或多人同修一門(萬行",
    "X09n0243_003:0394b01": "中一)或一人具修多行若三五若百千同之與異隨",
    "X09n0243_003:0394b02": "類難准然必皆依此三種業三種業中或具依三",
    "X09n0243_003:0394b03": "或一或二同時前後單複綺互具如二十五輪所",
    "X09n0243_003:0394b04": "明此是修行人之事業矣證成覺者趣入雖從一",
    "X09n0243_003:0394b05": "門功成則三皆圓證若偏修一行但名親近若三",
    "X09n0243_003:0394b06": "事圓通名證圓覺四校量顯勝。",
    "X09n0243_003:0394b07": "善男子假使有人修於聖道教化成就百千萬億阿",
    "X09n0243_003:0394b08": "羅漢辟支佛果不如有人聞此圓覺無礙法門一剎",
    "X09n0243_003:0394b09": "那頃隨順修習。",
    "X09n0243_003:0394b10": "解曰初舉劣後不如下顯勝且如勸得一人二人",
    "X09n0243_003:0394b11": "持於五戒十戒據諸教說福已甚多況令爾許億",
    "X09n0243_003:0394b12": "人成就辟支羅漢具足六通八解永超三界十纏",
    "X09n0243_003:0394b13": "而乃不如有人暫習圓覺時中極促唯一剎那豈",
    "X09n0243_003:0394b14": "況長時圓修妙觀慤云牛跡巨海何可校量聞此",
    "X09n0243_003:0394b15": "等者聞慧隨順者思慧修習者修慧偈讚中三初",
    "X09n0243_003:0394b16": "七句標舉。",
    "X09n0243_003:0394b17": "爾時世尊欲重宣此義而說偈言。",
    "X09n0243_003:0394b18": "　威德汝當知　　無上大覺心　　本際無二相",
    "X09n0243_003:0394b19": "　隨順諸方便　　其數即無量　　如來總開示",
    "X09n0243_003:0394b20": "　便有三種類",
    "X09n0243_003:0394b21": "次六句三觀。",
    "X09n0243_003:0394b22": "　寂靜奢摩他　　如鏡照諸像　　如幻三摩提",
    "X09n0243_003:0394b23": "　如苗漸增長　　禪那唯寂滅　　如彼器中鍠",
    "X09n0243_003:0394b24": "後七句引例。",
    "X09n0243_003:0394c01": "　三種妙法門　　皆是覺隨順　　十方諸如來",
    "X09n0243_003:0394c02": "　及諸大菩薩　　因此得成道　　三事圓證故",
    "X09n0243_003:0394c03": "　名究竟涅槃",
    "X09n0243_003:0394c04": "餘校量顯勝長有偈無上來三觀竟。",
    "X09n0243_003:0394c05": "自下第二明單複修習文四初三之初。",
    "X09n0243_003:0394c06": "於是辯音菩薩在大眾中即從座起頂禮佛足右繞",
    "X09n0243_003:0394c07": "三帀長跪叉手而白佛言。",
    "X09n0243_003:0394c08": "解之如上次陳詞句中二初慶前。",
    "X09n0243_003:0394c09": "大悲世尊如是法門甚為希有。",
    "X09n0243_003:0394c10": "解之可知二請後有二一問所修。",
    "X09n0243_003:0394c11": "世尊此諸方便一切菩薩於圓覺門有幾修習。",
    "X09n0243_003:0394c12": "解曰此諸方便者指前三觀圓覺門者指前所依",
    "X09n0243_003:0394c13": "行本有幾修習者前說三觀雖行相分明未審諸",
    "X09n0243_003:0394c14": "菩薩所修為復一人具三為三人各一為前後為",
    "X09n0243_003:0394c15": "同時為依次為超次二明所為。",
    "X09n0243_003:0394c16": "願為大眾及末世眾生方便開示令悟實相。",
    "X09n0243_003:0394c17": "解之可見後三展虔誠。",
    "X09n0243_003:0394c18": "作是語已五體投地如是三請終而復始。",
    "X09n0243_003:0394c19": "二讚許。",
    "X09n0243_003:0394c20": "爾時世尊告辯音菩薩言善哉善哉善男子汝等乃",
    "X09n0243_003:0394c21": "能為諸大眾及末世眾生問於如來如是修習汝今",
    "X09n0243_003:0394c22": "諦聽當為汝說。",
    "X09n0243_003:0394c23": "三佇聽。",
    "X09n0243_003:0394c24": "時辯音菩薩奉教歡喜及諸大眾默然而聽。",
    "X09n0243_003:0395a01": "四正說長行中四一舉意標數二觀網交羅三結",
    "X09n0243_003:0395a02": "成正因四總示修習今初。",
    "X09n0243_003:0395a03": "善男子一切如來圓覺清淨本無修習及修習者一",
    "X09n0243_003:0395a04": "切菩薩及末世眾生依於未覺幻力修習爾時便有",
    "X09n0243_003:0395a05": "二十五種清淨定輪。",
    "X09n0243_003:0395a06": "解曰於中初舉意後標數初中又二先明所依之",
    "X09n0243_003:0395a07": "本後一切菩薩下正明諸輪大意無修之修義同",
    "X09n0243_003:0395a08": "前段後爾時下舉數輪者摧輾義能摧惑障令正",
    "X09n0243_003:0395a09": "智轉故名為輪二觀網交羅於中三初有三輪單",
    "X09n0243_003:0395a10": "修三觀次有二十一輪交絡三觀後有一輪圓修",
    "X09n0243_003:0395a11": "三觀慤疏於此二十五觀約喻各立一名除初三",
    "X09n0243_003:0395a12": "輪餘並不釋今全用之兼解其意初中三輪者還",
    "X09n0243_003:0395a13": "是三觀亦不異前但為分成二十五數故略明之",
    "X09n0243_003:0395a14": "以顯單複之相言單修者標云唯結云單也意顯",
    "X09n0243_003:0395a15": "不兼餘二三者初澄渾息用觀。",
    "X09n0243_003:0395a16": "若諸菩薩唯取極靜由靜力故永斷煩惱究竟成就",
    "X09n0243_003:0395a17": "不起干座使入涅槃此菩薩者名單修奢摩他。",
    "X09n0243_003:0395a18": "解曰此下二十五輪皆有標列結亦應一一標云",
    "X09n0243_003:0395a19": "悟淨圓覺以為起行所依為前有故經恐文繁故",
    "X09n0243_003:0395a20": "略不載澄渾息用者澄渾濁令清息作用令靜唯",
    "X09n0243_003:0395a21": "取極靜者不兼餘觀次三句者由靜心之力覺身",
    "X09n0243_003:0395a22": "心相空瞥念尚無煩惱何據煩惱不起即是覺心",
    "X09n0243_003:0395a23": "故云究竟成就後兩句不起法空之座便入寂滅",
    "X09n0243_003:0395a24": "涅槃二庖丁恣刃觀。",
    "X09n0243_003:0395b01": "若諸菩薩唯觀如幻以佛力故變化世界種種作用",
    "X09n0243_003:0395b02": "備行菩薩清淨妙行於陀羅尼不失寂念及諸靜慧",
    "X09n0243_003:0395b03": "此菩薩者名單修三摩鉢提。",
    "X09n0243_003:0395b04": "解曰庖丁者是晉時屠子十九年以一刀解牛鋒",
    "X09n0243_003:0395b05": "刃不損喻菩薩利眾生修萬行應緣入俗自智無",
    "X09n0243_003:0395b06": "傷前開幻眾及內發大悲此以佛力即當大智變",
    "X09n0243_003:0395b07": "化世界者如前變諸幻也種種作用含於逆順自",
    "X09n0243_003:0395b08": "他之行備行等句則唯順行於陀羅尼下總明動",
    "X09n0243_003:0395b09": "而常寂寂念靜慧即定慧也三呈音出礙觀。",
    "X09n0243_003:0395b10": "若諸菩薩唯滅諸幻不取作用獨斷煩惱煩惱斷盡",
    "X09n0243_003:0395b11": "便證實相此菩薩者名單修禪那。",
    "X09n0243_003:0395b12": "解曰取前鍠聲出外作此觀名彼自釋云然器質",
    "X09n0243_003:0395b13": "音融隨犍應響形拘性寂妙用無方智德深妙證",
    "X09n0243_003:0395b14": "道遺骸性光圓照埃氛永寂唯滅等者幻境無邊",
    "X09n0243_003:0395b15": "難可窮究故須直滅(滅者絕念)作用施為又妨禪寂故",
    "X09n0243_003:0395b16": "云不取入佛境界經云諸法猶如幻如幻不可得",
    "X09n0243_003:0395b17": "離諸幻法故敬禮無所觀獨斷煩惱者不假諸行",
    "X09n0243_003:0395b18": "獨者正是絕待中道之義斷盡便證者所斷既盡",
    "X09n0243_003:0395b19": "能斷即空便為證矣然每說此觀行相皆云斷煩",
    "X09n0243_003:0395b20": "惱者寂滅涅槃相故生滅滅已名寂滅故照徹靈",
    "X09n0243_003:0395b21": "心窮惑源故。",
    "X09n0243_003:0395b22": "次交絡三觀每以一觀為頭兼於餘觀交絡成七",
    "X09n0243_003:0395b23": "三七故有二十一輪兼前三單及後一圓足二十",
    "X09n0243_003:0395b24": "五然每一觀為頭七段之中皆有四節初兩段二",
    "X09n0243_003:0395c01": "二共合(各兼其一)次兩段三行次第(次兼餘)次有一段先",
    "X09n0243_003:0395c02": "一後齊(齊兼餘二)後有兩段先齊後一(齊兼一)今每觀為",
    "X09n0243_003:0395c03": "首之中但長科七段又緣每輪辨其先後一一須",
    "X09n0243_003:0395c04": "牒觀名今文句太繁每觀但各舉一字號謂初云",
    "X09n0243_003:0395c05": "靜觀次云幻觀後云寂觀寂興靜殊前已具辨文",
    "X09n0243_003:0395c06": "三初七輪靜觀為首兼於幻寂次七輪幻觀為首",
    "X09n0243_003:0395c07": "兼於靜寂後七輪寂觀為首兼於靜幻初中七觀",
    "X09n0243_003:0395c08": "一運舟兼濟觀。",
    "X09n0243_003:0395c09": "若諸菩薩先取至靜以靜慧心照諸幻者便於是中",
    "X09n0243_003:0395c10": "起菩薩行此菩薩者名先修奢摩佗後修三摩鉢提。",
    "X09n0243_003:0395c11": "解曰菩薩修定以出塵即運舟發慧以化物即兼",
    "X09n0243_003:0395c12": "濟先取至靜者標首以者運也靜慧心者舟也照",
    "X09n0243_003:0395c13": "諸幻者下兼修幻觀照之欲化化即兼濟也若無",
    "X09n0243_003:0395c14": "靜慧則自居幻化何能照幻者而度脫之如舟自",
    "X09n0243_003:0395c15": "沈焉能救溺二湛海澄空觀。",
    "X09n0243_003:0395c16": "若諸菩薩以靜慧故證至靜性便斷煩惱永出生死",
    "X09n0243_003:0395c17": "此菩薩者名先修奢摩他後修禪那。",
    "X09n0243_003:0395c18": "解曰湛海即波瀾不動先靜觀以反流澄空則水",
    "X09n0243_003:0395c19": "性清明後寂觀以顯性以靜慧故者標首證至靜",
    "X09n0243_003:0395c20": "性者躡靜而兼修寂也性即是寂後兩句二觀功",
    "X09n0243_003:0395c21": "用斷煩惱是因亡出生死是果喪三首羅三目觀。",
    "X09n0243_003:0395c22": "若諸菩薩以寂靜慧復現幻力種種變化度諸眾生",
    "X09n0243_003:0395c23": "後斷煩惱而入寂滅此菩薩者名先修奢摩他中修",
    "X09n0243_003:0395c24": "三摩鉢提後修禪那。",
    "X09n0243_003:0396a01": "解曰三觀俱修如摩醯首羅面上三目以寂靜慧",
    "X09n0243_003:0396a02": "標靜也復現下次幻也後斷下寂也四三點齊修",
    "X09n0243_003:0396a03": "觀。",
    "X09n0243_003:0396a04": "若諸菩薩以至靜力斷煩惱已後起菩薩清淨妙行",
    "X09n0243_003:0396a05": "度諸眾生此菩薩者名先修奢摩他中修禪那後修",
    "X09n0243_003:0396a06": "三摩鉢提。",
    "X09n0243_003:0396a07": "解曰三點者梵之伊字慤云意者但一人具修三",
    "X09n0243_003:0396a08": "觀即名為齊非謂同時以至靜力標也斷煩惱已",
    "X09n0243_003:0396a09": "寂也後起下幻也此含二利謂淨行度生煩惱既",
    "X09n0243_003:0396a10": "寂愛見已無故所起行無不淨妙可度眾生五品",
    "X09n0243_003:0396a11": "字單雙觀。",
    "X09n0243_003:0396a12": "若諸菩薩以至靜力心斷煩惱復度眾生建立世界",
    "X09n0243_003:0396a13": "此菩薩者名先修奢摩他齊修三摩鉢提禪那。",
    "X09n0243_003:0396a14": "解曰上單靜觀如上一口後雙明寂幻如下兩口",
    "X09n0243_003:0396a15": "故云單雙以至靜力標也心斷下三句齊兼幻寂",
    "X09n0243_003:0396a16": "初句是幻內除煩惱外度眾生具悲智也故淨名",
    "X09n0243_003:0396a17": "云若自無縛能解他縛斯有是處六獨足雙頭觀。",
    "X09n0243_003:0396a18": "若諸菩薩以至靜力資發變化後斷煩惱此菩薩者",
    "X09n0243_003:0396a19": "名齊修奢摩他三摩鉢提後修禪那。",
    "X09n0243_003:0396a20": "解曰白澤圖中有山精頭如鼓有兩面前後俱見",
    "X09n0243_003:0396a21": "此喻靜幻雙照二利齊運如雙頭也單寂如獨足",
    "X09n0243_003:0396a22": "也此與前異前則上單下雙此則上雙下單初二",
    "X09n0243_003:0396a23": "句齊標靜幻以至靜力資助策發變化之力以度",
    "X09n0243_003:0396a24": "眾生也後句寂兼前二利備故入中道七果落華",
    "X09n0243_003:0396b01": "敷觀。",
    "X09n0243_003:0396b02": "若諸菩薩以至靜力用資寂滅後起作用變化境界",
    "X09n0243_003:0396b03": "此菩薩者名齊修奢摩他禪那後修三摩鉢提。",
    "X09n0243_003:0396b04": "解曰即以靜定之樹結寂滅中道之果後敷華者",
    "X09n0243_003:0396b05": "復以幻觀入有情界度諸眾生同令獲得涅槃之",
    "X09n0243_003:0396b06": "果初齊寂(二句)後兼幻(二句)次七輪幻觀為首一一標",
    "X09n0243_003:0396b07": "幻為初次兼餘二今初先武後文觀。",
    "X09n0243_003:0396b08": "若諸菩薩以變化力種種隨順而取至靜此菩薩者",
    "X09n0243_003:0396b09": "名先修三摩鉢提後修奢摩他。",
    "X09n0243_003:0396b10": "解曰武王代紂後鑄戈戟為農器喻此菩薩先變",
    "X09n0243_003:0396b11": "化種種已後入靜觀初幻(二句)後靜(一句)二功成退職",
    "X09n0243_003:0396b12": "觀。",
    "X09n0243_003:0396b13": "若諸菩薩以變化力種種境界而取寂滅此菩薩者",
    "X09n0243_003:0396b14": "名先修三摩鉢提後修禪那。",
    "X09n0243_003:0396b15": "解曰菩薩發慧利物即是功成習寂內修名為職",
    "X09n0243_003:0396b16": "退初幻(二句)後寂(一句)三幻師解術觀。",
    "X09n0243_003:0396b17": "若諸菩薩以變化力而作佛事安住寂靜而斷煩惱",
    "X09n0243_003:0396b18": "此菩薩者名先修三摩鉢提中修奢摩他後修禪那。",
    "X09n0243_003:0396b19": "解曰先起變化術法後歸空體寂故云解術初幻",
    "X09n0243_003:0396b20": "(二句)次靜(一句)後寂(一句)四神龍隱海觀。",
    "X09n0243_003:0396b21": "若諸菩薩以變化力無礙作用斷煩惱故安住至靜",
    "X09n0243_003:0396b22": "此菩薩者名先修三摩鉢提中修禪那後修奢摩他。",
    "X09n0243_003:0396b23": "解曰起幻化生如神龍布雲雨歸體入靜如隱海",
    "X09n0243_003:0396b24": "也初幻(二句)次寂(一句)後靜(一句)五龍樹通真觀。",
    "X09n0243_003:0396c01": "若諸菩薩以變化力方便作用至靜寂滅二俱隨順",
    "X09n0243_003:0396c02": "此菩薩者名先修三摩鉢提齊修奢摩他禪那。",
    "X09n0243_003:0396c03": "解曰先起假幻後歸空寂如龍樹初行幻術廣化",
    "X09n0243_003:0396c04": "邪途後習真乘自階聖果初幻(二)後齊兼靜寂(二)",
    "X09n0243_003:0396c05": "六商那示相觀。",
    "X09n0243_003:0396c06": "若諸菩薩以變化力種種起用資於至靜後斷煩惱",
    "X09n0243_003:0396c07": "此菩薩者名齊修三摩鉢提奢摩他後修禪那。",
    "X09n0243_003:0396c08": "解曰商那和修即優婆毱多之師也先以神力示",
    "X09n0243_003:0396c09": "相降伏毱多弟子慢心後乃入定歸寂初齊靜(三)",
    "X09n0243_003:0396c10": "後兼寂(一)雖化眾生不生於化即是資於至靜七",
    "X09n0243_003:0396c11": "大通宴默觀。",
    "X09n0243_003:0396c12": "若諸菩薩以變化力資於寂滅後住清淨無作靜慮",
    "X09n0243_003:0396c13": "此菩薩者名齊修三摩鉢提禪那後修奢摩他。",
    "X09n0243_003:0396c14": "解曰大通如來先化用利物後歸寂靜初齊寂(二)",
    "X09n0243_003:0396c15": "彼兼靜(二)後七輪寂觀為首一一標寂為初次兼",
    "X09n0243_003:0396c16": "餘二此初寶明空海觀。",
    "X09n0243_003:0396c17": "若諸菩薩以寂滅力而起至靜住於清淨此菩薩者",
    "X09n0243_003:0396c18": "名先修禪那後修奢摩他。",
    "X09n0243_003:0396c19": "解曰佛頂文也寶明是慧空海是定經云同入如",
    "X09n0243_003:0396c20": "來寶明空海今靈心觀即本覺明如寶明也後靜",
    "X09n0243_003:0396c21": "觀如空海也初寂(一)次兼靜(二)二虗空妙用觀。",
    "X09n0243_003:0396c22": "若諸菩薩以寂滅力而起作用於一切境寂用隨順",
    "X09n0243_003:0396c23": "此菩薩者名先修禪那後修三摩鉢提。",
    "X09n0243_003:0396c24": "解曰靈心之體如虗空起化即妙用初寂(一)後兼",
    "X09n0243_003:0397a01": "幻(三)三舜若呈神觀。",
    "X09n0243_003:0397a02": "若諸菩薩以寂滅力種種自性安於靜慮而起變化",
    "X09n0243_003:0397a03": "此菩薩者名先修禪那中修奢摩他後修三摩鉢提。",
    "X09n0243_003:0397a04": "解曰舜若即虗空神遇日光映之蹔現如此先寂",
    "X09n0243_003:0397a05": "次空後幻初寂次靜(一)後幻(一)四飲光歸定觀。",
    "X09n0243_003:0397a06": "若諸菩薩以寂滅力無作自性起於作用清淨境界",
    "X09n0243_003:0397a07": "歸於靜慮此菩薩者名先修禪那中修三摩鉢提後",
    "X09n0243_003:0397a08": "修奢摩他。",
    "X09n0243_003:0397a09": "解曰大迦葉也先證體次起神通後乃歸定初寂",
    "X09n0243_003:0397a10": "(二)次幻(二)後靜(一)五多寶呈通觀。",
    "X09n0243_003:0397a11": "若諸菩薩以寂滅力種種清淨而住靜慮起於變化",
    "X09n0243_003:0397a12": "此菩薩者名先修禪那齊修奢摩他三摩鉢提。",
    "X09n0243_003:0397a13": "解曰多寶佛先成道證如體後於塔中發起法華",
    "X09n0243_003:0397a14": "如靜幻無礙初寂(二)後齊兼靜幻(二)六下方騰化",
    "X09n0243_003:0397a15": "觀。",
    "X09n0243_003:0397a16": "若諸菩薩以寂滅力資於至靜而起變化此菩薩者",
    "X09n0243_003:0397a17": "名齊修禪那奢摩他後修三摩鉢提。",
    "X09n0243_003:0397a18": "解曰即法華菩薩六萬恒沙從下方現初齊靜(二)",
    "X09n0243_003:0397a19": "後兼幻(一)七帝青含變觀。",
    "X09n0243_003:0397a20": "若諸菩薩以寂滅力資於變化而起至靜清明境慧",
    "X09n0243_003:0397a21": "此菩薩者名齊修禪那三摩鉢提後修奢摩他。",
    "X09n0243_003:0397a22": "解曰帝青之寶含諸物像對則變應應而還空如",
    "X09n0243_003:0397a23": "靈心觀成包含德用應緣起幻而復安靜初齊幻",
    "X09n0243_003:0397a24": "(一)後兼靜(二)後有一輪如意圓攝圓修三觀。",
    "X09n0243_003:0397b01": "若諸菩薩以圓覺慧圓合一切於諸性相無離覺性",
    "X09n0243_003:0397b02": "此菩薩者名為圓修三種自性清淨隨順。",
    "X09n0243_003:0397b03": "解曰此名如意圓修觀謂如意寶珠四方俱照大",
    "X09n0243_003:0397b04": "智頓覺三觀齊修圓覺慧者稱圓覺而發慧故圓",
    "X09n0243_003:0397b05": "合一切者圓融和合一切事理性相真妄色空等",
    "X09n0243_003:0397b06": "類舉體相應是為圓合謂由圓覺合理即非理故",
    "X09n0243_003:0397b07": "全即事又由此覺合事事即非事故全即理餘性",
    "X09n0243_003:0397b08": "相等皆同此說中道義諦於是現焉非理非事雙",
    "X09n0243_003:0397b09": "遮顯中即理即事雙照顯中遮照同時是為圓覺",
    "X09n0243_003:0397b10": "言於諸性相無離覺性者性即靜觀相即幻觀覺",
    "X09n0243_003:0397b11": "性即中道寂滅觀故云圓修三觀矣又以圓覺合",
    "X09n0243_003:0397b12": "一切是從體起用性相無異覺性是會用歸體體",
    "X09n0243_003:0397b13": "用無礙寂照同時是為圓滿無上妙覺三結成正",
    "X09n0243_003:0397b14": "因。",
    "X09n0243_003:0397b15": "善男子是名菩薩二十五輪一切菩薩修行如是。",
    "X09n0243_003:0397b16": "解之可見四總示修習。",
    "X09n0243_003:0397b17": "若諸菩薩及末世眾生依此輪者當持梵行寂靜思",
    "X09n0243_003:0397b18": "惟求哀懺悔經三七日於二十五輪各安標記至心",
    "X09n0243_003:0397b19": "求哀隨手結取依結開示便知頓漸一念疑悔即不",
    "X09n0243_003:0397b20": "成就。",
    "X09n0243_003:0397b21": "解曰(示修習者修此二十五輪之時於事中威儀法式及用心方便三業事理具足修習之意)",
    "X09n0243_003:0397b22": "當持梵行者戒也寂靜者定也思惟者慧也具戒",
    "X09n0243_003:0397b23": "定慧心在觀門如是修行必定成佛懺悔三七日",
    "X09n0243_003:0397b24": "者多生業累恐障淨心懺悔求哀發露先罪日數",
    "X09n0243_003:0397c01": "若少慮不精誠三七日中已彰懇禱懺悔之義下",
    "X09n0243_003:0397c02": "道場加行中當釋各安標記者書此二十五輪名",
    "X09n0243_003:0397c03": "字文句安置道場之中禮念虔誠精祈一行隨手",
    "X09n0243_003:0397c04": "結取者若自的樂一門隨便即習若勝劣難分不",
    "X09n0243_003:0397c05": "能自決即憑聖力以卜應修信手取之不宜揀擇",
    "X09n0243_003:0397c06": "依結等者依所捻結開而視之頓漸自知無貪餘",
    "X09n0243_003:0397c07": "觀一念等者心懷疑阻併失前功縱使再修稍難",
    "X09n0243_003:0397c08": "成就據根驗理必在于茲無得等閑輕於事相偈",
    "X09n0243_003:0397c09": "中亦四初一偈舉意。",
    "X09n0243_003:0397c10": "爾時世尊欲重宣此義而說偈言。",
    "X09n0243_003:0397c11": "　辯音汝當知　　一切諸菩薩　　無礙清淨慧",
    "X09n0243_003:0397c12": "　皆依禪定生",
    "X09n0243_003:0397c13": "其標數者長有此無言無礙慧依禪定生者令修",
    "X09n0243_003:0397c14": "觀之人先以所依之體為本而起觀行長行云圓",
    "X09n0243_003:0397c15": "覺清淨無能所修心冥此理即禪定義二一偈觀",
    "X09n0243_003:0397c16": "網。",
    "X09n0243_003:0397c17": "　所謂奢摩他　　三摩提禪那　　三法頓漸修",
    "X09n0243_003:0397c18": "　有二十五種",
    "X09n0243_003:0397c19": "長廣此略三一偈半結因。",
    "X09n0243_003:0397c20": "　十方諸如來　　三世修行者　　無不因此法",
    "X09n0243_003:0397c21": "　而得成菩提　　唯除頓覺人　　并法不隨順",
    "X09n0243_003:0397c22": "解曰長略此廣於中二初一偈正結所為後二句",
    "X09n0243_003:0397c23": "揀非所為此文長無偈有今為二釋一者兩句皆",
    "X09n0243_003:0397c24": "作上根釋謂唯除上根圓頓悟解之人并及於一",
    "X09n0243_003:0398a01": "切定相之法不隨順者(大品云不信一切法名信般若)則不必具",
    "X09n0243_003:0398a02": "依二十五輪及道場探結等不隨順法者不取相",
    "X09n0243_003:0398a03": "也既不隨相即隨真覺此乃頓入圓明獨自合道",
    "X09n0243_003:0398a04": "不可加之繩索傷乎無瘡是前知幻即離不作方",
    "X09n0243_003:0398a05": "便等類故除之矣二者下一句作無信下根釋謂",
    "X09n0243_003:0398a06": "都不信者聞之不能隨順依此即上智與下愚不",
    "X09n0243_003:0398a07": "移也前釋不隨不隨倒法此釋不隨不隨正法四",
    "X09n0243_003:0398a08": "一偈半總示。",
    "X09n0243_003:0398a09": "　一切諸菩薩　　及末世眾生　　常當持此輪",
    "X09n0243_003:0398a10": "　隨順勤修習　　依佛大悲力　　不久證涅槃",
    "X09n0243_003:0398a11": "可知。",
    "X09n0243_003:0398a13": "大方廣圓覺經大疏下卷之一"
}