{
    "T49n2035_043:0394a03": "佛祖統紀卷第四十三",
    "T49n2035_043:0394a05": "宋咸淳四明東湖沙門志磐撰",
    "T49n2035_043:0394a06": "法運通塞志第十七之十",
    "T49n2035_043:0394a07": "宋(都汴京)",
    "T49n2035_043:0394a08": "太祖(宣祖第二子。母杜氏。二月十六日為長春節　葬永昌陵)",
    "T49n2035_043:0394a09": "建隆元年(庚申)正月甲辰周恭帝遜於位。初上",
    "T49n2035_043:0394a10": "受詔北征宿陳橋驛。將士推戴擁入京師。",
    "T49n2035_043:0394a11": "時太夫人杜氏(太祖母昭憲皇后)同王夫人(太祖后孝明皇后)方",
    "T49n2035_043:0394a12": "設齋於定力寺為祈福。聞變王夫人懼。太",
    "T49n2035_043:0394a13": "夫人曰。吾兒平生多奇異。人言。當極貴。何",
    "T49n2035_043:0394a14": "憂也(楊文公談苑)初是後唐明宗。於禁中焚香禱",
    "T49n2035_043:0394a15": "天曰。臣本夷狄不足以王中原。願早生聖",
    "T49n2035_043:0394a16": "人以安天下。天成二年二月十六日。上降",
    "T49n2035_043:0394a17": "生於洛陽太內甲馬營。神光滿室。異香不",
    "T49n2035_043:0394a18": "散。體被金色。三日而變。人知其為應明",
    "T49n2035_043:0394a19": "宗禱云(皇朝景命錄)。",
    "T49n2035_043:0394a20": "讚曰。神光金體。佛大士之瑞相也。開嘉運",
    "T49n2035_043:0394a21": "於五季久阨之年。踐大位於四海望治之",
    "T49n2035_043:0394a22": "日。而又知興教護法。慈臨民物。以為社",
    "T49n2035_043:0394a23": "稷靈長之福。非佛大士之示生。其孰能與",
    "T49n2035_043:0394a24": "於此哉。",
    "T49n2035_043:0394a25": "上未仕時過涇州長壽鎮寺。沙門知非凡",
    "T49n2035_043:0394a26": "人。陰使人圖上容於寺壁。後以其寺有御",
    "T49n2035_043:0394a27": "容。遂為官所護。及在洛陽嘗過長壽寺。",
    "T49n2035_043:0394a28": "枕殿砥晝寢。僧守嚴見赤蛇出入上鼻。上",
    "T49n2035_043:0394a29": "寤嚴問所向。上曰。欲往澶州見柴太尉。未",
    "T49n2035_043:0394b01": "有齎(周世宗)嚴曰。貧道有驢可乘以往。復贈",
    "T49n2035_043:0394b02": "之錢。及見太尉奇之。遂留幕府。晉開運間。",
    "T49n2035_043:0394b03": "宋城有異僧狀如豪俠。挾銅彈走草莽",
    "T49n2035_043:0394b04": "上。指州地曰。不二十年當有帝王由此",
    "T49n2035_043:0394b05": "建號(楊文公談苑○太祖在周朝為歸德軍節度使。歸德在唐為宋州。及受禪遂以宋建國)。",
    "T49n2035_043:0394b06": "○先是民間有得梁誌公銅牌記云。有一",
    "T49n2035_043:0394b07": "真人起冀州。開口張弓在左邊。子子孫孫",
    "T49n2035_043:0394b08": "保永年。江南李主名其子曰弘冀。吳越錢",
    "T49n2035_043:0394b09": "王諸子。皆連弘字(弘倧弘俶弘億)期應圖讖。及上",
    "T49n2035_043:0394b10": "受禪。而宣祖之諱正當之(太祖皇考。上弘下殷。追諡宣祖。趙普皇朝",
    "T49n2035_043:0394b11": "龍飛記)○周世宗之廢佛像也(世宗自持鑿破鎮州大悲像胸)疽",
    "T49n2035_043:0394b12": "發於胸而殂。時太祖太宗目見之。嘗訪神",
    "T49n2035_043:0394b13": "僧麻衣和上曰。今毀佛法大非社稷之福。",
    "T49n2035_043:0394b14": "麻衣曰。豈不聞三武之禍乎。又問。天下何",
    "T49n2035_043:0394b15": "時定乎。曰赤氣已兆。辰申間當有真主出興。",
    "T49n2035_043:0394b16": "佛法亦大興矣(其後太祖受禪於庚申年正月甲辰。其應在於此也)○處士",
    "T49n2035_043:0394b17": "陳摶隱居華山閉門臥。屢月不起。顯德末",
    "T49n2035_043:0394b18": "乘白騾將入東都。中道聞太祖即位。大笑",
    "T49n2035_043:0394b19": "曰。天下自此定矣○上始受命默計釋氏。",
    "T49n2035_043:0394b20": "何道而歸敬。若是其盛。嘗微行至相國寺",
    "T49n2035_043:0394b21": "見一僧。醉嘔戶外。惡罵不可聞。上怒之。適",
    "T49n2035_043:0394b22": "從旁過。為醉僧所抱曰。莫惡發將暮矣。",
    "T49n2035_043:0394b23": "宜亟歸內。上心動。乃還密令小璫往覘",
    "T49n2035_043:0394b24": "(勅焰切窺。漢宦者冠。加金璫充耳也)。令取所吐物。至則醉僧",
    "T49n2035_043:0394b25": "不見。收遺吐至。上前視之則真乳香也。上",
    "T49n2035_043:0394b26": "嗟歎不已。益知敬佛(已上四事蔡氏叢談)○詔以二月",
    "T49n2035_043:0394b27": "十六日聖誕為長春節。賜百官宴於相國",
    "T49n2035_043:0394b28": "寺。宰相范質製祝聖齋疏云。素虹紀瑞。表",
    "T49n2035_043:0394b29": "覺帝之下生(佛下生有白象貫日。滅度有白虹十二道。今范公用事。恐別有所出)紺",
    "T49n2035_043:0394c01": "馬效靈。應輪王之出世(金輪王出時七寶自至。紺馬寶即其一也)",
    "T49n2035_043:0394c02": "非夫威震四天。則不足感自然之寶(金輪王統",
    "T49n2035_043:0394c03": "王四天下)非夫位尊三界。則孰能致希有之祥",
    "T49n2035_043:0394c04": "(佛為三界大師)壽命同百億須彌。德澤被三千世界。",
    "T49n2035_043:0394c05": "恒沙可算天祿難窮。墨海雖乾皇基益固",
    "T49n2035_043:0394c06": "云云。是日以慶誕恩。詔普度童行八千人",
    "T49n2035_043:0394c07": "(國朝會要)。",
    "T49n2035_043:0394c08": "讚曰。范公以名儒盛德為佐命首。相當",
    "T49n2035_043:0394c09": "慶誕祝讚之辭。純用佛典以寓歸美。其",
    "T49n2035_043:0394c10": "為敬佛重君。有見於此論者。謂明良慶",
    "T49n2035_043:0394c11": "會海宇統一。皆佛大士應世之祥也。",
    "T49n2035_043:0394c12": "六月。詔諸路寺院。經顯德二年當廢未毀者",
    "T49n2035_043:0394c13": "聽存。其已毀寺所有佛像許移置存留。於",
    "T49n2035_043:0394c14": "是人間所藏銅像稍稍得出。",
    "T49n2035_043:0394c15": "讚曰。自有佛法以來。有道之國未嘗不",
    "T49n2035_043:0394c16": "隆篤佛教以勸天下。太祖初見周朝毀",
    "T49n2035_043:0394c17": "像。傷之曰。令毀佛法大非社稷之福。",
    "T49n2035_043:0394c18": "及登大寶。亟下興復之詔。可謂有道之",
    "T49n2035_043:0394c19": "君必隆佛教。",
    "T49n2035_043:0394c20": "十月親征揚州李重進。十二月城陷。上以其",
    "T49n2035_043:0394c21": "固拒欲盡抗之。俄有異僧詣行宮門。自",
    "T49n2035_043:0394c22": "稱龍興寺清範。表乞恩宥。上許之。翌日駕",
    "T49n2035_043:0394c23": "幸尋問。見殿上一羅漢手擎草表。上大寤。",
    "T49n2035_043:0394c24": "勅建別殿安其像(廣陵志)○吳越王錢俶。天",
    "T49n2035_043:0394c25": "性敬佛。慕阿育王造塔之事。用金銅精鋼",
    "T49n2035_043:0394c26": "造八萬四千塔。中藏寶篋印心呪經(此經呪功云。造像",
    "T49n2035_043:0394c27": "造塔者。奉安此呪者。即成七寶。即是奉藏三世如來全身舍利)布散部內。凡十",
    "T49n2035_043:0394c28": "年而訖功(今僧寺俗合有奉此塔者)○初天台教卷。經五",
    "T49n2035_043:0394c29": "代之亂殘毀不全。吳越王俶遣使之高麗日",
    "T49n2035_043:0395a01": "本以求之。至是高麗遣沙門諦觀持論疏",
    "T49n2035_043:0395a02": "諸文至螺溪。謁寂法師。一宗教文。復還中",
    "T49n2035_043:0395a03": "國。螺溪以授寶雲。雲以授法智。法智大肆",
    "T49n2035_043:0395a04": "講說。遂專中興教觀之名(吳越王傳)。",
    "T49n2035_043:0395a05": "二年○詔前征李重進。凡死於兵者。以楊",
    "T49n2035_043:0395a06": "州行宮置建隆寺為薦冥福。如唐太宗正",
    "T49n2035_043:0395a07": "觀四年故事(至道三年。郡守王禹稱撰碑)○詔民間二月至",
    "T49n2035_043:0395a08": "九月漁捕彈射著於令○四月上幸相國",
    "T49n2035_043:0395a09": "寺祈雨。出內帑設千僧齋。已而大雨○吳",
    "T49n2035_043:0395a10": "越王俶請延壽禪師主永明寺(今錢唐淨慈寺)師日",
    "T49n2035_043:0395a11": "課一百八事。學者參問。以心為宗以悟為",
    "T49n2035_043:0395a12": "則。日暮往別峯行道念佛。人聞山中天樂",
    "T49n2035_043:0395a13": "聲。吳越王感其專至。為作西方莊嚴殿以",
    "T49n2035_043:0395a14": "成其志。師以賢首慈恩天台三宗互有同",
    "T49n2035_043:0395a15": "異。館其徒之知法者。博閱義海更相質難。",
    "T49n2035_043:0395a16": "師以心宗之衡以準平之。又集大乘經論",
    "T49n2035_043:0395a17": "六十部。兩土賢聖三百家之言。證成唯心",
    "T49n2035_043:0395a18": "之旨。為書百卷。名曰宗鏡。傳於世(壽禪師傳)。",
    "T49n2035_043:0395a19": "三年五月旱。上辛相國寺祈雨。詔徹樂太",
    "T49n2035_043:0395a20": "官進蔬食。已而雨大濟○西域于闐國沙門",
    "T49n2035_043:0395a21": "善名七人來。詔館於相國寺○楚王周行",
    "T49n2035_043:0395a22": "逢據潭州果於殺戮。然知事佛度僧齋懺",
    "T49n2035_043:0395a23": "未嘗輟。見沙門輒作禮。親手行食。謂左",
    "T49n2035_043:0395a24": "右曰。吾殺人多矣。不假佛力何以解怨○",
    "T49n2035_043:0395a25": "十一月高昌國遣僧法淵。獻辟支佛牙玉器。",
    "T49n2035_043:0395a26": "乾德元年。螺溪寂法師為義通法師說止觀",
    "T49n2035_043:0395a27": "法門。",
    "T49n2035_043:0395a28": "三年。滄州沙門道圓。遊五天竺往反十八",
    "T49n2035_043:0395a29": "年。及還偕于闐使者至京師。獻佛舍利貝",
    "T49n2035_043:0395b01": "葉梵經。上召見便殿問西土風俗。賜紫方",
    "T49n2035_043:0395b02": "袍器幣○特進李託奏。雄武推官阮紹莊。夢",
    "T49n2035_043:0395b03": "雲門禪師令上奏乞開塔。有旨。韶州守臣",
    "T49n2035_043:0395b04": "開視見師真身如生。乃迎赴闕供養。逾月",
    "T49n2035_043:0395b05": "遣送還山中。勅諡大慈元真宏明禪師",
    "T49n2035_043:0395b06": "(此後不注出處者。大約多國朝會要)。",
    "T49n2035_043:0395b07": "四年。詔秦涼既通。可遣僧往西竺求法。時",
    "T49n2035_043:0395b08": "沙門行勤一百五十七人應詔。所歷焉耆龜",
    "T49n2035_043:0395b09": "茲迦彌羅等國。並賜詔書諭令遣人前導。",
    "T49n2035_043:0395b10": "仍各賜裝錢三萬(行裝錢三十貫文)○上初詔西川",
    "T49n2035_043:0395b11": "轉運使沈義倫。於益州以金銀字寫金剛",
    "T49n2035_043:0395b12": "經進上。至是召天清寺沙門崇蘊。入內講",
    "T49n2035_043:0395b13": "演○樞密使沈義倫事佛長齋。夏中危坐。以",
    "T49n2035_043:0395b14": "飼蚊。或以為苦者。曰餓蚊相投。豈忍拂去。",
    "T49n2035_043:0395b15": "時執政多自陳起第。獨義倫乞為母修寺。",
    "T49n2035_043:0395b16": "上嗟嘆許之○勅內侍張重進。往峨眉山普",
    "T49n2035_043:0395b17": "賢寺莊嚴佛像。因嘉州屢奏。白水寺普賢",
    "T49n2035_043:0395b18": "相見也。峨眉志云。昔有蒲翁。因採藥入",
    "T49n2035_043:0395b19": "山望峯頂。五色雲放白光。忽一鹿前導至",
    "T49n2035_043:0395b20": "岩上。見普賢大士真相自茲顯迹○河南",
    "T49n2035_043:0395b21": "府進士李藹。造滅邪集以毀釋教。竊藏經",
    "T49n2035_043:0395b22": "以為衾。事聞。上以為非毀聖道誑惑百姓。",
    "T49n2035_043:0395b23": "勅刺流沙門島(在登州海中。舊制以溢額取居久者一人投之海。神宗朝馬默守",
    "T49n2035_043:0395b24": "郡。乞今後溢額者移隷登州。上然之)。",
    "T49n2035_043:0395b25": "述曰。儒家有排佛者。以不曾讀佛經",
    "T49n2035_043:0395b26": "耳。使稍知觀覽必能服其為道之妙。李",
    "T49n2035_043:0395b27": "藹造論指佛為邪。蓋傅奕韓退之詆佛",
    "T49n2035_043:0395b28": "為夷之餘波也。不有明主孰能鑒其妄",
    "T49n2035_043:0395b29": "作。流之海島非不幸也。",
    "T49n2035_043:0395c01": "五年。詔曰。禁錮以來天下多輦佛像赴京。",
    "T49n2035_043:0395c02": "顧惟像教世許尊瞻。忽從鎔毀甚乖歸敬。",
    "T49n2035_043:0395c03": "應諸郡有銅像處。依舊存留。但不許鑄",
    "T49n2035_043:0395c04": "造新像○右街應制沙門文勝。奉勅編修",
    "T49n2035_043:0395c05": "大藏經隨函索隱。凡六百六十卷○勅萊州",
    "T49n2035_043:0395c06": "道士劉若拙充右街道錄。集京師道士試",
    "T49n2035_043:0395c07": "學事業。未至者皆罷斥之。",
    "T49n2035_043:0395c08": "開寶二年。長春節詔天下沙門。殿試經律論",
    "T49n2035_043:0395c09": "義十條。全中者賜紫衣。",
    "T49n2035_043:0395c10": "四年三月。上親征太原劉繼元。道由潞州麻",
    "T49n2035_043:0395c11": "衣和上院。躬祝於佛曰。此行以弔伐為事。",
    "T49n2035_043:0395c12": "誓不濫殺一人。繼元聞之。極力抵拒。車駕",
    "T49n2035_043:0395c13": "至城下諸軍進攻。時太原城守尚堅博士李",
    "T49n2035_043:0395c14": "光贊。勸上回鑾(音巒。鈴也。天子大輅衡上。金雀口銜鈴曰鑾)宰相趙普",
    "T49n2035_043:0395c15": "以為然。遂班師○處士陳摶受易於麻衣道",
    "T49n2035_043:0395c16": "者。得所述正易心法四十二章。理極天人",
    "T49n2035_043:0395c17": "歷詆先儒之失。摶始為之註。及受河圖洛",
    "T49n2035_043:0395c18": "書之訣。發易道之祕。漢晉諸儒如鄭康成京",
    "T49n2035_043:0395c19": "房王弼韓康伯。皆所未知也。其訣曰。戴九",
    "T49n2035_043:0395c20": "履一。左三右七。二四為肩。六八為膝。縱",
    "T49n2035_043:0395c21": "橫皆十五。而五居其室。此圖縱橫倒正回合",
    "T49n2035_043:0395c22": "交錯。隨意數之。皆得十五。劉牧謂非人智",
    "T49n2035_043:0395c23": "所能偽為。始摶以傳种放。放傳李溉。溉傳",
    "T49n2035_043:0395c24": "許堅。堅傳范諤昌。諤昌傳劉牧。始為鉤隱",
    "T49n2035_043:0395c25": "圖以述之。",
    "T49n2035_043:0395c26": "述曰。繫辭云。河出圖示其名也。參伍以",
    "T49n2035_043:0395c27": "變錯綜其數。示其體也。此夫子顯示河",
    "T49n2035_043:0395c28": "圖之文也。漢世有書。其論河圖云。太一",
    "T49n2035_043:0395c29": "取之以行九宮。四正四維皆十有五。此易",
    "T49n2035_043:0396a01": "緯詳陳河圖之數也。五季之際。有方服",
    "T49n2035_043:0396a02": "而衣麻者。妙達易道。始發河圖之祕。",
    "T49n2035_043:0396a03": "以授希夷。希夷始著訣傳世。然世人徒",
    "T49n2035_043:0396a04": "能述希夷之言。而不知其義本出於繫",
    "T49n2035_043:0396a05": "辭易緯。今以著訣。上合易緯九宮十五之",
    "T49n2035_043:0396a06": "文。又以易緯。仰參繫辭參伍以變之說。",
    "T49n2035_043:0396a07": "無不脗合。繫緯之文。略而隱。故常人不",
    "T49n2035_043:0396a08": "能明。獨麻衣悟此妙於二千年之後。殆",
    "T49n2035_043:0396a09": "天授也(河洛文今見易經之前)。",
    "T49n2035_043:0396a10": "陳摶居華山。錢若水未第去謁之。摶邀入",
    "T49n2035_043:0396a11": "山齋。見老僧擁納附火。若水揖之。僧開目",
    "T49n2035_043:0396a12": "而已。坐久摶問。何如。僧曰。無仙骨法。若水",
    "T49n2035_043:0396a13": "退摶戒之曰。三日後可復來。如期而往。摶",
    "T49n2035_043:0396a14": "曰。始吾見子神觀清粹。謂可以學仙。故請",
    "T49n2035_043:0396a15": "決於老僧。僧言。他無仙骨。但可作貴公",
    "T49n2035_043:0396a16": "卿。於急流中勇退耳。問僧何人。摶曰。吾師",
    "T49n2035_043:0396a17": "麻衣道者也(湘山野錄○洞微志中云。僧是白閤道者宗裔)○沙門建盛",
    "T49n2035_043:0396a18": "自西竺還。詣闕進貝葉梵經。同梵僧曼殊",
    "T49n2035_043:0396a19": "室利偕來。室利者中天竺王子也。詔館於",
    "T49n2035_043:0396a20": "相國寺。持律甚精。都人施財盈屋。並無所",
    "T49n2035_043:0396a21": "用○勅高品張從信。往益州雕大藏經板。",
    "T49n2035_043:0396a22": "五年。詔僧道。每當朝集。僧先道後。並立殿",
    "T49n2035_043:0396a23": "廷。僧東道西。間雜副職。若遇郊天。道左僧",
    "T49n2035_043:0396a24": "右(僧史略)。",
    "T49n2035_043:0396a25": "　　　　　　　　　　僧東　　道左",
    "T49n2035_043:0396a26": "北　君位　僧先道後　殿廷　郊天　　南",
    "T49n2035_043:0396a27": "　　　　　　　　　　道西　　僧右",
    "T49n2035_043:0396a28": "述曰。左右即東西也。郊天之日道居左者。",
    "T49n2035_043:0396a29": "以道士繼朝班之後。便於設拜故權令",
    "T49n2035_043:0396b01": "居左。非常用之法也　此說聞之頑空",
    "T49n2035_043:0396b02": "云。得之禮部職事人。",
    "T49n2035_043:0396b03": "詔京城名德玄超等入大內。誦金字大藏",
    "T49n2035_043:0396b04": "經。車駕臨幸。並賜紫方袍○詔曰。僧尼無",
    "T49n2035_043:0396b05": "間實紊教法。自令於尼寺置壇受戒。尼",
    "T49n2035_043:0396b06": "大德主之。",
    "T49n2035_043:0396b07": "述曰。廷議但欲分別僧尼。而不知尼女",
    "T49n2035_043:0396b08": "受戒須依大僧無置壇自受之律。此一時",
    "T49n2035_043:0396b09": "救弊不可為法。今則無復用此也。",
    "T49n2035_043:0396b10": "詔曰。釋門之本貴在清虛。梵剎之中豈宜污",
    "T49n2035_043:0396b11": "雜。適當崇闡尤在精嚴。如聞道場齋會。夜",
    "T49n2035_043:0396b12": "集士女深為褻瀆。無益修持。宜令功德",
    "T49n2035_043:0396b13": "司祠部告諭諸路並加禁止○勅僧道。並",
    "T49n2035_043:0396b14": "隸功德使。出家求度策試經業。關祠部給",
    "T49n2035_043:0396b15": "牒○西天竺沙門可智法見真理三人來朝。",
    "T49n2035_043:0396b16": "賜紫方袍○西天竺沙門蘇葛陀來。貢舍利",
    "T49n2035_043:0396b17": "文殊華。賜紫服金幣○六月天台德韶國師",
    "T49n2035_043:0396b18": "示寂。有大星殞於峯頂。天降大雪師得",
    "T49n2035_043:0396b19": "法於清涼法眼(清源下十世)○西天竺沙門彌羅等",
    "T49n2035_043:0396b20": "十四人來朝並賜紫服。",
    "T49n2035_043:0396b21": "六年八月。汝州風穴禪師延昭示寂。師得法",
    "T49n2035_043:0396b22": "於南院(南岳八世下)知鄜州(音孚鄜延路)王龜從表稱。中",
    "T49n2035_043:0396b23": "天竺三藏法天至。譯聖無量壽經七佛讚。河",
    "T49n2035_043:0396b24": "中府梵學沙門法進執筆綴文。龜從潤色。詔",
    "T49n2035_043:0396b25": "法天赴闕召見慰問。賜紫方袍。",
    "T49n2035_043:0396b26": "七年二月。永明壽禪師示寂。賜諡智覺。師",
    "T49n2035_043:0396b27": "得法於韶國師。高麗國王遣三十六僧來",
    "T49n2035_043:0396b28": "受道法。於是法眼一宗盛行海外而中國",
    "T49n2035_043:0396b29": "遂絕。",
    "T49n2035_043:0396c01": "八年三月。上幸洛陽至龍門山廣化寺。開",
    "T49n2035_043:0396c02": "無畏三藏塔瞻敬真體。四月上將郊天而雨",
    "T49n2035_043:0396c03": "不止。遣使禱無畏塔。及期而霽(無畏三藏。唐開元四年",
    "T49n2035_043:0396c04": "自西天來。長安為教主二十三年。滅塔於洛陽之龍門)○上自洛陽回京師。",
    "T49n2035_043:0396c05": "手書金剛經常自讀誦。宰相趙普因奏事",
    "T49n2035_043:0396c06": "見之。上曰。不欲甲冑之士知之。但言常",
    "T49n2035_043:0396c07": "讀兵書可也。",
    "T49n2035_043:0396c08": "讚曰。漢高帝與韓彭取天下論功行。封",
    "T49n2035_043:0396c09": "王數十城。相繼反畔。卒取誅戮。光武封",
    "T49n2035_043:0396c10": "功臣鄧禹輩。大者不過數縣。以其易制",
    "T49n2035_043:0396c11": "故上下無異意。智矣哉。我太祖之善駕馭",
    "T49n2035_043:0396c12": "英雄也。俾石守信等義社十弟釋兵權於",
    "T49n2035_043:0396c13": "杯酒笑談之頃。享祿私第全其餘生。上",
    "T49n2035_043:0396c14": "不失國恩下不失臣節。過二漢君臣遠",
    "T49n2035_043:0396c15": "矣。至於深居禁中常誦佛典而欲使甲",
    "T49n2035_043:0396c16": "士知讀兵書。是又重威保國之仁術也。",
    "T49n2035_043:0396c17": "智矣哉。",
    "T49n2035_043:0396c18": "太宗(宣祖第三子。太祖同母弟也。母夢神人捧日寘於懷遂娠。十月十七日為乾明節葬永熙陵)",
    "T49n2035_043:0396c19": "太平興國元年。詔普度天下童子。凡十七萬",
    "T49n2035_043:0396c20": "人(國朝會要)○真君傳結壇之法有九。上三壇",
    "T49n2035_043:0396c21": "為國家。上曰順天興國壇。星位三千六百。",
    "T49n2035_043:0396c22": "為普天大醮。中曰延祚保生壇。星位二千四",
    "T49n2035_043:0396c23": "百。為周天大醮。下曰祈穀福時壇。星位一",
    "T49n2035_043:0396c24": "千二百。為羅天大醮。中三壇為臣寮。上曰",
    "T49n2035_043:0396c25": "黃籙延壽壇。星位六百四十。中曰黃籙臻慶",
    "T49n2035_043:0396c26": "壇。星位四百九十。下曰黃籙去邪壇。星位三",
    "T49n2035_043:0396c27": "百六十。下三壇為士庶。上曰續命壇。星位",
    "T49n2035_043:0396c28": "二百四十。中曰集福壇。星位百二十。下曰",
    "T49n2035_043:0396c29": "却災壇。星位八十一。旌旗鑑劍。弓矢法物。具",
    "T49n2035_043:0397a01": "列儀範各有差隆云云。真君曰。諸天萬靈",
    "T49n2035_043:0397a02": "仙眾梵佛。悉朝上帝於通明殿。又曰。佛在",
    "T49n2035_043:0397a03": "三清之中。別有梵天居之。於上帝如九卿",
    "T49n2035_043:0397a04": "奉天子也。",
    "T49n2035_043:0397a05": "述曰。凡釋道二家之言天。名可不同而",
    "T49n2035_043:0397a06": "體不可不同也。如來聖人如實知見三",
    "T49n2035_043:0397a07": "界。不可謂不盡也。而道家諸書淺繆無",
    "T49n2035_043:0397a08": "識。故名與體皆不同。如度人經諸道書。",
    "T49n2035_043:0397a09": "或云三十六天。謂欲界六天色界十八天",
    "T49n2035_043:0397a10": "無色界四天。此二十八為三界內有生",
    "T49n2035_043:0397a11": "死。其上更有四梵天為三界外。斷生死",
    "T49n2035_043:0397a12": "一災。又其上有三清天。最上為大羅天。",
    "T49n2035_043:0397a13": "此等雖欲比同佛經三界之語。殊不知",
    "T49n2035_043:0397a14": "四梵三清竟無實位。蓋凡言界外斷生死",
    "T49n2035_043:0397a15": "者。即三乘與佛耳。豈當復指三清諸天",
    "T49n2035_043:0397a16": "輪轉之徒哉。張無盡述息諍論。引黃帝",
    "T49n2035_043:0397a17": "內書云。太一者。元一之氣。始生於太虛",
    "T49n2035_043:0397a18": "之上。有玉京山。四方各有八天。三十二",
    "T49n2035_043:0397a19": "帝。玉京之上有玉清上清太清。三清之上",
    "T49n2035_043:0397a20": "有虛皇十天。元老元君元尊天真九皇居",
    "T49n2035_043:0397a21": "之。天皇真人。降天真九氣分六元。而為",
    "T49n2035_043:0397a22": "混沌之象云云。無盡斷之曰。夫言玉京",
    "T49n2035_043:0397a23": "山三十二帝者。即佛之所謂須彌山頂忉",
    "T49n2035_043:0397a24": "利天也。虛皇天者。即佛所謂大梵天也。三",
    "T49n2035_043:0397a25": "清天者。即佛所謂空居天也。大梵天為世",
    "T49n2035_043:0397a26": "界主。不知上有光音諸天。而言我能有",
    "T49n2035_043:0397a27": "所生。有所生則氣有所降。此天真九皇",
    "T49n2035_043:0397a28": "所以降氣而造世界也。氣有陰陽則人",
    "T49n2035_043:0397a29": "有男女。如道家三清。侍以金童玉女。此",
    "T49n2035_043:0397b01": "欲界空居為三清天也(空居即夜摩為大清。兜率為上清。樂變化為玉",
    "T49n2035_043:0397b02": "清。他化自在為大羅天。然道書言天。矛盾自多難以定一)又王欽若奉詔",
    "T49n2035_043:0397b03": "撰翊聖真君傳。其間論佛最為失義。如",
    "T49n2035_043:0397b04": "翊聖云。諸天萬靈仙眾梵佛。悉來朝上帝。",
    "T49n2035_043:0397b05": "夫佛為三界師為天中尊。佛所住處梵",
    "T49n2035_043:0397b06": "天帝釋皆來衛從。明知天帝所以奉佛也。",
    "T49n2035_043:0397b07": "今傳言佛來朝帝。甚為無狀。翊聖既自",
    "T49n2035_043:0397b08": "言。帝輔其位高矣。未應有此失理之",
    "T49n2035_043:0397b09": "言。欽若稍稱知佛。作傳之辭亦未必有",
    "T49n2035_043:0397b10": "此語。特恐道流不知天位。妄撰此言入",
    "T49n2035_043:0397b11": "於傳中。雖欲尊天而卑佛。適所以誣",
    "T49n2035_043:0397b12": "天而慢佛也。戒之哉。",
    "T49n2035_043:0397b13": "初周世宗廢龍興寺以為官倉。國初寺僧擊",
    "T49n2035_043:0397b14": "鼓求復。至是不已。上遣使持劍詰之曰。",
    "T49n2035_043:0397b15": "前朝為倉日久。何為煩瀆天廷。且密戒懼即",
    "T49n2035_043:0397b16": "斬之。僧辭自若曰。前朝不道毀像廢寺。正",
    "T49n2035_043:0397b17": "賴今日聖明興復之耳。貧道何畏一死。中",
    "T49n2035_043:0397b18": "使以聞。上大感歎。勅復以為寺(類苑)。",
    "T49n2035_043:0397b19": "二年。使改龍興寺為太平興國寺。立開先",
    "T49n2035_043:0397b20": "殿以奉太祖御容○西天沙門吉祥來。進",
    "T49n2035_043:0397b21": "貝葉梵經。",
    "T49n2035_043:0397b22": "三年三月。賜天下無名寺額。曰太平興國。",
    "T49n2035_043:0397b23": "曰乾明○開寶寺沙門繼從等。自西天還",
    "T49n2035_043:0397b24": "獻梵經佛舍利塔菩提樹葉孔雀尾拂。並賜",
    "T49n2035_043:0397b25": "紫方袍○四月詔諡廬山遠法師曰圓悟。",
    "T49n2035_043:0397b26": "塔曰凝寂。永法師曰覺寂。塔曰實智○中",
    "T49n2035_043:0397b27": "天竺沙門鉢納摩來。獻佛舍利塔犛牛尾拂",
    "T49n2035_043:0397b28": "○西天王子曼殊室利求歸本國。詔從之",
    "T49n2035_043:0397b29": "(開寶四年至此)○翰林學士李昉徐鉉等進太平廣記。",
    "T49n2035_043:0397c01": "其間錄佛法者三十卷。上自漢明終於五",
    "T49n2035_043:0397c02": "代。古今悟心得道之眾。神僧經論定慧之學。",
    "T49n2035_043:0397c03": "君臣信毀休咎之徵。靡所不載○勅供奉官",
    "T49n2035_043:0397c04": "趙鎔。往吳越迎明州阿育王佛舍利塔○",
    "T49n2035_043:0397c05": "吳越王俶奉版圖歸朝。令僧統贊寧奉釋",
    "T49n2035_043:0397c06": "迦舍利塔入見於滋福殿。上素聞其名。一",
    "T49n2035_043:0397c07": "日七宣。賜號通慧大師(寧在國為兩浙僧統。號明義宗文大師)除",
    "T49n2035_043:0397c08": "翰林與學士陶穀同列。或誚之曰。青瑣朱",
    "T49n2035_043:0397c09": "楹安容此物。及與之語。師援據經史袞袞",
    "T49n2035_043:0397c10": "不已。誚者為之畏服。學士王禹稱徐鉉。每",
    "T49n2035_043:0397c11": "有疑則就質之。皆為下拜。事以師禮滋福",
    "T49n2035_043:0397c12": "殿者安佛像經藏。立剎聲鐘即內道場也",
    "T49n2035_043:0397c13": "(國朝會要)。",
    "T49n2035_043:0397c14": "五年正月。勅內侍張廷訓。往代州五臺山",
    "T49n2035_043:0397c15": "造金銅文殊萬菩薩像。奉安於真容院。詔",
    "T49n2035_043:0397c16": "重修五臺十寺。以沙門芳潤為十寺僧正。",
    "T49n2035_043:0397c17": "十寺者。真容。華嚴壽寧。興國。竹林。金閣。法",
    "T49n2035_043:0397c18": "華。祕密。靈境。大賢。五臺山記云。山形五峙",
    "T49n2035_043:0397c19": "周五百里。崇巖疊嶂飛泉吐霧。中臺高四十",
    "T49n2035_043:0397c20": "里。頂上平地周六里。西北有太華池石精舍",
    "T49n2035_043:0397c21": "文殊彌勒石像。東南有大孚寺。魏文帝造。東",
    "T49n2035_043:0397c22": "西二堂聖所居處。又東北有王子寺阿育王",
    "T49n2035_043:0397c23": "塔。東北三臺間有金剛窟三世佛法藏。中臺",
    "T49n2035_043:0397c24": "東南有清涼寺。其最深處文殊所居。人不敢",
    "T49n2035_043:0397c25": "近。西巖有祕魔巖。巖西有佛光寺○勅內",
    "T49n2035_043:0397c26": "侍張仁贊。往成都鑄金銅普賢像。高二丈。",
    "T49n2035_043:0397c27": "奉安嘉州峨眉山普賢寺之白水。建大閣以",
    "T49n2035_043:0397c28": "覆之。詔重修峨眉五寺。即白水普賢。黑水華",
    "T49n2035_043:0397c29": "嚴。中峯。乾明。光相也。三峨高出五岳秀甲",
    "T49n2035_043:0398a01": "九州。西竺千歲和上曰。此震旦國第一山也",
    "T49n2035_043:0398a02": "○河中府沙門法進。請三藏法天譯經於",
    "T49n2035_043:0398a03": "蒲津(蒲州河中府)守臣表進。上覽之大說。召入京",
    "T49n2035_043:0398a04": "師始興譯事○二月北天竺迦濕彌羅國三",
    "T49n2035_043:0398a05": "藏天息災。烏填曩國三藏施護來。召見賜紫",
    "T49n2035_043:0398a06": "衣。勅二師同閱梵夾。時上盛意翻譯。乃詔",
    "T49n2035_043:0398a07": "中使鄭守均。於太平興國寺西建譯經院。",
    "T49n2035_043:0398a08": "為三堂。中為譯經。東序為潤文。西序為證",
    "T49n2035_043:0398a09": "義○五月中天竺沙門護羅來。獻貝葉梵經",
    "T49n2035_043:0398a10": "勅賜紫服○沙門知則進所著聖無量壽經",
    "T49n2035_043:0398a11": "疏。賜號演教大師○詔建開聖禪寺於誕生",
    "T49n2035_043:0398a12": "之地。奉優填王旃檀瑞像(梁武帝遣郝騫往天竺迎至者)釋迦佛",
    "T49n2035_043:0398a13": "牙太祖親緘銀塔中(唐宣律師天人所獻)梁誌公真身錫",
    "T49n2035_043:0398a14": "杖刀尺○勅內侍衛欽。往泗州修僧伽大",
    "T49n2035_043:0398a15": "師塔。凡十三層。改普照王寺為太平興國。",
    "T49n2035_043:0398a16": "七年正月。威虜軍奏言。築城穿土得石函",
    "T49n2035_043:0398a17": "鐵函銅函銀函金函。凡五重中有流離瓶盛",
    "T49n2035_043:0398a18": "佛舍利。有刻石記云。貞觀二十一年藏佛",
    "T49n2035_043:0398a19": "舍利。謹遣牙吏以聞○嘉州通判王袞奏。近",
    "T49n2035_043:0398a20": "往峨眉提點白水寺修造。見瓦屋山皆",
    "T49n2035_043:0398a21": "變金色。中有丈六金身普賢。次日午中見",
    "T49n2035_043:0398a22": "羅漢二身乘紫雲行空中。",
    "T49n2035_043:0398a23": "深州奏。陸澤縣人王緒牧牛田中。見一白",
    "T49n2035_043:0398a24": "兔。逐之入土穴中。探穴得石佛五十軀。制",
    "T49n2035_043:0398a25": "度奇古長皆尺餘。勅就邑寺奉安。像常放白",
    "T49n2035_043:0398a26": "光○六月譯經院成。詔天息災等居之。賜",
    "T49n2035_043:0398a27": "天息災明教大師。法天傳教大師。施護顯教",
    "T49n2035_043:0398a28": "大師令以所將梵本各譯一經。詔梵學僧",
    "T49n2035_043:0398a29": "法進常謹清沼等筆受綴文。光祿卿楊說兵",
    "T49n2035_043:0398b01": "部員外郎張洎潤文。殿直劉素監護。天息災",
    "T49n2035_043:0398b02": "述譯經儀式。於東堂面西粉布聖壇(作壇以粉",
    "T49n2035_043:0398b03": "飾之事在藏經)開四門。各一梵僧主之。持祕密呪",
    "T49n2035_043:0398b04": "七日夜。又設木壇布聖賢名字輪(壇形正圓。層列佛大",
    "T49n2035_043:0398b05": "士天神名佐。環遶其上如車輪之狀)目曰大法曼拏羅(此云大會)請聖",
    "T49n2035_043:0398b06": "賢阿伽沐浴(阿伽此云器。凡供養之器。皆稱曰阿伽。今言阿伽。乃是沐浴器)設",
    "T49n2035_043:0398b07": "香華燈水殽果之供。禮拜遶旋。祈請冥祐。",
    "T49n2035_043:0398b08": "以殄魔障第一譯主。正坐面外宣傳梵文。",
    "T49n2035_043:0398b09": "第二證義坐其左。與譯主評量梵文。第三",
    "T49n2035_043:0398b10": "證文坐其右。聽譯主高讀梵文。以驗差誤。",
    "T49n2035_043:0398b11": "第四書字梵學僧。審聽梵文書成華字。猶",
    "T49n2035_043:0398b12": "是梵音(。初翻為紇哩第野。為素怛覽)五筆受。翻梵音",
    "T49n2035_043:0398b13": "成華言(紇哩那野。再翻為心。素怛覽。翻為經)第六綴文。回綴",
    "T49n2035_043:0398b14": "文字使成句義(如筆受云照見五蘊彼自性空見此。今云照見五蘊皆空。大率梵音多先",
    "T49n2035_043:0398b15": "能後所。如念佛為佛念打鐘為鐘打。故須回綴字句以順此土之文)第七參譯。參考",
    "T49n2035_043:0398b16": "兩土文字使無誤。第八刊定。刊削冗長定",
    "T49n2035_043:0398b17": "取句義(如無無明無明。剩兩字。如上正遍知。上闕一無字)第九潤文。官",
    "T49n2035_043:0398b18": "於僧眾南向設位。參詳潤色(如心經度一切苦厄一句。元無梵本。又",
    "T49n2035_043:0398b19": "是故空中一句。是故兩字元無梵本)僧眾日日沐浴。三衣坐具。威",
    "T49n2035_043:0398b20": "儀整肅。所須受用悉從官給。天息災言。譯文",
    "T49n2035_043:0398b21": "有與御名廟諱同者。前代不避。若變文回",
    "T49n2035_043:0398b22": "避慮妨經旨。今欲依國學九經但闕點畫。",
    "T49n2035_043:0398b23": "詔答。佛經用字宜從正文。廟諱御名不須",
    "T49n2035_043:0398b24": "回避○七月天息災上新譯聖佛母經。法天",
    "T49n2035_043:0398b25": "上吉祥持世經。施護上如來莊嚴經。各一",
    "T49n2035_043:0398b26": "卷。詔兩街僧選義學沙門百人祥定經義。",
    "T49n2035_043:0398b27": "時左街僧錄神曜等言。譯場久廢傳譯至艱。",
    "T49n2035_043:0398b28": "天息災等即持梵文。先翻梵義。以華文證",
    "T49n2035_043:0398b29": "之。曜眾乃服○詔新經入藏開板流行。車駕",
    "T49n2035_043:0398c01": "親幸譯經院。召僧眾賜坐尉諭。賜臥具繒",
    "T49n2035_043:0398c02": "帛什物。度其院童子十人。悉取禁中所藏梵",
    "T49n2035_043:0398c03": "本令其翻譯○十二月詔選梵學沙門為",
    "T49n2035_043:0398c04": "筆受。義學沙門十人為證義。自是每歲誕節",
    "T49n2035_043:0398c05": "必獻新經。皆召坐賜齋以經付藏○詔曰。",
    "T49n2035_043:0398c06": "朕方隆教法用福邦家。其內外諸郡童行並",
    "T49n2035_043:0398c07": "與剃度○成都沙門光遠遊西天還。詣闕",
    "T49n2035_043:0398c08": "進西天竺王子沒徒曩表佛頂印貝多葉菩",
    "T49n2035_043:0398c09": "提樹葉。詔三藏施護譯其表曰。伏聞支那",
    "T49n2035_043:0398c10": "國(西竺指大唐為支那。今因舊以為稱也)有大天子。至聖至神富",
    "T49n2035_043:0398c11": "貴自在。自慚福薄無由朝謁。遠蒙皇恩",
    "T49n2035_043:0398c12": "賜金剛座釋迦如來袈裟一領。即已披挂供",
    "T49n2035_043:0398c13": "養。伏願支那皇帝。福慧圓滿壽命延長。一切",
    "T49n2035_043:0398c14": "有情度諸沈溺。謹以釋迦舍利附沙門光",
    "T49n2035_043:0398c15": "遠以進(奉金剛佛袈裟。兩朝未見遣送之實。今詳乾德四年行勤等應詔。西天求法。諸國並賜詔書。",
    "T49n2035_043:0398c16": "應以此年附獻也)八年六月。詔翰林贊寧修大宋高僧",
    "T49n2035_043:0398c17": "傳。寧乞歸錢唐撰述。詔許之○詔譯經院。",
    "T49n2035_043:0398c18": "賜名傳法。於西偏建印經院(今臨安傳法院。即東都譯經院。",
    "T49n2035_043:0398c19": "今但供奉入內道場法事)○成都先奉太祖勅造大藏經板",
    "T49n2035_043:0398c20": "成進上○勅太原成都鑄銅鐘。賜五臺峨眉",
    "T49n2035_043:0398c21": "名山遣挂之日。兩山皆有梵僧十餘。空中",
    "T49n2035_043:0398c22": "奉迎其鐘。聲聞百里○天息災等言。歷朝",
    "T49n2035_043:0398c23": "翻譯並藉梵僧。若遐阻不來則譯經廢絕。欲",
    "T49n2035_043:0398c24": "令兩街選童子五十人習學梵字。詔令高",
    "T49n2035_043:0398c25": "品王文壽選惟淨等十人引見便殿詔送",
    "T49n2035_043:0398c26": "譯經院受學。惟淨者江南李煜之姪。口受",
    "T49n2035_043:0398c27": "梵章即曉其義。歲餘度為僧。升梵學筆受。",
    "T49n2035_043:0398c28": "賜紫衣光梵大師○沙門法遇自西天來。",
    "T49n2035_043:0398c29": "獻佛頂舍利貝葉梵經。法遇化眾造龍寶蓋",
    "T49n2035_043:0399a01": "金襴袈裟。將再往中天竺金剛座所供養。乞",
    "T49n2035_043:0399a02": "給所經諸國書。詔賜三佛齊葛古羅柯蘭諸",
    "T49n2035_043:0399a03": "國勅書以遣之○泗州奏。僧伽塔白晝放",
    "T49n2035_043:0399a04": "光。士民然頂臂香供養者日千餘人。勅內",
    "T49n2035_043:0399a05": "侍奉釋迦舍利藏之塔下○上以新譯經。",
    "T49n2035_043:0399a06": "示宰臣曰。佛氏之教有裨政理普利群生。",
    "T49n2035_043:0399a07": "達者自悟淵源。愚者妄生誣謗。朕於此道",
    "T49n2035_043:0399a08": "微識其宗。凡為君而正心無私。即自利行",
    "T49n2035_043:0399a09": "也。凡行一善以安天下。即利他行也。如",
    "T49n2035_043:0399a10": "梁武捨身為奴。此小乘偏見。非後代所宜",
    "T49n2035_043:0399a11": "法也。趙普對曰。陛下以堯舜之道治世。以",
    "T49n2035_043:0399a12": "如來之行修心。聖智高遠非臣下所能知",
    "T49n2035_043:0399a13": "也○詔以御製蓮華心回文偈。祕藏詮。逍遙",
    "T49n2035_043:0399a14": "詠。宣示近臣○勅內侍張承貴往天台山",
    "T49n2035_043:0399a15": "重建壽昌寺從沙門自珣請也。",
    "T49n2035_043:0399a16": "雍熙元年三月。日本國沙門奝(丁ㄠ切)然來",
    "T49n2035_043:0399a17": "朝。然言。其國傳襲六十四世八十五主。至應",
    "T49n2035_043:0399a18": "神天皇。始傳中國文字。至欽明天皇壬申",
    "T49n2035_043:0399a19": "歲。始傳佛教於百濟。當梁承聖初年。至用",
    "T49n2035_043:0399a20": "明立有太子名聖德。年七歲便悟佛法。於",
    "T49n2035_043:0399a21": "菩提寺講勝鬘經。感天雨華。始遣使入中",
    "T49n2035_043:0399a22": "國求法華經。當隋開皇中也。至孝德立。白",
    "T49n2035_043:0399a23": "雉四年遣僧道照入中國從奘法師傳法。",
    "T49n2035_043:0399a24": "當唐永徽四年也。次足姬立。令僧智通入",
    "T49n2035_043:0399a25": "中國求大乘法。當顯慶三年也。次文武立。",
    "T49n2035_043:0399a26": "寶龜二年令僧玄昉入中國求法。當開元",
    "T49n2035_043:0399a27": "四年也。次孝明立。天平勝寶四年遣使入",
    "T49n2035_043:0399a28": "中國求內外教典。當天寶中也。次元武立。",
    "T49n2035_043:0399a29": "遣僧空海入中國傳智者教。當元和年中",
    "T49n2035_043:0399b01": "也(貞元元和間。有日本最澄。受荊溪一宗疏記以歸。當以此為傳教之始可也。而奝然乃言空海傳教。而不",
    "T49n2035_043:0399b02": "及最澄何耶。唐書亦言空海肆業中國二十年。然吾宗未見空海傳教之迹。今據釋門正統云。空海入中國學密",
    "T49n2035_043:0399b03": "教於不空弟子慧果。始知奝然言學智者教者誤也)次文德立。令僧常曉",
    "T49n2035_043:0399b04": "入中國求釋迦密教。當大中年也。上聞其",
    "T49n2035_043:0399b05": "王一姓傳繼臣下皆世官。謂宰臣曰。島夷君",
    "T49n2035_043:0399b06": "臣乃能世祚永久若是。奝然求謁五臺及回",
    "T49n2035_043:0399b07": "京師。乞賜印本大藏經詔有司給與之",
    "T49n2035_043:0399b08": "案唐書。日本漢倭人也。去京師萬四千",
    "T49n2035_043:0399b09": "里。直新羅東南在海中島。左右小島五",
    "T49n2035_043:0399b10": "十餘。皆自名國而臣附之。其俗多女少",
    "T49n2035_043:0399b11": "男。有文字尚浮圖。其王姓阿每氏。初主",
    "T49n2035_043:0399b12": "號天御中主彥歛。五十二世皆以尊為",
    "T49n2035_043:0399b13": "號。居竺紫城。彥子神武立。更以天皇為",
    "T49n2035_043:0399b14": "號。徙治大和州。又十六世至應神。又十",
    "T49n2035_043:0399b15": "四世至欽明。又二世至用明。當隋開皇",
    "T49n2035_043:0399b16": "末。始與中國通。又四世至皇極。當正觀",
    "T49n2035_043:0399b17": "五年。遣使入朝。極子孝德立。始改元白",
    "T49n2035_043:0399b18": "雉獻武魄大如斗馬腦若五升器。又二",
    "T49n2035_043:0399b19": "世至天智。遣使與蝦蛦人偕朝。又二世",
    "T49n2035_043:0399b20": "號總持。遣使賀平高麗。當咸亨元年",
    "T49n2035_043:0399b21": "也。至是始改號日本。言其國在東近日",
    "T49n2035_043:0399b22": "所出也。長安元年持子文武立。改元大",
    "T49n2035_043:0399b23": "寶。遣使粟田貢方物。武后授司膳卿還",
    "T49n2035_043:0399b24": "國。又二世聖武立。改元白龜。開元初粟",
    "T49n2035_043:0399b25": "田復來朝。請從諸儒授經。詔四門助教",
    "T49n2035_043:0399b26": "趙玄默即鴻臚寺為師。悉賞物貿書歸。",
    "T49n2035_043:0399b27": "聖武女孝明立。改元天平勝寶。四世元武",
    "T49n2035_043:0399b28": "立。當貞元末年。遣使者朝期學者橘免",
    "T49n2035_043:0399b29": "勢浮圖空海。留肆業二十年。乃還。又五世",
    "T49n2035_043:0399c01": "文德立。又三世光孝立。當光啟元年也",
    "T49n2035_043:0399c02": "(唐祖景帝諱虎。如龍虎虎丘虎魄。並出以武家)。",
    "T49n2035_043:0399c03": "勅造羅漢像五百十六身。奉安天台壽昌寺。",
    "T49n2035_043:0399c04": "二年上覽新譯經。謂宰臣曰。天息災等妙",
    "T49n2035_043:0399c05": "得翻譯之體。乃詔天息災除朝散大夫試",
    "T49n2035_043:0399c06": "光祿卿。法天施護並除朝奉大夫試鴻臚",
    "T49n2035_043:0399c07": "卿。法天改名法賢。並月給酥酪錢有差。新",
    "T49n2035_043:0399c08": "譯經論並刊板印行。天息災等言。聞陝西諸",
    "T49n2035_043:0399c09": "路頗有道俗收藏梵經。乞下尋訪以資翻",
    "T49n2035_043:0399c10": "譯。詔從之(漢書注。郊廟行禮。九賓鴻聲而臚傳之也)。",
    "T49n2035_043:0399c11": "述曰。自古人君重沙門之德者。必尊其",
    "T49n2035_043:0399c12": "位異其稱。曰僧錄僧統法師國師。入對",
    "T49n2035_043:0399c13": "不稱臣。登殿賜高座。如是為得其宜。",
    "T49n2035_043:0399c14": "至若封官加爵稱卿稱公。混濫朝端輕",
    "T49n2035_043:0399c15": "招物論。上失尊僧之禮。下貽失節之譏。",
    "T49n2035_043:0399c16": "釋氏清風幾於不競彼徵君處士不事",
    "T49n2035_043:0399c17": "王侯者。吾輩寧無愧乎。若不空開府於",
    "T49n2035_043:0399c18": "唐朝息災光祿於吾宋。皆由翻譯功高",
    "T49n2035_043:0399c19": "特承天澤。蓋將答主上重法之心。非所",
    "T49n2035_043:0399c20": "以為榮也。",
    "T49n2035_043:0399c21": "詔兩街供奉僧於內殿建道場。為民祈福。",
    "T49n2035_043:0399c22": "歲以為常○詔西天僧有精通梵語可助",
    "T49n2035_043:0399c23": "翻譯者。悉館於傳法院○詔嶺南粵俗殺",
    "T49n2035_043:0399c24": "人祭鬼。僧置妻孥。所在長吏誡厲以順",
    "T49n2035_043:0399c25": "正教(東都事略)。",
    "T49n2035_043:0399c26": "述曰。磐少時客南海。見鄉落僧居畜妻",
    "T49n2035_043:0399c27": "養子。皆能執鈸鼓從事於赴請。問其度",
    "T49n2035_043:0399c28": "牒否。則曰。但於本郡給帖耳。此等皆因",
    "T49n2035_043:0399c29": "守郡者規微利。而不知慁瀆三寶之",
    "T49n2035_043:0400a01": "為過也。今此詔旨專戒長吏。可謂得護",
    "T49n2035_043:0400a02": "法之心焉。嘗聞蜀僧在鄉多畜妻子。平",
    "T49n2035_043:0400a03": "時習熟公私不以為非。今之西蜀遊學東",
    "T49n2035_043:0400a04": "南者。真成出家之士也。",
    "T49n2035_043:0400a05": "三年。詔天下係帳童行並與剃度。自今後讀",
    "T49n2035_043:0400a06": "經及三百紙。所業精熟者。方許係帳○詔",
    "T49n2035_043:0400a07": "以御製三藏聖教序賜天息災等。令冠新",
    "T49n2035_043:0400a08": "譯經首。",
    "T49n2035_043:0400a09": "四年。勅內侍送寶冠瓔珞袈裟往峨眉普",
    "T49n2035_043:0400a10": "賢寺。是日眾見普賢大士乘紫雲行空中。",
    "T49n2035_043:0400a11": "久之方沒○十一月四日。螺溪羲寂法師示",
    "T49n2035_043:0400a12": "寂。",
    "T49n2035_043:0400a13": "端拱元年。翰林通慧大師贊寧上表進高僧",
    "T49n2035_043:0400a14": "傳三十卷。璽書褒美(璽音徙天子玉印)令遍入大藏。",
    "T49n2035_043:0400a15": "勅住京師天壽寺。僧傳之作始於梁嘉祥惠",
    "T49n2035_043:0400a16": "皎為高僧傳十四卷。起漢明終梁武天監",
    "T49n2035_043:0400a17": "十八年。唐西明道宣作續高僧傳三十卷起",
    "T49n2035_043:0400a18": "梁天監訖唐正觀十九年。今宋傳起唐正",
    "T49n2035_043:0400a19": "觀至宋端拱元年。依梁唐二傳分十科。一",
    "T49n2035_043:0400a20": "譯經。二解義。三禪定。四戒律。五護法。六感",
    "T49n2035_043:0400a21": "通。七遺身。八讀誦。九興福。十雜學(王禹稱有詩。贈寧",
    "T49n2035_043:0400a22": "僧統云。支公兼有董狐才。史傳修成乙夜開)。",
    "T49n2035_043:0400a23": "述曰。洪覺範謂宣律師作僧史。文辭非所",
    "T49n2035_043:0400a24": "長。作禪者傳。如戶昏案檢。寧僧統雖博",
    "T49n2035_043:0400a25": "學。然其識暗聚眾碣為傳。非一體。覺範",
    "T49n2035_043:0400a26": "之論何其至耶。昔魯直見僧傳文鄙義淺",
    "T49n2035_043:0400a27": "欲刪修之。而不果。惜哉。如有用我者。",
    "T49n2035_043:0400a28": "吾其能成魯直志乎。",
    "T49n2035_043:0400a29": "兩街僧錄可朝等。請箋釋御製佛乘文集。詔",
    "T49n2035_043:0400b01": "許之○日本國法濟大師奝然。遣弟子嘉因",
    "T49n2035_043:0400b02": "祈乾來朝○十月二十一日。寶雲通法師示",
    "T49n2035_043:0400b03": "寂。",
    "T49n2035_043:0400b04": "二年。開寶寺建寶塔成。八隅十一層。三十",
    "T49n2035_043:0400b05": "六丈。上安千佛萬菩薩。塔下作天宮奉安",
    "T49n2035_043:0400b06": "阿育王佛舍利塔。皆杭州塔工喻浩所造。凡",
    "T49n2035_043:0400b07": "八年而畢。賜名福勝塔院。安舍利日。上肩",
    "T49n2035_043:0400b08": "輿微行。自手奉藏。有白光起小塔一角。大",
    "T49n2035_043:0400b09": "塔放光洞照天地。士庶焚香獻供者盈路。",
    "T49n2035_043:0400b10": "內侍數十人求出家掃塔。上謂近臣曰。我",
    "T49n2035_043:0400b11": "宿世曾親佛座。但未通宿命耳。詔直學士",
    "T49n2035_043:0400b12": "院朱昂撰塔銘。謂曰。儒人多薄佛。向中竺",
    "T49n2035_043:0400b13": "僧法遇乞為本國佛金剛座立碑(即菩提樹下金剛土臺也)",
    "T49n2035_043:0400b14": "學士蘇易簡為之指佛為夷人。朕惡其不",
    "T49n2035_043:0400b15": "遜。遂別命製之。卿宜體此意。",
    "T49n2035_043:0400b16": "述曰。人無通識不足以知佛。故韓愈夷",
    "T49n2035_043:0400b17": "其佛。歐陽修亦夷其佛。太宗以蘇易簡指",
    "T49n2035_043:0400b18": "佛為夷而惡之。自古人君莫如太宗之",
    "T49n2035_043:0400b19": "有通識也。佛聖人也。五天中土也。此方",
    "T49n2035_043:0400b20": "即五天之東境也。今稱中國者。此方自稱",
    "T49n2035_043:0400b21": "尊也。稱四夷者。且約此方四境之外論",
    "T49n2035_043:0400b22": "之也。儒家乏通識。即目睫以言之。故多",
    "T49n2035_043:0400b23": "失言。若蘇黃諸公則知之。復能言之也。",
    "T49n2035_043:0400b24": "勅內侍謝保意領將作匠。賜黃金三百兩。",
    "T49n2035_043:0400b25": "往峨眉飾普賢像。再修寺宇。并賜御製文",
    "T49n2035_043:0400b26": "集令直院徐鉉撰記。淳化元年。詔參政蘇",
    "T49n2035_043:0400b27": "易簡撰三教聖賢錄。乞通慧贊寧太一宮道",
    "T49n2035_043:0400b28": "士韓德純分領其事。寧撰鷲嶺聖賢錄五十",
    "T49n2035_043:0400b29": "卷以進。勅充左街講經首座○通利軍(後廢隷真",
    "T49n2035_043:0400c01": "定府)建城掘地。於古寺基得巨石佛十軀。詔",
    "T49n2035_043:0400c02": "建淳化寺以奉其像○詔漣水軍沙門道堅",
    "T49n2035_043:0400c03": "赴闕。召見賜偈。堅姓婁。神異不測。知人休",
    "T49n2035_043:0400c04": "咎。時潤州有沙門號四世界。佯狂市廛說",
    "T49n2035_043:0400c05": "禍福立應。潤商人欲往漣水。四世界曰。彼",
    "T49n2035_043:0400c06": "有婁道者。是蹈寶華佛化身。汝如見之必",
    "T49n2035_043:0400c07": "獲厚利。商至漣水見而拜之。師曰。四世界",
    "T49n2035_043:0400c08": "教汝來耶。汝不識日光菩薩。見我何為。商",
    "T49n2035_043:0400c09": "退果得利異常時。歸訪四世界不復見",
    "T49n2035_043:0400c10": "矣○詔赤脚道者入見。上曰。南方禪律如",
    "T49n2035_043:0400c11": "何化物。對曰。究之一理。上起遶龍床一匝",
    "T49n2035_043:0400c12": "云。是禪是律。對曰。究之一理。上說○高麗",
    "T49n2035_043:0400c13": "國王治遣使。乞賜大藏經并御製佛乘文",
    "T49n2035_043:0400c14": "集。詔給之。",
    "T49n2035_043:0400c15": "二年。太原沙門重達自西天還。往反十年。",
    "T49n2035_043:0400c16": "進佛舍利貝葉梵經。賜紫服住西京廣愛",
    "T49n2035_043:0400c17": "寺○勅翰林贊寧充史館編修○中天竺那",
    "T49n2035_043:0400c18": "爛陀寺沙門補陀吃多來朝。進佛舍利梵經。",
    "T49n2035_043:0400c19": "賜紫服○杭州西湖昭慶寺沙門省常。刺血",
    "T49n2035_043:0400c20": "書華嚴淨行品。結社修西方淨業。宰相王",
    "T49n2035_043:0400c21": "旦為之首參政蘇易簡百三十二人。一時士",
    "T49n2035_043:0400c22": "夫皆稱淨行社弟子。比丘預者千眾人。謂廬",
    "T49n2035_043:0400c23": "山蓮社莫如此日之盛○申公呂蒙正微時",
    "T49n2035_043:0400c24": "窶甚(窶郡羽反貧也)常干謁人。有僧憐之給其食。",
    "T49n2035_043:0400c25": "彌月又罄。乃令就居房廊隨眾粥飯。遂得",
    "T49n2035_043:0400c26": "安心讀書。是年獲薦。僧復備裝遣之。竟魁",
    "T49n2035_043:0400c27": "多士。後十年執政郊祀。奉給皆不請。上間",
    "T49n2035_043:0400c28": "其故對以私恩未報。上歎曰。僧中有若人",
    "T49n2035_043:0400c29": "耶。乃牒西京令寺僧取奉資修寺以為",
    "T49n2035_043:0401a01": "報。公常晨興禮佛。祝之曰。不信三寶者願",
    "T49n2035_043:0401a02": "勿生我家。願子孫世世食祿護持佛法。公",
    "T49n2035_043:0401a03": "之子公著。猶子夷簡。並封申公。皆知敬佛。",
    "T49n2035_043:0401a04": "每於元旦出所事諸禪老書誨。拜而讀之。",
    "T49n2035_043:0401a05": "蒙正居政府日。焚疏請言法華齋。翌旦言",
    "T49n2035_043:0401a06": "至坐堂上。公將出。念當拜不當拜。言大呼",
    "T49n2035_043:0401a07": "曰。呂老子快出來。拜亦得不拜亦得。公大驚",
    "T49n2035_043:0401a08": "遽出拜之。齋畢問未來休咎。言索筆書亳",
    "T49n2035_043:0401a09": "州二字。及後罷相知亳。始悟前讖(大慧武庫)○",
    "T49n2035_043:0401a10": "南海占城國沙門淨戒。詣闕獻如意金銅",
    "T49n2035_043:0401a11": "鈴杵龍腦香。詔國忌日宰相已下詣寺觀行",
    "T49n2035_043:0401a12": "香。禁不得事腥酒。",
    "T49n2035_043:0401a13": "四年。詔西邊諸郡梵僧西來。中國僧西遊而",
    "T49n2035_043:0401a14": "還者。所持梵經並先具奏。封題進上○高麗",
    "T49n2035_043:0401a15": "國王治遣使謝賜藏經御製文集○上幸",
    "T49n2035_043:0401a16": "開寶塔院問僧。卿是何人。僧云。塔主。上曰",
    "T49n2035_043:0401a17": "朕塔云何卿作主。僧無對(雪竇代云盍聞咸如)因僧",
    "T49n2035_043:0401a18": "朝見。上曰。甚處來。對云。廬山臥雲菴。上曰。",
    "T49n2035_043:0401a19": "臥雲深處不朝天。僧無對(雪竇代云難避至能)上嘗",
    "T49n2035_043:0401a20": "夢天人云。請陛下發菩提心翌旦宣問西",
    "T49n2035_043:0401a21": "街。菩提心如何發。俱無對(雪竇代云實謂今古平聞)。",
    "T49n2035_043:0401a22": "五年。中聞國沙門吉祥進大乘祝藏經。詔",
    "T49n2035_043:0401a23": "五藏法賢等詳定。賢奏此經是于闐書體",
    "T49n2035_043:0401a24": "非是梵文。其中無請問人及聽法眾。前後六",
    "T49n2035_043:0401a25": "十五處文義不正。帝召賢諭之曰。使邪偽",
    "T49n2035_043:0401a26": "得行。非所以崇佛教也。宜焚棄此本以",
    "T49n2035_043:0401a27": "絕後惑○蜀民李順反陷成都。上遣昭宣",
    "T49n2035_043:0401a28": "使王繼恩攻破之。復命參知政事趙昌言。",
    "T49n2035_043:0401a29": "充川陝路兵馬都使。既行。時峨眉高僧茂貞",
    "T49n2035_043:0401b01": "赴召。謂上曰。昌言額絞有反相。不宜委",
    "T49n2035_043:0401b02": "以蜀事。上方悔之。及昌言至鳳翔時。寇準",
    "T49n2035_043:0401b03": "為守。密上書言。昌言有重名無子息。不",
    "T49n2035_043:0401b04": "可授以兵柄。上得疏憶茂貞言。大驚乃以",
    "T49n2035_043:0401b05": "昌言知鳳翔。而召寇準參政事。",
    "T49n2035_043:0401b06": "至道元年。中天竺沙門迦羅扇帝來朝。進佛",
    "T49n2035_043:0401b07": "頂舍利貝葉梵經○詔兩浙福建路每寺三",
    "T49n2035_043:0401b08": "百人。歲度一人。尼百人。度一人。誦經百紙",
    "T49n2035_043:0401b09": "讀經五百紙為合格○詔兩街僧錄省才",
    "T49n2035_043:0401b10": "進盂蘭盆儀。",
    "T49n2035_043:0401b11": "二年。詔以御製祕藏詮二十卷緣識五卷趙",
    "T49n2035_043:0401b12": "遙詠十卷命兩街箋注。入大藏頒行。",
    "T49n2035_043:0401b13": "藏六秀師曰。秀嘗恭覽祕藏詮等三文知",
    "T49n2035_043:0401b14": "旨。義與契經相為表裏。所謂現在佛以",
    "T49n2035_043:0401b15": "梵王帝釋身稱性而說法也。",
    "T49n2035_043:0401b16": "勅史館編修贊寧知西京教門事。",
    "T49n2035_043:0401b17": "三年九月○西天竺沙門羅護羅來朝。進貝",
    "T49n2035_043:0401b18": "葉梵經。賜紫服。",
    "T49n2035_043:0401b19": "佛祖統紀卷第四十三(終)",
    "T49n2035_043:0401b20": "○國初有天神。降于盩屋(音周質扶風屬縣)張守",
    "T49n2035_043:0401b21": "真家。自言。玉帝之輔。奉上帝命護衛宋",
    "T49n2035_043:0401b22": "朝。所言禍福皆驗守真遂為道士。至是上",
    "T49n2035_043:0401b23": "召守真入見。陳立壇設醮之法。勅於瓊",
    "T49n2035_043:0401b24": "林苑設周天大醮。遣記居舍人王龜從。",
    "T49n2035_043:0401b25": "就終南山建上清太平宮。以奉天神。上",
    "T49n2035_043:0401b26": "親征太原天神降言。宜設醮謝勝捷。踰",
    "T49n2035_043:0401b27": "旬王師秦捷。上遣使詣宮醮謝其夕降",
    "T49n2035_043:0401b28": "言曰。上帝諸天皆喜國祚延永過於有唐。",
    "T49n2035_043:0401b29": "乃詔封天神為翊聖保德真君。賜守真",
    "T49n2035_043:0401c01": "崇元大師。自是公卿士庶詣宮祈叩。必降",
    "T49n2035_043:0401c02": "語告誡(國朝會要)。",
    "T49n2035_043:0401c03": "○詔華州處士陳摶入見。不就。再遣中",
    "T49n2035_043:0401c04": "謁者(漢世稱內使為中謁者)。賜以詩曰。曾向前朝出",
    "T49n2035_043:0401c05": "白雲。後來消息杳無聞。如今若解隨徵",
    "T49n2035_043:0401c06": "召。盡把三峯乞與君。摶不得已詣闕。",
    "T49n2035_043:0401c07": "冠華陽巾羽服草屩以賓禮見(草曰屩。音□。木",
    "T49n2035_043:0401c08": "曰屐。皮曰履。麻曰鞋。有藉曰屧。悉叶反)。賜號希夷先生。令見",
    "T49n2035_043:0401c09": "壽王(真宗初封)及門而反曰。王門廝後皆將相",
    "T49n2035_043:0401c10": "之具。何必見王。由是上屬意真宗。宰相",
    "T49n2035_043:0401c11": "宋琪從容問曰。先生得玄默之道。可以",
    "T49n2035_043:0401c12": "化人乎。摶曰。山林之人無道可傳。聖上",
    "T49n2035_043:0401c13": "天日之表正君臣合德圖治之時也。",
    "T49n2035_043:0401c14": "○舒州奏貢瑞石言。懷寧縣人柯萼逢",
    "T49n2035_043:0401c15": "異僧。令往萬歲山取寶僧以杖指古松",
    "T49n2035_043:0401c16": "萼掘之得黝石(於紏反青黑色)上刻梁誌公記",
    "T49n2035_043:0401c17": "云。吾觀四五朝後次丙子年趙號太平",
    "T49n2035_043:0401c18": "二十一帝。社稷永安。僧忽不見。上覽石",
    "T49n2035_043:0401c19": "敬歎不已。忽一日誌公降禁中。上親聞",
    "T49n2035_043:0401c20": "訓語乃遣使詣鐘山奉齋。其文略曰。至",
    "T49n2035_043:0401c21": "真臨格。寶訓躬聞。審基緒之由來。積慶",
    "T49n2035_043:0401c22": "靈之永久。乃詔賜號道林真覺菩薩。公私",
    "T49n2035_043:0401c23": "不得指斥其名。因號寶公。",
    "T49n2035_043:0401c24": "讚曰。當　太宗朝兩獲瑞石。皆稱趙",
    "T49n2035_043:0401c25": "二十一帝。嘉州之貢猶可以言人為",
    "T49n2035_043:0401c26": "之。至於舒州之獻誌公所記異僧親指。",
    "T49n2035_043:0401c27": "非可言人為也。及誌公降禁中聞寶",
    "T49n2035_043:0401c28": "訓。遣使鐘山奉齋致謝。非聖天子有",
    "T49n2035_043:0401c29": "所誠感曷至於是。"
}