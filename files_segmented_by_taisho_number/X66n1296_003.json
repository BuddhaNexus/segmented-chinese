{
    "X66n1296_003:0018c01": "宗門拈古彚集卷第三",
    "X66n1296_003:0018c02": "古杭白巖嗣祖沙門　淨符　彚集",
    "X66n1296_003:0018c03": "△應化聖賢(西天)",
    "X66n1296_003:0018c04": "文殊菩薩一日令善財採藥曰。是藥者採將來。善財",
    "X66n1296_003:0018c05": "徧觀大地無不是藥。却來白云。無有不是藥者。殊曰",
    "X66n1296_003:0018c06": "是藥者採將來。善財遂於地上拈一莖草度與文殊。",
    "X66n1296_003:0018c07": "殊接得示眾曰。此藥亦能殺人亦能活人。",
    "X66n1296_003:0018c08": "五祖戒出善財語云。慙媿。",
    "X66n1296_003:0018c09": "首山念云。文殊大以掩耳偷鈴。",
    "X66n1296_003:0018c10": "瑯瑘覺云。文殊可謂誠實之言。要且額頭汗出。口",
    "X66n1296_003:0018c11": "裏膠生。",
    "X66n1296_003:0018c12": "溈山喆云。解用不須霜刃劒。延齡何必九還丹。",
    "X66n1296_003:0018c13": "天童華云。大小文殊被善財換却眼睛。",
    "X66n1296_003:0018c14": "烏石道云。盡道善財能採不能用。文殊能用不能",
    "X66n1296_003:0018c15": "採。殊不知者兩個漢。天共白雲曉。水和明月流。",
    "X66n1296_003:0018c16": "象田現豎如意云。象田者一莖草。亦能殺人亦能",
    "X66n1296_003:0018c17": "活人。脫或遇著個四大忘我百骸調適的到來。且",
    "X66n1296_003:0018c18": "道殺即是活即是。乃放下如意云。文殊祇欠者一",
    "X66n1296_003:0018c19": "著。",
    "X66n1296_003:0018c20": "崇先奇云。大小文殊善財互相熱瞞。不顧旁觀者",
    "X66n1296_003:0018c21": "哂。",
    "X66n1296_003:0018c22": "文殊因菴提遮女問。明知生是不生之理。為甚麼却",
    "X66n1296_003:0018c23": "被生死之所流轉。殊曰其力未充。",
    "X66n1296_003:0018c24": "羅漢機云。有者道與麼答話替菴提遮女添上一",
    "X66n1296_003:0019a01": "重枷鏁。與麼見解。夢見文殊也未。又有道文殊稱",
    "X66n1296_003:0019a02": "大智被語言轉。親言出親口。殊不知七佛之師等",
    "X66n1296_003:0019a03": "閒出一語。如金剛王寶劍。你纔擬議。早是血濺梵",
    "X66n1296_003:0019a04": "天了也。雖然。今日却被機上座捉敗。還有知他下",
    "X66n1296_003:0019a05": "落者麼。請別出一隻手。",
    "X66n1296_003:0019a06": "善財童子參德雲比丘。於妙高峰頂四維上下徧觀",
    "X66n1296_003:0019a07": "求覓不可得。經七日後乃見比丘於別峰徐步經行。",
    "X66n1296_003:0019a08": "始得相見。",
    "X66n1296_003:0019a09": "鳳日玥云。徧觀求覓竟不可見。有般漢道無見是",
    "X66n1296_003:0019a10": "真見。又有道法身無相更要見個甚麼。恁麼解會。",
    "X66n1296_003:0019a11": "三生六十劫也未夢見衲僧汗臭氣在。然則畢竟",
    "X66n1296_003:0019a12": "意旨如何。以拂子擊案一下云。是處是慈氏。無門",
    "X66n1296_003:0019a13": "無善財。",
    "X66n1296_003:0019a14": "無邊身菩薩將竹杖量世尊頂。丈六了又丈六。量到",
    "X66n1296_003:0019a15": "梵天不見其頂。乃擿下竹杖合掌說偈曰。虗空無有",
    "X66n1296_003:0019a16": "邊。佛功德亦然。若有能量者。窮劫不可盡。",
    "X66n1296_003:0019a17": "白巖符云。無見頂相莫說一無邊身。設使百千萬",
    "X66n1296_003:0019a18": "億無邊身盡其神力窮未來劫亦量不盡。雖然。乃",
    "X66n1296_003:0019a19": "抬眸云。白巖者裏不消一覷。",
    "X66n1296_003:0019a20": "維摩居士示疾毗耶離城。因三十二菩薩問疾各說",
    "X66n1296_003:0019a21": "不二法門。至文殊曰。我於一切法無言無說。無示無",
    "X66n1296_003:0019a22": "識。離諸問答。是為菩薩入不二法門。於是文殊却問",
    "X66n1296_003:0019a23": "維摩曰。我等各自說已。云何是仁者所說不二法門。",
    "X66n1296_003:0019a24": "維摩默然。文殊讚曰。乃至無有語言文字。是菩薩真",
    "X66n1296_003:0019b01": "入不二法門。",
    "X66n1296_003:0019b02": "保福展云。維摩一默未出化門。又云。大小維摩被",
    "X66n1296_003:0019b03": "文殊一坐。直至如今起不得。報恩秀云。要起有甚",
    "X66n1296_003:0019b04": "麼難。便掌。",
    "X66n1296_003:0019b05": "雪竇顯但舉文殊語畢云。維摩道甚麼。良久云。勘",
    "X66n1296_003:0019b06": "破了也。",
    "X66n1296_003:0019b07": "瑯瑘覺云。文殊與麼讚善。也是杓卜聽虗聲。維摩",
    "X66n1296_003:0019b08": "默然。汝等諸人不得鑽龜打瓦。",
    "X66n1296_003:0019b09": "大溈智徵云。不二法門是默然不是默然。若是默",
    "X66n1296_003:0019b10": "然。文殊則為剩語。不是默然。維摩一場虗設。畢竟",
    "X66n1296_003:0019b11": "如何。具眼者辨。",
    "X66n1296_003:0019b12": "昭覺勤云。者一轉語。叢林話會不少。有道默然。有",
    "X66n1296_003:0019b13": "道良久。有道據坐。有道不對。要且摸索不著。直得",
    "X66n1296_003:0019b14": "其聲如雷普震羣動。自古及今前聖後聖所說法",
    "X66n1296_003:0019b15": "門。只向維摩片時之間一時顯現。且道正當恁麼",
    "X66n1296_003:0019b16": "時。作個甚麼苟當始得與維摩相見。",
    "X66n1296_003:0019b17": "天寶樞云。盡大地人性命被者維摩橫拖倒拽。天",
    "X66n1296_003:0019b18": "寶即不然。如何是不二法門。劈脊便棒。",
    "X66n1296_003:0019b19": "報恩秀云。橫身為眾。不免禍出私門。那堪文殊點",
    "X66n1296_003:0019b20": "破。已露瑕玼。直饒天童道現居俗塵而無俗氣。也",
    "X66n1296_003:0019b21": "是掩鼻偷香。",
    "X66n1296_003:0019b22": "博山來云。明修棧道暗度陳倉。若以語默商量。何",
    "X66n1296_003:0019b23": "異鉢盂安足。二大士雖則傳脂付粉水洩不通。以",
    "X66n1296_003:0019b24": "不二法門較之尚晚在。",
    "X66n1296_003:0019c01": "磬山修云。諸方商量都只在語默上摸索。有甚交",
    "X66n1296_003:0019c02": "涉。你若向眾菩薩未啟口處識得根源。方知說的",
    "X66n1296_003:0019c03": "即是默的。默的即是說的。眾菩薩未甞說一字。老",
    "X66n1296_003:0019c04": "維摩其聲如雷。還會麼。龍象蹴蹋非驢所堪。",
    "X66n1296_003:0019c05": "瀛山誾云。維摩不二法門。文殊盡其神力捶擊不",
    "X66n1296_003:0019c06": "開。爭奈保福猶嫌未出化門。為甚如此。大抵祖關",
    "X66n1296_003:0019c07": "無嶮易。由來玄路有高低。",
    "X66n1296_003:0019c08": "鳳日玥云。金粟如來被者多口阿師一靠靠倒。至",
    "X66n1296_003:0019c09": "今起不得。當時若是山僧。見道如何是仁者所說",
    "X66n1296_003:0019c10": "不二法門。便與劈頭一棒。七佛之師到者裏也只",
    "X66n1296_003:0019c11": "得退身三步。亦且免後人向默然處躲跟。",
    "X66n1296_003:0019c12": "清化嶾云。文殊揚聲止響。維摩平地喫交。二俱好",
    "X66n1296_003:0019c13": "笑。若論不二法門。更須喫棒始得。",
    "X66n1296_003:0019c14": "白巖符云。文殊維摩各見一邊。未免互相鈍置。要",
    "X66n1296_003:0019c15": "顯不二法門。三生六十劫。時有僧問。畢竟如何是",
    "X66n1296_003:0019c16": "不二法門。符曰。山僧今日牙痛。不能為汝說得。且",
    "X66n1296_003:0019c17": "待明日來。",
    "X66n1296_003:0019c18": "崇先奇云。文殊維摩互相熱瞞。帶累三十二菩薩",
    "X66n1296_003:0019c19": "口挂壁上。若是不二法門。俱未夢見。",
    "X66n1296_003:0019c20": "普明燁云。維摩洗脚抱橋。文殊葛藤徧地。總是落",
    "X66n1296_003:0019c21": "二落三。與不二法門絕無交涉。諸禪德。且道如何",
    "X66n1296_003:0019c22": "是不二法門。逢人切莫錯舉。",
    "X66n1296_003:0019c23": "天目灝云。潦倒維摩若不得文殊幾乎病殺。",
    "X66n1296_003:0019c24": "維摩因須菩提持鉢至。乃滿盛香飯謂之曰。汝能於",
    "X66n1296_003:0020a01": "食等於法亦等。汝能謗於佛毀於法。不入眾數亦不",
    "X66n1296_003:0020a02": "得滅度。其施汝者不名福田。供養汝者墮三惡道。汝",
    "X66n1296_003:0020a03": "能如是乃可取食。須菩提茫然不知所答。置缽欲走。",
    "X66n1296_003:0020a04": "道場辯云。當時若有個倒拈蝎尾逆捋虎鬚擺手",
    "X66n1296_003:0020a05": "出荊棘林底漢。纔見他恁麼道。但云。賢賢易色。事",
    "X66n1296_003:0020a06": "父母能竭其力。事君能致其身。與朋友交言而有",
    "X66n1296_003:0020a07": "信。直饒淨名老人也須倒退三千里。",
    "X66n1296_003:0020a08": "天童忞云。道場雖善就下平高裁長補短。怎奈出",
    "X66n1296_003:0020a09": "爾反爾。一似鞏縣茶瓶。不如當時輕輕向道。將謂",
    "X66n1296_003:0020a10": "汝是個俗漢。管取淨名一坐不起。香飯滿鉢持歸。",
    "X66n1296_003:0020a11": "寶峰清云。義出豐年。還他維摩居士。其奈須菩提",
    "X66n1296_003:0020a12": "貪觀天上失却手橈。致令食到口邊被人奪却。今",
    "X66n1296_003:0020a13": "日眾中莫有與須菩提出氣者麼。請下一轉語看。",
    "X66n1296_003:0020a14": "廣胤標云。揜馳說之口奪紛爭之辨莫之。敢逆者",
    "X66n1296_003:0020a15": "貴乎明斷。尊者當時何不取一摶食。待伊(云云)。直",
    "X66n1296_003:0020a16": "下塞却渠口。免得者漢向葛藤窩裏著倒。雖然。於",
    "X66n1296_003:0020a17": "今看來亦似冷地輸他先一著。分明笑倒老空生。",
    "X66n1296_003:0020a18": "殃崛摩羅尊者因持鉢至一長者門。正值其家婦人",
    "X66n1296_003:0020a19": "產難。長者曰。瞿曇弟子。汝為至聖。當有何法能免產",
    "X66n1296_003:0020a20": "難。殃崛曰。我乍入道未知此法。待我回問世尊却來",
    "X66n1296_003:0020a21": "相報。及返具事白佛。佛告殃崛。汝速去報言。我從賢",
    "X66n1296_003:0020a22": "聖劫來未曾殺生。殃崛奉佛語疾往告之。其婦得聞。",
    "X66n1296_003:0020a23": "當時分娩。",
    "X66n1296_003:0020a24": "天童忞云。世尊移花兼蜨贈。殃崛擔泉帶月歸。產",
    "X66n1296_003:0020b01": "婦雲在嶺頭閒。不徹長者水流澗底太忙生。案內",
    "X66n1296_003:0020b02": "有犯四人。一一為諸人依律發放了也。且道生下",
    "X66n1296_003:0020b03": "的孩兒作麼生理論。分付沒眼村翁。一任鑽龜打",
    "X66n1296_003:0020b04": "瓦。",
    "X66n1296_003:0020b05": "通玄奇云。長者此問。險事罕聞。殃崛不知辭勞。不",
    "X66n1296_003:0020b06": "得瞿曇與麼道未必靈驗。婦聞免難。賺殺幾多人。",
    "X66n1296_003:0020b07": "百丈泐云。長者弄巧成拙。世尊相席打令。殃崛刺",
    "X66n1296_003:0020b08": "腦入膠盆。盡道女子當時得免產難。誰知至今母",
    "X66n1296_003:0020b09": "子尚未分娩。莫有救得者麼。眾無語。乃拈棒一齊",
    "X66n1296_003:0020b10": "趁出。",
    "X66n1296_003:0020b11": "檀度依云。世尊因風吹火。尊者曲順人情。其婦得",
    "X66n1296_003:0020b12": "產。多少人到者裏分疎不下。噫。物類之起必有所",
    "X66n1296_003:0020b13": "始。榮辱之來必象其德。所由來尚矣。",
    "X66n1296_003:0020b14": "廣教玉云。殃崛持鉢到長者門。掬水月在手。弄花",
    "X66n1296_003:0020b15": "香滿衣。適值其家婦人產難險。瞿曇弟子汝為至",
    "X66n1296_003:0020b16": "聖當有何法能免產難。事因叮囑起。我乍入道未",
    "X66n1296_003:0020b17": "知此法待我回問世尊却來相報。切忌話墮。及返",
    "X66n1296_003:0020b18": "具事白佛。大似詐明頭。汝速去報言我從賢聖劫",
    "X66n1296_003:0020b19": "來未曾殺生。面赤不如語直。殃崛持佛語疾往告",
    "X66n1296_003:0020b20": "之。不妨軟頑。其婦得聞當時分娩。且信一半。者則",
    "X66n1296_003:0020b21": "公案諸方盡在背後引領顢頇一生。廣教今日將",
    "X66n1296_003:0020b22": "古人肝膈盡情揭露了也。然尚有一處誵訛未經",
    "X66n1296_003:0020b23": "點出。且道是那一處。送語傳言只大都。上他機境",
    "X66n1296_003:0020b24": "便塗糊。同時繡出鴛鴦譜。信彩拈來是也無。",
    "X66n1296_003:0020c01": "天親菩薩從彌勒內院而下。無著問。經稱人間四百",
    "X66n1296_003:0020c02": "年彼天為一晝夜。彌勒於一時中成就五百億天子",
    "X66n1296_003:0020c03": "證無生法忍。未審說什麼法。天親曰。祇說者個法。",
    "X66n1296_003:0020c04": "薦福懷云。彌勒已是錯說。天親已是錯傳。山僧今",
    "X66n1296_003:0020c05": "日將錯就錯。與你諸人註破。良久云。諦聽諦聽。又",
    "X66n1296_003:0020c06": "良久云。向下文長。付在來日。",
    "X66n1296_003:0020c07": "雲門澄云。天親者漢錯下名言。若是彌勒說底法。",
    "X66n1296_003:0020c08": "直得摩竭提國更須掩室。毗耶離城猶當杜口。為",
    "X66n1296_003:0020c09": "甚麼聻。不見道萬籟有心聞不得。孤崖無耳謾知",
    "X66n1296_003:0020c10": "音。",
    "X66n1296_003:0020c11": "靈巖儲云。將錯就錯則不無薦福。若是者個法。元",
    "X66n1296_003:0020c12": "字脚也不曾動著。更說什麼向下文長。乃豎拄杖",
    "X66n1296_003:0020c13": "云。看看。木上座將百億四天下。百億須彌山。百億",
    "X66n1296_003:0020c14": "香水海。百億器世界中間。所有日月星辰森羅萬",
    "X66n1296_003:0020c15": "象。菩薩聲聞人天修羅地獄畜生。有情無情四足",
    "X66n1296_003:0020c16": "多足。總鎔作一卷無畏普光明經。為汝諸人晝夜",
    "X66n1296_003:0020c17": "說熾然說無間歇。眾中還有證無生法忍者麼。有",
    "X66n1296_003:0020c18": "則出來喫棒。",
    "X66n1296_003:0020c19": "崇先奇云。彌勒也不錯說。天親也不錯傳。臯亭今",
    "X66n1296_003:0020c20": "日與你重舉。只是不得錯會。良久云。止止不須說。",
    "X66n1296_003:0020c21": "我法妙難思。",
    "X66n1296_003:0020c22": "舍利弗尊者問須菩提。夢中說六波羅密。與覺時是",
    "X66n1296_003:0020c23": "同是異。提曰此義深遠吾不能說。會中有彌勒大士。",
    "X66n1296_003:0020c24": "汝往彼問。舍利弗乃問彌勒。彌勒曰。誰名彌勒。誰是",
    "X66n1296_003:0021a01": "彌勒。",
    "X66n1296_003:0021a02": "雪竇顯云。當時若不放過。隨後與一拶。誰名彌勒",
    "X66n1296_003:0021a03": "誰是彌勒者。便見冰消瓦解。",
    "X66n1296_003:0021a04": "昭覺勤云。夢中說六波羅密與覺時是同是異。低",
    "X66n1296_003:0021a05": "聲低聲。此義幽深吾不能說。爛泥裏有刺。會中有",
    "X66n1296_003:0021a06": "彌勒大士可往問之。推過別人又爭得。舍利弗問",
    "X66n1296_003:0021a07": "彌勒。將錯就錯。誰名彌勒誰是彌勒。者面皮厚三",
    "X66n1296_003:0021a08": "寸。",
    "X66n1296_003:0021a09": "古南門云。五更侵早起。更有夜行人。",
    "X66n1296_003:0021a10": "龍華體云。弁山有九十棒要打者三個漢。舍利弗",
    "X66n1296_003:0021a11": "不合向青天白日寐語。須菩提不合推過別人。雪",
    "X66n1296_003:0021a12": "竇不合停囚長智。或有個旁不甘底出來道。和尚",
    "X66n1296_003:0021a13": "棒教誰喫。也許伊具一隻眼。",
    "X66n1296_003:0021a14": "舍利弗因入城遙見月上女出城。舍利弗心中思惟。",
    "X66n1296_003:0021a15": "此姊見佛。不知曾得忍否。近前便問什麼處去。女曰",
    "X66n1296_003:0021a16": "如舍利弗與麼去。弗曰。我纔入城爾當出城。云何言",
    "X66n1296_003:0021a17": "如我與麼去。女曰諸佛弟子當依何住。弗曰諸佛弟",
    "X66n1296_003:0021a18": "子依大涅槃而住。女曰。諸佛弟子既依大涅槃而住。",
    "X66n1296_003:0021a19": "而我亦如舍利弗與麼去。",
    "X66n1296_003:0021a20": "溈山哲云。一人入城一人出城。何言如舍利弗與",
    "X66n1296_003:0021a21": "麼去。若人知得此二人去處。十二時中動轉施為",
    "X66n1296_003:0021a22": "無非住諸佛大涅槃。若也未知。業識茫茫。無本可",
    "X66n1296_003:0021a23": "據。",
    "X66n1296_003:0021a24": "東禪觀云。舍利弗依大涅槃而住。坐在解脫深坑。",
    "X66n1296_003:0021b01": "月上女如舍利弗與麼去。也是隨邪逐惡。",
    "X66n1296_003:0021b02": "昭覺勤云。住無所住。行無所行。見無所見。用無所",
    "X66n1296_003:0021b03": "用。各人脚跟下廓同太虗。如十日並照。觸處光輝。",
    "X66n1296_003:0021b04": "苟知恁麼。則與月上女同證無生得不退轉。隨去",
    "X66n1296_003:0021b05": "來住無不皆在大解脫中。三世諸佛鼻孔一時穿",
    "X66n1296_003:0021b06": "却。說什麼如舍利弗與麼去。",
    "X66n1296_003:0021b07": "報恩琇云。月上女見也見得到。說也說得好。然檢",
    "X66n1296_003:0021b08": "點將來。尤欠丈夫之作。纔見問什麼處去。便與劈",
    "X66n1296_003:0021b09": "面一掌。直教他兩眼流星安敢正視。",
    "X66n1296_003:0021b10": "城東有一老姥與佛同生。不欲見佛。每見佛來即便",
    "X66n1296_003:0021b11": "迴避。雖然如此。回顧東西總皆是佛。遂以手掩面。於",
    "X66n1296_003:0021b12": "十指掌中亦總是佛。",
    "X66n1296_003:0021b13": "雪竇顯云。諸上座。他雖是個老婆。宛有丈夫之作。",
    "X66n1296_003:0021b14": "既知迴避稍難。不免吞聲忍氣。如今不欲見佛即",
    "X66n1296_003:0021b15": "許你。切忌以手掩面。何故。明眼底覰著。將謂雪竇",
    "X66n1296_003:0021b16": "門下教你學老婆禪。",
    "X66n1296_003:0021b17": "福嚴容云。老姥不欲見佛。天然氣槩。東西總皆是",
    "X66n1296_003:0021b18": "佛。氣槩天然。於此見得。老姥即佛。佛即老姥。不然。",
    "X66n1296_003:0021b19": "則有寒暑兮促君壽。有鬼神兮妬君福。",
    "X66n1296_003:0021b20": "黃檗琦云。不欲見佛。風平浪靜。總皆是佛。水漲船",
    "X66n1296_003:0021b21": "高。瞿曇節文則且置。且道老姥風騷在什麼處。若",
    "X66n1296_003:0021b22": "不同牀睡。焉知被底穿。",
    "X66n1296_003:0021b23": "清化嶾云。雪竇失却一隻眼。殊不知者老婆猶帶",
    "X66n1296_003:0021b24": "脂粉氣在。見個黃面老子即便迴避。若見山河大",
    "X66n1296_003:0021c01": "地草木叢林。又向什麼處迴避。還有為雪竇出氣",
    "X66n1296_003:0021c02": "者麼。出來試道看。",
    "X66n1296_003:0021c03": "崇先奇云。城東老姥其知可及。其愚不可及。既知",
    "X66n1296_003:0021c04": "無處迴避。何故以手掩面。婦女態度一時露出。即",
    "X66n1296_003:0021c05": "今還有不欲見佛者麼。",
    "X66n1296_003:0021c06": "漏澤杲云。有底道幸自可憐生。苦苦相逼他作甚",
    "X66n1296_003:0021c07": "麼。有底道人人自己是佛。更向何處迴避。似則似。",
    "X66n1296_003:0021c08": "是則未是。山僧黨理不黨親。敢道釋迦老子被城",
    "X66n1296_003:0021c09": "東覰破。何也。掀翻海嶽求知己。撥轉乾坤見太平。",
    "X66n1296_003:0021c10": "安國聰云。婆子眼空四海旁若無人。宛有丈夫氣",
    "X66n1296_003:0021c11": "槩。是則固是。將手掩面不欲見佛。殊不知此處無",
    "X66n1296_003:0021c12": "銀三十兩。",
    "X66n1296_003:0021c13": "文峰玉云。婆子忒殺逞俊。殊不知也是日下逃影。",
    "X66n1296_003:0021c14": "廣額屠兒於涅槃會上放下屠刀。便曰我是賢劫千",
    "X66n1296_003:0021c15": "佛一數。",
    "X66n1296_003:0021c16": "東山覺云。今時叢林將為廣額是過去一佛權現",
    "X66n1296_003:0021c17": "屠兒。且喜沒交涉。又謂廣額是殺人不眨眼底漢",
    "X66n1296_003:0021c18": "颺下屠刀立便成佛。且喜沒交涉。又謂廣額放下",
    "X66n1296_003:0021c19": "屠刀曰我是千佛一數。者一佛多少分明。且喜沒",
    "X66n1296_003:0021c20": "交涉。要識廣額麼。夾路桃花風雨後。馬蹄何處避",
    "X66n1296_003:0021c21": "殘紅。",
    "X66n1296_003:0021c22": "城山洽云。者屠兒都謂有大人之作。檢點將來也",
    "X66n1296_003:0021c23": "是瞎驢趁隊。何故。不見道丈夫自有冲天志。豈向",
    "X66n1296_003:0021c24": "他人行處行。",
    "X66n1296_003:0022a01": "波羅提尊者示異見王曰。在胎為身。處世為人。在眼",
    "X66n1296_003:0022a02": "曰見。在耳曰聞。在鼻辨香。在舌談論。在手執捉。在足",
    "X66n1296_003:0022a03": "運奔。徧現俱該法界。收拾在一微塵。識者知是佛性。",
    "X66n1296_003:0022a04": "不識喚作精魂。王聞感悟。",
    "X66n1296_003:0022a05": "徑山杲云。即今問諸人。畢竟那個是佛性。那個是",
    "X66n1296_003:0022a06": "精魂。",
    "X66n1296_003:0022a07": "天寧琦云。書頭教娘勤作息。書尾教娘莫瞌睡。還",
    "X66n1296_003:0022a08": "識娘面嘴麼。玉容寂寞淚欄杆。梨花一枝春帶雨。",
    "X66n1296_003:0022a09": "松隱然云。諸方盡道異見王聞法開悟。殊不知波",
    "X66n1296_003:0022a10": "羅提尊者被王一拶。直得技窮力盡進退無門。妙",
    "X66n1296_003:0022a11": "喜盡平生力也救他不得。龍峰今日路見不平出",
    "X66n1296_003:0022a12": "一隻手去也。乃喝一喝云。適來異見王波羅提妙",
    "X66n1296_003:0022a13": "喜盡向者裏掃蹤滅跡了也。更說甚麼佛性精魂",
    "X66n1296_003:0022a14": "作用見聞。盡是陽燄空花不勞把捉。且歸家穩坐",
    "X66n1296_003:0022a15": "一句作麼生道。太平天子朝元日。五色雲車駕六",
    "X66n1296_003:0022a16": "龍。",
    "X66n1296_003:0022a17": "瀛山誾云。當時喚作佛性。尊者面皮已厚三尺。更",
    "X66n1296_003:0022a18": "說八處作用。教壞人家男女不少。雖然如是。比他",
    "X66n1296_003:0022a19": "一等弄精魂手脚猶較些子。",
    "X66n1296_003:0022a20": "能仁鑑云。便與麼會。喚作依通。己眼未開。無自由",
    "X66n1296_003:0022a21": "分。直須竿頭進步。絕後再甦始得。一為無量。無量",
    "X66n1296_003:0022a22": "為一。小中現大。大中現小。雖然。還識祖師麼。為憐",
    "X66n1296_003:0022a23": "三歲子。不惜兩莖眉。",
    "X66n1296_003:0022a24": "洞山瑩拈拂子拂一拂云。者個是佛性。將什麼喚",
    "X66n1296_003:0022b01": "作精魂。又拂一拂云。者個是精魂。將什麼喚作佛",
    "X66n1296_003:0022b02": "性。復連拂兩拂云。癡人面前不得說夢。便擿下拂",
    "X66n1296_003:0022b03": "子。",
    "X66n1296_003:0022b04": "大覺昇云。大小尊者只識得精魂。佛性未夢見在。",
    "X66n1296_003:0022b05": "今日有問佛性在什麼處。向道趙錢孫李周吳鄭",
    "X66n1296_003:0022b06": "王。",
    "X66n1296_003:0022b07": "龍華體云。且道精魂與佛性相去多少。點石化為",
    "X66n1296_003:0022b08": "金玉易。勸人除却是非難。",
    "X66n1296_003:0022b09": "勝思惟梵天謂不退轉天子曰。天子。我常於此佛國",
    "X66n1296_003:0022b10": "土。不曾見汝。天子曰。梵天。我亦不曾於此國土。不曾",
    "X66n1296_003:0022b11": "見我。",
    "X66n1296_003:0022b12": "天童悟云。者兩個漢各自分疆立界。各各不相見。",
    "X66n1296_003:0022b13": "各各自稱尊。殊不顧旁觀者醜。",
    "X66n1296_003:0022b14": "大愚鵬云。不曾見汝。不曾見我。一對無孔鐵錘。難",
    "X66n1296_003:0022b15": "為勘破。我當時若見。各與他二十拄杖。",
    "X66n1296_003:0022b16": "障蔽魔王領諸眷屬一千年隨金剛齊菩薩。覓起處",
    "X66n1296_003:0022b17": "不得。忽一日得見乃問曰。汝依何而住。我一千年覓",
    "X66n1296_003:0022b18": "汝起處不得。齊曰。我不依有住而住。不依無住而住。",
    "X66n1296_003:0022b19": "如是而住。",
    "X66n1296_003:0022b20": "法眼益云。障蔽魔王不見金剛齊即且從。只如金",
    "X66n1296_003:0022b21": "剛齊還見障蔽魔王麼。",
    "X66n1296_003:0022b22": "徑山杲云。既覓起處不得。一千年隨從的是什麼。",
    "X66n1296_003:0022b23": "我不依有住而住不依無住而住如是而住。互相",
    "X66n1296_003:0022b24": "熱瞞。法眼道障蔽魔王不見金剛齊即且從只如",
    "X66n1296_003:0022c01": "金剛齊還見障蔽魔王麼。恁麼批判也是看孔著",
    "X66n1296_003:0022c02": "楔。只今莫有知妙喜起處底麼。乃喝一喝云。寐語",
    "X66n1296_003:0022c03": "作麼。",
    "X66n1296_003:0022c04": "天寧琦云。金剛齊道我不依有住而住不依無住",
    "X66n1296_003:0022c05": "而住。一時被障蔽魔王捉敗了也。雖然。也須扶起",
    "X66n1296_003:0022c06": "金剛齊始得。",
    "X66n1296_003:0022c07": "雲門信云。金剛齊太殺漏逗。既不依有無而住。怎",
    "X66n1296_003:0022c08": "麼又被魔王覰見。",
    "X66n1296_003:0022c09": "資福侶徵云。一千年覓起處不得。為甚麼忽一日",
    "X66n1296_003:0022c10": "得見。莫是金剛齊滲漏麼。莫是魔王眼花麼。咄。",
    "X66n1296_003:0022c11": "須菩提尊者因說法次。帝釋雨花。乃問此花從天得",
    "X66n1296_003:0022c12": "耶。曰弗也。從人得耶。曰弗也。畢竟從何而得。帝釋乃",
    "X66n1296_003:0022c13": "舉手。尊者曰如是如是。",
    "X66n1296_003:0022c14": "雲門偃云。帝釋舉手處。與你四大五蘊釋迦老子",
    "X66n1296_003:0022c15": "是同是別。",
    "X66n1296_003:0022c16": "天寧琦云。澤廣藏山理能伏豹。放過須菩提尊者。",
    "X66n1296_003:0022c17": "尋常將什麼說法。也好與一拶。",
    "X66n1296_003:0022c18": "天寧慧云。帝釋舉手。尊者如是。彼此都來熱瞞。到",
    "X66n1296_003:0022c19": "天寧者裏。各與他二十拄杖。",
    "X66n1296_003:0022c20": "雲門澄云。帝釋舉手。尊者如是。未免互相瞞熱。祖",
    "X66n1296_003:0022c21": "師門下無如是事。我若作尊者。待伊舉手便與熱",
    "X66n1296_003:0022c22": "喝。要使帝釋天別有生涯。",
    "X66n1296_003:0022c23": "白巖符云。大小尊者乞兒見小利。我則不然。當時",
    "X66n1296_003:0022c24": "見帝釋舉手。便一直向他道不是不是。",
    "X66n1296_003:0023a01": "須菩提巖中宴坐。諸天雨花讚歎。尊者問。空中雨花",
    "X66n1296_003:0023a02": "讚歎。復是何人。云何讚歎。曰。我是梵天。敬重尊者善",
    "X66n1296_003:0023a03": "說般若。尊者曰。我於般若未曾說一字。汝云何讚歎。",
    "X66n1296_003:0023a04": "曰。如是。尊者無說。我乃無聞。無說無聞是真說般若。",
    "X66n1296_003:0023a05": "雪竇顯云。避喧求靜處。世未有其方。他在巖中宴",
    "X66n1296_003:0023a06": "座。也被者一隊漢塗汙。更有者老漢把不住。問空",
    "X66n1296_003:0023a07": "中雨花讚歎復是何人。早見敗闕了也。我重尊者",
    "X66n1296_003:0023a08": "善說般若。惡水驀頭潑。又云我於般若未甞說一",
    "X66n1296_003:0023a09": "字。草裏走。尊者無說我乃無聞。識甚好惡。總似者",
    "X66n1296_003:0023a10": "般底漢。何處有今日。復召云。大眾。雪竇幸是無事。",
    "X66n1296_003:0023a11": "你來者裏覓個甚麼盌。以拄杖一時趁散。",
    "X66n1296_003:0023a12": "磬山修舉雪竇話畢云。明覺老漢似個築漏洞底",
    "X66n1296_003:0023a13": "一般。空生梵天底不妨築著。自家底漏洞還曾築",
    "X66n1296_003:0023a14": "著也無。",
    "X66n1296_003:0023a15": "薦福如云。大小空生不善宴座。惹得一隊漢撒沙",
    "X66n1296_003:0023a16": "撒土當面塗汙一上。如來弟子解空何在。當時但",
    "X66n1296_003:0023a17": "兀坐不釆。梵天縱有惡水。管教無處澆潑。",
    "X66n1296_003:0023a18": "龍華宗云。須菩提老老大大。開眼著賊也不知。",
    "X66n1296_003:0023a19": "賓頭盧尊者因阿育王內宮齋三萬大阿羅漢躳自",
    "X66n1296_003:0023a20": "行香。見第一座虗位。王問其故。海意尊者曰此是賓",
    "X66n1296_003:0023a21": "頭盧位。此人近見佛來。須臾當至。言訖賓頭盧從空",
    "X66n1296_003:0023a22": "而下。王修敬已便問。承聞尊者親見佛來是否。尊者",
    "X66n1296_003:0023a23": "以手筞起眉毛。良久曰會麼。王曰不會。尊者曰。阿耨",
    "X66n1296_003:0023a24": "達池龍王曾請佛齋。吾是時亦預其數。",
    "X66n1296_003:0023b01": "大溈喆云。阿育王飯三萬阿羅漢。要且不識賓頭",
    "X66n1296_003:0023b02": "盧。當時待他筞起眉毛。便與作禮。非唯識得尊者。",
    "X66n1296_003:0023b03": "亦乃同參古佛。",
    "X66n1296_003:0023b04": "汾陽昭代王云。却勞尊者。",
    "X66n1296_003:0023b05": "雲居元代王。當時驀面便唾。",
    "X66n1296_003:0023b06": "虎丘隆云。尊者得大機顯大用。不枉親見佛來。雖",
    "X66n1296_003:0023b07": "然。賴得育王放過。若不放過。打失眉毛也。",
    "X66n1296_003:0023b08": "白巖符云。大小尊者瞞阿育王即得。若是別人則",
    "X66n1296_003:0023b09": "禍事。當時待道阿耨達池龍王曾請佛齋吾是時",
    "X66n1296_003:0023b10": "亦預其數。便好喚內侍撤去首席。看尊者作何去",
    "X66n1296_003:0023b11": "就。",
    "X66n1296_003:0023b12": "青龍操云。二尊者若不是育王。並須出國。",
    "X66n1296_003:0023b13": "樟山量云。操衲僧柄。偃閫外韜。在賓頭盧尊者得",
    "X66n1296_003:0023b14": "之矣。阿育王當時可惜放過。若不放過。待策起眉",
    "X66n1296_003:0023b15": "毛便好云。與麼則合在第二位。自却據第一位。看",
    "X66n1296_003:0023b16": "者老漢又當作何面孔。",
    "X66n1296_003:0023b17": "友可玄云。阿育王只解放行不解把住。者裏則不",
    "X66n1296_003:0023b18": "然。待道阿耨達池龍王請佛齋吾是時亦預其數。",
    "X66n1296_003:0023b19": "却喚內侍。尊者遠降辛苦。再點一碗茶來。",
    "X66n1296_003:0023b20": "贒峰竟云。尊者於三萬大阿羅漢中作第一座則",
    "X66n1296_003:0023b21": "固是。若論親見佛來則未可。何故。對大王前。不合",
    "X66n1296_003:0023b22": "指東話西。",
    "X66n1296_003:0023b24": "宗門拈古彚集卷第三"
}