{
    "T53n2122_074:0842c19": "法苑珠林卷第七十四",
    "T53n2122_074:0842c21": "西明寺沙門釋道世撰",
    "T53n2122_074:0842c22": "◎十惡篇第八十四之二",
    "T53n2122_074:0842c23": "偷盜部第五(此別七部)",
    "T53n2122_074:0842c24": "述意部佛物部法物部僧物部",
    "T53n2122_074:0842c25": "互用部凡物部遺物部",
    "T53n2122_074:0842c26": "述意部第一",
    "T53n2122_074:0842c27": "夫稟形六趣。莫不貪欲為原。受質二儀。並皆",
    "T53n2122_074:0842c28": "戀財為本。雖復人畜兩殊。然慳惜無二。故臨",
    "T53n2122_074:0842c29": "財苟得。非謂哲人。見利忘義。匪成君子。且",
    "T53n2122_074:0843a01": "錢財玉帛是外所依。幡華僧物是內供養。理",
    "T53n2122_074:0843a02": "應省己貧窘隨喜他富。豈以自貧貪奪他財。",
    "T53n2122_074:0843a03": "所以調達取華遂便退落。憍梵損粟反受牛",
    "T53n2122_074:0843a04": "身。迦葉乞餅被俗譏訶。比丘嗅香池神訝",
    "T53n2122_074:0843a05": "責。是知偷盜之愆。寧非大罪。所以朝[(歹*又)/食]無寄。",
    "T53n2122_074:0843a06": "夜寢無衣。鳥栖鹿宿。赤露[病丙+卷]癵。傍路安眠。",
    "T53n2122_074:0843a07": "循廛求食。遂使母逐鷓鴣而南去。子隨胡馬",
    "T53n2122_074:0843a08": "而北歸。夫類日影而西奔。婦似川流而東逝。",
    "T53n2122_074:0843a09": "莫不望故鄉而腸斷。念生處而號啼。淚交駛",
    "T53n2122_074:0843a10": "而散血。心欝怏而聚眉。如斯之苦。皆由前身",
    "T53n2122_074:0843a11": "不施劫盜中來。故經曰。欲知過去因。當看",
    "T53n2122_074:0843a12": "現在果。欲知未來果。但觀現在因。是故勸",
    "T53n2122_074:0843a13": "諸行者。常須誡勗勿起盜心。乃至遺落不",
    "T53n2122_074:0843a14": "貪。何況故偷他物也。",
    "T53n2122_074:0843a15": "佛物部第二",
    "T53n2122_074:0843a16": "如涅槃經云。造立佛寺用珠華鬘供養。不問",
    "T53n2122_074:0843a17": "輒取。若知不知皆得方便盜罪。又毘奈耶",
    "T53n2122_074:0843a18": "論云。若盜佛塔聲聞塔中幡華。皆望施主結",
    "T53n2122_074:0843a19": "重罪。為斷彼福故。又十誦律云。若盜佛",
    "T53n2122_074:0843a20": "圖物精舍中供養具。若有守護主。計主犯重",
    "T53n2122_074:0843a21": "罪。如十誦。偷佛舍利。薩婆多論盜佛像。並為",
    "T53n2122_074:0843a22": "淨心供養。自念云。彼亦弟子。我亦弟子。如是",
    "T53n2122_074:0843a23": "之人。雖不語取。供養皆不犯罪(此謂施主情通者不犯局者犯",
    "T53n2122_074:0843a24": "重也)若依摩德勒伽論云。為轉賣活命故盜",
    "T53n2122_074:0843a25": "佛像舍利者。犯大重罪。",
    "T53n2122_074:0843a26": "法物部第三",
    "T53n2122_074:0843a27": "如四分律云。時有人盜他經卷。佛言。佛語無",
    "T53n2122_074:0843a28": "價。計紙墨犯重罪。十誦律云。借他經拒逆不",
    "T53n2122_074:0843a29": "還。令主生疑者。犯方便罪(由心未決若絕者犯重)正法念",
    "T53n2122_074:0843b01": "經云。若盜他祕方者犯重罪。唯識並決論云。",
    "T53n2122_074:0843b02": "闇取他經論讀乃至一句。皆犯盜竊文句罪",
    "T53n2122_074:0843b03": "(此應是主心祕悋者犯。汎爾餘經情通不惜者。取讀無過也)五百問事口決云。不",
    "T53n2122_074:0843b04": "得口吹經塵。以口氣惡故(像塵亦爾)。若燒故經得重",
    "T53n2122_074:0843b05": "罪。如燒父母。不知有罪者犯輕(數有惡人偷佛銅像。燒鑄聖",
    "T53n2122_074:0843b06": "容。將供身命。逆中之極無過於此。或盜旛華用充衣服。或將賣活命。如是等罪。未來受殃。無有出期)。",
    "T53n2122_074:0843b07": "僧物部第四",
    "T53n2122_074:0843b08": "如五分律云。貸僧物不還。計直犯重。又觀佛",
    "T53n2122_074:0843b09": "三昧經云。盜僧鬘物者。過殺八萬四千父母",
    "T53n2122_074:0843b10": "等罪。又寶梁經云。寧噉身肉終不得用三寶",
    "T53n2122_074:0843b11": "物。又依方等經。華聚菩薩云。五逆四重我",
    "T53n2122_074:0843b12": "亦能救。盜僧物者。我不能救。又大集經濟龍",
    "T53n2122_074:0843b13": "品云。時有諸龍得宿命心。自念過業洟泣",
    "T53n2122_074:0843b14": "雨淚。來至佛前各如是言。我憶往昔。於佛",
    "T53n2122_074:0843b15": "法中或為俗人親屬因緣。或復聽法因緣。所",
    "T53n2122_074:0843b16": "有信心捨施種種華果飲食。共諸比丘依次",
    "T53n2122_074:0843b17": "而食。或有說言。我曾喫噉四方眾僧華果",
    "T53n2122_074:0843b18": "飲食。或有說言。我往寺舍布施眾僧。或復",
    "T53n2122_074:0843b19": "禮拜如是喫噉。乃至七佛已來。曾作俗人",
    "T53n2122_074:0843b20": "有信心人。為供養故施諸華果種種飲食。",
    "T53n2122_074:0843b21": "比丘得已迴施於我。我得便食。由彼業緣。於",
    "T53n2122_074:0843b22": "地獄中。經無量劫。大猛火中。或燒或煮。或飲",
    "T53n2122_074:0843b23": "洋銅。或吞鐵丸。從地獄出墮畜生中。捨畜生",
    "T53n2122_074:0843b24": "身生餓鬼中。如是種種備受辛苦。佛告諸龍。",
    "T53n2122_074:0843b25": "此之惡業與盜佛物。等無差別。比丘五逆",
    "T53n2122_074:0843b26": "業其罪如半。然此罪報難可得脫。於賢劫中",
    "T53n2122_074:0843b27": "值最後佛。名曰樓至。於彼佛世罪得除滅。",
    "T53n2122_074:0843b28": "述曰。何故盜用僧物其罪偏重耶。答曰。隨盜",
    "T53n2122_074:0843b29": "一物。即望十方凡聖。上至諸佛。下及凡僧。",
    "T53n2122_074:0843c01": "隨境無邊。還結無邊等罪。微塵尚可知數。此",
    "T53n2122_074:0843c02": "人罪報不可測量。所以者何。為其施主本捨",
    "T53n2122_074:0843c03": "一毫一粒擬供十方出家凡聖令其食用日夜",
    "T53n2122_074:0843c04": "修道不欲供俗。是以鳴鍾一響遐邇同飡。凡",
    "T53n2122_074:0843c05": "聖並資俱成道業。冥資施主得益無邊。惟斯",
    "T53n2122_074:0843c06": "福利功齊法界。招善既多獲罪寧少。今見愚",
    "T53n2122_074:0843c07": "迷眾生。不簡貴賤不信三寶。苟貪福物將用",
    "T53n2122_074:0843c08": "資身。或食噉僧食受用華果。或騎僧雜畜將",
    "T53n2122_074:0843c09": "僧奴隨逐。或借貸僧物經久不還。見僧屢",
    "T53n2122_074:0843c10": "索反加凌毀。或倚官形勢伺求僧過。如是",
    "T53n2122_074:0843c11": "等損具列難盡。靜思此咎豈不痛心。今惜不",
    "T53n2122_074:0843c12": "與者。非是慳惜不惠。為慈愍白衣慮受來苦。",
    "T53n2122_074:0843c13": "若當與者非直損俗。亦罪及知事。未來生處",
    "T53n2122_074:0843c14": "同受其殃。故佛本行經云。一念之惡能開五",
    "T53n2122_074:0843c15": "不善門。一惡能燒人善根。二從惡更生惡。三",
    "T53n2122_074:0843c16": "為聖人所呵。四退失道果。五死入惡道。既",
    "T53n2122_074:0843c17": "知不易誠為大誡。後時取受省己用之。",
    "T53n2122_074:0843c18": "互用部第五",
    "T53n2122_074:0843c19": "如寶梁寶印經云。佛法二物不得互用。由無",
    "T53n2122_074:0843c20": "與佛法物作主。復無可諮白。不同僧物。常",
    "T53n2122_074:0843c21": "住招提。互有所諮。若用僧物修治佛塔者。",
    "T53n2122_074:0843c22": "依法取僧和合得用。不和合者勸俗人修治。",
    "T53n2122_074:0843c23": "若佛塔有物。乃至一錢已上。以施主重心故",
    "T53n2122_074:0843c24": "捨。諸天及人。於此物中應生佛想塔想。乃",
    "T53n2122_074:0843c25": "至風吹爛壞。不得貿寶供養。以如來塔物無",
    "T53n2122_074:0843c26": "人作價也。又十誦律云。佛聽僧坊佛圖。畜使",
    "T53n2122_074:0843c27": "人及象馬牛羊等。各有所屬不得互用。又僧",
    "T53n2122_074:0843c28": "祇律云。供養佛物。華多聽轉賣買香燈。猶",
    "T53n2122_074:0843c29": "故多者轉賣無盡財中。又五百問事口決云。",
    "T53n2122_074:0844a01": "佛幡多者。欲作餘佛事用者得。若施主不許",
    "T53n2122_074:0844a02": "者不得。又四分律云。供養佛塔食。治塔人得",
    "T53n2122_074:0844a03": "食。又善見論云。佛前獻佛飯食。侍佛比丘得",
    "T53n2122_074:0844a04": "食。若無比丘白衣侍佛亦得食。又罪福決疑",
    "T53n2122_074:0844a05": "經云。初獻佛時。上中下座。必教白衣奉佛及",
    "T53n2122_074:0844a06": "僧。獻佛竟行與僧食不犯。若不爾者。食佛物",
    "T53n2122_074:0844a07": "故。千億歲墮阿鼻地獄。檀越不受師教。亦招",
    "T53n2122_074:0844a08": "前報。若生人間。九百萬歲墮下賤處。何以",
    "T53n2122_074:0844a09": "故。佛物無人能評價故(若汎爾齋家及在僧寺二時常食。獻佛聖僧食不局。",
    "T53n2122_074:0844a10": "入佛僧者不須收贖。唱餘食後一切得食。若情標施食。定入佛僧。不通白衣者。應贖己。取食也)。",
    "T53n2122_074:0844a11": "或施主本擬作釋迦。改作彌陀。本作大品。改",
    "T53n2122_074:0844a12": "充涅槃。本作僧房。改供僧食。本施二眾。改入",
    "T53n2122_074:0844a13": "一眾。本擬十方迴。入現前本。擬大眾。迴入別",
    "T53n2122_074:0844a14": "人。本擬眾僧。迴入白衣。皆違反施主。計錢多",
    "T53n2122_074:0844a15": "少滿五成重。減五得蘭。故四分律云。許此處",
    "T53n2122_074:0844a16": "乃與彼處。皆犯罪也(輕重之罪量前施主)准此之文。檢",
    "T53n2122_074:0844a17": "校佛像。有餘綵色不得作菩薩聖僧等形。以",
    "T53n2122_074:0844a18": "師徒位別故。不得互用。乃可作餘莊嚴具。還",
    "T53n2122_074:0844a19": "將供養佛不犯。若施主情通一鋪佛像任意",
    "T53n2122_074:0844a20": "莊嚴。種種道俗凡聖形像。諸雜供養。名華草",
    "T53n2122_074:0844a21": "木。山池鳥獸。不局佛像者。通作無罪。故五百",
    "T53n2122_074:0844a22": "問事云。用佛綵色作鳥獸形得罪。除在佛前",
    "T53n2122_074:0844a23": "為供養。故不犯(數聞邊方道俗。不閑戒律。雖有好心經營三寶。任己凡情互用三寶物。",
    "T53n2122_074:0844a24": "乃至齊上聖僧錢。或將自入。或入常住。或作佛像。或畫壁上迦葉阿難等形。並不合用得罪。具如上受請篇說。問",
    "T53n2122_074:0844a25": "曰。今時齋上有佛錢。未審此錢入何等用。答曰。若施主本心定入造像。還如前互用文斷。只得造佛不得別用。",
    "T53n2122_074:0844a26": "若如今時齋家。凡僧食後通出佛僧錢。知施主不別標局者。任將買香沽油造幡營造佛堂種種供佛。受用並得。但",
    "T53n2122_074:0844a27": "不得入經僧別人用。上來略述。並依經律文斷。不是人情。若不依法反結無知不學之罪。自外不盡者。具如僧尼",
    "T53n2122_074:0844a28": "十卷律鈔廣說。故檢校三寶。事重不輕。自非明解戒律。深信因果。謹慎用心。怖怕業道。常勤作意。不護人情。如",
    "T53n2122_074:0844b01": "是之人。始堪作綱維知事。自外不合作)。",
    "T53n2122_074:0844b02": "又寶梁經云。佛告迦葉。我聽二種比丘得營",
    "T53n2122_074:0844b03": "眾事。何等為二。一能淨持戒。二畏於後世。喻",
    "T53n2122_074:0844b04": "如金剛。復有二種。何等為二。一識知業報。",
    "T53n2122_074:0844b05": "二有諸慚愧及以悔心。復有二種。何等為二。",
    "T53n2122_074:0844b06": "一阿羅漢。二能修八背捨者。如是二種比丘。",
    "T53n2122_074:0844b07": "我聽營事。自無瘡疣能護他人意。以此事難",
    "T53n2122_074:0844b08": "故語迦葉。於佛法中種種出家。種種姓。種",
    "T53n2122_074:0844b09": "種心。種種解脫。種種斷結。或有阿蘭若。或有",
    "T53n2122_074:0844b10": "乞食。或有樂住山林。或有樂近聚落清淨持",
    "T53n2122_074:0844b11": "戒。或有能離四軛。或有勤修多聞。或有辯",
    "T53n2122_074:0844b12": "說諸法。或有善持戒律。或有善持毘尼儀式。",
    "T53n2122_074:0844b13": "或有游諸城邑聚落為人說法。有如是等諸",
    "T53n2122_074:0844b14": "比丘僧營事比丘。善取如是諸人心相。故經",
    "T53n2122_074:0844b15": "云。彼營事比丘應當分別。常住僧物不得與",
    "T53n2122_074:0844b16": "招提僧。招提僧物不得與常住僧(此二種物不得互用)常",
    "T53n2122_074:0844b17": "住僧物。招提僧物。不應與佛物共雜(佛物亦不得與二共",
    "T53n2122_074:0844b18": "雜)若常住僧物多而招提僧有所須者。營事",
    "T53n2122_074:0844b19": "比丘應集僧行籌索欲。僧和合者。應以常住",
    "T53n2122_074:0844b20": "僧物分與招提僧。若如來塔。或有所須。若欲",
    "T53n2122_074:0844b21": "敗壞者。若常住僧物。若招提僧物多者。營",
    "T53n2122_074:0844b22": "事比丘應集僧行籌索欲。作如是言。是佛塔",
    "T53n2122_074:0844b23": "壞。今有所須。此常住僧物招提僧物多。大德",
    "T53n2122_074:0844b24": "僧聽。若僧時到僧忍聽。若僧不惜所得施物。",
    "T53n2122_074:0844b25": "若常住僧物。招提僧物。我今持用修治佛",
    "T53n2122_074:0844b26": "塔。若僧不和合。營事比丘應勸化在家人求",
    "T53n2122_074:0844b27": "索財物修治佛塔。若佛物多者。不得分與常",
    "T53n2122_074:0844b28": "住招提僧。何以故。於此物中應生世尊想。佛",
    "T53n2122_074:0844b29": "所有物乃至一線。皆是施主信心施佛。是故",
    "T53n2122_074:0844c01": "諸天世人。於此物中生佛塔想。而況寶物。若",
    "T53n2122_074:0844c02": "於佛塔中寧令風吹雨爛破盡。不應以此衣",
    "T53n2122_074:0844c03": "貿易寶物。何以故。如來塔物無人能與作價",
    "T53n2122_074:0844c04": "者。又佛無所須故。如是營事人者。三寶之物",
    "T53n2122_074:0844c05": "不應令雜。以自雜用得大苦報。若受一劫。若",
    "T53n2122_074:0844c06": "過一劫。以侵三寶物故。又寶梁經云。佛言。營",
    "T53n2122_074:0844c07": "事比丘若生瞋心。於持戒大德人所。以自在",
    "T53n2122_074:0844c08": "故驅令役使。故墮地獄。若得為人作奴僕。為",
    "T53n2122_074:0844c09": "主苦役。人所鞭打。又營事比丘。以自在故更",
    "T53n2122_074:0844c10": "作重制。過僧常限。謫罰比丘。非時令作。以此",
    "T53n2122_074:0844c11": "不善根故墮於多釘小地獄中。生此中已以",
    "T53n2122_074:0844c12": "百千釘釘挓其身。其身熾然如大火聚。又營",
    "T53n2122_074:0844c13": "事比丘於持戒有大德所。以重事悑之。以瞋",
    "T53n2122_074:0844c14": "心語故生地獄中。其所得舌長五百由旬。以",
    "T53n2122_074:0844c15": "百千釘。而釘其舌。一一釘中出大火焰。又營",
    "T53n2122_074:0844c16": "事比丘數得僧物慳惜藏弆。或非時與僧。或",
    "T53n2122_074:0844c17": "復難與。或因苦與。或少與。或不與。或有與",
    "T53n2122_074:0844c18": "者。或不與者。以此不善根故。有穢惡餓鬼常",
    "T53n2122_074:0844c19": "食糞丸。此人命終當生其中。於百千歲常不",
    "T53n2122_074:0844c20": "得食。或時食變為糞屎。或作膿血。是故迦",
    "T53n2122_074:0844c21": "葉。營事比丘。寧自噉身肉。終不雜用三寶之",
    "T53n2122_074:0844c22": "物作衣鉢飲食。",
    "T53n2122_074:0844c23": "凡物部第六",
    "T53n2122_074:0844c24": "如善見論云。為他別人乃至三寶守護財物。",
    "T53n2122_074:0844c25": "若謹慎掌護。堅鎖藏戶。而賊從孔中屋中竊",
    "T53n2122_074:0844c26": "取。或逼迫取。非守物人能禁限者。但望本主",
    "T53n2122_074:0844c27": "結罪。皆不合徵。若主掌懈慢不勤守護。為",
    "T53n2122_074:0844c28": "賊所偷者。掌物人償之。以望守護主結罪。故",
    "T53n2122_074:0844c29": "十誦律云。遠處受他寄物。在道損破者。好",
    "T53n2122_074:0845a01": "心捉破者。不應償。惡心捉破者。須償。若借他",
    "T53n2122_074:0845a02": "物。不問好心惡心。若破一切須償。又十誦律",
    "T53n2122_074:0845a03": "云。賊偷物來。或好心施。或因他逐恐悑故",
    "T53n2122_074:0845a04": "施得取。以成物主故。但莫從賊乞。自與者得",
    "T53n2122_074:0845a05": "取。取已染壞色著。有主識認者應還。又摩德",
    "T53n2122_074:0845a06": "勒伽論云。若狂人自持物施。不知父母親",
    "T53n2122_074:0845a07": "眷者得取。若父母可知。不自手與者不得取。",
    "T53n2122_074:0845a08": "又十誦律云。若取他虎殘肉者犯小罪。由不",
    "T53n2122_074:0845a09": "斷望故。若取師子殘者不犯。由斷望故。又薩",
    "T53n2122_074:0845a10": "婆多論云。盜一切鳥獸殘者得小罪(今時儉世多有俗人",
    "T53n2122_074:0845a11": "毀壞他鼠窟取其貯粟胡桃雜果子等准此犯罪)四分律云。若與想取己有",
    "T53n2122_074:0845a12": "想取。糞掃想取。暫想取。親友意想取等。皆",
    "T53n2122_074:0845a13": "不犯。其親友者。依律要具七法。始名親友。一",
    "T53n2122_074:0845a14": "難作能作。二難與能與。三難忍能忍。四密事",
    "T53n2122_074:0845a15": "相告。五互相覆藏。六遭苦不捨。七貧賤不輕。",
    "T53n2122_074:0845a16": "如是七法。人能行者。是親善友。取而不犯",
    "T53n2122_074:0845a17": "也。",
    "T53n2122_074:0845a18": "又增一阿含經云。佛告比丘。若人作賊偷盜",
    "T53n2122_074:0845a19": "他物。為主所執。縛送付王。治其盜罪。王即遣",
    "T53n2122_074:0845a20": "人閉著牢獄。或截手足。或刖耳鼻。或剝其皮。",
    "T53n2122_074:0845a21": "或抽其筋。或取倒懸。或時鋸解。或以火炙。或",
    "T53n2122_074:0845a22": "時湯煮。或以生革縛絡其頭。或復洋銅而灌",
    "T53n2122_074:0845a23": "其身。或以長橛而刺其臗。或使惡象而以",
    "T53n2122_074:0845a24": "蹈殺。或開其腹抽腸紵草。或時反縛打惡聲",
    "T53n2122_074:0845a25": "鼓。將詣市所標下斬首。或復節節支解其形。",
    "T53n2122_074:0845a26": "或以刀破。或時箭射。如是種種苦切殺之。以",
    "T53n2122_074:0845a27": "此偷盜惡業因緣。命終之後生地獄中。猛火",
    "T53n2122_074:0845a28": "燒身融銅灌口。鑊湯鑪炭刀山劍樹。煻灰糞",
    "T53n2122_074:0845a29": "屎磨磨碓擣。受如是等種種諸苦。酸楚毒痛",
    "T53n2122_074:0845b01": "不可稱計。百千萬歲脫出無期。地獄罪畢生",
    "T53n2122_074:0845b02": "畜生中。象馬牛羊駝驢犬等。經百千歲以償",
    "T53n2122_074:0845b03": "他力。畜生罪畢生餓鬼中。飢渴苦惱不可具",
    "T53n2122_074:0845b04": "言。初不聞有漿水之名。經百千歲受如是苦。",
    "T53n2122_074:0845b05": "惡道罪畢出生人中。若生人中得二種報。一",
    "T53n2122_074:0845b06": "者貧窮。衣不蓋形。食不充口。二者常為王賊",
    "T53n2122_074:0845b07": "火水及以惡賊劫。又正法念經云。何名盜。",
    "T53n2122_074:0845b08": "若人思惟。欲令種種穀麥我獨成就令世間",
    "T53n2122_074:0845b09": "人五穀不登。常作如是不善思惟。復於異時。",
    "T53n2122_074:0845b10": "眾生薄福。田苗不收。如是惡人。見世飢饉。心",
    "T53n2122_074:0845b11": "生歡喜。如我所念。於市糶賣。曲心巧偽。量",
    "T53n2122_074:0845b12": "諸穀麥。誑惑於人。究竟成業。若心思惟。名為",
    "T53n2122_074:0845b13": "思業。若作誑時。名為誑業。作誑業已。名究竟",
    "T53n2122_074:0845b14": "業。◎",
    "T53n2122_074:0845b15": "◎遺物部第七",
    "T53n2122_074:0845b16": "如正法念經云。若見道邊遺落之物。若金若",
    "T53n2122_074:0845b17": "銀及餘財寶。取已唱令。此是誰物。若有人言。",
    "T53n2122_074:0845b18": "此是我物。當問其相。實者當還。若無人認。七",
    "T53n2122_074:0845b19": "日持行。日日唱之。若無主認。以此寶物付王",
    "T53n2122_074:0845b20": "大臣州郡令長。若王大臣州郡令長。見福德",
    "T53n2122_074:0845b21": "人不取此物。後當護持佛法眾僧。是名不",
    "T53n2122_074:0845b22": "盜。",
    "T53n2122_074:0845b23": "又僧祇律云。若見遺衣物者。當唱令之。無主",
    "T53n2122_074:0845b24": "者懸著高顯處令人見。若言是我物。應問",
    "T53n2122_074:0845b25": "言。汝物何處失。答相應者與。若無識者。應停",
    "T53n2122_074:0845b26": "至三月已。若塔園中得者。即作塔用。僧園中",
    "T53n2122_074:0845b27": "得者。四方僧用。若貴價物者。謂金銀瓔珞不",
    "T53n2122_074:0845b28": "得露現。唱令得寶。人應審諦。數看有何相貌",
    "T53n2122_074:0845b29": "然後舉之。人來認時相應者與。對眾多人與。",
    "T53n2122_074:0845c01": "不得屏處還教受三歸。語言。佛不制戒者。汝",
    "T53n2122_074:0845c02": "眼看不得。若無人來認者。停至三年。如前處",
    "T53n2122_074:0845c03": "當界用之。若治塔得寶藏者。即作塔用。僧地",
    "T53n2122_074:0845c04": "亦然。故成實論云。伏藏取用無罪。佛在世時。",
    "T53n2122_074:0845c05": "給孤長者是聖人。亦取此物。故知無罪。又自",
    "T53n2122_074:0845c06": "然得物不名劫盜。又僧祇律云。人聚落中有",
    "T53n2122_074:0845c07": "遺落物。不得取。與比丘者得。即是施主。聚落",
    "T53n2122_074:0845c08": "中風吹衣不得。作糞掃想取。若曠路無人處",
    "T53n2122_074:0845c09": "得取。又五分律云。若舉衣經十二年不還者。",
    "T53n2122_074:0845c10": "集僧評價作四方僧用。若彼後還。以僧物償。",
    "T53n2122_074:0845c11": "不受者善。",
    "T53n2122_074:0845c12": "正報頌曰。",
    "T53n2122_074:0845c13": "　劫盜供他用　　泥犁獨自沈",
    "T53n2122_074:0845c14": "　玃鳥金剛觜　　啄腦劈其心",
    "T53n2122_074:0845c15": "　灌口以銅汁　　碎身鐵棒砧",
    "T53n2122_074:0845c16": "　怕懼周慞走　　還投刀劍林",
    "T53n2122_074:0845c17": "習報頌曰。",
    "T53n2122_074:0845c18": "　劫盜所獲報　　地獄被銷鎔",
    "T53n2122_074:0845c19": "　罪畢生人道　　飢貧以自終",
    "T53n2122_074:0845c20": "　共財被他制　　何殊下賤中",
    "T53n2122_074:0845c21": "　寄言懷操者　　當須思固窮",
    "T53n2122_074:0845c22": "感應緣(略引六驗)",
    "T53n2122_074:0845c23": "漢蒼梧郡亭長龔壽漢岐州郿縣釐亭長",
    "T53n2122_074:0845c24": "盜殺他人女隋宜州有人姓皇甫名遷唐",
    "T53n2122_074:0845c25": "魏王府長史韋慶植女唐西京東市筆行趙",
    "T53n2122_074:0845c26": "氏女唐主簿周基被吏盜死",
    "T53n2122_074:0845c27": "漢世何敞。為交阯刺史行部。到蒼梧郡高要",
    "T53n2122_074:0845c28": "縣。暮宿鵲奔亭。夜猶未半。有一女子從樓下",
    "T53n2122_074:0845c29": "出。自云。妾姓蘇名娥字怡姝。本廣信縣修",
    "T53n2122_074:0846a01": "里人。早失父母又無兄弟。夫亦久亡。有雜",
    "T53n2122_074:0846a02": "繒百二十匹及婢一人。名致富。妾孤窮羸弱",
    "T53n2122_074:0846a03": "不能自振。欲往傍縣賣繒。就同縣人王伯。賃",
    "T53n2122_074:0846a04": "車牛一乘。直錢萬二千。載妾并繒令致富執",
    "T53n2122_074:0846a05": "轡。乃以前年四月十日到此亭外。于時日暮",
    "T53n2122_074:0846a06": "行人既絕。不敢前行。因即留止。致富暴得",
    "T53n2122_074:0846a07": "腹痛。妾往亭長舍乞漿取火。亭長龔壽操刀",
    "T53n2122_074:0846a08": "持戟。來至車傍。問妾曰。夫人從何所來。車上",
    "T53n2122_074:0846a09": "何載。丈夫安在。何故獨行。妾應之曰。何故問",
    "T53n2122_074:0846a10": "之。壽因捉妾臂曰。少愛有色寧可相樂耶。",
    "T53n2122_074:0846a11": "妾時悑懼不肯聽從。壽即以刀刺脇一創立",
    "T53n2122_074:0846a12": "死。又殺致富。壽掘樓下埋妾并婢。取財物去。",
    "T53n2122_074:0846a13": "殺牛燒車。車釭及牛骨貯亭東空井中。妾死",
    "T53n2122_074:0846a14": "痛酷無所告訴。故來自歸於明使君。敞曰。",
    "T53n2122_074:0846a15": "今欲發汝屍駭。以何為驗。女子曰。妾上下皆",
    "T53n2122_074:0846a16": "著白衣。青絲履猶未朽也。掘之果然。敞乃遣",
    "T53n2122_074:0846a17": "吏捕壽。拷問具服。下廣信縣驗問。與娥語",
    "T53n2122_074:0846a18": "同。收壽父母兄弟皆繫獄。敞表壽殺人。於常",
    "T53n2122_074:0846a19": "律不至族誅。但壽為惡隱密經年。王法所不",
    "T53n2122_074:0846a20": "能得。鬼神訴千載無一。請皆斬之。以助陰殺。",
    "T53n2122_074:0846a21": "上報聽之。",
    "T53n2122_074:0846a22": "漢時有王忳字少林。為郿縣令。之縣到釐",
    "T53n2122_074:0846a23": "亭。亭常有鬼。數數殺人。忳宿樓上。夜有女",
    "T53n2122_074:0846a24": "子。稱欲訴冤。無衣自蓋。忳以衣與之。乃進",
    "T53n2122_074:0846a25": "曰。妾本涪令妾也。欲往之官。過此亭宿。亭長",
    "T53n2122_074:0846a26": "殺妾。大小十餘口。埋在樓下。奪取衣裳財物。",
    "T53n2122_074:0846a27": "亭長今為縣門下游徼。忳曰。當為汝報之。",
    "T53n2122_074:0846a28": "勿復妄殺良善耶。鬼投衣而去。忳且收游",
    "T53n2122_074:0846a29": "徼。詰問即服。收同謀十餘人并殺之。掘取諸",
    "T53n2122_074:0846b01": "喪歸其家殯葬。亭永清寧。人謠曰。信哉少林",
    "T53n2122_074:0846b02": "世無偶。飛被走馬與鬼語。飛被走馬。別為他",
    "T53n2122_074:0846b03": "事。今所不錄(右二驗出冤魂志)。",
    "T53n2122_074:0846b04": "隋大業八年。宜州城東南四十餘里有一家。",
    "T53n2122_074:0846b05": "姓皇甫。居家兄弟四人。大兄小弟並皆勤事",
    "T53n2122_074:0846b06": "生業。仁慈忠孝。其第二弟名遷。交游惡友不",
    "T53n2122_074:0846b07": "事生活。於後一時母在堂內。取六十錢欲令",
    "T53n2122_074:0846b08": "市買。且置床上。母向舍後。其遷從外來入堂。",
    "T53n2122_074:0846b09": "左右顧視不見人。便偷錢將出私用。母還覓",
    "T53n2122_074:0846b10": "錢不得。不知兒將去。遂勘合家。良賤並云不",
    "T53n2122_074:0846b11": "得。母恨不清合家。遂鞭打大小。大小皆怨。至",
    "T53n2122_074:0846b12": "後年遷亡。託胎家內母猪復中。經由三五月",
    "T53n2122_074:0846b13": "產一豚子。年至兩歲。八月社至。須錢賣遠村",
    "T53n2122_074:0846b14": "社家得錢六百文。社官將去。至於初夜。遂",
    "T53n2122_074:0846b15": "警覺合家大小。先以鼻觸婦。婦眠夢云。我",
    "T53n2122_074:0846b16": "是汝夫。為取婆六十錢。枉及合家唐受拷",
    "T53n2122_074:0846b17": "楚。令我作猪。今來償債。今將賣與社家。社家",
    "T53n2122_074:0846b18": "縛我欲殺。汝是我婦。何忍不語男女贖我。婦",
    "T53n2122_074:0846b19": "初一夢。忽寤心驚。仍未信之。復眠還夢如是。",
    "T53n2122_074:0846b20": "猪復以鼻觸婦。婦驚著衣向堂報姑。姑已起",
    "T53n2122_074:0846b21": "坐。還夢同新婦。兒女亦同夢見一夜裝束令",
    "T53n2122_074:0846b22": "兒及將遷兄。并持錢一千二百。母報兒云。",
    "T53n2122_074:0846b23": "社官儻不肯放。求倍與價。恐天明將殺。馳",
    "T53n2122_074:0846b24": "騎急去。去舍三十餘里。兒既至彼。不說己",
    "T53n2122_074:0846b25": "親。恐辱家門。但云不須殺。今欲贖猪。社官不",
    "T53n2122_074:0846b26": "肯。吾今祭社時至。猪不與君。再三殷勤不",
    "T53n2122_074:0846b27": "放。兄兒怕急。恐慮殺之。私憑一有識解信敬",
    "T53n2122_074:0846b28": "人曾任縣令。具述委曲實情。後始贖得。既",
    "T53n2122_074:0846b29": "得猪已驅向野田。兄語猪云。汝審是我弟。汝",
    "T53n2122_074:0846c01": "可急前還家。兒復語猪。審是我父。亦宜自前",
    "T53n2122_074:0846c02": "還家。猪聞此語馳走在前還舍。後經多時鄉",
    "T53n2122_074:0846c03": "里並知兒女恥愧。比隣相嫌者並以猪譏罵。",
    "T53n2122_074:0846c04": "兒女私報猪云。爺今作業不善受此猪身。男",
    "T53n2122_074:0846c05": "女出頭不得。爺生平之日。每共徐賢者交厚。",
    "T53n2122_074:0846c06": "爺向徐家。兒女送食。往彼供爺。猪聞此語。",
    "T53n2122_074:0846c07": "瀝淚馳走向徐家。徐家離舍四十餘里。至",
    "T53n2122_074:0846c08": "大業十一年內。猪徐家卒。信知業報不簡",
    "T53n2122_074:0846c09": "親疏皎若目前。豈不慎歟。長安弘法寺靜琳",
    "T53n2122_074:0846c10": "法師。是遷隣里。親見其猪。法師傳向道說",
    "T53n2122_074:0846c11": "之。",
    "T53n2122_074:0846c12": "唐貞觀中。魏王府長史京兆人韋慶植。有女",
    "T53n2122_074:0846c13": "先亡。韋夫婦痛惜之。後二年慶植。將聚親賓",
    "T53n2122_074:0846c14": "客備食。家人買得羊未殺。夜慶植妻夢。其亡",
    "T53n2122_074:0846c15": "女著青裙白衫。頭髮上有一雙玉釵。是平生",
    "T53n2122_074:0846c16": "所服者。來見母洟泣言。昔甞用物不語父",
    "T53n2122_074:0846c17": "母。坐此業報。今受羊身。來償父母。命明旦當",
    "T53n2122_074:0846c18": "見殺。青羊白頭者是。特願慈恩垂乞性命。母",
    "T53n2122_074:0846c19": "驚寤旦而自往觀羊。果有青羊。項膊皆白。",
    "T53n2122_074:0846c20": "頭上有兩點白相。當如玉釵形。母對之悲泣。",
    "T53n2122_074:0846c21": "止家人勿殺。待慶植至放送之。俄而植至催",
    "T53n2122_074:0846c22": "食。厨人白言。夫人不許殺青羊。植怒即命",
    "T53n2122_074:0846c23": "殺之。宰夫懸羊欲殺。賓客數人已至。乃見懸",
    "T53n2122_074:0846c24": "一女子容貌端正。訴客曰。是韋長史女。乞",
    "T53n2122_074:0846c25": "救命。客等驚愕止宰夫。宰夫懼植怒。又但見",
    "T53n2122_074:0846c26": "羊鳴。遂即殺之。既而客坐不食。植怪問之。",
    "T53n2122_074:0846c27": "客具以言。慶植悲痛。發病遂不起。京下土",
    "T53n2122_074:0846c28": "人多知此事。崖尚書敦禮具為臨說。",
    "T53n2122_074:0846c29": "唐長安市里風俗。每至歲元日。已後遞作飲",
    "T53n2122_074:0847a01": "食相邀。號為傳坐。東市筆生趙大次當設之。",
    "T53n2122_074:0847a02": "有客先到。向後見其碓上。有童女年可十三",
    "T53n2122_074:0847a03": "四。著青裙白衫。以汲索繫頸。屬於碓柱。泣",
    "T53n2122_074:0847a04": "淚謂客曰。我主人女也。往年未死時。盜父母",
    "T53n2122_074:0847a05": "百錢欲買脂粉。未及而死。其錢今在厨舍內",
    "T53n2122_074:0847a06": "西北角壁中。然我未用。既以盜之。坐此得罪。",
    "T53n2122_074:0847a07": "今當償父母命。言畢化為青羊白頭。客驚告",
    "T53n2122_074:0847a08": "主人。主人問其形貌。乃是小女。死已二年",
    "T53n2122_074:0847a09": "矣。於厨壁取得百錢。似久安處。於是送羊",
    "T53n2122_074:0847a10": "僧寺。合門不復食肉。盧文勵傳向臨說耳",
    "T53n2122_074:0847a11": "(右二驗出冥報記)。",
    "T53n2122_074:0847a12": "唐冀州舘陶縣主簿姓周。忘其名字。至顯慶",
    "T53n2122_074:0847a13": "四年十一月奉使於臨渝關互市。當去之時。",
    "T53n2122_074:0847a14": "將佐史等二人從往。周將錢帛稍多。二人乃",
    "T53n2122_074:0847a15": "以土囊壓而殺之。所有錢帛咸盜將去。唯有",
    "T53n2122_074:0847a16": "隨身衣服充斂。至歲暮乃入妻夢。具說被殺",
    "T53n2122_074:0847a17": "之狀。兼言所盜財物藏隱之處。妻乃依此告",
    "T53n2122_074:0847a18": "官。官司案辯具得實狀錢帛。並獲二人。皆坐",
    "T53n2122_074:0847a19": "處死。相州智力寺僧慧永云。當親見明庭觀",
    "T53n2122_074:0847a20": "道士劉仁寬說之(右一驗出冥報拾遺)。◎",
    "T53n2122_074:0847a21": "法苑珠林卷第七十四"
}