{
    "T45n1892_001:0807a04": "關中創立戒壇圖經(并序)",
    "T45n1892_001:0807a06": "大唐京師西明寺沙門釋道宣撰",
    "T45n1892_001:0807a08": "余以闇昧，少參學府，優柔教義，諮質賢明，問",
    "T45n1892_001:0807a09": "道絕於儒文，欽德承於道立，故居無常師，追",
    "T45n1892_001:0807a10": "千里如咫尺；唯法是務，跨關河如一葦。周流",
    "T45n1892_001:0807a11": "晉魏，披閱累於初聞；顧步江淮，緣搆彰於",
    "T45n1892_001:0807a12": "道聽。遂以立年方尋鉛墨，律儀博要，行事謀",
    "T45n1892_001:0807a13": "猷，圖傳顯於時心，鈔疏開於有識，或注或",
    "T45n1892_001:0807a14": "解，引用寄於前經；時抑時揚，專門在於成務。",
    "T45n1892_001:0807a15": "備通即目，流漸可知，至於戒本壇場，曾未陳",
    "T45n1892_001:0807a16": "廣，雖因事敘，終非錯言。今年出縱心，旦夕蒲",
    "T45n1892_001:0807a17": "柳，一尋此路，若墜諸隍，力疾書之，遺滯非",
    "T45n1892_001:0807a18": "咎，乃以乾封二年，於京郊之南，創弘斯法。原",
    "T45n1892_001:0807a19": "夫戒壇之興，所以立於戒也。戒為眾聖之行",
    "T45n1892_001:0807a20": "本，又是三法之命根；皇覺由此以興慈，凡惑",
    "T45n1892_001:0807a21": "假斯而致滅。故文云：「如何得知佛法久住？若",
    "T45n1892_001:0807a22": "中國十人，邊方五人，如法受戒，是名正法久",
    "T45n1892_001:0807a23": "住。」是知比丘儀體，非戒不存，道必人弘，非",
    "T45n1892_001:0807a24": "戒不立。戒由作業而克，業必藉處而生，處曰",
    "T45n1892_001:0807a25": "「戒壇」，登降則心因發越；地稱勝善，唱結則",
    "T45n1892_001:0807a26": "事用殷勤。豈不以非常之儀，能動非常之致？",
    "T45n1892_001:0807a27": "然則詳其廣也，談論可以處成；尋其要也，行",
    "T45n1892_001:0807a28": "事難為準的。是以諸律文云：「方相莫委於分",
    "T45n1892_001:0807a29": "齊，唱令有昧於前緣，眾集不曉於別同，通和",
    "T45n1892_001:0807b01": "懵分於成敗。」並曰：「非界咸乖聖則，雖受不獲，",
    "T45n1892_001:0807b02": "以無界故。」是知：空地架屋，徒費成功，無壇結",
    "T45n1892_001:0807b03": "界，勝心難發。今博尋群錄，統括所聞，開法施",
    "T45n1892_001:0807b04": "之初門，仰住法之遺則。若不分衢術，則推步",
    "T45n1892_001:0807b05": "者不識其由，故略位諸門，使曉銳者知非妄",
    "T45n1892_001:0807b06": "立云爾。",
    "T45n1892_001:0807b08": "戒壇元結教興第一(明壇場築基，本唯佛也。十方同會，詳述壇場，昔者光明",
    "T45n1892_001:0807b09": "王如來初論建立。故興在大聖，不在人謀，敬重之極也。)",
    "T45n1892_001:0807b10": "戒壇立名顯號第二(通檢律論，多云「戒壇」。時俗混之，壇、場莫別，故引群錄，",
    "T45n1892_001:0807b11": "名實兩馳，豈唯常習，守株難革？)",
    "T45n1892_001:0807b12": "戒壇形重相狀第三(既曰「壇」也，出地層基，狀等山王，相同佛座。階除四列，",
    "T45n1892_001:0807b13": "周繞三重，靈骨作鎮，用隆住法。)",
    "T45n1892_001:0807b14": "戒壇高下廣狹第四(高下制量，定約佛肘；為言廣狹，在緣隨機。大小無局，出",
    "T45n1892_001:0807b15": "於智者商度論通。)",
    "T45n1892_001:0807b16": "戒壇大界內外第五(統詳諸律，內外在緣。今以義求，外為別意。)",
    "T45n1892_001:0807b17": "戒壇結法先後第六(古德行事，大界在先。今存明檢，壇前界後。)",
    "T45n1892_001:0807b18": "戒壇集僧遠近第七(壇界必初，草創基址，集僧軌度，自有成規。後學師心，多",
    "T45n1892_001:0807b19": "輕本業，必專注教網，依法集人。)",
    "T45n1892_001:0807b20": "戒壇作業成敗第八(「羯磨」西言，唐云「作業」；義當分別成敗，曉了時緣。言「僧」則",
    "T45n1892_001:0807b21": "六和不乖，述「事」則四界各攝。)",
    "T45n1892_001:0807b22": "戒壇受時儀軌第九(謂受戒法度，今古相承，若無壇除，登頓失序。故聖立模",
    "T45n1892_001:0807b23": "範，令師資有儀，旋繞跪立，如機候轉也。)",
    "T45n1892_001:0807b24": "戒壇功能遠近第十(一僧結已，經六萬之延年；三法乃亡，涉千聖而常在，號曰",
    "T45n1892_001:0807b25": "「金剛場地」。名義若斯，非聖不曉，凡唯仰止，不可輕焉。)",
    "T45n1892_001:0807b26": "戒壇贊述辨德第十一(戒壇勝德，諸聖共遵，建無上之善根，拔極下之深累，必由",
    "T45n1892_001:0807c01": "此地，方得崇之。豈不頌述神功，贊揚聖德。)",
    "T45n1892_001:0807c02": "戒壇元結教興第一",
    "T45n1892_001:0807c03": "檢《別傳》云：「佛在祇樹園中，樓至比丘請佛立",
    "T45n1892_001:0807c04": "壇，為結戒受戒故。爾時如來依言許已，創",
    "T45n1892_001:0807c05": "置三壇。」佛院門東名「佛為比丘結戒壇」；佛院",
    "T45n1892_001:0807c06": "門西名「佛為比丘尼結戒壇」；外院東門南置",
    "T45n1892_001:0807c07": "「僧為比丘受戒壇」。初置壇日，乃集十方諸佛，",
    "T45n1892_001:0807c08": "于時有八百億，同名釋迦佛；十方諸佛，同名",
    "T45n1892_001:0807c09": "亦爾。時大梵天王造佛院內東戒壇，魔王波",
    "T45n1892_001:0807c10": "旬造佛院內西戒壇。壇既成已，諸佛登之。共",
    "T45n1892_001:0807c11": "議結戒輕重持犯等相，又議度尼滅正法相。",
    "T45n1892_001:0807c12": "諸佛通議曰：「古有四部，今何獨無？」初雖正法",
    "T45n1892_001:0807c13": "滅半，能行八敬，還住千年。故此二壇唯佛所",
    "T45n1892_001:0807c14": "登，共量佛事。僧受戒壇，佛非僧攝，有時度聖",
    "T45n1892_001:0807c15": "人者，亦臨僧壇，一時行事，非羯磨攝。",
    "T45n1892_001:0807c16": "戒壇立名顯號第二",
    "T45n1892_001:0807c17": "律論所顯，「場」、「壇」兩別，西天諸國皆立別儀，此",
    "T45n1892_001:0807c18": "土中原素未行事，不足怪也。今定其名實，或",
    "T45n1892_001:0807c19": "有異議。案《僧傳》云：「宋文帝元嘉中，聖僧功德",
    "T45n1892_001:0807c20": "鎧者，遊化建業，於南林寺前園中立戒壇，令",
    "T45n1892_001:0807c21": "受戒者登壇於上受也。及其終後，又於壇上",
    "T45n1892_001:0807c22": "而闍維之。」餘如下引。又翻《十誦律》主卑摩羅",
    "T45n1892_001:0807c23": "叉，答《五百問》，於慧觀法師亦云：「壇上師僧為",
    "T45n1892_001:0807c24": "他受戒。」餘文廣有，不復敘之。故知，「壇」名其",
    "T45n1892_001:0807c25": "來久矣。今人不識，混而雷同，平場、高壇莫分",
    "T45n1892_001:0807c26": "二別。誤哉！案《別傳》云：「佛涅槃後，迦葉結集",
    "T45n1892_001:0807c27": "來戒壇上，使小目連鳴鐘，召百億四天下凡",
    "T45n1892_001:0807c28": "聖僧眾。普集壇已，白四羯磨，罰賓頭盧及阿",
    "T45n1892_001:0808a01": "難罪竟，令阿難披佛僧伽梨上座，先誦《遺教",
    "T45n1892_001:0808a02": "經》，如佛約勅，諸大菩薩及阿羅漢、天龍八部",
    "T45n1892_001:0808a03": "皆大悲泣。大迦葉從座而起，披麁布僧伽梨，",
    "T45n1892_001:0808a04": "捉尼師壇，至阿難前，敷尼師壇，禮阿難已，右",
    "T45n1892_001:0808a05": "繞三匝；大梵天王執大寶蓋覆阿難上，忉利",
    "T45n1892_001:0808a06": "天主進七寶案置阿難前，魔王波旬將七寶",
    "T45n1892_001:0808a07": "拂授與阿難，魔王、帝釋夾侍兩邊，四天王立",
    "T45n1892_001:0808a08": "侍高座四脚，三十二使者隨迦葉後互跪。迦",
    "T45n1892_001:0808a09": "葉禮拜已，至阿難前，問訊起居，如世尊在時",
    "T45n1892_001:0808a10": "不異。迦葉爾時作三千八百問諸有疑事，阿",
    "T45n1892_001:0808a11": "難一一答之。」今略取戒壇一問，餘者闕之。大",
    "T45n1892_001:0808a12": "迦葉問曰：「汝隨如來二十年來，戒壇高下、闊",
    "T45n1892_001:0808a13": "狹，依何肘量？戒壇上中安舍利不？戒壇四面",
    "T45n1892_001:0808a14": "用何物砌？四面開階、方別多少？繞壇四面，作",
    "T45n1892_001:0808a15": "何形像？無石國中，土沙作不？」阿難一如此卷",
    "T45n1892_001:0808a16": "中圖相而用答之。初祇桓戒壇，北有鐘臺，高",
    "T45n1892_001:0808a17": "四百尺，上有金鐘，重十萬斤，莊嚴希有；下有",
    "T45n1892_001:0808a18": "九龍盤像，龍口吐八功德水。時欲受戒人至",
    "T45n1892_001:0808a19": "場壇所，龍便吐水灌頂，如轉輪王陞壇受位",
    "T45n1892_001:0808a20": "灌頂之相。故初受戒人，如佛法王受法王位，",
    "T45n1892_001:0808a21": "有摩尼珠光，觸受戒人得清涼樂，又表受人",
    "T45n1892_001:0808a22": "戒珠清淨。若諸聖人受戒之時，得通菩薩擊",
    "T45n1892_001:0808a23": "鐘，聲震三千世界，有聞證果，惡趣停息。凡夫",
    "T45n1892_001:0808a24": "受時，使摩抵比丘擊之，聲聞小千世界，此比",
    "T45n1892_001:0808a25": "丘有力當十萬人。其鐘臺如須彌山形，在大",
    "T45n1892_001:0808a26": "池中，九龍出頭，搆結盤住，諸梁柱等安龍頭",
    "T45n1892_001:0808a27": "上，並黃金作之。屋瓦用頗梨寶，若有受者登",
    "T45n1892_001:0808a28": "壇，諸龍即轉，口出香雨香雲，覆灑壇上。池之",
    "T45n1892_001:0808a29": "四邊砌以白玉，底布銀沙，水色清淨，甘如",
    "T45n1892_001:0808b01": "乳蜜。諸持戒人有疾飲者，無不除差；破戒若",
    "T45n1892_001:0808b02": "飲，如吞鐵汁。佛欲涅槃，水先枯竭，屋瓦飛",
    "T45n1892_001:0808b03": "去；迦葉結集，阿難答時，屋瓦還來，池還出",
    "T45n1892_001:0808b04": "水，色白如乳，然無乳味，以表滅後正法隨滅，",
    "T45n1892_001:0808b05": "展轉無味，如《涅槃經》加水乳譬，可以準也。結",
    "T45n1892_001:0808b06": "集問事都了，僧向王城，大鐘寶臺飛上兜率，",
    "T45n1892_001:0808b07": "池玉、銀沙龍王收去，水亦枯竭。今有其地，相",
    "T45n1892_001:0808b08": "狀都無，迷其初緣，合興壇位，故廣敘之。「壇」",
    "T45n1892_001:0808b09": "之立名在佛世矣！此土現有群經律論，咸明",
    "T45n1892_001:0808b10": "王城兩處結集之相，然出沒差互不同，不妨",
    "T45n1892_001:0808b11": "阿難陞座為結法之元匠也！但存迦葉所問，",
    "T45n1892_001:0808b12": "阿難相同佛形，比丘咸疑是佛也！聽說「我",
    "T45n1892_001:0808b13": "聞」便息。如今所傳，達通悟者，不見此土，結法",
    "T45n1892_001:0808b14": "相者，尚自不知，況今所出，有不信者，固其",
    "T45n1892_001:0808b15": "常爾。自佛滅後至於正、像，結集之相，乃有多",
    "T45n1892_001:0808b16": "塗。初五百人，次千人，次大眾，次育王，次",
    "T45n1892_001:0808b17": "七百，且列五條，餘非不有，上並小乘。至於",
    "T45n1892_001:0808b18": "大乘，阿難、迦葉在王城廣結集，文殊師利",
    "T45n1892_001:0808b19": "與大菩薩，在鐵圍山略結集，並如此土諸經",
    "T45n1892_001:0808b20": "所說。",
    "T45n1892_001:0808b21": "戒壇形重相狀第三",
    "T45n1892_001:0808b22": "依名顯相，理有異儀。「場」乃除地令淨，無諸丘",
    "T45n1892_001:0808b23": "坎，俗中治場令平者是也！戲場、戰場例斯可",
    "T45n1892_001:0808b24": "解。至於「壇」相，則出地立基，四郊祠祭諸壇者",
    "T45n1892_001:0808b25": "是也！余案行諸壇，方基者多。唯圓丘一壇，",
    "T45n1892_001:0808b26": "分基九派，各施階隥，其緣如別。今之戒壇初",
    "T45n1892_001:0808b27": "為天造，天工巧妙，理出人謀。然佛指揮，又非",
    "T45n1892_001:0808b28": "凡度，故其相狀不同恒俗。依《別傳》云：「戒壇從",
    "T45n1892_001:0808b29": "地而起，三重為相，以表三空，為入佛法初門，",
    "T45n1892_001:0808c01": "散釋凡惑，非空不遣。三空是得道者遊處，正",
    "T45n1892_001:0808c02": "戒為眾善之基，故限於三重也！昔光明王佛",
    "T45n1892_001:0808c03": "制，高佛之五肘，表五分法身；釋迦如來減",
    "T45n1892_001:0808c04": "為二肘半；上又加二寸，為三層也；其後天帝",
    "T45n1892_001:0808c05": "釋又加覆釜形於壇上，以覆舍利；大梵王又",
    "T45n1892_001:0808c06": "以無價寶珠，置覆釜形上，供養舍利。是則五",
    "T45n1892_001:0808c07": "重，還表五分法身(以初層高一肘，二層高二肘半；三層高二寸，則三分也；帝釋",
    "T45n1892_001:0808c08": "加覆釜，則四重也；梵王加寶珠，則五重。五分具也)。初佛在世，祇桓園中",
    "T45n1892_001:0808c09": "立戒壇訖，大梵王所施寶珠，大如五升瓶，大",
    "T45n1892_001:0808c10": "福德者見之，光照八百由旬；薄福德者見之，",
    "T45n1892_001:0808c11": "如聚墨也。如來一代，常在戒壇，及佛涅槃，珠",
    "T45n1892_001:0808c12": "亦隨沒。尊者大迦葉結集之時，珠復還來，阿",
    "T45n1892_001:0808c13": "難滅度，此珠還去。後大梵王乃以明珠替處，",
    "T45n1892_001:0808c14": "以供養舍利也，珠下以寶蓮華用承之，作九",
    "T45n1892_001:0808c15": "龍以承華足。天帝釋又奉二珠，以供養舍利，",
    "T45n1892_001:0808c16": "用金蓮華承足，下設金柱，柱下安師子；此",
    "T45n1892_001:0808c17": "之二珠結集既竟，並各不現。帝釋二珠，今在",
    "T45n1892_001:0808c18": "忉利天歡喜園中，供養般若波羅蜜。今時諸",
    "T45n1892_001:0808c19": "處立壇，既無珠可供養者，隨力作二明燈。若",
    "T45n1892_001:0808c20": "石若木，常在壇前，高於上層，令光明遠照，上",
    "T45n1892_001:0808c21": "下通曉。其壇上鋪石為地，每有受戒之候，西",
    "T45n1892_001:0808c22": "南角別安高座，使比丘登之；登或艱阻，時大",
    "T45n1892_001:0808c23": "梵王於南面西階道西，化作鐵莖銀龍銀蓮",
    "T45n1892_001:0808c24": "華，開合轉關，華葉相接，對鉤欄上，共高座相",
    "T45n1892_001:0808c25": "當，令使登者而無躓礙。祇桓既殄，斯蹤亦絕，",
    "T45n1892_001:0808c26": "然今後作者，則而施之。」近以乾封二年九月，",
    "T45n1892_001:0808c27": "中印度大菩提寺沙門釋迦蜜多羅尊者，長年",
    "T45n1892_001:0809a01": "人也，九十九夏來向五臺，致敬文殊師利。今",
    "T45n1892_001:0809a02": "上禮遇，令使人將送，既還來郊南，見此戒壇，",
    "T45n1892_001:0809a03": "大隨喜云：「天竺諸寺皆有戒壇。」又述烏仗那",
    "T45n1892_001:0809a04": "國東石戒壇之事，此則東西雖遠，壇禮相接",
    "T45n1892_001:0809a05": "矣。其壇相狀，下之二重以石砌累，如須彌",
    "T45n1892_001:0809a06": "山王形，上下安色道。四面壇身並列龕窟，窟",
    "T45n1892_001:0809a07": "內安諸神王。其兩重基上並施石鉤欄，欄之",
    "T45n1892_001:0809a08": "柱下，師子神王間以列之。兩層四角立高石",
    "T45n1892_001:0809a09": "柱出於壇上，柱外置四天王像，既在露地，並",
    "T45n1892_001:0809a10": "鐫石為之，使久固也。四角欄上，石金翅鳥銜",
    "T45n1892_001:0809a11": "龍於上，表比丘既受戒已，常思惑業而制除",
    "T45n1892_001:0809a12": "也。戒壇周圍布列神影者，表護持久固之相",
    "T45n1892_001:0809a13": "也。斯並大聖之羽儀，生善之弘道，備舒圖傳，",
    "T45n1892_001:0809a14": "具列儀容，各有名號，義難隱伏，事須標牓",
    "T45n1892_001:0809a15": "其名，顯置其狀，則使見者發心，識幽明之協",
    "T45n1892_001:0809a16": "護矣！今案：梁高祖勅釋寶唱著《神鬼錄》，凡有",
    "T45n1892_001:0809a17": "三卷。故其序略云：「自如來出世，至教博遠，天",
    "T45n1892_001:0809a18": "龍鬼神莫不迴向，故能奉侍三尊，擁護四部。」",
    "T45n1892_001:0809a19": "凡諸鬼神各有依住，故依地之神名曰堅牢，",
    "T45n1892_001:0809a20": "乃至寺塔山林河海風雨，如《長阿含經》，並依",
    "T45n1892_001:0809a21": "止所往而守衛之(今以壇圖一面，三方隱映諸神側背，難可圖形。於圖經中，",
    "T45n1892_001:0809a22": "依方列相，或露或覆，時立時坐，後有造者，依經置之)。今前列護佛塔神",
    "T45n1892_001:0809a23": "名，多出《華嚴》、《灌頂》、《孔雀王》、《賢愚》、《大集》、《大智論》",
    "T45n1892_001:0809a24": "等，以繁文故，於此總而敘之。神名跋闍羅波",
    "T45n1892_001:0809a25": "尼(梁言金剛)。神名婆里旱(河但反，梁言力士)。初堅固光曜",
    "T45n1892_001:0809a26": "神、二日光曜神、三須彌華神、四淨雲音神、五",
    "T45n1892_001:0809a27": "阿脩羅王神(取脩羅為名，非脩羅也)、六勝光明神、七樹",
    "T45n1892_001:0809b01": "音聲神、八師子王神(如上，已解)、九淳厚光藏神、",
    "T45n1892_001:0809b02": "十珠髻華光神。右十二金剛力士神王，依《雜",
    "T45n1892_001:0809b03": "阿含經》。金剛神持金剛杵，猛火熾然，經律",
    "T45n1892_001:0809b04": "中亦說：「八金剛神，列侍四面。」又云：「五百金剛，",
    "T45n1892_001:0809b05": "常侍衛佛」。如《華嚴經》：「諸金剛神與微塵數力",
    "T45n1892_001:0809b06": "士俱，久發誓願，侍衛如來，住持遺法。」今據文",
    "T45n1892_001:0809b07": "求相，不言戒壇，然此戒壇即佛塔也，以安舍",
    "T45n1892_001:0809b08": "利。靈骨瘞中，非塔如何？迷名固執者不足",
    "T45n1892_001:0809b09": "言評。重為提示，原夫「塔」字，此方字書乃是",
    "T45n1892_001:0809b10": "物聲，本非西土之號。若依梵本，瘞佛骨所，",
    "T45n1892_001:0809b11": "名曰「塔婆」。此略下「婆」，單呼上「塔」。所以經中，",
    "T45n1892_001:0809b12": "或名「偷婆」、「窣堵波」等。依如唐言「方墳」，塚也！",
    "T45n1892_001:0809b13": "古者墓而不墳，墳謂加土於其上也。如律",
    "T45n1892_001:0809b14": "中：「如來知地下有迦葉佛舍利，以土增之。」",
    "T45n1892_001:0809b15": "斯即塔婆之相狀矣！今戒壇安佛舍利，層基",
    "T45n1892_001:0809b16": "標別，四列神影守護顯號，固其然乎！前十",
    "T45n1892_001:0809b17": "二神常守護佛塔。下層下據地，壇有五階，階",
    "T45n1892_001:0809b18": "列二神，故有十也！以下層為戒壇基本，其",
    "T45n1892_001:0809b19": "猶金剛，故以十金剛依階而位列也！下層",
    "T45n1892_001:0809b20": "四角大神，所謂金剛力士、金毘羅、散脂，並護",
    "T45n1892_001:0809b21": "佛塔，故峙列四隅，以護持本也；東南角神",
    "T45n1892_001:0809b22": "名跋闍羅波尼(又領般支分大軍主神)；西南角神名婆里",
    "T45n1892_001:0809b23": "旱(又領般遮羅遮馱大軍主神)；西北角神王名金毘羅(又領婆多",
    "T45n1892_001:0809b24": "祁利大軍主神)；東北角神將名散脂(又領醯摩跋多大軍主神)。下",
    "T45n1892_001:0809b25": "層南面二階，東畔階道(東神名堅固光曜，西神名日光曜)；西",
    "T45n1892_001:0809b26": "畔階道(東神名須彌華，西神名淨雲音)。東面一階道(南神名阿脩羅王，",
    "T45n1892_001:0809b27": "北神名勝光明)；西面一階道(南神名樹音聲，北神名師子王)。北面一階",
    "T45n1892_001:0809c01": "道(西神名淳厚光藏，東神名珠髻華光)。第二層上四角大神，所謂",
    "T45n1892_001:0809c02": "四天王也，常護佛法及以眾生，豈唯壇塔",
    "T45n1892_001:0809c03": "而在情外，故須造立儀像，依方隅而列之",
    "T45n1892_001:0809c04": "(依《灌頂經》云：「五羅鬼神、鬼子母神五百兒子、及摩醯首羅、摩尼跋陀、脩利犍陀五神，於佛滅後常護塚塔，不使",
    "T45n1892_001:0809c05": "邪人所壞。若破壞者，當知正法欲滅，故使然也。」)。東北角天王名提頭賴",
    "T45n1892_001:0809c06": "吒，領乾闥婆及毘舍闍眾，住東弗婆提洲。",
    "T45n1892_001:0809c07": "《大智論》云：「四天王並壽九百萬歲，各有九十",
    "T45n1892_001:0809c08": "一子，皆護佛法。」其王領四神軍主，出《灌頂",
    "T45n1892_001:0809c09": "經》，下同今配。戒壇第二層基，東面兩階各二",
    "T45n1892_001:0809c10": "神；南階道二神(南神名地珂，北神名脩涅多羅)，北階道二神",
    "T45n1892_001:0809c11": "(南神名分那柯，北神名迦毘羅)。東南角天王名毘婁勒叉，領鳩",
    "T45n1892_001:0809c12": "槃茶及薜茘多眾，住南閻浮提洲。所領四神",
    "T45n1892_001:0809c13": "軍主，配南面二階各二神，東階道二神(東神名僧",
    "T45n1892_001:0809c14": "伽，西神名優波僧伽)，西階道二神(東神名償起羅，西神名栴陀那)。西南角",
    "T45n1892_001:0809c15": "天王名毘婁博叉，領諸龍及富多羅眾，住西",
    "T45n1892_001:0809c16": "瞿耶尼洲。其所領四神軍主，配西面二階各",
    "T45n1892_001:0809c17": "二神，南階道二神(南神名訶利，北神名訶利枳舍)，北階道二",
    "T45n1892_001:0809c18": "神(南神名波羅赴，北神名冰伽羅)。西北角天王名毘沙門，領夜",
    "T45n1892_001:0809c19": "叉及羅剎眾，住北欝單越洲；多來閻浮提，",
    "T45n1892_001:0809c20": "其王手中掌擎佛塔，古佛舍利在中。佛在時，",
    "T45n1892_001:0809c21": "令其持行，所在作護，佛法久固。又令天王",
    "T45n1892_001:0809c22": "威德勢力領四神軍主，配北面一階邊各二",
    "T45n1892_001:0809c23": "神，西邊二神(一名陀羅那、二名阿羅難陀)，東邊二神(一名欝庾",
    "T45n1892_001:0809c24": "伽波羅、二名別他那)。依《賢愚經》，此等鬼神皆名夜叉，形",
    "T45n1892_001:0809c25": "色青黑，眼赤如血，鉤牙上出，頭髮悉豎，火",
    "T45n1892_001:0809c26": "從口出。經雖如此，及論顯相，義須別態，不",
    "T45n1892_001:0810a01": "可一像。其第二層上，四面七階道頭各有二",
    "T45n1892_001:0810a02": "神，則十六也！必須其名，可如《灌頂經》。四",
    "T45n1892_001:0810a03": "天王所部諸神，隨名便配，且存前數，何由",
    "T45n1892_001:0810a04": "可盡其數量也！兩層色道內龕窟中神，經",
    "T45n1892_001:0810a05": "中大多，今依《孔雀王經》，明七星神，依方守",
    "T45n1892_001:0810a06": "護；其上層中安窟既少，可列七星神，配坐",
    "T45n1892_001:0810a07": "窟中；然二十八星神出沒增減，常行於世，",
    "T45n1892_001:0810a08": "有大光明，深能利益。東方七星神名：基栗",
    "T45n1892_001:0810a09": "底柯一、虜喜尼二、麋梨伽尸羅三、阿陀羅",
    "T45n1892_001:0810a10": "四、不捺那婆脩五、弗沙六、阿沙離沙七。",
    "T45n1892_001:0810a11": "南方七星神名：訶可一、雨頗二、求尼三、訶",
    "T45n1892_001:0810a12": "莎多四、質多羅五、莎底六、毘釋珂七。西",
    "T45n1892_001:0810a13": "方七星神名：阿[少/兔]羅他一、折沙他二、牟藍",
    "T45n1892_001:0810a14": "三、弗婆莎他四、欝多羅莎他五、阿毘止",
    "T45n1892_001:0810a15": "六、沙羅波那七。北方七星神名：陀薾他一、",
    "T45n1892_001:0810a16": "捨多毘沙二、弗婆跋陀羅三、欝多羅跋陀",
    "T45n1892_001:0810a17": "羅四、離婆底五、阿雖尼六、婆羅尼七。右二",
    "T45n1892_001:0810a18": "十八神，方別七龕依名位列。至於下層亦有",
    "T45n1892_001:0810a19": "龕窟，約方開影，其量則多，臨時分像，依",
    "T45n1892_001:0810a20": "《優波斯那呪經》及《灌頂經》。神名極多，亦依方",
    "T45n1892_001:0810a21": "住，至時檢經，隨龕多少，就列名號，為存繁",
    "T45n1892_001:0810a22": "文，故略不出。最上第三重，止高二寸，表二",
    "T45n1892_001:0810a23": "諦也；欲明諸佛說法常依二諦，用表受戒",
    "T45n1892_001:0810a24": "出家者，必知二諦為宗歸也！何者？以身、口二",
    "T45n1892_001:0810a25": "業，動必依相，相為俗有；心行所期，離相",
    "T45n1892_001:0810a26": "為本，本為出道之所依也！故二寸為準的量",
    "T45n1892_001:0810a27": "相。上壇四角各立師子，背上有孔，欲行事",
    "T45n1892_001:0810a28": "時，必施尊儀，上安帳竿於孔中也！帳之莊嚴",
    "T45n1892_001:0810b01": "隨力所辦。上壇畟方七尺為量，以表七覺意",
    "T45n1892_001:0810b02": "也！三乘入道不越三十七品，於此品中，七",
    "T45n1892_001:0810b03": "覺意在道思擇，其功最高，故在上而列也！",
    "T45n1892_001:0810b04": "壇外四周一丈內，種四時華藥，已外植華樹",
    "T45n1892_001:0810b05": "八行，種種莊嚴。依《善見論》云：「戒壇極小，容",
    "T45n1892_001:0810b06": "二十一人。」此據出罪之相也。然亦不分壇、場",
    "T45n1892_001:0810b07": "之異也！",
    "T45n1892_001:0810b08": "戒壇高下廣狹第四(并引圖相)",
    "T45n1892_001:0810b09": "檢《別傳》云：「比丘受具戒壇初結之時，釋迦如",
    "T45n1892_001:0810b10": "來召十方諸佛；時須彌燈光明王最居其長，",
    "T45n1892_001:0810b11": "身長五丈，欲立戒壇三重，重高佛五肘，表五",
    "T45n1892_001:0810b12": "分法身。釋迦如來云：『娑婆世界眾生少見少",
    "T45n1892_001:0810b13": "聞，若依佛五肘為量，恐生疲怠，無由可成，減",
    "T45n1892_001:0810b14": "同迦葉佛二肘半量，則易成就。』」所以取佛肘",
    "T45n1892_001:0810b15": "量者，以諸佛肘骨並是金剛，闍維之時，肘骨",
    "T45n1892_001:0810b16": "不灰，全堅舍利，所在流化，故壇身量取佛肘",
    "T45n1892_001:0810b17": "以定之；欲令比丘持戒堅固如金剛而不壞",
    "T45n1892_001:0810b18": "也！戒壇亦爾，雖經劫壞，而常存故。檢釋迦如",
    "T45n1892_001:0810b19": "來一肘，則中人二肘，如來在世倍人；人肘長",
    "T45n1892_001:0810b20": "唐尺一尺五寸，則佛肘三尺；佛肘既長二肘",
    "T45n1892_001:0810b21": "半，則唐尺七尺五寸也！又云：「準迦葉佛肘為",
    "T45n1892_001:0810b22": "量者」，則又長於釋迦肘矣！依今北天竺東石",
    "T45n1892_001:0810b23": "戒壇，縱廣二百步，高一丈許，此則隨時不定；",
    "T45n1892_001:0810b24": "今且從釋迦丈六為言，其下層從地起基，高",
    "T45n1892_001:0810b25": "佛一肘，則唐尺高三尺也！謂在色道下座身",
    "T45n1892_001:0810b26": "為言，餘亦同之。然此色道上三下四，唯多出",
    "T45n1892_001:0810b27": "為佳，以在露地，色道廣覆，而風雨不至，諸窟",
    "T45n1892_001:0810b28": "神王久而得固也。如今浮圖出檐，可不然耶！",
    "T45n1892_001:0810c01": "不得過於一肘者，恐地裂故。又表比丘於壇",
    "T45n1892_001:0810c02": "受戒，制心專一而不散亂也！其第二層高佛",
    "T45n1892_001:0810c03": "一肘半，則唐尺四尺五寸也，同轉輪聖王初",
    "T45n1892_001:0810c04": "登壇上受灌頂之時壇度也。其第三層高二",
    "T45n1892_001:0810c05": "寸者，以佛指二寸為量，則當中人四寸也。今",
    "T45n1892_001:0810c06": "北印度烏仗那國東千餘里，度鐵索橋至烏",
    "T45n1892_001:0810c07": "仗那舊都，其地平坦，名果皆備，即古轉輪王",
    "T45n1892_001:0810c08": "之果園也，有大石戒壇焉。佛滅度後三百年",
    "T45n1892_001:0810c09": "時，有大阿羅漢優樓質那者，威德巨勝，於園",
    "T45n1892_001:0810c10": "北山石崖造大寺，南北周院五十餘里，僧所",
    "T45n1892_001:0810c11": "住處一十五里。請彌勒尊者為指揮之，役使",
    "T45n1892_001:0810c12": "工匠，經三百年，以大神力住諸人壽。五重精",
    "T45n1892_001:0810c13": "舍，純石為之。最上重者高三百餘尺，中安栴",
    "T45n1892_001:0810c14": "檀像，相亦如之；乃至下重安赤銅像。今上四",
    "T45n1892_001:0810c15": "重皆閉，非凡所幸；而石若琉璃，內外映徹，人",
    "T45n1892_001:0810c16": "從邊過，照見藏腑。其下重者，今人受用，四周",
    "T45n1892_001:0810c17": "華果列植充滿。東有石壇，縱廣二百餘步，四",
    "T45n1892_001:0810c18": "周石欄雕飾難言；基上平鏤，奇態轉勢，高可",
    "T45n1892_001:0810c19": "一丈。上壇中心安佛舍利，覆釜在上，如前所",
    "T45n1892_001:0810c20": "述。受戒之日，如上集僧，別施高座，先誦《遺教",
    "T45n1892_001:0810c21": "經》，諸比丘聞皆悉涕泣。及受戒訖，又誦《遺",
    "T45n1892_001:0810c22": "教》，其事見在。往往有僧，從彼而來，玄奘法",
    "T45n1892_001:0810c23": "師《西域傳》中，略述大栴檀像事，而不辨其緣",
    "T45n1892_001:0810c24": "由。至於戒壇，文事蓋闕。豈非行不至彼，隨",
    "T45n1892_001:0810c25": "聞而述，不足怪也！今約祇樹園中，總有六",
    "T45n1892_001:0810c26": "十四院，通衢大巷，南有二十六院。",
    "T45n1892_001:0810c27": "三門之左右",
    "T45n1892_001:0811a01": "大院：西門之右六院(初、三果學人四諦院，二、學人十二因緣院，三、他方三乘八",
    "T45n1892_001:0811a02": "聖道院，四、四天下我見俗人院，五、外道欲出家院，六、凡夫禪師十一切入院)；",
    "T45n1892_001:0811a03": "東門之左七院(初、大梵天王院，二、維那知事院，三、大龍王院，四、居士清信長者院，",
    "T45n1892_001:0811a04": "五、文殊師利院，六、僧庫院，七、僧戒壇)；",
    "T45n1892_001:0811a05": "中門之右七院(初、緣覺四諦院，二、緣覺十二因緣院，三、菩薩四諦院，四、菩薩十二",
    "T45n1892_001:0811a06": "因緣院，五、無學人問法院，六、學人問法院，七、佛香庫院)；",
    "T45n1892_001:0811a07": "中門之左六院(初、他方俗人菩薩院，二、他方比丘菩薩院，三、尼請教誡院，四、教誠",
    "T45n1892_001:0811a08": "比丘尼院，五、他方諸佛院，六、諸仙院)。",
    "T45n1892_001:0811a09": "繞佛院外有十九院(在通衢外，巷北自分五門，二巷周通南出)：",
    "T45n1892_001:0811a10": "中院東門之左七院(初、律師院，二、戒壇院，三、諸論師院，四、修多羅院，五、佛",
    "T45n1892_001:0811a11": "經行院，六、佛洗衣院，七、佛衣服院)；",
    "T45n1892_001:0811a12": "中院北有六院(初、四韋陀院，二、天下不同文院，三、天下陰陽書院，四、天下醫方院，五、",
    "T45n1892_001:0811a13": "僧淨人院，六、天下童子院)；",
    "T45n1892_001:0811a14": "中院西有六院(初、無常院，二、聖人病院，三、佛示病院，四、四天王獻佛食院，五、浴",
    "T45n1892_001:0811a15": "室院，六、流廁院)；",
    "T45n1892_001:0811a16": "正中佛院之內有十九所(初、佛院門東，佛為比丘結戒壇。二、門西，佛為",
    "T45n1892_001:0811a17": "比丘尼結戒壇。三、前佛殿，四、殿東三重樓，五、殿西三重樓，六、七重塔，七、塔東鐘臺，八、塔西經臺，九、後",
    "T45n1892_001:0811a18": "佛說法大殿，十、殿東五重樓，十一、殿西五重樓，十二、三重樓，十三、九金鑊，十四、方華池，十五、三重閣，",
    "T45n1892_001:0811a19": "十六、閣東五重樓，十七、閣西五重樓，十八、東佛庫，十九、西佛庫)。",
    "T45n1892_001:0811a21": "余以恒俗所聞，唯存聲說，附事經論，則紛然",
    "T45n1892_001:0811a22": "莫舉，豈非信文誦語，不存行事，徒喪生涯，於",
    "T45n1892_001:0811a23": "道何益。所以每事研覈，文質相師，隨有作業，",
    "T45n1892_001:0811b01": "名實非爽。雖加砭石，久弊膏肓，空費言時，卒",
    "T45n1892_001:0811b02": "未悛革。故示見圖，開張視聽，更有廣相，如別",
    "T45n1892_001:0811b03": "所存。今略顯之，且救恒要，庶或值者，知其致",
    "T45n1892_001:0811b04": "焉！原夫戒壇之場，隨依大界僧住，不可恒準",
    "T45n1892_001:0811b05": "方隅，不定東西。多以東方為受戒之場，由創",
    "T45n1892_001:0811b06": "歸於佛法之地也！西方為無常之院，由終沒",
    "T45n1892_001:0811b07": "於天傾之位也！從多為相，餘則隨機。其初壇",
    "T45n1892_001:0811b08": "下層縱廣二丈九尺八寸，中層縱廣二丈三",
    "T45n1892_001:0811b09": "尺，上層畟方七尺。",
    "T45n1892_001:0812b01": "余所撰《祇桓圖》上下兩卷，修緝所聞，統收經",
    "T45n1892_001:0812b02": "律，討讎諸傳，極有蹤緒。然五大精舍，佛所常",
    "T45n1892_001:0812b03": "遊，祇桓一代，最住經久，故二十五載弘化在",
    "T45n1892_001:0812b04": "茲，四藏、五部咸稱舍衛。故一佛化相，事迹極",
    "T45n1892_001:0812b05": "多，備在本圖，故此存略。致諸教中，樹立祇",
    "T45n1892_001:0812b06": "桓，開化元首，總而會之，大有科要。如《賢愚經》，",
    "T45n1892_001:0812b07": "初搆祇栖，在八十頃地中，布金買地。舍利",
    "T45n1892_001:0812b08": "弗角神通，力伏外道六師，與須達捉繩，經度",
    "T45n1892_001:0812b09": "精舍，或喜或憂，如常聞見。又曰：「汝於毘婆尸",
    "T45n1892_001:0812b10": "佛乃至迦葉，為佛起寺，而蟻生不絕。生死長",
    "T45n1892_001:0812b11": "遠，唯福為要。以栴檀塗佛窟，別房住止千二",
    "T45n1892_001:0812b12": "百處，百二十處別打犍稚。」如是云云，廣文如",
    "T45n1892_001:0812b13": "彼。又檢《聖迹記》云：「繞祇桓園有一十八寺，並",
    "T45n1892_001:0812b14": "有僧住。」又別圖云：「祇桓一寺，十字巷通於外",
    "T45n1892_001:0812b15": "院。」又云：「寺有二門，一南一東。」又云：「寺有五",
    "T45n1892_001:0812b16": "門。」又云：「七日所成，大房三百口、六十餘院。」案",
    "T45n1892_001:0812b17": "北齊靈裕法師〈寺誥〉述，〈祇桓圖經〉具明諸院，",
    "T45n1892_001:0812b18": "大有準的。又案《別傳》：「祇桓一寺，頓結三壇，今",
    "T45n1892_001:0812b19": "雖荒毀，不妨初有。」自爾至今，千七百載，前後",
    "T45n1892_001:0812b20": "重造，凡二十返，形相不同，不足可怪，且據",
    "T45n1892_001:0812b21": "元始，如前略存。今明東夏創立戒壇之源。《梁",
    "T45n1892_001:0812b22": "僧傳》云：「昔宋文帝元嘉七年，有罽賓國沙門",
    "T45n1892_001:0812b23": "求那跋摩者，梁曰功德鎧也。越自南海，來達",
    "T45n1892_001:0812b24": "楊都，文帝禮異恒倫，號稱三藏，譯出經戒。甞",
    "T45n1892_001:0812b25": "遊南林寺，見竹樹扶疎，便有終焉之志。乃於",
    "T45n1892_001:0812b26": "寺前園中立戒壇，令受戒者登壇上而受也。",
    "T45n1892_001:0812b27": "人有疑其得道者，密以華布諸僧座下，唯跋",
    "T45n1892_001:0812b28": "摩所坐者，華更鮮榮。預知亡日，端拱而卒，手",
    "T45n1892_001:0812b29": "出遺文，云獲二果。仍於戒壇上焚之，咸見一",
    "T45n1892_001:0813b01": "物，狀若龍蛇，衝煙上天。「至元嘉十一年，有僧",
    "T45n1892_001:0813b02": "伽跋摩者，時號三藏法師，與前三藏同至楊",
    "T45n1892_001:0813b03": "都，為諸僧尼等，於南林寺壇重受具戒。于時",
    "T45n1892_001:0813b04": "祇桓寺僧慧照等五十人，影福寺尼慧果等",
    "T45n1892_001:0813b05": "三百二十三人，同從重受。有慧義法師，稟性",
    "T45n1892_001:0813b06": "剛烈，不耐諠黷，謂三藏曰：『大法東流，傳道非",
    "T45n1892_001:0813b07": "一；先賢勝哲，共有常規；豈獨改異，何穆眾望？』",
    "T45n1892_001:0813b08": "答曰：『五部之異，自此常理，相與棄俗，本為",
    "T45n1892_001:0813b09": "弘法，法必可傳，何忤眾情？』又問曰：『夫戒非可",
    "T45n1892_001:0813b10": "見之色也！頃見重受戒者，或依舊臘次，或",
    "T45n1892_001:0813b11": "從後受為始，進退之間，足致深疑？』答曰：『人有",
    "T45n1892_001:0813b12": "二種，故不一類。若年歲不滿，胎月未充，則依",
    "T45n1892_001:0813b13": "今受為初。若先年已滿，便入得戒之位；但疑",
    "T45n1892_001:0813b14": "先受有中下心，理須更求增勝而重受戒，即",
    "T45n1892_001:0813b15": "依本臘而永定也。』又問：『自誓不殺，身口已",
    "T45n1892_001:0813b16": "滿，有何不盡，更重受耶？』答曰：『戒有九品，下為",
    "T45n1892_001:0813b17": "上因。至於求者，心有優劣；所託緣起，亦自不",
    "T45n1892_001:0813b18": "同。別受重發，有何障礙？五戒、十戒，生亦各異，",
    "T45n1892_001:0813b19": "乃至道、定律儀，並防身、口；不同心業，有一無",
    "T45n1892_001:0813b20": "二也。』如是云云。又問：『三藏昔存之日，布薩僧",
    "T45n1892_001:0813b21": "事常在寺內；及論受戒，何為獨出邑外等，咸",
    "T45n1892_001:0813b22": "是善法，何以異耶？』答：『諸部律制，互有通塞，唯",
    "T45n1892_001:0813b23": "受戒法重，不同餘事。以餘法不成，唯得小罪，",
    "T45n1892_001:0813b24": "罪可懺悔；夫紹隆佛種，用消信施，以戒為本，",
    "T45n1892_001:0813b25": "若不成就，非出家人。障累之源，斷滅大法，故",
    "T45n1892_001:0813b26": "異餘者。』於是慧義欣然無言，遂令弟子慧基",
    "T45n1892_001:0813b27": "等渡蔡州岸，於船上受戒(云云)。」今通檢《別傳》諸",
    "T45n1892_001:0813b28": "記，南國諸方戒壇非一，宋都一壇如上已辨。",
    "T45n1892_001:0813b29": "東晉法汰，道安法師之同學也，生知天授，先",
    "T45n1892_001:0814a01": "於楊都瓦官寺立壇；晉支道林於石城沷洲",
    "T45n1892_001:0814a02": "各立一壇；晉支法存於若耶謝敷隱處立壇；",
    "T45n1892_001:0814a03": "竺道壹於洞庭山立壇；竺道生於吳中虎丘",
    "T45n1892_001:0814a04": "立壇；宋智嚴於上定林寺立壇，宋慧觀於石",
    "T45n1892_001:0814a05": "梁寺立壇；齊僧敷於蕪湖立壇；梁法超於南",
    "T45n1892_001:0814a06": "澗立壇；梁僧祐於上雲居、棲霞、歸善、愛敬四",
    "T45n1892_001:0814a07": "寺立壇；今荊州四層、長沙二寺剎基下，大明",
    "T45n1892_001:0814a08": "寺前湖中，並是戒壇。以事覈論，自渝州已下，",
    "T45n1892_001:0814a09": "江淮之間，通計戒壇三百餘所；山東、河北、關",
    "T45n1892_001:0814a10": "內、劍南，事絕前聞，經傳不錄；故使江表佛法，",
    "T45n1892_001:0814a11": "經今五六百年，曾不虧殄，由戒壇也！以戒為",
    "T45n1892_001:0814a12": "佛法之源，本立而不可傾也！故使中原河之",
    "T45n1892_001:0814a13": "左右既不行之，由此佛法三被誅除，誠所宜",
    "T45n1892_001:0814a14": "也！又江漢之間，英靈間出，山川秀麗，見便",
    "T45n1892_001:0814a15": "忘返者，土地之使然也！人依外報，故使外報",
    "T45n1892_001:0814a16": "既勝，內智亦奇，致諸賢達之士，通鑒輔臣，詳",
    "T45n1892_001:0814a17": "度佛教，深有可歸，必無敗壞之理也！可謂江",
    "T45n1892_001:0814a18": "漢滔滔，南國之紀事雖聞於往代，語迹見於",
    "T45n1892_001:0814a19": "今乎！中原兩河晉氏南渡之後，分為一十六",
    "T45n1892_001:0814a20": "國；以武猛相陵，佛法三除，並是獯鬻之胤；本",
    "T45n1892_001:0814a21": "非文國之後，隨心即斷，故其然乎！所以戒壇",
    "T45n1892_001:0814a22": "之舉，即住法之弘相也！餘則略之(云云)。《善見》",
    "T45n1892_001:0814a23": "云：「戒壇上不得立房，縱使王立，有慚比丘",
    "T45n1892_001:0814a24": "剔壞，餘材草送住寺比丘，唯置佛殿及樹",
    "T45n1892_001:0814a25": "木也！」據斯以言，明是法住之處，非人所宅",
    "T45n1892_001:0814a26": "(兩位別也)。",
    "T45n1892_001:0814a27": "戒壇大界內外第五",
    "T45n1892_001:0814a28": "依《僧祇律》，戒場初立在大界外，後有過起，方",
    "T45n1892_001:0814a29": "徙於內。《四分律》中，戒場在內，文云：「眾中四僧",
    "T45n1892_001:0814b01": "事起令眾疲極，佛令結戒場。」若在界外，本無",
    "T45n1892_001:0814b02": "所妨，何勞於眾？故知在內為定。然須辨了三",
    "T45n1892_001:0814b03": "相，決絕無疑。妄指山石樹林垣牆崖坎，曾非",
    "T45n1892_001:0814b04": "目閱其分齊，隨語漫喚其東西。自唱尚迷，於",
    "T45n1892_001:0814b05": "他豈識，相從誦語，於事多昏。鈔疏極詳，臨機",
    "T45n1892_001:0814b06": "便用。斯之惡習，並是舊迷，幸願改張，絕其常",
    "T45n1892_001:0814b07": "習；若不革者，今生既爾，後代亦然，何由可",
    "T45n1892_001:0814b08": "出？今依法結已，則四處集僧，各御眾法，都不",
    "T45n1892_001:0814b09": "相妨：一、戒場內集，二、場外四周空地集，三、大",
    "T45n1892_001:0814b10": "界內如常僧集，四、大界外集。於四集中，二是",
    "T45n1892_001:0814b11": "作法界，二是自然界。由界限約相，可隨方作",
    "T45n1892_001:0814b12": "業，並得成就。以前識四界，限域灼然，故有四",
    "T45n1892_001:0814b13": "集，各不相攝。言雖繁重，事則唯單，深可誡",
    "T45n1892_001:0814b14": "之。",
    "T45n1892_001:0814b15": "戒壇結法先後第六",
    "T45n1892_001:0814b16": "今見講解諸家，並依古疏，先結大界，却結戒",
    "T45n1892_001:0814b17": "場。便云：「我依律文，先後如此。」此不知教之次",
    "T45n1892_001:0814b18": "第也！原究律文，初大眾創集，莫識界之分齊；",
    "T45n1892_001:0814b19": "故初約自然，次約大界；後為眾集法多，數數",
    "T45n1892_001:0814b20": "勞倦，故聽立戒場；是知事起先後，不言結",
    "T45n1892_001:0814b21": "法先後也！何為妄執律文，橫生五過，佛有誠",
    "T45n1892_001:0814b22": "教，當隨義分。今若先結大界，未分戒場，約何",
    "T45n1892_001:0814b23": "法制，以分兩界？雖預開空域，終是無法之地。",
    "T45n1892_001:0814b24": "故佛制戒場，先以法限，後圍空地，外以大界",
    "T45n1892_001:0814b25": "繞之，此則法法相隔，無錯涉之非也！故《五分",
    "T45n1892_001:0814b26": "律》云：應「先結戒場，後結大界。」若先結大界者，",
    "T45n1892_001:0814b27": "當捨已更前結之，然後唱相結大界也！《毘尼",
    "T45n1892_001:0814b28": "母》、《善見》二論，亦同《五分》先後之文。今猶有人，",
    "T45n1892_001:0814b29": "先結大界者，此不見諸部明文，直信意言，都",
    "T45n1892_001:0814c01": "不領解。《五百問》云：「先結大界，後結戒場者，如",
    "T45n1892_001:0814c02": "卑摩羅叉律師云：『於中受戒，恐無所獲。』又卑",
    "T45n1892_001:0814c03": "公云：『若先不知，同於未制，賴有此路，則通僥",
    "T45n1892_001:0814c04": "倖。』」斯言抑揚，成敗難惻，僥倖非分遇福之言，",
    "T45n1892_001:0814c05": "先結戒場，不虛功受，無疑於戒之有無也。覈",
    "T45n1892_001:0814c06": "論作法，備分三相：一、戒場外相，二、大界內相，",
    "T45n1892_001:0814c07": "三、大界外相。此之三相並入羯磨立法之分",
    "T45n1892_001:0814c08": "齊也！皆定其方維，刻其分齊，標、相、體別三位",
    "T45n1892_001:0814c09": "歷然。標則不定其內外，相則隨標而位立；及",
    "T45n1892_001:0814c10": "論界體，必在相內。先須考定，具識楷模，然後",
    "T45n1892_001:0814c11": "加結。言又繁重，誠舉多迷，《五百問》中：「受戒值",
    "T45n1892_001:0814c12": "天雨，若移戒場屋下者，先解大界，却結戒場，",
    "T45n1892_001:0814c13": "後結大界方得。」",
    "T45n1892_001:0814c14": "戒壇集僧遠近第七",
    "T45n1892_001:0814c15": "戒場為諸界之本也！先於自然集僧，僧有不",
    "T45n1892_001:0814c16": "集，結無成就；故作法者初必審悉，於諸自",
    "T45n1892_001:0814c17": "然界中，子細窮考；有僧普集，不得受欲。事雖",
    "T45n1892_001:0814c18": "麁現，臨事多迷，遺略不集，僧便別眾。結既不",
    "T45n1892_001:0814c19": "成，妄稱有界，盡於來際於中受法，徒枉自他",
    "T45n1892_001:0814c20": "虛行一代。豈唯此生，來報果集，還遇無界",
    "T45n1892_001:0814c21": "而受具足，可不然耶！今欲行事，並約標界。戒",
    "T45n1892_001:0814c22": "場大小從界者，多由場小於自然，故約自然",
    "T45n1892_001:0814c23": "而集；三唱外相，白二結之。次結大界時，引五",
    "T45n1892_001:0814c24": "六比丘出場外空地，入大界體中，依界標集",
    "T45n1892_001:0814c25": "僧；三唱大界內外相，白二結已。至明日先解",
    "T45n1892_001:0814c26": "大界，次解戒場，還如前結。集僧遠近，楷定如",
    "T45n1892_001:0814c27": "前。此更須審悉，一定之後，盡於來際未須解。",
    "T45n1892_001:0814c28": "故比人行事不行重解、重結之法；西梵現行",
    "T45n1892_001:0814c29": "此事，以初結界已，惡鬼被圍不得出界，極苦",
    "T45n1892_001:0815a01": "惱故，佛令為解，使其得出，重更加結。以如法",
    "T45n1892_001:0815a02": "故，善神方集，故使律中界內有鬼神廟屋。《五",
    "T45n1892_001:0815a03": "分》云：「結界通取聚落，護諸俗人，不為非人所",
    "T45n1892_001:0815a04": "惱等。」其事符同(云云)。",
    "T45n1892_001:0815a05": "戒壇作業成敗第八(此篇機要，成敗一時)",
    "T45n1892_001:0815a06": "成敗之相，其用在人，人兼明昧，故事涉興毀。",
    "T45n1892_001:0815a07": "是以謹慎之士，不自師心。雖於戒相分明，不",
    "T45n1892_001:0815a08": "妨臨用迷忘，是以律文統約，有陵犯處，並開",
    "T45n1892_001:0815a09": "迷忘。至於結界持護，必須是非通顯，若疑、",
    "T45n1892_001:0815a10": "若誤，捨而重加，豈非敬慎之至極也！今行事",
    "T45n1892_001:0815a11": "者率多輕略，不審界之遠近，莫顯僧之別同，",
    "T45n1892_001:0815a12": "欺罔佛法，妄稱僧傑；誦文不識綱目，目覩不",
    "T45n1892_001:0815a13": "識是非，飾詐抱迷，輒興搆結。今略示數相以",
    "T45n1892_001:0815a14": "顯是非：一、約相集僧，則識僧之真偽，一一",
    "T45n1892_001:0815a15": "人中以五十餘法簡定之；不入簡者不足稱",
    "T45n1892_001:0815a16": "僧，則非作法之匠也！簡法如律鈔中。二、依相",
    "T45n1892_001:0815a17": "三唱，必審標、相分齊，尺寸灼然，入則有足數",
    "T45n1892_001:0815a18": "別眾之儀，出則非二相之攝也。今時往往有",
    "T45n1892_001:0815a19": "結二界，不集相外之僧，直將五六人往場相",
    "T45n1892_001:0815a20": "地而結者；或於場內通唱二界三相已，具加",
    "T45n1892_001:0815a21": "二界羯磨者；或有場內通唱二界相已，隨界",
    "T45n1892_001:0815a22": "而結者；或於大界內不入場中，遙唱場相而",
    "T45n1892_001:0815a23": "結者。如《五分》中：「不唱方相，不成結界。」今隔界",
    "T45n1892_001:0815a24": "虛唱，全非正法；唱不明了，不知分齊，咸名不",
    "T45n1892_001:0815a25": "唱，界結不成，如是類知，並是約界分齊之是",
    "T45n1892_001:0815a26": "非也！然大界、戒場並須成就，事不獲已，大界",
    "T45n1892_001:0815a27": "不成，乍可以無界之場得受戒也？戒場不成，",
    "T45n1892_001:0815a28": "大界雖成，終是無法之地，何有得行法事！故",
    "T45n1892_001:0815a29": "勤勤作業，戒場為初，必須依法取成，不得依",
    "T45n1892_001:0815b01": "俙作法，朦朧謂是。僧曰知法之人，可不思之！",
    "T45n1892_001:0815b02": "取名棄實，言又繁矣，臨事多惑，老叟重言，固",
    "T45n1892_001:0815b03": "其宜也！三、明事義，即結界也。界有大小之差，",
    "T45n1892_001:0815b04": "地分內外之別，先須曉了，後方就法。四、謂作",
    "T45n1892_001:0815b05": "業，即羯磨也。不但一僧獨誦，並須通眾具解，",
    "T45n1892_001:0815b06": "有不解者，非足非別；以闇昧者，莫知和忍之",
    "T45n1892_001:0815b07": "緣，孰識同別之相，故非二攝，不集非咎。作業",
    "T45n1892_001:0815b08": "成敗，必約四緣，謂僧界事法，如上備列。持律",
    "T45n1892_001:0815b09": "之士，務學在斯，闇此四緣，不足登壇位也！故",
    "T45n1892_001:0815b10": "《十誦》云：「作羯磨者應分別云：是白、是第一羯",
    "T45n1892_001:0815b11": "磨、第二羯磨、第三羯磨；如是分別。其聽作者，",
    "T45n1892_001:0815b12": "莫餘覺、餘思惟，應心心相憶，念此白、此羯磨；",
    "T45n1892_001:0815b13": "如是分明。」故佛世執法，猶行五非，豈是不學",
    "T45n1892_001:0815b14": "無知人耶？臨機心境迷忘故也！",
    "T45n1892_001:0815b15": "戒壇受時儀軌第九",
    "T45n1892_001:0815b16": "夫立非常之相，以顯非常之法，法即戒也。戒",
    "T45n1892_001:0815b17": "為出道之基，定非入俗之致。律云：「所以立戒",
    "T45n1892_001:0815b18": "學者，為除三毒令盡故。」所以立非常壇相，以",
    "T45n1892_001:0815b19": "動恒俗之情也！今不行壇事，隨緣而受，則心",
    "T45n1892_001:0815b20": "志蒼茫，如顯如晦，何能發法界之律儀？定獲",
    "T45n1892_001:0815b21": "無記之虛福也！故論云：「欲受戒者，先於有智",
    "T45n1892_001:0815b22": "人所，令於萬境上起慈護心而發戒也！」今不",
    "T45n1892_001:0815b23": "存此，臨集僧訖，正行事時，但云：「汝發上品心",
    "T45n1892_001:0815b24": "得上品戒。」沙彌素無識性，教授曾未討論，空",
    "T45n1892_001:0815b25": "雷發於上天，絕雨流於下地。故博考眾說，立",
    "T45n1892_001:0815b26": "斯軌儀，非出師心，並從聖授。今末學者經",
    "T45n1892_001:0815b27": "傳罕聞，鏗執生常，驚怪斯作，復何可怪？並由",
    "T45n1892_001:0815b28": "耳目之所不該，足趾之所不蹈；若曾該蹈，復",
    "T45n1892_001:0815b29": "是生常之恒法，統而括之，可以論廣也！登壇",
    "T45n1892_001:0815c01": "授受十師行事相(比來行事，無法自居，隨人立用，無可師範。今採摭幽顯及以所",
    "T45n1892_001:0815c02": "傳，登降壇場，興發景仰，如俗行禮，每事問之，可不慎與！)余見行事，叢雜交",
    "T45n1892_001:0815c03": "謬，和上二師纔有相狀，自餘尊證都無異倫。",
    "T45n1892_001:0815c04": "原夫證師證戒功用，則三師一同。三師各有",
    "T45n1892_001:0815c05": "行事，證成由十師得，遂有初戒。列坐昏若海",
    "T45n1892_001:0815c06": "遊，高視而望眾儀，遠聽而詳羯磨，乃有一乞、",
    "T45n1892_001:0815c07": "三乞、唱乞。三一不分、一白三說錯脫，曾無指",
    "T45n1892_001:0815c08": "斥，俛首送默，是非俱顯，默然端坐表和，同別",
    "T45n1892_001:0815c09": "咸言和合。若斯御眾，誠在三師，有見非違，即",
    "T45n1892_001:0815c10": "須彈舉，無宜妄稱大物，是非不撓其心乎！確",
    "T45n1892_001:0815c11": "須七證卓明，何勞更繁隨喜，故中土受戒，止",
    "T45n1892_001:0815c12": "須十人登壇，諸餘隨助，浪僧臨時，下層亦有，",
    "T45n1892_001:0815c13": "故於儀首，重而列之(不妨新受戒者，神爽明白，作業有功，七證心昏，情思魯",
    "T45n1892_001:0815c14": "塞，故約此二不得頓除故也)。初十師登壇相，其教授阿闍梨",
    "T45n1892_001:0815c15": "當執香爐前引，從南面下層東階道，接足而",
    "T45n1892_001:0815c16": "上至層上，東出北迴，繞壇一匝；上座在西頭，",
    "T45n1892_001:0815c17": "當佛前禮三拜；十師卓立，具修威儀，廣運心",
    "T45n1892_001:0815c18": "想，請十方現在諸佛、諸大菩薩、聲聞僧眾，普",
    "T45n1892_001:0815c19": "會戒壇；天龍八部遍滿虛空。以佛在時，多行",
    "T45n1892_001:0815c20": "受戒，咸陞壇上，雖非羯磨僧數而行，善來戒",
    "T45n1892_001:0815c21": "法亦同具戒。佛滅度後，行事聖僧羅列佛像，",
    "T45n1892_001:0815c22": "擬佛在時故也！亦使僧法有依，非佛不可，故",
    "T45n1892_001:0815c23": "置靈儀，不徒設也！第二重壇上西行，南頭",
    "T45n1892_001:0815c24": "置一高座，次設三虛座：一擬豆田邪菩薩比",
    "T45n1892_001:0815c25": "丘，二擬樓至菩薩比丘，三擬馬闌邪菩薩比",
    "T45n1892_001:0815c26": "丘；以三菩薩比丘請佛立受戒結戒戒壇之",
    "T45n1892_001:0815c27": "首，於戒有功，故列三虛座以處之。十師運想",
    "T45n1892_001:0815c28": "已，教授師執爐，引眾面西却行，取上層西",
    "T45n1892_001:0815c29": "階道，接足上壇頂；東轉北迴，繞佛一匝已，至",
    "T45n1892_001:0816a01": "三空座前，一一禮已，依次而坐。其高座者，先",
    "T45n1892_001:0816a02": "差一僧令陞座已，誦《遺教經》；此時應打犍稚，",
    "T45n1892_001:0816a03": "多燒名香，讚唄功德；所集之僧，無問大小戒，",
    "T45n1892_001:0816a04": "普至以聽《遺教》。於上下二層依位坐已，令維",
    "T45n1892_001:0816a05": "那引欲受戒者，至南面東階道下，面西而立；",
    "T45n1892_001:0816a06": "威儀教授師從南面東階却下，引向西階道",
    "T45n1892_001:0816a07": "上，至下層上便東迴北轉西出；又東面北作",
    "T45n1892_001:0816a08": "行，禮佛三拜已，互跪聽經訖；維那又引至南",
    "T45n1892_001:0816a09": "面東階，却行而下，出界外行立。若未解威",
    "T45n1892_001:0816a10": "儀折旋俯仰者，令知法維那一一指授，庠序",
    "T45n1892_001:0816a11": "弘緩，引而行之。及問難之時，維那一一引",
    "T45n1892_001:0816a12": "至戒場內，當東階南設席，擬問遮難。其受具",
    "T45n1892_001:0816a13": "者至於席側，執衣鉢當東階面北而立；教授",
    "T45n1892_001:0816a14": "師從南面東階却下，具修威儀，令眾可觀。故",
    "T45n1892_001:0816a15": "律中執持威儀，不失法度，如頞鞞比丘以威",
    "T45n1892_001:0816a16": "儀而伏邪道，故知威儀肅物，來自久矣！彼至",
    "T45n1892_001:0816a17": "問席所敷座坐已，仍取受人衣鉢訖，令其脫",
    "T45n1892_001:0816a18": "屣上席；先取尼師壇，為受持已，令在上坐；又",
    "T45n1892_001:0816a19": "取安多會，為受持已，令在身著；次取欝多羅",
    "T45n1892_001:0816a20": "僧，為受持已，令於上披；又取僧伽梨，為受持",
    "T45n1892_001:0816a21": "已，如前幞之。教彼人云：「此三衣名，唯佛法有，",
    "T45n1892_001:0816a22": "九十六種外道所無，何得不敬？故坐具尼師",
    "T45n1892_001:0816a23": "壇，如塔之有基也；汝今受戒即五分法身之",
    "T45n1892_001:0816a24": "基也，良以五分由戒而成；若無坐具而坐汝",
    "T45n1892_001:0816a25": "身，則五分定慧無所從生，故坐具如塔之基",
    "T45n1892_001:0816a26": "也！三衣斷三毒也：五條下衣斷貪身也、七條",
    "T45n1892_001:0816a27": "中衣斷瞋口也、大衣上衣斷癡心也！」如是廣",
    "T45n1892_001:0816a28": "之，隨時說導。問難遮訖。此受持衣，諸部並",
    "T45n1892_001:0816a29": "在問難前，今時在受戒後，無文可出，不足行",
    "T45n1892_001:0816b01": "用。彼教授師如常威儀，從下層東階上，至層",
    "T45n1892_001:0816b02": "上西迴；至第二層南面西階上，向東迴；當佛",
    "T45n1892_001:0816b03": "前禮三拜已；東轉北迴，至羯磨師前，相去",
    "T45n1892_001:0816b04": "舒手及處立。作白召已，至南面西階上召之。",
    "T45n1892_001:0816b05": "依師召而上，便引欲受戒者，向三上座坐處",
    "T45n1892_001:0816b06": "禮已，次又一一禮十師竟，威儀師令於羯磨",
    "T45n1892_001:0816b07": "師前互跪教乞戒。彼復座已，羯磨師依法單",
    "T45n1892_001:0816b08": "白，問難已，和僧羯磨與受戒竟，令於十師下",
    "T45n1892_001:0816b09": "互跪，諸受具人總了，一時就佛前面北，互跪",
    "T45n1892_001:0816b10": "更聽《遺教》而立住；其教授師執香爐起，至西",
    "T45n1892_001:0816b11": "面北階頭立，引十師下階，循下層上面南出",
    "T45n1892_001:0816b12": "東迴面北，當佛像前禮三拜立住；維那又引",
    "T45n1892_001:0816b13": "新受戒人從東面南階却下至地，北出繞壇",
    "T45n1892_001:0816b14": "迴至南面下層西階下，東迴面北禮佛竟立",
    "T45n1892_001:0816b15": "住。師僧見新受戒者來，便從下層東階下南",
    "T45n1892_001:0816b16": "出，雁行相待於華林間；新受戒者從後而行，",
    "T45n1892_001:0816b17": "至場地林間，方令受戒者在前。教授師引十",
    "T45n1892_001:0816b18": "師出場門入大界，如常所止。此之威儀，聖所",
    "T45n1892_001:0816b19": "行法，法隱既久，執生常者，謂是新儀，幸詳之",
    "T45n1892_001:0816b20": "也！余以乾封二年二月八日及以夏初，既立",
    "T45n1892_001:0816b21": "戒壇，仍依法載受具戒。于時前後預受者二",
    "T45n1892_001:0816b22": "十七人，並多是諸方，謂雍州、洛州、虢州、蒲州、",
    "T45n1892_001:0816b23": "晉州、貝州、丹州、坊州、隴州、澧州、荊州、台州、并",
    "T45n1892_001:0816b24": "州，如是等州，依壇受具；故引大略，知非謬緣。",
    "T45n1892_001:0816b25": "諸有同法之儔、遊方之士，聞余創建，興心嚮",
    "T45n1892_001:0816b26": "赴者，略列名位，取信於後。",
    "T45n1892_001:0816b27": "終南山雲居寺大德僧伽禪師",
    "T45n1892_001:0816b28": "京師西明寺大德真懿律師",
    "T45n1892_001:0816b29": "京師弘法寺大德恒善律師",
    "T45n1892_001:0816c01": "終南山雲際寺大德悟玄律師",
    "T45n1892_001:0816c02": "京師西明寺大德薄塵法師",
    "T45n1892_001:0816c03": "京師大慈恩寺大德弘度律師",
    "T45n1892_001:0816c04": "昭陵瑤臺寺大德道誠律師",
    "T45n1892_001:0816c05": "終南山龍池寺智善律師",
    "T45n1892_001:0816c06": "京師光明寺新羅國智仁律師",
    "T45n1892_001:0816c07": "華州西嶽沙門法藏禪師",
    "T45n1892_001:0816c08": "終南山寶德寺道光律師",
    "T45n1892_001:0816c09": "荊州長沙寺智藏律師",
    "T45n1892_001:0816c10": "荊州景元山無行禪師",
    "T45n1892_001:0816c11": "荊州覆船山玉泉寺弘景律師",
    "T45n1892_001:0816c12": "并州六通寺智琮禪師",
    "T45n1892_001:0816c13": "潤州明慶寺玄寂律師",
    "T45n1892_001:0816c14": "衡州南嶽雲峰寺義本律師",
    "T45n1892_001:0816c15": "洋州儻城寺道寂律師",
    "T45n1892_001:0816c16": "荊州天王寺道譽法師",
    "T45n1892_001:0816c17": "荊州四層寺智璿禪師",
    "T45n1892_001:0816c18": "京師西明寺大慈律師",
    "T45n1892_001:0816c19": "京師西明寺四依律師",
    "T45n1892_001:0816c20": "齊州東嶽沙門明藏禪師",
    "T45n1892_001:0816c21": "荊州安寶寺慧忍禪師",
    "T45n1892_001:0816c22": "荊州善集寺道恪禪師",
    "T45n1892_001:0816c23": "台州天台山白巖寺慧莊禪師",
    "T45n1892_001:0816c24": "襄州峴山報善寺慧璿律師",
    "T45n1892_001:0816c25": "荊州昇覺寺慧璉禪師",
    "T45n1892_001:0816c26": "荊州開聖寺慧儼禪師",
    "T45n1892_001:0816c27": "荊州陟屺寺慧獎法師",
    "T45n1892_001:0816c28": "荊州無量寺玄賾法師",
    "T45n1892_001:0816c29": "洛州天宮寺守節法師",
    "T45n1892_001:0817a01": "晉州沙門曇獎法師",
    "T45n1892_001:0817a02": "東嶽沙門名恪律師",
    "T45n1892_001:0817a03": "京師空觀寺行滔禪師",
    "T45n1892_001:0817a04": "秦州麥積崖沙門法度禪師",
    "T45n1892_001:0817a05": "虢州大興國寺義方律師",
    "T45n1892_001:0817a06": "荊州長沙寺德行律師",
    "T45n1892_001:0817a07": "京師弘濟寺懷素律師",
    "T45n1892_001:0817a08": "自外不備列名。至如終南山大翠微寺等諸",
    "T45n1892_001:0817a09": "沙門，及巖隱野居追朋問道之賓，翕習容裔，",
    "T45n1892_001:0817a10": "整帶而赴，高壇觀行，禮度折旋，而鑒其敬仰",
    "T45n1892_001:0817a11": "者，或在空外界中，送心隨喜，佇立合掌，而欣",
    "T45n1892_001:0817a12": "其威儀者，將有百計。行事既了，維那引至僧",
    "T45n1892_001:0817a13": "住堂中，列坐飯之。諸有清信士女，崇扈之鄉，",
    "T45n1892_001:0817a14": "來者滿院，皆合掌隨喜，立而稱善，亦一塗之",
    "T45n1892_001:0817a15": "造化也，追萬古之清塵焉！",
    "T45n1892_001:0817a16": "戒壇功能遠近第十",
    "T45n1892_001:0817a17": "案結界之地也，隨其限域，下至金剛之輪，雖",
    "T45n1892_001:0817a18": "經劫壞，終焉莫毀。如諸論說，佛法將滅，結界",
    "T45n1892_001:0817a19": "法失；有論者言，先結不失，後結不成，斯為定",
    "T45n1892_001:0817a20": "義。今案諸傳說，天竺印度咸有聖蹤，並經",
    "T45n1892_001:0817a21": "多劫，於今見在。至如八字捨身之事，子女流",
    "T45n1892_001:0817a22": "血之徵，破骨出髓之苦相，布髮掩泥之遺緒，",
    "T45n1892_001:0817a23": "端然布設，開迹如初；以此往徵，界結非沒。印",
    "T45n1892_001:0817a24": "度諸師，相從二釋。初言結界聖相並是神功，",
    "T45n1892_001:0817a25": "災劫焚漂斯為俗有，俗非壞道之法，故道法",
    "T45n1892_001:0817a26": "恒存，致使前相於今不絕。有論師言：「斯是",
    "T45n1892_001:0817a27": "佛之化迹，所在弘利終期不灰。」所以三災起",
    "T45n1892_001:0817a28": "時，淪亡從於大地，為空、為水，蹤緒罕尋；世界",
    "T45n1892_001:0817a29": "後成，所有故處還依舊立，故此聖迹儼然如",
    "T45n1892_001:0817b01": "初，不足怪也！如彼色、欲二界，咸化為空，後成",
    "T45n1892_001:0817b02": "立時，如前置立。眾生業力一不思議，佛之流",
    "T45n1892_001:0817b03": "化二不思議，豈以凡謀奪于聖慮，故結界堅",
    "T45n1892_001:0817b04": "住，必無所損。問曰：「若如所述，賢劫四佛，咸有",
    "T45n1892_001:0817b05": "舊蹤，立寺結界，僧之常法，今時立相，豈不與",
    "T45n1892_001:0817b06": "舊界相重？重結不成，作法敗矣！如何釋之？」答",
    "T45n1892_001:0817b07": "曰：「隨一佛化，一佛之僧，何有能仁之子，與",
    "T45n1892_001:0817b08": "飲光為資乎！各師所師，故非別眾。即如釋尊",
    "T45n1892_001:0817b09": "一代，僧具六和，一見不和，兩不足數，各結各",
    "T45n1892_001:0817b10": "部，類例見聞，故知前佛之僧界，不妨後佛之",
    "T45n1892_001:0817b11": "行事也！」故律鈔中，五種互結，各不相妨也！然",
    "T45n1892_001:0817b12": "前佛之遺基，後佛皆就而興起也，如舍衛祇",
    "T45n1892_001:0817b13": "桓之地，九十一劫常為佛遊，身子覩蟻窟而",
    "T45n1892_001:0817b14": "興悲，事可知也！自餘更有，辭繁且略。",
    "T45n1892_001:0817b15": "戒壇贊述辨德第十一",
    "T45n1892_001:0817b16": "開壤創築戒場之壇文",
    "T45n1892_001:0817b17": "維唐乾封二年仲春八日，京師西明寺沙門",
    "T45n1892_001:0817b18": "釋道宣，乃與宇內嶽瀆諸州沙門，商較律儀，",
    "T45n1892_001:0817b19": "討擊機務，敢於京南遠郊澧福二水之陰，鄉",
    "T45n1892_001:0817b20": "曰清官，里稱遵善，持律眾所建立戒壇。原",
    "T45n1892_001:0817b21": "夫戒定慧法，眾聖之良筌；攝律善生，三佛之",
    "T45n1892_001:0817b22": "津導。是知戒為入聖之本，為出俗之基；皇覺",
    "T45n1892_001:0817b23": "寄此而開權，正法由茲而久住。所以四依御",
    "T45n1892_001:0817b24": "宇，必祖戒而啟蒙泉；五乘方駕，亦因戒而張",
    "T45n1892_001:0817b25": "化首。自法流東漸，居七百年，戒場之壇，名實",
    "T45n1892_001:0817b26": "乖爽，律、論所顯，場、壇兩馳，各備機緣，隨事便",
    "T45n1892_001:0817b27": "舉。有晉揚輦南林戒壇，德鎧聖士厥初基搆，",
    "T45n1892_001:0817b28": "中原正偽，蔑爾無聞，有以大界為戒場，有以",
    "T45n1892_001:0817b29": "平場為壇上。斯由法被三廢，後興在於羈縻；",
    "T45n1892_001:0817c01": "或由師心獨斷，討論絕於經教。若夫創置戒",
    "T45n1892_001:0817c02": "壇，專弘戒本，良由律儀所攝，用統有、空；約情",
    "T45n1892_001:0817c03": "充仞於大千，論法該通於六位；陰、入、界、處，莫",
    "T45n1892_001:0817c04": "匪戒緣；上聖下凡，咸資戒護。遂使小戒、大戒，",
    "T45n1892_001:0817c05": "開行業之始終；有願、無願，顯因心之漸頓。經",
    "T45n1892_001:0817c06": "敘菩薩戒聚，非白四而不生；律明聲聞正禁，",
    "T45n1892_001:0817c07": "因十僧而克果；若欲行斯羯磨，要假壇、場，故",
    "T45n1892_001:0817c08": "以戒法為名，全是淨行之本。大界初興，僧法",
    "T45n1892_001:0817c09": "兩設，至論作業，戒場則多，此則僧住、法住，各",
    "T45n1892_001:0817c10": "有其致。今立戒壇之場，備依教旨，豎三標",
    "T45n1892_001:0817c11": "而分兩界，圍空地而絕錯疑。先結小界為場",
    "T45n1892_001:0817c12": "壇之本，依自然而集僧，曉同別之殊致。三述",
    "T45n1892_001:0817c13": "戒場之外相，白二約而結之，故使三階肅而",
    "T45n1892_001:0817c14": "峙列，委登降之接足；四維晏而在隅，識辰晷",
    "T45n1892_001:0817c15": "之斜正。後結大界，僧出戒場，隨相各集，別唱",
    "T45n1892_001:0817c16": "別結，因使四處僧事無乖別之蹤，六和顯德",
    "T45n1892_001:0817c17": "有乘權之務。作業成遂，七萬之歲不亡；德僧",
    "T45n1892_001:0817c18": "自在，三災之變無沒。由斯以言，戒場之舉不",
    "T45n1892_001:0817c19": "徒設也！成，則佛法常住；壞，則正教淪亡。此言",
    "T45n1892_001:0817c20": "匪妄，又彌慎也！是知受隨二戒，寄斯地而克",
    "T45n1892_001:0817c21": "隆；持犯兩儀，亦因茲而還淨。故經云：「若無此",
    "T45n1892_001:0817c22": "戒，諸善不生。」諒是定慧之本基，誠即業惑之",
    "T45n1892_001:0817c23": "良藥也！比人行事，輕斯者多，不築壇基，隨宜",
    "T45n1892_001:0817c24": "授受。或妄結小界，曾非難緣；或輒居佛殿，僧",
    "T45n1892_001:0817c25": "皆背像；或在空迴，或在村坊，迷昏別眾，誦文",
    "T45n1892_001:0817c26": "徒結。斯塗紛糅，無足敘之！故《僧傳》云：中國僧",
    "T45n1892_001:0817c27": "來欲受戒者，揚都行事，並在江舟，別結而受。",
    "T45n1892_001:0817c28": "有問其故，答曰：結界法本，同別難知，故於舟",
    "T45n1892_001:0817c29": "中，相絕非難，說戒等法不成乍可。夫欲住持",
    "T45n1892_001:0818a01": "正法，弘護聖儀，斷絕煩惱，非戒不得脫，非界",
    "T45n1892_001:0818a02": "地戒業無依。虛承剃染，心無聖法，徒喪一生，",
    "T45n1892_001:0818a03": "終淪萬劫，豈不累於自他，虛為釋尊之種也！",
    "T45n1892_001:0818a04": "故彼梵僧勤勤若此，此生死人平平若此，彌",
    "T45n1892_001:0818a05": "天所誡，可不思哉！有人聞結，驚而私誚。余告",
    "T45n1892_001:0818a06": "之曰：「非敢立異，斯乃一同，經教具周，人不行",
    "T45n1892_001:0818a07": "爾。」竊以淨教所詮，依法為本，文明四說之印，",
    "T45n1892_001:0818a08": "遺誥三藏之功；順則揚三寶之初秋，違則滅",
    "T45n1892_001:0818a09": "四僧之後轍。文云：「戒場極小容二十一人」，明",
    "T45n1892_001:0818a10": "壇上之廣量也；「應至舒手及處」，明壇非覆障",
    "T45n1892_001:0818a11": "之內也；「應留中間」，明二界非相接也；「先結",
    "T45n1892_001:0818a12": "場已，大界繞之」，明初後之軌儀也；「但置佛殿」，",
    "T45n1892_001:0818a13": "明僧寶之所依也；「若有僧住，有慚剔除」，明有",
    "T45n1892_001:0818a14": "羞僧弘崇戒護易成就也。文有臨壇師，壇上",
    "T45n1892_001:0818a15": "僧則非場地之恒度也，此壇唯存戒住；今則",
    "T45n1892_001:0818a16": "多有僧住，固可詳諸誠教。若斯義難隱忍，所",
    "T45n1892_001:0818a17": "以狀白敘搆，業業兢兢，晨夕讎校，仰遵遺寄，",
    "T45n1892_001:0818a18": "輒備通引，永垂無昧云爾。",
    "T45n1892_001:0818a19": "大唐雍州長安縣清官鄉淨業寺戒壇之銘",
    "T45n1892_001:0818a20": "原夫戒壇之興，其來久矣！肇於祇樹之始，流",
    "T45n1892_001:0818a21": "漸淮海之陰；開佛化之羽儀，扇仁風於寰宇。",
    "T45n1892_001:0818a22": "遂得定慧攸託，非戒無以成基；業行是依，必",
    "T45n1892_001:0818a23": "律儀方能堪濟。其德既廣，非恒地之所任持；",
    "T45n1892_001:0818a24": "其績既高，豈常務而能搆克！故使於僧院內",
    "T45n1892_001:0818a25": "別置戒場，又於場中增基列陛；階除四布，壇",
    "T45n1892_001:0818a26": "塔高嚴，幽明之所監護，凡聖於焉景仰。集僧",
    "T45n1892_001:0818a27": "作業，經三災而莫虧；登降受行，歷萬古而長",
    "T45n1892_001:0818a28": "騖。是則慈化弘遠，誠資戒德之功；煩惑廓消，",
    "T45n1892_001:0818a29": "咸假場壇之力；統其績也，豈不盛哉！若不式",
    "T45n1892_001:0818b01": "樹旌銘，將何啟其津徑？略述所緣，其辭曰：",
    "T45n1892_001:0818b02": "幽關未啟，妙茲弘導，匪藉能仁，誰其覆燾？覆",
    "T45n1892_001:0818b03": "燾伊何，諒惟戒力，三聖位隆，四生仰極。昏谷",
    "T45n1892_001:0818b04": "作梗，煩勞莫息，緜茲長往，於何取則？在昔給",
    "T45n1892_001:0818b05": "園，皇覺顧命，創築場壇，開敷嘉令。金河既",
    "T45n1892_001:0818b06": "竭，玉門高映，道流淮海，南林一盛。周發靈",
    "T45n1892_001:0818b07": "臺，漢徹明堂，事遵往帝，締搆餘皇。戒壇式",
    "T45n1892_001:0818b08": "緒，時惟法王，用隆化本，永永無疆。爰有英",
    "T45n1892_001:0818b09": "達，厥稱僧傑，德懋時雄，智包髦烈。齊梁作",
    "T45n1892_001:0818b10": "範，緇素垂節，廣樹法場，橫張像設。是號文",
    "T45n1892_001:0818b11": "國，山夷海截，有惑斯宗，人坑法滅。中原失",
    "T45n1892_001:0818b12": "緒，三犯凶咽，仁祠奄室，法侶興悲。考定斯",
    "T45n1892_001:0818b13": "咎，明壇靡基，敢遵往則，式表離辭。永鎮終",
    "T45n1892_001:0818b14": "古，茲文在茲。",
    "T45n1892_001:0818b15": "終南山北澧福之陰清官鄉淨業寺戒壇佛舍",
    "T45n1892_001:0818b16": "利之銘",
    "T45n1892_001:0818b17": "維大唐乾封二年歲在丁卯孟夏朔日，京師",
    "T45n1892_001:0818b18": "西明寺沙門釋道宣，與諸嶽瀆沙門，會于前",
    "T45n1892_001:0818b19": "鄉之道場，平章法律，仰惟三聖垂教以戒為",
    "T45n1892_001:0818b20": "先，四生歸德遵塗莫絕。遂使住法六萬之壽，",
    "T45n1892_001:0818b21": "作化在於律儀；時經三變之秋，啟務資於定、",
    "T45n1892_001:0818b22": "慧。所以敢承餘烈，克搆場壇，陳瘞靈軀，鎮茲",
    "T45n1892_001:0818b23": "福地。冀願皇覺慈照，景業統宇宙而無疆；垂",
    "T45n1892_001:0818b24": "裕含光，神功諒堪濟而逾遠。序之不足，略為",
    "T45n1892_001:0818b25": "短銘。其辭曰：",
    "T45n1892_001:0818b26": "皇矣正覺，作化在三，戒為良導，萬善攸談。氷",
    "T45n1892_001:0818b27": "涼于水，青更逾藍，非斯組織，餘則誰甘？嶽瀆",
    "T45n1892_001:0818b28": "法儔，乘時蔚峙，板築福壇，猶登岵屺。戒護是",
    "T45n1892_001:0818b29": "陞，幽明咸履，悠哉後裔，則為高軌。敢述時",
    "T45n1892_001:0818c01": "緣，遍流芳紀。",
    "T45n1892_001:0818c02": "荊州等界寺沙門無行，觀化秦川，遇茲盛集，",
    "T45n1892_001:0818c03": "贊而述之。",
    "T45n1892_001:0818c04": "大唐乾封二年四月朔日荊南渚宮沙門釋無",
    "T45n1892_001:0818c05": "行戒壇舍利贊",
    "T45n1892_001:0818c06": "余等登趾荊岑，搜玄秦嶺；承律謨於上德，聞",
    "T45n1892_001:0818c07": "所未聞；稟清範於靈壇，日新日損。是以皇",
    "T45n1892_001:0818c08": "覺慈訓，弘之在人，祇樹高風，幽心祥感。幸逢",
    "T45n1892_001:0818c09": "嘉會，瘞靈骨於福壇；玄綱載維，想德鎧之非",
    "T45n1892_001:0818c10": "遠。不勝手舞，景仰神光，敢述玄猷，乃為贊曰：",
    "T45n1892_001:0818c11": "覺智圓明，應物唯靈，非滅示滅，無生現生。為",
    "T45n1892_001:0818c12": "人演法，三學開津，場壇肅穆，戒德氤氳。金河",
    "T45n1892_001:0818c13": "晦影，鶴樹澄神，能仁散體，多寶全身。奇光昭",
    "T45n1892_001:0818c14": "晣，嘉瑞攸陳，二端尚在，八斛猶均。厥後無",
    "T45n1892_001:0818c15": "憂，爰初啟信，近護分光，靈墳是鎮。靈墳現",
    "T45n1892_001:0818c16": "奇，震嶺標基，扶風散彩，淮海騰輝。粵自荊",
    "T45n1892_001:0818c17": "岫，尋真太一，希世之風，載揚茲日。壇模山",
    "T45n1892_001:0818c18": "像，登頓有秩，鎮以遺身，幽誠云畢。願言遐",
    "T45n1892_001:0818c19": "曠，克念崇尚，識鏡澄明，心河靜浪。庶劫石",
    "T45n1892_001:0818c20": "之方消，覿神珠於妙相。",
    "T45n1892_001:0818c21": "大唐中原關輔戒壇儀",
    "T45n1892_001:0818c22": "余以乾封二年二月八日，創築戒壇，四方嶽",
    "T45n1892_001:0818c23": "瀆沙門尋聲遠集者二十餘人。至於夏初，眾",
    "T45n1892_001:0818c24": "侶更集，載受具戒，多是遠人，京寺同學，咸來",
    "T45n1892_001:0818c25": "觀化。余以法利希行，恐有乖忤；和悅上下，務",
    "T45n1892_001:0818c26": "成為先。有京師西明寺真懿律師，今之律匠",
    "T45n1892_001:0818c27": "也，彭享勇銳，最所忌情，恐東迴左繞，傷俗之",
    "T45n1892_001:0818c28": "行事也。余諭之曰：「律師勿見東迴左繞以為",
    "T45n1892_001:0818c29": "非法耶！此天常之大理也。人惑左右，習俗",
    "T45n1892_001:0819a01": "罕分，深願體之，勿慮非咎。」便答余云：「此不敢",
    "T45n1892_001:0819a02": "怪也。吾昔見大莊嚴寺大德恭禪師若行道",
    "T45n1892_001:0819a03": "時，必東迴北轉，此為右繞。」彼告吾云：「子不見",
    "T45n1892_001:0819a04": "俗中城門耶，東入西出，咸言左出右入也。」如",
    "T45n1892_001:0819a05": "是云云。行事之家，觀時制度，餘方不為清淨，",
    "T45n1892_001:0819a06": "則不行之。余七十暮年，脚疾摧朽，顧求法者，",
    "T45n1892_001:0819a07": "不遠關山。今秋氣已清，客心飛舉，將事終天",
    "T45n1892_001:0819a08": "之別，必爽載面之期，力疾集之，用為送終之",
    "T45n1892_001:0819a09": "贈也。言此飲淚，窮獨可悲。乾封二年二月十",
    "T45n1892_001:0819a10": "四日，於清官結大界淨地，并出淨厨誥。",
    "T45n1892_001:0819a11": "關中創立戒壇圖經"
}