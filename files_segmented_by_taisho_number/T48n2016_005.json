{
    "T48n2016_005:0439a02": "宗鏡錄卷第五",
    "T48n2016_005:0439a04": "慧日永明寺主智覺禪師延壽集",
    "T48n2016_005:0439a05": "夫真心靡易。妙性無生。凡聖同倫。云何說妄。",
    "T48n2016_005:0439a06": "答。本心湛寂。絕相離言。性雖自爾。以不守性",
    "T48n2016_005:0439a07": "故。隨緣染淨。且如一水。若珠入則清。塵雜則",
    "T48n2016_005:0439a08": "濁。又如一空。若雲遮則昏。月現則淨。故大智",
    "T48n2016_005:0439a09": "度論云。譬如清淨池水。狂象入中。令其渾濁。",
    "T48n2016_005:0439a10": "若清水珠入。水即清淨。不得言水外無象無",
    "T48n2016_005:0439a11": "珠。心亦如是。煩惱入故。能令心濁。諸慈悲等",
    "T48n2016_005:0439a12": "善法入心。令心清淨。然垢淨不定。真妄從緣。",
    "T48n2016_005:0439a13": "若昧之則念念輪迴。遺失真性。若照之則心",
    "T48n2016_005:0439a14": "心寂滅。圓證涅槃。故知真妄無因。空有言說。",
    "T48n2016_005:0439a15": "約真無說。約說無真。皆是狂迷。情想建立。千",
    "T48n2016_005:0439a16": "途競起。空迷演若之頭。一法纔生。唯現闥婆",
    "T48n2016_005:0439a17": "之影。以含生不窮實際。但徇狂情。則諸聖俯",
    "T48n2016_005:0439a18": "順機宜。悉同其事。以楔出楔。說妄而從妄旋",
    "T48n2016_005:0439a19": "真。將麁接麁。舉相而因相通性。若不執妄。尚",
    "T48n2016_005:0439a20": "不說真。幻影纔消。智光息焰。首楞嚴經云。佛",
    "T48n2016_005:0439a21": "告阿難。精真妙明。本覺圓淨。非留生死。及諸",
    "T48n2016_005:0439a22": "塵垢。乃至虛空。皆因妄想之所生起。斯元本",
    "T48n2016_005:0439a23": "覺妙明真精。妄以發生。諸器世間。如演若多。",
    "T48n2016_005:0439a24": "迷頭認影。妄元無因。於妄想中。立因緣性。迷",
    "T48n2016_005:0439a25": "因緣者。稱為自然。彼虛空性。猶實幻生。因緣",
    "T48n2016_005:0439a26": "自然。皆是眾生妄心計度。阿難。知妄所起。說",
    "T48n2016_005:0439a27": "妄因緣。若妄元無。說妄因緣。元無所有。何況",
    "T48n2016_005:0439a28": "不知。推自然者。肇法師窮起妄之由。立本際",
    "T48n2016_005:0439a29": "品云。夫本際者。即一切眾生。無礙涅槃之性。",
    "T48n2016_005:0439b01": "何為忽有如是妄心。及種種顛倒者。但為一",
    "T48n2016_005:0439b02": "念迷心。此一念者。從一而起。又此一者。從不",
    "T48n2016_005:0439b03": "思議起。不思議者。即無所起。故經云。道始生",
    "T48n2016_005:0439b04": "一。一者。謂無為。一生二。二謂妄心。乃至三",
    "T48n2016_005:0439b05": "生萬法也。既緣無為而有心。復緣有心而有",
    "T48n2016_005:0439b06": "色。故經云。種種心色。是以心生萬慮。色起萬",
    "T48n2016_005:0439b07": "端。和合業緣。遂成三界種子。所以有三界者。",
    "T48n2016_005:0439b08": "為執本迷真一故。即有濁辱生其妄氣者。澄",
    "T48n2016_005:0439b09": "清微為無色界。所謂心也。澄濁辱為色界。所",
    "T48n2016_005:0439b10": "謂身也。散滓穢為欲界。所謂塵境也。故經云。",
    "T48n2016_005:0439b11": "三界虛妄。唯一妄心變化。夫內有一生。即外",
    "T48n2016_005:0439b12": "有無為。內有二生。即外有有為。內有三生。即",
    "T48n2016_005:0439b13": "外有三界。既內外相應。遂生種種諸法。及恒",
    "T48n2016_005:0439b14": "沙煩惱也。故知三界內。無有一法不從自心",
    "T48n2016_005:0439b15": "生。因心想念。分別造作。如幻術力。變化萬物。",
    "T48n2016_005:0439b16": "於外似有發現。現無現性。唯自心生。迷倒之",
    "T48n2016_005:0439b17": "人。執為外境。隨境了別。妍醜自分。纔生忻",
    "T48n2016_005:0439b18": "厭之情。便起塵勞之迹。故遠法師云。本端竟",
    "T48n2016_005:0439b19": "何從。起滅有無際。一微涉動境。成此頹山勢。",
    "T48n2016_005:0439b20": "但內一不生。則無諸有。欲塞煩惱之窟穴。截",
    "T48n2016_005:0439b21": "生死之根株。但能內觀一念無生。則空華三",
    "T48n2016_005:0439b22": "界。如風卷烟。幻影六塵。猶湯沃雪。廓然無際。",
    "T48n2016_005:0439b23": "唯一真心矣。進趣大乘方便經云。佛言。一實",
    "T48n2016_005:0439b24": "境界者。謂眾生心體。從本已來。不生不滅。乃",
    "T48n2016_005:0439b25": "至一切眾生心。一切二乘心。一切菩薩心。一",
    "T48n2016_005:0439b26": "切諸佛心。皆同不生不滅。真如相故。乃至盡",
    "T48n2016_005:0439b27": "於十方虛空。一切世界求心形狀。無一區分",
    "T48n2016_005:0439b28": "而可得者。但以眾生無明癡闇熏習因緣。現",
    "T48n2016_005:0439b29": "妄境界。令生念著。所謂此心不能自知。妄自",
    "T48n2016_005:0439c01": "謂有。起覺知想。計我我所。而實無有覺知之",
    "T48n2016_005:0439c02": "相。以此妄心畢竟無體。不可見故。若無覺知。",
    "T48n2016_005:0439c03": "能分別者。則無十方三世一切境界差別之",
    "T48n2016_005:0439c04": "相。以一切法。皆不能自有。恒依妄心分別故",
    "T48n2016_005:0439c05": "有。所謂一切境界。各各不自念為有。知此為",
    "T48n2016_005:0439c06": "自。知彼為他。是故一切法。不能自有。則無別",
    "T48n2016_005:0439c07": "異。唯依妄心。不了不知。內自無故。謂有前外",
    "T48n2016_005:0439c08": "所知境界。妄生種種法想。謂有謂無。謂好謂",
    "T48n2016_005:0439c09": "惡。謂是謂非。謂得謂失。乃至生於無量無邊",
    "T48n2016_005:0439c10": "法想。當如是知。一切諸法。皆從妄想生。依妄",
    "T48n2016_005:0439c11": "心為本。然此妄心。無自相故。亦依境界而有。",
    "T48n2016_005:0439c12": "所謂緣念覺知前境界故。說名為心。又此妄",
    "T48n2016_005:0439c13": "心與前境界。雖俱相依。起無前後。而此妄心。",
    "T48n2016_005:0439c14": "能為一切境界原主。所以者何。謂依妄心。不",
    "T48n2016_005:0439c15": "了法界一相故。說心有無明。依無明力因。故",
    "T48n2016_005:0439c16": "現妄境界。亦依無明滅。故一切境界滅。非依",
    "T48n2016_005:0439c17": "一切境界自不了故。說境界有無明。亦非依",
    "T48n2016_005:0439c18": "境界故生於無明。以一切諸佛。於一切境界。",
    "T48n2016_005:0439c19": "不生無明故。又復不依境界滅故。無明心滅。",
    "T48n2016_005:0439c20": "以一切境界。從本已來。體性自滅。未曾有故。",
    "T48n2016_005:0439c21": "因如此義。是故但說一切諸法。依心為本。當",
    "T48n2016_005:0439c22": "知一切諸法。悉名為心。以義體不異。為心所",
    "T48n2016_005:0439c23": "攝故。又一切諸法。從心所起。與心作相。和合",
    "T48n2016_005:0439c24": "而有。共生共滅。同無有住。以一切境界。但隨",
    "T48n2016_005:0439c25": "心所緣。念念相續故。而得住持。暫時而有。如",
    "T48n2016_005:0439c26": "上廣引佛言。委曲周細。只為成後學之信。明",
    "T48n2016_005:0439c27": "我自心。寶藏論云。古鏡照精。其精自形。古教",
    "T48n2016_005:0439c28": "照心。其心自明。當知一心遍一切心。無塵可",
    "T48n2016_005:0439c29": "異。一切性含一性。有法皆同。無形而廓徹虛",
    "T48n2016_005:0440a01": "空。誰分彼此。搜迹而任窮法界。莫得纖毫。何",
    "T48n2016_005:0440a02": "故眾生界中。即今顯現。斯則皆因妄念積集",
    "T48n2016_005:0440a03": "熏成。如鏡上之塵。似遮光影。若空中之霧。暫",
    "T48n2016_005:0440a04": "混清虛。但有一法現前。皆是自心分別。設當",
    "T48n2016_005:0440a05": "一念纔起。盡因幻境牽生。起滅同時。更無前",
    "T48n2016_005:0440a06": "後。若知能所無體。頓悟人空法空。忽了物我",
    "T48n2016_005:0440a07": "無依。始信境寂心寂。又乃心生非是因彼。境",
    "T48n2016_005:0440a08": "未曾生。心滅亦不因他。境未曾滅。當知境因",
    "T48n2016_005:0440a09": "心起。還逐心亡。但心生非境生。心滅非境滅。",
    "T48n2016_005:0440a10": "似魚母念魚子。如蜂王攝眾蜂。若魚母不念。",
    "T48n2016_005:0440a11": "則魚子亡。蜂王不攝。而眾蜂散。是以有心緣",
    "T48n2016_005:0440a12": "想。萬境縱然。無念憶持。纖塵不現。終無心外",
    "T48n2016_005:0440a13": "法。能與心為緣。但是自心生。還與心為相。是",
    "T48n2016_005:0440a14": "以楞伽經云。不覺自心所現分劑。不覺內識",
    "T48n2016_005:0440a15": "轉變外現為色。但是自心所現。不通達如此",
    "T48n2016_005:0440a16": "分劑。名惡見論。以不知心現。起差別見故云",
    "T48n2016_005:0440a17": "分劑。是知若不於宗鏡正義之中。所有知解。",
    "T48n2016_005:0440a18": "皆是邪道宗黨。設形言說。悉墮惡見論議。此",
    "T48n2016_005:0440a19": "宗鏡法義。可以憑准。正理無差。可以依行。現",
    "T48n2016_005:0440a20": "前得力。萬邪莫迴。其致。千聖不改其儀。遂能",
    "T48n2016_005:0440a21": "洗惑塵。消滯慮。湛幽抱。豁神襟。獨妙絕倫。故",
    "T48n2016_005:0440a22": "無等等。問。若言有真有妄。是法相宗。若言",
    "T48n2016_005:0440a23": "無真無妄。是破相宗。今論法性宗。云何立真",
    "T48n2016_005:0440a24": "立妄。又說非真非妄。答。今宗鏡所論。非是",
    "T48n2016_005:0440a25": "法相立有。亦非破相歸空。但約性宗圓教。以",
    "T48n2016_005:0440a26": "明正理。即以真如不變。不礙隨緣。是其圓義。",
    "T48n2016_005:0440a27": "若法相宗。一向說有真有妄。若破相宗。一向",
    "T48n2016_005:0440a28": "說非真非妄。此二門各著一邊。俱可思議。今",
    "T48n2016_005:0440a29": "此圓宗。前空有二門俱存。又不違礙。此乃不",
    "T48n2016_005:0440b01": "可思議。若定說有無二門。皆可思議。今以不",
    "T48n2016_005:0440b02": "染而染。則不變隨緣。染而不染。則隨緣不變。",
    "T48n2016_005:0440b03": "實不可以有無思。亦不可為真妄惑。斯乃不",
    "T48n2016_005:0440b04": "思議之宗趣。非情識之所知。今假設文義對",
    "T48n2016_005:0440b05": "治。只為破其邪執。若情虛則智絕。病差則藥",
    "T48n2016_005:0440b06": "消。能窮始末之由。方洞圓常之旨。故復禮法",
    "T48n2016_005:0440b07": "師問天下學士真妄偈云。真法性本淨。妄念",
    "T48n2016_005:0440b08": "何由起。從真有妄生。此妄安可止。無初即無",
    "T48n2016_005:0440b09": "末。有終應有始。無始而無終。長懷懵茲理。",
    "T48n2016_005:0440b10": "願為開玄妙。析之出生死。澄觀和尚答云。迷",
    "T48n2016_005:0440b11": "真妄念生。悟真妄則止。能迷非所迷。安得全",
    "T48n2016_005:0440b12": "相似。從來未曾悟。故說妄無始。知妄本自真。",
    "T48n2016_005:0440b13": "方是恒常理。分別心未亡。何由出生死。宗",
    "T48n2016_005:0440b14": "密禪師釋云。大乘經教。統唯三宗。一法相宗。",
    "T48n2016_005:0440b15": "二破相宗。三法性宗。今此問。是法性宗中。齧",
    "T48n2016_005:0440b16": "鏃關節。不問二宗。若法相宗。所說一切。有漏",
    "T48n2016_005:0440b17": "妄法。無漏淨法。無始時來。各有種子。在阿賴",
    "T48n2016_005:0440b18": "耶識中。遇緣熏習。即各從自性起。都不關真",
    "T48n2016_005:0440b19": "如。誰言從真生妄也。彼說真如。一向無為寂",
    "T48n2016_005:0440b20": "滅。無起無止。不可難他。從真有妄生也。若破",
    "T48n2016_005:0440b21": "相宗一向說凡聖。染淨。一切皆空。本無所有。",
    "T48n2016_005:0440b22": "設見一法過涅槃者。亦如幻夢。彼且本不立",
    "T48n2016_005:0440b23": "真。何況於妄。故不難云從。真有妄也。唯疑法",
    "T48n2016_005:0440b24": "性宗。以此宗經論。言依真起妄者。如云法身",
    "T48n2016_005:0440b25": "流轉五道。如來藏受苦樂等。言悟妄即真者。",
    "T48n2016_005:0440b26": "如云初發心時。即成阿耨菩提。知妄本自真。",
    "T48n2016_005:0440b27": "見佛即清淨等。又言凡聖混融者。如云一切",
    "T48n2016_005:0440b28": "眾生。本來成正覺。般涅槃。毘盧遮那身中。具足",
    "T48n2016_005:0440b29": "六道眾生等。真妄相即。雖說煩惱菩提。無有",
    "T48n2016_005:0440c01": "始終。又說煩惱終盡。方名妙覺。華嚴起信等",
    "T48n2016_005:0440c02": "經論。首末之文。義宗有礙。自語相違。擬欲揀",
    "T48n2016_005:0440c03": "之。不可取一捨一。欲合之。又難會。俱用之。又",
    "T48n2016_005:0440c04": "相違。試問天下學士。有達者即知真入道。若",
    "T48n2016_005:0440c05": "諸師所答悉迷問意。皆約泯相歸理而說。都",
    "T48n2016_005:0440c06": "不識他所問。從真起妄之由。修妄證真之理。",
    "T48n2016_005:0440c07": "然迷真起妄。蓋有因由。息妄歸真。非無所以。",
    "T48n2016_005:0440c08": "復禮法師。豈不知真妄俱寂。理事皆如。如寂",
    "T48n2016_005:0440c09": "之中。何有問答。然有二門。義理易辯。即無違",
    "T48n2016_005:0440c10": "妨。一者。一向說有妄可斷。有真可證。二者。一",
    "T48n2016_005:0440c11": "向說非真非妄。無凡無聖。此二門。皆可思議。",
    "T48n2016_005:0440c12": "故勝鬘經云。眾生自性清淨心。無煩惱所染。",
    "T48n2016_005:0440c13": "不染而染。染而不染。皆云難可了知。復禮正",
    "T48n2016_005:0440c14": "問此義。諸師所答但說無垢染耳。唯觀和尚",
    "T48n2016_005:0440c15": "所答。約真如不變。不礙隨緣。方為契當。今宗",
    "T48n2016_005:0440c16": "密試答曰。本淨本不覺。由斯妄念起。知真妄",
    "T48n2016_005:0440c17": "即空。知空妄即止。止處名有終。迷時號無始。",
    "T48n2016_005:0440c18": "因緣如幻夢。何終復何始。此是眾生原。窮之",
    "T48n2016_005:0440c19": "出生死。又人多謂真能生妄。故疑妄不窮盡。",
    "T48n2016_005:0440c20": "為決此理。重答前偈。不是真生妄。妄迷真而",
    "T48n2016_005:0440c21": "起。知妄本自真。知真妄即止。妄止似終末。悟",
    "T48n2016_005:0440c22": "來似初始。迷悟性皆空。性空無終始。生死由",
    "T48n2016_005:0440c23": "此迷。達此出生死。又約始終。有四句分別。一。",
    "T48n2016_005:0440c24": "有始無終。即是始覺。二有終無始。即是無明。",
    "T48n2016_005:0440c25": "三無終無始。謂實際。四有始有終。是一期生",
    "T48n2016_005:0440c26": "死。又釋云。無始而有終。長懷懵斯理者。即法",
    "T48n2016_005:0440c27": "相事。而例難之。今云。有妄即真。則同無終始。",
    "T48n2016_005:0440c28": "若分別說。應有四句。真理則無終無始。妄念",
    "T48n2016_005:0440c29": "則無始有終。真智則無終有始。瞥起妄念。有",
    "T48n2016_005:0441a01": "終有始。若約圓融。同無終始。既無終始。亦復",
    "T48n2016_005:0441a02": "無有無終無始。唯亡言絕想。可會斯玄。詳上",
    "T48n2016_005:0441a03": "答意。深合圓宗。於隨緣門。初即迷真起妄。後",
    "T48n2016_005:0441a04": "乃悟妄即真。於迷悟中。似分終始。約不變門。",
    "T48n2016_005:0441a05": "妄自本空。誰論前後。真俗無性。凡聖但名。譬",
    "T48n2016_005:0441a06": "如迷繩作蛇。疑杌為鬼。真諦非有。世諦非無。",
    "T48n2016_005:0441a07": "二諦相成。不墮邪見。是以俗諦不得不有。有",
    "T48n2016_005:0441a08": "常自空。真諦不得不空。空恒徹有。今時學者。",
    "T48n2016_005:0441a09": "多迷空有二門。盡成偏見。唯尚一切不立。拂",
    "T48n2016_005:0441a10": "迹歸空。於相違差別義中。全無智眼。既不辯",
    "T48n2016_005:0441a11": "惑。何以釋疑。故云涅槃心易曉。差別智難",
    "T48n2016_005:0441a12": "明。若能空有門中。雙遮雙照。真俗諦內。不即",
    "T48n2016_005:0441a13": "不離。方可弘法為人。紹隆覺位。",
    "T48n2016_005:0441a14": "問。法相法性二宗。如何辯別。",
    "T48n2016_005:0441a15": "答。法相多說事相。法性唯談理性。如法相宗。",
    "T48n2016_005:0441a16": "離第八識。無眼等諸識。若法性宗。離如來藏。",
    "T48n2016_005:0441a17": "無有八識。若真如不守自性。變識之時。此八",
    "T48n2016_005:0441a18": "識。即是真性上隨緣之義。或分宗辯相。事則",
    "T48n2016_005:0441a19": "兩分。若性相相成。理歸一義。以不變隨緣。隨",
    "T48n2016_005:0441a20": "緣不變故。如全波之水。全水之波。動靜似分",
    "T48n2016_005:0441a21": "濕性無異。清涼記引密嚴經偈云。如來清淨",
    "T48n2016_005:0441a22": "藏。世間阿賴耶。如金與指鐶。展轉無差別。即",
    "T48n2016_005:0441a23": "賴耶體。是如來藏。與妄染合。名阿賴耶。更無",
    "T48n2016_005:0441a24": "別體。又金色如指鐶金體即金。然此上異。總",
    "T48n2016_005:0441a25": "有四句。一以本成末。本隱末存。此即存隱不",
    "T48n2016_005:0441a26": "異。故云以妄無體。攬真而起。則真無不隱。唯",
    "T48n2016_005:0441a27": "妄現也。二攝末歸本。末盡本顯。此即顯滅明",
    "T48n2016_005:0441a28": "不異故。故云以真體實。妄無不盡。唯真現也。",
    "T48n2016_005:0441a29": "三攝本從末末存。攝末歸本本顯。此則兩法",
    "T48n2016_005:0441b01": "俱存。但真妄有異。即有真有妄。明不異故。故",
    "T48n2016_005:0441b02": "云是即無體之妄。不異體實之真。故云無有",
    "T48n2016_005:0441b03": "異也。四攝本從末本隱。是不無義。攝末歸本",
    "T48n2016_005:0441b04": "末盡。是不有義。此則不有不無明不異。亦是",
    "T48n2016_005:0441b05": "末後二句。又非異故非邊。不一故非中。非中",
    "T48n2016_005:0441b06": "非邊。是無寄法界。妙智所證。湛然常住。無所",
    "T48n2016_005:0441b07": "寄也。又非一即非異故。恒居邊而即中等。又",
    "T48n2016_005:0441b08": "非一即生死。非異即涅槃。非一即非異故。恒",
    "T48n2016_005:0441b09": "住生死。即處涅槃等。亦可眾生迷故。成阿賴",
    "T48n2016_005:0441b10": "耶。如來悟故。成如來藏。如金隨工匠緣成時。",
    "T48n2016_005:0441b11": "展作指鐶。如指鐶隨爐火緣壞時。却復為金。",
    "T48n2016_005:0441b12": "成壞展轉。但是一金。更無差別。如來藏心。亦",
    "T48n2016_005:0441b13": "復如是。但隨染緣之時。迷作阿賴耶。隨淨緣",
    "T48n2016_005:0441b14": "之時。悟成如來藏。本末展轉。唯是一心。畢竟",
    "T48n2016_005:0441b15": "無別。如無生義云。眾生身中有涅槃。即是末",
    "T48n2016_005:0441b16": "中含有本。眾生是涅槃家用。即是本中含有",
    "T48n2016_005:0441b17": "末。貪欲即是道。即是末中含有本。貪欲即是",
    "T48n2016_005:0441b18": "道家用。即是本中含有末。故經言。一切凡夫。",
    "T48n2016_005:0441b19": "常在於定。問言。常在何定。答言。以不壞法性",
    "T48n2016_005:0441b20": "三昧故。此是末中含有本。法性中含有眾生。",
    "T48n2016_005:0441b21": "即是本中含有末。大品經言。不可離有為說",
    "T48n2016_005:0441b22": "無為。不離無為說有為。又末即是本。本即是",
    "T48n2016_005:0441b23": "末。義。如波即是水。水即是波。如經言。生死是",
    "T48n2016_005:0441b24": "涅槃。無滅無生故。又楞伽經云。真識現識。如",
    "T48n2016_005:0441b25": "泥團微塵等。乃至大慧。若泥團微塵異者。非",
    "T48n2016_005:0441b26": "彼所成。而實彼成。是故不異。若不異者。泥團",
    "T48n2016_005:0441b27": "微塵。應無差別。如是轉識藏識真相。若異者。",
    "T48n2016_005:0441b28": "藏識非因。若不異者。轉識滅。藏識亦應滅。而",
    "T48n2016_005:0441b29": "自真相實不滅。是故非自真相滅。但業相滅",
    "T48n2016_005:0441c01": "耳。此中真相。是如來藏。轉識。是七轉識。藏識。",
    "T48n2016_005:0441c02": "是賴耶。又云。諸識有三種相。謂轉相．業相．",
    "T48n2016_005:0441c03": "真相。此三種相。通於八識。謂起心名轉。八俱",
    "T48n2016_005:0441c04": "起故。皆有生滅。故名轉相。動則是業。如三細",
    "T48n2016_005:0441c05": "中。初業相故。八識皆動。盡名業相。八之真性。",
    "T48n2016_005:0441c06": "盡名真相。故經云。略說有三種識。廣說有八",
    "T48n2016_005:0441c07": "種相。何等為三。謂真識．現識．分別事識。約",
    "T48n2016_005:0441c08": "不與妄合。如來藏心。以為真識。現即第八。經",
    "T48n2016_005:0441c09": "云。譬如明鏡。持眾色像。現識處現。亦復如是。",
    "T48n2016_005:0441c10": "餘七皆名分別事識。經云。若異者。藏識非因",
    "T48n2016_005:0441c11": "者。謂三。若異藏識。則應不用真相及轉識為",
    "T48n2016_005:0441c12": "因。既以轉識熏故。真識隨緣而成藏識。則知",
    "T48n2016_005:0441c13": "不異。非以藏識為二識因。故經云。非自真相",
    "T48n2016_005:0441c14": "滅。但業相滅。斯則三事備矣。經喻中有三。一",
    "T48n2016_005:0441c15": "塵。二水。三泥。以水和塵。泥團方成。以業熏真",
    "T48n2016_005:0441c16": "相。業識便生。經云。若自真相滅者。藏識則滅",
    "T48n2016_005:0441c17": "者。反顯藏識。以真妄和合而成。但其妄滅。而",
    "T48n2016_005:0441c18": "真體不無。又自真相者。曉法師釋云。本覺之",
    "T48n2016_005:0441c19": "心。不藉妄緣。性自神解。名自真相。約不一義",
    "T48n2016_005:0441c20": "說。又隨無明風。作生滅時。神解之性與本不",
    "T48n2016_005:0441c21": "異。亦名自真相。是依不異義說。又經云。如來",
    "T48n2016_005:0441c22": "藏。為無始惡習所熏。名為藏識。又云。大慧。如",
    "T48n2016_005:0441c23": "來藏是善不善因。能遍興一切趣生。譬如技",
    "T48n2016_005:0441c24": "兒。變現諸趣。是以諸教。皆如來藏為識體。故",
    "T48n2016_005:0441c25": "知心性即如來藏。此外無法。唯識論偈云。又",
    "T48n2016_005:0441c26": "諸法勝義。亦即是真如。常如其性故。即唯識",
    "T48n2016_005:0441c27": "實性。明知天親。亦用如來藏而成識體。但後",
    "T48n2016_005:0441c28": "釋論之人。唯立不變。則過歸後人。以要言之。",
    "T48n2016_005:0441c29": "總上諸義。皆是真妄和合。非一非異。能成一",
    "T48n2016_005:0442a01": "心二諦之門。不墮斷常處中妙旨。事理交徹。",
    "T48n2016_005:0442a02": "性相融通。無法不收。盡歸宗鏡。問。真妄二",
    "T48n2016_005:0442a03": "心。行相各異。如何融會得人法性之圓宗。",
    "T48n2016_005:0442a04": "答。但了妄念無生。即是真心不動。此不動之",
    "T48n2016_005:0442a05": "外。更無毫氂法可得。如經云。預流．一來果．",
    "T48n2016_005:0442a06": "不還．阿羅漢。如是諸聖人。皆依心妄有。大般",
    "T48n2016_005:0442a07": "若經云。復次善現。甚深般若波羅蜜多。分析",
    "T48n2016_005:0442a08": "諸法。過極微量。竟不見有少實可得。故名般",
    "T48n2016_005:0442a09": "若波羅蜜多。又真妄無體。俱有名字。名字無",
    "T48n2016_005:0442a10": "體。皆依言說。言說性空。俱無起處。則一切言",
    "T48n2016_005:0442a11": "語。悉皆平等。一切諸法。悉皆真實。所以勝思",
    "T48n2016_005:0442a12": "惟梵天所問經云。梵天謂文殊言。仁者所說。",
    "T48n2016_005:0442a13": "皆是真實。文殊曰。善男子。一切言說。皆是真",
    "T48n2016_005:0442a14": "實。問曰。虛妄言說。亦真實耶。答曰。如是。何",
    "T48n2016_005:0442a15": "以故。善男子。是諸言說。皆為虛妄。無處無方。",
    "T48n2016_005:0442a16": "若法虛妄。無處無方。即是真實。以是義故。一",
    "T48n2016_005:0442a17": "切言說。皆是真實。善男子。提婆達多所有言",
    "T48n2016_005:0442a18": "說。與如來語無異無別。何以故。諸有言說。皆",
    "T48n2016_005:0442a19": "是如來言說。不出如故。諸有言語所說之事。",
    "T48n2016_005:0442a20": "一切皆以無所說故。得有所說。又輔行記。釋",
    "T48n2016_005:0442a21": "一念心以成觀境。此有二義。一者。以禪為境。",
    "T48n2016_005:0442a22": "不同世心。二者。即此境心。復須離著。向辯禪",
    "T48n2016_005:0442a23": "心。既言一念。一多相即。為是何等一心能具。",
    "T48n2016_005:0442a24": "故簡示云。不得同於妄計一念。能了妄念無",
    "T48n2016_005:0442a25": "一異相。達此無相具一切心。三千具足。方能",
    "T48n2016_005:0442a26": "照於一多相即。此據初心習觀之人。恐濫於",
    "T48n2016_005:0442a27": "妄情境觀。是故應須簡示入門。若據理論。無",
    "T48n2016_005:0442a28": "非法界。亦何隔於取著妄情。以念本自空。妄",
    "T48n2016_005:0442a29": "不可得故。為執有者。令觀空耳。又先德云。未",
    "T48n2016_005:0442b01": "念之時。念則未生。未生則是不有。不有之法。",
    "T48n2016_005:0442b02": "亦無自相。現在之念。從緣而生。念若自有。不",
    "T48n2016_005:0442b03": "應待緣。待緣生故。即無自體。故知心無自性。",
    "T48n2016_005:0442b04": "緣起即空。如欲斷其流。但塞其源。欲免其生。",
    "T48n2016_005:0442b05": "但斷其根。不用多功。最為省要。故通心論云。",
    "T48n2016_005:0442b06": "夫縛從心縛。解從心解。縛解從心。不關餘處。",
    "T48n2016_005:0442b07": "出要之術。唯有觀心。觀心得悟一切俱了。是",
    "T48n2016_005:0442b08": "故智者。先當觀心。觀心得淨。返觀自心。欺誑",
    "T48n2016_005:0442b09": "不實。如幻如化。躁擾不住。又如猿猴。騰躍奔",
    "T48n2016_005:0442b10": "擲猶如野馬。無始無明。歷劫流浪。不知何由",
    "T48n2016_005:0442b11": "得出。若能如是觀心過患。又推諸境。境無自",
    "T48n2016_005:0442b12": "性。由見而有。不見即無。又推見處。見無自",
    "T48n2016_005:0442b13": "性。由心有動。不動即無。又推動心。動無自性。",
    "T48n2016_005:0442b14": "獨由不覺。覺則不動。又推不覺。無有根本。直",
    "T48n2016_005:0442b15": "是無始虛習。念念自迷。無念真心。一無所有。",
    "T48n2016_005:0442b16": "論云。如人迷故。謂東為西。方實不轉。眾生亦",
    "T48n2016_005:0442b17": "爾。無明迷故。謂心為動。心實不動。若能觀心。",
    "T48n2016_005:0442b18": "知心無起。即得隨順。入真如門。當知所有。皆",
    "T48n2016_005:0442b19": "是虛妄心念而生。心有即有。心無即無。有無",
    "T48n2016_005:0442b20": "從心。彌須自覺。勿不自覺。為心自欺。既知心",
    "T48n2016_005:0442b21": "誑。更勿留心。好惡是非一時都放。則心無住",
    "T48n2016_005:0442b22": "處。心無住處。則無有心。既無有心。亦無無心。",
    "T48n2016_005:0442b23": "有無總無。身心俱盡。身心盡故。泯齊萬境。萬",
    "T48n2016_005:0442b24": "境無相。合本一冥。冥然玄照。照無不寂。以寂",
    "T48n2016_005:0442b25": "為體。體無不虛。虛寂無窮。通同法界。法界緣",
    "T48n2016_005:0442b26": "起。無不自然。來無所從。去無所至。又法無定",
    "T48n2016_005:0442b27": "相。真妄由心。起盡同原。更無別旨。所以古師",
    "T48n2016_005:0442b28": "廣釋真妄交徹之義云。夫真妄者。若約三性。",
    "T48n2016_005:0442b29": "圓成是真。遍計為妄。依他起性。通真通妄。淨",
    "T48n2016_005:0442c01": "分同真。染分為妄。約遍計為妄者。情有即是",
    "T48n2016_005:0442c02": "理無。妄徹真也。理無即是情有。真徹妄也。若",
    "T48n2016_005:0442c03": "染分依他為妄者。緣生無性。妄徹真也。無性",
    "T48n2016_005:0442c04": "緣成。真徹妄也。若約隨俗說真妄者。真妄本",
    "T48n2016_005:0442c05": "虛。則居然交徹。真妄皆真。則本來一味。故知",
    "T48n2016_005:0442c06": "真妄常交徹。亦不壞真妄之相。則該妄之真。",
    "T48n2016_005:0442c07": "真非真而湛寂。徹真之妄。妄非妄而雲興。如",
    "T48n2016_005:0442c08": "水該波而非水濕性。凝停。波徹水而非波。洪",
    "T48n2016_005:0442c09": "濤洶涌。則不存不泯。性相歷然。一一融通。重",
    "T48n2016_005:0442c10": "重交徹。無障無礙體相用收。入宗鏡中。自",
    "T48n2016_005:0442c11": "然法爾。故先德云。然其真妄所以交徹者。不",
    "T48n2016_005:0442c12": "離一心。故禪原集云。謂一切凡聖根本。悉是",
    "T48n2016_005:0442c13": "一法界心。性覺寶光。各各圓滿。本不名諸佛。",
    "T48n2016_005:0442c14": "亦不名眾生。秖以此心靈妙自在。不守自性。",
    "T48n2016_005:0442c15": "隨迷悟之緣。成凡聖之事。又雖隨緣。而不失",
    "T48n2016_005:0442c16": "自性。常非虛妄。常無變異。不可破壞。唯是一",
    "T48n2016_005:0442c17": "心。遂名真如。故此一心。常具二門。未曾暫",
    "T48n2016_005:0442c18": "闕。秖隨緣門中。凡聖無定。謂本來未。曾覺悟。",
    "T48n2016_005:0442c19": "故說煩惱無始。若修證即煩惱斷盡。故說有",
    "T48n2016_005:0442c20": "終。然實無別始覺。亦無不覺。畢竟平等。故此",
    "T48n2016_005:0442c21": "一心。常具真如生滅二門。又真妄各有二義。",
    "T48n2016_005:0442c22": "一真有不變隨緣二義。二妄有體空成事二",
    "T48n2016_005:0442c23": "義。謂由真不變。故妄體空。為真如門。由真隨",
    "T48n2016_005:0442c24": "緣。故妄識成事。為生滅門。以生滅即真如故。",
    "T48n2016_005:0442c25": "諸經說。無佛無眾生。本來涅槃。常寂滅相。又",
    "T48n2016_005:0442c26": "以真如即生滅故。經云。法身流轉五道。號曰",
    "T48n2016_005:0442c27": "眾生。既知迷悟凡聖。在生滅門。今於此門。具",
    "T48n2016_005:0442c28": "彰凡聖二相。即真妄和合。非一非異。名阿賴",
    "T48n2016_005:0442c29": "耶識。此識在凡。本來常有覺與不覺二義。覺",
    "T48n2016_005:0443a01": "是三乘賢聖之本。不覺是六道凡夫之本。今",
    "T48n2016_005:0443a02": "推此不覺之心。無體。則真覺之性現前。寶積",
    "T48n2016_005:0443a03": "經云。佛言。菩薩如是求心。何者是心。若貪欲",
    "T48n2016_005:0443a04": "耶。若瞋恚耶。若愚癡耶。若過去未來現在耶。",
    "T48n2016_005:0443a05": "若心過去。即是滅盡。若心未來。未來未至。若",
    "T48n2016_005:0443a06": "心現在。則無有住。是心非內非外。亦非中間。",
    "T48n2016_005:0443a07": "是心無色。無形無對。無識無知。無住無處。如",
    "T48n2016_005:0443a08": "是心者。十方三世一切諸佛。不已見。不今見。",
    "T48n2016_005:0443a09": "不當見。若一切佛。過去來今而所不見。云何",
    "T48n2016_005:0443a10": "當有。但以顛倒想故。心生諸法種種差別。是",
    "T48n2016_005:0443a11": "心如幻。以憶想分別故。起種種業。受種種身。",
    "T48n2016_005:0443a12": "乃至如是迦葉。求是心相而不可得。若不可",
    "T48n2016_005:0443a13": "得。則非過去未來現在。若非過去未來現在。",
    "T48n2016_005:0443a14": "則出三世。若出三世。非有非無。若非有非無。",
    "T48n2016_005:0443a15": "即是不起。若不起者。即是無性。若無性者。即",
    "T48n2016_005:0443a16": "是無生。若無生者。即是無滅。若無滅者。則無",
    "T48n2016_005:0443a17": "所離。若無所離者。則無來無去。無退無生。若",
    "T48n2016_005:0443a18": "無來無去。無退無生。則無行業。若無行業。則",
    "T48n2016_005:0443a19": "是無為。若無為者。則是一切諸聖根本。持世",
    "T48n2016_005:0443a20": "經云。菩薩爾時作是念。世間甚為狂癡。所謂",
    "T48n2016_005:0443a21": "從憶想分別識。起於世間。與心意識合。三界",
    "T48n2016_005:0443a22": "唯皆是識。是心意識。亦無形無方。不在法內。",
    "T48n2016_005:0443a23": "不在法外。凡夫為虛妄相應所縛故。於識陰",
    "T48n2016_005:0443a24": "中貪著於我。若我所。金剛三昧經云。知諸名",
    "T48n2016_005:0443a25": "色。唯是癡心分別。癡心分別諸法。更無異事",
    "T48n2016_005:0443a26": "出於名色。知法如是。不隨文語。心心於義。不",
    "T48n2016_005:0443a27": "分別我。論釋云。此明方便觀。於中有二。一明",
    "T48n2016_005:0443a28": "唯識尋思。更無異事出於名色者。名謂四蘊。",
    "T48n2016_005:0443a29": "色是色蘊。諸不相應。皆假建立。離此名色。更",
    "T48n2016_005:0443b01": "無別體。故諸有為之事。皆為名色所攝。如是",
    "T48n2016_005:0443b02": "諸法。唯心所作。離心無境。離境無心。如是名",
    "T48n2016_005:0443b03": "為唯識尋思。二顯如實智。知法如是。不隨文",
    "T48n2016_005:0443b04": "語者。是名尋思所引。如實智故。心心於義。不",
    "T48n2016_005:0443b05": "分別我者。是義尋思所引。如實智故。人法二",
    "T48n2016_005:0443b06": "我。皆無有義。所以於中。不分別故。此真妄二",
    "T48n2016_005:0443b07": "心。情分二種。智了唯一。一二俱亡。方入宗鏡。",
    "T48n2016_005:0443b08": "所以維摩經云。妙臂菩薩曰。菩薩心聲聞心",
    "T48n2016_005:0443b09": "為二。觀心相空如幻化者。無菩薩心。無聲聞",
    "T48n2016_005:0443b10": "心。是為入不二法門。故知既以無心現心。則",
    "T48n2016_005:0443b11": "無法現法。何者。以一切境界。隨念而生。念既",
    "T48n2016_005:0443b12": "本空。法復何有。如大法炬陀羅尼經云。佛言。",
    "T48n2016_005:0443b13": "憍尸迦。若人來問。今此大眾。食調眾具。須功",
    "T48n2016_005:0443b14": "幾何。彼問如是。汝云何答。天帝釋言。世尊。",
    "T48n2016_005:0443b15": "我無所報。何以故。世尊。今我此處。三十三天。",
    "T48n2016_005:0443b16": "凡是所須衣食眾具。隨念現前。非造作故。佛",
    "T48n2016_005:0443b17": "言。憍尸迦。一切諸法。亦復如是。皆住心中。隨",
    "T48n2016_005:0443b18": "所念時。即得成就。憍尸迦。猶如卵生諸眾生",
    "T48n2016_005:0443b19": "等。但以心念。即便受生。一切諸法。亦復如是。",
    "T48n2016_005:0443b20": "皆由心念。法即現前。憍尸迦。又如一切濕生",
    "T48n2016_005:0443b21": "之類。所謂魚鼈黿虬坻彌宜羅。此等皆是卵",
    "T48n2016_005:0443b22": "生所攝。此等或唯行一由旬。或二由旬。或至",
    "T48n2016_005:0443b23": "三四。或復過七。達彼地已。安處己卵。不令疲",
    "T48n2016_005:0443b24": "乏。故能成熟。憍尸迦。此三藏教。亦復如是。隨",
    "T48n2016_005:0443b25": "憶念時。彼業現前。次第不亂。相續不斷。與彼",
    "T48n2016_005:0443b26": "句義。和合相應。又佛地論云。三十三天。有一",
    "T48n2016_005:0443b27": "雜林。諸天和合福力所感。令諸天眾。不在此",
    "T48n2016_005:0443b28": "林。宮殿等事。共樂等受。勝劣有異。有我我所。",
    "T48n2016_005:0443b29": "差別受用。若在此林。若事若受。都無勝劣。皆",
    "T48n2016_005:0443c01": "同上妙。無我我所。和合受用。能令平等和合",
    "T48n2016_005:0443c02": "受用。故名雜林。此由諸天。各修平等和合福",
    "T48n2016_005:0443c03": "業。增上力故。令彼諸天阿賴耶識變現此林。",
    "T48n2016_005:0443c04": "同處同時。同一相狀。由此雜林。增上力故。令",
    "T48n2016_005:0443c05": "彼轉識亦同變現。雖各受用。而謂無別。是以",
    "T48n2016_005:0443c06": "若達諸法。皆心想生。即從世俗門。人聖行",
    "T48n2016_005:0443c07": "處。如無盡意菩薩經云。爾時舍利弗。問無盡",
    "T48n2016_005:0443c08": "意。唯善男子。從何處來。佛號何等。世界何",
    "T48n2016_005:0443c09": "名。去此近遠。無盡意言。唯舍利弗。有來想",
    "T48n2016_005:0443c10": "耶。舍利弗言。唯善男子。我知想已。無盡意",
    "T48n2016_005:0443c11": "言。若知想者。應無二相。何緣問言。從何處",
    "T48n2016_005:0443c12": "來。唯舍利弗。有來去者。為和合義。如和合相。",
    "T48n2016_005:0443c13": "是無合不合。無合不合。即不去來。不去來者。",
    "T48n2016_005:0443c14": "是聖行處。佛藏經云。佛言。舍利弗。隨所念起",
    "T48n2016_005:0443c15": "一切諸想。皆是邪見。舍利弗。隨無所有。無覺",
    "T48n2016_005:0443c16": "無觀。無生無滅。通達是者。名為念佛。海龍王",
    "T48n2016_005:0443c17": "經云。佛言。大王。一切諸法。皆從念興。隨其所",
    "T48n2016_005:0443c18": "作。各各悉成。諸法無住。亦無有處。大智度論",
    "T48n2016_005:0443c19": "云。菩薩云何觀心念處。菩薩觀內外心。是內",
    "T48n2016_005:0443c20": "心有三相。生住滅。作是念。是心無所從來。滅",
    "T48n2016_005:0443c21": "亦無所至。但從內外因緣和合生。是心無有",
    "T48n2016_005:0443c22": "定實相。亦無實生住滅。亦不過去未來現在",
    "T48n2016_005:0443c23": "世中。是心不在內。不在外。不在中間。是心亦",
    "T48n2016_005:0443c24": "無性無相。亦無生者。無使生者。外有種種種",
    "T48n2016_005:0443c25": "雜六塵因緣。內有顛倒心想生滅相續。故強",
    "T48n2016_005:0443c26": "名為心。如是心中。實心相不可得。是心性不",
    "T48n2016_005:0443c27": "生不滅。常是淨相。客煩惱相著故。名為不淨",
    "T48n2016_005:0443c28": "心。心不自知。何以故。是心心相空故。是心本",
    "T48n2016_005:0443c29": "末無有實法。是心與諸法無合無散。亦無前",
    "T48n2016_005:0444a01": "際後際中際。無色無形無對。但顛倒虛誑生。",
    "T48n2016_005:0444a02": "是心空。無我無我所。無常無實。是名隨順心",
    "T48n2016_005:0444a03": "觀知心相無生。入無生法中。何以故。是心無",
    "T48n2016_005:0444a04": "生無性無相。智者能知。智者雖觀是心生滅",
    "T48n2016_005:0444a05": "相。亦不得實生滅法。不分別垢淨。而得心清",
    "T48n2016_005:0444a06": "淨。以是心清淨故。不為客塵煩惱所染。如是",
    "T48n2016_005:0444a07": "等。觀內心。觀外心。觀內外心亦如是。故知法",
    "T48n2016_005:0444a08": "本不有。因心故生。離憶想而無法可成。除分",
    "T48n2016_005:0444a09": "別而無塵可現。又反觀憶想分別。畢竟無生。",
    "T48n2016_005:0444a10": "從三際求。求之不見。向十方覓。覓之無蹤。既",
    "T48n2016_005:0444a11": "無能起之心。亦無所滅之跡。起滅俱離。所離",
    "T48n2016_005:0444a12": "亦空。心境豁然。名為見道。於見道中。相待之",
    "T48n2016_005:0444a13": "真妄自融。對治之能所皆絕。能所盡處。自然",
    "T48n2016_005:0444a14": "成佛。如華嚴論云。此經云。以少方便。疾得菩",
    "T48n2016_005:0444a15": "提。不同權教菩薩。同有為故。立能證所證也。",
    "T48n2016_005:0444a16": "一念之間無有能所。能所盡處。名為正覺。亦",
    "T48n2016_005:0444a17": "不同小乘。滅能所也。了能所本無動故。此乃",
    "T48n2016_005:0444a18": "任法性故。動寂皆平。為本智非動寂故。妄謂",
    "T48n2016_005:0444a19": "為動。愚夫不了。棄動而求寂。為大苦也。故維",
    "T48n2016_005:0444a20": "摩經云。五受陰洞達空。為苦義。為小乘有忻",
    "T48n2016_005:0444a21": "厭故。即苦生。問。此說真妄二心。為是法相",
    "T48n2016_005:0444a22": "宗。為是法性宗。答。准華嚴演義云。論云。三",
    "T48n2016_005:0444a23": "界虛妄。但是一心者。若取三界虛妄。即是所",
    "T48n2016_005:0444a24": "作。便屬世諦。今取能作。為第一義。論釋唯是",
    "T48n2016_005:0444a25": "能作。今經云。三界唯心轉者。則通能所。然",
    "T48n2016_005:0444a26": "能所有二。若法性宗中。以第一義隨緣成有。",
    "T48n2016_005:0444a27": "即為能作。所有心境。皆通所作。以不思議熏。",
    "T48n2016_005:0444a28": "不思議變。是現識因故。若法相宗。第一義心。",
    "T48n2016_005:0444a29": "但是所迷。非是能作。有三能變。謂第八等。唯",
    "T48n2016_005:0444b01": "識論云。又復有義。大乘經中說三界唯心。唯",
    "T48n2016_005:0444b02": "是心者。但有內心。無色香等外諸境界。此云",
    "T48n2016_005:0444b03": "何知。如十地經說。三界虛妄。但是一心作。故",
    "T48n2016_005:0444b04": "心意與識及了別等。如是四法。義一名異。此",
    "T48n2016_005:0444b05": "依相應心說。非不相應心說。心有二種。一相",
    "T48n2016_005:0444b06": "應心。所謂一切煩惱結使。受想行等。皆心相",
    "T48n2016_005:0444b07": "應。以是故言。心意與識及了別。義一名異故。",
    "T48n2016_005:0444b08": "二不相應心。所謂第一義諦。常住不變。自性",
    "T48n2016_005:0444b09": "清淨心。故言三界虛妄。但一心作。是相應心。",
    "T48n2016_005:0444b10": "今依法性。故云第一義心。以為能作。言轉者。",
    "T48n2016_005:0444b11": "起作義。亦轉變義。問。如上所說。真妄二心。",
    "T48n2016_005:0444b12": "但是文理會歸。何方便門得親見性。答。妄",
    "T48n2016_005:0444b13": "息心空。真知自現。若作計校。轉益妄心。但妙",
    "T48n2016_005:0444b14": "悟之時。諸緣自絕。如古佛悟道頌云。因星見",
    "T48n2016_005:0444b15": "悟。悟罷非星。不逐於物。不是無情。又寶藏論",
    "T48n2016_005:0444b16": "云。非有非空。萬物之宗。非空非有。萬物之母。",
    "T48n2016_005:0444b17": "出之無方。入之無所。包含萬有。而不為士。",
    "T48n2016_005:0444b18": "應化萬端。而不為主。道性如是。豈可度量。見",
    "T48n2016_005:0444b19": "性之時。自然披露。所以古偈云。妄息寂則生。",
    "T48n2016_005:0444b20": "寂生知則現。知生寂已捨。了了唯真見。又信",
    "T48n2016_005:0444b21": "心銘云。前際如空。知處悉宗。分明照境。隨",
    "T48n2016_005:0444b22": "照冥蒙。一心有滯。萬法不通。去來自爾。不用",
    "T48n2016_005:0444b23": "推窮。如學人問黃蘗和尚。秖如目前虛空。可",
    "T48n2016_005:0444b24": "不是境。豈無指境見心。答。甚麼心向境上見。",
    "T48n2016_005:0444b25": "設爾得見。元來秖是照境心。如人以鏡照面。",
    "T48n2016_005:0444b26": "縱得眉目分明。元來秖是影像。何關汝事。問。",
    "T48n2016_005:0444b27": "若不因照。如何得見。答。若涉因。常須假物。有",
    "T48n2016_005:0444b28": "甚麼了時。汝不見道。撒手似君無一物。徒勞",
    "T48n2016_005:0444b29": "謾說數千般。問。他若識了。照時亦無物。答。若",
    "T48n2016_005:0444c01": "是無物。更何處得照。汝莫開眼寱語。師云。百",
    "T48n2016_005:0444c02": "種多知。不如無求最第一道人。",
    "T48n2016_005:0444c03": "宗鏡錄卷第五",
    "T48n2016_005:0444c04": "　　　　　　丙午歲分司大藏都監開板"
}