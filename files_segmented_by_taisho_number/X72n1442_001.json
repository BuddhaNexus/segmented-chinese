{
    "X72n1442_001:0684a03": "旅泊菴稿序",
    "X72n1442_001:0684a05": "天地一逆旅也。日月往來。山河流峙。逆旅中之世界",
    "X72n1442_001:0684a06": "也。二乘禪寂。四生升沉。逆旅中之眾生也。三世諸如",
    "X72n1442_001:0684a07": "來。歷代諸祖師。逆旅中之舟航也。三藏十二部。三千",
    "X72n1442_001:0684a08": "七百則。逆旅中之輿杖也。粵自道法東嬗。龍象代興。",
    "X72n1442_001:0684a09": "或乘運而生。或應緣而起。雖莊嚴梵行而視緣境常",
    "X72n1442_001:0684a10": "若空華。雖廣坐道場而等此身有如幻寄。首楞嚴經",
    "X72n1442_001:0684a11": "云。旅泊三界。示一往還。昭此旨也。",
    "X72n1442_001:0684a12": "為霖霈公禪師。佩洞上之法印。續石鼓之燈傳。自其",
    "X72n1442_001:0684a13": "開法茲山。唱道雙塔。抉去風塵之翳眼。喝破道路之",
    "X72n1442_001:0684a14": "迷關。三十年于此矣。辛亥之秋頓謝曲彔。長扶楖[木*栗]。",
    "X72n1442_001:0684a15": "山陬水涘任意以逍遙。佛境魔宮隨緣而自在。然而",
    "X72n1442_001:0684a16": "杖錫所至即成叢林。搥拂偶拈皆為法社。師之跡愈",
    "X72n1442_001:0684a17": "晦而道愈顯矣。於是會城緇素啟請慇懃。寶福舟車",
    "X72n1442_001:0684a18": "重繭往反。師不能終遁。遂以是歲之夏振錫還山。余",
    "X72n1442_001:0684a19": "逐隊迎謁。屢夕諮參。因得讀師近刻語錄。師自署曰",
    "X72n1442_001:0684a20": "旅泊菴稿。嗟乎十餘年來大海為游龍之曠宅。虗空",
    "X72n1442_001:0684a21": "作雲鶴之家鄉。師真所謂去無所粘來無所至者矣。",
    "X72n1442_001:0684a22": "旅泊之名意在期乎。是集曲隨機宜。洞中肯綮。徹佛",
    "X72n1442_001:0684a23": "祖之骨髓。探宗教之源流。至其雜著諸編。亦復海涵",
    "X72n1442_001:0684a24": "嶽負。玉潤珠圓。一代之法匠宗工。舍大師其誰歸乎。",
    "X72n1442_001:0684b01": "法華經云。有一導師善知通塞險難道路。故能導彼",
    "X72n1442_001:0684b02": "眾人前至寶所。今而後。茫茫無涯之苦海有岸知歸。",
    "X72n1442_001:0684b03": "杳杳無盡之重關無幽不剖。逆旅中人請各留心。如",
    "X72n1442_001:0684b04": "其不然。其不為捨父逃逝之窮子者幾希矣。",
    "X72n1442_001:0684b05": "旹",
    "X72n1442_001:0684b06": "康熈甲子皐月上浣溫陵弟子龔錫瑗盥手拜譔",
    "X72n1442_001:0684b10": "旅泊菴稿序",
    "X72n1442_001:0684b12": "原夫大地羣生。迷失真性。認物為己。流轉生臥不知",
    "X72n1442_001:0684b13": "其幾千萬劫。由是佛祖出世隨宜說法。喝破迷關。令",
    "X72n1442_001:0684b14": "其返本。其間或出或處或語或嘿。各因其時。不失其",
    "X72n1442_001:0684b15": "正而已。豈有實法哉。",
    "X72n1442_001:0684b16": "吾師霖公和尚之謝事石鼓也。痛法門之混濫。世變",
    "X72n1442_001:0684b17": "之日下。輙思中峯四居之意。山邊水邊任緣漂泊。以",
    "X72n1442_001:0684b18": "自晦養。乃取首楞嚴旅泊三界示一往還之語。名其",
    "X72n1442_001:0684b19": "菴曰旅泊。志無住住也。廼法乳淪浹徧地皆周。杖錫",
    "X72n1442_001:0684b20": "所至四眾環集。蔚成叢林。如風行水上渙然成文。而",
    "X72n1442_001:0684b21": "初非有心。得無旅人無家而無處非家耶。然桂性彌",
    "X72n1442_001:0684b22": "辣。冰心愈冷。初至富沙俯從眾請建殿立塔有同插",
    "X72n1442_001:0684b23": "艸聚沙。大功落成即棄之去。凡遇名聞利養雜然橫",
    "X72n1442_001:0684b24": "陳。如經蠱毒之鄉。水亦不敢沾著一滴。葢師弱冠參",
    "X72n1442_001:0684c01": "方早已覰破世相。志求大法以自利利他。不為世間",
    "X72n1442_001:0684c02": "石火電光瞥轉間虗妄聲利也。故出世說法近三十",
    "X72n1442_001:0684c03": "年而超然物表。卓然獨立。令人可仰而不可即。且生",
    "X72n1442_001:0684c04": "平不畜長物。隨得隨散。惠施不悋。而獨慎重大法不",
    "X72n1442_001:0684c05": "輕以與人。故作不輕授受論以見志。葢其擇法嚴明。",
    "X72n1442_001:0684c06": "不忍以相似學解而混淆真源。嘗歎今時學者於如",
    "X72n1442_001:0684c07": "來聖教量大經大論弁髦視之。於古德親悟親證機",
    "X72n1442_001:0684c08": "緣。初入門來便相傚顰。師資欺誑作世諦流布。甚至",
    "X72n1442_001:0684c09": "大言不慚壞却心術故。在鼓山時即禁止上堂小參",
    "X72n1442_001:0684c10": "及拈頌等。後居旅泊及手纂金剛刊定記略。既而又",
    "X72n1442_001:0684c11": "纂華嚴疏論二部。乃法門大典刊布天壤間。葢欲得",
    "X72n1442_001:0684c12": "一二夙有靈骨者。從般若門入華藏海。栖心法界繁",
    "X72n1442_001:0684c13": "興普行。庶藉此藥其痼疾。挽其頹瀾。不然何所砥止",
    "X72n1442_001:0684c14": "哉。自清凉棗栢而下僅一見之。其衛道之功不可思",
    "X72n1442_001:0684c15": "議。(本)詎能贊一辭。惟是旅泊有稿。若法語。若偈頌。以",
    "X72n1442_001:0684c16": "及雜著序論傳記等。體非一格。文兼眾長。要皆自慧",
    "X72n1442_001:0684c17": "海流出。無非闡佛祖之心宗。開後學之智眼。懲末流",
    "X72n1442_001:0684c18": "之積弊。燭迷塗之重昏。集成鉅軸。不輕示人。(本)追隨",
    "X72n1442_001:0684c19": "憾晚。感激恩深。一日侍師於寶福方丈。得一盥讀。乃",
    "X72n1442_001:0684c20": "喟然歎曰。師其乘大願輪現旅人身而為說法者歟。",
    "X72n1442_001:0684c21": "何其荷擔大法奮力向往有若此也。因與同學飛卿",
    "X72n1442_001:0684c22": "啟鑰二公請梓流通。用廣法施。天下後世必有具擇",
    "X72n1442_001:0684c23": "法眼。洞見吾師出處。語默無非因時捄弊護持正法。",
    "X72n1442_001:0684c24": "為後學者作抉膜金錍。當不徒作文字觀也。謹焚香",
    "X72n1442_001:0685a01": "掃素。僭為序諸卷首。",
    "X72n1442_001:0685a02": "旹",
    "X72n1442_001:0685a03": "康熈二十二年六月朔旦",
    "X72n1442_001:0685a04": "學般若富沙弟子道本謝宏鍾盥沐拜題",
    "X72n1442_001:0685a07": "旅泊菴稿目錄",
    "X72n1442_001:0685a09": "卷第一",
    "X72n1442_001:0685a10": "法語",
    "X72n1442_001:0685a11": "首序",
    "X72n1442_001:0685a12": "白雲崇梵禪寺語錄開元廣福諸錄",
    "X72n1442_001:0685a13": "卷第二",
    "X72n1442_001:0685a14": "法語",
    "X72n1442_001:0685a15": "寶福禪寺語錄頌",
    "X72n1442_001:0685a16": "紀賢傳十玄談提綱著語",
    "X72n1442_001:0685a17": "卷第三",
    "X72n1442_001:0685a18": "雜著",
    "X72n1442_001:0685a19": "序(三十一首)",
    "X72n1442_001:0685a20": "卷第四",
    "X72n1442_001:0685a21": "雜著",
    "X72n1442_001:0685a22": "題跋(十二首)文(七首)書(二首)",
    "X72n1442_001:0685a23": "記(四首)贊(四十六首)銘(八首)",
    "X72n1442_001:0685a24": "偈(一百二首)疏(十一首)聯(十九首)",
    "X72n1442_001:0685b03": "旅泊菴稿(卷一)",
    "X72n1442_001:0685b05": "非家叟說弟子太泉錄",
    "X72n1442_001:0685b06": "重興白雲崇梵禪寺語錄",
    "X72n1442_001:0685b07": "師于康熈七年冬十月念一日進寺。",
    "X72n1442_001:0685b08": "三門　昔出此門去。今入此門來。可笑寒山子。赤脚",
    "X72n1442_001:0685b09": "下天台。喝一喝。",
    "X72n1442_001:0685b10": "佛殿基　空王殿上誰是知音。明月堂前無人能到。",
    "X72n1442_001:0685b11": "雖然如是。只如現寶剎于毛端。轉法輪于塵裏時如",
    "X72n1442_001:0685b12": "何。白雲本是無心物。又被清風引出來。",
    "X72n1442_001:0685b13": "韋馱祠　護法護人唯此一杵。且道此杵從甚麼處",
    "X72n1442_001:0685b14": "得來。喝一喝。",
    "X72n1442_001:0685b15": "伽藍祠　入火不焚。憑誰之力。靈山授記。正在今日。",
    "X72n1442_001:0685b16": "祖師堂　有法可傳。誑惑自己。無法可傳。誑惑於人。",
    "X72n1442_001:0685b17": "畢竟如何。青天無電影。火裏自生蓮。",
    "X72n1442_001:0685b18": "覺皇寶殿陞梁上堂。拈香祝",
    "X72n1442_001:0685b19": "聖竟。乃云。白雲禪窟列祖宗風。斯道常存千古如昨。",
    "X72n1442_001:0685b20": "山僧今日向這裏重插一莖草。雖則虗空樓閣。却從",
    "X72n1442_001:0685b21": "實地興修。須知這一片實地。人人本具未嘗欠少。無",
    "X72n1442_001:0685b22": "量劫來常在其中經行坐臥。只是不曾踏著。既常在",
    "X72n1442_001:0685b23": "其中。為甚麼不曾踏著。不見道日用不知。若也知得。",
    "X72n1442_001:0685b24": "一任經天緯地旋乾轉坤。熱惱場中開闢清凉世界。",
    "X72n1442_001:0685c01": "紅塵堆裏建立水月道場。普與盡大地一切有性無",
    "X72n1442_001:0685c02": "性同明此事。同證此法。同度生死河。同達涅槃岸。圖",
    "X72n1442_001:0685c03": "報莫報之恩。仰助無為之化。只如今日直豎擎天玉",
    "X72n1442_001:0685c04": "柱。高陞承棟綵梁。實地上一句如何道。究竟不曾離",
    "X72n1442_001:0685c05": "脚下。須知步步自騰騰。復舉僧問開山約祖和尚。不",
    "X72n1442_001:0685c06": "坐偏空堂。不居無學位。此人合向什麼處安置。祖云",
    "X72n1442_001:0685c07": "青天無電影。師云。山僧則不然。今日有人問。不坐偏",
    "X72n1442_001:0685c08": "空堂。不居無學位。此人合向什麼處安置。但向他道。",
    "X72n1442_001:0685c09": "煩惱海中為雨露。無明山上作雲雷。且道與約祖是",
    "X72n1442_001:0685c10": "同是別。有人辨得出。許渠具眼。",
    "X72n1442_001:0685c11": "覺皇寶殿告成上堂。師拈拄杖云。華嚴經中道。華藏",
    "X72n1442_001:0685c12": "世界所有塵。一一塵中見法界。寶光化佛如雲集。此",
    "X72n1442_001:0685c13": "是如來剎自在。所以盡法界虗空界。無一剎一塵不",
    "X72n1442_001:0685c14": "有釋迦如來坐寶宮殿。為一切眾生轉大法輪。盡未",
    "X72n1442_001:0685c15": "來際無有間斷。山僧今日向一毛端上拈出一剎。與",
    "X72n1442_001:0685c16": "彼眾剎互相照耀。互相涉入。是我現前眾位宰官居",
    "X72n1442_001:0685c17": "士善男信女以及法門眷屬。各捨所有共相贊成。亦",
    "X72n1442_001:0685c18": "是我釋迦如來福慧莊嚴海中流出。究竟清淨無二",
    "X72n1442_001:0685c19": "無別。況如來功流萬世而常存。道通百劫而彌固。無",
    "X72n1442_001:0685c20": "一人不霑其法澤。無一物不被其慈光。見聞隨喜。同",
    "X72n1442_001:0685c21": "屆覺場。合掌低頭齊成佛道。只如今日一鋪功德圓",
    "X72n1442_001:0685c22": "滿告成。畢竟功歸何處。密密善根盤性地。滔滔福海",
    "X72n1442_001:0685c23": "涌靈源。卓拄杖下座。",
    "X72n1442_001:0685c24": "師到如是菴請隱含禪師住持白雲上堂。蓮源暨公",
    "X72n1442_001:0686a01": "福地。雲山約祖道場。乃卓拄杖云。總在這裏建立。這",
    "X72n1442_001:0686a02": "裏是甚麼所在。敢道天下人摸索不著。唯有隱公禪",
    "X72n1442_001:0686a03": "師受業茲地。得法龍唐。本色住山。道久行于兩浙。實",
    "X72n1442_001:0686a04": "心為物。德已洽于八閩。可謂末劫津梁。狂瀾砥柱。故",
    "X72n1442_001:0686a05": "能向這裏赤身擔荷不借他力。只如今日親到山頭。",
    "X72n1442_001:0686a06": "主賓道合一句如何道。劈開華嶽連天秀。放出黃河",
    "X72n1442_001:0686a07": "到海清。復云。盤山陟嶺到如是。敦請隱公住白雲。且",
    "X72n1442_001:0686a08": "喜全身為擔荷。堦前花雨已繽紛。卓拄杖下座。",
    "X72n1442_001:0686a09": "師到董巖傅公羨昆仲同母盧氏請上堂。盡大地是",
    "X72n1442_001:0686a10": "箇極樂世界。何處更著娑婆。盡大地是箇阿彌陀。何",
    "X72n1442_001:0686a11": "處更有眾生。既無眾生亦無諸佛。既無娑婆亦無淨",
    "X72n1442_001:0686a12": "土。露躶躶。赤灑灑。沒可把。忽有箇不慕諸聖不重己",
    "X72n1442_001:0686a13": "靈底漢子直下承當。向萬仞崖頭撒開兩手全身拋",
    "X72n1442_001:0686a14": "下。氣息不存然後甦醒起來。于無佛處作佛。無法處",
    "X72n1442_001:0686a15": "說法。無眾生處度生。仰報四恩。普資三有。始不愧為",
    "X72n1442_001:0686a16": "釋迦老子脚下兒孫。此山自雲陽和尚開山。壽昌．博",
    "X72n1442_001:0686a17": "山．真寂三位老人過化。至今龍象濟濟真風不墜。山",
    "X72n1442_001:0686a18": "僧今日到此吐露一上。已是向潔白地上撒却不淨",
    "X72n1442_001:0686a19": "了也。還有為山僧掃除者麼。喚來好與三十痛棒。",
    "X72n1442_001:0686a20": "師到壽山封君李公白生居士請上堂。僧問。臨濟則",
    "X72n1442_001:0686a21": "不問。如何是曹洞宗。師曰殺人不見血。進云。世尊拈",
    "X72n1442_001:0686a22": "花。迦葉微笑。意旨如何。師曰大眾笑你。進云請師證",
    "X72n1442_001:0686a23": "明。師曰汝作麼生會。僧無語。師便打。乃云。三世諸佛",
    "X72n1442_001:0686a24": "只是悟的眾生。一切眾生只是迷的諸佛。迷則採空",
    "X72n1442_001:0686b01": "花于翳眼。悟則破夢境于多生。故眾生悟即是佛。佛",
    "X72n1442_001:0686b02": "迷即是眾生。忽有箇漢出來問。諸佛幾時迷。不免向",
    "X72n1442_001:0686b03": "他道。闍黎幾時悟。到這裏直饒道得箇轉身句子。迷",
    "X72n1442_001:0686b04": "悟兩忘生佛俱盡。鼓山門下正好買草鞋行脚。何也。",
    "X72n1442_001:0686b05": "為他方在途中未是到家消息。且如何是到家一句。",
    "X72n1442_001:0686b06": "乃卓拄杖云。遊遍恒沙國。從來不出門。復云。壽山潭",
    "X72n1442_001:0686b07": "上古禪林。仰荷檀那願力深。不負靈山親囑付。金湯",
    "X72n1442_001:0686b08": "大法度迷津。下座。",
    "X72n1442_001:0686b09": "師到報親菴。王時御居士領眾設齋請上堂。父母非",
    "X72n1442_001:0686b10": "我親。誰是最親者。諸佛非我道。誰是最道者。昔日古",
    "X72n1442_001:0686b11": "老人在這裏開箇鋪席以供養爺娘香火作佛事。要",
    "X72n1442_001:0686b12": "使一切人知有真父母。如那吒太子析骨還父析肉",
    "X72n1442_001:0686b13": "還母。然後現本身為父母說法。始能報父母之恩。山",
    "X72n1442_001:0686b14": "僧今日到此。喜其叢林無恙。衣鉢有傳。敢借主人威",
    "X72n1442_001:0686b15": "光。特與大眾商略。只如析却骨肉還父母了。畢竟如",
    "X72n1442_001:0686b16": "何是諸人自己本身。良久云。莫對曾參問曾晳。從來",
    "X72n1442_001:0686b17": "孝子諱爹名。",
    "X72n1442_001:0686b18": "董巖悟實上座等請示眾。師云。董巖自雲陽和尚開",
    "X72n1442_001:0686b19": "山以來。已百有餘載。壽昌老祖及博山．真寂諸大善",
    "X72n1442_001:0686b20": "知識皆開法于此。可謂天下希有法窟。僧眾住此者",
    "X72n1442_001:0686b21": "放下身心。動經三四十載。可謂天下希有僧眾。自檀",
    "X72n1442_001:0686b22": "越趙豫齋老居士至今愛公先生子孫護持凡四世。",
    "X72n1442_001:0686b23": "可謂天下希有檀越。山僧蒙召來山。終日吃齋吃茶。",
    "X72n1442_001:0686b24": "未敢輕易開口。今晚因悟實三位上座請為大眾開",
    "X72n1442_001:0686c01": "小。不免因風吹火。為大眾叨呾一上。三界六道中唯",
    "X72n1442_001:0686c02": "人身為難得。而遇佛法出家者尤難。苟不知出家為",
    "X72n1442_001:0686c03": "何事。終日忙忙。不解反本。豈不辜負平生。且道出家",
    "X72n1442_001:0686c04": "畢竟為甚麼事。豈不聞世尊云。辭親出家。識心達本。",
    "X72n1442_001:0686c05": "解無為法。名曰沙門。何以要識心耶。葢為眾生不識",
    "X72n1442_001:0686c06": "真心。認著妄想造業受報。沉淪生死無有出期。故首",
    "X72n1442_001:0686c07": "楞嚴經云。一切眾生皆由不知常住真心性淨明體。",
    "X72n1442_001:0686c08": "用諸妄想。此想不真。故有輪轉。所以沙門釋子貴要",
    "X72n1442_001:0686c09": "識得自己真心。若人識得心。大地無寸土。更有甚麼",
    "X72n1442_001:0686c10": "生死耶。何以要達本耶。世間萬法皆有根本。何獨人",
    "X72n1442_001:0686c11": "而無本乎。楞嚴經中有二種根本。一者無始生死根",
    "X72n1442_001:0686c12": "本。即眾生認攀緣心為自性者。二者菩提涅槃元清",
    "X72n1442_001:0686c13": "淨體。即識精元明。能生諸緣。緣所遺者。若也辨得明",
    "X72n1442_001:0686c14": "白。自能返妄歸真。會物為己。始名沙門。何以要解無",
    "X72n1442_001:0686c15": "為法耶。葢為眾生貪著有為。殊不知有為之法因緣",
    "X72n1442_001:0686c16": "所生。似有非實。故金剛般若云。一切有為法。如夢幻",
    "X72n1442_001:0686c17": "泡影。其無為法非生因之所生。唯了因之所了。故解",
    "X72n1442_001:0686c18": "得無為法始名沙門。今日有人問山僧。如何是心。向",
    "X72n1442_001:0686c19": "他道山河大地。問如何是本。向他道未有山河大地",
    "X72n1442_001:0686c20": "時會取。問如何是無為法。向他道運水搬柴。若向這",
    "X72n1442_001:0686c21": "裏直下領荷得去。撩起便行。不歷化城直屆寶所。豈",
    "X72n1442_001:0686c22": "不快哉。如或不然。且放下身心。十二時中靜坐片時",
    "X72n1442_001:0686c23": "返觀始得。古德云。若不安禪靜慮。到這裏總須茫然。",
    "X72n1442_001:0686c24": "故須攝念坐禪。用心體究。以歲月磨之。無有不相應",
    "X72n1442_001:0687a01": "者。又六時課誦起於廬山東林遠法師。當時同社緇",
    "X72n1442_001:0687a02": "素一百一十人皆生淨土。董巖六時課誦。諸方所無。",
    "X72n1442_001:0687a03": "果能以至誠心深心迴向發願心。精懃禮念六時不",
    "X72n1442_001:0687a04": "缺。為淨土資糧。乃是我輩沙門釋子。把本修行。臨命",
    "X72n1442_001:0687a05": "終時。不被業緣牽去。墮落三惡道。往生淨土。花開見",
    "X72n1442_001:0687a06": "佛。識心達本。解無為法。決定無疑。又半月誦戒。三世",
    "X72n1442_001:0687a07": "諸佛儀式。發露懺悔改往修來全在此舉。不可忽略。",
    "X72n1442_001:0687a08": "如上所舉三件。大眾果不以人棄言。大家互相策勵。",
    "X72n1442_001:0687a09": "決志力行。自然叢林鼎盛。龍象傑出。轉化將來。報佛",
    "X72n1442_001:0687a10": "恩德。沙門之義庶幾無媿矣。良久云。夜深大眾久立。",
    "X72n1442_001:0687a11": "且止葛藤。",
    "X72n1442_001:0687a12": "孝子楊鑣懺血盆齋請示眾。師云。凡有身者。莫不有",
    "X72n1442_001:0687a13": "親。凡有心者。莫不知報親。然而二親之恩如天之高",
    "X72n1442_001:0687a14": "明。如地之博厚。如日月之照臨。何以能報。若其臥冰",
    "X72n1442_001:0687a15": "而鯉躍。泣竹而笋生。是孝親之形者也。囓指而心痛。",
    "X72n1442_001:0687a16": "刻木而血流。是孝親之神者也。夫形神感格有如此",
    "X72n1442_001:0687a17": "者。然但可以致孝于現生之親。非大孝也。何者。一切",
    "X72n1442_001:0687a18": "眾生無始以來。于六道中舍身受身不啻其幾千萬",
    "X72n1442_001:0687a19": "億。經云。所積身骨如毗富羅山。所飲母乳如四大海",
    "X72n1442_001:0687a20": "水。故六道眾生皆是我父母。能孝養一切眾生。即是",
    "X72n1442_001:0687a21": "孝養多生父母。娑婆世界唯釋迦老子一人能修大",
    "X72n1442_001:0687a22": "孝。故稱大孝釋迦尊。累劫報親恩。積因成正覺。是由",
    "X72n1442_001:0687a23": "修孝行。而致成佛。況人天福報耶。孝子楊鑣能體佛",
    "X72n1442_001:0687a24": "之心。修佛之行。特為亡考若嶼公妣張氏持齋三載。",
    "X72n1442_001:0687b01": "誦經滿藏。黃金殿上禮三世之慈尊。盂蘭盆中供十",
    "X72n1442_001:0687b02": "方之僧眾。仰酬罔極。用展孝思。馴至成佛。永不退轉。",
    "X72n1442_001:0687b03": "皆基此一念至孝之心。且道這一念畢竟從甚麼處",
    "X72n1442_001:0687b04": "起。乃卓拄杖云。靈根盤劫外。葉覆在今時。珍重。",
    "X72n1442_001:0687b05": "佛事",
    "X72n1442_001:0687b06": "純一謝居士新塑伽藍開光",
    "X72n1442_001:0687b07": "恭惟白雲山崇梵禪寺葉嵆呂三聖菩薩。曾向靈山",
    "X72n1442_001:0687b08": "親受記。分身處處衛招提。白雲一片袈裟地。尤賴神",
    "X72n1442_001:0687b09": "心密護持。只如今日寶殿重興靈儀再塑。拈起龜毛",
    "X72n1442_001:0687b10": "之筆。點開不夜之光。一句作麼生。遂點睛云。無量劫",
    "X72n1442_001:0687b11": "來原不昧。輝天鑒地豈由他。",
    "X72n1442_001:0687b12": "禮開山約祖禪師塔",
    "X72n1442_001:0687b13": "翠微之胤。白雲之宗。水陸不涉。直到其中。其中事作",
    "X72n1442_001:0687b14": "麼生。一塔稜層尊祖禰。千峯羅列拜兒孫。",
    "X72n1442_001:0687b15": "禮作祖禪師塔",
    "X72n1442_001:0687b16": "聖箭分燈到此間。富沙法化起雲山。古今無間真消",
    "X72n1442_001:0687b17": "息。一帶清溪遶座間。",
    "X72n1442_001:0687b18": "禮報親古航和尚塔",
    "X72n1442_001:0687b19": "潭上多年駕鐵舡。至今遺韻尚泠然。我來瞻禮元無",
    "X72n1442_001:0687b20": "間。一縷檀雲繞塔前。",
    "X72n1442_001:0687b21": "本師和尚父母神主前上供拈香",
    "X72n1442_001:0687b22": "師道是吾道。師親即我親。瓣香纔舉處。法界現全身。",
    "X72n1442_001:0687b23": "三世佛開光",
    "X72n1442_001:0687b24": "三世如來一法身。真光點出見丰神。大眾還見儂家",
    "X72n1442_001:0687c01": "麼。旋螺紺髮千峯碧。滿月慈容萬國春(遂禮拜)。",
    "X72n1442_001:0687c02": "隱含和尚遷化",
    "X72n1442_001:0687c03": "摟空生死窟。推倒涅槃山。兩頭俱坐斷。撒手出重關。",
    "X72n1442_001:0687c04": "恭惟白雲堂上隱公和尚續耶溪脉。秉龍唐令。立足",
    "X72n1442_001:0687c05": "那畔。垂手今時。大開五位玄門。直指一心捷徑。善說",
    "X72n1442_001:0687c06": "法要。頓教魔外潛蹤。慣穿金針。任是衲僧罔措。精勤",
    "X72n1442_001:0687c07": "荷道。樸實為人。既因真而果真。乃頭正而尾正。方期",
    "X72n1442_001:0687c08": "法雨久霔。詎意慧月西沉。大地無光。叢林失色。嗚呼",
    "X72n1442_001:0687c09": "哀哉。雖然如是。預定歸期在今日。正令全提甚綿密。",
    "X72n1442_001:0687c10": "推入虗空掩上門。直教佛眼覰不及。咦。遂封。(封龕)",
    "X72n1442_001:0687c11": "隱公面目不曾藏。山蒼蒼兮水泱泱。生耶死耶謾度",
    "X72n1442_001:0687c12": "量。千古萬古一爐香。(掛真)",
    "X72n1442_001:0687c13": "隱公別去已三年。白塔巋然傍院邊。今日我來掃寒",
    "X72n1442_001:0687c14": "葉。一輪明月蘸前川。(掃塔)",
    "X72n1442_001:0687c15": "恒璞禪師遷化",
    "X72n1442_001:0687c16": "雲山化雨正繽紛。忽報西歸不忍聞。自是羣生福力",
    "X72n1442_001:0687c17": "薄。人天眼滅詎勝愁。只如今日薦此一盃香茗。恒公",
    "X72n1442_001:0687c18": "和尚還肯諾否。良久云。夜明簾外金風冷。萬象森羅",
    "X72n1442_001:0687c19": "盡點頭。(上供)",
    "X72n1442_001:0687c20": "以性空之火。焚泡沫之身。身外無火。火即是身。火外",
    "X72n1442_001:0687c21": "無身。身即是火。火不燒火。身不焚身。直饒身火兩忘。",
    "X72n1442_001:0687c22": "猶未是恒公棲泊處。大眾。還知恒公落處麼。勝熱門",
    "X72n1442_001:0687c23": "前風凜凜。刀山火聚自如如。遂攛入火炬。(茶毗)",
    "X72n1442_001:0687c24": "詩",
    "X72n1442_001:0688a01": "邑侯余公設供次潘明府士雲居士韻",
    "X72n1442_001:0688a02": "諸公皆國士。連轡出東方。論政知民瘼。談禪有智光。",
    "X72n1442_001:0688a03": "餐香方得味。入佛始無旁。冬日何和藹。渾忘鬢已霜。",
    "X72n1442_001:0688a04": "謝簡生廣文過訪次扇頭韻奉答",
    "X72n1442_001:0688a05": "佛儒千載有同心。今日相尋意特深。不老溪山曾識",
    "X72n1442_001:0688a06": "面。一新鐘鼓欲聞音。出迎未倒熊峯履。濟物先期傅",
    "X72n1442_001:0688a07": "說霖。滿握清風來不盡。更遺唾玉在珠林。",
    "X72n1442_001:0688a08": "福先寺禮慈濟慈戒二大師真身和白玉蟾",
    "X72n1442_001:0688a09": "韻(真身一仰一俯)",
    "X72n1442_001:0688a10": "大道渾今古。真身孰後先。但知心是佛。何用別求仙。",
    "X72n1442_001:0688a11": "俯視人多昧。仰觀物盡禪。留慈為度世。香火幾經年。",
    "X72n1442_001:0688a12": "十四景詩(有引)",
    "X72n1442_001:0688a13": "余幼脫白此山。不知此山面目。浪遊方外餘三十",
    "X72n1442_001:0688a14": "年。今日再來一一周覧。頗領其趣。乃收前後左右",
    "X72n1442_001:0688a15": "諸形勝名字可考者列為一十四景。繫之以七言",
    "X72n1442_001:0688a16": "絕句。用徵諸名公佳作。以光泉石拋磚之誚。余曷",
    "X72n1442_001:0688a17": "敢辭。",
    "X72n1442_001:0688a18": "鶴舞丹霄(在寺之東北。其形如鶴。故名。郡志云。東晉時望氣者言。山有異氣。命",
    "X72n1442_001:0688a19": "工鑿之。朝鑿暮合)",
    "X72n1442_001:0688a20": "何年飛舞下雲間。一望昂然出眾山。清唳一聲天地",
    "X72n1442_001:0688a21": "曉。氤氳瑞氣滿塵寰。",
    "X72n1442_001:0688a22": "鸞驂古渡(在寺之左畔。漢梅福於此跨鸞昇天)",
    "X72n1442_001:0688a23": "漢室當年事已傾。挂冠歸去學長生。跨鸞道士今何",
    "X72n1442_001:0688a24": "在。渡口猶傳仙子名。",
    "X72n1442_001:0688b01": "仙翁撒網(即寺之後屏。其山團團。上圓而下濶。形如撒網)",
    "X72n1442_001:0688b02": "石爛松枯局已終。却來撒網取金龍。巍巍獨擁雲山",
    "X72n1442_001:0688b03": "後。捧出輝煌釋梵宮。",
    "X72n1442_001:0688b04": "二童講書(在寺之西南。兩峯對峙。形如二童)",
    "X72n1442_001:0688b05": "二童討論竟忘年。欲盡羲皇一畫前。講到忘言最深",
    "X72n1442_001:0688b06": "處。笑看明月落前川。",
    "X72n1442_001:0688b07": "梅峯朝座(即寺之正朝也。其峯五瓣。形如梅花)",
    "X72n1442_001:0688b08": "五葉花開獻座前。冰肌雪骨照人妍。等閒拈出誰相",
    "X72n1442_001:0688b09": "委。却憶頭陀一笑賢。",
    "X72n1442_001:0688b10": "梨嶽矗雲(在寺之東南。奇秀峭㧞。形如屏帳。為近城諸山之最)",
    "X72n1442_001:0688b11": "東南屏帳起高峯。拂漢摩雲勢自雄。不用登臨勞屐",
    "X72n1442_001:0688b12": "齒。朝朝爽氣入簾櫳。",
    "X72n1442_001:0688b13": "猛虎跳墻(其山在寺對岸阿中。其形如虎。前有方山截住。勢欲跳出而不能)",
    "X72n1442_001:0688b14": "鴻濛剖判已成形。蹲踞巖阿似聽經。欲跳重垣過遠",
    "X72n1442_001:0688b15": "岫。恐驚師子(指鉄獅峯)下雲屏。",
    "X72n1442_001:0688b16": "白鷺銜鰍(在猛虎之陽。即前方山是也。其形似之)",
    "X72n1442_001:0688b17": "何處飛來立水濵。鰍魚銜口活粼粼。春風春雨青如",
    "X72n1442_001:0688b18": "黛。失却通身白似銀。",
    "X72n1442_001:0688b19": "雙象前伏(在寺前隔岸。兩山圓伏。牙鼻俱全。謂之大小二象)",
    "X72n1442_001:0688b20": "馴性由來不用牽。雙伸長鼻捲湖邊。蠻奴鈎杖渾無",
    "X72n1442_001:0688b21": "用。獨許山花相對眠。",
    "X72n1442_001:0688b22": "孤燕下巢(在永安寺右。即白雲下砂也)",
    "X72n1442_001:0688b23": "紫燕孤飛下遶來。結巢於此豈安排。乳兒不用銜虫",
    "X72n1442_001:0688b24": "力。自有天花點綠苔。",
    "X72n1442_001:0688c01": "清溪遶帶(溪自松政而來。其形如帶。橫遶寺前)",
    "X72n1442_001:0688c02": "匹練橫拖遶寺來。青山勒轉水瀠洄。風停波靜平如",
    "X72n1442_001:0688c03": "掌。殿閣峯巒一鏡開。",
    "X72n1442_001:0688c04": "滄洲鋪氊(其洲長亘寺前。縱橫二里許。鋪氈乃堪輿家言也)",
    "X72n1442_001:0688c05": "滄洲平曠若鋪氊。老圃紛紛競灌園。倚杖門前聊縱",
    "X72n1442_001:0688c06": "望。沙鷗驚起碧溪邊。",
    "X72n1442_001:0688c07": "游魚上下(二山在隔岸溪邊。一上一下。其形似魚。故名)",
    "X72n1442_001:0688c08": "上下孤山一似魚。游揚擬到白雲居。任公不用輕垂",
    "X72n1442_001:0688c09": "釣。萬古風雲只自如。",
    "X72n1442_001:0688c10": "寶葢飛颺(其山在寺前隔岸。圓頂飛帶。形如寶葢。故名)",
    "X72n1442_001:0688c11": "亭亭寶葢自天垂。綰帶遙飛到水湄。將向梵宮持獻",
    "X72n1442_001:0688c12": "佛。一溪隔斷自嶷嶷。",
    "X72n1442_001:0688c15": "旅泊菴稿。",
    "X72n1442_001:0688c17": "非家叟說弟子(等純興燈)同錄",
    "X72n1442_001:0688c18": "開元廣福諸錄",
    "X72n1442_001:0688c19": "開元寺大雄寶殿陞梁上堂。僧問。梵宇輪奐即不問。",
    "X72n1442_001:0688c20": "如何是接物利生底句。師云空中書梵字。進云。恁麼",
    "X72n1442_001:0688c21": "即重重寶閣雲中現。萬象森羅盡點頭。師云古殿正",
    "X72n1442_001:0688c22": "重興。僧禮拜。師乃云。插標建剎。充塞十方。剖塵出經。",
    "X72n1442_001:0688c23": "掘開寶藏。向無佛處作佛。五綵繪虗空。於無法處說",
    "X72n1442_001:0688c24": "法。萬竅鳴天籟。海底之泥牛駕浪。雲中之木馬嘶風。",
    "X72n1442_001:0689a01": "夜明簾外振家聲。無影樹頭布春色。正當恁麼時。開",
    "X72n1442_001:0689a02": "元古殿輪奐維新。林泉舊蹤徽猷不替。勇破四魔成",
    "X72n1442_001:0689a03": "佛。名曰大雄。廣闢華藏玄門。來者直入。若千林之互",
    "X72n1442_001:0689a04": "照。如兩鏡之含光。涉入重重。無壞無雜。嚴佛土於億",
    "X72n1442_001:0689a05": "劫。贊皇圖於永年。誘引諸子推排出火宅之門。拯拔",
    "X72n1442_001:0689a06": "迷流踊躍登菩提之岸。且道畢竟從甚麼處建立。良",
    "X72n1442_001:0689a07": "久云。拈出紅爐一點雪。長作人間六月冰。復舉開元",
    "X72n1442_001:0689a08": "瑩禪師上堂語云。有一面鏡。到處懸掛。凡聖不來。誰",
    "X72n1442_001:0689a09": "上誰下。拈拄杖云。這箇是拄杖。那箇是鏡。良久云。萬",
    "X72n1442_001:0689a10": "古碧潭空界月。再三撈摝始應知。師云。歷劫無名。彰",
    "X72n1442_001:0689a11": "為古鏡。只要諸人知有。不為他影子所惑。瑩禪師大",
    "X72n1442_001:0689a12": "有為人處。山僧今日亦有一偈。不免舉似大眾。有一",
    "X72n1442_001:0689a13": "面鏡。到處懸掛。凡聖普現。非內非外。豎拂子云。這箇",
    "X72n1442_001:0689a14": "是鏡。喚甚麼作拂子。還委悉麼。分明覿面別無真。休",
    "X72n1442_001:0689a15": "更迷頭猶認影。下座。",
    "X72n1442_001:0689a16": "多寶佛塔合尖陞座。師云。浮圖再造。多寶獨露全身。",
    "X72n1442_001:0689a17": "舍利斯藏。釋迦已分半座。壇場嚴淨即是三變淨土。",
    "X72n1442_001:0689a18": "緇素雲集何異十方分身。風鳴萬竅如來親說法華。",
    "X72n1442_001:0689a19": "鳥噪千林寶塔出聲讚善。古今一際。凡聖一源。體用",
    "X72n1442_001:0689a20": "一如。因果一法。靈山一會儼然未散也。更看巍巍寶",
    "X72n1442_001:0689a21": "頂。高踞七級之巔。燦燦金光。遍照普天之下。直使有",
    "X72n1442_001:0689a22": "眼者見。有耳者聞。有心者知。有口者說。乃至童子嬉",
    "X72n1442_001:0689a23": "戲散心念佛。以及合郡官民紳士男女老幼施食施",
    "X72n1442_001:0689a24": "財。搬磚運土。凡於此塔舉一念捨一錢用一力者。皆",
    "X72n1442_001:0689b01": "在如來授記之中。不特人天勝福而已。諸人還自信",
    "X72n1442_001:0689b02": "麼。良久云。我不敢輕於汝等。汝等皆當作佛。下座。",
    "X72n1442_001:0689b03": "翠巖寺建殿陞梁示眾。師云。一毛端上現寶王剎。百",
    "X72n1442_001:0689b04": "福莊嚴普天歡洽。梁柱枋桷主伴重重。共相成立無",
    "X72n1442_001:0689b05": "作之功。正恁麼時。且道如何是主中主。乃云。寶梁纔",
    "X72n1442_001:0689b06": "架起。佛日永昌明。",
    "X72n1442_001:0689b07": "吳如公居士七袠誕辰請陞座。師云。未出胞胎以前",
    "X72n1442_001:0689b08": "萬劫剎那。既出胞胎之後剎那萬劫。大眾還知這一",
    "X72n1442_001:0689b09": "剎那麼。釋迦老子在剎那裏降神兜率。誕質王宮。指",
    "X72n1442_001:0689b10": "天指地以稱尊。自覺覺他而成佛。度羣生於沙界。轉",
    "X72n1442_001:0689b11": "法輪於大千。歷代祖師在剎那裏不立文字直指人",
    "X72n1442_001:0689b12": "心見性成佛。如公居士在剎那裏學儒學佛著述立",
    "X72n1442_001:0689b13": "言。年屆古稀刃遊道玅。乃至三教九流四民萬姓。以",
    "X72n1442_001:0689b14": "及蠢動含靈蠉飛蝡動。總在剎那裏放光動地。各得",
    "X72n1442_001:0689b15": "隨宜受用無欠無餘。須知這一剎那如天普覆似地",
    "X72n1442_001:0689b16": "普載。窮先天而不見其首。究後天而不見其蹤。更說",
    "X72n1442_001:0689b17": "什麼軒轅甲子循環往復。直饒數盡塵點劫。猶未知",
    "X72n1442_001:0689b18": "他邊際在。且道這一剎那畢竟是什麼人建立。還知",
    "X72n1442_001:0689b19": "麼。良久云。觀河不改初年見。世數論量空裏花。若問",
    "X72n1442_001:0689b20": "如公居士壽。但看此見更何涯。",
    "X72n1442_001:0689b21": "寶善菴開塔請舍利",
    "X72n1442_001:0689b22": "如來願力遍周法界。舍利流輝處處無礙。重開寶塔",
    "X72n1442_001:0689b23": "昭示天人。釋迦多寶竝現真身。富沙城南巍巍窣堵。",
    "X72n1442_001:0689b24": "請分三七用鎮千古。放光現瑞開發有緣。永為羣生",
    "X72n1442_001:0689c01": "廣作福田。",
    "X72n1442_001:0689c02": "封塔",
    "X72n1442_001:0689c03": "寶山深處。舍利斯藏。歷劫不壞。萬古流光。",
    "X72n1442_001:0689c04": "弟子趙本真掛幢旛法語",
    "X72n1442_001:0689c05": "古錦幢旛。彩色絢然。風動旛動。福越人天。萬法本空。",
    "X72n1442_001:0689c06": "一真本有。清淨常樂。歷劫不朽。根本玅智。洞徹性源。",
    "X72n1442_001:0689c07": "了無一物。逈脫葢纏。六度萬行。檀波第一。無相功德。",
    "X72n1442_001:0689c08": "如空曜日。生生世世。不昧正因。圓修福智。廣度迷津。"
}