{
    "T34n1719_08c:0304b02": "folio_8c 法華文句記卷第八之三",
    "T34n1719_08c:0304b04": "唐天台沙門湛然述",
    "T34n1719_08c:0304b05": "釋法師品釋法師品",
    "T34n1719_08c:0304b06": "釋此品者為二：先總釋，次別釋。初文二，先",
    "T34n1719_08c:0304b07": "釋五法師，次減數釋。初又二：初出經論以",
    "T34n1719_08c:0304b08": "辨離合有無，次判通別以結品名。初中二：",
    "T34n1719_08c:0304b09": "初依今經判五，次「大論」下出異釋名。對今",
    "T34n1719_08c:0304b10": "以辨離合有無，乃至如下減數以釋，故若",
    "T34n1719_08c:0304b11": "多若小俱名法師。初五法師者，未有一文",
    "T34n1719_08c:0304b12": "著一二等言，古今共立稱為五種法師故。",
    "T34n1719_08c:0304b13": "經論所立多少不同，所以此品但通名法師。",
    "T34n1719_08c:0304b14": "《天王般若》云：「受持此經有十種法：一書寫，",
    "T34n1719_08c:0304b15": "二供養，三流傳，四諦聽，五自讀，六憶持，七",
    "T34n1719_08c:0304b16": "廣說，八誦，九思惟，十修行。」十中第一是今",
    "T34n1719_08c:0304b17": "文第五，第四第六是今文第一，第五是第二，",
    "T34n1719_08c:0304b18": "第八是第三，第七是第四，流傳攝在廣說文",
    "T34n1719_08c:0304b19": "中，餘三並攝在憶持文中。彼經憶秖是受，《大",
    "T34n1719_08c:0304b20": "論》中分受持為二，則應不得單云憶持。",
    "T34n1719_08c:0304b21": "此「別論」下判通別以結品名，於中先分自",
    "T34n1719_08c:0304b22": "他以別師位。言「大經分九品」等者，元是別",
    "T34n1719_08c:0304b23": "義，且借以證五種法師。九品秖是熙連并八",
    "T34n1719_08c:0304b24": "恒，第四恒廣說，於十六分中解一分義。云",
    "T34n1719_08c:0304b25": "「前四無解」者，三恒并熙連，五恒八分，六恒十",
    "T34n1719_08c:0304b26": "二分，七恒十四分，八恒具足盡解其義，故",
    "T34n1719_08c:0304b27": "須應從能解一分義去，能為他說即是師",
    "T34n1719_08c:0304b28": "位。次「通論」下捨別從通，自他俱得受此",
    "T34n1719_08c:0304b29": "品名，從通義邊無有一句不任為師。次",
    "T34n1719_08c:0304c01": "減數釋又四：謂四三二一，並是展轉束多",
    "T34n1719_08c:0304c02": "入少無非法師。云「如後」者，具如〈安樂行",
    "T34n1719_08c:0304c03": "品〉初釋四行是也。四既指彼，此應用四以",
    "T34n1719_08c:0304c04": "結品名，文無者略，已有前後中例可知。若",
    "T34n1719_08c:0304c05": "欲知者，秖是先判通別，次從通四以結品",
    "T34n1719_08c:0304c06": "名。束四為三又為三意：初三業，次三門，三",
    "T34n1719_08c:0304c07": "三法，一一皆先釋，次判通別以結品名。次",
    "T34n1719_08c:0304c08": "束三為二，謂自行、化他。云「不復記」者，準前",
    "T34n1719_08c:0304c09": "可解，亦是先釋，次判通別，以結品名。以此",
    "T34n1719_08c:0304c10": "自他既遍前三，故知自他亦有通別，別論各",
    "T34n1719_08c:0304c11": "別通論互通，自他皆互堪任故也。今通從化",
    "T34n1719_08c:0304c12": "他，故名法師品。次束二為一者，謂「如來行",
    "T34n1719_08c:0304c13": "具一切行」者，此依《大經．聖行品》文，復有一",
    "T34n1719_08c:0304c14": "行是如來行，所謂大乘大般涅槃，涅槃秖是",
    "T34n1719_08c:0304c15": "三德祕藏，故今却以室衣座三以釋三德，",
    "T34n1719_08c:0304c16": "三德秖是一大涅槃，此大涅槃遍一切處，",
    "T34n1719_08c:0304c17": "遍一切法總名為一，先釋，次指廣。初釋中",
    "T34n1719_08c:0304c18": "為二：初通，次別。通者，一行通具室等三法。",
    "T34n1719_08c:0304c19": "別對為二：先對，次料簡。初文為九，於中並",
    "T34n1719_08c:0304c20": "以三法對諸法故，初對善惡及盪相也。次",
    "T34n1719_08c:0304c21": "「又慈忍」下福慧。「智慧是目」等者，亦應云目足",
    "T34n1719_08c:0304c22": "備者必有所依，所依具二故也。三「又慈悲」",
    "T34n1719_08c:0304c23": "下對斥偏邪，亦先釋，次引《淨名》證，勝於偏",
    "T34n1719_08c:0304c24": "邪勇修於圓。四「又慈悲」下破四魔，亦先釋，",
    "T34n1719_08c:0304c25": "釋中並須約於界外圓釋，次引證空也。「云",
    "T34n1719_08c:0304c26": "云」者，釋出其意。五「又慈悲」下明具二嚴，仍",
    "T34n1719_08c:0304c27": "為二釋，秖是翻倒前釋，準後望前前應云",
    "T34n1719_08c:0304c28": "慈忍也。六「慈忍故」下約譬破立等，具二例",
    "T34n1719_08c:0304c29": "前。七「又慈悲故何所」下約體用，用即離過。",
    "T34n1719_08c:0305a01": "八「出三諦」下約名，不同次第三諦，慈室包",
    "T34n1719_08c:0305a02": "含忍衣三昧。九「經言」下引經，無相是座。次指",
    "T34n1719_08c:0305a03": "廣，云「不可盡云云」者，具如《玄》文明圓五行",
    "T34n1719_08c:0305a04": "攝一切行，亦如《止觀》十乘十境橫豎遍收，及",
    "T34n1719_08c:0305a05": "破遍中橫豎法門，乃至四種三昧收一切行，",
    "T34n1719_08c:0305a06": "一切行秖是一行故為九文釋之。次「問」下",
    "T34n1719_08c:0305a07": "料簡。初問者，準初釋品應云五種，準後減",
    "T34n1719_08c:0305a08": "數應云一法，何故但以衣座室三而對諸",
    "T34n1719_08c:0305a09": "法？答者，準事顯理須具三法，況依當文",
    "T34n1719_08c:0305a10": "應具三法，乃為眾說，故具事理二三方",
    "T34n1719_08c:0305a11": "可說法，故先事解，次事理合，三單約理。事",
    "T34n1719_08c:0305a12": "解如文。合釋中言「三門」者，初二屬事，後一",
    "T34n1719_08c:0305a13": "屬理，事理並是所迷之境。初「約苦果」者，故",
    "T34n1719_08c:0305a14": "用慈悲門，苦須拔故。次「約結業」者，故用忍",
    "T34n1719_08c:0305a15": "門，依理離故。三「約諦境」，故用空門，善住空",
    "T34n1719_08c:0305a16": "故。第三單「約理」者，理即諦理，故約三諦，即",
    "T34n1719_08c:0305a17": "向第三具三諦故。言「云云」者，應以多種三",
    "T34n1719_08c:0305a18": "法對釋此三，令成圓融通暢自在，乃識此",
    "T34n1719_08c:0305a19": "文攝教遍相，故下總約教云「凡多種釋品",
    "T34n1719_08c:0305a20": "者皆約圓教」。次「法者」下別釋。「法師」二字通貫",
    "T34n1719_08c:0305a21": "上來一切諸釋，以上諸法是師法故，故今",
    "T34n1719_08c:0305a22": "釋名亦約二種乃至五種。「若自」等因緣釋者，",
    "T34n1719_08c:0305a23": "初自他不同即世界，即自軌訓人也。自行成",
    "T34n1719_08c:0305a24": "就即生善，化他除惡即對治，自他俱得名法",
    "T34n1719_08c:0305a25": "師者第一義也。「凡多種」下約教，如向多種",
    "T34n1719_08c:0305a26": "不可餘釋。「洽」潤也。「外凡」去今文正釋。若爾，",
    "T34n1719_08c:0305a27": "與舊何別？答：今明為自他故、異聲聞故、自",
    "T34n1719_08c:0305a28": "行無有憂擯辱故、利他無鄙力劣弱故，",
    "T34n1719_08c:0305a29": "唯有退沒一分似舊，故云「未必」。言「外凡」至",
    "T34n1719_08c:0305b01": "「不慮危苦」者，外凡五品欣弘通之福，聲聞一",
    "T34n1719_08c:0305b02": "向絕利物心，聞諸大士被眾擯棄，自顧觀",
    "T34n1719_08c:0305b03": "力未深，若不依之，內污淨觀、外招譏議，",
    "T34n1719_08c:0305b04": "失利人之道，故佛為說四安樂行令無是",
    "T34n1719_08c:0305b05": "患，遠彼十惱故云「不慮」。「且證且助」者，寶塔",
    "T34n1719_08c:0305b06": "證經故來，分身助開故集，由證由助因慕",
    "T34n1719_08c:0305b07": "流通。「又示通經方軌」者，著衣等三具如後說。",
    "T34n1719_08c:0305b08": "「因告」等者，本託藥王因茲告餘，此流通。初",
    "T34n1719_08c:0305b09": "「先告八萬大士」者，《大論》云：「法華是祕密付",
    "T34n1719_08c:0305b10": "諸菩薩」，如今下文召於下方，尚待本眷驗",
    "T34n1719_08c:0305b11": "餘未堪。「總別記」者，總與七百，別與劫國等，",
    "T34n1719_08c:0305b12": "「絓」乎卦切，挫也、",
    "T34n1719_08c:0305b13": "預也。「乃至一念」等者，明乘此念必得菩提。",
    "T34n1719_08c:0305b14": "遠因不亡藉茲而發，不同餘善是故簡之。",
    "T34n1719_08c:0305b15": "究而論之，必須盡行諸佛道法，二乘記已",
    "T34n1719_08c:0305b16": "尚經劫數，然曉其經旨與具足何殊？但自",
    "T34n1719_08c:0305b17": "行化他令始未耳。「聞一句一偈」者，通論但",
    "T34n1719_08c:0305b18": "云聞極少法，舉經功深，部內隨取一句一",
    "T34n1719_08c:0305b19": "偈；別論但今義合權實本迹十妙四一之流，",
    "T34n1719_08c:0305b20": "功福皆爾。然義通大小，故下引《增一》集云",
    "T34n1719_08c:0305b21": "「如四諦之流」，及下引四安樂行等，今亦準",
    "T34n1719_08c:0305b22": "之。言「皆與授記」者，必由此經成菩提故，",
    "T34n1719_08c:0305b23": "雖無劫國當得理同，此中容用別時意趣，",
    "T34n1719_08c:0305b24": "是故應須以聞約行廣明供養，宣通益他",
    "T34n1719_08c:0305b25": "內觀具足，具如《止觀》。豈可端拱唯仰初心？",
    "T34n1719_08c:0305b26": "「中上亦然」者，若不爾者，豈可上周唯在一",
    "T34n1719_08c:0305b27": "人，中周四人得記者耶？說寄在此、事乃通",
    "T34n1719_08c:0305b28": "彼，故云「亦然」。「見實三昧經」等者，第四云，先",
    "T34n1719_08c:0305b29": "記八部，次第五卷〈空天品〉空行諸天見諸八",
    "T34n1719_08c:0305c01": "部供養得記，即便供養悉皆得記，同名火",
    "T34n1719_08c:0305c02": "持。次〈三十三天授記品〉中，有八億忉利諸天，",
    "T34n1719_08c:0305c03": "見前諸天供養獲記，亦皆化為諸供養具，同",
    "T34n1719_08c:0305c04": "時得記名因陀羅幢，說如幻法。次〈夜摩天",
    "T34n1719_08c:0305c05": "品〉，有四億夜摩亦見諸天供養獲記，亦以",
    "T34n1719_08c:0305c06": "化事及以說偈供養佛已，同時得記，同名",
    "T34n1719_08c:0305c07": "淨智。言「拘翼」者，彼經無，恐誤。「觀心者」，以一",
    "T34n1719_08c:0305c08": "實觀貫其所誦，故名為「一」，無一句偈不入",
    "T34n1719_08c:0305c09": "實者。「云云」者，應明一觀之相，乃至大師誦",
    "T34n1719_08c:0305c10": "經觀法，還約誦持以成觀相，細思。「勸發四",
    "T34n1719_08c:0305c11": "意」者，一諸佛護念，二植眾德本，三入正定聚，",
    "T34n1719_08c:0305c12": "四發救一切眾生之心。下文亦以四法對開",
    "T34n1719_08c:0305c13": "示悟入，雖是迹要，若顯本已即成本要，具",
    "T34n1719_08c:0305c14": "如下辨。「喜心有二」者，橫豎二釋，又二：先正",
    "T34n1719_08c:0305c15": "釋，次融通。初自二：初豎論隨喜為三：初",
    "T34n1719_08c:0305c16": "即權而實，次「即於」下雙非，雙非雖不異於",
    "T34n1719_08c:0305c17": "向實，更能解實即雙非故。初「於一念」者，非",
    "T34n1719_08c:0305c18": "唯經於一念時須，指一心法名為一念。「信",
    "T34n1719_08c:0305c19": "佛知見」者，於初心中深信妙理，此理是已",
    "T34n1719_08c:0305c20": "佛知見境，境非權實，故曰雙非；以理望聞，",
    "T34n1719_08c:0305c21": "聞淺理深，故名為豎。此即初隨喜位相也。三",
    "T34n1719_08c:0305c22": "「又能」下於向雙非復更雙照，事理圓融即名",
    "T34n1719_08c:0305c23": "祕藏。「具煩惱」下雖未入品，亦可通證，具煩",
    "T34n1719_08c:0305c24": "惱性能知故也。煩惱望藏，藏深惑淺故亦",
    "T34n1719_08c:0305c25": "名豎。次「又若聞」下橫論隨喜者，還秖指向",
    "T34n1719_08c:0305c26": "不二權實，故云「若聞」等。四法橫論以釋隨喜，",
    "T34n1719_08c:0305c27": "謂一心，二法，三說，四人。初言「心」者，即以一",
    "T34n1719_08c:0305c28": "心望於餘心，名之為橫。此中一心無復餘",
    "T34n1719_08c:0305c29": "心，故下文云「即橫而豎」。「及一切法」者，以一",
    "T34n1719_08c:0306a01": "切心望一切法，亦名為橫。一心一法皆橫",
    "T34n1719_08c:0306a02": "緣故，法純是心，心純是法，故下結云「橫即是",
    "T34n1719_08c:0306a03": "豎」。此中自云皆是佛法，佛法理合橫豎不二。",
    "T34n1719_08c:0306a04": "「若欲」下次約說者能廣分別一一心法。「月四",
    "T34n1719_08c:0306a05": "月至歲」者，雖引意根之文，非即六根淨位，",
    "T34n1719_08c:0306a06": "今且約觀。「雖未」下約人可見。引大經者，此",
    "T34n1719_08c:0306a07": "初一念正當少聞多解，亦名少解多聞，故且",
    "T34n1719_08c:0306a08": "舉之以斥多聞不知義者。「後當更說」者，",
    "T34n1719_08c:0306a09": "在第六經。初云「上下品師」者，但約凡位以",
    "T34n1719_08c:0306a10": "判。「十種供養」者：一華，二香，三瓔珞，四末香，五",
    "T34n1719_08c:0306a11": "塗香，六燒香，七旛蓋，八衣服，九妓樂，十合",
    "T34n1719_08c:0306a12": "掌。音樂如前料簡。次「藥王」至「是人自捨清淨」",
    "T34n1719_08c:0306a13": "者，悲願牽故，仍是業生未有通應，願兼於",
    "T34n1719_08c:0306a14": "業，具如《玄》文眷屬中說，「如釋論有慧無聞」等",
    "T34n1719_08c:0306a15": "者，此偈及四法師偈，具如《止觀》第一記。故知",
    "T34n1719_08c:0306a16": "亦許為弘法故，於內教中廣習異義以",
    "T34n1719_08c:0306a17": "助正教。世有習俗典而云助正，反淪至",
    "T34n1719_08c:0306a18": "理。「當知是人」等者，如王使傳命，若赴主心",
    "T34n1719_08c:0306a19": "故得名使，得所遣名。初「經是」下釋如來能",
    "T34n1719_08c:0306a20": "遣，能遣是教。次「今日」下釋所遣，所遣是人。「行",
    "T34n1719_08c:0306a21": "如來事」下釋所遣事，先約自行釋事，佛無",
    "T34n1719_08c:0306a22": "他事唯專照理。次「今日」下我今唯行如來之",
    "T34n1719_08c:0306a23": "事，真如是理、照即名事。「一如智」下約化他",
    "T34n1719_08c:0306a24": "釋，如來利物由境智合，還說此理以為化",
    "T34n1719_08c:0306a25": "事，故知大悲還依如理照如說如，名如來",
    "T34n1719_08c:0306a26": "事。「今日」下依此利他名行佛事。「佛則平等",
    "T34n1719_08c:0306a27": "惡不干逼等」者。若爾，供佛無福何須供佛？",
    "T34n1719_08c:0306a28": "毀佛無罪何須制罪？答：實是，但為成校量",
    "T34n1719_08c:0306a29": "故。向云不論福田濃瘠，若從田論凡瘠聖濃，",
    "T34n1719_08c:0306b01": "故應毀供重於凡也。「譬如」至「俱薄」者，亦約",
    "T34n1719_08c:0306b02": "初心易成壞說，若約田說義例可知。如八",
    "T34n1719_08c:0306b03": "福田看病第一，人多厭故看者福增，此乃約",
    "T34n1719_08c:0306b04": "心難易故也。若約田就事，豈一病人比於",
    "T34n1719_08c:0306b05": "大聖及妙法耶？如濟匹夫與獻主天隔，匹",
    "T34n1719_08c:0306b06": "夫恩不自蔽，主澤霑及萬民，四悉適宜不",
    "T34n1719_08c:0306b07": "可一準。然約此經功高理絕得作此說，餘",
    "T34n1719_08c:0306b08": "經不然。「為如來肩」等者，佛得權實及非權實，",
    "T34n1719_08c:0306b09": "我亦得之乃稱佛得，是則義當在佛肩背。",
    "T34n1719_08c:0306b10": "亦是用佛權實等法名在肩背，亦是眾生",
    "T34n1719_08c:0306b11": "常在肩背日用不知，餘經不然故須說之。",
    "T34n1719_08c:0306b12": "若不爾者，豈持經者盡為如來肩背荷擔？",
    "T34n1719_08c:0306b13": "是故此文須廢事釋。若迷今文權實施開，",
    "T34n1719_08c:0306b14": "縱作權實之名消之，亦未會此妙旨。《經》云",
    "T34n1719_08c:0306b15": "「應持天寶」等者，先舉人中上供，次以天寶",
    "T34n1719_08c:0306b16": "況之。尚以天寶奉獻，故云應持。況人中上",
    "T34n1719_08c:0306b17": "供？有人云：西方舉勝皆云天也。若爾，前云",
    "T34n1719_08c:0306b18": "人中上供即是天供，何重言之？第二長行，初",
    "T34n1719_08c:0306b19": "「歎所持法」等者，前約能持即舉利他信毀",
    "T34n1719_08c:0306b20": "以取人，此明所持則舉人處因果以歎法。",
    "T34n1719_08c:0306b21": "於中先列五章，次明生起，故知人法處三",
    "T34n1719_08c:0306b22": "互相光顯方成因感果。「有師」下述他解。「經",
    "T34n1719_08c:0306b23": "歎法華」至「闕一節」者破也。但立過未以為",
    "T34n1719_08c:0306b24": "所校，即以法華為現為能，此師闕於所校",
    "T34n1719_08c:0306b25": "中今，故云「一節」。「云云」者，依下今文釋出現",
    "T34n1719_08c:0306b26": "節也。「今初」等者，此正釋中，先列三時在法",
    "T34n1719_08c:0306b27": "華外，次「大品」下明三時不及法華，故以法",
    "T34n1719_08c:0306b28": "華人法永異眾經。若不爾者，破欲貶挫，法",
    "T34n1719_08c:0306b29": "華之妙毀在其中，何成弘讚？嘉祥猶然，況",
    "T34n1719_08c:0306c01": "復餘者？「大品」等帶具如《玄》文節節明五味者",
    "T34n1719_08c:0306c02": "是也。若不爾者，安知從昔未曾顯說？祕密",
    "T34n1719_08c:0306c03": "之藏不妄與人，多怨嫉等。「當鋒」者，《法華》在",
    "T34n1719_08c:0306c04": "前如大陣難破，《涅槃》在後如餘黨不難，初",
    "T34n1719_08c:0306c05": "當先鋒斯為不易。「此經具說」至「亦即是祕",
    "T34n1719_08c:0306c06": "密藏」者，初是開權，「亦即是」下顯實。權即是實",
    "T34n1719_08c:0306c07": "故云「亦即」。「如來」至「怨嫉」者，思宿惡為「怨」，",
    "T34n1719_08c:0306c08": "忌現善曰「嫉」；故障未除者為「怨」，不喜聞",
    "T34n1719_08c:0306c09": "者名「嫉」。今通論者，迹門以二乘鈍根菩薩",
    "T34n1719_08c:0306c10": "為怨嫉，五千起去未足可嫌；本門以菩薩",
    "T34n1719_08c:0306c11": "中樂近成者而為怨嫉，闔眾不識何得為",
    "T34n1719_08c:0306c12": "怪？今仍在迹意則可見。「理在難化」者，明此",
    "T34n1719_08c:0306c13": "理者意在令知眾生難化。「四信」等三力者，",
    "T34n1719_08c:0306c14": "文中二釋共顯一意，初對三德，次對三法，",
    "T34n1719_08c:0306c15": "故四信為行始，四弘為能導，大智為能開，",
    "T34n1719_08c:0306c16": "故此四信須約圓乘，謂一體三寶一念十戒，",
    "T34n1719_08c:0306c17": "方為圓門四弘之首。故次文云「信則信理，",
    "T34n1719_08c:0306c18": "理即法身，若有法身，即有理性一體三寶。」",
    "T34n1719_08c:0306c19": "「志願是立行」者，四弘大誓立一切行，法身約",
    "T34n1719_08c:0306c20": "所信，諸行約所引，眾善之根即般若是，故所",
    "T34n1719_08c:0306c21": "信中具足四法。既對三德從勝立名，若不",
    "T34n1719_08c:0306c22": "爾者，安為此界他方佛之所念？「初心棲此」",
    "T34n1719_08c:0306c23": "等者，此用所表如前荷負，若不爾者，色身",
    "T34n1719_08c:0306c24": "共宿乃至摩不淨頭，於理何益？生處、得道、轉",
    "T34n1719_08c:0306c25": "法輪、入涅槃等處，具如《止觀》第七化身八相。",
    "T34n1719_08c:0306c26": "此四相處尚應起塔，況復五師及此經所",
    "T34n1719_08c:0306c27": "在，即是法身四處皆應起塔，況經著塔中，",
    "T34n1719_08c:0306c28": "則為已有法身全身舍利，故引論證生法",
    "T34n1719_08c:0306c29": "二身各有全碎。「云云」者，令釋出四相，生身",
    "T34n1719_08c:0307a01": "全碎如釋迦多寶。法身二者，諸方便教，法身",
    "T34n1719_08c:0307a02": "碎也；法華一實，法身全也。四教五時委簡可",
    "T34n1719_08c:0307a03": "見。故知諸經全碎相半，唯此《法華》法身全身",
    "T34n1719_08c:0307a04": "更無餘法，皆入實故。注家云：向以人為魚",
    "T34n1719_08c:0307a05": "兔，故與丈六齊功，今以詞為筌罤，故與舍",
    "T34n1719_08c:0307a06": "利等妙。若其不簡詞之麁妙，還與色身齊",
    "T34n1719_08c:0307a07": "功，此經何殊《阿含》、《婆沙》？故知注家不曉持",
    "T34n1719_08c:0307a08": "者與法佛共宿，不知所持與法身界齊，故",
    "T34n1719_08c:0307a09": "十七名中名堅固舍利，碎身身界不受堅固",
    "T34n1719_08c:0307a10": "之名。「巧度」者，如《止觀》第六記釋巧拙二度，",
    "T34n1719_08c:0307a11": "彼《大論》文通以衍門為巧，今別以一實為",
    "T34n1719_08c:0307a12": "巧。「則有二種」者，先列二文，「今言」下簡取初",
    "T34n1719_08c:0307a13": "意。「又望」下釋近當體。前約偏為遠，以圓為",
    "T34n1719_08c:0307a14": "近。次「今以」下消文正意，以一如實智為因，",
    "T34n1719_08c:0307a15": "趣於近遠二菩提果，故因明近果。「道前真如」",
    "T34n1719_08c:0307a16": "至「為了因」者，此以修得對彼正因，正中緣",
    "T34n1719_08c:0307a17": "了同成正因，修中正因同成緣了，約真之",
    "T34n1719_08c:0307a18": "緣了亦曰即真之緣了，並可云「真如緣了」，",
    "T34n1719_08c:0307a19": "全性為修即此義也。唯有此法世法不染，",
    "T34n1719_08c:0307a20": "魔不能壞、二乘不能滅，皆即是故。此乃以",
    "T34n1719_08c:0307a21": "博地為道前，發心已後為道中。於道中位",
    "T34n1719_08c:0307a22": "分之為二：初住已前為緣，登住已去為了，",
    "T34n1719_08c:0307a23": "一位分二故名為亦。妙覺證後名為道後。",
    "T34n1719_08c:0307a24": "與前小異對文別故。譬中必須教觀二重",
    "T34n1719_08c:0307a25": "方盡其理，教觀相循共顯其妙，教觀若偏二",
    "T34n1719_08c:0307a26": "俱無力。初約觀中初總明觀，言雖通諸意",
    "T34n1719_08c:0307a27": "且在圓。「依通觀」下歷教明觀，祈體理同故",
    "T34n1719_08c:0307a28": "略三藏。「法華論」等者，水如佛性，取之不同",
    "T34n1719_08c:0307a29": "故云「次第」。即諸教觀相淺深不同，須了其",
    "T34n1719_08c:0307b01": "旨故云「當知」。約教中二，亦先總明，「三藏教",
    "T34n1719_08c:0307b02": "門」下，別約四味，今論漸初故初出三藏，華",
    "T34n1719_08c:0307b03": "嚴後明。前約觀中，已寄四教，故今更約味",
    "T34n1719_08c:0307b04": "以顯部妙，若《止觀》中復約四教，理亦如然。",
    "T34n1719_08c:0307b05": "《玄》文一切皆先四教。次引華嚴者，證獲水",
    "T34n1719_08c:0307b06": "同也。次「有人」去五家四解，三家並約五時",
    "T34n1719_08c:0307b07": "以釋，然取時不盡及不次第。於漸教中，初",
    "T34n1719_08c:0307b08": "家棄初及三，次家棄初二及第四，第三家",
    "T34n1719_08c:0307b09": "雖以《大品》在《淨名》後，亦棄前教並違五時。",
    "T34n1719_08c:0307b10": "生公與注者，全於法華中判，亦未全當，尚",
    "T34n1719_08c:0307b11": "為他破，故云「去佛遠近等」也。乃以前三師",
    "T34n1719_08c:0307b12": "同用五時為一解，生注二家同於法華為",
    "T34n1719_08c:0307b13": "一解，今師許此破意是故錄之。此師意欲",
    "T34n1719_08c:0307b14": "判前五師四解，即前三後二兩例破之，故前",
    "T34n1719_08c:0307b15": "三以諸經去佛遠，於法華後皆以佛果而",
    "T34n1719_08c:0307b16": "為清水，故知三師去佛遠也。一解近者，後",
    "T34n1719_08c:0307b17": "二師約法華論遠近，始自乾土終訖清水，",
    "T34n1719_08c:0307b18": "並在法華，若元依實教道理然也；若以實",
    "T34n1719_08c:0307b19": "對權理不全爾。「尋經」下今師和會，以前三",
    "T34n1719_08c:0307b20": "師指於前教無清水故，又用五時皆有",
    "T34n1719_08c:0307b21": "小失；其後二解但於法華中以論近遠，失",
    "T34n1719_08c:0307b22": "於開權，法華已前是所開故。今師二義約教",
    "T34n1719_08c:0307b23": "約味，約教即對前漸教中三教為麁，故須",
    "T34n1719_08c:0307b24": "更唯約法華中圓以釋。約味則對前四味中",
    "T34n1719_08c:0307b25": "未轉者為麁，至第五味教雖已轉，或行",
    "T34n1719_08c:0307b26": "未入，故須於第五味作遠近釋。是故二釋",
    "T34n1719_08c:0307b27": "闕一不可。「問餘經」等者，他問前二釋中初釋",
    "T34n1719_08c:0307b28": "也。因向他人判前三師釋則諸教去佛遠，",
    "T34n1719_08c:0307b29": "準答文中具答遠近，亦應具問遠近二意，",
    "T34n1719_08c:0307c01": "約純菩薩及二乘人，準化元意，本求佛果",
    "T34n1719_08c:0307c02": "於昔未開，權機未轉故云未決。次「問般若",
    "T34n1719_08c:0307c03": "何故遠」者？古來亦許般若能生阿耨菩提，何",
    "T34n1719_08c:0307c04": "故亦與諸經同遠？答意者，大旨同前，然分",
    "T34n1719_08c:0307c05": "二義，先約共菩薩同於二乘，未開權邊名",
    "T34n1719_08c:0307c06": "去佛遠。次「夫般若」去重順問答，般若非去",
    "T34n1719_08c:0307c07": "佛遠，能生法佛何遠之有？以具權實二慧",
    "T34n1719_08c:0307c08": "故也。故舉譬云如病人等。「病人」者，共般若",
    "T34n1719_08c:0307c09": "中新發心菩薩也。「兩健」者二慧也。由此二慧",
    "T34n1719_08c:0307c10": "令至菩提，故云「遍能遠去」。言「最勝」者，意",
    "T34n1719_08c:0307c11": "在不共，同於法華，故且云「勝」。故云法華開",
    "T34n1719_08c:0307c12": "權不異般若顯實，故開權與顯實左右異名，",
    "T34n1719_08c:0307c13": "法華還開般若中權入般若實也。故言不",
    "T34n1719_08c:0307c14": "異。及以異名，所以通論，則不共般若與法華",
    "T34n1719_08c:0307c15": "種智何殊？據帶不帶、開未開別，不無同異。",
    "T34n1719_08c:0307c16": "諸師全順今義，故但直錄而無所破。「菩薩」",
    "T34n1719_08c:0307c17": "下合譬，文既約法華為言，故可依前以為",
    "T34n1719_08c:0307c18": "二釋，釋開方便門中所以先廣引料簡者，",
    "T34n1719_08c:0307c19": "此迹門之大旨，此旨若傾將何流通？於中先",
    "T34n1719_08c:0307c20": "出光宅，次私破云「是破非開」者，由光宅云",
    "T34n1719_08c:0307c21": "廢除昔教，不云即是，故開義不成。又由光",
    "T34n1719_08c:0307c22": "宅語昔別指鹿苑，故知消釋言不容易，由",
    "T34n1719_08c:0307c23": "除之一字便為臧否。嘉祥亦云：「開二種之",
    "T34n1719_08c:0307c24": "方便、示二種之真實」，昔不云二是方便故",
    "T34n1719_08c:0307c25": "門閉，今云二種是方便故方便門開；今開",
    "T34n1719_08c:0307c26": "義善，成二乃違教。《經》云「佛以方便力示以",
    "T34n1719_08c:0307c27": "三乘教」，何嘗但二？今文尚五七皆開，何但三",
    "T34n1719_08c:0307c28": "耶？然此乃是未改時文，乃令後德混用。「河",
    "T34n1719_08c:0307c29": "西云直名三為方便」者，意云昔謂為實，無",
    "T34n1719_08c:0308a01": "入實之期，故其門尚閉；今稱為方便有進",
    "T34n1719_08c:0308a02": "實之望，故其門名開。還引〈方便品〉初云「佛",
    "T34n1719_08c:0308a03": "以方便力示以三乘教」，故章安許之。故古人",
    "T34n1719_08c:0308a04": "立義采用實難。「有人」下言「十二八萬」者，秖是",
    "T34n1719_08c:0308a05": "十二部八萬藏耳。「私謂」至「非開義」者，印稟龍、",
    "T34n1719_08c:0308a06": "龍從遠，印既用教身兩種方便，故知破其",
    "T34n1719_08c:0308a07": "竊龍印之義，及將破義以解開門，何能異",
    "T34n1719_08c:0308a08": "於光宅義耶？故略破之。雖用教身且免",
    "T34n1719_08c:0308a09": "會二。「問方便當體」等者，私假設斯問欲出",
    "T34n1719_08c:0308a10": "後答。私答中初正出二門，次「此二」下釋二門",
    "T34n1719_08c:0308a11": "中各有開閉。初云「當體」者，未有所通約",
    "T34n1719_08c:0308a12": "體外說，且以當教可入稱門。若云「為實相",
    "T34n1719_08c:0308a13": "門」者，約能通至實相以說。引「算砂觀海」者，",
    "T34n1719_08c:0308a14": "算砂如《釋籤》第四。觀海者，即新經六十七云：",
    "T34n1719_08c:0308a15": "「有城名樓閣，中有船師名婆陀羅，集諸商",
    "T34n1719_08c:0308a16": "人，為說一切海法門。」「此二門各有開閉」者，",
    "T34n1719_08c:0308a17": "能通當體法體不別，從今昔說，故昔閉今",
    "T34n1719_08c:0308a18": "開，實相亦爾。於中先明當體，次明能通，二",
    "T34n1719_08c:0308a19": "義各對真實以說，以實相亦有當體、能通",
    "T34n1719_08c:0308a20": "二義故也。初當體中雖亦名門，於實猶閉",
    "T34n1719_08c:0308a21": "故須明開，然但說三為方便，即須說一",
    "T34n1719_08c:0308a22": "為真實，相對論之故耳。「二者」下次釋能通，",
    "T34n1719_08c:0308a23": "即為實作門，準佛本意俱是能通，據物機",
    "T34n1719_08c:0308a24": "緣所解有二，諸鈍菩薩亦有能知三教能",
    "T34n1719_08c:0308a25": "通，但法華前機未會，是故在昔俱閉於今並",
    "T34n1719_08c:0308a26": "開，故亦與實對辨，豈能通方便開實相猶閉、",
    "T34n1719_08c:0308a27": "方便仍閉真實得開？此釋同河西實相亦二",
    "T34n1719_08c:0308a28": "者，向但直對方便故今委論，同於方便故",
    "T34n1719_08c:0308a29": "云亦也。「虛通」者，釋實當體為門，無礙名虛、",
    "T34n1719_08c:0308b01": "無壅曰通，故得全體成能通門，含受一切",
    "T34n1719_08c:0308b02": "無所隔礙，得名為門，遍一切處無非門",
    "T34n1719_08c:0308b03": "故，是則約實無通而通，故云「不二」及以「法",
    "T34n1719_08c:0308b04": "界」，法界即門名法界門，不同算砂當體門",
    "T34n1719_08c:0308b05": "也。二「能通方便作門」者，使方便至實故名",
    "T34n1719_08c:0308b06": "能通，若非實相之力，方便無由得開，故知",
    "T34n1719_08c:0308b07": "秖一實理從二得名，由虛通故令他所歸，",
    "T34n1719_08c:0308b08": "如赦體遍原罪無不釋。「劉虬」意者，初句正",
    "T34n1719_08c:0308b09": "明真實為方便作門，次句明三方便為真",
    "T34n1719_08c:0308b10": "實作門，言「非三」去明二門互開。故劉虬非",
    "T34n1719_08c:0308b11": "不與私釋稱會，但語略意沈經旨難顯。有",
    "T34n1719_08c:0308b12": "人云：他人立三章門，互為方便、互得為門，",
    "T34n1719_08c:0308b13": "若望注家，其詞甚繁其理混亂，雖然多言",
    "T34n1719_08c:0308b14": "少實不如守一。於中先列，次「如以」下釋，此",
    "T34n1719_08c:0308b15": "是釋〈方便品〉中附五時家三轉意也。但加",
    "T34n1719_08c:0308b16": "更互為門為異，唯釋初章餘二但列，初章",
    "T34n1719_08c:0308b17": "意者權為情壅，今既開權故云「通」也。實本",
    "T34n1719_08c:0308b18": "無三為物故三，故云「起」也。「乃至」下餘二例",
    "T34n1719_08c:0308b19": "者，於中先例，次「但不得」下說文意通塞。若",
    "T34n1719_08c:0308b20": "欲敘出第二例者，如以三一為非三非一",
    "T34n1719_08c:0308b21": "之門，由達三一通至雙非，即以三一為",
    "T34n1719_08c:0308b22": "雙非門，由雙非故起於三一，故非三非一",
    "T34n1719_08c:0308b23": "為三一門。第三準例亦應可見。次通塞者，",
    "T34n1719_08c:0308b24": "若能通能起可互論門，但不得以一為權",
    "T34n1719_08c:0308b25": "以三為實，用《勝鬘》文非今意也。下二章亦",
    "T34n1719_08c:0308b26": "然，但得更互為門。次私破中但破初章，餘",
    "T34n1719_08c:0308b27": "二亦例於初章中，但破三為一門，未破一",
    "T34n1719_08c:0308b28": "為三門。初文兩重，初破門義，次以非因破。",
    "T34n1719_08c:0308b29": "初門義者，初句定中但定三通一句，破其",
    "T34n1719_08c:0308c01": "門義，但以不通遮之任自非門，亦應更",
    "T34n1719_08c:0308c02": "云：若其通者昔何不通，使至今耶？昔不通",
    "T34n1719_08c:0308c03": "者於昔非門。「若開」下至今即開，開已非三，",
    "T34n1719_08c:0308c04": "何得以三為一作門？顯他不知體內體外，",
    "T34n1719_08c:0308c05": "是故須破。準佛本意元為通一，故未開時",
    "T34n1719_08c:0308c06": "本來是門。彼未云開而言是門，是故須破。",
    "T34n1719_08c:0308c07": "故知三為一門尚自不可，一為三門何俟",
    "T34n1719_08c:0308c08": "別破？若爾，《經》何故云「開方便門」？答：若從今",
    "T34n1719_08c:0308c09": "意，門雖未開，有可開義亦得名門。如本",
    "T34n1719_08c:0308c10": "是門，閉時豈非？但名閉門。開已無三，何妨",
    "T34n1719_08c:0308c11": "從昔以三為門。「又三非佛因」者，破意同前。",
    "T34n1719_08c:0308c12": "若未開者別尚非因，若其開已散心尚是。次",
    "T34n1719_08c:0308c13": "例破餘二，準初應知。「云云」者，若委破初章，",
    "T34n1719_08c:0308c14": "次半謂實為權門及下二章，煩碎義薄不",
    "T34n1719_08c:0308c15": "能具述。他既破已，依今乃可更立二句，破",
    "T34n1719_08c:0308c16": "他既壞立義自成，具如前釋。「問方便」等者，",
    "T34n1719_08c:0308c17": "今設此問為欲開其四句義端，故今師前",
    "T34n1719_08c:0308c18": "文自有二句，為更得作餘二句不？「此有」下",
    "T34n1719_08c:0308c19": "答，具有四句，後之二句理無別趣，但寄名",
    "T34n1719_08c:0308c20": "義申釋句相。於中先指前二，次列後二句，",
    "T34n1719_08c:0308c21": "三「如名」下次引例釋，先列名義，「由方便」下即",
    "T34n1719_08c:0308c22": "以例釋，義是名下之旨，故得更互為門。於",
    "T34n1719_08c:0308c23": "中先釋方便，次「實相」下但以例釋。先例，次",
    "T34n1719_08c:0308c24": "「中論序」下引證，實名實義更互為門。「實」者義",
    "T34n1719_08c:0308c25": "也。「中」者名也。故寄中名以顯中義，即是名",
    "T34n1719_08c:0308c26": "為義門。文但舉一邊，亦應更云亦由實義",
    "T34n1719_08c:0308c27": "能應中名，以名非實不立，故舉實以引之。",
    "T34n1719_08c:0308c28": "「問得以三顯三」等者，方便真實秖是三一，方",
    "T34n1719_08c:0308c29": "便真實既為四句，三一亦例有後兩耶？「此",
    "T34n1719_08c:0309a01": "亦」下答。云「二如前」者，三為一門如以三顯",
    "T34n1719_08c:0309a02": "一，一為三門如以一顯三。「以三顯三」去釋",
    "T34n1719_08c:0309a03": "後二句，前之二句既以三一望於權實名",
    "T34n1719_08c:0309a04": "義相顯。若後二句，前雖名義相對義立，今不",
    "T34n1719_08c:0309a05": "得用名義以釋，但以法體相對釋之。於",
    "T34n1719_08c:0309a06": "中為三，先對釋，次「三一既不」下正判結，三",
    "T34n1719_08c:0309a07": "「以因緣」下修性相顯。初又二，標釋。初文但標",
    "T34n1719_08c:0309a08": "一句略不標以一顯一句。「言昔」下釋中具",
    "T34n1719_08c:0309a09": "含二句，又二：先示非，次「破此」下正釋。先示",
    "T34n1719_08c:0309a10": "非者，寄開顯說，破今昔異。於中初舉非相，",
    "T34n1719_08c:0309a11": "此尚不得三一互通，況能以三通三、以一",
    "T34n1719_08c:0309a12": "顯一？「故一」下結非。言「一非三一」等者，以其",
    "T34n1719_08c:0309a13": "三一既不相即，若不開者相顯不成，故一",
    "T34n1719_08c:0309a14": "非三家之一，三非一家之三。次「破此」下依",
    "T34n1719_08c:0309a15": "今經正釋，先引「於一佛乘分別說三」，證即",
    "T34n1719_08c:0309a16": "一之三，次引「汝等所行是菩薩道」，證即三",
    "T34n1719_08c:0309a17": "之一，即為一施三之一三，乃是開三顯一",
    "T34n1719_08c:0309a18": "之三一。前句騰昔，故云「分別說三」，次句顯",
    "T34n1719_08c:0309a19": "今，故云「是菩薩道」，昔教未說故三一尚隔，",
    "T34n1719_08c:0309a20": "不云相顯三是一三一是三一。由今說已",
    "T34n1719_08c:0309a21": "一外無三，此三為一家之三，即是以昔一",
    "T34n1719_08c:0309a22": "外之三，全成一家之三，故云「以三顯三」。既",
    "T34n1719_08c:0309a23": "開成一，三外無一，還是三家之一，即是以",
    "T34n1719_08c:0309a24": "昔三外之一，全成即三之一，故云「以一顯",
    "T34n1719_08c:0309a25": "一」。故知由體外之三顯即一之三，由三外",
    "T34n1719_08c:0309a26": "之一顯即三之一。次「三一既不」下判結，欲",
    "T34n1719_08c:0309a27": "開下文因緣三一，故先判之。言「三一既不",
    "T34n1719_08c:0309a28": "相異」者，判向開顯全屬因緣。言「因緣」者，",
    "T34n1719_08c:0309a29": "秖是感應化儀，亦名修得。三「以因緣」下修性",
    "T34n1719_08c:0309b01": "合辨。「自性」者，即是性德，故性德三一，雖復",
    "T34n1719_08c:0309b02": "本有非修非作，乃由因緣即三而一，能顯",
    "T34n1719_08c:0309b03": "性德即三之一。又由性德即三而一，能成",
    "T34n1719_08c:0309b04": "因緣即三之一，亦由因緣即一之三，方顯",
    "T34n1719_08c:0309b05": "性德一中之三。復由性德一中之三，能施因",
    "T34n1719_08c:0309b06": "緣即一之三。是則因緣即三之一，顯自性",
    "T34n1719_08c:0309b07": "即三之一，名「以一顯一」；以因緣即一而三，",
    "T34n1719_08c:0309b08": "顯自性即一而三，名「以三顯三」。以性顯緣，",
    "T34n1719_08c:0309b09": "準說可知。下結文中三一互出者，以互顯",
    "T34n1719_08c:0309b10": "不互耳。以三顯三秖是以三顯一，以一顯",
    "T34n1719_08c:0309b11": "一秖是以一顯三，雖因釋妨妙盡根源，",
    "T34n1719_08c:0309b12": "尋一家教門，若迷斯旨徒費心神。引十五",
    "T34n1719_08c:0309b13": "處明門者，雖列頭數亦復不知何者須開？",
    "T34n1719_08c:0309b14": "何者已開，門相如何？如其不判，徒列何益？準",
    "T34n1719_08c:0309b15": "今文意，十五門內但是方便悉皆須開，具如",
    "T34n1719_08c:0309b16": "隨文解釋者，是於中有違今所釋者亦應",
    "T34n1719_08c:0309b17": "破之，如引〈方便品〉智慧為門，此是同體權",
    "T34n1719_08c:0309b18": "智，豈得云為實作門？次「種種門」，此是權門，",
    "T34n1719_08c:0309b19": "而但云大乘教耶？次「唯有一門」下不專在",
    "T34n1719_08c:0309b20": "教。「所燒之門三界限域」者，豈可但云從限",
    "T34n1719_08c:0309b21": "域出？次「車在門外言三界」者，破亦同前。小",
    "T34n1719_08c:0309b22": "教為門未判燒等，在門外立分為二釋，云",
    "T34n1719_08c:0309b23": "正習盡但在通意，門側若大應已得大，猶",
    "T34n1719_08c:0309b24": "在門外亦如前者，與前兩釋並不相應。「門",
    "T34n1719_08c:0309b25": "內如前」者，意與前在門外同，前在二死門",
    "T34n1719_08c:0309b26": "外，今不可在二死之內。「開甘露門云大小」",
    "T34n1719_08c:0309b27": "者，是十方梵請文，或當如此，不知今在何",
    "T34n1719_08c:0309b28": "處、大小教耶？今文意者，本為開門不為數",
    "T34n1719_08c:0309b29": "門，本為解門不為知數，若數而簡之，簡",
    "T34n1719_08c:0309c01": "已開之數亦何咎？「昔說一切世間」下，更引意",
    "T34n1719_08c:0309c02": "根釋開顯意，為開古人所數諸門，資生於",
    "T34n1719_08c:0309c03": "昔尚非方便，於今顯已悉是真實，況復三",
    "T34n1719_08c:0309c04": "乘五乘等耶？「若門若非門」者，非門謂小乘理",
    "T34n1719_08c:0309c05": "教色香資生等，是門謂別教二觀為方便，從",
    "T34n1719_08c:0309c06": "初說故有門非門，於今一切無非通途。「勸",
    "T34n1719_08c:0309c07": "修」者，住於三法，仍勸不懈怠，心然後說者，",
    "T34n1719_08c:0309c08": "故知此是觀行位中初二位耳。故勸弘圓經",
    "T34n1719_08c:0309c09": "以利於他，化功歸己至相似位，任運妙音",
    "T34n1719_08c:0309c10": "遍滿三千，不待勸也。於中三法相望名各",
    "T34n1719_08c:0309c11": "具三：初標慈悲，次「若就」下明一中具三，「修",
    "T34n1719_08c:0309c12": "如來」下標柔和，次「若就」下明一中具三，「若就",
    "T34n1719_08c:0309c13": "能坐」下無標，直明般若中三，雖復各具秖",
    "T34n1719_08c:0309c14": "是一三，三尚非三，豈離為九？是則菩薩常",
    "T34n1719_08c:0309c15": "觀涅槃，故勸弘經者而常觀之。願弘經者",
    "T34n1719_08c:0309c16": "觀而弘之，不觀能弘之心，焉曉所弘之理？",
    "T34n1719_08c:0309c17": "故佛令入我室、著我衣、坐我座，若無三",
    "T34n1719_08c:0309c18": "法何謂弘經？「安樂行」下引下品文同有是",
    "T34n1719_08c:0309c19": "利，故勸弘者依方法也。「上文」下引上文釋",
    "T34n1719_08c:0309c20": "成。「五事」者，如前利益中列第一遣化人等",
    "T34n1719_08c:0309c21": "五是也。",
    "T34n1719_08c:0309c22": "法華文句記卷第八之三"
}