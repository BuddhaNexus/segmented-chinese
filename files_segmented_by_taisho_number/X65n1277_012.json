{
    "X65n1277_012:0043b01": "高峰龍泉院因師集賢語錄卷之十二",
    "X65n1277_012:0043b03": "追薦陳意門(讚靈通用)",
    "X65n1277_012:0043b04": "總薦亡",
    "X65n1277_012:0043b05": "百年光景全在剎那。四大幻身豈能長久。自离塵世",
    "X65n1277_012:0043b06": "香魂杳杳未知方。既返泉關逝魄茫茫何所往。音容",
    "X65n1277_012:0043b07": "莫睹。骨肉徒傷。欲伸薦披之功。須假慈悲之力。",
    "X65n1277_012:0043b08": "又",
    "X65n1277_012:0043b09": "夫子聖人猶見兩楹夢奠。達磨大士尚聞隻履西歸。",
    "X65n1277_012:0043b10": "法身未免有去來。幻質豈能無生死。冥途既往。逝魄",
    "X65n1277_012:0043b11": "何歸。須憑薦拔之功。直指超昇之路。(已下任敘所作佛事)",
    "X65n1277_012:0043b12": "又",
    "X65n1277_012:0043b13": "百年夢幻嗟塵世之循環。諸佛慈悲揭真乘而濟度。",
    "X65n1277_012:0043b14": "伏念亡(某人)奉身儉約致業勤勞。接物待人本謙和",
    "X65n1277_012:0043b15": "而罔間。事尊撫幻盡孝義以無虧。方期壽岳之崇。俄",
    "X65n1277_012:0043b16": "嘆驚波之逝。上遺華髮缺溫清於萱堂。下棄諸孤極",
    "X65n1277_012:0043b17": "攀號於苫室。欲嚴昭薦。庸假薰修。(同前)",
    "X65n1277_012:0043b18": "又",
    "X65n1277_012:0043b19": "地水火風真箇夢中說夢。生老病死誰知身外有身。",
    "X65n1277_012:0043b20": "欲求彼岸超生。須向箇中著力。恭惟(某人)之靈。天資",
    "X65n1277_012:0043b21": "長厚。地胄光華。其起家也則有貫朽粟腐之名。其處",
    "X65n1277_012:0043b22": "鄉也則有親仁善隣之美。福在其身則壽考康寧之",
    "X65n1277_012:0043b23": "是享。慶流于後則德行道義之俱全。膺鶚薦而五舉",
    "X65n1277_012:0043b24": "不虗。指龍門而一躍在即。方謂椿齡益固。豈期薤露",
    "X65n1277_012:0043c01": "遽晞。百千萬事總成空。八十二年渾是夢。三釜之養",
    "X65n1277_012:0043c02": "弗及。九泉之恨徒增。莫駐双輪。俯臨首七。",
    "X65n1277_012:0043c03": "薦祖父母",
    "X65n1277_012:0043c04": "先祖是皇素積門閭之德。孝孫有慶敢忘骨肉之恩。",
    "X65n1277_012:0043c05": "適際忌辰。仰皈皇覺。伏念(某人)理家勤儉教子詩書。",
    "X65n1277_012:0043c06": "兄弟無間言。朋友責善道。自得田園之樂。共推里閈",
    "X65n1277_012:0043c07": "之仁。生前既有興家剏業之功。歿後當懷謹終追遠",
    "X65n1277_012:0043c08": "之念。(追遠忌辰)",
    "X65n1277_012:0043c09": "薦父",
    "X65n1277_012:0043c10": "陟岵興嗟爰起勞思之志。蓼莪託詠難伸哀告之誠。",
    "X65n1277_012:0043c11": "雖殫孝子之心。莫報昊天之德。伏念父(某)生成德重",
    "X65n1277_012:0043c12": "教養恩深。本期盡養於百年。豈謂俄終於一疾。",
    "X65n1277_012:0043c13": "父五七",
    "X65n1277_012:0043c14": "劬勞有賴足知生我之恩。酬報未由遽起何怙之歎。",
    "X65n1277_012:0043c15": "唯佛子能伸子道。假聖慈少薦父慈。望埀赦罪之恩。",
    "X65n1277_012:0043c16": "直指往生之路。痛念(某人)向居塵世纔登六十二年。",
    "X65n1277_012:0043c17": "今返泉臺倐經三十五日。",
    "X65n1277_012:0043c18": "又",
    "X65n1277_012:0043c19": "青春向晚痛嚴君歸壽之辰。朱夏俄臨當孝子酬恩",
    "X65n1277_012:0043c20": "之日。欲薦靈魂度脫。須憑我佛慈悲。敬念(某人)居人",
    "X65n1277_012:0043c21": "世七十八年。拋幻塵三十五日。欲報生成之德。用憑",
    "X65n1277_012:0043c22": "薦悼之功。",
    "X65n1277_012:0043c23": "父小祥",
    "X65n1277_012:0043c24": "無父何怙每懷陟岵之悲。有佛可依甞發濟人之願。",
    "X65n1277_012:0044a01": "重念(某人)存心平等處己溫良。既為十善之人。宜享",
    "X65n1277_012:0044a02": "百年之壽。豈期一疾遽返九泉。靈魂渺渺以何歸。去",
    "X65n1277_012:0044a03": "路茫茫而不返。欲指小祥雲路。須憑大覺風規。",
    "X65n1277_012:0044a04": "薦母",
    "X65n1277_012:0044a05": "泣血三年痛念子羔之志。不飲七日重傷曾參之心。",
    "X65n1277_012:0044a06": "動王脩輟杜之誠。起隱之感隣之歎。雖古今之事或",
    "X65n1277_012:0044a07": "異。而子母之情不殊。痛念(某人)處閻浮世現女人身。",
    "X65n1277_012:0044a08": "內克盡於姆儀。外允諧於族屬。恩深鞠育。德備劬勞。",
    "X65n1277_012:0044a09": "本期椿筭綿綿不忘戲綵。豈謂萱堂寂寂遽起傷心。",
    "X65n1277_012:0044a10": "母百日",
    "X65n1277_012:0044a11": "萱堂月冷空餘刻木遺蹤。蘭砌雲愁遽起感鄰別恨。",
    "X65n1277_012:0044a12": "痛念十旬弗返。庸資九品追修。伏念(母氏)善心有素",
    "X65n1277_012:0044a13": "懿行無虧。檢躬溫淑而茂著閨儀。應物周旋而曲全",
    "X65n1277_012:0044a14": "婦道。一男終老。二女得賢。孺封方羨於榮觀。親眷俄",
    "X65n1277_012:0044a15": "聞於永別。曩日之斷機莫睹。今朝之戲綵無由。不憑",
    "X65n1277_012:0044a16": "淨土以超生。曷使亡魂之度脫。",
    "X65n1277_012:0044a17": "母小祥",
    "X65n1277_012:0044a18": "母以劬勞生我遽興不見之思。佛能方便救人敬啟",
    "X65n1277_012:0044a19": "少酬之意。伏念(某人)懿行雍容善心純熟。傳嗣幸生",
    "X65n1277_012:0044a20": "四子。享齡宜盡百年。豈謂五旬之餘。遽有千秋之別。",
    "X65n1277_012:0044a21": "倐忽痛周星之隔。悲傷泣淚雨之零。無階酬鞠育之",
    "X65n1277_012:0044a22": "恩。有佛示往生之路。",
    "X65n1277_012:0044a23": "公百日婆六七",
    "X65n1277_012:0044a24": "痛念先公歷十旬而弗返。翻思祖妣俄六七以偕臨。",
    "X65n1277_012:0044b01": "欲薦双魂。宜修九品。首答變成主。兼資平等王。望開",
    "X65n1277_012:0044b02": "方便之門。各指超昇之路。",
    "X65n1277_012:0044b03": "女薦母夫薦妻",
    "X65n1277_012:0044b04": "女薦其母徒勞刻木之悲。夫拔其妻空憶鼓盆之恨。",
    "X65n1277_012:0044b05": "欲使双魂俱度脫。須桑三寶為加持。孝女(某)痛念亡",
    "X65n1277_012:0044b06": "妣(某氏)。夫(某)伏為亡室(某氏)。一則義重於生身。一則",
    "X65n1277_012:0044b07": "恩深於結髮。本是有家親之喜。豈期同生死之塗。",
    "X65n1277_012:0044b08": "薦子六七母四七",
    "X65n1277_012:0044b09": "曰母曰子相繼歸終。誦佛誦經用憑救拔。爰傾眾志",
    "X65n1277_012:0044b10": "敬薦双魂。闡智者之科儀。禮觀音之寶懺。普答三千",
    "X65n1277_012:0044b11": "大千之聖眾。兼酬四七六七之冥王。",
    "X65n1277_012:0044b12": "三孫薦祖母叔母",
    "X65n1277_012:0044b13": "祖母叔母相先後以歸終。長孫次孫同哀號而薦拔。",
    "X65n1277_012:0044b14": "(某)等敬念祖母(某氏)叔母(某氏)。向值一陰之月。方踰",
    "X65n1277_012:0044b15": "兩日之期。豈知二位懿魂。共返九泉幽壤。",
    "X65n1277_012:0044b16": "薦母并妻室首七",
    "X65n1277_012:0044b17": "雲慘萱堂莫遂承顏之志。風悲蘭室遽傷結髮之情。",
    "X65n1277_012:0044b18": "然老少雖曰殊塗。而生滅同歸一路。敬念亡妣(某氏)",
    "X65n1277_012:0044b19": "享世壽七十五載。亡室(某氏)受天數三十二春。未離",
    "X65n1277_012:0044b20": "兩日之間。同有千秋之別。大千不返。首七俱臨。追修",
    "X65n1277_012:0044b21": "二位之懿魂。須仗三乘之聖教。",
    "X65n1277_012:0044b22": "薦夫",
    "X65n1277_012:0044b23": "共伯之妻人欽自誓之志。萃周之婦世聞善哭之聲。",
    "X65n1277_012:0044b24": "魂飛湘浦之煙波。夢斷楚臺之雲雨。伏念亡夫齊家",
    "X65n1277_012:0044c01": "雍穆處己溫良。將期成君子偕老之歡。豈意發天民",
    "X65n1277_012:0044c02": "無告之歎。雖仰天而何補。徒望石以興悲。欲酬結髮",
    "X65n1277_012:0044c03": "之恩。庸仗燃燈之果。",
    "X65n1277_012:0044c04": "又",
    "X65n1277_012:0044c05": "交歡二姓。本期奉箕箒之勤。俄別千秋。難使效蘋蘩",
    "X65n1277_012:0044c06": "之託。切念亡夫(某人)。公平處己忠厚待人。內睦宗親",
    "X65n1277_012:0044c07": "外諧鄉黨。滿謂百年之偕老。豈期中道以分飛。",
    "X65n1277_012:0044c08": "薦妻",
    "X65n1277_012:0044c09": "蘭臺人寂徒興舞鏡之悲。鳳閣香鎖爰有鼓盆之歎。",
    "X65n1277_012:0044c10": "伏念亡室(某人)。夙勤婦道素秘閨儀。本期偕老百年。",
    "X65n1277_012:0044c11": "豈謂遽終一疾。齊眉莫及。結髮徒傷。雲歸仙嶋暮煙",
    "X65n1277_012:0044c12": "寒。花落泉臺春晝永。欲超懿魄。須仗妙緣。梵曲高揚",
    "X65n1277_012:0044c13": "韻續斷絃之奏。爐煙消散香和愁霧之飛。",
    "X65n1277_012:0044c14": "又",
    "X65n1277_012:0044c15": "百年偕老將期結髮之親。四大俄空遽起鼓盆之歎。",
    "X65n1277_012:0044c16": "切念(亡室)素全婦道曲盡閨儀。孝義兩全。宗親俱睦。",
    "X65n1277_012:0044c17": "兄弟",
    "X65n1277_012:0044c18": "原上鶺鴒務篤急難之義。雲間鴻鴈忽垂次敘之傷。",
    "X65n1277_012:0044c19": "敬念某(亡兄亡弟)道共人倫序連天屬。將諧同氣俄有歸",
    "X65n1277_012:0044c20": "真。竹林遊地起傷悲。棠棣陰中空感嘆。",
    "X65n1277_012:0044c21": "薦男",
    "X65n1277_012:0044c22": "蘭凋玉砌沉沉之愁霧迷空。鳳入丹霄寂寂之悲風",
    "X65n1277_012:0044c23": "匝地。伏念亡男(某人)。克家令子。幹蠱良材。本期興忠",
    "X65n1277_012:0044c24": "孝之門。全望繼箕裘之業。豈知一疾。永訣千秋。",
    "X65n1277_012:0045a01": "長子溺死",
    "X65n1277_012:0045a02": "情傷主器豈期失楫於中流。佛願度人庸指乘槎之",
    "X65n1277_012:0045a03": "仙路。伏念亡子力學龍門而未透。親看蛟水以俄經。",
    "X65n1277_012:0045a04": "一夜更闌才效渡湘之年少。千秋恨別飜成捉月之",
    "X65n1277_012:0045a05": "謫仙。鳴灘響處助哀聲。急浪濺時添暗淚。",
    "X65n1277_012:0045a06": "薦女",
    "X65n1277_012:0045a07": "謝庭蘭殞到底俱空。楚峽雲收未知何在。伏念亡女",
    "X65n1277_012:0045a08": "善心純熟懿行雍容。豈期一疾之來。遽有百年之別。",
    "X65n1277_012:0045a09": "輙憑佛果。少贊仙遊。",
    "X65n1277_012:0045a10": "伯叔",
    "X65n1277_012:0045a11": "哀心有感痛傷天屬之親。誠意無依庸仗佛乘之力。",
    "X65n1277_012:0045a12": "伏念(亡伯亡叔)善鍾累世慶出一門。為先公胄子之賢(伯稱",
    "X65n1277_012:0045a13": "胄子叔稱季子)。乃我父連枝之愛。將謂享長年之筭。豈期終",
    "X65n1277_012:0045a14": "百歲之天。",
    "X65n1277_012:0045a15": "姊妹",
    "X65n1277_012:0045a16": "天倫共稟莫非同歲連枝。世事歸空難免出生入死。",
    "X65n1277_012:0045a17": "伏念(亡姊亡妹)所育雖同於父母。于歸各配於室家。棣華",
    "X65n1277_012:0045a18": "將謂於聯芳。鴈序遽傷於痛別。",
    "X65n1277_012:0045a19": "丈人",
    "X65n1277_012:0045a20": "雲愁慘慘空傷太岳之頹。雨泣漣漣濫發東床之歎。",
    "X65n1277_012:0045a21": "雖曰冰清而玉潤。難逃死去以生來。伏念丈人某。德",
    "X65n1277_012:0045a22": "稟寬洪。恩均內外。私喜一門之幸。得伸半子之親。豈",
    "X65n1277_012:0045a23": "期四大之空。遽有千秋之別。",
    "X65n1277_012:0045a24": "丈母",
    "X65n1277_012:0045b01": "雲愁半夜痛傷岳母之俄傾。雨泣新秋忍對門闌之",
    "X65n1277_012:0045b02": "發歎。千秋遽別。半子何依。欲懿魄之超昇。仗善因而",
    "X65n1277_012:0045b03": "薦拔。敬念丈母某人。生男克孝譽已振於北堂。育女",
    "X65n1277_012:0045b04": "有家愛特崇於東坦。將謂享百年之壽。豈期為一疾",
    "X65n1277_012:0045b05": "之終。曉山黯黯散愁雲。夜壑茫茫奔逝水。",
    "X65n1277_012:0045b06": "女婿",
    "X65n1277_012:0045b07": "愁結門闌遽爾東床之逝。淚零衣袖痛傷半子之亡。",
    "X65n1277_012:0045b08": "不資物外之善緣。莫薦門中之貴客。伏念亡婿(某人)。",
    "X65n1277_012:0045b09": "賢鍾盛世。族出名家。內諧父母之歡。外擅里閭之譽。",
    "X65n1277_012:0045b10": "滿謂篤親之義。常修致敬之儀。豈期天不福謙。遽使",
    "X65n1277_012:0045b11": "身先歸土。",
    "X65n1277_012:0045b12": "又",
    "X65n1277_012:0045b13": "門闌有託望諧中雀之緣。風火無憑遽失化龍之望。",
    "X65n1277_012:0045b14": "欲伸薦拔。庸仗慈悲。",
    "X65n1277_012:0045b15": "薦商死",
    "X65n1277_012:0045b16": "往而不返。仲尼傷逝水之嗟。去而不歸。莊叟起失家",
    "X65n1277_012:0045b17": "之嘆。死生惟命之極。行止非人所能伏。念某人孤矢",
    "X65n1277_012:0045b18": "銘心盖有四方之志。駒騮命駕能馳千里之念。每運",
    "X65n1277_012:0045b19": "舟車阜通貨賄。遠取征商之利。將求潤屋之資。豈期",
    "X65n1277_012:0045b20": "善願未圓。那覺天年不永。征魂杳杳九泉冥路去何",
    "X65n1277_012:0045b21": "長。逝魄茫茫萬里思親歸不得。虔修淨土。資薦去程。",
    "X65n1277_012:0045b22": "僧薦本師(開華嚴經)",
    "X65n1277_012:0045b23": "釋迦文佛何妨示寂雙林。達磨大師不免西歸葱嶺。",
    "X65n1277_012:0045b24": "雖法身本無生滅。然乳恩敢後酬償。欲增般若之妙",
    "X65n1277_012:0045c01": "光。必假華嚴之大教。恭惟圓寂本師大德。堂堂儀表",
    "X65n1277_012:0045c02": "寂然彌勒下生來。了了禪機儼若玄沙不出嶺。龍山",
    "X65n1277_012:0045c03": "尊宿。[魚*戔]水宗師。戒行共霜月爭明。梵音與風雷齊震。",
    "X65n1277_012:0045c04": "忽朝猛省。拂袖便行。衣傳已付嶺頭人。背痛翻為塵",
    "X65n1277_012:0045c05": "外侶。今當三十有五日曷報師資。用開一百二十函",
    "X65n1277_012:0045c06": "少陪雲路。",
    "X65n1277_012:0045c07": "薦亡伏願門",
    "X65n1277_012:0045c08": "通用",
    "X65n1277_012:0045c09": "塵勞蠲淨廓爾而雲散天清。業障頓除豁然而冰消",
    "X65n1277_012:0045c10": "雪釋。識心達本。息意忘緣。於去來中悟無去來。於生",
    "X65n1277_012:0045c11": "滅中悟無生滅。絕離幻妄。正趍真空。破三毒而證三",
    "X65n1277_012:0045c12": "藐三菩提。収六賊而修六度六神用。了知生滅法。方",
    "X65n1277_012:0045c13": "明無我人。不出菩薩林。常居華藏海。",
    "X65n1277_012:0045c14": "又",
    "X65n1277_012:0045c15": "數行仙樂迎歸紫府之間。三色祥雲引出塵寰之外。",
    "X65n1277_012:0045c16": "拋離五障。逈脫六塵。當生慈氏之宮。早入龍華之會。",
    "X65n1277_012:0045c17": "又",
    "X65n1277_012:0045c18": "黃金殿內常瞻紫磨之身。紅藕花心時聽苦空之偈。",
    "X65n1277_012:0045c19": "又",
    "X65n1277_012:0045c20": "四生海上卸愚癡帆。三覺岸頭斷沉迷綱。出娑婆之",
    "X65n1277_012:0045c21": "世界。生兜率之天宮。時時面奉玉毫。日日耳聞妙法。",
    "X65n1277_012:0045c22": "曉了即心即佛。頓明非想非空。得般若波羅蜜多。成",
    "X65n1277_012:0045c23": "無上正遍知覺。",
    "X65n1277_012:0045c24": "又",
    "X65n1277_012:0046a01": "無邊煩惱海徹底乾枯。無量智慧花廓然開發。",
    "X65n1277_012:0046a02": "又",
    "X65n1277_012:0046a03": "上冐七重之網。下乘千葉之蓮。飄飄生覩史之天。濟",
    "X65n1277_012:0046a04": "濟步摩尼之殿。面瞻金相。耳聽法音。",
    "X65n1277_012:0046a05": "又",
    "X65n1277_012:0046a06": "瑤池萬仞。金風動而蓮上生花。寶閣千層。珠簾卷而",
    "X65n1277_012:0046a07": "雲中見佛。",
    "X65n1277_012:0046a08": "又",
    "X65n1277_012:0046a09": "寶坊寶盖乘寶馬以優游。香國香城躡香雲而快樂。",
    "X65n1277_012:0046a10": "又",
    "X65n1277_012:0046a11": "寶網玲瓏之下。天花縹緲之中。禮十號慈尊。悟一乘",
    "X65n1277_012:0046a12": "妙理。",
    "X65n1277_012:0046a13": "又",
    "X65n1277_012:0046a14": "須菩提彈指之處認取千聖之門。大迦葉破顏之時",
    "X65n1277_012:0046a15": "頓悟一真之理。",
    "X65n1277_012:0046a16": "又",
    "X65n1277_012:0046a17": "普光堂上回凡心而作佛心。菩提殿中轉肉眼而為",
    "X65n1277_012:0046a18": "慧眼。步步紅蓮開足下。翩翩青盖起空中。拋三漏之",
    "X65n1277_012:0046a19": "塵勞。生十嚴之淨地。入寶冠裏。坐師子床。一聞大悟",
    "X65n1277_012:0046a20": "之因緣。便證無為之至理。",
    "X65n1277_012:0046a21": "又",
    "X65n1277_012:0046a22": "真明明之。法眼登須彌頂而爍破四天。悟了了之。真",
    "X65n1277_012:0046a23": "心向微塵裏而坐觀三界。",
    "X65n1277_012:0046a24": "又",
    "X65n1277_012:0046b01": "真心自在。法性逍遙。不入三乘。便登正覺。悟無所悟",
    "X65n1277_012:0046b02": "之法。證無所證之門。生生披如來忍辱之衣。世世處",
    "X65n1277_012:0046b03": "諸佛慈悲之寶。",
    "X65n1277_012:0046b04": "又",
    "X65n1277_012:0046b05": "障雲散而菩提月現。業海枯而功德山高。不入邪宗。",
    "X65n1277_012:0046b06": "常生正念。",
    "X65n1277_012:0046b07": "又",
    "X65n1277_012:0046b08": "七寶池中盡滌業障報障煩惱障。九蓮臺上常聞妙",
    "X65n1277_012:0046b09": "音梵音海潮音。",
    "X65n1277_012:0046b10": "又",
    "X65n1277_012:0046b11": "摧煩惱之山。裂愛慾之網。心疑頓釋若解百疊之花",
    "X65n1277_012:0046b12": "巾。罪垢潛消如散八風之沙聚。",
    "X65n1277_012:0046b13": "婦人",
    "X65n1277_012:0046b14": "十惡五逆悉冰消。三毒七情俱雪懺。五漏化為無漏。",
    "X65n1277_012:0046b15": "六根變作善根。仗一乘薦悼之功。指九品往生之路。",
    "X65n1277_012:0046b16": "好隨玉女迎埽蓬嶋仙山。長伴姮娥直返蟾宮月殿。",
    "X65n1277_012:0046b17": "東海觀音親授記。南方龍女願同參。速出迷途。早登",
    "X65n1277_012:0046b18": "覺苑。",
    "X65n1277_012:0046b19": "又",
    "X65n1277_012:0046b20": "業菓凋零。罪花殞謝。便登海岸禮觀音菩薩之容。長",
    "X65n1277_012:0046b21": "向雪山侍摩耶夫人之側。",
    "X65n1277_012:0046b22": "雙魂",
    "X65n1277_012:0046b23": "毗盧華藏不妨步步相隨。淨土蓮臺如信人人有分。",
    "X65n1277_012:0046b24": "寧拘曰老曰少。從教同号同名。鸞車對對返璇穹。鳳",
    "X65n1277_012:0046c01": "輦雙雙歸寶洞。合簪並進共乘般若之舟。携手同行",
    "X65n1277_012:0046c02": "齊到波羅彼岸。",
    "X65n1277_012:0046c03": "又",
    "X65n1277_012:0046c04": "俱乘有作之因。各指往生之路。紅蓮臺上不妨步步",
    "X65n1277_012:0046c05": "相隨。碧玉堦前管取頭頭尋着。九品齊登上品。三乘",
    "X65n1277_012:0046c06": "共證上乘。翻身接引上天堂。携手逍遙歸佛國。",
    "X65n1277_012:0046c07": "又",
    "X65n1277_012:0046c08": "厖眉慈母早隨佛母返天宮。鴛帳嬌娥好共妲娥歸",
    "X65n1277_012:0046c09": "月殿。兩片綵雲輕襯足。一雙寶網為嚴身。生前既結",
    "X65n1277_012:0046c10": "於家親。歿後齊登於佛國。",
    "X65n1277_012:0046c11": "溺死",
    "X65n1277_012:0046c12": "不憑聖澤。難脫迷津。霈為終七之恩波。洗去大千之",
    "X65n1277_012:0046c13": "罪垢。鵬海化為福海。龍宮變作天宮。雲漢逍遙免萬",
    "X65n1277_012:0046c14": "劫沉淪之苦。星橋快樂無三途出沒之憂。願假慈舟。",
    "X65n1277_012:0046c15": "早登彼岸。",
    "X65n1277_012:0046c16": "又",
    "X65n1277_012:0046c17": "愛河浪闊期彼岸以高登。苦海波深假慈舟而普渡。",
    "X65n1277_012:0046c18": "又",
    "X65n1277_012:0046c19": "不滯中流即登彼岸。禮水藏慈悲之相。聞海潮微妙",
    "X65n1277_012:0046c20": "之音。",
    "X65n1277_012:0046c21": "又",
    "X65n1277_012:0046c22": "滌除玄覧。涵泳聖涯。指佛波羅門。离世浮沉海。騎李",
    "X65n1277_012:0046c23": "白鯨鯤之背。訪張騫牛斗之星。兩腋清風笑傲三山",
    "X65n1277_012:0046c24": "之蓬嶋。一溪流水優游千古之桃源。度達有阿羅聖",
    "X65n1277_012:0047a01": "僧。引接得水藏菩薩。",
    "X65n1277_012:0047a02": "薦僧",
    "X65n1277_012:0047a03": "身期成於正道步步躡於遙天。心冀了於妄源去去",
    "X65n1277_012:0047a04": "乘於翠輦。入四禪地。具一性空。趺猊座高廣之間。覩",
    "X65n1277_012:0047a05": "龍樹芳菲之相。一明圓覺。頓悟真常。",
    "X65n1277_012:0047a07": "高峰龍泉院因師集賢語錄卷之十二"
}