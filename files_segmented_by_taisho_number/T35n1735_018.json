{
    "T35n1735_018:0634b11": "大方廣佛華嚴經疏卷第十八",
    "T35n1735_018:0634b13": "唐清涼山大華嚴寺沙門澄觀撰",
    "T35n1735_018:0634b14": "第四告諸下。本分文分為三。初總顯體相。",
    "T35n1735_018:0634b15": "次標以許說。後別陳其名。今初。然十住體略",
    "T35n1735_018:0634b16": "有三種。一約所依。即前三昧。依此說於十",
    "T35n1735_018:0634b17": "住法故。論云三昧即法體故。二者約本。即",
    "T35n1735_018:0634b18": "下所辨。三剋性體。若約所緣。即真俗二境。",
    "T35n1735_018:0634b19": "若約能緣即悲智二行。二境既融悲智不",
    "T35n1735_018:0634b20": "別。境智冥契同一法界也。今約本體。若直",
    "T35n1735_018:0634b21": "觀經文。則住處二字總示其體。廣大已下略",
    "T35n1735_018:0634b22": "顯其相。住三世佛家。結示住處。今依地論",
    "T35n1735_018:0634b23": "類例以解。則住處為總餘皆是別。總即示體",
    "T35n1735_018:0634b24": "此云住處。十行名行業。十向名願。十地名",
    "T35n1735_018:0634b25": "願善決定。皆當位體也。而得名不同者何耶。",
    "T35n1735_018:0634b26": "然三賢十聖。皆以菩提心而為其體。菩提",
    "T35n1735_018:0634b27": "心有三。一者直心。正念真如法故二者深",
    "T35n1735_018:0634b28": "心。樂修一切諸善行故。三者大悲心。救護",
    "T35n1735_018:0634b29": "一切苦眾生故。所念真如。亦即本智本覺智",
    "T35n1735_018:0634c01": "故。後二顯是恒沙性德。然此三心有一必",
    "T35n1735_018:0634c02": "兼餘二。而三賢互有增微。十住直心增故。",
    "T35n1735_018:0634c03": "故名為解。解為行願本。故首而明之。十行",
    "T35n1735_018:0634c04": "深心增故名為行。依於前解以起行。故十",
    "T35n1735_018:0634c05": "向大悲增故名為願。迴前解行願諸眾生",
    "T35n1735_018:0634c06": "離苦得樂故。十地三心等證故名決定。而大",
    "T35n1735_018:0634c07": "悲為首故舉其願。是以論云願善決定者。",
    "T35n1735_018:0634c08": "如初地中發菩提心。即此本分中願。十信通",
    "T35n1735_018:0634c09": "信此三。等覺此三等佛。故知菩提心是諸位",
    "T35n1735_018:0634c10": "通依。今此住位名住處者。若從增勝。則以",
    "T35n1735_018:0634c11": "深般若住於真如。即復由此。而為行願之",
    "T35n1735_018:0634c12": "所住處。若從通說。俱住上三菩提心家故。",
    "T35n1735_018:0634c13": "住處。梵本名為俱羅。此云家也。家即家族。",
    "T35n1735_018:0634c14": "是以舊譯名為種性。即四種性中習種性也。",
    "T35n1735_018:0634c15": "良以此家菩薩所居故。翻名住處。下文還就",
    "T35n1735_018:0634c16": "佛家以結。別中句乃有二。義乃有三。一廣",
    "T35n1735_018:0634c17": "大與法界等。是勝住處。然地經總句。是於決",
    "T35n1735_018:0634c18": "定不應學彼。此中廣大即是勝義。其法界",
    "T35n1735_018:0634c19": "言含於四義。一正念真如。同理法界深無",
    "T35n1735_018:0634c20": "際限。勝諸凡夫。亦勝二乘偏真理故。二普",
    "T35n1735_018:0634c21": "該菩薩無邊行相。大悲深心同事法界無",
    "T35n1735_018:0634c22": "有邊量。勝二乘故。三者三心無礙。同無礙",
    "T35n1735_018:0634c23": "法界事理融故。四同圓融法界。一一塵中",
    "T35n1735_018:0634c24": "無不具故。此與第三勝權菩薩。二虛空等",
    "T35n1735_018:0634c25": "者。是因住處。因有二種。一無常愛果因。是因",
    "T35n1735_018:0634c26": "如虛空。依是生色色不盡故。二常果因。今",
    "T35n1735_018:0634c27": "是地前故闕此也。古德又云。一一位中。如",
    "T35n1735_018:0634c28": "空包含無邊行海。又如空周遍非至。非不",
    "T35n1735_018:0634c29": "至。又如空無礙故。三住三世諸佛家。準論",
    "T35n1735_018:0635a01": "此名不怯弱住處。謂菩薩所住。即佛所住故",
    "T35n1735_018:0635a02": "名佛家。進住佛家是不怯弱。若直釋經文。",
    "T35n1735_018:0635a03": "即結示也。謂向言住處何所住耶。謂住佛",
    "T35n1735_018:0635a04": "家。佛家即是大菩提心。諸佛住此生菩薩",
    "T35n1735_018:0635a05": "故真如悲願究竟唯佛方能住故。言三世者。",
    "T35n1735_018:0635a06": "是讚勝也。二彼菩薩下。牒以許說可知。三諸",
    "T35n1735_018:0635a07": "佛子菩薩住有十種下。別陳其名。文有三別",
    "T35n1735_018:0635a08": "初標數引證。二依數列名。三總結顯勝。",
    "T35n1735_018:0635a09": "今初。謂三世佛果無不由此。十住因成。如",
    "T35n1735_018:0635a10": "大王路法爾常規。故同說也。二何者下。依數",
    "T35n1735_018:0635a11": "列名。初發心住者。瓔珞云。是上進分善根",
    "T35n1735_018:0635a12": "人。若一劫二劫。一恒二恒佛所。行十信心",
    "T35n1735_018:0635a13": "信三寶。常住八萬四千般若波羅蜜。修一",
    "T35n1735_018:0635a14": "切行一切法門。乃至始入空界。住空性位",
    "T35n1735_018:0635a15": "故名為住。依仁王起信。即十千劫來修信行",
    "T35n1735_018:0635a16": "滿。入位不退創起大心。發心即住名發心",
    "T35n1735_018:0635a17": "住。三種發心中即信成就發心也。二治地者。",
    "T35n1735_018:0635a18": "謂常隨空心淨。八萬四千法門清淨潔白。故",
    "T35n1735_018:0635a19": "為練治心地。使悲智增明名治地住。三巧",
    "T35n1735_018:0635a20": "觀空有增修正行故。四生佛法家種姓尊",
    "T35n1735_018:0635a21": "貴故。五帶真隨俗習無量善巧。化無住故。",
    "T35n1735_018:0635a22": "六成就般若故聞讚毀。真正其心念不動",
    "T35n1735_018:0635a23": "故。七入於無生畢竟空性。心心常行空無相",
    "T35n1735_018:0635a24": "願。止觀雙運緣不能壞故。八心不生倒。不",
    "T35n1735_018:0635a25": "起邪魔破菩提心故。九從法王教生解。",
    "T35n1735_018:0635a26": "當紹佛位故。十從上九住觀空得無生。心",
    "T35n1735_018:0635a27": "最為上故。諸佛法水灌心頂故。然住十住",
    "T35n1735_018:0635a28": "得名有三。謂四八九十從喻為名。第七離",
    "T35n1735_018:0635a29": "過受稱。餘約功德從其所喻。皆持業釋。若",
    "T35n1735_018:0635b01": "從能喻或依士釋。三是名下。總結可知。若",
    "T35n1735_018:0635b02": "定位者。略有十義。一依唯識等五位之中。",
    "T35n1735_018:0635b03": "即當初位。言五位者。一資糧位。即是三賢。",
    "T35n1735_018:0635b04": "從初發心積習福智。為道資糧為眾生",
    "T35n1735_018:0635b05": "故。修解脫分善。二加行位。順解脫分既圓滿",
    "T35n1735_018:0635b06": "已為入見道。復修加行。亦名順決擇分。三",
    "T35n1735_018:0635b07": "通達位。即是見道。謂初入地二種見道。四",
    "T35n1735_018:0635b08": "修習位。始從初地第二住心。乃至金剛無間",
    "T35n1735_018:0635b09": "心位。名為修道。五究竟位。金剛心後解脫道",
    "T35n1735_018:0635b10": "中。盡未來際皆此位攝。二依攝論。第六說",
    "T35n1735_018:0635b11": "有四位。即當初位之初。言四位者。一勝解",
    "T35n1735_018:0635b12": "行位。始從十信終於地前。餘三見修究竟。",
    "T35n1735_018:0635b13": "同五中後三。三依瑜伽四十七說十二住。",
    "T35n1735_018:0635b14": "當其第二之初。言十二者。一種性住。謂彼",
    "T35n1735_018:0635b15": "菩薩性自仁賢。性自成就菩薩功德。任持一",
    "T35n1735_018:0635b16": "切佛法種子。性離麁垢。不能現起上煩惱",
    "T35n1735_018:0635b17": "纏。二勝解行住。謂從初發心。乃至未得",
    "T35n1735_018:0635b18": "清淨意樂。所有一切菩薩行是。三極喜住。四",
    "T35n1735_018:0635b19": "增上戒。五增上心。六七八三名增上慧。分成",
    "T35n1735_018:0635b20": "三種。謂六覺分相應增上慧住。七諸諦相應",
    "T35n1735_018:0635b21": "增上慧住。八緣起流轉止息相應增上慧住。",
    "T35n1735_018:0635b22": "九無相有功用住。十無相無功用住。十一無",
    "T35n1735_018:0635b23": "礙解住。十二最上菩薩住。十三最上如來住。",
    "T35n1735_018:0635b24": "前言十二住就菩薩說。加後如來為十",
    "T35n1735_018:0635b25": "三住。第二即是三賢。第三已去如次十地。四",
    "T35n1735_018:0635b26": "亦依瑜伽及顯揚第七。於十三住建立七",
    "T35n1735_018:0635b27": "地。一種性地。二勝解行地。三淨勝意樂地。即",
    "T35n1735_018:0635b28": "前三住。四行正行地。謂從第四乃至第九",
    "T35n1735_018:0635b29": "住。五決定地。即第十住。六決定行地。即第十",
    "T35n1735_018:0635c01": "一住。七以後二住為到究竟地。前六唯菩",
    "T35n1735_018:0635c02": "薩。第七菩薩如來雜立為地五依仁王下卷。",
    "T35n1735_018:0635c03": "說十三法師各住一位。即當第一。言十三",
    "T35n1735_018:0635c04": "者。一習種性。二性種性。三道種性。四善覺摩",
    "T35n1735_018:0635c05": "訶衍。五德慧。六明慧。七爾焰。八勝達。九常",
    "T35n1735_018:0635c06": "現真實。十玄達。十一等覺。即八地。十二慧光",
    "T35n1735_018:0635c07": "神變。即當九地。十三觀佛菩薩。義當十地",
    "T35n1735_018:0635c08": "及等覺。而佛非十三之數。六依仁王上卷。",
    "T35n1735_018:0635c09": "五忍之中。此當伏忍之下。言五忍者。謂伏",
    "T35n1735_018:0635c10": "忍信忍順忍無生忍寂滅忍。各有上中下。如",
    "T35n1735_018:0635c11": "次配三賢十地等覺妙覺。七亦依仁王五十",
    "T35n1735_018:0635c12": "二位。當其第二。八依瓔珞四十二賢聖位。",
    "T35n1735_018:0635c13": "當於下賢十住。以不立十信。十信攝在十",
    "T35n1735_018:0635c14": "住中故。九依瓔珞六種性。亦當第一。言六",
    "T35n1735_018:0635c15": "性者。一習種性。二性種性。三道種性。四聖",
    "T35n1735_018:0635c16": "種性。五等覺性。六妙覺性。若依楞伽等無",
    "T35n1735_018:0635c17": "復地位。十依此經說四十二位。無別資糧",
    "T35n1735_018:0635c18": "加行等名。然所說位依法性。立行布圓融",
    "T35n1735_018:0635c19": "二俱無礙。如玄文辯。十信開合已見賢首",
    "T35n1735_018:0635c20": "品。第五佛子云何為下。說分。即是行相。釋",
    "T35n1735_018:0635c21": "此十住即為十段。一一段中皆先徵後釋。釋",
    "T35n1735_018:0635c22": "中皆先明自分後明勝進。又前是住位後是",
    "T35n1735_018:0635c23": "起行。今初發心住。先徵可知。釋自分中二。",
    "T35n1735_018:0635c24": "先明發心之緣。後正明緣境發心。今初。文",
    "T35n1735_018:0635c25": "列十緣義含四因。謂信悲智及種性也。見",
    "T35n1735_018:0635c26": "佛世尊是初總相。發菩提下。結前生後。中間",
    "T35n1735_018:0635c27": "十句別顯不同。一形貌容儀。二顯色大相。",
    "T35n1735_018:0635c28": "三具隨好故人所樂見。上三觀外相也。四",
    "T35n1735_018:0635c29": "時乃一出。出便利益故為難遇。此通內外。",
    "T35n1735_018:0636a01": "五十力無畏降魔制外。此明內德。六神變",
    "T35n1735_018:0636a02": "難思即神足輪。此唯外用。於上六中隨見",
    "T35n1735_018:0636a03": "一事。發生淨信欣心上求。此若可修我定",
    "T35n1735_018:0636a04": "當取。七聞授記。含於二義。一聞授記作佛",
    "T35n1735_018:0636a05": "希預其數。二聞記當事希得此知。皆記心",
    "T35n1735_018:0636a06": "輪。八聽教誡。知惡可斷善可進修。即教誡",
    "T35n1735_018:0636a07": "輪。上皆信智為因。九見受苦起悲心。未",
    "T35n1735_018:0636a08": "必聞教。以種性內具法爾慈恕。即悲因也。",
    "T35n1735_018:0636a09": "十聞廣大法謂佛功德。義兼法滅或傳或",
    "T35n1735_018:0636a10": "護。因通悲智種性之因。義通前十。此之十",
    "T35n1735_018:0636a11": "緣。與賢首品所引瑜伽四緣。但開合之異",
    "T35n1735_018:0636a12": "耳。謂前六見佛緣。次二聞法緣。次一見生受",
    "T35n1735_018:0636a13": "苦緣。後即見法滅也。後結前生後者。唯證",
    "T35n1735_018:0636a14": "菩提。方成前事結前也。求一切智。生後。緣",
    "T35n1735_018:0636a15": "難得法而發心也。第二此菩薩下。正明緣",
    "T35n1735_018:0636a16": "境發心。前言求一切智。十種智力即一切",
    "T35n1735_018:0636a17": "智。文有標徵列名結數。而義見初品。大",
    "T35n1735_018:0636a18": "同初地。為得十力故等。又此十力於一實",
    "T35n1735_018:0636a19": "智而開為十。化生事足義含悲智。故略舉",
    "T35n1735_018:0636a20": "之。非不緣佛餘之功德。第二勝進文分為",
    "T35n1735_018:0636a21": "三。初總標次徵列。後徵釋。今初。謂欲求勝",
    "T35n1735_018:0636a22": "位應自勸勵亦勸他學。列中有十不出",
    "T35n1735_018:0636a23": "悲智。供佛為總。通財及法。下九為別。行下",
    "T35n1735_018:0636a24": "九事真供養故。一樂住生死大悲為首故。",
    "T35n1735_018:0636a25": "智了其空無所懼故。二住為主道除惡。三",
    "T35n1735_018:0636a26": "即能導理教之法。四示果令欣。即教之所",
    "T35n1735_018:0636a27": "至。五學佛德行以為能至。六成德依緣故",
    "T35n1735_018:0636a28": "生佛前。七寂前上求下化之紛動。八寂必",
    "T35n1735_018:0636a29": "遠離生死輪迴。九不失悲故常為物依。亦",
    "T35n1735_018:0636b01": "是總結前義。諸所施為皆為眾生大悲增",
    "T35n1735_018:0636b02": "上故。問八遠離生死初令樂住。此云何通。",
    "T35n1735_018:0636b03": "略有三意。一勸物遠離自處無厭。二要自",
    "T35n1735_018:0636b04": "無縛方能攝物。三即智之悲故樂住生死。",
    "T35n1735_018:0636b05": "即悲之智遠離輪迴。故瑜伽云。菩薩厭離",
    "T35n1735_018:0636b06": "生死。過於二乘百千萬倍。非不厭也。斯則",
    "T35n1735_018:0636b07": "不斷生死而入涅槃。不動真際常隨流",
    "T35n1735_018:0636b08": "轉。成不住道。又初既樂住生死。六復云何",
    "T35n1735_018:0636b09": "生諸佛前。亦有三義。一為誘物故。二求攝",
    "T35n1735_018:0636b10": "物之方故。三悲智無礙故。又十藏約實。智",
    "T35n1735_018:0636b11": "契捨聞。諸佛土不願往生。此約權不壞事",
    "T35n1735_018:0636b12": "故。生諸佛土。三何以下。徵釋。何須學此。令",
    "T35n1735_018:0636b13": "得通別二種益故。別謂增勝廣大。此之別",
    "T35n1735_018:0636b14": "益皆希後位。準下頌文亦令不退轉故。",
    "T35n1735_018:0636b15": "有所聞下。諸位通益。以解從內法故不由",
    "T35n1735_018:0636b16": "他。他有三種。一他人。二者心外。三者性外。",
    "T35n1735_018:0636b17": "自解亦三。一者熏習成性故。能自解。二了",
    "T35n1735_018:0636b18": "唯心。三了唯性故。下云知一切法即心自",
    "T35n1735_018:0636b19": "性。若爾云何復言有所聞耶。謂汎爾聞故。",
    "T35n1735_018:0636b20": "或自披尋。聞乃約法開悟約義。必不假",
    "T35n1735_018:0636b21": "人委曲指授故。不由他究竟。則是佛無師",
    "T35n1735_018:0636b22": "智。下諸位中並同此釋。有云。從自種生云",
    "T35n1735_018:0636b23": "不由他。但是初意。何足可尚。又引下文。雖",
    "T35n1735_018:0636b24": "知諸法悟不由師。然求善知識無有厭",
    "T35n1735_018:0636b25": "足。亦非此意。彼據雙行此約自悟故。第二",
    "T35n1735_018:0636b26": "治地住中亦二。先徵可知。二釋中。自分內文",
    "T35n1735_018:0636b27": "有四別。一標二徵三列四結。下諸自分皆倣",
    "T35n1735_018:0636b28": "此知。列中十心有其二義。一於一一眾生",
    "T35n1735_018:0636b29": "各起十心。二為辨差別對八種眾生。一於",
    "T35n1735_018:0636c01": "怨眾生非直不念加報。亦乃授與利益。二",
    "T35n1735_018:0636c02": "於貧苦眾生欲令遠離故起悲心。三於危",
    "T35n1735_018:0636c03": "懼無樂眾生。令得樂具不盡。四於惡行眾",
    "T35n1735_018:0636c04": "生。令安住善行。五於得樂眾生。以矜愍心",
    "T35n1735_018:0636c05": "不令放逸。六於外道未發心者。攝令正信",
    "T35n1735_018:0636c06": "發心。七已發心同行者。守令不退。八於一",
    "T35n1735_018:0636c07": "切攝菩提願眾生。取如己身。於此開二。謂",
    "T35n1735_018:0636c08": "於乘大道集進趣者。推之如師。集具足功",
    "T35n1735_018:0636c09": "德者。敬之如佛。此十大同第二地集義中",
    "T35n1735_018:0636c10": "釋。以斯十心。治自心地。二勝進亦三。列中",
    "T35n1735_018:0636c11": "十法有通有別。通相可知。別依展轉。一總",
    "T35n1735_018:0636c12": "求多聞。為二利行依。二聞已閑靜思修。三",
    "T35n1735_018:0636c13": "聞必依友。四於友求請言必和悅。五問不",
    "T35n1735_018:0636c14": "非時。六不怖深法而不能受。不怯行法",
    "T35n1735_018:0636c15": "而不能行。七以思慧力解達深義。非但多",
    "T35n1735_018:0636c16": "聞於義不了。八如說修行。涅槃經。說親近",
    "T35n1735_018:0636c17": "善知識聽聞正法繫念思惟如說修行。是",
    "T35n1735_018:0636c18": "大涅槃近因緣故。今展為十。九成行伏惑",
    "T35n1735_018:0636c19": "故離愚迷。十觀智照理決定究竟。故安住不",
    "T35n1735_018:0636c20": "動。三徵釋。所以修者上十多約智。以智導",
    "T35n1735_018:0636c21": "悲令轉增也。通益可知。第三修行住。釋中",
    "T35n1735_018:0636c22": "先明自分。是護煩惱行。後明勝進是護小",
    "T35n1735_018:0636c23": "乘行。前中。然此十無常大同三地。彼論具",
    "T35n1735_018:0636c24": "釋。引中邊釋已見問明。既文義包含略舉",
    "T35n1735_018:0636c25": "一兩。論云命行不住總名無常。此總句也。",
    "T35n1735_018:0636c26": "然復有二。一者念念無常。二者一期無常。於",
    "T35n1735_018:0636c27": "何無常依五盛陰。逼迫相故苦也。瑜伽三十",
    "T35n1735_018:0636c28": "四云。由無常行作意。為先趣入苦行。由苦",
    "T35n1735_018:0636c29": "無所得行趣入空行。空故不自在。由不自",
    "T35n1735_018:0637a01": "在趣入無我。此四即苦下。四行相也。五無",
    "T35n1735_018:0637a02": "作者。但緣有故。由念念無常故無造作。由",
    "T35n1735_018:0637a03": "皆苦故。無有樂味但於下苦中橫生樂",
    "T35n1735_018:0637a04": "想。即一切世間不可樂想。以彼空故。萬法",
    "T35n1735_018:0637a05": "無體物無當名之實。以無我故無有處所。",
    "T35n1735_018:0637a06": "非在色中乃至識中。無分別者。觀能取也。",
    "T35n1735_018:0637a07": "無堅實者。觀所取也。問涅槃比丘作無常",
    "T35n1735_018:0637a08": "想。佛呵倒惑。云何入住作無常觀。答彼但",
    "T35n1735_018:0637a09": "得名不得其義。以無常等該涅槃故。故佛",
    "T35n1735_018:0637a10": "呵之。今但說生死故無有失。又無常者。未",
    "T35n1735_018:0637a11": "會法身故。苦者。未得涅槃故。空者。無善",
    "T35n1735_018:0637a12": "有故。無我者。未得八自在故。則前四句自",
    "T35n1735_018:0637a13": "說生死。次無作等四自說涅槃。常故。無作",
    "T35n1735_018:0637a14": "樂故。無味我故不如名。淨故無處所。然二",
    "T35n1735_018:0637a15": "理不偏照與之符。猶懸鏡高堂萬像斯鑑。",
    "T35n1735_018:0637a16": "又初四句則因緣生滅。是無常義等。次四則",
    "T35n1735_018:0637a17": "不生不滅。是無常義故云無作。五受陰洞達",
    "T35n1735_018:0637a18": "空無所起。是苦義。因起有苦。起即無起故無",
    "T35n1735_018:0637a19": "味也。諸法畢竟無所有。是空義。人法二空空",
    "T35n1735_018:0637a20": "亦空故。故不如名。於我無我而不二。是無",
    "T35n1735_018:0637a21": "我義。諸佛或說我。或說於無我。諸法實相",
    "T35n1735_018:0637a22": "中無我無非我故。無處所。故菴提遮經。說",
    "T35n1735_018:0637a23": "不生不滅是無常義。生滅却是常義等。瑜伽",
    "T35n1735_018:0637a24": "四十六云。云何菩薩觀一切行皆是無常。謂",
    "T35n1735_018:0637a25": "觀一切行言說自性。於一切時常無所有。",
    "T35n1735_018:0637a26": "如是諸行常不可得。若得斯意則入中道。",
    "T35n1735_018:0637a27": "若依中邊論約三性說。則初後二性不生不",
    "T35n1735_018:0637a28": "滅。是無常義。依他起性則生滅。是無常義",
    "T35n1735_018:0637a29": "等。又無作者。非常非無常故。無味者。非苦",
    "T35n1735_018:0637b01": "非樂故。不如名者。非空非不空言不及故。",
    "T35n1735_018:0637b02": "無處所者。非我非無我。不在生死及涅槃",
    "T35n1735_018:0637b03": "故。無分別者。念想無故。無堅實者。實與不",
    "T35n1735_018:0637b04": "實相待有故。後勝進中是護小乘行。小乘",
    "T35n1735_018:0637b05": "不求種智。不欲廣知故。十中初三是作佛",
    "T35n1735_018:0637b06": "事處。眾生是所度。法界是能度。世界是度",
    "T35n1735_018:0637b07": "處。次四界是起見處。外道計大為諸法本。",
    "T35n1735_018:0637b08": "小乘計大為諸色因。又成身之體。後三界",
    "T35n1735_018:0637b09": "是繫縛處云何觀耶。一觀其相委細而知。二",
    "T35n1735_018:0637b10": "觀其性甚深平等。三徵意云。但總觀無常",
    "T35n1735_018:0637b11": "何用廣知。釋意云。觀空不礙廣有知見。性",
    "T35n1735_018:0637b12": "相兼了法智增明故。第四生貴住。自分中有",
    "T35n1735_018:0637b13": "五。謂釋名標徵列結也。從聖教生者。謂多聞",
    "T35n1735_018:0637b14": "熏習。等流無漏教法生其智故。又下偈云。",
    "T35n1735_018:0637b15": "佛子於法如是觀。從佛親生名佛子。此約",
    "T35n1735_018:0637b16": "能說人也。又偈云。了達諸有無所有。超過",
    "T35n1735_018:0637b17": "彼法生法界。此約理也。上三義皆能生後",
    "T35n1735_018:0637b18": "一義。兼顯所生之處。又能說所說能詮所詮。",
    "T35n1735_018:0637b19": "成此三異。從此三生並可尊貴。列中十事",
    "T35n1735_018:0637b20": "同四地。十種法智但有開合耳。既從聖教",
    "T35n1735_018:0637b21": "生成就四智。教化眾生。一自住處智。不退",
    "T35n1735_018:0637b22": "轉故亦所生也。二同敬智。於佛淨信故亦能",
    "T35n1735_018:0637b23": "生也。三真如智。善觀察法故。亦所生處也。",
    "T35n1735_018:0637b24": "法即法界。四分別所說智。即餘七句。謂了眾",
    "T35n1735_018:0637b25": "生空有。佛土權實世界染淨。行業善惡果報",
    "T35n1735_018:0637b26": "苦樂。二種生死四種涅槃。具如常釋。後十",
    "T35n1735_018:0637b27": "勝進。初三解了通於教理行果。次三修集",
    "T35n1735_018:0637b28": "行法。次三誓當滿果。後一別了理法。後",
    "T35n1735_018:0637b29": "徵釋。意欲進後位真俗平等故。徧觀三",
    "T35n1735_018:0637c01": "世不殊方知平等故。第五具足方便住者。",
    "T35n1735_018:0637c02": "自分十心亦是方便也。勝進十心亦具足也。",
    "T35n1735_018:0637c03": "今自分中。即第二住發起此心。今以所修",
    "T35n1735_018:0637c04": "善根正向所為。例前解釋文並可見。今別",
    "T35n1735_018:0637c05": "為一勢。謂初是總句。救苦護善故。云何",
    "T35n1735_018:0637c06": "護善。一授與樂因如經饒益故。二令得",
    "T35n1735_018:0637c07": "樂果謂安樂故。三哀愍妄樂不令著故。",
    "T35n1735_018:0637c08": "四云何救苦。度一切苦得解脫故。何者",
    "T35n1735_018:0637c09": "是苦。苦有二種。一三災八難。二二種生死。",
    "T35n1735_018:0637c10": "云何能離。一教生淨信。二由淨信故授",
    "T35n1735_018:0637c11": "以三學。令諸根煩惱皆得調伏。云何得樂。",
    "T35n1735_018:0637c12": "謂咸證涅槃。究竟滅苦是真常樂。初句九字",
    "T35n1735_018:0637c13": "流至於此。後勝進中。前六義含深廣後四",
    "T35n1735_018:0637c14": "唯顯甚深。云何廣耶。一無涯畔。二無分限。",
    "T35n1735_018:0637c15": "三離算數。四言思莫儔。五色類非一。六非",
    "T35n1735_018:0637c16": "稱量盡。所言深者無邊。謂非有非無非斷",
    "T35n1735_018:0637c17": "非常故。無量者。常一剎那無長短故。無數",
    "T35n1735_018:0637c18": "者。非一非異不墮數故。不思議者。即妄即",
    "T35n1735_018:0637c19": "真。言語道斷心行處滅故。無量色者頓現身",
    "T35n1735_018:0637c20": "器故。不可量者。出二量故。後四中。七為總",
    "T35n1735_018:0637c21": "句。人法空故。此云何空。八約能成。非是自",
    "T35n1735_018:0637c22": "他共所作故。九約所成。內外推尋無所有",
    "T35n1735_018:0637c23": "故。十無自性。釋成上義。無性故空。無性故",
    "T35n1735_018:0637c24": "誰能作。無性故無所有。非斷無也。又七八",
    "T35n1735_018:0637c25": "九是三脫門。三徵釋意云。雙明深廣。性相交",
    "T35n1735_018:0637c26": "徹。則轉復增勝形奪兩亡。皆無染著成般",
    "T35n1735_018:0637c27": "若故。第六正心住。初自分內。由成就般若",
    "T35n1735_018:0637c28": "了法性相故。皆不動名為正心。初四約所",
    "T35n1735_018:0637c29": "敬三寶。由了法平等聲如谷響故。於讚",
    "T35n1735_018:0638a01": "毀不生欣慼。又在執應毀就理應讚故。",
    "T35n1735_018:0638a02": "故商主天子經云。無有不毀語言。而能至",
    "T35n1735_018:0638a03": "其解脫中故。次三約所愍眾生。有量無量是",
    "T35n1735_018:0638a04": "斷常邊菩薩不墮。有垢無垢是增減邊菩薩",
    "T35n1735_018:0638a05": "遠離。易度難度是苦樂邊菩薩不住。又有垢",
    "T35n1735_018:0638a06": "者難無垢者易。又亦反此。以不發心不知",
    "T35n1735_018:0638a07": "垢故名之為無。後三約所知法界。有量無",
    "T35n1735_018:0638a08": "量亦是斷常。餘二增減。已得正心故皆不動。",
    "T35n1735_018:0638a09": "又約眾生大悲大願無限量故。了法界性",
    "T35n1735_018:0638a10": "超量非量故。知法界相緣成世界。說有成壞",
    "T35n1735_018:0638a11": "非成壞故。體有相無體無相有。皆自在故。況",
    "T35n1735_018:0638a12": "並音聲性離。何足動哉。後十勝進中。然勸學",
    "T35n1735_018:0638a13": "者。通聞思修。偈云聽聞乃一義爾。列中一",
    "T35n1735_018:0638a14": "自性之相不可得故。二緣起想成故。三圓成",
    "T35n1735_018:0638a15": "性淨故。四能成非有。五所成無實。六自性本",
    "T35n1735_018:0638a16": "空。七空性亦離。八喻上緣現。九喻上想生。",
    "T35n1735_018:0638a17": "十總離取捨出沒想故。此與六地取染淨",
    "T35n1735_018:0638a18": "法分別慢對治文多相似。三徵釋云。此如",
    "T35n1735_018:0638a19": "順忍欲進後位不退忍故。第七不退。住自",
    "T35n1735_018:0638a20": "分十中初三三寶。次二別顯前法。次三別明",
    "T35n1735_018:0638a21": "初佛。後二約佛境智通佛法也。而十皆言",
    "T35n1735_018:0638a22": "不退轉者。大同前位。然此位中。已入無生",
    "T35n1735_018:0638a23": "知所聞法畢竟空故。又前位會事入理令",
    "T35n1735_018:0638a24": "心不動。今此事理雙現。而心不退。後位從",
    "T35n1735_018:0638a25": "理向事。唯隨事行轉純熟故。是故前位於",
    "T35n1735_018:0638a26": "三寶等。但聞讚毀忍之尚易。今聞有無利",
    "T35n1735_018:0638a27": "害轉深。成忍則難。故過前位。又前言不動",
    "T35n1735_018:0638a28": "但能正心。今云不退有進趣義。又權實方",
    "T35n1735_018:0638a29": "便皆悉通達。有無等言皆有在故。佛則色相",
    "T35n1735_018:0638b01": "虛無。應機為有。法則離相離性不壞相",
    "T35n1735_018:0638b02": "性。菩薩同佛。次二中約事行為有。入理行",
    "T35n1735_018:0638b03": "為無。出離有二。一約自行。義同前文有垢",
    "T35n1735_018:0638b04": "無垢。亦約事理。二就化他。悲故不出由智",
    "T35n1735_018:0638b05": "故出。次下三句。亦論有無何異初句。初句",
    "T35n1735_018:0638b06": "邪見為無正信言有。此三亦非正見。雖許",
    "T35n1735_018:0638b07": "有佛不遍三世。或言過去入滅。是故非有。",
    "T35n1735_018:0638b08": "未來未成安得為有。現在生界未盡佛願",
    "T35n1735_018:0638b09": "未滿。今有佛者皆應現耳。俱有可知。今知",
    "T35n1735_018:0638b10": "其謬說為無正說為有。後二句中初智後境。",
    "T35n1735_018:0638b11": "佛智有盡等者。一竪約智體。以盡智故名",
    "T35n1735_018:0638b12": "為有盡窮未來故名為無盡。又若入永滅",
    "T35n1735_018:0638b13": "則名為盡。不永滅度是即無盡。約從修",
    "T35n1735_018:0638b14": "生則名為盡。即同無為故名無盡。二橫就",
    "T35n1735_018:0638b15": "所知。謂法無盡故智亦無盡。以無盡智稱",
    "T35n1735_018:0638b16": "無盡法。則名為盡故。法華云。唯佛與佛乃",
    "T35n1735_018:0638b17": "能究盡諸法實相。智度論云。如函大蓋亦大。",
    "T35n1735_018:0638b18": "還將無盡之智知無盡法。是故如來名一切",
    "T35n1735_018:0638b19": "智。今菩薩窮究。知依竪義半了半不了。知",
    "T35n1735_018:0638b20": "依橫義二俱是了。又相待說有盡無盡。就",
    "T35n1735_018:0638b21": "理而言並非二相。後一就境約性一相。約",
    "T35n1735_018:0638b22": "相非一。知其隨說皆非遍知。後勝進中十",
    "T35n1735_018:0638b23": "事五對。此大同地中樂無作行。對治發起",
    "T35n1735_018:0638b24": "十種殊勝行。由此知其事理無礙。至地則",
    "T35n1735_018:0638b25": "得權實雙行。初一多對。總含三義。一約權",
    "T35n1735_018:0638b26": "實。於一佛乘說無量故。雖有眾多皆佛",
    "T35n1735_018:0638b27": "因故。二約事理。理能成事說一即多。事能",
    "T35n1735_018:0638b28": "顯理說多即一。三約事事無礙有同體異",
    "T35n1735_018:0638b29": "體。義如上說。二文義對。文隨於義。轉變密",
    "T35n1735_018:0638c01": "意故。即如初句一言隨於多義。義隨於文。",
    "T35n1735_018:0638c02": "顯了直說故。即下三對。但顯事理一無礙",
    "T35n1735_018:0638c03": "義。若望下偈云如是一切展轉成。則文義",
    "T35n1735_018:0638c04": "亦通事事無礙。三遍計理無情有無二。四依",
    "T35n1735_018:0638c05": "他幻相性空無二。五圓成性空與不空二如",
    "T35n1735_018:0638c06": "不異。又上三中。皆以三性三無性相即準",
    "T35n1735_018:0638c07": "思。三徵釋中。善能出離者。不沈沒於事理。",
    "T35n1735_018:0638c08": "成後位自在也。第八童真住。自分中初三。",
    "T35n1735_018:0638c09": "三業無失。永離習氣唯佛得之。任運無功",
    "T35n1735_018:0638c10": "在於八地。此中多同八地。能行無漏故。得",
    "T35n1735_018:0638c11": "無失。無十不善失亦無錯謬失。此三自行",
    "T35n1735_018:0638c12": "亦為化體。餘皆利他。初一能化身。頓悟菩薩",
    "T35n1735_018:0638c13": "隨願受生。貴在利人不揀淨穢。慚悟地",
    "T35n1735_018:0638c14": "前。許受變易意生身故。次四以能化智知",
    "T35n1735_018:0638c15": "所化境。即十力智之四智也。次一化處後一",
    "T35n1735_018:0638c16": "化法正化。後明勝進是不動行。初六於剎",
    "T35n1735_018:0638c17": "自在。後四三業自在。此同八地。若色若土皆",
    "T35n1735_018:0638c18": "自在故。初一總知分齊。次二作用持兼願",
    "T35n1735_018:0638c19": "力。四十眼智觀。五有佛便詣。六游以化生。",
    "T35n1735_018:0638c20": "後四中。一意二身三語四通三業。下徵釋意。",
    "T35n1735_018:0638c21": "為得善巧入於後位。辯才自在故。第九王",
    "T35n1735_018:0638c22": "子住。初自分十中。一知六趣四生受報差別。",
    "T35n1735_018:0638c23": "又知九種命終心受生差別故。二知現行煩",
    "T35n1735_018:0638c24": "惱。三知種等相續。非如現行有間斷故。習",
    "T35n1735_018:0638c25": "氣有四如九地說。四知諸行作業所入法",
    "T35n1735_018:0638c26": "門。皆善巧故。上四多同九地十種稠林。彼",
    "T35n1735_018:0638c27": "據入地尤多細密。故名稠林。此但云知。五",
    "T35n1735_018:0638c28": "知法藥。是智成就義。六知法師軌儀。七知",
    "T35n1735_018:0638c29": "所化處。八知化時。隨根生熟不差失故。後",
    "T35n1735_018:0639a01": "二依二諦說。皆說成就也。後勝進十法皆",
    "T35n1735_018:0639a02": "言法王者。既言王子倣佛之儀。合子法度。",
    "T35n1735_018:0639a03": "而言處者。即是位也。如世王子之於父王。",
    "T35n1735_018:0639a04": "今對辯之。一善巧者。言辭安立。及諸伎藝",
    "T35n1735_018:0639a05": "悅可王心今此菩薩學佛法王說法言辭。安",
    "T35n1735_018:0639a06": "立權實善巧方便。以悅佛心。二軌度軌。謂坐",
    "T35n1735_018:0639a07": "立動中規矩容止可觀。度謂升降出入往來",
    "T35n1735_018:0639a08": "進退可度。此明無虧戒行。住佛威儀也。",
    "T35n1735_018:0639a09": "三宮殿者。父王在宮即行子禮。父王處殿",
    "T35n1735_018:0639a10": "即行臣禮。若處涅槃正殿。即令萬行歸宗。",
    "T35n1735_018:0639a11": "若處慈悲宮室。則子愛含識。四趣入者。趣",
    "T35n1735_018:0639a12": "者。就也。謂澤及萬人。入者。收也。謂庭來萬",
    "T35n1735_018:0639a13": "國。菩薩則無機不就無德不收。五觀察者。",
    "T35n1735_018:0639a14": "入則觀父王察其聲色。出則觀群臣知其",
    "T35n1735_018:0639a15": "賢愚。菩薩入則觀佛教理。出則審機可否。",
    "T35n1735_018:0639a16": "六灌頂者。十地有文。出現法喻雙辨。七力持",
    "T35n1735_018:0639a17": "者。聚人則以財為力。慎危則以戒為力。",
    "T35n1735_018:0639a18": "降怨則以忍為力。廣業則以勤為力。定",
    "T35n1735_018:0639a19": "亂則以靜為力。謀安則以智為力。固眾",
    "T35n1735_018:0639a20": "則以仁為力。制敵則以眾為力。菩薩六度",
    "T35n1735_018:0639a21": "四等。萬行總持皆力義也。持財以儉持眾",
    "T35n1735_018:0639a22": "以信。持安以不憍持力以不奢。餘可類",
    "T35n1735_018:0639a23": "取皆能持也。八無畏者。為上無亢則無憂",
    "T35n1735_018:0639a24": "悔之畏。節儉財色則無病畏。居上不憍則",
    "T35n1735_018:0639a25": "無亡畏。為下不亂則無刑畏。在醜不爭則",
    "T35n1735_018:0639a26": "無兵畏。三不備者。永無死畏。菩薩修行。離",
    "T35n1735_018:0639a27": "老病死五種怖畏。得十無畏。九宴寢者。晝無",
    "T35n1735_018:0639a28": "故不內宴。夜無故不外寢。宴於側室寢於",
    "T35n1735_018:0639a29": "正處。菩薩入定同佛。不過明以躭其味。不",
    "T35n1735_018:0639b01": "昏沈以滯於境。無幽不得其味。正定不易",
    "T35n1735_018:0639b02": "其心。十讚歎者。樂則歌讚苦則哀歎。讚音宜",
    "T35n1735_018:0639b03": "和樂。歎音宜哀思。其情切其辭文。菩薩應",
    "T35n1735_018:0639b04": "仰讚佛德哀歎眾生。情詣於理使令欣",
    "T35n1735_018:0639b05": "厭。二徵釋云。欲令增進得於後位無礙智",
    "T35n1735_018:0639b06": "故。第十灌頂住。文亦分二。先徵後釋。釋中",
    "T35n1735_018:0639b07": "亦二。先自分後勝進。前中二。初有十句所",
    "T35n1735_018:0639b08": "成德用。後有十句讚勝難測。以位終故加",
    "T35n1735_018:0639b09": "此一段。前中前五。了世界無礙智。後五成",
    "T35n1735_018:0639b10": "就眾生無礙智。以智度滿故。多同大盡分",
    "T35n1735_018:0639b11": "智成就說。後十讚勝。及後勝進皆是神通。有",
    "T35n1735_018:0639b12": "上無上分中義。今讚勝中。前四即業自在不",
    "T35n1735_018:0639b13": "可知。一身二身用三十通四通用。後六心智",
    "T35n1735_018:0639b14": "自在不可知。初三即三達圓明智。四知器世",
    "T35n1735_018:0639b15": "間自在智。五定心所現之境。六大智所知之",
    "T35n1735_018:0639b16": "境。並深廣故。下位不知。後勝進中三。初標",
    "T35n1735_018:0639b17": "即學佛一切智。一切種智。以當位滿灌頂成",
    "T35n1735_018:0639b18": "佛。以攝諸位皆此中具故。如法界品海幢",
    "T35n1735_018:0639b19": "處說。玄中廣明。二徵列中。一學佛三達智。",
    "T35n1735_018:0639b20": "此是總句。二佛法智者。覺法自性善出現",
    "T35n1735_018:0639b21": "儀。三事理無礙。四事法橫廣。五大用周遍。六",
    "T35n1735_018:0639b22": "身智光照。七神力持令不壞。法力持令進",
    "T35n1735_018:0639b23": "善。八窮盡所化。九知化法。十了化主。三徵",
    "T35n1735_018:0639b24": "釋成十勝智。復更學者。為欲成佛種智位",
    "T35n1735_018:0639b25": "故。然上所釋大依十地。第六顯實證成分中",
    "T35n1735_018:0639b26": "二。先現瑞顯實。後菩薩證成。前中先此界有",
    "T35n1735_018:0639b27": "動地雨供。一萬佛剎猶劣行故。後如此下。",
    "T35n1735_018:0639b28": "結通。二又以下。菩薩證成。於中二。初能證",
    "T35n1735_018:0639b29": "現前。二作如是下。發言讚述。於中四。一讚",
    "T35n1735_018:0639c01": "其所說。二我等下。舉同顯證。此有四同。一",
    "T35n1735_018:0639c02": "能說人。二所說處。三者會主。四所說法。初後",
    "T35n1735_018:0639c03": "與此同。中二但彼同者。法慧表解。不可不",
    "T35n1735_018:0639c04": "同法。若不同豈名為證。中二異此者。表人",
    "T35n1735_018:0639c05": "異道同處殊法一。方表通方之說。成證義也。",
    "T35n1735_018:0639c06": "若亦同此。將謂餘異名界佛不同說也。若",
    "T35n1735_018:0639c07": "爾何故同名法雲妙法。不多舉耶。為有表",
    "T35n1735_018:0639c08": "故。謂所說法該於十地故。非麁淺故。就所",
    "T35n1735_018:0639c09": "說中。眾會約人眷屬兼法。文句義理主伴皆",
    "T35n1735_018:0639c10": "同也。三佛子下。舉因結成。四如於此下。結",
    "T35n1735_018:0639c11": "通廣遍。謂非唯來此為汝作證。於餘處證",
    "T35n1735_018:0639c12": "亦同證此。彌顯所說是通方也。此是彼菩",
    "T35n1735_018:0639c13": "薩結通。不俟經家結通也。問此經何要十",
    "T35n1735_018:0639c14": "方同說。答引攝之教隨機不一。諸方有殊",
    "T35n1735_018:0639c15": "圓實之教法爾常規故。十方同說十方如來",
    "T35n1735_018:0639c16": "同一道故。三賢十聖無異路故。問說此經",
    "T35n1735_018:0639c17": "處。何要遍於十方。答能詮如所詮故。所詮",
    "T35n1735_018:0639c18": "義理無不同故。表位優劣證有多少。據其",
    "T35n1735_018:0639c19": "所說無處不該。有云。此上瑞應證成應在",
    "T35n1735_018:0639c20": "偈後。有四因故。一未說偈經猶未了。不",
    "T35n1735_018:0639c21": "應先瑞先證。二瑞證本為證經。既不證",
    "T35n1735_018:0639c22": "偈則偈應非經。三證辭不應。云文句無有",
    "T35n1735_018:0639c23": "增減。四若許瑞徵合在頌前。頌中應頌",
    "T35n1735_018:0639c24": "二分。假使梵本如此。譯者即合迴文。此乃",
    "T35n1735_018:0639c25": "靜法佳判。今為一救。理或可通。為欲表",
    "T35n1735_018:0639c26": "說證同時故。然文不累書。編之作次。若全",
    "T35n1735_018:0639c27": "居末。則似說竟方證。若更居初未說復何",
    "T35n1735_018:0639c28": "所證。故置於散說偈文之際。深有以焉。諸",
    "T35n1735_018:0639c29": "會文同皆倣此釋。第七重頌分中。總有一百",
    "T35n1735_018:0640a01": "頌分二。初九十一頌正頌前法。後如是十",
    "T35n1735_018:0640a02": "住下。九頌結歎勸修。前中十住即為十段。",
    "T35n1735_018:0640a03": "初住中有四十六頌。文分為四。初三頌頌",
    "T35n1735_018:0640a04": "發心緣。次三十二頌緣境發心。次十頌勝進",
    "T35n1735_018:0640a05": "所學。後一總結。今初。尊重即前眾生樂見。第",
    "T35n1735_018:0640a06": "三偈即廣大法。二中分二。初十頌緣十力",
    "T35n1735_018:0640a07": "發心。一頌一力。初中謂。以因感果斯為是",
    "T35n1735_018:0640a08": "處。從我心冥性等生。無有是處。餘文可見。",
    "T35n1735_018:0640a09": "二二十二頌別顯所求。長行結前生後。云求",
    "T35n1735_018:0640a10": "一切智。今偈略顯一切智相。此二十二頌。一",
    "T35n1735_018:0640a11": "頌一智。或有闕智了等言者。蓋文略耳。今",
    "T35n1735_018:0640a12": "以類例相從攝為十智。初一俗諦智。次一",
    "T35n1735_018:0640a13": "真諦智。三一偈神通智。四五頌解脫智。五過",
    "T35n1735_018:0640a14": "去下。一頌劫剎智。六一頌三乘智。七有七",
    "T35n1735_018:0640a15": "頌三密智。謂二頌身密。三頌語密。二頌意密。",
    "T35n1735_018:0640a16": "八一頌唯心智。九過去下。三頌。一多無礙智。",
    "T35n1735_018:0640a17": "十有一頌權實雙行智。三菩薩如是下。十",
    "T35n1735_018:0640a18": "頌。頌勝進十法。一頌一法。皆言令其不退",
    "T35n1735_018:0640a19": "轉者。顯勸學之意也。不退有三。一位不",
    "T35n1735_018:0640a20": "退。七住已上。二證不退初地已上。三念不退",
    "T35n1735_018:0640a21": "八地已去。今此近希位不退故。若約圓教",
    "T35n1735_018:0640a22": "當位。從信入住得位不退。初發心時成正",
    "T35n1735_018:0640a23": "覺故。四一頌總結亦是引證。第二住五頌。初",
    "T35n1735_018:0640a24": "二頌自分。次二頌勝進。後一頌結說。第三住",
    "T35n1735_018:0640a25": "五頌。前二頌自分。後三頌勝進。第四住六頌。",
    "T35n1735_018:0640a26": "初三自分。次二勝進。後一結歎。第五住五頌。",
    "T35n1735_018:0640a27": "初三頌自分。次一頌勝進。後一結歎。第六住",
    "T35n1735_018:0640a28": "四頌。初三自分。於中後半頌。是顯不動之",
    "T35n1735_018:0640a29": "意。二一頌勝進。第七住四頌。初二自分後二",
    "T35n1735_018:0640b01": "勝進。第八住五頌。初三自分後二勝進。第九",
    "T35n1735_018:0640b02": "住五頌。初二自分後三勝進。第十住六頌。",
    "T35n1735_018:0640b03": "初四自分。於中三頌。頌所成德用。一頌頌",
    "T35n1735_018:0640b04": "讚勝難測。後二頌勝進。第二大段結歎勸",
    "T35n1735_018:0640b05": "修。九頌分三。初一頌總歎十住。次六別歎",
    "T35n1735_018:0640b06": "發心住。後二結歎初心。況出修行。十住位",
    "T35n1735_018:0640b07": "竟。",
    "T35n1735_018:0640b08": "大方廣佛華嚴經疏卷第十八"
}