{
    "X58n0995_004:0209a03": "華嚴一乘分齊章義苑疏卷第四",
    "X58n0995_004:0209a05": "霅溪普靜沙門　道亭　述",
    "X58n0995_004:0209a06": "第九明諸教所詮至十佛身開合。",
    "X58n0995_004:0209a07": "釋曰初示來意二明起盡謂上八章雖廣陳教跡",
    "X58n0995_004:0209a08": "大小偏圓猶未於教下的示造修等事故此明之",
    "X58n0995_004:0209a09": "益顯識彰顯現之本將示行門先明根本故受之",
    "X58n0995_004:0209a10": "以所依心識第一總相雖知要假依之重習使其",
    "X58n0995_004:0209a11": "習以成性性以資修故受之以明佛種性第二依",
    "X58n0995_004:0209a12": "種起修功成階漸若不分位行無由成故受之以",
    "X58n0995_004:0209a13": "行位分齊第三既安心玅境造解成行解行著而",
    "X58n0995_004:0209a14": "前後甄分寧乖時劫故受之以修行時分第四經",
    "X58n0995_004:0209a15": "時涉位身相迭遷或實或權量非一准故受之以",
    "X58n0995_004:0209a16": "修行依身第五居身練行體或除疑麤細雙明性",
    "X58n0995_004:0209a17": "相竝顯故受之以斷惑分齊第六自分既圓須知",
    "X58n0995_004:0209a18": "引攝使其權小歸心有地抑剉先心故受之以二",
    "X58n0995_004:0209a19": "乘迴心第七因位既成洞彰果德令其勝進齊趣",
    "X58n0995_004:0209a20": "菩提故受之以佛果義相第八果現道成務於開",
    "X58n0995_004:0209a21": "濟故隨機設化通局該羅故受之以攝化分齊第",
    "X58n0995_004:0209a22": "九矧茲攝化或攬境為身或境智為體雙融咸寂",
    "X58n0995_004:0209a23": "或一或多竝屬化儀利生法則故受之以佛身開",
    "X58n0995_004:0209a24": "合第十此之十門一道之意大略如斯於中前三",
    "X58n0995_004:0209b01": "正修四是修中之時五是修中依身六是修之所",
    "X58n0995_004:0209b02": "治修中別義皆不離修也七即利他引攝竝屬因",
    "X58n0995_004:0209b03": "門後三明其果相又此十門皆通五教豎中之橫",
    "X58n0995_004:0209b04": "也一代所詮不出于此。",
    "X58n0995_004:0209b05": "第一心識差別至增一經說。",
    "X58n0995_004:0209b06": "釋曰心識差別者五教不同但有六識者謂此教",
    "X58n0995_004:0209b07": "但依六識三毒建立染淨根本是故三毒為能熏",
    "X58n0995_004:0209b08": "現在色心為所熏即染根本無三毒為能熏心為",
    "X58n0995_004:0209b09": "所熏即淨根本義分心意識者過去為意意即是",
    "X58n0995_004:0209b10": "根現在名識了別前境未來名心生起法故雖三",
    "X58n0995_004:0209b11": "世之殊唯一意識故云義分不同大乘心意識三",
    "X58n0995_004:0209b12": "各有體性耳於阿賴耶識但有其名者為此教不",
    "X58n0995_004:0209b13": "談唯心但假說故故無其義也。",
    "X58n0995_004:0209b14": "若依始教至悉皆即空。",
    "X58n0995_004:0209b15": "釋曰若依下示半頭唯識以於下明所以故就下",
    "X58n0995_004:0209b16": "彰建立方便下顯密談言但得一分者謂未明具",
    "X58n0995_004:0209b17": "分唯識也何以故出所以云於真理未能融通既",
    "X58n0995_004:0209b18": "未融通唯論不變故云但說凝然等理既不變何",
    "X58n0995_004:0209b19": "能現法故就緣起言從業等種者善惡二業也若",
    "X58n0995_004:0209b20": "云不動亦善業中收此之二業種子成辨事之體",
    "X58n0995_004:0209b21": "性是故因通善惡業果招無記為現法之所依也",
    "X58n0995_004:0209b22": "即善惡業果位貫通十地故說熏等悉皆即空者",
    "X58n0995_004:0209b23": "能熏前七識所熏第八識能所八義無定實故皆",
    "X58n0995_004:0209b24": "空遂密符真性耳。",
    "X58n0995_004:0209c01": "如解深密至亦同此說。",
    "X58n0995_004:0209c02": "釋曰引茲經論證上漸引歸真之義故皆云不見",
    "X58n0995_004:0209c03": "言於內於外者根塵之中也不見藏住者八識也",
    "X58n0995_004:0209c04": "不見熏習者七識也阿賴耶此云執藏能攝藏諸",
    "X58n0995_004:0209c05": "法種子故又諸有情取為我故即愛執藏位但至",
    "X58n0995_004:0209c06": "八地阿陀那此云執持持諸根等令不壞故即相",
    "X58n0995_004:0209c07": "續執持位通其果位此之二位各有二句皆上句",
    "X58n0995_004:0209c08": "談現行下句明種子亦上句明用下句明體意明",
    "X58n0995_004:0209c09": "種現體用悉皆兼亡方順空寂密意善巧也。",
    "X58n0995_004:0209c10": "解云既齊至會歸真也。",
    "X58n0995_004:0209c11": "釋曰指其聖意用遣執情。",
    "X58n0995_004:0209c12": "若依終教至融通二分義。",
    "X58n0995_004:0209c13": "釋曰此談具分唯識故單真不立獨妄難成真妄",
    "X58n0995_004:0209c14": "和合方有所為故云得理事融通也。",
    "X58n0995_004:0209c15": "故論但云不生至阿梨耶識。",
    "X58n0995_004:0209c16": "釋曰不生不滅者是如來藏自性清淨心動作生",
    "X58n0995_004:0209c17": "滅不相離故故云和合非謂別有生滅來與真合",
    "X58n0995_004:0209c18": "此是不生滅心與生滅合以是隨緣門故真如全",
    "X58n0995_004:0209c19": "體動故心與生滅非異而恒不變真性故與生滅",
    "X58n0995_004:0209c20": "非一。",
    "X58n0995_004:0209c21": "以許真如至業等種生。",
    "X58n0995_004:0209c22": "釋曰以許下結此隨緣具分唯識不同下揀彼權",
    "X58n0995_004:0209c23": "乘業惑建立半頭之義也。",
    "X58n0995_004:0209c24": "故楞伽云至無明七識俱。",
    "X58n0995_004:0210a01": "釋曰如來藏者真也無始惡習所熏者根本無明",
    "X58n0995_004:0210a02": "也為被也謂真如既被無始無明所熏故隨熏動",
    "X58n0995_004:0210a03": "轉名阿梨耶識或云阿賴耶者但梵音楚夏耳梁",
    "X58n0995_004:0210a04": "朝真諦三藏就名翻為無沒識大唐弉法師就義",
    "X58n0995_004:0210a05": "翻為藏識即是攝藏義無沒是不失義義一名異",
    "X58n0995_004:0210a06": "也言如來藏受苦樂與因俱者謂真隨妄轉因果",
    "X58n0995_004:0210a07": "相稱是以因善則果樂因惡則果苦其如來藏未",
    "X58n0995_004:0210a08": "甞捨離故云俱也隱顯不恒故云若生若滅言而",
    "X58n0995_004:0210a09": "與無明七識俱者依彼經以七識染法為生滅以",
    "X58n0995_004:0210a10": "如來藏淨法為不生滅此二和合為阿梨耶故如",
    "X58n0995_004:0210a11": "來藏與俱也。",
    "X58n0995_004:0210a12": "又起信云至為凝然常。",
    "X58n0995_004:0210a13": "釋曰以常與無常左右相難故先以常難無常次",
    "X58n0995_004:0210a14": "以無常難常也。",
    "X58n0995_004:0210a15": "答既言真如至之凝然也。",
    "X58n0995_004:0210a16": "釋曰既言下牒真拂計何者下徵釋不二故就隨",
    "X58n0995_004:0210a17": "緣法上顯其不變豈思議之所及哉非謂下揀權",
    "X58n0995_004:0210a18": "乘也。",
    "X58n0995_004:0210a19": "故勝鬘中至真諦復立。",
    "X58n0995_004:0210a20": "釋曰初義故俗諦得成等者謂真如有二義一不",
    "X58n0995_004:0210a21": "變義二隨緣義無明亦二義一無體即空義二有",
    "X58n0995_004:0210a22": "用成事此真妄中各由初義成染而不染真諦復",
    "X58n0995_004:0210a23": "立各由後義成不染而染俗諦得成也。",
    "X58n0995_004:0210a24": "如是真俗至離諸情執。",
    "X58n0995_004:0210b01": "釋曰指上二諦也謂不變體空是真義隨緣成事",
    "X58n0995_004:0210b02": "是俗義雖成二義一心統諸故無二體是故相融",
    "X58n0995_004:0210b03": "超情離見也。",
    "X58n0995_004:0210b04": "是故論云至此之謂也。",
    "X58n0995_004:0210b05": "釋曰智障極盲闇者謂無法空玅慧遂分事理之",
    "X58n0995_004:0210b06": "別墮于識情之中耳。",
    "X58n0995_004:0210b07": "此真如二義至義記中說。",
    "X58n0995_004:0210b08": "釋曰此真如二義同者示義無殊前始教下約詮",
    "X58n0995_004:0210b09": "有異義記中說者謂彼據展轉開合廣明其本末",
    "X58n0995_004:0210b10": "故也。",
    "X58n0995_004:0210b11": "又十地經至二門別也。",
    "X58n0995_004:0210b12": "釋曰廣顯上一心義同約詮之異也是故十地三",
    "X58n0995_004:0210b13": "界唯心之文攝論約權釋為賴耶則三界唯心萬",
    "X58n0995_004:0210b14": "法唯識地論約實釋云三界唯一心者第一義諦",
    "X58n0995_004:0210b15": "心既云第一義諦則佛性中道也又如達磨經頌",
    "X58n0995_004:0210b16": "者具云無始時來界一切法等依由此有諸趣及",
    "X58n0995_004:0210b17": "涅槃證得此之一頌攝論約權釋界為因因成種",
    "X58n0995_004:0210b18": "子寶性據實釋界為性性為藏性此釋前半也其",
    "X58n0995_004:0210b19": "後半依此有諸趣等引勝鬘而類釋亦據終教也",
    "X58n0995_004:0210b20": "依如來藏有生死者迷之則生死無窮依如來藏",
    "X58n0995_004:0210b21": "有涅槃者解之則廓爾乃大悟乃至廣說者指勝",
    "X58n0995_004:0210b22": "鬘之餘句是故下總結二教之殊也。",
    "X58n0995_004:0210b23": "若依頓教至不可說也。",
    "X58n0995_004:0210b24": "釋曰此教唯顯絕待靈明故不明緣起識相故真",
    "X58n0995_004:0210c01": "如同云一切法從本已來離言說相離心緣相畢",
    "X58n0995_004:0210c02": "竟平等無有變易故名真如。",
    "X58n0995_004:0210c03": "如維摩經至是此門也。",
    "X58n0995_004:0210c04": "釋曰三十二菩薩所說是終教者謂菩薩談不二",
    "X58n0995_004:0210c05": "者以無二形對相馳故屬染淨融通終教之旨淨",
    "X58n0995_004:0210c06": "名所顯是此門者謂儼然默住獨顯幽靈頓之謂",
    "X58n0995_004:0210c07": "歟。",
    "X58n0995_004:0210c08": "以其一切至為不二也。",
    "X58n0995_004:0210c09": "釋曰以其下出淨名離言之旨既不見一法何假",
    "X58n0995_004:0210c10": "言詮強會是故朗然若照而無念是真不二也。",
    "X58n0995_004:0210c11": "若依圓經至主伴圓融。",
    "X58n0995_004:0210c12": "釋曰即約性海下總明法體法界緣起下彰義用",
    "X58n0995_004:0210c13": "於義用中法界緣起帶因以明宗是大緣起故大",
    "X58n0995_004:0210c14": "疏云理隨事變一多緣起之無邊事得理融千差",
    "X58n0995_004:0210c15": "涉入而無礙亦隨心迴轉善成門也一即一切下",
    "X58n0995_004:0210c16": "略明二玄顯其相即諸法相即自在門主伴圓融",
    "X58n0995_004:0210c17": "具德門也。",
    "X58n0995_004:0210c18": "故說十心至據別教言。",
    "X58n0995_004:0210c19": "釋曰示義引經彰其德用也十心如離世間品者",
    "X58n0995_004:0210c20": "謂長養一切功德平等心一切語言法於一切眾",
    "X58n0995_004:0210c21": "生於一切眾生業報入一切法於一切淨穢佛剎",
    "X58n0995_004:0210c22": "於一切眾生性若好若醜於一切行無所選擇入",
    "X58n0995_004:0210c23": "一切如來力無所畏入一切如來智慧平等心佛",
    "X58n0995_004:0210c24": "子是為菩薩摩訶薩十種平等心具足皆如初後",
    "X58n0995_004:0211a01": "有平等心言既言一切平等故顯無盡也及第九",
    "X58n0995_004:0211a02": "地者與此相類言亦具十德如性起品者彼文說",
    "X58n0995_004:0211a03": "性起正法不可思議以十種無量無數百千阿僧",
    "X58n0995_004:0211a04": "祗因緣成等正覺出興于世何等為十一者發無",
    "X58n0995_004:0211a05": "量菩提之心不捨一切眾生二者過去無數劫修",
    "X58n0995_004:0211a06": "行諸善根正直深心三者無量慈悲救護眾生四",
    "X58n0995_004:0211a07": "者行無量行不退大願五者積無量功德心無厭",
    "X58n0995_004:0211a08": "足六者恭敬供養無量諸佛教化眾生七者出生",
    "X58n0995_004:0211a09": "無量方便智慧八者成就無量諸功德藏九者具",
    "X58n0995_004:0211a10": "足無量莊嚴智慧十者分別演說無量諸法實義",
    "X58n0995_004:0211a11": "故曰一法界性起具德。",
    "X58n0995_004:0211a12": "若約同教至餘可準之。",
    "X58n0995_004:0211a13": "釋曰初明該攝上何以故下徵釋所以是此方便",
    "X58n0995_004:0211a14": "者攝末歸本從此而流故者從本起末本末既以",
    "X58n0995_004:0211a15": "無礙故此攝屬以顯難思。",
    "X58n0995_004:0211a16": "問云何一心至差別義耶。",
    "X58n0995_004:0211a17": "釋曰既言其一不當有差若許有差一義焉在故",
    "X58n0995_004:0211a18": "成斯問。",
    "X58n0995_004:0211a19": "答此有二義至攝化眾生。",
    "X58n0995_004:0211a20": "釋曰由此下明法具五下明義言甚深緣起一心",
    "X58n0995_004:0211a21": "者謂稱性大緣心融萬有故五義以齊彰逐機宜",
    "X58n0995_004:0211a22": "而別化遂分彼教相之果也約義判教根蔕是此。",
    "X58n0995_004:0211a23": "一攝義從名至如圓教說。",
    "X58n0995_004:0211a24": "釋曰攝義從名者謂隱攝二義之體從假說一心",
    "X58n0995_004:0211b01": "之名判小乘教二攝理從事者亦隱攝實理從識",
    "X58n0995_004:0211b02": "緣起事判于始教有門若遣蕩此事即是空門故",
    "X58n0995_004:0211b03": "茲一教但明攝理從事三理事無礙者謂不變性",
    "X58n0995_004:0211b04": "而緣起不捨緣而即真是故染淨森然性恒不二",
    "X58n0995_004:0211b05": "依此之義判于終教四事盡理顯者相本自盡性",
    "X58n0995_004:0211b06": "本自顯據此之旨判于頓教五性海具德者謂大",
    "X58n0995_004:0211b07": "緣起宗德用斯備故海印圓詮憑茲以判是以五",
    "X58n0995_004:0211b08": "門為能判一代時教為所判故一經容有多教一",
    "X58n0995_004:0211b09": "教容有多經但是義象相應便為的判上不同諸",
    "X58n0995_004:0211b10": "師多從時部也。",
    "X58n0995_004:0211b11": "是故不動本至一心轉也。",
    "X58n0995_004:0211b12": "釋曰法義相收本末交映使其言教不離自心體",
    "X58n0995_004:0211b13": "解成觀即趣菩提方見大聖設教不徒然也。",
    "X58n0995_004:0211b14": "二約機明至無盡如圓教。",
    "X58n0995_004:0211b15": "釋曰教因機顯離機無言故此示之令知分齊得",
    "X58n0995_004:0211b16": "一分義如始者謂此教機但知真如不變不許隨",
    "X58n0995_004:0211b17": "緣故未解俱善或曰上云攝理從事何以此中得",
    "X58n0995_004:0211b18": "一分理耶答曰雖知一分但是不變亦不異前文",
    "X58n0995_004:0211b19": "隱攝理性從事緣起也或有得義而不存名者良",
    "X58n0995_004:0211b20": "以此教談真非安立故或有名義俱無盡者性起",
    "X58n0995_004:0211b21": "融通重重涉入故。",
    "X58n0995_004:0211b22": "第二明種至舍利弗等。",
    "X58n0995_004:0211b23": "釋曰言種者標總章也謂諸菩薩等任持一切佛",
    "X58n0995_004:0211b24": "性種子各成性故若依下就教別明故有頌云阿",
    "X58n0995_004:0211c01": "羅漢有六種謂退至不動且第一退法者因遇違",
    "X58n0995_004:0211c02": "緣退失所得之法故二思法者常自思所惟得之",
    "X58n0995_004:0211c03": "法恐有退失故三護法者常自防護所得法恐退",
    "X58n0995_004:0211c04": "失故四安住法者常自安住所得之法此羅漢無",
    "X58n0995_004:0211c05": "勝退緣自不防護亦不退失故五堪達法者其性",
    "X58n0995_004:0211c06": "有勝堪能常好練根堪達法故即昇進也六不動",
    "X58n0995_004:0211c07": "法者不被煩惱之所退動故言不動性中有三品",
    "X58n0995_004:0211c08": "者謂雖依一種隨根勝進趣求別故也。",
    "X58n0995_004:0211c09": "雖於此中至起大用等故。",
    "X58n0995_004:0211c10": "釋曰此教陿劣故獨許一人有佛種性此性非大",
    "X58n0995_004:0211c11": "菩提者謂不能發悲智願三心故知於進修但經",
    "X58n0995_004:0211c12": "四時而成覺道也。",
    "X58n0995_004:0211c13": "是故當知至如小論說。",
    "X58n0995_004:0211c14": "釋曰五性一成太不及故良田熏種不明致茲陿",
    "X58n0995_004:0211c15": "劣耳。",
    "X58n0995_004:0211c16": "若依三乘至略有三說。",
    "X58n0995_004:0211c17": "釋曰漸頓雖分優劣若對圓融具德之宗並屬三",
    "X58n0995_004:0211c18": "乘故作此判。",
    "X58n0995_004:0211c19": "一約始教至無性眾生。",
    "X58n0995_004:0211c20": "釋曰謂此教就生滅緣起識種法爾熏習以分種",
    "X58n0995_004:0211c21": "性致處不拘故有有性無性五種之殊耳。",
    "X58n0995_004:0211c22": "故顯揚論至乃至廣說。",
    "X58n0995_004:0211c23": "釋曰云何下徵釋五性之殊乃至下明無性眾生",
    "X58n0995_004:0211c24": "言現在世非般涅槃者謂無有種性但在世間不",
    "X58n0995_004:0212a01": "能證入圓寂既不能證非順菩提故不應理也。",
    "X58n0995_004:0212a02": "是故當知至無有斷盡。",
    "X58n0995_004:0212a03": "釋曰結指上論文五性之殊也出其第五無性之",
    "X58n0995_004:0212a04": "理是以約已則無有入寂之期對佛則成佛利他",
    "X58n0995_004:0212a05": "之德何以故長守眾生界故。",
    "X58n0995_004:0212a06": "其有種性者至法爾所得。",
    "X58n0995_004:0212a07": "釋曰本性者標謂上諸下釋言六處殊勝者第六",
    "X58n0995_004:0212a08": "意處能攝賴耶名言熏習之種故曰殊勝有此殊",
    "X58n0995_004:0212a09": "勝故無始傳習耳。",
    "X58n0995_004:0212a10": "習所成者至為性種性。",
    "X58n0995_004:0212a11": "釋曰習所成下牒釋言此中本性即內六處者揀",
    "X58n0995_004:0212a12": "非外六塵處也得殊勝者為攝八識故本覺解性",
    "X58n0995_004:0212a13": "謂本來佛種表義名言以此為成佛種性故也。",
    "X58n0995_004:0212a14": "故梁攝論至聖人以此為因。",
    "X58n0995_004:0212a15": "釋曰聞熏習者新熏也與阿賴耶解性者脚下也",
    "X58n0995_004:0212a16": "新熏本有具足為佛性故曰一切聖人以此為因。",
    "X58n0995_004:0212a17": "然瑜伽既至說為習種。",
    "X58n0995_004:0212a18": "釋曰既云下克彼瑜伽性習相資方為種性言具",
    "X58n0995_004:0212a19": "種性者指上本性住方能發心者指習所成即知",
    "X58n0995_004:0212a20": "下攬二成一種性是故下言其相須斥其偏失前",
    "X58n0995_004:0212a21": "後之過也但可下約位分性習之二相言堪任者",
    "X58n0995_004:0212a22": "賢位之前也謂成就菩薩功德任持一切佛法種",
    "X58n0995_004:0212a23": "子故。",
    "X58n0995_004:0212a24": "然有二義至故得知也。",
    "X58n0995_004:0212b01": "釋曰結義引論但成種性之一因耳。",
    "X58n0995_004:0212b02": "問此二種性至何差別耶。",
    "X58n0995_004:0212b03": "釋曰由前二性相資同成緣起不分前後之殊故",
    "X58n0995_004:0212b04": "成斯問也言六種者三道種性四聖種性五等覺",
    "X58n0995_004:0212b05": "性六玅覺性。",
    "X58n0995_004:0212b06": "答彼經大都至不名種姓。",
    "X58n0995_004:0212b07": "釋曰約三賢位次而分前後故不同瑜伽也。",
    "X58n0995_004:0212b08": "瑜伽中久習至非初非中後。",
    "X58n0995_004:0212b09": "釋曰觀其論意則依種起修修以成性為一種因",
    "X58n0995_004:0212b10": "竝皆無始故前云意處殊勝等若乃據位則性先",
    "X58n0995_004:0212b11": "習後也。",
    "X58n0995_004:0212b12": "是故經說至義方備足。",
    "X58n0995_004:0212b13": "釋曰此顯經論及覆相成始彰緣起之備具耳。",
    "X58n0995_004:0212b14": "又經論說至義意融通。",
    "X58n0995_004:0212b15": "釋曰此文約依起與功能以會經論談其種性在",
    "X58n0995_004:0212b16": "于位前并登賢之異也要由下出其相須之旨亦",
    "X58n0995_004:0212b17": "是下明其彰略也。",
    "X58n0995_004:0212b18": "問又以何義至堪任位說耶。",
    "X58n0995_004:0212b19": "釋曰此問因前瑜伽明其種性具二後至堪任位",
    "X58n0995_004:0212b20": "中却分性習之二未見所以故此徵之。",
    "X58n0995_004:0212b21": "答以論說至是第二住故。",
    "X58n0995_004:0212b22": "釋曰言論說種性必具性習者明種性雙含然後",
    "X58n0995_004:0212b23": "展轉必至登賢何者謂依性起習習久成修修成",
    "X58n0995_004:0212b24": "涉位故至堪任若不下約凡賢楷定種性位故文",
    "X58n0995_004:0212c01": "云中間修此串習行者更何位修也言何位者是",
    "X58n0995_004:0212c02": "其種性位修也言第二住者勝解行住也。",
    "X58n0995_004:0212c03": "是故當知至以為種性。",
    "X58n0995_004:0212c04": "釋曰結成種性定至堪任以酬前問也。",
    "X58n0995_004:0212c05": "問若要待習至論不說故。",
    "X58n0995_004:0212c06": "釋曰躡前堪任串習方成故有斯問故就愚位開",
    "X58n0995_004:0212c07": "有無兩關而難也。",
    "X58n0995_004:0212c08": "答此二既至此亦不然。",
    "X58n0995_004:0212c09": "釋曰約緣起相須雙拂前問故無習下拂前有關",
    "X58n0995_004:0212c10": "先無下拂前無關故云此亦不然。",
    "X58n0995_004:0212c11": "以習成處至本有彼性。",
    "X58n0995_004:0212c12": "釋曰依性起習已性成故云習成處定先有性愚",
    "X58n0995_004:0212c13": "位下斥愚者無習即無性故後起下明有習即有",
    "X58n0995_004:0212c14": "性故不成愚便顯諸乘之性若爾前就愚位之問",
    "X58n0995_004:0212c15": "於斯墮也。",
    "X58n0995_004:0212c16": "問若爾是則至種性差別耶。",
    "X58n0995_004:0212c17": "釋曰因前隨於諸乘串習成性故茲問也。",
    "X58n0995_004:0212c18": "答即由此義安立五性。",
    "X58n0995_004:0212c19": "釋曰即他成己諸性極成故次辨云。",
    "X58n0995_004:0212c20": "何者謂修至菩薩種性。",
    "X58n0995_004:0212c21": "釋曰權乘六度修至堪任其性方成故性離麤垢",
    "X58n0995_004:0212c22": "不能現起上煩惱纏就此成性也。",
    "X58n0995_004:0212c23": "若習小乘至成聲聞性。",
    "X58n0995_004:0212c24": "釋曰行著功成位登種性地也。",
    "X58n0995_004:0213a01": "故智論云至有涅槃法。",
    "X58n0995_004:0213a02": "釋曰引證種性位唯俱舍說位不同彼順解脫分",
    "X58n0995_004:0213a03": "者却在資糧位中謂隨涅槃解脫故也與夫智論",
    "X58n0995_004:0213a04": "善戒之殊者但約初習修成之別亦不相違也。",
    "X58n0995_004:0213a05": "獨覺準知至三乘種性。",
    "X58n0995_004:0213a06": "釋曰獨覺者梵語辟支伽羅此云緣覺亦云獨覺",
    "X58n0995_004:0213a07": "有麟喻部行之異今既例聲聞即是部行稟教之",
    "X58n0995_004:0213a08": "類也由此下總結。",
    "X58n0995_004:0213a09": "若於三行至不定種性。",
    "X58n0995_004:0213a10": "釋曰三行者諦緣諸度也未至本位者堪任善根",
    "X58n0995_004:0213a11": "既未臻行位則進退未云故屬不定性耳。",
    "X58n0995_004:0213a12": "若於三行至無有種性。",
    "X58n0995_004:0213a13": "釋曰既無行解乃悠悠之徒斷善根之類也。",
    "X58n0995_004:0213a14": "由此當知至皆就習說。",
    "X58n0995_004:0213a15": "釋曰以上無性之無習驗彼有性之有習也。",
    "X58n0995_004:0213a16": "問若愚位至何得為有。",
    "X58n0995_004:0213a17": "釋曰性習相從決不可以一有而一無也。",
    "X58n0995_004:0213a18": "答有習非是至分位差別故。",
    "X58n0995_004:0213a19": "釋曰答有下明性習有無謂有則齊有無則雙無",
    "X58n0995_004:0213a20": "以分位差別故者出其有無之相也。",
    "X58n0995_004:0213a21": "云涅槃經至斷善根故。",
    "X58n0995_004:0213a22": "釋曰斷善根者為無行性既無行性縱逢善友亦",
    "X58n0995_004:0213a23": "不發心。",
    "X58n0995_004:0213a24": "一闡提輩至闡提性也。",
    "X58n0995_004:0213b01": "釋曰三心既發即非闡提驗知闡提定無心也。",
    "X58n0995_004:0213b02": "善男子以何至乃至廣說。",
    "X58n0995_004:0213b03": "釋曰雙徵上二皆由行性有無使之然矣。",
    "X58n0995_004:0213b04": "當知此中至不相由也。",
    "X58n0995_004:0213b05": "釋曰當知下據位結三乘有無兼之五性言不相",
    "X58n0995_004:0213b06": "由者斥前愚位前後相由之難也。",
    "X58n0995_004:0213b07": "二約終教至皆悉有性。",
    "X58n0995_004:0213b08": "釋曰此教就真如立種性者良以真如不守自性",
    "X58n0995_004:0213b09": "隨緣動轉之處便為物性故經云真如一法界一",
    "X58n0995_004:0213b10": "泯未甞存能隨染淨緣遂分十法界。",
    "X58n0995_004:0213b11": "故智論云至自真性故。",
    "X58n0995_004:0213b12": "釋曰引證也於中白石下是能喻物之別性一切",
    "X58n0995_004:0213b13": "眾生下是所喻法眾生之本性也言黃白石者金",
    "X58n0995_004:0213b14": "銀之鑛也一切妄識者本識之生滅也。",
    "X58n0995_004:0213b15": "如經說言至皆有佛性。",
    "X58n0995_004:0213b16": "釋曰如經者大涅槃也言悉皆有心者良以眾生",
    "X58n0995_004:0213b17": "包性德而為體攬智海以為源是以凡有心者必",
    "X58n0995_004:0213b18": "當作佛故云定當得成阿耨多羅三藐三菩提以",
    "X58n0995_004:0213b19": "是義故我常宣說一切眾生皆有佛性。",
    "X58n0995_004:0213b20": "問如有難至亦非當得。",
    "X58n0995_004:0213b21": "釋曰有心相涉難也若諸下將眾生有心當得難",
    "X58n0995_004:0213b22": "佛有心亦然若言下將佛有心非得難眾生有心",
    "X58n0995_004:0213b23": "亦然。",
    "X58n0995_004:0213b24": "答經中已至不同佛也。",
    "X58n0995_004:0213c01": "釋曰此之料揀意謂佛心成道更不再成但論眾",
    "X58n0995_004:0213c02": "生有心使其修成焉得混佛而伸難歟。",
    "X58n0995_004:0213c03": "問若竝有至無性者耶。",
    "X58n0995_004:0213c04": "釋曰躡前一心眾生皆有佛性而難五性之殊也。",
    "X58n0995_004:0213c05": "答論自有釋至清淨佛性故。",
    "X58n0995_004:0213c06": "釋曰向說下難無性為欲下答無性此明下徵所",
    "X58n0995_004:0213c07": "以為欲下釋成正意以彼實有清淨佛性者結答",
    "X58n0995_004:0213c08": "上文未乖有性也。",
    "X58n0995_004:0213c09": "又佛性論至般涅槃耶。",
    "X58n0995_004:0213c10": "釋曰此問但是躡前實有清淨佛性而起若爾者",
    "X58n0995_004:0213c11": "牒前云何下難前可知。",
    "X58n0995_004:0213c12": "答云若憎至離有離無故。",
    "X58n0995_004:0213c13": "釋曰若曾下示謗法之過乃貶斥之談也御物之",
    "X58n0995_004:0213c14": "意若依下顯了之說稱實同歸言離有離無者謂",
    "X58n0995_004:0213c15": "佛性中道體離過非相非生滅耳。",
    "X58n0995_004:0213c16": "解云又此論至乃至廣說。",
    "X58n0995_004:0213c17": "釋曰言三者失同外道等者謂彼外道計屬斷常",
    "X58n0995_004:0213c18": "有無之二若汝確執闡提無性即同外道斷見之",
    "X58n0995_004:0213c19": "無若執餘眾生定有性即同外道常見之有故次",
    "X58n0995_004:0213c20": "云此等過失由汝邪執無性義生也。",
    "X58n0995_004:0213c21": "問前始教中至云何會通。",
    "X58n0995_004:0213c22": "釋曰權實有無極相違故成斯問也。",
    "X58n0995_004:0213c23": "答亦論自至故不相違。",
    "X58n0995_004:0213c24": "釋曰何故下尚同前問一了下方是答辭言復有",
    "X58n0995_004:0214a01": "經說者深密等經備分五性第五決無佛性也有",
    "X58n0995_004:0214a02": "乖涅槃皆有故云二經自相違究其答意了則稱",
    "X58n0995_004:0214a03": "性故皆有心不了則熏成種性故或有或無。",
    "X58n0995_004:0214a04": "解云若小乘至不了說也。",
    "X58n0995_004:0214a05": "釋曰解論中不了之所以故形對小乘明其益物",
    "X58n0995_004:0214a06": "漸次言一人有性則屬於小許多人有性則當於",
    "X58n0995_004:0214a07": "權權故不了了則齊成豈有二經之相違耶。",
    "X58n0995_004:0214a08": "問若依終教至亦有終盡。",
    "X58n0995_004:0214a09": "釋曰躡前皆成佛道以疑生界盡期。",
    "X58n0995_004:0214a10": "若如是者至即無所化。",
    "X58n0995_004:0214a11": "釋曰躡前問中終盡之辭便疑後佛無機故云即",
    "X58n0995_004:0214a12": "無所化也。",
    "X58n0995_004:0214a13": "所化無故至不應道理。",
    "X58n0995_004:0214a14": "釋曰躡無所化疑之悲門既乏大悲豈成佛道縱",
    "X58n0995_004:0214a15": "爾言成亦非其理也何以故佛心者大慈悲故。",
    "X58n0995_004:0214a16": "又令諸佛至有斷盡故。",
    "X58n0995_004:0214a17": "釋曰大聖因於眾生而起大悲因於大悲而成菩",
    "X58n0995_004:0214a18": "提今既無生故利他之德有其斷盡。",
    "X58n0995_004:0214a19": "如其一切至永不成佛故。",
    "X58n0995_004:0214a20": "釋曰牒前盡成結屬相違是故若言眾生畢竟無",
    "X58n0995_004:0214a21": "盡者則違一切眾生盡成之語若但眾生界無終",
    "X58n0995_004:0214a22": "盡者又永不成佛故。",
    "X58n0995_004:0214a23": "又如一佛度至不應理故。",
    "X58n0995_004:0214a24": "釋曰諸佛度生損與不損非理難也又如下總標",
    "X58n0995_004:0214b01": "度生若有下開有無兩關而難初難有損非理若",
    "X58n0995_004:0214b02": "無下難無損滅度非理。",
    "X58n0995_004:0214b03": "依如是等至此義云何。",
    "X58n0995_004:0214b04": "釋曰依如是等道理者指上六重難端是以論主",
    "X58n0995_004:0214b05": "欲遣斯過故立一無性有情長守生界未知此義",
    "X58n0995_004:0214b06": "還契教宗否故云此義云何。",
    "X58n0995_004:0214b07": "答若謂眾生至非是正見。",
    "X58n0995_004:0214b08": "釋曰答前初難生界有盡也良以眾生成佛性離",
    "X58n0995_004:0214b09": "有無若乃情生增減非為正難故結云非正見也",
    "X58n0995_004:0214b10": "故圓覺云以輪迴心而辨圓覺彼圓覺性即同輪",
    "X58n0995_004:0214b11": "轉故非正見。",
    "X58n0995_004:0214b12": "是故不增至乃至廣說。",
    "X58n0995_004:0214b13": "釋曰證成非是正見何以增減却屬大邪見耶良",
    "X58n0995_004:0214b14": "由此解不異斷常故云大邪見也。",
    "X58n0995_004:0214b15": "設避此見至為不增減者。",
    "X58n0995_004:0214b16": "釋曰此下三科皆答損與不損非理難設避下縱",
    "X58n0995_004:0214b17": "寶性論立無性有情以離增減之見既無增減即",
    "X58n0995_004:0214b18": "遣有損無損非理之難。",
    "X58n0995_004:0214b19": "彼終不能離至眾生界故。",
    "X58n0995_004:0214b20": "釋曰彼終下奪破寶性據實返答何以故者徵其",
    "X58n0995_004:0214b21": "寶性權立之因以彼下釋成過失以彼不了眾生",
    "X58n0995_004:0214b22": "界故者正出稱實返答之義乃了則離見也。",
    "X58n0995_004:0214b23": "是故經云至眾生界減。",
    "X58n0995_004:0214b24": "釋曰引證返答準知。",
    "X58n0995_004:0214c01": "文殊般若經至亦不增減。",
    "X58n0995_004:0214c02": "釋曰答前後佛無化難也初舉一佛經時復有下",
    "X58n0995_004:0214c03": "例餘佛經時說法下明諸佛以法度生然雖動經",
    "X58n0995_004:0214c04": "時劫說法度生令諸眾生皆入涅槃而眾生界未",
    "X58n0995_004:0214c05": "甞增減何以故了眾生相即寂滅相故也。",
    "X58n0995_004:0214c06": "乃至十方至亦不增減。",
    "X58n0995_004:0214c07": "釋曰上是舉一佛例多佛此是舉多佛例一切義",
    "X58n0995_004:0214c08": "不異前也。",
    "X58n0995_004:0214c09": "何以故眾生至說眾生界。",
    "X58n0995_004:0214c10": "釋曰此下三科答自語相違難也既言眾生無有",
    "X58n0995_004:0214c11": "定實之相則盡與無盡體無有二何相違之有乎。",
    "X58n0995_004:0214c12": "猶如虗空至令其得際。",
    "X58n0995_004:0214c13": "釋曰約喻以明也虗空喻眾生勝神通者喻諸佛",
    "X58n0995_004:0214c14": "飛空空不可盡喻度盡眾生而眾生界莫減非以",
    "X58n0995_004:0214c15": "下遣離二相也。",
    "X58n0995_004:0214c16": "當知此中至無不通也。",
    "X58n0995_004:0214c17": "釋曰法合可知也。",
    "X58n0995_004:0214c18": "又為成諸佛至無性眾生者。",
    "X58n0995_004:0214c19": "釋曰此下答前佛德有盡難先縱寶性離過後奪",
    "X58n0995_004:0214c20": "返答云。",
    "X58n0995_004:0214c21": "是即令彼至利他功德。",
    "X58n0995_004:0214c22": "釋曰是即者指上寶性立無性有情承受佛化資",
    "X58n0995_004:0214c23": "成佛德雖權化之德未圓真實之德耳故次顯云。",
    "X58n0995_004:0214c24": "亦即斷彼至證諸地故。",
    "X58n0995_004:0215a01": "釋曰言以無菩薩證諸地故者出其無實德之義",
    "X58n0995_004:0215a02": "也。",
    "X58n0995_004:0215a03": "又化他中至二乘無漏故。",
    "X58n0995_004:0215a04": "釋曰非謂獨無實德抑亦據彼變化利他之德尚",
    "X58n0995_004:0215a05": "不極成故云斷滅彼細何以故以無一人得小乘",
    "X58n0995_004:0215a06": "果故。",
    "X58n0995_004:0215a07": "又今已後至同體大悲也。",
    "X58n0995_004:0215a08": "釋曰若立無性有情要離增減者即無證聖之機",
    "X58n0995_004:0215a09": "無機叩聖聖即無譚同體大悲自茲而廢或曰上",
    "X58n0995_004:0215a10": "但問無生界則佛德有盡今既答斯難何以但廣",
    "X58n0995_004:0215a11": "破佛性權立無性有情耶答若無性有情纔破實",
    "X58n0995_004:0215a12": "義方彰便見生界之無盡成彼佛德之無窮也思",
    "X58n0995_004:0215a13": "之。",
    "X58n0995_004:0215a14": "又若定意謂至定無性者。",
    "X58n0995_004:0215a15": "釋曰又若下且按定權立無性後奪破云。",
    "X58n0995_004:0215a16": "然彼後佛至有情得聖果故。",
    "X58n0995_004:0215a17": "釋曰然彼下彈權立無功何者原其利他之為他",
    "X58n0995_004:0215a18": "也令其造詣終趣菩提以此功熏莊嚴化主今既",
    "X58n0995_004:0215a19": "生無勝進故利他之行全虧也。",
    "X58n0995_004:0215a20": "但佛菩薩至得成佛耶。",
    "X58n0995_004:0215a21": "釋曰雖雙修二行況悲行為先豈有無益物究竟",
    "X58n0995_004:0215a22": "之心而成己之道果是為不可也。",
    "X58n0995_004:0215a23": "又本皆發至不應理故。",
    "X58n0995_004:0215a24": "釋曰又本下約本願總標是故下約度生不盡而",
    "X58n0995_004:0215b01": "順釋若不下返質非理言弘願者四願之一耳。",
    "X58n0995_004:0215b02": "是故雖欲至究竟了義也。",
    "X58n0995_004:0215b03": "釋曰避失成非也謂雖防六失無性功翻落權乘",
    "X58n0995_004:0215b04": "却為不了故云還墮此宗然此問答既返覆答亦",
    "X58n0995_004:0215b05": "盤迴有不次者葢隨義便故也。",
    "X58n0995_004:0215b06": "問夫論種性至為種性耶。",
    "X58n0995_004:0215b07": "釋曰若云種性必藉熏修克彼真如畢竟離相步",
    "X58n0995_004:0215b08": "焉得此宗以離相之真為種性之有。",
    "X58n0995_004:0215b09": "答以真如隨緣至得為有種性。",
    "X58n0995_004:0215b10": "釋曰良以真如具有隨緣不變二義不變故體離",
    "X58n0995_004:0215b11": "起滅隨緣故內熏眾生為還源之本故為佛種。",
    "X58n0995_004:0215b12": "梁攝論說至諸法為體故。",
    "X58n0995_004:0215b13": "釋曰攝論解性起信本覺與如來藏寶性真如六",
    "X58n0995_004:0215b14": "根聚經畢竟法者皆是真熏佛種之義故此教中",
    "X58n0995_004:0215b15": "就真如譚于種性也或曰攝論解性前始教中亦",
    "X58n0995_004:0215b16": "攬此為成聖之因豈不權實相混耶答前據無始",
    "X58n0995_004:0215b17": "種子此論本覺真熏文同而義異也。",
    "X58n0995_004:0215b18": "解云以真如至以為種性也。",
    "X58n0995_004:0215b19": "釋曰處通十二情與非情今論種性故局有情揀",
    "X58n0995_004:0215b20": "退色境之處也其內六處以真理為體故云約六",
    "X58n0995_004:0215b21": "處眾生數中取彼畢竟耳。",
    "X58n0995_004:0215b22": "此與瑜伽所說至此之謂也。",
    "X58n0995_004:0215b23": "釋曰此與下指濫為彼瑜伽亦明六處殊勝等但",
    "X58n0995_004:0215b24": "彼下據教義揀可準知也。",
    "X58n0995_004:0215c01": "寶性論中至名為智慧。",
    "X58n0995_004:0215c02": "釋曰寶性下定教以事下顯義佛性下證成言自",
    "X58n0995_004:0215c03": "性清淨心名為道諦者正是以真如為佛種性也",
    "X58n0995_004:0215c04": "何以故道是出世因故此是無作四諦之道也涅",
    "X58n0995_004:0215c05": "槃亦然為第一義空是中道理名為智慧是成佛",
    "X58n0995_004:0215c06": "種性何以故智慧有修發之相故即同佛境界智",
    "X58n0995_004:0215c07": "也。",
    "X58n0995_004:0215c08": "此等竝就至說為性種。",
    "X58n0995_004:0215c09": "釋曰總結上義故理為性種其義極成矣。",
    "X58n0995_004:0215c10": "其習種亦從真如所成。",
    "X58n0995_004:0215c11": "釋曰明習種亦真也良以非真流之行無以證真",
    "X58n0995_004:0215c12": "無有飾真行不從真起故此習種攬彼真成。",
    "X58n0995_004:0215c13": "故攝論云至法界所流等。",
    "X58n0995_004:0215c14": "釋曰多聞熏習者具足三慧謂聞思修也此三慧",
    "X58n0995_004:0215c15": "由真熏有力方發慈行故云清淨法界所流等首",
    "X58n0995_004:0215c16": "楞嚴云從聞慧修入三摩地依而證入也。",
    "X58n0995_004:0215c17": "又起信論至一真如也。",
    "X58n0995_004:0215c18": "釋曰真如體相二大為內熏因者謂如來藏無漏",
    "X58n0995_004:0215c19": "性德眾生本具故得內熏真如用大為外熏緣者",
    "X58n0995_004:0215c20": "謂諸佛菩薩善知識等師教之緣亦不離真故得",
    "X58n0995_004:0215c21": "外熏也此之三大既熏染識心故云以與無明染",
    "X58n0995_004:0215c22": "法合故言無明盡時謂覺心初起心無初相已遠",
    "X58n0995_004:0215c23": "離微細念故心即常住名究竟覺故云冥合不二",
    "X58n0995_004:0215c24": "唯一真如也亦始覺合本覺無復始本之異唯一",
    "X58n0995_004:0216a01": "究竟覺也以習種性義寬通故作此釋無謂初心",
    "X58n0995_004:0216a02": "即成究竟。",
    "X58n0995_004:0216a03": "三約頓教至由無二相故。",
    "X58n0995_004:0216a04": "釋曰此教唯明絕待幽靈眾生諸佛同一本際本",
    "X58n0995_004:0216a05": "是離言寧分性習之別也一切下出所以。",
    "X58n0995_004:0216a06": "是故諸法至約三乘說竟。",
    "X58n0995_004:0216a07": "釋曰云何下徵文殊師利下答凖前可解上來下",
    "X58n0995_004:0216a08": "通結始終與頓教竝屬三乘耳。",
    "X58n0995_004:0216a09": "第三約一乘至攝方便故。",
    "X58n0995_004:0216a10": "釋曰前之四教阿含施設雖異若究終歸畢竟融",
    "X58n0995_004:0216a11": "通性海故云攝前諸教竝皆具足主伴言具主伴",
    "X58n0995_004:0216a12": "者謂一乘同教也若是三乘之同猶未明主伴。",
    "X58n0995_004:0216a13": "二據別教至已成就訖。",
    "X58n0995_004:0216a14": "釋曰二據下略標難思因果下廣示其相言因果",
    "X58n0995_004:0216a15": "無二者謂因門攝法與果門攝法無餘具有四句",
    "X58n0995_004:0216a16": "通依及正下明三乘世間融通言收下彰緣起十",
    "X58n0995_004:0216a17": "對此等法門法爾圓具故云本來滿足已成就說",
    "X58n0995_004:0216a18": "也。",
    "X58n0995_004:0216a19": "故大經云至等此之謂也。",
    "X58n0995_004:0216a20": "釋曰證成種性與法界而融同指虗空而顯相也。",
    "X58n0995_004:0216a21": "若隨門顯現至餘可準知。",
    "X58n0995_004:0216a22": "釋曰若隨門顯現者明大緣起因果圓融行布無",
    "X58n0995_004:0216a23": "礙行布故五位不亂圓融故位位內修六決定所",
    "X58n0995_004:0216a24": "言六者一約行體決定堅固二望所證決定須證",
    "X58n0995_004:0216b01": "三定能斷惑四決能信不疑五決能度生六定成",
    "X58n0995_004:0216b02": "佛果此六行相前五自分後一勝進五中前四自",
    "X58n0995_004:0216b03": "利後一利他四中前三明行體周圓後一行德具",
    "X58n0995_004:0216b04": "備二中初一明行自體後一顯行離過是故自體",
    "X58n0995_004:0216b05": "離過攝德為因二利行圓成就佛果故云亦即此",
    "X58n0995_004:0216b06": "法名為果相。",
    "X58n0995_004:0216b07": "問云何種性至差別不同耶。",
    "X58n0995_004:0216b08": "釋曰意謂成佛須同何故有茲別異。",
    "X58n0995_004:0216b09": "答此亦有至得法分齊。",
    "X58n0995_004:0216b10": "釋曰標章總答法隨機異也。",
    "X58n0995_004:0216b11": "初義者由此至義不相違。",
    "X58n0995_004:0216b12": "釋曰義依法現機藉義成故此五門稱根差別此",
    "X58n0995_004:0216b13": "中緣起亦法界大緣耳。",
    "X58n0995_004:0216b14": "何者為五至如圓教說。",
    "X58n0995_004:0216b15": "釋曰徵而釋之也言隨執非有者謂隨小乘之部",
    "X58n0995_004:0216b16": "執佛性皆無如小乘說者指教下四皆然隨事虧",
    "X58n0995_004:0216b17": "盈者三無二有故隨理徧情者齊成佛道故也。",
    "X58n0995_004:0216b18": "義雖有五至隱顯齊致也。",
    "X58n0995_004:0216b19": "釋曰義雖有五者分相也然種性圓通者該攝也",
    "X58n0995_004:0216b20": "是以分相則前四為方便後一為真實該攝則法",
    "X58n0995_004:0216b21": "本融通本末交徹耳。",
    "X58n0995_004:0216b22": "二明得法至餘可準知。",
    "X58n0995_004:0216b23": "釋曰法雖平等得之由人故分分齊也五教皆上",
    "X58n0995_004:0216b24": "句明得法下句指教言一切皆有唯除草木者謂",
    "X58n0995_004:0216c01": "此教中明五性眾生悉皆成佛故上云一切眾生",
    "X58n0995_004:0216c02": "有涅槃性既論熏修種性故揀去無情若云色性",
    "X58n0995_004:0216c03": "即智性故說無情成佛者斯乃以緣就性融即之",
    "X58n0995_004:0216c04": "譚非此所要覺者須知勿亂分齊也。",
    "X58n0995_004:0216c06": "華嚴一乘分齊章義苑疏卷第四"
}