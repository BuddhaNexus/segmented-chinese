{
    "X41n0730_015:0512c01": "曇無德部四分律刪補隨機羯磨卷第十五",
    "X41n0730_015:0512c02": "唐京兆崇義寺沙門　道宣　撰集",
    "X41n0730_015:0512c03": "金陵華山後學比丘　讀體　續釋",
    "X41n0730_015:0512c04": "●雜法住持篇第十之二",
    "X41n0730_015:0512c05": "○諫作犯法",
    "X41n0730_015:0512c06": "時有比丘。欲犯波羅夷乃至惡說。佛言。諸比丘應",
    "X41n0730_015:0512c07": "如法諫。作如是言。",
    "X41n0730_015:0512c08": "大德莫作。是不應爾。大德所作。非法非律非佛所教。",
    "X41n0730_015:0512c09": "若此比丘言。我今始知。是法是戒經半月說。戒經",
    "X41n0730_015:0512c10": "中來者。餘比丘復應如是諫。",
    "X41n0730_015:0512c11": "長老。汝曾經二三說戒中坐。何況多。汝今無利不善",
    "X41n0730_015:0512c12": "得。何以故。汝說戒時。不用心念。不一心攝耳聽法故。",
    "X41n0730_015:0512c13": "釋　說戒之法。和合共集。各各默坐。當憶本所受",
    "X41n0730_015:0512c14": "持戒品輕重。故誤有犯無犯諦聽。誦聲入耳。一一",
    "X41n0730_015:0512c15": "與己心憶對驗。若有犯者應求懺悔。若無犯者愈",
    "X41n0730_015:0512c16": "加嚴持。設經二三布薩。同在說戒中坐。自不憶念",
    "X41n0730_015:0512c17": "所持。復不攝心諦聽者。喻如覆盆不貯法水。無有",
    "X41n0730_015:0512c18": "持戒利益。不善得其安樂。其罪有歸。故下引律明",
    "X41n0730_015:0512c19": "之。然此比丘自知所作是。謂他所諫非。故作犯根",
    "X41n0730_015:0512c20": "本。不從語。突吉羅。若自知所作非。謂他諫者是。故",
    "X41n0730_015:0512c21": "作犯根本。不從語。波逸提。比丘無知無解。隨所犯",
    "X41n0730_015:0512c22": "罪。如法治。重增無知罪。波逸提。若為無知人諫。應",
    "X41n0730_015:0512c23": "反語言也。",
    "X41n0730_015:0512c24": "汝可問汝師和尚阿闍黎。更學問誦經。知諫法已。然",
    "X41n0730_015:0513a01": "後訶諫。",
    "X41n0730_015:0513a02": "薩婆多云。若前所諫者有六種人。一心有愛憎。二",
    "X41n0730_015:0513a03": "鈍根無智。三若少聞見。四為利養名聞。五為現法",
    "X41n0730_015:0513a04": "樂。但欲自攝。六若新出家愛戀妻子。如是六人諫",
    "X41n0730_015:0513a05": "則有損。若發教諫。出言無補。應反語。但自觀身善",
    "X41n0730_015:0513a06": "不善行。亦不觀他作以不作。若反上六者。則應展",
    "X41n0730_015:0513a07": "轉相諫也。",
    "X41n0730_015:0513a08": "釋　若現前諫人者。須律身清白。具德多聞。發語",
    "X41n0730_015:0513a09": "眾欽。乃可遮作諫止。故引論明六種進諫。無補有",
    "X41n0730_015:0513a10": "損也。一心有愛憎者。謂內念先存不均。外豈令人",
    "X41n0730_015:0513a11": "從信。二鈍根無智者。謂自且愚癡昧制。焉曉止",
    "X41n0730_015:0513a12": "作是非。三若少聞見者。謂制教未練精徹。事法",
    "X41n0730_015:0513a13": "多無本據。四為利養名聞者。謂借他衒己邀名。",
    "X41n0730_015:0513a14": "情實私謀檀供。五為現法樂但欲自攝者。謂現",
    "X41n0730_015:0513a15": "前初護法樂。自攝厭理他非。六若新出家愛戀",
    "X41n0730_015:0513a16": "妻子者。謂方預僧倫乏臘。懷抱結使纏綿。如是者",
    "X41n0730_015:0513a17": "應反語云。汝自觀身口所為善與不善之行。亦不",
    "X41n0730_015:0513a18": "觀他作以不作。若反上六者。則應展轉相諫。展轉",
    "X41n0730_015:0513a19": "懺悔。於佛法中有增益。是名戒和同修也。",
    "X41n0730_015:0513a20": "○諫止犯法",
    "X41n0730_015:0513a21": "時有比丘不學戒。不讚嘆戒。佛言。餘比丘應如法",
    "X41n0730_015:0513a22": "諫。彼作是言。",
    "X41n0730_015:0513a23": "大德。當學戒讚嘆戒。不自破壞不犯罪。不為智者呵",
    "X41n0730_015:0513a24": "責。受福無量。長夜安樂。",
    "X41n0730_015:0513b01": "釋　受福無量長夜安樂者。准智論云。持戒遍滿",
    "X41n0730_015:0513b02": "無量。如不殺生戒。則施一切眾生命。如眾生無量",
    "X41n0730_015:0513b03": "無邊。福德亦無量無邊。以例餘戒亦爾。此顯持而",
    "X41n0730_015:0513b04": "諫犯。俾知罪福報等。",
    "X41n0730_015:0513b05": "若彼比丘言。長老何用此雜碎戒為。我今不學此",
    "X41n0730_015:0513b06": "戒。當難問餘智慧持律比丘。",
    "X41n0730_015:0513b07": "釋　雜碎戒者。除初二篇。餘者謂之雜碎戒。餘",
    "X41n0730_015:0513b08": "比丘復應重諫言。",
    "X41n0730_015:0513b09": "大德。欲滅法故作是語耶。大德既不學戒。不讚戒法",
    "X41n0730_015:0513b10": "故亦不自破壞多犯眾罪。為智者呵責。長夜受苦。不",
    "X41n0730_015:0513b11": "得安樂。",
    "X41n0730_015:0513b12": "若彼諫比丘癡不解者。此所不受諫。比丘應報彼",
    "X41n0730_015:0513b13": "言。",
    "X41n0730_015:0513b14": "汝還問汝和尚(餘文如上)。",
    "X41n0730_015:0513b15": "如法諫已。諫若為知學者。應當難問。",
    "X41n0730_015:0513b16": "釋　諫若為知學者。謂諫時若為了達深義。習學",
    "X41n0730_015:0513b17": "知行者。應當難問智慧持律比丘。斯則無過矣。此",
    "X41n0730_015:0513b18": "與上二種諫。採九十事之第七十一反難持律戒。",
    "X41n0730_015:0513b19": "及七十二輕呵毗尼戒。立法以為式也。",
    "X41n0730_015:0513b20": "佛言。五種持律。若誦戒序乃至三十。是初持律。若",
    "X41n0730_015:0513b21": "誦戒序乃至九十事。是第二持律。若廣誦戒毗尼。",
    "X41n0730_015:0513b22": "是第三持律。若廣誦二部戒毗尼。是第四持律。若",
    "X41n0730_015:0513b23": "廣誦毗尼。是第五持律。是中春冬依止四持律。若",
    "X41n0730_015:0513b24": "違突吉羅。夏安居應依第五。若違波逸提。",
    "X41n0730_015:0513c01": "釋　持律是總。誦中有次。古今所以稱律師而論",
    "X41n0730_015:0513c02": "大小者。葢准此五持之義。誦者背讀也。須知制緣",
    "X41n0730_015:0513c03": "發起。隨事護遮非。謂讀文熟句。不味其義。猶虫嚼",
    "X41n0730_015:0513c04": "木而已。若誦戒序乃至三十者。此謂僅諳二篇。有",
    "X41n0730_015:0513c05": "餘未精具戒全旨。是名初持律。",
    "X41n0730_015:0513c06": "若誦戒序乃至九十事者。此謂五篇後二。雖誦未",
    "X41n0730_015:0513c07": "徹。前三事義。已練了然。是第二持律。",
    "X41n0730_015:0513c08": "若廣誦戒毗尼者。此謂善閑比丘戒相重輕遮聽",
    "X41n0730_015:0513c09": "無疑。是名第三持律。",
    "X41n0730_015:0513c10": "若廣誦二部戒毗尼者。此謂詳究二部僧戒正兼。",
    "X41n0730_015:0513c11": "制意殊同。是名第四持律。按十誦律。佛言。比丘應",
    "X41n0730_015:0513c12": "誦比丘尼戒。莫令忘失。何以故。諸女人喜忘。智慧",
    "X41n0730_015:0513c13": "散亂。我涅槃後。諸比丘尼當從大僧問戒法故。",
    "X41n0730_015:0513c14": "若廣誦毗尼者。此謂精徹四分律藏。揵度諸法皆",
    "X41n0730_015:0513c15": "通。尸握毗尼。綱維正法。名曰大律師。是第五持律。",
    "X41n0730_015:0513c16": "春冬依止四持律若違突吉羅夏安居應依第五",
    "X41n0730_015:0513c17": "若違波逸提者。此謂春冬無約期之制故爾。隨處",
    "X41n0730_015:0513c18": "隨人。暫開前四。但不得無依止人。夏際諸眾依止",
    "X41n0730_015:0513c19": "安居。九旬進道。於戒法中。若有所疑。必當往問。若",
    "X41n0730_015:0513c20": "非廣誦毗尼。胡能酬答令喜。由第五律師學德勝",
    "X41n0730_015:0513c21": "餘。誨人益博。不依安居治罪故重。下復引律。證其",
    "X41n0730_015:0513c22": "德用也。",
    "X41n0730_015:0513c23": "佛言。持律人得五功德。一者戒品牢固。二者善勝",
    "X41n0730_015:0513c24": "諸怨。三者於眾決斷無畏。四者有疑悔開解。五者",
    "X41n0730_015:0514a01": "善持毗尼。令正法久住。",
    "X41n0730_015:0514a02": "釋　功德者。依戒自淨曰功。以戒濟人曰德。一戒",
    "X41n0730_015:0514a03": "品牢固者。此謂決信安住毗尼。性遮完潔。猶持浮",
    "X41n0730_015:0514a04": "囊欲渡大海。如草繫衣損命不犯。",
    "X41n0730_015:0514a05": "二善勝諸怨者。此謂持戒力用強勝。貪欲不興。一",
    "X41n0730_015:0514a06": "切煩惱魔怨等莫能得便擾亂障修。",
    "X41n0730_015:0514a07": "三於眾決斷無畏者。此謂毗尼宗旨盡諳。梵德威",
    "X41n0730_015:0514a08": "嚴處眾。能量七非。評斷四諍無畏。",
    "X41n0730_015:0514a09": "四有疑悔開解者。此謂止作躬操如法。五眾欽歸。",
    "X41n0730_015:0514a10": "若有於犯生疑昧悔。咸能指示罪種名相。疑者俾",
    "X41n0730_015:0514a11": "決。應懺令悔。",
    "X41n0730_015:0514a12": "五善持毗尼令正法久住者。此謂毗尼真淨不息。",
    "X41n0730_015:0514a13": "在僧傳持。正法久住。世間誠戒而為壽命。然斯五",
    "X41n0730_015:0514a14": "種。前二明功兼德。後三顯德由功。皆依持律為本。",
    "X41n0730_015:0514a15": "本立而功德生。佛所以語諸比丘者。欲令堅持皎",
    "X41n0730_015:0514a16": "皎。以具如是功德也。",
    "X41n0730_015:0514a17": "佛言有四種斷事人。若寡聞無慚無愧。若多聞無",
    "X41n0730_015:0514a18": "慚者。在僧中言說斷事。僧應種種苦切呵責。令無",
    "X41n0730_015:0514a19": "慚者不復更作。若有慚者多聞。若有慚者寡聞。眾",
    "X41n0730_015:0514a20": "中言說斷事。僧應種種佐助開示。若隨彼所說。讚",
    "X41n0730_015:0514a21": "言善哉。",
    "X41n0730_015:0514a22": "釋　若有慚愧。則樂持戒體淨德備。苟無慚愧。於",
    "X41n0730_015:0514a23": "戒有虧。名德靡立。是故臨眾斷事。不論學識之多",
    "X41n0730_015:0514a24": "寡。但度慚愧之有無。若呵若讚。唯重戒德。以德伏",
    "X41n0730_015:0514b01": "人。無諍不滅。",
    "X41n0730_015:0514b02": "佛言有五種疾滅正法。有比丘不諦受誦律。喜忘",
    "X41n0730_015:0514b03": "文句。復教他人。文既不具。其義有闕。",
    "X41n0730_015:0514b04": "釋　毗尼藏教。句句佛語。准緣義含。外遮內護。其",
    "X41n0730_015:0514b05": "制事攝。或單兼雙。若自不諦受純熟章句。即以脫",
    "X41n0730_015:0514b06": "落之文而復教他者。文既不具。其義有闕。如是展",
    "X41n0730_015:0514b07": "轉相授。致令正制全迷。舉世沿非。法道衰沒。是為",
    "X41n0730_015:0514b08": "第一疾滅正法。",
    "X41n0730_015:0514b09": "二為僧中勝人上座。而多不持戒。但修不善。後生",
    "X41n0730_015:0514b10": "倣習。放捨戒行。",
    "X41n0730_015:0514b11": "釋　勝人者。謂夏臘拔眾。推為僧中上座。所云上",
    "X41n0730_015:0514b12": "座者。乃律學眼目。僧倫標幢。應如制躬操。止作並",
    "X41n0730_015:0514b13": "行。令依瞻履迹。從學欽規。若自不嚴持佛戒。但修",
    "X41n0730_015:0514b14": "非制不善業等。如謂不著衣鉢以去執。任飡非時",
    "X41n0730_015:0514b15": "以資形。貪服蠶絲。攀緣名利。則後生倣習。戒行無",
    "X41n0730_015:0514b16": "拘。匝地邪風。尠諸梵德。是為第二疾滅正法。",
    "X41n0730_015:0514b17": "三為有比丘持法持律持摩夷。不教道俗。即便命",
    "X41n0730_015:0514b18": "終。令法斷滅。",
    "X41n0730_015:0514b19": "釋　持法。謂智慧多聞。窮徹教海。持律。謂依制正",
    "X41n0730_015:0514b20": "修。通達毗尼。持摩夷。謂總持三學。主宰玄綱。斯三",
    "X41n0730_015:0514b21": "持人關係法道。理應廣宣聖化。導眾趣修。繼持慧",
    "X41n0730_015:0514b22": "命。三乘接踵。由其樂寂幽棲。弘通念憩。己命既殞。",
    "X41n0730_015:0514b23": "令法絕授。是為第三疾滅正法。",
    "X41n0730_015:0514b24": "四有比丘難可教授。不受善言。餘善比丘便即捨",
    "X41n0730_015:0514c01": "置。",
    "X41n0730_015:0514c02": "釋　其為比丘者。以信勤修。學忍進道。有過納諫。",
    "X41n0730_015:0514c03": "知非是善。必從誨策。斯可有益身心。紹隆正法。若",
    "X41n0730_015:0514c04": "任情恣肆。不受善言。令眾厭捨軌依。默擯無慚。廣",
    "X41n0730_015:0514c05": "造諸惡。糅緇大壞僧倫。是為第四疾滅正法。",
    "X41n0730_015:0514c06": "五互相罵詈。互求長短。疾滅正法。",
    "X41n0730_015:0514c07": "釋　四姓六和。異形同志。除憎愛心。空人我相。以",
    "X41n0730_015:0514c08": "法為親。彼此恭敬。四儀俱可瞻歸。三業各無染犯。",
    "X41n0730_015:0514c09": "庶僧尊俗仰。律氷法熾。若互相罵詈。互覓長短。則",
    "X41n0730_015:0514c10": "清涼境內。反生熱惱。而令世譏道喪。是為第五疾",
    "X41n0730_015:0514c11": "滅正法。",
    "X41n0730_015:0514c12": "佛言。若上座既不學戒。亦不讚歎戒。若有餘比丘",
    "X41n0730_015:0514c13": "樂學戒歎戒者。亦復不能以時勸勉讚歎。我不讚",
    "X41n0730_015:0514c14": "歎如是上座。何以故。若我讚歎者。令諸比丘親近",
    "X41n0730_015:0514c15": "習學其法。長夜受苦。我見如是上座過失。是故不",
    "X41n0730_015:0514c16": "讚歎戒。(若中座下座亦如上作句　次有上中下座。能讚〔歎〕如此上座。作句反上即是)。",
    "X41n0730_015:0514c17": "釋　不讚歎戒者。謂不深讚戒法。是諸佛出世利",
    "X41n0730_015:0514c18": "生之首。賢聖修行證果之根源也。審制教中佛慈",
    "X41n0730_015:0514c19": "調眾。見有過抑斥令改而勿習。見有益讚揚令効",
    "X41n0730_015:0514c20": "以相從。褒貶逆順。無非利濟。其為上座者。宜遵學",
    "X41n0730_015:0514c21": "讚。成己範人。",
    "X41n0730_015:0514c22": "佛言。毗尼有五答。一序答。二制答。三重制答。四修",
    "X41n0730_015:0514c23": "多羅答。五隨順修多羅答。",
    "X41n0730_015:0514c24": "釋　答者機務譍答也。一序答。謂有請問毗尼正",
    "X41n0730_015:0515a01": "義者。令知戒法大槩。即以黑白半月布薩所誦戒",
    "X41n0730_015:0515a02": "序以酬之。",
    "X41n0730_015:0515a03": "二制答。謂有請問戒相通塞者。令曉事義殊途。即",
    "X41n0730_015:0515a04": "依律中僧尼同制別學輕重開遮條章以酬之。",
    "X41n0730_015:0515a05": "三重制答。謂有請問戒緣重沓者。令知佛智善識",
    "X41n0730_015:0515a06": "時機。即以有漏事創制已定無開。復有益緣。隨聽",
    "X41n0730_015:0515a07": "餘時不禁。據實分析以詶之。",
    "X41n0730_015:0515a08": "四修多羅答。梵語修多羅。此翻云契經。乃聖教之",
    "X41n0730_015:0515a09": "都名也。謂有擬律請問者。令知律法。不可凡情揣",
    "X41n0730_015:0515a10": "度。即引經教為證。發明律中正義以詶之。",
    "X41n0730_015:0515a11": "五隨順修多羅答。謂有請問毗尼事義不載律典",
    "X41n0730_015:0515a12": "者。令知簡別邪正。即採經中符律之語。隨順其意",
    "X41n0730_015:0515a13": "以答之。然此第五答若乖經律。即同魔說。亦名謗",
    "X41n0730_015:0515a14": "法。必有據者。方可言也。",
    "X41n0730_015:0515a15": "僧祇律言。欲得五事利。當應持律。一建立佛法。二",
    "X41n0730_015:0515a16": "令正法久住。三不欲有疑悔請問他人。四僧尼犯",
    "X41n0730_015:0515a17": "罪恐怖者為作依怙。五欲遊化諸方。而無有閡。是",
    "X41n0730_015:0515a18": "謂篤信持律者五利。",
    "X41n0730_015:0515a19": "釋　一建立佛法者。謂念去聖時遠。大法下衰。披",
    "X41n0730_015:0515a20": "緇尠懷向道。作事多涉貪謀。人我山聳。欺妄匝地。",
    "X41n0730_015:0515a21": "悲魔屬廁亂僧流。嘆獅虫自壞內教。推源無戒致",
    "X41n0730_015:0515a22": "法非端。唯依毗尼。嚴持戒檢。行白道馨。德豐名振。",
    "X41n0730_015:0515a23": "令不召趨歸受化。俾反邪從正洗心。欲誓匡玄猷。",
    "X41n0730_015:0515a24": "興揚正法者。是故當應持律。",
    "X41n0730_015:0515b01": "二令正法久住者。謂毗尼關係正法。如人命脈相",
    "X41n0730_015:0515b02": "持。脈絕命殞。戒弛法喪。欲冀佛法不潛墜者。是故",
    "X41n0730_015:0515b03": "當應持律。",
    "X41n0730_015:0515b04": "三不欲有疑悔請問他人者。謂欲淵操禁旨。討探",
    "X41n0730_015:0515b05": "制宗。施法善明三遮。應機克成二利。唯己與他。決",
    "X41n0730_015:0515b06": "疑令悔。而己無疑。乞教於人者。是故當應持律。",
    "X41n0730_015:0515b07": "四僧尼犯罪恐怖者為作依怙。此謂欲廣研二部",
    "X41n0730_015:0515b08": "學處。善達六聚懺摩。僧尼若有干犯。本所受持諸",
    "X41n0730_015:0515b09": "禁。能與除憂却怖。安慰露悔者。是故當應持律。",
    "X41n0730_015:0515b10": "五欲遊化諸方而無有閡者。謂若修身絕染護體",
    "X41n0730_015:0515b11": "淨。全無瑕疵。招世譏呵。唯慈愍宣佛法要。不藉虗",
    "X41n0730_015:0515b12": "讚。不顯異端。如鶴翔空。任往自在者。是故當應持",
    "X41n0730_015:0515b13": "律。然斯五種勝利。唯篤信堅志持律之人。乃可護",
    "X41n0730_015:0515b14": "之。",
    "X41n0730_015:0515b15": "十誦律。諸比丘廢學毗尼。多便讀修多羅阿毗曇。",
    "X41n0730_015:0515b16": "世尊種種呵責已。讚歎毗尼。比丘就優波離學律。",
    "X41n0730_015:0515b17": "佛告諸比丘。有十種法住世。令正法疾滅。有比丘",
    "X41n0730_015:0515b18": "無欲鈍根。雖誦句義。不能正受。又不解了。不能令",
    "X41n0730_015:0515b19": "受者有恭敬威儀。乃至不樂阿練若法。又不隨法",
    "X41n0730_015:0515b20": "教。不敬上座。無威儀者令後生不學毗尼。致令放",
    "X41n0730_015:0515b21": "逸失諸善法。好作文頌。莊嚴章句。樂世法故。正法",
    "X41n0730_015:0515b22": "疾滅。甚可怖畏。諸比丘應如是知。",
    "X41n0730_015:0515b23": "釋　世尊呵責讀經論而讚歎毗尼者。為學不躐",
    "X41n0730_015:0515b24": "等。戒是入道初步。行遠必自邇。登高必自卑。豈容",
    "X41n0730_015:0515c01": "越之。若不始於毗尼嚴守發硎。則淨不知增。犯不",
    "X41n0730_015:0515c02": "知悔。三業苟污。萬行難成。縱讀十二部教。勤勉修",
    "X41n0730_015:0515c03": "行。無戒為因。涅槃絕分。故令先學毗尼。盡蠲業染。",
    "X41n0730_015:0515c04": "堅固道基。然後學諸經論依理起解。依解修行。行",
    "X41n0730_015:0515c05": "解相應。如理而證。所以讚歎毗尼。誡勿廢學。其旨",
    "X41n0730_015:0515c06": "淵矣。於十法中。一一俱顯。廢學原文。以乃至二字",
    "X41n0730_015:0515c07": "略而不足。今依彼律錄足十法。列序釋之。",
    "X41n0730_015:0515c08": "一有比丘無欲。",
    "X41n0730_015:0515c09": "釋　所言無欲者。非是如制呵欲斷欲之無。謂情",
    "X41n0730_015:0515c10": "懷放逸無志樂欲毗尼。似僧非僧。招俗譏嫌。故令",
    "X41n0730_015:0515c11": "正法疾滅。",
    "X41n0730_015:0515c12": "二鈍根。",
    "X41n0730_015:0515c13": "釋　謂有比丘稟性癡鈍。而無記功。不堪讀學。受",
    "X41n0730_015:0515c14": "持諸禁。自無淨德。律呵啞羊。有廢布薩羯磨。故令",
    "X41n0730_015:0515c15": "正法疾滅。",
    "X41n0730_015:0515c16": "三雖誦句義。不能正受。又不解了。",
    "X41n0730_015:0515c17": "釋　謂有比丘雖非極愚。可誦章句。不能一心正",
    "X41n0730_015:0515c18": "受。思惟義旨。由不解了。是制成非。故令正法疾滅。",
    "X41n0730_015:0515c19": "四不能令受者。有恭敬威儀。",
    "X41n0730_015:0515c20": "釋　謂比丘授法與人。應內存敬法弘濟之心。端",
    "X41n0730_015:0515c21": "身跏趺。肅容對卷。不撫案。不仰倚。不舒足相交。不",
    "X41n0730_015:0515c22": "露齒共唹。先當語云。所誦章句待我聲止。汝方學",
    "X41n0730_015:0515c23": "誦不得同音。超越前後。令作禮長跪合掌。聽受如",
    "X41n0730_015:0515c24": "是。循循善誘。彼此俱恭。以表尊法及人。若反此者。",
    "X41n0730_015:0516a01": "不能令受者有敬重心。失儀招慢。故令正法疾滅。",
    "X41n0730_015:0516a02": "五鬬諍相言。不在阿練若處。亦不愛阿練若法。",
    "X41n0730_015:0516a03": "釋　謂比丘不樂離喧靜處。亦不愛莊嚴十二。與",
    "X41n0730_015:0516a04": "眾同居。鬬論頻興。法道輝掩。僧倫體辱。故令正法",
    "X41n0730_015:0516a05": "疾滅。",
    "X41n0730_015:0516a06": "六不隨法教。隨非法教。",
    "X41n0730_015:0516a07": "釋　謂有比丘妄執邪思。莫擇正法。不隨如來教",
    "X41n0730_015:0516a08": "勅。自奉訓他。反隨非法非律。以為是法。由其前行",
    "X41n0730_015:0516a09": "後蹈。故令正法疾滅。",
    "X41n0730_015:0516a10": "七不隨法忍。隨不忍法。",
    "X41n0730_015:0516a11": "釋　忍即智也。戒淨心明。方能治伏業。非不逐二",
    "X41n0730_015:0516a12": "境。此謂善隨法忍。若戒受廢持。體智不現。凡所施",
    "X41n0730_015:0516a13": "為。皆被煩惱所使。遇順則貪愛愈增。逢逆則瞋恚",
    "X41n0730_015:0516a14": "便舉。此謂隨不忍法。若有比丘不學毗尼。不隨法",
    "X41n0730_015:0516a15": "忍。故令正法疾滅。",
    "X41n0730_015:0516a16": "八不敬上座無威儀。上座不以法教。",
    "X41n0730_015:0516a17": "釋　謂比丘謙恭敬臘。戒法乃昌。設我慢輕長。律",
    "X41n0730_015:0516a18": "儀傾墜。既下不以禮褻之於上。上亦不以法教之",
    "X41n0730_015:0516a19": "於下。故令正法疾滅。",
    "X41n0730_015:0516a20": "九上座說法時。愁惱者令後生不學毗尼。致令放",
    "X41n0730_015:0516a21": "逸。失諸善法。",
    "X41n0730_015:0516a22": "釋　僧中上座職司法施。應誨人無倦。疊疊敷宣。",
    "X41n0730_015:0516a23": "欲法明曉。種種譬喻。若不能慈誨同倫。聞思修慧",
    "X41n0730_015:0516a24": "而反說法時。蔟眉疲困者致令後生疎畏。不學毗",
    "X41n0730_015:0516b01": "尼。放逸身心。無所禁止。既失善法。眾過多干。故令",
    "X41n0730_015:0516b02": "正法疾滅。",
    "X41n0730_015:0516b03": "十好作文頌。莊嚴章句。樂世法故。正法疾滅。甚可",
    "X41n0730_015:0516b04": "怖畏。諸比丘應如是知。",
    "X41n0730_015:0516b05": "釋　此謂俗典文詞皆世間業。非解脫法。若比丘",
    "X41n0730_015:0516b06": "專攻討論。以綺語莊飾文章。用偷心題寫頌偈。毗",
    "X41n0730_015:0516b07": "尼棄學。交結白衣。形同方袍。情染浮俗。受具既非",
    "X41n0730_015:0516b08": "僧寶。佛法籍之誰弘。故令正法疾滅。佛復告云。甚",
    "X41n0730_015:0516b09": "可怖畏。諸比丘應如是知者。此雖彼時耳提面命。",
    "X41n0730_015:0516b10": "誡其現前大眾。然意為悲愍。末運弟子凡納戒為",
    "X41n0730_015:0516b11": "僧者。應知如上十法之過甚可怖畏。當奮發勤功",
    "X41n0730_015:0516b12": "制教。漸增三學。於佛法中。速求解脫。是其本也。此",
    "X41n0730_015:0516b13": "引律明滅法之害。如是下復引律明住法之利。殊",
    "X41n0730_015:0516b14": "勝利害。對待取捨須知。",
    "X41n0730_015:0516b15": "善見毗婆沙云。佛語阿難。我滅度後。有五種法。令",
    "X41n0730_015:0516b16": "法久住。一毗尼者是汝大師。二下至五人持律在",
    "X41n0730_015:0516b17": "世。三若有中國十人邊地五人如法受戒。四乃至",
    "X41n0730_015:0516b18": "二十人出罪。五以律師持律故。佛法住世五千年。",
    "X41n0730_015:0516b19": "釋　一毗尼是汝大師者。謂有比丘依律修持。念",
    "X41n0730_015:0516b20": "念不忘受體。則戒身增長。五分漸具。如面承佛教。",
    "X41n0730_015:0516b21": "無異於此。故令正法得以久住。",
    "X41n0730_015:0516b22": "二下至五人持律在世者。謂末運戒紊。僧不知持。",
    "X41n0730_015:0516b23": "故令法隨人滅。若世有五比丘持律清淨。善能如",
    "X41n0730_015:0516b24": "制羯磨布薩。不荒福田。有裨玄化。故令正法得以",
    "X41n0730_015:0516c01": "久住。",
    "X41n0730_015:0516c02": "三若有中國十人邊地五人如法受戒者。謂毗尼",
    "X41n0730_015:0516c03": "頹墜。僧廣鷄烏。皆由始受師法非制。故爾終身止",
    "X41n0730_015:0516c04": "作雙迷。若末世比丘能奉律結界建壇受具。中邊",
    "X41n0730_015:0516c05": "僧滿定開。如法作辦。成濟五夏。依止萬行有據。故",
    "X41n0730_015:0516c06": "令正法得以久住。",
    "X41n0730_015:0516c07": "四乃至二十人出罪者。謂有比丘故犯。次重法密",
    "X41n0730_015:0516c08": "行。嚴僧難遴請譬。若妙藥雖療沉疴。不過良醫。莫",
    "X41n0730_015:0516c09": "能採用。僧殘出罪亦爾。律制昭昭有法。尠僧善秉。",
    "X41n0730_015:0516c10": "罪不能出。於末劫中。果有二十清淨比丘。如法和",
    "X41n0730_015:0516c11": "合。羯磨出罪。故令正法得以久住。",
    "X41n0730_015:0516c12": "五以律師持律故佛法住世五千年者。謂末世雖",
    "X41n0730_015:0516c13": "有比丘識相護體慎守無犯。志唯獨善其身念。懼",
    "X41n0730_015:0516c14": "弘化之任。但名持律。不名律師。猶細木難撑大廈",
    "X41n0730_015:0516c15": "劣力。焉扶頹幢。若比丘受持清白。智願堅深。能高",
    "X41n0730_015:0516c16": "樹戒標。弘傳正範。大熾法燈。授繼衍輝。此則以律",
    "X41n0730_015:0516c17": "自師。以律師人。慧命藉之不息。故令佛法增益廣",
    "X41n0730_015:0516c18": "大。更得住世五千年。",
    "X41n0730_015:0516c19": "薩婆多論云。毗尼有四義。餘經所無。一是佛法平",
    "X41n0730_015:0516c20": "地萬善由之生長。二一切佛弟子皆依戒住。一切",
    "X41n0730_015:0516c21": "眾生由戒而有。三趣涅槃之初門。四是佛法瓔珞",
    "X41n0730_015:0516c22": "能莊嚴佛法。具斯四義。功強於彼。",
    "X41n0730_015:0516c23": "釋　一是佛法平地萬善由之生長者。謂佛說無",
    "X41n0730_015:0516c24": "量三昧萬善等法。皆依戒故而得究竟。猶若世間",
    "X41n0730_015:0517a01": "一切草木叢林等。皆依地故而得生長。捨戒則佛",
    "X41n0730_015:0517a02": "法無基離地。則萬物靡託。故戒之功有勝餘經。",
    "X41n0730_015:0517a03": "二一切佛弟子皆依戒住一切眾生由戒而有者。",
    "X41n0730_015:0517a04": "謂七眾所修。諸善三乘。隨證道果。乃至趣生人天。",
    "X41n0730_015:0517a05": "克獲妙藥。僉以一戒而為元基。故戒之功強於餘",
    "X41n0730_015:0517a06": "經。",
    "X41n0730_015:0517a07": "三趣涅槃之初門者。謂諸佛同證涅槃四德。轉度",
    "X41n0730_015:0517a08": "眾生。解脫二死。雖法導始終。教演權實。總依毗尼",
    "X41n0730_015:0517a09": "為入道之初門。功勳獨重。戒法三學冠之於首。",
    "X41n0730_015:0517a10": "四是佛法瓔珞能莊嚴佛法者。謂聲聞人梵行皎",
    "X41n0730_015:0517a11": "潔。四智圓成。則有三明六通莊嚴無漏道果。菩薩",
    "X41n0730_015:0517a12": "人戒德清淨。萬行圓成。則以相好光明。莊嚴無上",
    "X41n0730_015:0517a13": "菩提。故云戒是佛法瓔珞。無戒不能莊嚴。果德由",
    "X41n0730_015:0517a14": "功。如是餘經所無。",
    "X41n0730_015:0517a15": "佛言。有四種廣說。若比丘如是語諸長老。我於某",
    "X41n0730_015:0517a16": "村城。親從佛聞受持。此是法是毗尼是佛所教。若",
    "X41n0730_015:0517a17": "聞彼比丘所說。不應生嫌疑。亦不應呵。應審定文",
    "X41n0730_015:0517a18": "句已。應尋究修多羅毗尼檢校法律。若聽彼比丘",
    "X41n0730_015:0517a19": "所說。修多羅毗尼法律。若不相應。違背於法。應語",
    "X41n0730_015:0517a20": "彼比丘言。汝所說者非佛所說。或是長老不審得",
    "X41n0730_015:0517a21": "佛語。何以故。我尋究修多羅毗尼法律。不與相應。",
    "X41n0730_015:0517a22": "違背於法。長老不復須誦習。亦莫教餘比丘。今應",
    "X41n0730_015:0517a23": "捨棄。若聞彼比丘所說。尋究修多羅若毗尼法律。",
    "X41n0730_015:0517a24": "與共相應者。應語言。長老所說是佛所說。審得佛",
    "X41n0730_015:0517b01": "語。何以故。我尋究修多羅毗尼法律。與共相應而",
    "X41n0730_015:0517b02": "不違背。長老應善持誦習。教餘比丘勿令忘失。此",
    "X41n0730_015:0517b03": "是初廣說(第二句從和合僧上座前聞。第三句從知法毗尼持摩夷三比丘前聞。第四句",
    "X41n0730_015:0517b04": "從一知法毗尼摩夷比丘所聞。作句違順。受捨亦如是)。是謂四廣說。是故諸",
    "X41n0730_015:0517b05": "比丘汝等當隨順文句。勿令增減。違法毗尼。當如",
    "X41n0730_015:0517b06": "是學佛說。如是諸比丘聞歡喜信樂受持。",
    "X41n0730_015:0517b07": "釋　須知律是佛勅。大權影嚮。但知敬奉。餘諸賢",
    "X41n0730_015:0517b08": "聖無敢措詞。況乎凡僧而容增減。今引此四種廣",
    "X41n0730_015:0517b09": "說者。令後學比丘聽聞所說。善知檢校。莫以先入",
    "X41n0730_015:0517b10": "之言。為是隨墮相似法非。",
    "X41n0730_015:0517b11": "○老病比丘畜杖絡囊乞羯磨文",
    "X41n0730_015:0517b12": "釋　此法特為老病者與之。而云老病簡非四大",
    "X41n0730_015:0517b13": "突違及食過欠之症。謂生年耄耋。筋力俱衰。不無",
    "X41n0730_015:0517b14": "出入因緣。非藉杖佐。則不能舉趾行履。若無絡囊。",
    "X41n0730_015:0517b15": "則不能隨持衣鉢。故制從僧乞法。以預備之。彼乞",
    "X41n0730_015:0517b16": "法者。應至僧中具修威儀。作如是白言。",
    "X41n0730_015:0517b17": "大德僧聽。我比丘(某甲)老病不能無杖絡囊而行。今",
    "X41n0730_015:0517b18": "從僧乞畜杖絡囊。願聽我比丘(某甲)畜杖絡囊。慈愍",
    "X41n0730_015:0517b19": "故(如是三說)。",
    "X41n0730_015:0517b20": "○僧與老病比丘畜杖絡囊羯磨法",
    "X41n0730_015:0517b21": "釋　彼三乞已。僧中上座作前方便答云。與老病",
    "X41n0730_015:0517b22": "畜杖絡囊羯磨。差秉法者如是白云。",
    "X41n0730_015:0517b23": "大德僧聽。比丘(某甲)老病。不能無杖絡囊而行。今從",
    "X41n0730_015:0517b24": "僧乞畜杖絡囊。若僧時到僧忍聽。比丘(某甲)畜杖絡",
    "X41n0730_015:0517c01": "囊。白如是。",
    "X41n0730_015:0517c02": "大德僧聽。比丘(某甲)老病不能無杖絡囊而行。今從",
    "X41n0730_015:0517c03": "僧乞畜杖絡囊僧今聽此比丘畜杖絡囊。誰諸長老",
    "X41n0730_015:0517c04": "忍。僧聽比丘(某甲)畜杖絡囊者默然。誰不忍者說。僧",
    "X41n0730_015:0517c05": "已忍聽比丘(某甲)畜杖絡囊竟。僧忍默然故。是事如",
    "X41n0730_015:0517c06": "是持。",
    "X41n0730_015:0517c07": "釋　此羯磨為人故作。是屬私也。",
    "X41n0730_015:0517c08": "非餘非准常。唯異人非。謂年未衰老。或老仍徤",
    "X41n0730_015:0517c09": "等。",
    "X41n0730_015:0517c10": "○十誦律受三十九夜羯磨文",
    "X41n0730_015:0517c11": "釋　此法為緣事日多非一人能辦。故開雖開作",
    "X41n0730_015:0517c12": "法。不得僧為僧羯磨。但可為三或二人方成。准常",
    "X41n0730_015:0517c13": "集僧。差羯磨人。索欲問緣。答云。與受三十九夜羯",
    "X41n0730_015:0517c14": "磨。作如是白言。",
    "X41n0730_015:0517c15": "大德僧聽(〔某甲〕某甲)。諸比丘受三十九夜僧事故出",
    "X41n0730_015:0517c16": "界。是處安居自恣。若僧時到僧忍聽(某甲某甲)。諸比",
    "X41n0730_015:0517c17": "丘受三十九夜僧事故出界。是處安居自恣。白如是。",
    "X41n0730_015:0517c18": "大德僧聽(某甲某甲)。諸比丘受三十九夜僧事故出",
    "X41n0730_015:0517c19": "界是處安居自恣。誰諸長老。忍(某甲某甲)諸比丘受",
    "X41n0730_015:0517c20": "三十九夜僧事故出界是處安居自恣者默然。誰不",
    "X41n0730_015:0517c21": "忍者說。僧已忍聽(某甲某甲)諸比丘受三十九夜僧",
    "X41n0730_015:0517c22": "事故出界是處安居自恣竟。僧忍默然故。是事如是",
    "X41n0730_015:0517c23": "持。",
    "X41n0730_015:0517c24": "釋　此羯磨為事故作。是屬公也。",
    "X41n0730_015:0518a01": "非　人非。謂獨行無侶等。法非。謂僧為僧等。",
    "X41n0730_015:0518a02": "事非。謂緣不久等。餘四准三可知。",
    "X41n0730_015:0518a03": "○十誦律受殘夜法",
    "X41n0730_015:0518a04": "若比丘受七夜未盡。而還事未竟。佛言。聽受殘夜",
    "X41n0730_015:0518a05": "法。",
    "X41n0730_015:0518a06": "我受七夜法(若干)夜在受彼出(一說)。",
    "X41n0730_015:0518a07": "釋　此法儀同心念。無所對人故。若推情理。既作",
    "X41n0730_015:0518a08": "心念受已。臨行須與知友者言之。一界共住。去來",
    "X41n0730_015:0518a09": "豈由自便。",
    "X41n0730_015:0518a10": "○僧祇律二十七事訖羯磨文",
    "X41n0730_015:0518a11": "若為塔事為僧事。應作求聽羯磨。",
    "X41n0730_015:0518a12": "釋　僧祇律中。僧法羯磨有四種。一求聽。二單白。",
    "X41n0730_015:0518a13": "三白二四白。四求聽。是羯磨之名。其文共有三十",
    "X41n0730_015:0518a14": "餘法。次第而來。此列於第二十七用。求聽羯磨。受",
    "X41n0730_015:0518a15": "日出界。為塔僧事故。由路遠緣長。期限不可預定。",
    "X41n0730_015:0518a16": "求僧寬限。事訖方歸。故云事訖。羯磨如常。集僧差",
    "X41n0730_015:0518a17": "羯磨人。作前方便答云。與事訖受日羯磨。作如是",
    "X41n0730_015:0518a18": "白云。",
    "X41n0730_015:0518a19": "大德僧聽。(某甲)比丘於此處雨安居。若僧時到。僧(某",
    "X41n0730_015:0518a20": "甲)比丘於此處雨安居。為塔事僧事出界行。還此處",
    "X41n0730_015:0518a21": "住。",
    "X41n0730_015:0518a22": "諸大德聽。(某甲)比丘為塔事僧事出界行。還此處安",
    "X41n0730_015:0518a23": "居。僧忍默然故。是事如是持。",
    "X41n0730_015:0518a24": "如是去者。要有所得。如是訖夜還。",
    "X41n0730_015:0518b01": "釋　准彼律中。如是去所求索者。要有所得。若衣",
    "X41n0730_015:0518b02": "若鉢若小鉢若腰帶等。及諸一切要使得一物。若",
    "X41n0730_015:0518b03": "不得者越毗尼罪。如是事訖應還。若半月若一月",
    "X41n0730_015:0518b04": "若二月乃至後自恣應還。若不還者越毗尼罪。若",
    "X41n0730_015:0518b05": "道路恐怖賊難失命者。於彼自恣無罪。今文中雙",
    "X41n0730_015:0518b06": "牒塔僧二種事緣。若作法時。隨事據實而言。不必",
    "X41n0730_015:0518b07": "依文。此羯磨為事故作。是屬公也。顯非同上。",
    "X41n0730_015:0518b08": "凡諸部律受日。又各不同。後來諸師用事者。各",
    "X41n0730_015:0518b09": "執一部。不用餘部。此亦是一家。今詳此諸部律文",
    "X41n0730_015:0518b10": "及以前互用皆得。所以然者。如其定知前事須一",
    "X41n0730_015:0518b11": "夜。即用十誦受一夜法。乃至七夜亦如是。或須三",
    "X41n0730_015:0518b12": "十九夜亦用十誦羯磨受日法。若須七日十五日",
    "X41n0730_015:0518b13": "一月日即用四分律文受日法。若不定如前事幾",
    "X41n0730_015:0518b14": "日當了。即用僧祇律文受日法。後有人不解。即誦",
    "X41n0730_015:0518b15": "四分羯磨文為他受。僧祇事了。十誦三十九夜此",
    "X41n0730_015:0518b16": "皆非法不成。何以知。羯磨文中牒事。各各不同。故",
    "X41n0730_015:0518b17": "知不成也。今畏諸人謬用。總抄諸部律。正羯磨文。",
    "X41n0730_015:0518b18": "呈簡諸賢。任見作法。隨事所用也。",
    "X41n0730_015:0518b19": "大德僧聽。若僧時到僧忍聽。爾許比丘集結小界。白",
    "X41n0730_015:0518b20": "如是。",
    "X41n0730_015:0518b21": "大德僧聽。爾許比丘集結小界。誰諸長老。忍爾許比",
    "X41n0730_015:0518b22": "丘集結小界者默然。誰不忍者說。僧已忍爾許比丘",
    "X41n0730_015:0518b23": "集結小界竟。僧忍默然故。是事如是持。",
    "X41n0730_015:0518b24": "若解。只改結字作解字喚。諸文如前小界自恣團座。",
    "X41n0730_015:0518c01": "大德僧聽。若僧時到僧忍聽。諸比丘坐處已滿。齊如",
    "X41n0730_015:0518c02": "是比丘坐處結小界。白如是。",
    "X41n0730_015:0518c03": "大德僧聽。齊如是比丘坐處。僧於中結小界誰諸長",
    "X41n0730_015:0518c04": "老。忍齊如是比丘坐處結小界者默然。誰不忍者說。",
    "X41n0730_015:0518c05": "僧已忍齊如是比丘坐處結小界竟。僧忍默然故。是",
    "X41n0730_015:0518c06": "事如是持。",
    "X41n0730_015:0518c07": "曇無德部四分律刪補隨機羯磨卷下。",
    "X41n0730_015:0518c08": "原文止此。下皆續入。",
    "X41n0730_015:0518c09": "○差人行籌法",
    "X41n0730_015:0518c10": "續　此准白二綱目。今依滅諍揵度。續入此法。由",
    "X41n0730_015:0518c11": "用多人語。現前毗尼滅言諍所制。自後凡遇布薩",
    "X41n0730_015:0518c12": "安居時。復制恒用。為知僧數。便報檀施也。應如常",
    "X41n0730_015:0518c13": "集僧已。僧中上座作前方便答云。差行籌人羯磨。",
    "X41n0730_015:0518c14": "若無五德不應差。謂有愛恚怖癡。不知行不行。若",
    "X41n0730_015:0518c15": "反此應差堪羯磨人。作如是白。",
    "X41n0730_015:0518c16": "大德僧聽。若僧時到僧忍聽。僧差(某甲)比丘行舍羅。",
    "X41n0730_015:0518c17": "白如是。",
    "X41n0730_015:0518c18": "大德僧聽。僧今差(某甲)比丘行舍羅。誰諸長老。忍僧",
    "X41n0730_015:0518c19": "差(某甲)比丘。行舍羅者默然。誰不忍者說。僧已忍差",
    "X41n0730_015:0518c20": "(某甲)比丘行舍羅竟。僧忍默然故。是事如是持。",
    "X41n0730_015:0518c21": "釋　眾中若有已受差者。若欲行時不須再差。若",
    "X41n0730_015:0518c22": "未受差不得行籌。但聽隨之收籌也。此一羯磨",
    "X41n0730_015:0518c23": "為事故作。是屬公也。",
    "X41n0730_015:0518c24": "非　餘非准常。唯異人非。謂乏德召差。無夏受",
    "X41n0730_015:0519a01": "使等。",
    "X41n0730_015:0519a02": "○離衣法",
    "X41n0730_015:0519a03": "續　此准白二綱目。今依三十事之第二續法。律",
    "X41n0730_015:0519a04": "本云。時有比丘乾痟病因緣。欲人間遊行。有糞掃",
    "X41n0730_015:0519a05": "僧伽黎患重不堪持行。佛言。自今已去聽僧與此",
    "X41n0730_015:0519a06": "比丘結不失衣白。羯磨。應如是與彼比丘。應至",
    "X41n0730_015:0519a07": "僧中具儀。禮上座足已。合掌胡跪。作如是說。",
    "X41n0730_015:0519a08": "大德僧聽。我(某甲)比丘得乾痟病。此糞掃僧伽黎重。",
    "X41n0730_015:0519a09": "有因緣欲人間行。不堪持行。我今從僧乞結不失衣",
    "X41n0730_015:0519a10": "法(如是三說)。",
    "X41n0730_015:0519a11": "僧中差羯磨者。作前方便答云。與不失衣羯磨。作",
    "X41n0730_015:0519a12": "如是白。",
    "X41n0730_015:0519a13": "大德僧聽。(某甲)比丘得乾痟病。有糞掃僧伽黎衣重",
    "X41n0730_015:0519a14": "有因緣事。欲人間行。不堪持行。從僧乞結不失衣法。",
    "X41n0730_015:0519a15": "若僧時到僧忍聽。與此比丘結不失衣法。白如是。",
    "X41n0730_015:0519a16": "大德僧聽。(某甲)比丘得乾痟病。有糞掃僧伽黎衣患",
    "X41n0730_015:0519a17": "重。有因緣事。欲人間行。不堪持行。今從僧乞結不失",
    "X41n0730_015:0519a18": "衣法。今僧與(某甲)比丘。結不失衣法。誰諸長老。忍僧",
    "X41n0730_015:0519a19": "與(某甲)比丘。結不失衣法者默然。誰不忍者說。僧已",
    "X41n0730_015:0519a20": "忍與(某甲)比丘結不失衣法竟。僧忍默然。故是事如",
    "X41n0730_015:0519a21": "是持。",
    "X41n0730_015:0519a22": "釋　如是與法已。隨緣不持僧伽黎出入意有二",
    "X41n0730_015:0519a23": "開。一者他為已證故。次則自無有疑故。若病愈力",
    "X41n0730_015:0519a24": "徤仍持勿離。此羯磨因病為人作結衣為事作。",
    "X41n0730_015:0519b01": "是屬私也。",
    "X41n0730_015:0519b02": "非　人非。謂病不應法等。事非。謂衣非重衲等。",
    "X41n0730_015:0519b03": "餘非准前。",
    "X41n0730_015:0519b04": "○減六年臥具法",
    "X41n0730_015:0519b05": "續　此准白二綱目。今依三十事之十四續法。律",
    "X41n0730_015:0519b06": "制。比丘作新臥具。持至六年。若減六年不捨。故更",
    "X41n0730_015:0519b07": "作新者犯捨墮。時有比丘得乾痟病。有糞掃臥具",
    "X41n0730_015:0519b08": "重。有小因緣。欲人間遊行。不堪持行。佛言。自今已",
    "X41n0730_015:0519b09": "去。聽僧與彼比丘作白二羯磨。此比丘當往僧中。",
    "X41n0730_015:0519b10": "如上具儀禮上座。胡跪合掌作。如是言。",
    "X41n0730_015:0519b11": "大德僧聽。我(某甲)比丘得乾痟病。有小因緣。欲至人",
    "X41n0730_015:0519b12": "間遊行。有糞掃臥具極重。不堪持行。我今從僧乞作",
    "X41n0730_015:0519b13": "新臥具羯磨(如是三說)。",
    "X41n0730_015:0519b14": "僧中差羯磨者。索欲問緣。答云。與減六年。作新臥",
    "X41n0730_015:0519b15": "具羯磨。如是白言。",
    "X41n0730_015:0519b16": "大德僧聽。此(某甲)比丘得乾痟病。欲人間遊行。有糞",
    "X41n0730_015:0519b17": "掃臥具重。今從僧乞作新臥具羯磨。若僧時到僧忍",
    "X41n0730_015:0519b18": "聽。僧與此比丘作新臥具羯磨。白如是。",
    "X41n0730_015:0519b19": "大德僧聽。此(某甲)比丘得乾痟病。有糞掃臥具重。欲",
    "X41n0730_015:0519b20": "人間遊行。今從僧乞更作新臥具羯磨。今僧與彼(某",
    "X41n0730_015:0519b21": "甲)比丘。更作新臥具羯磨。誰諸長老。忍僧與彼(某甲)",
    "X41n0730_015:0519b22": "比丘。更作新臥具羯磨者默然。誰不忍者說。僧已忍",
    "X41n0730_015:0519b23": "與(某甲)比丘。更作新臥具羯磨竟。僧忍默然故是。事",
    "X41n0730_015:0519b24": "如是持。",
    "X41n0730_015:0519c01": "釋　是中七非並羯磨為人事屬私。皆同上結離",
    "X41n0730_015:0519c02": "衣無異。",
    "X41n0730_015:0519c03": "○作小房法",
    "X41n0730_015:0519c04": "續　此准白二綱目。今依十三事之第六續法。佛",
    "X41n0730_015:0519c05": "言。比丘若自求作屋無主。自為己當應量作。長佛",
    "X41n0730_015:0519c06": "十二磔手。廣七磔手。當將比丘指授處所。無難處。",
    "X41n0730_015:0519c07": "無妨處。無難者。謂無虎狼諸惡獸。下至蟻子。比丘",
    "X41n0730_015:0519c08": "若不為此諸虫所惱。應修治平地。若有石樹荊棘。",
    "X41n0730_015:0519c09": "當使人掘出。若有坑陷溝池。當使人填滿。若畏水",
    "X41n0730_015:0519c10": "淹漬。當豫設隄防。若地為人所認。當共斷無使他",
    "X41n0730_015:0519c11": "有語無妨者。謂通草車往來無礙。彼比丘看無難",
    "X41n0730_015:0519c12": "處。無妨處。已到僧中。具修威儀。合掌作如是言。",
    "X41n0730_015:0519c13": "大德僧聽。我(某甲)比丘自乞作屋。無主自為己。我今",
    "X41n0730_015:0519c14": "從眾僧乞知無難無妨處(如是三說)。",
    "X41n0730_015:0519c15": "佛言。爾時眾僧當觀察。此比丘為可信不。若可信",
    "X41n0730_015:0519c16": "即當聽使作。應與羯磨。若不可信。一切僧應到彼",
    "X41n0730_015:0519c17": "處看。若眾僧不去。遣僧中可信者到彼看。若彼處",
    "X41n0730_015:0519c18": "有難有妨。不應與處分。若妨難互相有無。不應處",
    "X41n0730_015:0519c19": "分。若無妨難應處分。應如是與僧中差羯磨者。白",
    "X41n0730_015:0519c20": "二羯磨。",
    "X41n0730_015:0519c21": "釋　准義先往看處已。明復還界內。應鳴槌集僧",
    "X41n0730_015:0519c22": "已。差羯磨者。作前方便答云。與作房處分羯磨。作",
    "X41n0730_015:0519c23": "如是白言。",
    "X41n0730_015:0519c24": "大德僧聽。(某甲)比丘自乞作屋。無主自為己。今從眾",
    "X41n0730_015:0520a01": "僧乞處分無妨無難處。若僧時到僧忍聽。當與(某甲)",
    "X41n0730_015:0520a02": "比丘處分無妨無難處。白如是。",
    "X41n0730_015:0520a03": "大德僧聽。此(某甲)比丘自求作屋。無主自為己。從僧",
    "X41n0730_015:0520a04": "乞處分無難無妨處。僧今與(某甲)比丘處分無難無",
    "X41n0730_015:0520a05": "妨處。誰諸長老。忍僧與(某甲)比丘處分無妨無難處",
    "X41n0730_015:0520a06": "者默然。誰不忍者說。僧已忍與(某甲)比丘處分無難",
    "X41n0730_015:0520a07": "無妨處竟。僧忍默然故。是事如是持。",
    "X41n0730_015:0520a08": "釋　佛言。彼作房應知初安。若石若土墼泥團乃",
    "X41n0730_015:0520a09": "至最後泥治也。此羯磨為事作。屬私也。",
    "X41n0730_015:0520a10": "非　人非。謂乞者無信。僧不往觀等。事非。謂處",
    "X41n0730_015:0520a11": "有妨難等。餘非如常。",
    "X41n0730_015:0520a12": "○作大房法",
    "X41n0730_015:0520a13": "釋　此准白二綱目。今依十三事之第七續法。佛",
    "X41n0730_015:0520a14": "言。比丘欲作大房有主。為己作。當將餘比丘。指授",
    "X41n0730_015:0520a15": "處所。無難無妨。",
    "X41n0730_015:0520a16": "釋　此中事義並准上。唯異作大房而有施主也。",
    "X41n0730_015:0520a17": "彼比丘應到僧中具儀。如是言云。",
    "X41n0730_015:0520a18": "大德僧聽。我(某甲)比丘欲作大房。有主為己。今從僧",
    "X41n0730_015:0520a19": "乞指授無難無妨處(如是三說)。",
    "X41n0730_015:0520a20": "釋　彼既乞已。應觀察可信。往看處所。還界集僧。",
    "X41n0730_015:0520a21": "羯磨者作前方便。答云。與作大房指授羯磨。作如",
    "X41n0730_015:0520a22": "是白。",
    "X41n0730_015:0520a23": "大德僧聽。此(某甲)比丘欲作大房。有主為己。今從僧",
    "X41n0730_015:0520a24": "乞指授無難無妨處。若僧時到僧忍聽。與(某甲)比丘",
    "X41n0730_015:0520b01": "指授無難無妨處。白如是。",
    "X41n0730_015:0520b02": "大德僧聽。此(某甲)比丘作大房有主為己。從僧乞指",
    "X41n0730_015:0520b03": "授無難無妨處。今僧與(某甲)比丘指授無難無妨處。",
    "X41n0730_015:0520b04": "誰諸長老。忍僧與(某甲)比丘指授無難無妨處者默",
    "X41n0730_015:0520b05": "然。誰不忍者說。僧已忍與(某甲)比丘指授無難無妨",
    "X41n0730_015:0520b06": "處竟。僧忍默然故。是事如是持。",
    "X41n0730_015:0520b07": "彼作房者。應知初安石等並羯磨。為事屬私。顯非",
    "X41n0730_015:0520b08": "皆同上。",
    "X41n0730_015:0520b09": "○持故房與道俗經營二法",
    "X41n0730_015:0520b10": "續　此准白二綱目。今依房舍揵度續入制法。本",
    "X41n0730_015:0520b11": "一而標二者。由羯磨文中雙牒道俗故也。律云。爾",
    "X41n0730_015:0520b12": "時眾僧房舍。故壞有異居士言。若與我者我當修",
    "X41n0730_015:0520b13": "理。諸比丘白佛。佛言。聽白二羯磨與之。",
    "X41n0730_015:0520b14": "釋　異居士者。謂非原日起造之主。若與我者我",
    "X41n0730_015:0520b15": "當修理。謂十方僧寺各有檀護。若舊主有智。則聞",
    "X41n0730_015:0520b16": "修欣讚。若執相未融。則反生論諍。是故作法與之。",
    "X41n0730_015:0520b17": "隨意增廣重新。設不與者。亦不得恃勢強為此。乃",
    "X41n0730_015:0520b18": "不現前法。准常集僧。差羯磨者。索欲問緣。答云。與",
    "X41n0730_015:0520b19": "故房修治羯磨。如是作白。",
    "X41n0730_015:0520b20": "大德僧聽。若僧時到僧忍聽。僧今持此房。與(某甲)居",
    "X41n0730_015:0520b21": "士修治。(某甲)比丘經營。白如是。",
    "X41n0730_015:0520b22": "大德僧聽。僧今以此房與(某甲)居士修治(某甲)比丘",
    "X41n0730_015:0520b23": "經營。誰諸長老。忍僧持此房與(某甲)居士修治(某甲)",
    "X41n0730_015:0520b24": "比丘經營者默然。誰不忍者說。僧已忍與(某甲)居士",
    "X41n0730_015:0520c01": "房修治(某甲)比丘經營竟。僧忍默然故。是事如是持。",
    "X41n0730_015:0520c02": "釋　此法持房與俗修治。而兼差比丘者。若無俗",
    "X41n0730_015:0520c03": "則布金之主誰為不。兼僧則修治之方莫測。然修",
    "X41n0730_015:0520c04": "梵剎。逈異世居。故差一如法比丘。以董其事。縱廣",
    "X41n0730_015:0520c05": "曰經。回旋曰營也。此一羯磨為事故作。是屬公",
    "X41n0730_015:0520c06": "也。",
    "X41n0730_015:0520c07": "非　人非。謂俗悋沽名。僧乏才德等。餘非並同",
    "X41n0730_015:0520c08": "前。",
    "X41n0730_015:0520c09": "○差比丘料理房法",
    "X41n0730_015:0520c10": "續　此准白二綱目。今依房舍揵度續入。律云。有",
    "X41n0730_015:0520c11": "一居士為僧作房。而無人住。彼作如是言。大富長",
    "X41n0730_015:0520c12": "者多饒財寶。為僧作房。沙門釋子便在中住。我曹",
    "X41n0730_015:0520c13": "貧窮。誰當住此。諸比丘以此白佛。佛言。眾僧應與",
    "X41n0730_015:0520c14": "一比丘白二羯磨。應集僧已。差羯磨人。作前方便。",
    "X41n0730_015:0520c15": "答云。差料理僧房羯磨。作如是白。",
    "X41n0730_015:0520c16": "大德僧聽。今僧以此(某甲)房與(某甲)比丘料理。若僧",
    "X41n0730_015:0520c17": "時到僧忍聽。白如是。",
    "X41n0730_015:0520c18": "大德僧聽。此(某甲)房與(某甲)比丘料理。誰諸長老。忍",
    "X41n0730_015:0520c19": "僧以此(某甲)房與(某甲)比丘料理者默然。誰不忍者",
    "X41n0730_015:0520c20": "說。僧已忍以(某甲)房與(某甲)比丘料理竟。僧忍默然",
    "X41n0730_015:0520c21": "故。是事如是持。",
    "X41n0730_015:0520c22": "釋　檀越所造僧房。十方眾僧聽住。若私料理不",
    "X41n0730_015:0520c23": "無論諍。若置不修有退檀信。故制僧中羯磨與之。",
    "X41n0730_015:0520c24": "一令眾和默忍以息諍。次使主知修緝而信增。遮",
    "X41n0730_015:0521a01": "護兩備。制意如斯。此羯磨為事故作。是屬公也。",
    "X41n0730_015:0521a02": "非　餘非准常。唯異人非。謂才短未諳。修治作",
    "X41n0730_015:0521a03": "事。多存私心等。",
    "X41n0730_015:0521a04": "○差分臥具法",
    "X41n0730_015:0521a05": "續　此准白二綱目。今依十三事之第八續入。律",
    "X41n0730_015:0521a06": "本中因沓婆羅子尊者發起如是差法。佛言。自今",
    "X41n0730_015:0521a07": "已去。若比丘具不愛恚怖癡。知分未分。此五德者。",
    "X41n0730_015:0521a08": "聽集僧白二羯磨。差之眾中。善羯磨者。作前方便。",
    "X41n0730_015:0521a09": "答云。差分臥具羯磨。應如是白言。",
    "X41n0730_015:0521a10": "大德僧聽。若僧時到僧忍聽。差(某甲)比丘分僧臥具。",
    "X41n0730_015:0521a11": "白如是。",
    "X41n0730_015:0521a12": "大德僧聽。僧今差(某甲)比丘分僧臥具。誰諸長老。忍",
    "X41n0730_015:0521a13": "僧差(某甲)比丘分僧臥具者默然。誰不忍者說。僧已",
    "X41n0730_015:0521a14": "忍差(某甲)比丘分僧臥具竟。僧忍默然故。是事如是",
    "X41n0730_015:0521a15": "持。",
    "X41n0730_015:0521a16": "律云。分僧臥具者。若阿練若共同阿練若。若乞食",
    "X41n0730_015:0521a17": "共同乞食。衲衣共同衲衣。不作餘食法共同不作",
    "X41n0730_015:0521a18": "餘食法。一處坐共同一處坐。一摶食共同一摶食。",
    "X41n0730_015:0521a19": "塜間坐共同塚間坐。露坐共同露坐。樹下坐共同",
    "X41n0730_015:0521a20": "樹下坐。隨坐共同隨坐。三衣同三衣。多聞同多聞。",
    "X41n0730_015:0521a21": "法師同法師。持律同持律。坐禪同坐禪。",
    "X41n0730_015:0521a22": "釋　律中尊者發起羯磨。願求分僧臥具。差次受",
    "X41n0730_015:0521a23": "請飯食。由綱目所列。但云差分臥具。故此羯磨文",
    "X41n0730_015:0521a24": "中略之。原卷白二末贅云。應有差分。粥分小食。分",
    "X41n0730_015:0521b01": "佉闍尼。差請敷具。分浴衣。分衣可取。與差比丘沙",
    "X41n0730_015:0521b02": "彌。使此據房舍。犍度後之佛語也。如是八種。若遇",
    "X41n0730_015:0521b03": "行用。准例此白二差法。由文通事類。唯牒改現行。",
    "X41n0730_015:0521b04": "此羯磨正為人故作。是屬公也。",
    "X41n0730_015:0521b05": "非　人非。謂乏德等。法非。謂事錯等。事非。謂",
    "X41n0730_015:0521b06": "不應等。餘四准知。",
    "X41n0730_015:0521b07": "○尼白入僧寺法",
    "X41n0730_015:0521b08": "續　此准但對首綱目。今依尼單墮之百四十四",
    "X41n0730_015:0521b09": "續入。佛言。若比丘尼知有比丘僧伽藍不白而入",
    "X41n0730_015:0521b10": "者。波逸提。雖制令白。而闕白詞。若准義加。凡比丘",
    "X41n0730_015:0521b11": "尼差使。往大僧處請教誡。並求自恣者。至寺門外。",
    "X41n0730_015:0521b12": "不得輙入。若無人出。尼當微作聲。使內聞知。不應",
    "X41n0730_015:0521b13": "諵諵有失威儀。若有比丘在外者。一尼近前。恭謹",
    "X41n0730_015:0521b14": "作禮。一拜起立。合掌白云。",
    "X41n0730_015:0521b15": "大德。我比丘尼等今入僧寺。欲囑教誡(或求自恣)。願大德",
    "X41n0730_015:0521b16": "慈愍。為我通知(一說　彼比丘答言)。善可爾。",
    "X41n0730_015:0521b17": "侯彼進語。出召方入。若非時事。准緣白入。佛言。除",
    "X41n0730_015:0521b18": "禮拜佛塔及聲聞塔。不白入僧寺者無犯。末世此",
    "X41n0730_015:0521b19": "法。久迷尼故。多慢僧也。",
    "X41n0730_015:0521b20": "續附",
    "X41n0730_015:0521b21": "審俗仰於僧欽歸者。為崇道德。僧行攝化於俗者。",
    "X41n0730_015:0521b22": "須體制儀念。必毫無圖利之心。所懷唯遂悲濟之",
    "X41n0730_015:0521b23": "願。說法藥病相投受施。觀心靡雜。境現不遷。緣凑",
    "X41n0730_015:0521b24": "知足。如是豈特宣演。尊師無言。亦可弘化。末世比",
    "X41n0730_015:0521c01": "丘教化作福。多乖制典。不護法道。故附聖言以自",
    "X41n0730_015:0521c02": "誡。亦願同志者宜慎之。",
    "X41n0730_015:0521c03": "毗尼母云。若比丘為在家。作師教化作福者。有五",
    "X41n0730_015:0521c04": "事不得。一不應依此檀越舍止住。二不應繫心貪",
    "X41n0730_015:0521c05": "其利養。三不應為檀越總說法。示教利喜。應別教",
    "X41n0730_015:0521c06": "轉修餘法。餘法者布施持戒。受八齋法。如是一一",
    "X41n0730_015:0521c07": "說之。四不得與在家人戲樂。共相娛樂。五不得繫",
    "X41n0730_015:0521c08": "心常欲相見。",
    "X41n0730_015:0521c09": "復有五事不得。一若檀越未親舊處。不得強作舊",
    "X41n0730_015:0521c10": "意而往。二不得求其形勢料理檀越家業。三不得",
    "X41n0730_015:0521c11": "私共檀越竊語。四不可語檀越良時吉日祠祀鬼",
    "X41n0730_015:0521c12": "神。五不得於親舊檀越處過度所求。",
    "X41n0730_015:0521c13": "右道宣比丘以唐貞觀中。遊諸律肆(肆音肄習也)。博求",
    "X41n0730_015:0521c14": "異訣。但見誦文信語。部秩成宗。及至討論赴要。曾",
    "X41n0730_015:0521c15": "未機正。乃顧命筆墨。依宗本撰次。雖不窮源究末。",
    "X41n0730_015:0521c16": "庶得決事行用。願以塵露山海。照於萬代。志之所",
    "X41n0730_015:0521c17": "及為遠矣。",
    "X41n0730_015:0521c18": "釋　此文乃原卷末所敘者。宣祖於唐武德三年",
    "X41n0730_015:0521c19": "受具。而云貞觀中。謂國更二帝。時歷八載。間遊諸",
    "X41n0730_015:0521c20": "律。肆精習毗尼。文云博求異訣者。非奇異之術。謂",
    "X41n0730_015:0521c21": "異於沿傳譌法而博求律制之正軌也。下二句明",
    "X41n0730_015:0521c22": "討論無憑發起撰集之因意。謂毗尼一宗不類義",
    "X41n0730_015:0521c23": "學。若以非制為制。是制晦遺住持之本。寧弗喪歟。",
    "X41n0730_015:0521c24": "為欲挽救頹風。澄靖狂瀾。不隨時師。擬帙必覈聖",
    "X41n0730_015:0522a01": "言憲章。豈無機正以誨將來。由是依宗本制。而撰",
    "X41n0730_015:0522a02": "簡次。窮源究末。行用有歸。會集大成。善達時宜。若",
    "X41n0730_015:0522a03": "非出窟師子。擇乳鵝王。孰能宗樹南山。律振西域。",
    "X41n0730_015:0522a04": "雖云願微塵等於泰山。滴露同於滄海。以此作持。",
    "X41n0730_015:0522a05": "照明萬代。然祖之志不特如斯而已。實願盡未來",
    "X41n0730_015:0522a06": "際。正法恒存。利生靡間。故云志之所及為遠矣。凡",
    "X41n0730_015:0522a07": "諸紹宗弘持者。咸入祖願。共乘戒舟云爾。第十",
    "X41n0730_015:0522a08": "雜法住持篇竟。",
    "X41n0730_015:0522a09": "毗尼作持續釋卷十五(終)",
    "X41n0730_015:0522a10": "音義",
    "X41n0730_015:0522a11": "詶音儔。以言答也。",
    "X41n0730_015:0522a12": "尸主也。",
    "X41n0730_015:0522a13": "握持也。",
    "X41n0730_015:0522a14": "衒音眩。自媒也。",
    "X41n0730_015:0522a15": "邀音腰。招求也。",
    "X41n0730_015:0522a16": "猶持浮囊欲渡大海浮囊乃渡海之器也。昔有",
    "X41n0730_015:0522a17": "商人。持浮囊渡海。海中羅剎從乞浮囊。其人不與。",
    "X41n0730_015:0522a18": "乃乞一半。亦不聽許。至乞一絲。亦不從願。何以故。",
    "X41n0730_015:0522a19": "命在囊故。若破則海岸終不能到。以喻持戒之人。",
    "X41n0730_015:0522a20": "欲渡生死苦海。設遇愛染羅剎。假求一願。亦終不",
    "X41n0730_015:0522a21": "從。何以故。命在戒故。若有破溺生死海。永無得出",
    "X41n0730_015:0522a22": "故。",
    "X41n0730_015:0522a23": "如草繫衣損命不犯昔有賊劫物歸。路遇一比",
    "X41n0730_015:0522a24": "丘。恐言其事欲殺之。賊中有知比丘者。以生草繫",
    "X41n0730_015:0522b01": "比丘衣。比丘曲身就草。寧饑渴而死。不敢犯禁戒。",
    "X41n0730_015:0522b02": "而傷生草。",
    "X41n0730_015:0522b03": "憩音契。息也。",
    "X41n0730_015:0522b04": "殞音允。沒也。",
    "X41n0730_015:0522b05": "褒保平聲。揚美也。",
    "X41n0730_015:0522b06": "貶音匾。謫抑也。",
    "X41n0730_015:0522b07": "譍音英。以言對問也。",
    "X41n0730_015:0522b08": "沓音蹋。重疊也。",
    "X41n0730_015:0522b09": "擬音蟻。揣度以待也。",
    "X41n0730_015:0522b10": "揣度量也。",
    "X41n0730_015:0522b11": "猷音由。道也。",
    "X41n0730_015:0522b12": "閡與礙同隔閡也。",
    "X41n0730_015:0522b13": "發硎下音形。發硎謂精割微細之極也。",
    "X41n0730_015:0522b14": "唹音於。笑也。",
    "X41n0730_015:0522b15": "循循音旬。次序也。論語云。夫子循循然善誘人。",
    "X41n0730_015:0522b16": "蔟音促。攢聚也。",
    "X41n0730_015:0522b17": "疲音皮。勞力倦也。",
    "X41n0730_015:0522b18": "困倦劇力乏也。",
    "X41n0730_015:0522b19": "耄音帽。惛忘也。八九十日耄。",
    "X41n0730_015:0522b20": "耋田入聲。年八十皮膚變黑如鉄。又年之至也。",
    "X41n0730_015:0522b21": "諵音男。諵諵多言也。",
    "X41n0730_015:0522b22": "訣音決。方術要法也。",
    "X41n0730_015:0522b23": "秩與帙同音。姪書卷編次也。",
    "X41n0730_015:0522b24": "機會也。"
}