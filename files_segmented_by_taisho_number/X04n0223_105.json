{
    "X04n0223_105:0696a08": "大方廣佛新華嚴經合論卷第一百五",
    "X04n0223_105:0696a09": "唐于闐國三藏沙門實叉難陀譯經",
    "X04n0223_105:0696a10": "唐太原方山長者李通玄造論",
    "X04n0223_105:0696a11": "唐福州開元寺沙門志寧釐經合論",
    "X04n0223_105:0696a12": "入法界品第三十九之十八",
    "X04n0223_105:0696a13": "【經】爾時善財童子見聞如上所現一切諸希有事念",
    "X04n0223_105:0696a14": "念觀察思惟解了深入安住承佛威力及解脫力則",
    "X04n0223_105:0696a15": "得菩薩不思議大勢力普喜幢自在力解脫何以故",
    "X04n0223_105:0696a16": "與喜目夜神於往昔時同修行故如來神力所加持",
    "X04n0223_105:0696a17": "故不思議善根所祐助故得菩薩諸根故生如來種",
    "X04n0223_105:0696a18": "中故得善友力所攝受故受諸如來所護念故毗盧",
    "X04n0223_105:0696a19": "遮那如來曾所化故彼分善根已成熟故堪修普賢",
    "X04n0223_105:0696a20": "菩薩行故爾時善財童子得此解脫已心生歡喜合",
    "X04n0223_105:0696a21": "掌向喜目觀察眾生夜神以偈讚曰。",
    "X04n0223_105:0696a22": "　無量無數劫　　學佛甚深法　　隨其所應化",
    "X04n0223_105:0696a23": "　顯現妙色身　　了知諸眾生　　沈迷嬰妄想",
    "X04n0223_105:0696a24": "　種種身皆現　　隨應悉調伏　　法身恒寂靜",
    "X04n0223_105:0696b01": "　清淨無二相　　為化眾生故　　示現種種形",
    "X04n0223_105:0696b02": "　於諸蘊界處　　未曾有所著　　示行及色身",
    "X04n0223_105:0696b03": "　調伏一切眾　　不著內外法　　已渡生死海",
    "X04n0223_105:0696b04": "　而現種種身　　住於諸有界　　遠離諸分別",
    "X04n0223_105:0696b05": "　戲論所不動　　為著妄想者　　弘宣十力法",
    "X04n0223_105:0696b06": "　一心住三昧　　無量劫不動　　毛孔出化雲",
    "X04n0223_105:0696b07": "　供養十方佛　　得佛方便力　　念念無邊際",
    "X04n0223_105:0696b08": "　示現種種身　　普攝諸羣生　　了知諸有海",
    "X04n0223_105:0696b09": "　種種業莊嚴　　為說無礙法　　令其悉清淨",
    "X04n0223_105:0696b10": "　色身妙無比　　清淨如普賢　　隨諸眾生心",
    "X04n0223_105:0696b11": "　示現世間相",
    "X04n0223_105:0696b12": "爾時善財童子說此頌已白言天神汝發阿耨多羅",
    "X04n0223_105:0696b13": "三藐三菩提心為幾時耶得此解脫其已久如爾時",
    "X04n0223_105:0696b14": "喜目觀察眾生主夜神以頌答曰。",
    "X04n0223_105:0696b15": "　我念過去世　　過於剎塵劫　　剎號摩尼光",
    "X04n0223_105:0696b16": "　劫名寂靜音　　百萬那由他　　俱胝四天下",
    "X04n0223_105:0696b17": "　其王數亦爾　　各各自臨馭　　中有一王都",
    "X04n0223_105:0696b18": "　號曰香幢寶　　莊嚴最殊妙　　見者皆欣悅",
    "X04n0223_105:0696b19": "　中有轉輪王　　其身甚微妙　　三十二種相",
    "X04n0223_105:0696b20": "　隨好以莊嚴　　蓮華中化生　　金色光明身",
    "X04n0223_105:0696b21": "　騰空照遠近　　普及閻浮界　　其王有千子",
    "X04n0223_105:0696b22": "　勇猛身端正　　臣佐滿一億　　智慧善方便",
    "X04n0223_105:0696b23": "　嬪御有十億　　顏容狀天女　　利益調柔意",
    "X04n0223_105:0696b24": "　慈心給侍王　　其王以法化　　普及四天下",
    "X04n0223_105:0696c01": "　輪圍大地中　　一切皆豐盛　　我時為寶女",
    "X04n0223_105:0696c02": "　具足梵音聲　　身出金色光　　照及千由旬",
    "X04n0223_105:0696c03": "　日光既已沒　　音樂咸寂然　　大王及侍御",
    "X04n0223_105:0696c04": "　一切皆安寢　　彼時德海佛　　出興於世間",
    "X04n0223_105:0696c05": "　現顯神通力　　充滿十方界　　放大光明海",
    "X04n0223_105:0696c06": "　一切剎塵數　　種種自在身　　徧滿於十方",
    "X04n0223_105:0696c07": "　地震出妙音　　普告佛興世　　天人龍神眾",
    "X04n0223_105:0696c08": "　一切皆歡喜　　一一毛孔中　　出佛化身海",
    "X04n0223_105:0696c09": "　十方皆徧滿　　隨應說妙法　　我時於夢中",
    "X04n0223_105:0696c10": "　見佛諸神變　　亦聞深妙法　　心生大歡喜",
    "X04n0223_105:0696c11": "　一萬主夜神　　共在空中住　　讚歎佛興世",
    "X04n0223_105:0696c12": "　同時覺悟我　　賢慧汝應起　　佛已現汝國",
    "X04n0223_105:0696c13": "　劫海難值遇　　見者得清淨　　我時便寐寤",
    "X04n0223_105:0696c14": "　即覩清淨光　　觀此從何來　　見佛樹王下",
    "X04n0223_105:0696c15": "　諸相莊嚴體　　猶如寶山王　　一切毛孔中",
    "X04n0223_105:0696c16": "　放大光明海　　見已心歡喜　　便生此念言",
    "X04n0223_105:0696c17": "　願我得如佛　　廣大神通力　　我時尋覺悟",
    "X04n0223_105:0696c18": "　大王并眷屬　　令見佛光明　　一切皆欣慶",
    "X04n0223_105:0696c19": "　我時與大王　　騎從千萬億　　眾生亦無量",
    "X04n0223_105:0696c20": "　俱行詣佛所　　我於二萬歲　　供養彼如來",
    "X04n0223_105:0696c21": "　七寶四天下　　一切皆奉施　　時彼如來說",
    "X04n0223_105:0696c22": "　功德普雲經　　普應羣生心　　莊嚴諸願海",
    "X04n0223_105:0696c23": "　夜神覺悟我　　令我得利益　　我願作是身",
    "X04n0223_105:0696c24": "　覺諸放逸者　　我從此初發　　最上菩提願",
    "X04n0223_105:0697a01": "　往來諸有中　　其心無忘失　　從此後供養",
    "X04n0223_105:0697a02": "　十億那由佛　　恒受人天樂　　饒益諸羣生",
    "X04n0223_105:0697a03": "　初佛功德海　　第二功德燈　　第三妙寶幢",
    "X04n0223_105:0697a04": "　第四虗空智　　第五蓮華藏　　第六無礙慧",
    "X04n0223_105:0697a05": "　第七法月王　　第八智燈輪　　第九兩足尊",
    "X04n0223_105:0697a06": "　寶燄山燈王　　第十調御師　　三世華光音",
    "X04n0223_105:0697a07": "　如是等諸佛　　我悉曾供養　　然未得慧眼",
    "X04n0223_105:0697a08": "　入於解脫海　　從此次第有　　一切寶光剎",
    "X04n0223_105:0697a09": "　其劫名天勝　　五百佛興世　　最初月光輪",
    "X04n0223_105:0697a10": "　第二名日燈　　第三名光幢　　第四寶須彌",
    "X04n0223_105:0697a11": "　第五名華燄　　第六號燈海　　第七熾然佛",
    "X04n0223_105:0697a12": "　第八天藏佛　　九光明王幢　　十普智光王",
    "X04n0223_105:0697a13": "　如是等諸佛　　我悉曾供養　　尚於諸法中",
    "X04n0223_105:0697a14": "　無而計為有　　從此復有劫　　名曰梵光明",
    "X04n0223_105:0697a15": "　世界蓮華燈　　莊嚴極殊妙　　彼有無量佛",
    "X04n0223_105:0697a16": "　一一無量眾　　我悉曾供養　　尊重聽聞法",
    "X04n0223_105:0697a17": "　初寶須彌佛　　二功德海佛　　三法界音佛",
    "X04n0223_105:0697a18": "　四法震雷佛　　五名法幢佛　　六名地光佛",
    "X04n0223_105:0697a19": "　七名法力光　　八名虗空覺　　第九須彌光",
    "X04n0223_105:0697a20": "　第十功德雲　　如是等如來　　我悉曾供養",
    "X04n0223_105:0697a21": "　未能明了法　　而入諸佛海　　次後復有劫",
    "X04n0223_105:0697a22": "　名為功德月　　爾時有世界　　其名功德幢",
    "X04n0223_105:0697a23": "　彼中有諸佛　　八十那由他　　我皆以妙供",
    "X04n0223_105:0697a24": "　深心而敬奉　　初乾闥婆王　　二名大樹王",
    "X04n0223_105:0697b01": "　三功德須彌　　第四寶眼佛　　第五盧舍那",
    "X04n0223_105:0697b02": "　第六光莊嚴　　第七法海佛　　第八光勝佛",
    "X04n0223_105:0697b03": "　九名賢勝佛　　第十法王佛　　如是等諸佛",
    "X04n0223_105:0697b04": "　我悉曾供養　　然未得深智　　入於諸佛海",
    "X04n0223_105:0697b05": "　此後復有劫　　名為寂靜慧　　剎號金剛寶",
    "X04n0223_105:0697b06": "　莊嚴悉殊妙　　於中有千佛　　次第而出興",
    "X04n0223_105:0697b07": "　眾生少煩惱　　眾會悉清淨　　初金剛臍佛",
    "X04n0223_105:0697b08": "　二無礙力佛　　三名法界影　　四號十力燈",
    "X04n0223_105:0697b09": "　第五名悲光　　第六名戒海　　第七忍燈輪",
    "X04n0223_105:0697b10": "　第八法輪光　　九名光莊嚴　　十名寂靜光",
    "X04n0223_105:0697b11": "　如是等諸佛　　我悉曾供養　　猶未能深悟",
    "X04n0223_105:0697b12": "　如空清淨法　　遊行一切剎　　於彼修諸行",
    "X04n0223_105:0697b13": "　次第復有劫　　名為善出現　　剎號香燈雲",
    "X04n0223_105:0697b14": "　淨穢所共成　　億佛於中現　　莊嚴剎及劫",
    "X04n0223_105:0697b15": "　所說種種法　　我皆能憶持　　初名廣稱佛",
    "X04n0223_105:0697b16": "　次名法海佛　　三名自在王　　四名功德雲",
    "X04n0223_105:0697b17": "　第五法勝佛　　第六天冠佛　　第七智燄佛",
    "X04n0223_105:0697b18": "　第八虗空立　　第九兩足尊　　名普生殊勝",
    "X04n0223_105:0697b19": "　第十無上士　　眉間勝光明　　如是一切佛",
    "X04n0223_105:0697b20": "　我悉曾供養　　然猶未能淨　　離諸障礙道",
    "X04n0223_105:0697b21": "　次第復有劫　　名集堅固王　　剎號寶幢王",
    "X04n0223_105:0697b22": "　一切善分布　　有五百諸佛　　於中而出現",
    "X04n0223_105:0697b23": "　我恭敬供養　　求無礙解脫　　最初功德輪",
    "X04n0223_105:0697b24": "　其次寂靜音　　次名功德海　　次名日光王",
    "X04n0223_105:0697c01": "　第五功德王　　第六須彌相　　次名法自在",
    "X04n0223_105:0697c02": "　次佛功德王　　第九福須彌　　第十光明王",
    "X04n0223_105:0697c03": "　如是等諸佛　　我悉曾供養　　所有清淨道",
    "X04n0223_105:0697c04": "　普入淨無餘　　然於所入門　　未能成就忍",
    "X04n0223_105:0697c05": "　次第復有劫　　名為妙勝主　　剎號寂靜音",
    "X04n0223_105:0697c06": "　眾生煩惱薄　　於中有佛現　　八十那由他",
    "X04n0223_105:0697c07": "　我悉曾供養　　修行最勝道　　初佛名華聚",
    "X04n0223_105:0697c08": "　次佛名海藏　　次名功德生　　次號天王髻",
    "X04n0223_105:0697c09": "　第五摩尼藏　　第六真金山　　第七寶聚尊",
    "X04n0223_105:0697c10": "　第八法幢佛　　第九名勝財　　第十名智慧",
    "X04n0223_105:0697c11": "　此十為上首　　供養無不盡　　次第復有劫",
    "X04n0223_105:0697c12": "　名曰千功德　　爾時有世界　　號善化幢燈",
    "X04n0223_105:0697c13": "　六十億那由　　諸佛興於世　　最初寂靜幢",
    "X04n0223_105:0697c14": "　其次奢摩他　　第三百燈王　　第四寂靜光",
    "X04n0223_105:0697c15": "　第五雲密陰　　第六日大明　　七號法燈光",
    "X04n0223_105:0697c16": "　八名殊勝燄　　九名天勝藏　　十名大吼音",
    "X04n0223_105:0697c17": "　如是等諸佛　　我悉常供養　　未得清淨忍",
    "X04n0223_105:0697c18": "　深入諸法海　　次第復有劫　　名無著莊嚴",
    "X04n0223_105:0697c19": "　爾時有世界　　名曰無邊光　　中有三十六",
    "X04n0223_105:0697c20": "　那由他佛現　　初功德須彌　　第二虗空心",
    "X04n0223_105:0697c21": "　第三具莊嚴　　第四法雷音　　第五法界聲",
    "X04n0223_105:0697c22": "　第六妙音雲　　第七照十方　　第八法海音",
    "X04n0223_105:0697c23": "　第九功德海　　第十功德幢　　如是等諸佛",
    "X04n0223_105:0697c24": "　我悉曾供養　　次有佛出現　　名為功德幢",
    "X04n0223_105:0698a01": "　我為月面天　　供養人中主　　時佛為我說",
    "X04n0223_105:0698a02": "　無依妙法門　　我聞專念持　　出生諸願海",
    "X04n0223_105:0698a03": "　我得清淨眼　　寂滅定總持　　能於念念中",
    "X04n0223_105:0698a04": "　悉見諸佛海　　我得大悲藏　　普明方便眼",
    "X04n0223_105:0698a05": "　增長菩提心　　成就如來力　　見眾生顛倒",
    "X04n0223_105:0698a06": "　執常樂我淨　　愚癡闇所覆　　妄想起煩惱",
    "X04n0223_105:0698a07": "　行止見稠林　　往來貪欲海　　集於諸惡趣",
    "X04n0223_105:0698a08": "　無量種種業　　一切諸趣中　　隨業而受身",
    "X04n0223_105:0698a09": "　生老死眾患　　無量苦逼迫　　為彼眾生故",
    "X04n0223_105:0698a10": "　我發無上心　　願得如十方　　一切十力尊",
    "X04n0223_105:0698a11": "　緣佛及眾生　　起於大願雲　　從是修功德",
    "X04n0223_105:0698a12": "　趣入方便道　　願雲悉彌覆　　普入一切道",
    "X04n0223_105:0698a13": "　具足波羅蜜　　充滿於法界　　速入於諸地",
    "X04n0223_105:0698a14": "　三世方便海　　一念修諸佛　　一切無礙行",
    "X04n0223_105:0698a15": "　佛子我爾時　　得入普賢道　　了知十法界",
    "X04n0223_105:0698a16": "　一切差別門",
    "X04n0223_105:0698a17": "善男子於汝意云何彼時轉輪聖王名十方主能紹",
    "X04n0223_105:0698a18": "隆佛種者豈異人乎文殊師利童子是也爾時夜神",
    "X04n0223_105:0698a19": "覺悟我者普賢菩薩之所化耳我於爾時為王寶女",
    "X04n0223_105:0698a20": "蒙彼夜神覺悟於我令我見佛發阿耨多羅三藐三",
    "X04n0223_105:0698a21": "菩提心自從是來經佛剎微塵數劫不墮惡趣常生",
    "X04n0223_105:0698a22": "人天於一切處常見諸佛乃至於妙燈功德幢佛所",
    "X04n0223_105:0698a23": "得此大勢力普喜幢菩薩解脫以此解脫如是利益",
    "X04n0223_105:0698a24": "一切眾生善男子我唯得此大勢力普喜幢解脫門",
    "X04n0223_105:0698b01": "如諸菩薩摩訶薩於念念中普詣一切諸如來所疾",
    "X04n0223_105:0698b02": "能趣入一切智海於念念中以發趣門入於一切諸",
    "X04n0223_105:0698b03": "大願海於念念中以願海門盡未來劫念念出生一",
    "X04n0223_105:0698b04": "切諸行一一行中出生一切剎微塵數身一一身普",
    "X04n0223_105:0698b05": "入一切法界門一一法界門一切佛剎中隨眾生心",
    "X04n0223_105:0698b06": "說諸妙行一切剎一一塵中悉見無邊諸如來海一",
    "X04n0223_105:0698b07": "一如來所悉見徧法界諸佛神通一一如來所悉見",
    "X04n0223_105:0698b08": "往劫修菩薩行一一如來所受持守護所有法輪一",
    "X04n0223_105:0698b09": "一如來所悉見三世一切如來諸神變海而我云何",
    "X04n0223_105:0698b10": "能知能說彼功德行善男子此眾會中有一夜神名",
    "X04n0223_105:0698b11": "普救眾生妙德汝詣彼問菩薩云何入菩薩行淨菩",
    "X04n0223_105:0698b12": "薩道時善財童子頂禮其足遶無數帀殷勤瞻仰辭",
    "X04n0223_105:0698b13": "退而去。",
    "X04n0223_105:0698b14": "【論】第一正入當位法門中從爾時善財童子已下",
    "X04n0223_105:0698b15": "至我唯知此普喜幢解脫門於此殿約分五門一",
    "X04n0223_105:0698b16": "念善知識教思惟升進二善財意欲詣喜目觀察",
    "X04n0223_105:0698b17": "眾生夜神所三夜神神力加持善財令知親近善",
    "X04n0223_105:0698b18": "知識多所饒益四善財蒙加持已速發此念自知",
    "X04n0223_105:0698b19": "由親近善知識能勇猛勤修一切智道五善財詣",
    "X04n0223_105:0698b20": "喜目夜神所觀察夜神攝化眾生饒益境界從此",
    "X04n0223_105:0698b21": "所見夜神在於如來眾會道場坐蓮華藏師子之",
    "X04n0223_105:0698b22": "座已下長科為十二段一爾時善財童子發是念",
    "X04n0223_105:0698b23": "已至皆令歡喜而得利益有五行半經明初觀察",
    "X04n0223_105:0698b24": "喜目夜天攝化境界分二所謂出無量化身雲充",
    "X04n0223_105:0698c01": "滿十方一切世界已下至如是宣說一切菩薩種",
    "X04n0223_105:0698c02": "種行法而為利益於中有八十三行經明以十波",
    "X04n0223_105:0698c03": "羅蜜攝化眾生分三復於一一諸毛孔中出無量",
    "X04n0223_105:0698c04": "種種眾生身雲已下至主方神等相似身雲周徧",
    "X04n0223_105:0698c05": "十方充滿法界有十七行半經明喜目夜神毛孔",
    "X04n0223_105:0698c06": "化身十方同類攝眾生分四於彼一切眾生之前",
    "X04n0223_105:0698c07": "現種種聲已下至從初發心所集功德有八行經",
    "X04n0223_105:0698c08": "明喜目神出現徧滿十方音聲說喜目神初發心",
    "X04n0223_105:0698c09": "來所有功德親近諸佛及所行波羅蜜海分五所",
    "X04n0223_105:0698c10": "謂承事一切諸善知識已下至令無量眾生住如",
    "X04n0223_105:0698c11": "來地有四十六行半經明前所現音聲所說喜目",
    "X04n0223_105:0698c12": "神所修行及供養諸佛教化眾生境界分六爾時",
    "X04n0223_105:0698c13": "善財童子見聞如上所現一切諸希有事已下至",
    "X04n0223_105:0698c14": "堪修普賢菩薩行故有八行半經明善財童子見",
    "X04n0223_105:0698c15": "如上教化境界得入此喜目夜神所行法名不思",
    "X04n0223_105:0698c16": "議大勢力普喜幢自在力解脫法門分七爾時善",
    "X04n0223_105:0698c17": "財童子已下一行半經明善財說頌歎喜目神功",
    "X04n0223_105:0698c18": "德分八頌中有十行頌明正申頌意歎夜神道德",
    "X04n0223_105:0698c19": "分九爾時善財童子已下三行經明善財問夜神",
    "X04n0223_105:0698c20": "得解脫久近分十我念過去世已下至其心不忘",
    "X04n0223_105:0698c21": "失有二十六行頌明夜神答善財住劫久近分十",
    "X04n0223_105:0698c22": "一從此後供養十億那由他佛已下至了知十法",
    "X04n0223_105:0698c23": "界一切無差別有六十五行頌答善財住劫供養",
    "X04n0223_105:0698c24": "諸佛久近多少之數於此供養分中有十一段一",
    "X04n0223_105:0699a01": "段有十佛名號十一段佛名號皆配十一地中隨",
    "X04n0223_105:0699a02": "位升進一地配十佛名號十地配百佛名號十一",
    "X04n0223_105:0699a03": "地配一佛名號明後一攝前多故明一地具十地",
    "X04n0223_105:0699a04": "行故以十波羅蜜互參成故第一初明從此供養",
    "X04n0223_105:0699a05": "十那由他佛者配初歡喜地明初總攝末故初含",
    "X04n0223_105:0699a06": "多故願廣大故初地明勝願發心初即多故是總",
    "X04n0223_105:0699a07": "相義此初地是第三地中初地故乃至十地是第",
    "X04n0223_105:0699a08": "三地中十地故初佛功德海者是第三地中初地",
    "X04n0223_105:0699a09": "檀波羅蜜門為主餘九為伴以此位是第三地中",
    "X04n0223_105:0699a10": "前後地內十波羅蜜總在此位中餘位亦倣此相",
    "X04n0223_105:0699a11": "收如帝網相入一入多故此明忍體總收因果徧",
    "X04n0223_105:0699a12": "也五位中位位皆然第二一切寶光剎其劫名天",
    "X04n0223_105:0699a13": "勝者第二離垢地戒波羅蜜為戒體故天者表淨",
    "X04n0223_105:0699a14": "戒自在也此戒淨自在勝於煩惱名為天勝故五",
    "X04n0223_105:0699a15": "百佛興世者以戒波羅蜜為主五位中五百箇波",
    "X04n0223_105:0699a16": "羅蜜總以戒淨體收名為五百佛興世若於自心",
    "X04n0223_105:0699a17": "境自體無垢外若別見他佛是人未離魔業初佛",
    "X04n0223_105:0699a18": "號月光輪者表戒光圓滿餘九佛號是戒中主伴",
    "X04n0223_105:0699a19": "波羅蜜因果名號如下如是等諸佛我悉曾供養",
    "X04n0223_105:0699a20": "尚於諸法中無而計為有者為智波羅蜜未圓明",
    "X04n0223_105:0699a21": "升進未熟戒取猶在表以升進生熟論之至於十",
    "X04n0223_105:0699a22": "地智波羅蜜圓明有五百重升進習氣生熟不同",
    "X04n0223_105:0699a23": "此明總相中別同中之異以一發菩提心已受無",
    "X04n0223_105:0699a24": "量安樂所修生熟十地猶存十一地方盡二愚至",
    "X04n0223_105:0699b01": "佛位為對習氣安立諸地諸位治之計其智理十",
    "X04n0223_105:0699b02": "地差別如空中鳥跡然其約習氣同別行相非無",
    "X04n0223_105:0699b03": "第三從此復有劫名曰梵光明者是第三發光地",
    "X04n0223_105:0699b04": "名以發光地位修八禪都治三界習障欲界樂欲",
    "X04n0223_105:0699b05": "障上二界樂禪障現第一義天光淨無障號劫名",
    "X04n0223_105:0699b06": "梵光明梵名淨也治三界染淨習氣一分淨故名",
    "X04n0223_105:0699b07": "為淨光明世界名蓮華燈此是當位行無染名也",
    "X04n0223_105:0699b08": "莊嚴極殊妙以忍波羅蜜為莊嚴故名極殊妙以",
    "X04n0223_105:0699b09": "忍為行首彼有無量佛者以明忍體總收諸行故",
    "X04n0223_105:0699b10": "云彼有無量佛我悉供養者以忍辱供敬為供養",
    "X04n0223_105:0699b11": "一切佛故初寶須彌佛者以第三地忍辱謙敬為",
    "X04n0223_105:0699b12": "行中高勝故如須彌山高勝也此佛為主餘佛為",
    "X04n0223_105:0699b13": "此忍中之伴已下一一隨十地十一地十波羅蜜",
    "X04n0223_105:0699b14": "萬行主伴配之一切諸佛皆依此五位行中理智",
    "X04n0223_105:0699b15": "悲願得佛果故離此法別見佛者無有是處以智",
    "X04n0223_105:0699b16": "所行及處說名劫量大智之境都無有時日歲月",
    "X04n0223_105:0699b17": "也皆須約自實佛實智實法而論不可隨自他虗",
    "X04n0223_105:0699b18": "妄見若也智滿行周一切總佛已下第四地配精",
    "X04n0223_105:0699b19": "進波羅蜜以八十那由他佛者表八正覺道為精",
    "X04n0223_105:0699b20": "進行體故餘八邢之行非佛故那由他者萬行總",
    "X04n0223_105:0699b21": "數次第五地禪波羅蜜中劫名寂靜音剎號金剛",
    "X04n0223_105:0699b22": "寶表法性身為禪體明語嘿皆寂靜也金剛總明",
    "X04n0223_105:0699b23": "禪體無壞性於中有千佛次第而出興者表禪體",
    "X04n0223_105:0699b24": "攝用歸本以十地中一地有百波羅蜜為主伴此",
    "X04n0223_105:0699c01": "禪位中收十地位為千次第也第六地般若為主",
    "X04n0223_105:0699c02": "有劫名善出現者表智慧善能出現諸法剎號香",
    "X04n0223_105:0699c03": "燈雲表智慧為香破闇為燈說法普覆為雲億佛",
    "X04n0223_105:0699c04": "於中現者以般若從用以億數舉之前位千此位",
    "X04n0223_105:0699c05": "億也第七地中有五百佛於中而出興者表方便",
    "X04n0223_105:0699c06": "波羅蜜通收五位門中出世智慧總入俗同事成",
    "X04n0223_105:0699c07": "大悲行故舉五百佛為行數劫名集堅固王者處",
    "X04n0223_105:0699c08": "纏不污方名堅固王者自在義八地有八十那由",
    "X04n0223_105:0699c09": "他佛者表無功用之大用已終八正之行總備九",
    "X04n0223_105:0699c10": "地六十億那由他佛者一那由他當此溝是此第",
    "X04n0223_105:0699c11": "二十數表法師之位法雲普雨六道化周亦表第",
    "X04n0223_105:0699c12": "一般若總通十地位雨法雨滿故十地中有三十",
    "X04n0223_105:0699c13": "六那由他佛者表智圓三世六位齊明因果徹故",
    "X04n0223_105:0699c14": "以智增明三世六位無始終一圓智故十一地有",
    "X04n0223_105:0699c15": "一佛者表收三世六位為一法界無礙大用故此",
    "X04n0223_105:0699c16": "收別同本依根本智故成普賢門佛果圓故一多",
    "X04n0223_105:0699c17": "徹故一如經細看文義皆自有此意非是人情強",
    "X04n0223_105:0699c18": "安立也第十二段中善男子已下至我唯知此大",
    "X04n0223_105:0699c19": "勢力普喜幢解脫門有九行半經明都結已上發",
    "X04n0223_105:0699c20": "心始末因果劫量分於此段中彼轉輪聖王名十",
    "X04n0223_105:0699c21": "方主能紹隆佛種者豈異人乎文殊師利是爾時",
    "X04n0223_105:0699c22": "夜天神覺悟我者普賢菩薩之所化也其王寶女",
    "X04n0223_105:0699c23": "蒙彼夜神所化者即此喜目夜神是表法是依根",
    "X04n0223_105:0699c24": "本智法身之理起差別智行大慈悲不限時劫以",
    "X04n0223_105:0700a01": "佛剎微塵數以況之經如是等劫量修行得此大",
    "X04n0223_105:0700a02": "勢力普喜幢解脫者明第三地修三界別別對治",
    "X04n0223_105:0700a03": "四禪八定得自在故處世行慈悲行忍行一分終",
    "X04n0223_105:0700a04": "故始於一切善惡眾生常歡喜不厭故以此修行",
    "X04n0223_105:0700a05": "劫數答前善財所問發心久近故明忍性徧周一",
    "X04n0223_105:0700a06": "時總答又明智無前後故經云禪波羅蜜所有資",
    "X04n0223_105:0700a07": "具者明施戒忍精進四念觀三十七道品等是禪",
    "X04n0223_105:0700a08": "家資具亦以五停心觀十八事物空閑寂靜是禪",
    "X04n0223_105:0700a09": "家資具亦以師第法智之正教是禪家資具亦以",
    "X04n0223_105:0700a10": "十波羅蜜與四攝四無量為助顯法界體用自在",
    "X04n0223_105:0700a11": "是禪家資具此是第三發光地善知識以忍波羅",
    "X04n0223_105:0700a12": "蜜為主餘九為伴治三界中住禪染淨二障令行",
    "X04n0223_105:0700a13": "大慈悲使無礙故如是染淨二習一分微薄始於",
    "X04n0223_105:0700a14": "善惡眾生一分不生厭捨得大勢力普喜幢解脫",
    "X04n0223_105:0700a15": "門前五位十地中言說所陳恐不能了至此位中",
    "X04n0223_105:0700a16": "善財以求善知識以名目處所男女長者比丘比",
    "X04n0223_105:0700a17": "丘尼優婆塞優婆夷菩薩夜神等名行相狀託法",
    "X04n0223_105:0700a18": "及事以表之使令易解第二推德升進門中從如",
    "X04n0223_105:0700a19": "諸菩薩摩訶薩已下至辭退而去有十四行經約",
    "X04n0223_105:0700a20": "分為五門一推德升進二示善知識所在三舉善",
    "X04n0223_105:0700a21": "知識名號夜神名普救護眾生妙德四勸善財令",
    "X04n0223_105:0700a22": "往詣五禮敬辭去隨文釋義者在此會中有夜神",
    "X04n0223_105:0700a23": "者明菩提及智悲圓滿名在此會中夜神如前所",
    "X04n0223_105:0700a24": "釋此是十地中第四燄慧地生諸佛家位住菩提",
    "X04n0223_105:0700b01": "位長大慈悲門以第二地夜神名普德淨光在菩",
    "X04n0223_105:0700b02": "提場內明與菩提心相會為初地是勝願發心二",
    "X04n0223_105:0700b03": "地方會真體得中道故自此已後直至十地長養",
    "X04n0223_105:0700b04": "大慈悲心方終十一地純是普賢之處世妙行前",
    "X04n0223_105:0700b05": "三地治三界業一終名為發光地此地生如來家",
    "X04n0223_105:0700b06": "淨慧現前名燄慧地自餘如文自具。",
    "X04n0223_105:0700b07": "第四眾會中普救眾生妙德夜神主燄慧地。",
    "X04n0223_105:0700b08": "【經】爾時善財童子於喜目觀察眾生夜神所聞普喜",
    "X04n0223_105:0700b09": "幢解脫門信解趣入了知隨順思惟修習念善知識",
    "X04n0223_105:0700b10": "所有教誨心無暫捨諸根不散一心願得見善知識",
    "X04n0223_105:0700b11": "普於十方勤求匪懈願常親近生諸功德與善知識",
    "X04n0223_105:0700b12": "同一善根得善知識巧方便行依善知識入精進海",
    "X04n0223_105:0700b13": "於無量劫常不遠離作是願已往詣普救眾生妙德",
    "X04n0223_105:0700b14": "夜神所時彼夜神為善財童子示現菩薩調伏眾生",
    "X04n0223_105:0700b15": "解脫神力以諸相好莊嚴其身於兩眉間放大光明",
    "X04n0223_105:0700b16": "名智燈普照清淨幢無量光明以為眷屬其光普照",
    "X04n0223_105:0700b17": "一切世間照世間已入善財頂充滿其身善財爾時",
    "X04n0223_105:0700b18": "即得究竟清淨輪三昧得此三昧已悉見二神兩處",
    "X04n0223_105:0700b19": "中間所有一切地塵水塵及以火塵金剛摩尼眾寶",
    "X04n0223_105:0700b20": "微塵華香纓絡諸莊嚴具如是一切所有微塵一一",
    "X04n0223_105:0700b21": "塵中各見佛剎微塵數世界成壞及見一切地水火",
    "X04n0223_105:0700b22": "風諸大積聚亦見一切世界接連皆以地輪任持而",
    "X04n0223_105:0700b23": "住種種山海種種河池種種樹林種種宮殿所謂天",
    "X04n0223_105:0700b24": "宮殿龍宮殿夜叉宮殿乃至摩睺羅伽人非人等宮",
    "X04n0223_105:0700c01": "殿屋宅地獄畜生閻羅王界一切住處諸趣輪轉生",
    "X04n0223_105:0700c02": "死往來隨業受報各各差別靡不悉見又見一切世",
    "X04n0223_105:0700c03": "界差別所謂或有世界雜穢或有世界清淨或有世",
    "X04n0223_105:0700c04": "界趣雜穢或有世界趣清淨或有世界雜穢清淨或",
    "X04n0223_105:0700c05": "有世界清淨雜穢或有世界一向清淨或有世界其",
    "X04n0223_105:0700c06": "形平正或有覆住或有側住如是等一切世界一切",
    "X04n0223_105:0700c07": "趣中悉見此普救眾生夜神於一切時一切處隨諸",
    "X04n0223_105:0700c08": "眾生形貌言辭行解差別以方便力普現其前隨宜",
    "X04n0223_105:0700c09": "化度令地獄眾生免諸苦毒令畜生眾生不相食噉",
    "X04n0223_105:0700c10": "令餓鬼眾生無有饑渴令諸龍等離一切怖令欲界",
    "X04n0223_105:0700c11": "眾生離欲界苦令人趣眾生離闇夜怖毀呰怖惡名",
    "X04n0223_105:0700c12": "怖大眾怖不活怖死怖惡道怖斷善根怖退菩提心",
    "X04n0223_105:0700c13": "怖遇惡知識怖離善知識怖墮二乘地怖種種生死",
    "X04n0223_105:0700c14": "怖異類眾生同住怖惡時受生怖惡種族中受生怖",
    "X04n0223_105:0700c15": "造惡業怖業煩惱障怖執著諸想繫縛怖如是等怖",
    "X04n0223_105:0700c16": "悉令捨離又見一切眾生卵生胎生濕生化生有色",
    "X04n0223_105:0700c17": "無色有想無想非有想非無想普現其前常勤救護",
    "X04n0223_105:0700c18": "為成就菩薩大願力故深入菩薩三昧力故堅固菩",
    "X04n0223_105:0700c19": "薩神通力故出生普賢行願力故增廣菩薩大悲海",
    "X04n0223_105:0700c20": "故得普覆眾生無礙大慈故得普與眾生無量喜樂",
    "X04n0223_105:0700c21": "故得普攝一切眾生智慧方便故得菩薩廣大解脫",
    "X04n0223_105:0700c22": "自在神通故嚴淨一切佛剎故覺了一切諸法故供",
    "X04n0223_105:0700c23": "養一切諸佛故受持一切佛教故積集一切善根修",
    "X04n0223_105:0700c24": "一切妙行故入一切眾生心海而無障礙故知一切",
    "X04n0223_105:0701a01": "眾生諸根教化成熟故淨一切眾生信解除其惡障",
    "X04n0223_105:0701a02": "故破一切眾生無知黑闇故令得一切智清淨光明",
    "X04n0223_105:0701a03": "故時善財童子見此夜神如是神力不可思議甚深",
    "X04n0223_105:0701a04": "境界普現調伏一切眾生菩薩解脫已歡喜無量頭",
    "X04n0223_105:0701a05": "面作禮一心瞻仰時彼夜神即捨菩薩莊嚴之相還",
    "X04n0223_105:0701a06": "復本形而不捨其自在神力爾時善財童子恭敬合",
    "X04n0223_105:0701a07": "掌却住一面以偈讚曰。",
    "X04n0223_105:0701a08": "　我善財得見　　如是大神力　　其心生歡喜",
    "X04n0223_105:0701a09": "　說偈而讚歎　　我見尊妙身　　眾相以莊嚴",
    "X04n0223_105:0701a10": "　譬如空中星　　一切悉嚴淨　　所放殊勝光",
    "X04n0223_105:0701a11": "　無量剎塵數　　種種微妙色　　普照於十方",
    "X04n0223_105:0701a12": "　一一毛孔放　　眾生心數光　　一一光明端",
    "X04n0223_105:0701a13": "　皆出寶蓮華　　華中出化身　　能滅眾生苦",
    "X04n0223_105:0701a14": "　光中出妙香　　普熏於眾生　　復雨種種華",
    "X04n0223_105:0701a15": "　供養一切佛　　兩眉放妙光　　量與須彌等",
    "X04n0223_105:0701a16": "　普觸諸含識　　令滅愚癡闇　　口放清淨光",
    "X04n0223_105:0701a17": "　譬如無量日　　普照於廣大　　毗盧舍那境",
    "X04n0223_105:0701a18": "　眼放清淨光　　譬如無量月　　普照十方剎",
    "X04n0223_105:0701a19": "　悉滅世癡翳　　現化種種身　　相狀等眾生",
    "X04n0223_105:0701a20": "　充滿十方界　　度脫三有海　　妙身徧十方",
    "X04n0223_105:0701a21": "　普現眾生前　　滅除水火賊　　王等一切怖",
    "X04n0223_105:0701a22": "　我承喜目教　　今得詣尊所　　見尊眉間相",
    "X04n0223_105:0701a23": "　放大清淨光　　普照十方海　　悉滅一切闇",
    "X04n0223_105:0701a24": "　顯現神通力　　而來入我身　　我遇圓滿光",
    "X04n0223_105:0701b01": "　心生大歡喜　　得總持三昧　　普現十方佛",
    "X04n0223_105:0701b02": "　我於所經處　　悉見諸微塵　　一一微塵中",
    "X04n0223_105:0701b03": "　各見塵數剎　　或有無量剎　　一切咸濁穢",
    "X04n0223_105:0701b04": "　眾生受諸苦　　常悲歎號泣　　或有染淨剎",
    "X04n0223_105:0701b05": "　少樂多憂苦　　示現三乘像　　往彼而救度",
    "X04n0223_105:0701b06": "　或有染淨剎　　眾生所樂見　　菩薩常充滿",
    "X04n0223_105:0701b07": "　住持諸佛法　　一一微塵中　　無量淨剎海",
    "X04n0223_105:0701b08": "　毗盧遮那佛　　往劫所嚴淨　　佛於一切剎",
    "X04n0223_105:0701b09": "　悉坐菩提樹　　成道轉法輪　　度脫諸羣生",
    "X04n0223_105:0701b10": "　我見普救天　　於彼無量剎　　一切諸佛所",
    "X04n0223_105:0701b11": "　普皆往供養",
    "X04n0223_105:0701b12": "爾時善財童子說此頌已白普救眾生妙德夜神言",
    "X04n0223_105:0701b13": "天神今此解脫甚深希有其名何等得此解脫其已",
    "X04n0223_105:0701b14": "久如修何等行而得清淨夜神言善男子是處難知",
    "X04n0223_105:0701b15": "諸天及人一切二乘所不能測何以故此是住普賢",
    "X04n0223_105:0701b16": "菩薩行者境界故住大悲藏者境界故救護一切眾",
    "X04n0223_105:0701b17": "生者境界故能淨一切三惡八難者境界故能於一",
    "X04n0223_105:0701b18": "切佛剎中紹隆佛種不斷者境界故能住持一切佛",
    "X04n0223_105:0701b19": "法者境界故能於一切劫修菩薩行成滿大願海者",
    "X04n0223_105:0701b20": "境界故能於一切法界海以清淨智光滅無明闇障",
    "X04n0223_105:0701b21": "者境界故能以一念智慧光明普照一切三世方便",
    "X04n0223_105:0701b22": "海者境界故我承佛力今為汝說善男子乃往古世",
    "X04n0223_105:0701b23": "過佛剎微塵數劫爾時有劫名圓滿清淨世界名毗",
    "X04n0223_105:0701b24": "盧遮那大威德有須彌山微塵數如來於中出現其",
    "X04n0223_105:0701c01": "佛世界以一切香王摩尼寶為體眾寶莊嚴住無垢",
    "X04n0223_105:0701c02": "光明摩尼王海上其形正圓淨穢合成一切嚴具帳",
    "X04n0223_105:0701c03": "雲而覆其上一切莊嚴摩尼輪山千帀圍遶有十萬",
    "X04n0223_105:0701c04": "億那由他四天下皆妙莊嚴或有四天下惡業眾生",
    "X04n0223_105:0701c05": "於中止住或有四天下雜業眾生於中止住或有四",
    "X04n0223_105:0701c06": "天下善根眾生於中止住或有四天下一向清淨諸",
    "X04n0223_105:0701c07": "大菩薩之所止住此界東際輪圍山側有四天下名",
    "X04n0223_105:0701c08": "寶燈華幢國界清淨飲食豐足不藉耕耘而生稻梁",
    "X04n0223_105:0701c09": "宮殿樓閣悉皆奇妙諸如意樹處處行列種種香樹",
    "X04n0223_105:0701c10": "恒出香雲種種鬘樹恒出鬘雲種種華樹常雨妙華",
    "X04n0223_105:0701c11": "種種寶樹出諸奇寶無量色光周帀照耀諸音樂樹",
    "X04n0223_105:0701c12": "出諸音樂隨風吹動演妙音聲日月光明摩尼寶王",
    "X04n0223_105:0701c13": "普照一切晝夜受樂無時間斷此四天下有百萬億",
    "X04n0223_105:0701c14": "那由他諸王國土一一國土有千大河周帀圍遶一",
    "X04n0223_105:0701c15": "一皆以妙華覆上隨流漂動出天樂音一切寶樹列",
    "X04n0223_105:0701c16": "植其岸種種珍奇以為嚴飾舟船來往稱情戲樂一",
    "X04n0223_105:0701c17": "一河間有百萬億城一一城有百萬億那由他聚落",
    "X04n0223_105:0701c18": "如是一切城邑聚落各有無量百千億那由他宮殿",
    "X04n0223_105:0701c19": "園林周帀圍遶此四天下閻浮提內有一國土名寶",
    "X04n0223_105:0701c20": "華燈安隱豐樂人民熾盛其中眾生具行十善有轉",
    "X04n0223_105:0701c21": "輪王於中出現名毗盧遮那妙寶蓮華髻於蓮華中",
    "X04n0223_105:0701c22": "忽然化生三十二相以為嚴好七寶具足王四天下",
    "X04n0223_105:0701c23": "恒以正法教導羣生王有千子端正勇健能伏怨敵",
    "X04n0223_105:0701c24": "百萬億那由他宮人婇女皆悉與王同種善根同修",
    "X04n0223_105:0702a01": "言行同時誕生端正姝妙猶如天女身真金色常放",
    "X04n0223_105:0702a02": "光明諸毛孔中恒出妙香良臣猛將具足十億王有",
    "X04n0223_105:0702a03": "正妃名圓滿面是王女寶端正殊特皮膚金色目髮",
    "X04n0223_105:0702a04": "紺青言同梵音身有天香常放光明照千由旬其有",
    "X04n0223_105:0702a05": "一女名普智燄妙德眼形體端嚴色相殊美眾生見",
    "X04n0223_105:0702a06": "者情無厭足爾時眾生壽命無量或有不定而中夭",
    "X04n0223_105:0702a07": "者種種形色種種音聲種種名字種種族姓愚智勇",
    "X04n0223_105:0702a08": "怯貧富苦樂無量品類皆悉不同時或有人語餘人",
    "X04n0223_105:0702a09": "言我身端正汝形鄙陋作是語已遞相毀辱集不善",
    "X04n0223_105:0702a10": "業以是業故壽命色力一切樂事悉皆損減時彼城",
    "X04n0223_105:0702a11": "北有菩提樹名普光法雲音幢以念念出現一切如",
    "X04n0223_105:0702a12": "來道場莊嚴堅固摩尼王而為其根一切摩尼以為",
    "X04n0223_105:0702a13": "其榦眾雜妙寶以為其葉次第分布並相稱可四方",
    "X04n0223_105:0702a14": "上下圓滿莊嚴放寶光明出妙音聲說一切如來甚",
    "X04n0223_105:0702a15": "深境界於彼樹前有一香池名寶華光明演法雷音",
    "X04n0223_105:0702a16": "妙寶為岸百萬億那由他寶樹圍遶一一樹形如菩",
    "X04n0223_105:0702a17": "提樹眾寶纓絡周帀垂下無量樓閣皆寶所成周徧",
    "X04n0223_105:0702a18": "道場以為嚴飾彼香池內出大蓮華名普現三世一",
    "X04n0223_105:0702a19": "切如來莊嚴境界雲須彌山微塵數佛於中出現其",
    "X04n0223_105:0702a20": "第一佛名普智寶燄妙德幢於此華上最初得阿耨",
    "X04n0223_105:0702a21": "多羅三藐三菩提無量千歲演說正法成熟眾生其",
    "X04n0223_105:0702a22": "彼如來未成佛時十千年前此大蓮華放淨光明名",
    "X04n0223_105:0702a23": "現諸神通成熟眾生若有眾生遇斯光者心自開悟",
    "X04n0223_105:0702a24": "無所不了知十千年後佛當出現九千年前放淨光",
    "X04n0223_105:0702b01": "明名一切眾生離垢燈若有眾生遇斯光者得清淨",
    "X04n0223_105:0702b02": "眼見一切色知九千年後佛當出現八千年前放大",
    "X04n0223_105:0702b03": "光明名一切眾生業果音若有眾生遇斯光者悉得",
    "X04n0223_105:0702b04": "自知諸業果報知八千年後佛當出現七千年前放",
    "X04n0223_105:0702b05": "大光明名生一切善根音若有眾生遇斯光者一切",
    "X04n0223_105:0702b06": "諸根悉得圓滿知七千年後佛當出現六千年前放",
    "X04n0223_105:0702b07": "大光明名佛不可思議境界音若有眾生遇斯光者",
    "X04n0223_105:0702b08": "其心廣大普得自在知六千年後佛當出現五千年",
    "X04n0223_105:0702b09": "前放大光明名嚴淨一切佛剎音若有眾生遇斯光",
    "X04n0223_105:0702b10": "者悉見一切清淨佛土知五千年後佛當出現四千",
    "X04n0223_105:0702b11": "年前放大光明名一切如來境界無差別燈若有眾",
    "X04n0223_105:0702b12": "生遇斯光者悉能往覲一切諸佛知四千年後佛當",
    "X04n0223_105:0702b13": "出現三千年前放大光明名三世明燈若有眾生遇",
    "X04n0223_105:0702b14": "斯光者悉能現見一切如來諸本事海知三千年後",
    "X04n0223_105:0702b15": "佛當出現二千年前放大光明名如來離翳智慧燈",
    "X04n0223_105:0702b16": "若有眾生遇斯光者則得普眼見一切如來神變一",
    "X04n0223_105:0702b17": "切諸佛國土一切世界眾生知二千年後佛當出現",
    "X04n0223_105:0702b18": "一千年前放大光明名令一切眾生見佛集諸善根",
    "X04n0223_105:0702b19": "若有眾生遇斯光者則得成就見佛三昧知一千年",
    "X04n0223_105:0702b20": "後佛當出現次七日前放大光明名一切眾生歡喜",
    "X04n0223_105:0702b21": "音若有眾生遇斯光者得普見諸佛生大歡喜知七",
    "X04n0223_105:0702b22": "日後佛當出現滿七日已一切世界悉皆震動純淨",
    "X04n0223_105:0702b23": "無染念念普見十方一切清淨佛剎亦現彼剎種種",
    "X04n0223_105:0702b24": "莊嚴若有眾生根性淳熟應見佛者咸詣道場。",
    "X04n0223_105:0702c02": "大方廣佛新華嚴經合論卷第一百五",
    "X04n0223_105:0702c04": "音切",
    "X04n0223_105:0702c05": "騎(其寄切)。姝(昌朱切)。[寤-吾+告](古孝切)。號(乎刀切)。榦(古案切)。"
}