{
    "X40n0719_002:0358b11": "重治毗尼事義集要卷第二",
    "X40n0719_002:0358b13": "古吳蕅益沙門　智旭　彚釋",
    "X40n0719_002:0358b14": "○二問答啟白。",
    "X40n0719_002:0358b15": "僧集不(答云僧。已集)。和合不(答云和合)。未受具戒者出(若有。即遣出。答",
    "X40n0719_002:0358b16": "云未受具戒者已出。若無。即云此中無未受具戒者)。不來諸比丘說欲及清淨",
    "X40n0719_002:0358b17": "(若有人說欲。即云某甲等說欲及清淨。若無人傳欲。即云此眾無說欲及清淨者)。誰遣比丘",
    "X40n0719_002:0358b18": "尼來請教誡(答云此眾無尼來請教誡)。僧今和合。何所作為(答云說戒",
    "X40n0719_002:0358b19": "羯磨)。",
    "X40n0719_002:0358b20": "大德僧聽。今白月十五日(或黑月十五日。或黑月十四日)。眾僧說戒。",
    "X40n0719_002:0358b21": "若僧時到。僧忍聽。和合說戒。白如是。",
    "X40n0719_002:0358b22": "說戒犍度云。大迦賓[少/兔]。在仙人住處黑石山側。靜",
    "X40n0719_002:0358b23": "處思惟而作是念。我今若往說戒。若不往。我常第",
    "X40n0719_002:0358b24": "一清淨。爾時世尊知其所念。譬如壯士屈伸臂頃。",
    "X40n0719_002:0358c01": "從耆闍崛山忽然不現。乃至迦賓[少/兔]前。敷座而坐。",
    "X40n0719_002:0358c02": "時迦賓[少/兔]禮世尊足。在一面坐。世尊知而故問。汝",
    "X40n0719_002:0358c03": "在此作是念不。答言。爾。佛言。說戒法。當應恭敬尊",
    "X40n0719_002:0358c04": "重承事。若汝不恭敬布薩。尊重承事者。誰當恭敬",
    "X40n0719_002:0358c05": "尊重承事。是故汝應往說戒。不應不往。應當步往。",
    "X40n0719_002:0358c06": "不應承神足往。我亦當往。隨所住處人多少。共",
    "X40n0719_002:0358c07": "集一處說戒。不和合說戒者。突吉羅。年少比丘。",
    "X40n0719_002:0358c08": "於布薩日。應先至說戒堂中。掃灑。敷坐具。具淨水",
    "X40n0719_002:0358c09": "瓶。洗足瓶。然燈火。具舍羅(此云籌。五分律云。麤不過小指。細不過著)。若",
    "X40n0719_002:0358c10": "不知者。上座當教。不教。不隨教。皆突吉羅。說戒竟。",
    "X40n0719_002:0358c11": "應收攝。若一比丘獨住者。至布薩日。應詣說戒",
    "X40n0719_002:0358c12": "堂掃灑如上。若有客比丘來。若四。若過四。應先白",
    "X40n0719_002:0358c13": "已。然後說戒。若有三人。若二人。各各相向說。今僧",
    "X40n0719_002:0358c14": "十五日說戒(或十四日)。我某甲清淨。如是三說。若有一",
    "X40n0719_002:0358c15": "人。應心念口言。亦如是三說。不得非法別眾。非",
    "X40n0719_002:0358c16": "法和合。及法別眾羯磨說戒(解在羯磨法中)應法和合羯",
    "X40n0719_002:0358c17": "磨說戒。有病及三寶事。聽與欲清淨。應口言。若",
    "X40n0719_002:0358c18": "身現相與欲清淨。若不現身相。不口說者。不成與",
    "X40n0719_002:0358c19": "欲清淨。若受欲清淨已。便命過乃至應滅擯等。不",
    "X40n0719_002:0358c20": "成與欲清淨。若睡。入定。或忘。不故作。名成與欲清",
    "X40n0719_002:0358c21": "淨。若故不說者。突吉羅。若不能如是者。應扶病比",
    "X40n0719_002:0358c22": "丘至僧中。若慮或能死。一切僧應往病比丘所圍",
    "X40n0719_002:0358c23": "遶與作羯磨。若病者眾多。能集一處者善。若不能",
    "X40n0719_002:0358c24": "者。諸比丘當出界外作羯磨。更無方便得別眾作",
    "X40n0719_002:0359a01": "羯磨。不應稱事與欲清淨。聽如法僧事與欲清",
    "X40n0719_002:0359a02": "淨(稱事者。我與某事欲。不與某事欲也)。聽受多人與欲清淨。受者",
    "X40n0719_002:0359a03": "有事。聽轉與欲清淨。若事畢。應自往。說戒時。八",
    "X40n0719_002:0359a04": "難事起及有餘緣。聽略說戒。八難者王。賊。水。火。病。",
    "X40n0719_002:0359a05": "惡蟲。人。非人。餘緣者。若大眾集牀坐少。若眾多病",
    "X40n0719_002:0359a06": "若覆葢不周值天雨。若鬬諍事。或說法夜已久。應",
    "X40n0719_002:0359a07": "齊明相未出時作羯磨說戒。有五種說戒。一者說",
    "X40n0719_002:0359a08": "序。餘以常聞告知。二者說序及四棄法。三者說至",
    "X40n0719_002:0359a09": "僧殘法。四者說至不定法。皆以餘者僧常聞告知。",
    "X40n0719_002:0359a10": "五者說序乃至終。若八難中一一難起。隨難遠近",
    "X40n0719_002:0359a11": "以為廣略。若無難緣。不得略說。若比丘。心亂狂",
    "X40n0719_002:0359a12": "癡。或憶說戒。或不憶。或來。或不來。應與作癡狂羯",
    "X40n0719_002:0359a13": "磨。病止。應解。有犯者不得說戒。不得聞戒。不得",
    "X40n0719_002:0359a14": "向犯戒比丘懺悔。犯者不得受他懺悔。如法懺悔",
    "X40n0719_002:0359a15": "已。然後說戒。若比丘。正說戒時。或知有罪。或心",
    "X40n0719_002:0359a16": "疑。若向眾說。則致閙亂。當語比座。或心念言。須座",
    "X40n0719_002:0359a17": "罷已。如法懺悔。如是者得聽說戒。若一切僧盡",
    "X40n0719_002:0359a18": "有犯。或生疑。當向清淨客比丘懺悔決疑。然後說",
    "X40n0719_002:0359a19": "戒。若無客比丘來。當差二三人向比近清淨僧中",
    "X40n0719_002:0359a20": "決疑懺悔已。還所住處。住處比丘當向此二三人",
    "X40n0719_002:0359a21": "懺悔。然後說戒。若比近無清淨僧。應作白普同懺",
    "X40n0719_002:0359a22": "悔。然後說戒。若不識罪名罪相。俟有客比丘持律",
    "X40n0719_002:0359a23": "者來。應請問之。如法懺悔。問。普同懺悔。法式云何。",
    "X40n0719_002:0359a24": "答。一人作白之後。各自改往修來。他時若遇清淨",
    "X40n0719_002:0359b01": "比丘。仍須發露悔除也。若客比丘。聞見有舊住",
    "X40n0719_002:0359b02": "比丘。應求。應喚作羯磨。若不求。若求不得。便作。若",
    "X40n0719_002:0359b03": "不喚作。皆不成羯磨。得罪。若不得。便喚作。亦不成",
    "X40n0719_002:0359b04": "羯磨。無罪。舊住於客亦爾(處處尋覓為求。高聲唱告為喚)。不應於",
    "X40n0719_002:0359b05": "比丘尼乃至未受大戒人前作羯磨及遮說戒。",
    "X40n0719_002:0359b06": "除天龍鬼神。第三分云。若僧破重得和合。聽作",
    "X40n0719_002:0359b07": "白羯磨和合布薩。大德僧聽。彼所因事。令僧鬬諍。",
    "X40n0719_002:0359b08": "誹謗罵詈。互求長短。令僧破。令僧別住。令僧塵垢。",
    "X40n0719_002:0359b09": "彼令僧為作舉罪。今已還解。已滅僧塵垢。若僧時",
    "X40n0719_002:0359b10": "到。僧忍聽。僧作和合布薩。白如是。若有比丘犯",
    "X40n0719_002:0359b11": "僧殘。或應與波利婆沙(此云別住法。隨覆藏若干日。應行若干日)。或本",
    "X40n0719_002:0359b12": "日治(解在治罪法中)。或摩那埵(解在第二篇中)或出罪。皆隨應與",
    "X40n0719_002:0359b13": "之。然後說戒。若有比丘。犯波逸提。是中比丘。或",
    "X40n0719_002:0359b14": "言波逸提。或言提舍尼。彼見犯波逸提者將此比",
    "X40n0719_002:0359b15": "丘至眼見耳不聞處。教如法懺悔已。至彼言提舍",
    "X40n0719_002:0359b16": "尼比丘所。語言。此比丘已如法懺悔。應作如是已",
    "X40n0719_002:0359b17": "說戒。若有比丘。犯偷蘭遮。是中比丘。或言偷蘭",
    "X40n0719_002:0359b18": "遮。或言波羅夷。而皆是多聞知識。彼作是念若今",
    "X40n0719_002:0359b19": "日說戒。或能令僧破壞。聽遮說戒。若未說時遮。若",
    "X40n0719_002:0359b20": "說竟遮。皆不成遮。若正說時遮。成遮。若彼遮說",
    "X40n0719_002:0359b21": "戒人。三業有不清淨。無智。不分明。不知問。不能答。",
    "X40n0719_002:0359b22": "餘比丘應語言。止。長老。不須起此鬬諍事。莫用此",
    "X40n0719_002:0359b23": "比丘語。便應說戒。若其人三業清淨等。應問言。以",
    "X40n0719_002:0359b24": "何事遮。為以破戒。為以破見。為以破威儀。為見何",
    "X40n0719_002:0359c01": "事。為聞何事。為疑何事。若不能具答。隨所舉無根",
    "X40n0719_002:0359c02": "與罪。然後僧應說戒(以無根初篇舉者。與僧殘罪。以無根僧殘舉者。與波逸提",
    "X40n0719_002:0359c03": "罪。以無根餘罪舉者。與突吉羅令懺)。若有病比丘。遮病比丘說戒。",
    "X40n0719_002:0359c04": "或與無病者互相遮。應語言。佛如是語。須待病瘥。",
    "X40n0719_002:0359c05": "應如法說。彼亦當如法說。如是作已。然後說戒。",
    "X40n0719_002:0359c06": "或有異住處比丘。鬪諍不和合。欲來此說戒。此眾",
    "X40n0719_002:0359c07": "應十四日。若十三日說戒。若聞今來。便疾集僧說",
    "X40n0719_002:0359c08": "戒。若聞已至界內。便出界外說戒。若聞已入寺內。",
    "X40n0719_002:0359c09": "應為具浴器等。密出界外說戒。若客比丘喚說戒。",
    "X40n0719_002:0359c10": "應答言。我曹已說戒竟。若舊比丘說戒竟。客不得",
    "X40n0719_002:0359c11": "遮。客說戒時。舊比丘得遮。能如是方便得作者善。",
    "X40n0719_002:0359c12": "若不得。應作白却說戒。大德僧聽。今不說戒。至黑",
    "X40n0719_002:0359c13": "月當說戒。白如是。若客待不去。應作白第二却說",
    "X40n0719_002:0359c14": "戒。若仍不去。應如法強與客問答。",
    "X40n0719_002:0359c15": "僧祇律云。說戒有三種。若十四日(月小故)。若十五日",
    "X40n0719_002:0359c16": "(白月及月大故)。若中間布薩(和合義故)。中間布薩者。布薩時若",
    "X40n0719_002:0359c17": "僧不和合。一比丘於中唱言。若僧和合時當作布",
    "X40n0719_002:0359c18": "薩。若無一比丘唱者。一切僧得越毗尼罪(或云越法罪。即",
    "X40n0719_002:0359c19": "應懺突吉羅也)。一比丘唱者。一切僧無罪。若十五日不和",
    "X40n0719_002:0359c20": "合。應初日布薩。初日不和合者。應二日乃至十二",
    "X40n0719_002:0359c21": "日布薩。若十四日應正布薩者。十三日不應作中",
    "X40n0719_002:0359c22": "間布薩。便就十四日布薩。亦是中間布薩。亦名正",
    "X40n0719_002:0359c23": "布薩。若月大者。乃至十三日和合。得作中間布薩。",
    "X40n0719_002:0359c24": "若不和合。不得十四日。應就十五日布薩。何以故。",
    "X40n0719_002:0360a01": "不得頻日布薩。應隔日布薩。是名中間布薩。應十",
    "X40n0719_002:0360a02": "四日布薩者。不得停至十五日。應十五日布薩者。",
    "X40n0719_002:0360a03": "不得逆。就十四日。若有因緣者得作。應示布薩",
    "X40n0719_002:0360a04": "處。得晝日布薩。賊是林中王。能作不饒益事。",
    "X40n0719_002:0360a05": "若布薩時賊入者。即應誦餘經偈。若賊知比丘法",
    "X40n0719_002:0360a06": "作是言。沙門。我已知。但說先所誦者。爾時比丘應",
    "X40n0719_002:0360a07": "急誦。使章句不辨。令彼不知初中後。若有王來。亦",
    "X40n0719_002:0360a08": "應如是。比丘受具足已。應誦二部毗尼。若不能。",
    "X40n0719_002:0360a09": "應誦一部。乃至應誦一綖經(謂初篇四事)。布薩。應廣說",
    "X40n0719_002:0360a10": "五綖經(謂五篇二百五十戒)。若有因緣不得者。乃至應誦四",
    "X40n0719_002:0360a11": "波羅夷及偈。餘者僧常聞。若不誦作布薩者。越毗",
    "X40n0719_002:0360a12": "尼罪。若舉眾不利者。應遣上座出界外心念口言",
    "X40n0719_002:0360a13": "作布薩。餘三人界內作三語布薩。即是罰上座。",
    "X40n0719_002:0360a14": "不聽合誦布薩。若誦時忘者。餘人得授。不聽逆",
    "X40n0719_002:0360a15": "誦。若誦時有忘失者。得還補誦順。若布薩誦將",
    "X40n0719_002:0360a16": "畢。有客比丘來及座者。即名得布薩。不應為更誦。",
    "X40n0719_002:0360a17": "若客比丘言。我未曾聞廣說波羅提木叉。願為我",
    "X40n0719_002:0360a18": "廣說。待僧罷已。然後與誦。不聽向未受。具足人",
    "X40n0719_002:0360a19": "說五篇罪。得教語。汝不得作非梵行。不得盜。不得",
    "X40n0719_002:0360a20": "殺生。不得妄語。如是比得為說。不應早作布薩。",
    "X40n0719_002:0360a21": "若一比丘住者。應待客比丘來共作布薩。若無客",
    "X40n0719_002:0360a22": "來。有罪者應作是念。若得清淨比丘。此事當如法",
    "X40n0719_002:0360a23": "除。作是念已。應心念口言。今十五日。僧作布薩。我",
    "X40n0719_002:0360a24": "某甲比丘清淨受布薩。如是三說。若布薩竟。有",
    "X40n0719_002:0360b01": "客比丘來者。應隨喜言。長老已作布薩。我某甲隨",
    "X40n0719_002:0360b02": "喜。若不隨喜。應出界外作布薩。一住處不得再作",
    "X40n0719_002:0360b03": "布薩。若比丘遠行。布薩日。至比丘住處作布薩已。",
    "X40n0719_002:0360b04": "不應默然去。應囑沙彌。若園民。若放牧者。有比丘",
    "X40n0719_002:0360b05": "來。語令知此中已作布薩。若無人者。應書柱戶扇。",
    "X40n0719_002:0360b06": "或散華作相。彼後來者。應問。應求相。不得輙作布",
    "X40n0719_002:0360b07": "薩。與欲時應與能持欲入僧中說者。取欲時。應",
    "X40n0719_002:0360b08": "自思惟能傳欲不。不得取眾欲。得至三人。不",
    "X40n0719_002:0360b09": "聽與欲者多集者少。不聽與欲者與集者等。應與",
    "X40n0719_002:0360b10": "欲者少集者多。比丘尼與欲。比丘應受。若上座。",
    "X40n0719_002:0360b11": "應言我是僧上座。不應受。若教授尼人。若誦戒人。",
    "X40n0719_002:0360b12": "應各自說不應受。若守房人。若病人。應言我不至",
    "X40n0719_002:0360b13": "僧中。更與餘人若言我是乞食。我是阿練若。我是",
    "X40n0719_002:0360b14": "糞掃衣。我是大德人。不取欲者。越毗尼罪。布薩",
    "X40n0719_002:0360b15": "不肯來者。偷蘭罪。若為衣鉢等事不來。不與欲者。",
    "X40n0719_002:0360b16": "越毗尼罪。時集。應與清淨欲。非時集。應與羯磨",
    "X40n0719_002:0360b17": "欲。時集亦得與兩種欲。若比丘。共啇客行。至布",
    "X40n0719_002:0360b18": "薩日。有恐怖難。商人行不待。得行作布薩。先應籌",
    "X40n0719_002:0360b19": "量齊幾許得誦戒竟。若山。若石。作標幟。伸手相及。",
    "X40n0719_002:0360b20": "羯磨作布薩界。然後作布薩。復次若比丘多。無牀",
    "X40n0719_002:0360b21": "坐。一切伸手相及。得立作布薩。若有坐。坐作布薩。",
    "X40n0719_002:0360b22": "若比丘老病。不能入坐。牀角相接。得臥作布薩。",
    "X40n0719_002:0360b23": "十一事不名與欲。一者我與長老欲。我向取某甲",
    "X40n0719_002:0360b24": "欲并與(問。四分聽轉與欲。亦聽受多人欲。僧祗不許。此將安從。答不許之意。大約恐其疎漏。",
    "X40n0719_002:0360c01": "設能善為憶持。則從四分亦得)。二者明日當布薩。今日與欲。三者",
    "X40n0719_002:0360c02": "出界外與欲。四者與比丘尼欲。五者與未受具足",
    "X40n0719_002:0360c03": "人欲。六者取欲已出界外。七者與欲已出界外。八",
    "X40n0719_002:0360c04": "者取欲已還戒。九者與欲已還戒。十者比丘病。與",
    "X40n0719_002:0360c05": "欲已。聞僧中說法毗尼。自力就聽。坐久疲苦。以先",
    "X40n0719_002:0360c06": "與欲默離坐去。不名與欲。應更與。十一者布薩日",
    "X40n0719_002:0360c07": "僧集。不來者與清淨欲。若暴風雨。若火。若賊。諸比",
    "X40n0719_002:0360c08": "丘盡驚散。不名持欲到僧中。若一人在。是名到僧",
    "X40n0719_002:0360c09": "中布薩有七事應遮。一者不共住人。二者別住人。",
    "X40n0719_002:0360c10": "三者未受具足人。四未說欲。五未行籌。六為和合",
    "X40n0719_002:0360c11": "義故。七和合未竟。",
    "X40n0719_002:0360c12": "五分律云。遣沙彌。應著不見不聞處。應看牀下。以",
    "X40n0719_002:0360c13": "燈籠徧照。聽向有罪比丘悔過。不得向同犯者",
    "X40n0719_002:0360c14": "悔過。若病比丘。聽向同犯悔過。若守護杖士不",
    "X40n0719_002:0360c15": "肯去者。但說戒序竟。言餘僧所常聞。應作如是布",
    "X40n0719_002:0360c16": "薩。若有王來亦爾。若有因緣。不得五種說戒。應",
    "X40n0719_002:0360c17": "言。今十五日布薩時。各共正身口意莫放逸。此亦",
    "X40n0719_002:0360c18": "得名布薩。不得不布薩。說戒時中忘。應傍人授。",
    "X40n0719_002:0360c19": "猶忘。更授。三忘。應更差人續次誦。不應重誦。若",
    "X40n0719_002:0360c20": "鬪諍。若說法。說律。論議。若多得布施。不容說戒。皆",
    "X40n0719_002:0360c21": "聽至明日。應先請說戒人。應先作諸羯磨。然",
    "X40n0719_002:0360c22": "後說戒。不應並誦戒。不應歌詠聲說戒。應直",
    "X40n0719_002:0360c23": "說之。",
    "X40n0719_002:0360c24": "十誦律云。聽二種布薩。一十四日(月小)。二十五日(白月",
    "X40n0719_002:0361a01": "及月大)。一食前。二食後。一晝。二夜。",
    "X40n0719_002:0361a02": "毗尼序云。比丘及尼。得互聽說戒。不得互為說戒",
    "X40n0719_002:0361a03": "(問。四分云。不應於比丘尼及未受大戒人前作羯磨及遮說戒。今云比丘及尼得互聽說戒。豈說戒前。定",
    "X40n0719_002:0361a04": "無羯磨等事耶。答。作羯磨及遮說戒。皆是舉過治罰之事。故不應令尼等知。若既作誰請教誡之問。尼方",
    "X40n0719_002:0361a05": "入眾禮請。此時但有布薩一事。雖復坐聽。自應無過)。先相嫌人。不應與清",
    "X40n0719_002:0361a06": "淨欲。不應與懺悔。不得為小因緣故。住道中說",
    "X40n0719_002:0361a07": "戒。若欲說戒。當上高處立。觀知近處有精舍無。若",
    "X40n0719_002:0361a08": "有。應入中作布薩說戒。若共賈客行時。賈客住。",
    "X40n0719_002:0361a09": "廣說戒。若小住。略說戒。若不住。三語說。若都不聽",
    "X40n0719_002:0361a10": "住。各各口語。今日布薩說戒。若有白衣在比丘中。",
    "X40n0719_002:0361a11": "不得口語。應一心念。今日布薩說戒。若有賊難龍",
    "X40n0719_002:0361a12": "難鬼難亦爾。",
    "X40n0719_002:0361a13": "辯　問。僧祇開行布薩。與此不同。畢竟安從。答。僧",
    "X40n0719_002:0361a14": "祇開行說之條。重在必說。十誦分廣略之致。意在",
    "X40n0719_002:0361a15": "隨機。今亦隨力隨機可也。問。毗尼法藏。是比丘",
    "X40n0719_002:0361a16": "規式。一切未受具人。不得為說。而梵網獨聽國王。",
    "X40n0719_002:0361a17": "發隱復援十誦毗尼序為證。乃僧祇五分並皆不",
    "X40n0719_002:0361a18": "許。不知安從。答。若論通途軌式。則僧祇五分應從。",
    "X40n0719_002:0361a19": "倘有格外機緣。則十誦毗尼可用。至於梵網。自指",
    "X40n0719_002:0361a20": "菩薩戒。非指比丘戒也。",
    "X40n0719_002:0361a21": "根本尼陀那云。不得與授學者欲。得取其欲。",
    "X40n0719_002:0361a22": "律攝云。褒薩。是長養義。陀。是持義。謂由集眾說戒。",
    "X40n0719_002:0361a23": "便能長養善法。持自心故。又陀。是淨除義。謂增長",
    "X40n0719_002:0361a24": "善法。淨除不善故。若於住處但有四人。皆可同集。",
    "X40n0719_002:0361b01": "不應別住。亦不取欲。若當處無說戒者。應就餘處",
    "X40n0719_002:0361b02": "長淨。若於無說戒人處坐前安居。不得過第二長",
    "X40n0719_002:0361b03": "淨。應向有說戒處。若眾破重得和合。可作吉祥",
    "X40n0719_002:0361b04": "長淨。得解捨置法。應乞大眾作別時長淨。",
    "X40n0719_002:0361b05": "附　五歲比丘。當誦戒誦羯磨使利。聽依能誦戒",
    "X40n0719_002:0361b06": "者夏安居。誦戒者安居中命終乃至五逆等。若後",
    "X40n0719_002:0361b07": "安居未至。當詣比近處結後安居。若請比近能誦",
    "X40n0719_002:0361b08": "戒者來過安居。若已結後安居。諸比丘應詣比丘",
    "X40n0719_002:0361b09": "處。有學誦序者。若誦四事者。誦十三事者。二不定",
    "X40n0719_002:0361b10": "者。三十事者。九十事者。若誦餘殘法者。彼各誦所",
    "X40n0719_002:0361b11": "得已。還本住處。教一人使誦。若一人不能盡誦者。",
    "X40n0719_002:0361b12": "隨先所誦。各次第誦。不得重誦。若爾者善。不者。但",
    "X40n0719_002:0361b13": "說法誦經。十誦云。說戒比丘。先當暗誦令利。莫",
    "X40n0719_002:0361b14": "眾僧中說時錯謬。毗尼母云。不應用歌音誦戒。",
    "X40n0719_002:0361b15": "當以高聲了了誦戒。歌音有五事過。一心染著此",
    "X40n0719_002:0361b16": "音。二為世人所嫌。三與世人無異。四妨廢行道。五",
    "X40n0719_002:0361b17": "妨廢入定。出家至五臘。要誦戒使利。不誦戒者。",
    "X40n0719_002:0361b18": "有四種過。一不得畜弟子。二不得離依止。三不得",
    "X40n0719_002:0361b19": "作和尚。四不得作阿闍棃。比丘法。要誦波羅提",
    "X40n0719_002:0361b20": "木叉。若不誦者。有誦毗尼處。三時就彼處住。何以",
    "X40n0719_002:0361b21": "故。若所犯所疑。懺悔解疑。得除罪也。何故名布薩。",
    "X40n0719_002:0361b22": "斷名布薩。能斷所犯。能斷煩惱。斷一切不善法。名",
    "X40n0719_002:0361b23": "布薩義。清淨名布薩。",
    "X40n0719_002:0361b24": "○三正說戒序。",
    "X40n0719_002:0361c01": "諸大德。我今欲說波羅提木叉戒。汝等諦聽。善思念",
    "X40n0719_002:0361c02": "之。若自知有犯者。即應自懺悔。不犯者默然。默然者。",
    "X40n0719_002:0361c03": "知諸大德清淨。若有他問者。亦如是答。如是比丘在",
    "X40n0719_002:0361c04": "眾中。乃至三問。憶念有罪。不懺悔者。得故妄語罪。故",
    "X40n0719_002:0361c05": "妄語者。佛說障道法。若彼比丘憶念有罪。欲求清淨",
    "X40n0719_002:0361c06": "者。應懺悔。懺悔得安樂。",
    "X40n0719_002:0361c07": "緣　舍利弗於閒靜處作是念。何者等正覺修梵",
    "X40n0719_002:0361c08": "行佛法久住。何者等正覺修梵行佛法不久住。往",
    "X40n0719_002:0361c09": "問世尊。佛言。隨葉佛。拘那含佛。不為諸弟子廣說",
    "X40n0719_002:0361c10": "十二部經。不結戒。不說戒。爾時彼佛及諸聲聞在",
    "X40n0719_002:0361c11": "世。佛法廣流布。佛及聲聞滅後。世間人種種名。種",
    "X40n0719_002:0361c12": "種姓。種種家出家。以是故疾滅佛法不久住。何以",
    "X40n0719_002:0361c13": "故。不以經法攝故。如種種華。散置案上。風吹則散。",
    "X40n0719_002:0361c14": "毗婆尸佛。式佛。拘留孫佛。迦葉佛。為諸弟子廣說",
    "X40n0719_002:0361c15": "經法。亦結戒。亦說戒。彼諸佛及聲聞眾在世。佛法",
    "X40n0719_002:0361c16": "流布。佛及聲聞滅後。諸世間人種種名。種種姓。種",
    "X40n0719_002:0361c17": "種家出家。不令佛法疾滅。何以故。以經法善攝故。",
    "X40n0719_002:0361c18": "如以線貫種種華置案上。雖為風吹而不分散。爾",
    "X40n0719_002:0361c19": "時舍利弗。即請世尊結戒說戒。佛言。且止。佛自知",
    "X40n0719_002:0361c20": "時。若有比丘犯有漏法。然後結戒。為斷彼有漏法",
    "X40n0719_002:0361c21": "故。比丘若得利養。若得名稱。為人所識。多聞。多財",
    "X40n0719_002:0361c22": "業。便生有漏法。有漏法生。當為結戒(斷彼有漏法故一句。乃戒",
    "X40n0719_002:0361c23": "學之綱宗。向此著眼。則于開遮持犯思過半矣)。",
    "X40n0719_002:0361c24": "證　根本律云。芭蕉若結子。竹葦生其實。如騾懷",
    "X40n0719_002:0362a01": "姙時。斯皆還自害。利養及名譽。愚人所愛樂。能壞",
    "X40n0719_002:0362a02": "眾善法。如劍斬人頭。律攝云。五因犯罪。無羞恥",
    "X40n0719_002:0362a03": "心。無敬教心。情懷放逸。稟性癡鈍。忘失正念。",
    "X40n0719_002:0362a04": "釋　障道法者。障初禪二禪三禪四禪空無相無",
    "X40n0719_002:0362a05": "願。障須陀洹果乃至阿羅漢果。懺悔得安樂者。得",
    "X40n0719_002:0362a06": "初禪乃至阿羅漢果。律攝云。先有犯。今默不言。",
    "X40n0719_002:0362a07": "更招其罪。如餘時中。他問實答。此亦如是。設令有",
    "X40n0719_002:0362a08": "犯而不憶知。無妄語罪。憶知而默。亦為妄語。由現",
    "X40n0719_002:0362a09": "身相。表語業故。障礙法者。一於現世障諸善法。二",
    "X40n0719_002:0362a10": "於未來礙生善趣。欲求清淨者。清淨。謂是涅槃。為",
    "X40n0719_002:0362a11": "求涅槃故。不為畏他詰責治罰而說於罪。發露即",
    "X40n0719_002:0362a12": "安樂者。有五種相。一切勤策。治諸懈怠故。二由無",
    "X40n0719_002:0362a13": "罪。治諸過失故。三由敬重。治慢式叉故。四由無悔。",
    "X40n0719_002:0362a14": "治諸惡作故。五由寂定。治散亂心故。五分律云。",
    "X40n0719_002:0362a15": "波羅提木叉者。以此戒防護諸根。增長善法。於諸",
    "X40n0719_002:0362a16": "善法。最為初門。",
    "X40n0719_002:0362a17": "○四結問。",
    "X40n0719_002:0362a18": "諸大德。我已說戒經序。今問諸大德。是中清淨不(三說)。",
    "X40n0719_002:0362a19": "諸大德是中清淨。默然故。是事如是持。",
    "X40n0719_002:0362a20": "釋　律攝云。但為三問者。略則闇昧之人卒難知。",
    "X40n0719_002:0362a21": "廣則恐多延時令眾倦。初說戒序竟。",
    "X40n0719_002:0362a22": "○二正列戒相八。初四棄法。二十三僧殘法。三二",
    "X40n0719_002:0362a23": "不定法。四三十捨墮法。五十九波逸提法。六四",
    "X40n0719_002:0362a24": "悔過法。七眾學法。八七滅諍法。此之八科。總為",
    "X40n0719_002:0362b01": "五篇。初即初篇。二即二篇。三乃徧通初二三篇。",
    "X40n0719_002:0362b02": "故名不定。四五皆第三篇。六是四篇。七八皆第",
    "X40n0719_002:0362b03": "五篇。言七聚者。依初二篇方便等流。別立偷蘭",
    "X40n0719_002:0362b04": "遮聚。因三篇下諸輕方便等流。別立惡說聚也。",
    "X40n0719_002:0362b05": "○初四棄法三。初總標。二別列。三結問。○今初。",
    "X40n0719_002:0362b06": "諸大德。是四波羅夷法。半月半月說。戒經中來。",
    "X40n0719_002:0362b07": "釋　僧祇律云。波羅夷者。謂於法智退沒墮落。無",
    "X40n0719_002:0362b08": "道果分。如是未知智。等智。他心智。苦集盡道智。盡",
    "X40n0719_002:0362b09": "智。無生智。於彼諸智退沒墮落。無道果分。又於涅",
    "X40n0719_002:0362b10": "槃退沒墮落。無證果分。於梵行退沒墮落。無道果",
    "X40n0719_002:0362b11": "分。所可犯罪。不可發露悔過。故名波羅夷(一法智。知五蘊",
    "X40n0719_002:0362b12": "等各別自性。二未知智。亦名類智。知五蘊等差別之相。謂苦無常空無我等。三等智。亦名世俗智。知諸有",
    "X40n0719_002:0362b13": "情修行差別。及知諸法名相等異。四他心智。知他補特伽羅心心所法無所疑滯。五苦智。五陰無常苦空",
    "X40n0719_002:0362b14": "無我觀時。得無漏智。六習智。亦名集智。知諸法因因集生緣觀無漏智。七盡智。亦名滅智。滅止妙出觀時",
    "X40n0719_002:0362b15": "無漏智。八道智。道正行遠觀時無漏智。九盡智。我見苦已。斷集已。證滅已。修道已。如是念時。無漏智慧見",
    "X40n0719_002:0362b16": "明覺。十無生智。我見苦已。不復更見。乃至修道已。不復更修。如是念時。無漏智慧見明覺。已上即聲聞十",
    "X40n0719_002:0362b17": "智德也。涅槃。即聲聞斷德。梵行。即清淨戒品。乃智斷二種果德之因。今皆退沒墮落。無復出世因果分也)。",
    "X40n0719_002:0362b18": "五分律云。波羅夷者。名為墮法。名為惡法。名斷頭",
    "X40n0719_002:0362b19": "法。名非沙門法。如鍼鼻缺。不可復用。如人命盡。不",
    "X40n0719_002:0362b20": "可復活。如石破。不可復合。如斷多羅樹心。不可復",
    "X40n0719_002:0362b21": "生(多羅。舊名貝多。此翻岸形。直而且高。葉可書經。此樹若斷其心。即便枯死)。律攝云。",
    "X40n0719_002:0362b22": "波羅市迦者。是極惡義。又他勝義。纔犯之時。被他",
    "X40n0719_002:0362b23": "淨行者所欺勝故。又被煩惱所摧勝故。出家近圓。",
    "X40n0719_002:0362b24": "為除煩惱。今破禁戒。反被降伏。又能害善品令使",
    "X40n0719_002:0362c01": "銷滅故。又復能生惡趣之罪。名波羅市迦(近圓者。圓。謂涅",
    "X40n0719_002:0362c02": "槃。受比丘戒。則能親近涅槃。故名近圓。亦名具圓。以此具戒。是涅槃正因緣故)。",
    "X40n0719_002:0362c03": "○二別列四。初婬戒。二盜戒。三殺戒。四大妄語戒。",
    "X40n0719_002:0362c04": "律攝云。先婬後殺。此依犯緣前後而說。又依由",
    "X40n0719_002:0362c05": "前引生後故而為次第。由不淨行。便行偷盜。既",
    "X40n0719_002:0362c06": "行盜已。遂殺怨家。殺已問時。便作妄語。又復煩",
    "X40n0719_002:0362c07": "惱最強盛者。在前而制。此四他勝。其相云何。謂",
    "X40n0719_002:0362c08": "無厭離。不忍。不證。然無厭離最強盛者。立為初",
    "X40n0719_002:0362c09": "二。一於婬欲。二於資財。不忍故行殺。不證故妄",
    "X40n0719_002:0362c10": "語。",
    "X40n0719_002:0362c11": "○初婬戒。大乘同制。大乘雖許懺悔。須見好相。或",
    "X40n0719_002:0362c12": "復得遇佛菩薩等為說深法。頓發大心。如淨業",
    "X40n0719_002:0362c13": "障經。維摩詰經等所明。然必具大慚愧。生大厭",
    "X40n0719_002:0362c14": "離。絕不覆藏。篤切悔過者。乃能承當此事。則與",
    "X40n0719_002:0362c15": "此中授學法原相倣也。如或無恐怖心。無決斷",
    "X40n0719_002:0362c16": "心。雖大乘亦豈輒通懺悔哉。若夫見機得作。止",
    "X40n0719_002:0362c17": "謂在家菩薩。非謂比丘。菩薩戒本。具有明文。請",
    "X40n0719_002:0362c18": "詳觀之。問。菩薩比丘根本若破。一失永失。不得",
    "X40n0719_002:0362c19": "名為菩薩比丘沙彌。若大乘許通懺悔。要見好",
    "X40n0719_002:0362c20": "相。可得重受。小乘決無重受之理。既小乘不許。",
    "X40n0719_002:0362c21": "豈有單菩薩耶。答。大乘重受。雖以見相為期。比",
    "X40n0719_002:0362c22": "丘法中。畢竟永無僧用。今設菩薩比丘破根本",
    "X40n0719_002:0362c23": "後。依大懺除得見好相者。若先已作與學羯磨。",
    "X40n0719_002:0362c24": "即是菩薩與學比丘。若先已作滅擯。即是菩薩",
    "X40n0719_002:0363a01": "優婆塞。不名單菩薩也。又問。懺法有三。一作法",
    "X40n0719_002:0363a02": "二取相。三無生。倘有犯重戒者。或顧體面。或無",
    "X40n0719_002:0363a03": "清淨僧。不依作法。但依取相無生二種。可得滅",
    "X40n0719_002:0363a04": "罪否。答。犯罪是惡法。尚自不顧體面。懺悔是善",
    "X40n0719_002:0363a05": "法。云何反顧體面。若有顧體面心。則全墮分別",
    "X40n0719_002:0363a06": "妄識。雖欲取相。決無感通。雖觀無生。決難契會。",
    "X40n0719_002:0363a07": "至於缺清淨僧。無處作法。以殷淨心。專修取相",
    "X40n0719_002:0363a08": "無生二懺。既非故欲覆藏。亦定可滅重罪。古云",
    "X40n0719_002:0363a09": "寧缺前前。莫缺後後。正謂此也。非謂顧體面而",
    "X40n0719_002:0363a10": "缺前前也。又問。授學一法。似與大乘相倣。然終",
    "X40n0719_002:0363a11": "無任僧用。未審依大行懺見好相已。仍得入僧",
    "X40n0719_002:0363a12": "數否。答。荊谿大師輔行記云。小乘教門。尚不開",
    "X40n0719_002:0363a13": "懺。雖曰還生。無任僧用。沙彌犯已。懺成進具。大",
    "X40n0719_002:0363a14": "乘所許。事可通行。儻聽大僧。招姦來詐。況寶梁",
    "X40n0719_002:0363a15": "誠訓。足數無文。信大小區分。聽制條別。小無懺",
    "X40n0719_002:0363a16": "重之說。仍成重罪未亡。安用大教懺夷。以足小",
    "X40n0719_002:0363a17": "乘僧數。依大懺已。內進己道。何須混濫。以惑時",
    "X40n0719_002:0363a18": "情。(文)夫深譚玄妙。無過台宗。而闡揚教門。終不",
    "X40n0719_002:0363a19": "壞於事相。良以開權顯實。則即事純真。故藏教",
    "X40n0719_002:0363a20": "之法。一不可廢。倘欲以大破小。便非絕待妙矣。",
    "X40n0719_002:0363a21": "若比丘。共比丘同戒。若不還戒。戒羸不自悔。犯不淨",
    "X40n0719_002:0363a22": "行。乃至共畜生。是比丘波羅夷不共住。",
    "X40n0719_002:0363a23": "緣　佛在毗舍離。時迦蘭陀村須提那子。饒財多",
    "X40n0719_002:0363a24": "寶。持信堅固。出家為道。時世穀貴。比丘乞食難得。",
    "X40n0719_002:0363b01": "須提那子將諸比丘詣迦蘭陀村乞食。母聞子歸。",
    "X40n0719_002:0363b02": "往勸捨道還家。再三不允。乃令與婦安子。使種不",
    "X40n0719_002:0363b03": "斷。便捉婦臂。將至園中三行不淨。時園中有鬼命",
    "X40n0719_002:0363b04": "終。即處其胎。九月生男。字為種子。後亦出家成道。",
    "X40n0719_002:0363b05": "時須提那行不淨已。常懷愁憂。同學問知其故。具",
    "X40n0719_002:0363b06": "白世尊。世尊集諸比丘。以無數方便訶責言。汝所",
    "X40n0719_002:0363b07": "為非。非威儀。非沙門。非淨行。非隨順行。所不應為。",
    "X40n0719_002:0363b08": "汝須提那。云何於此清淨法中行。乃至愛盡涅槃。",
    "X40n0719_002:0363b09": "與故二行不淨耶。告諸比丘寧以男根著毒蛇口",
    "X40n0719_002:0363b10": "中。不持著女根中。何以故。不以此緣墮於惡道。若",
    "X40n0719_002:0363b11": "犯女人。身壞命終墮三惡道。何以故。我無數方便",
    "X40n0719_002:0363b12": "說斷欲法。斷於欲想。滅欲念。除散欲熱。越度愛結。",
    "X40n0719_002:0363b13": "我說欲如火。如把草炬。亦如樹果。又如假借。猶如",
    "X40n0719_002:0363b14": "枯骨。亦如段肉。如夢所見。如履鋒刀。如新瓦器盛",
    "X40n0719_002:0363b15": "水著於日中。如毒蛇頭。如輪轉刀。如在尖標。如利",
    "X40n0719_002:0363b16": "戟刺。甚可穢惡。佛所訶責。訶責已。與諸比丘結戒。",
    "X40n0719_002:0363b17": "集十句義。一攝取於僧(事理二和)。二令僧歡喜(各護三業無相",
    "X40n0719_002:0363b18": "惱觸)。三令僧安樂(各護身口不相惱亂)。四令未信者信(入五停心及四",
    "X40n0719_002:0363b19": "念處)。五已信者令增長(由四正勤得煖法觀)。六難調者令調順",
    "X40n0719_002:0363b20": "(以戒淨故。能得四如意定。登頂法觀。折伏煩惱)。七慚愧者得安樂(慚第一義天。愧",
    "X40n0719_002:0363b21": "內凡位人。成就五根。住忍法位。不復退轉)。八斷現在有漏(五力能排五障。世第一法。",
    "X40n0719_002:0363b22": "伏道滿足)。九斷未來有漏(七覺八正道。發苦忍真明。訖金剛心。斷一切見思種子)。",
    "X40n0719_002:0363b23": "十正法得久住(阿羅漢所作已辦。令勝義正法不滅)。欲說戒者。當如",
    "X40n0719_002:0363b24": "是說。若比丘。犯不淨行。行婬欲法。是比丘波羅夷",
    "X40n0719_002:0363c01": "不共住。如是結戒已。時有跋闍子比丘。愁憂不樂",
    "X40n0719_002:0363c02": "淨行。即還家共故二婬欲。諸比丘白佛。佛言。汝癡",
    "X40n0719_002:0363c03": "人。犯波羅夷不共住。若比丘不樂淨行。聽捨戒還",
    "X40n0719_002:0363c04": "家。若復欲出家修淨行。應度令出家受大戒。乃更",
    "X40n0719_002:0363c05": "加。不捨戒戒羸不自悔之言。復有一乞食比丘依",
    "X40n0719_002:0363c06": "林中住。與雌獼猴共行不淨。按行比丘見之。具白",
    "X40n0719_002:0363c07": "世尊。故更結戒文如上。",
    "X40n0719_002:0363c08": "釋　若比丘者。名字比丘。相似比丘。白稱比丘。善",
    "X40n0719_002:0363c09": "來比丘。乞求比丘。著割截衣比丘。破結使比丘。受",
    "X40n0719_002:0363c10": "大戒白四羯磨如法成就得處所比丘。是中比丘。",
    "X40n0719_002:0363c11": "取最後義。共比丘同戒者。佛為諸弟子結戒已。寧",
    "X40n0719_002:0363c12": "死不犯。是中共餘比丘一戒(戒體無二)。同戒(戒相無別)等戒",
    "X40n0719_002:0363c13": "(具足受持)是名同戒。云何名為不捨戒。顛狂捨戒。心亂",
    "X40n0719_002:0363c14": "捨戒。痛惱捨戒。瘂捨戒。聾捨戒。瘂聾捨戒。顛狂心",
    "X40n0719_002:0363c15": "亂痛惱瘂聾人前捨戒。中國人邊地人前捨戒。邊",
    "X40n0719_002:0363c16": "地人中國人前捨戒。不靜靜想捨戒。靜作不靜想",
    "X40n0719_002:0363c17": "捨戒。戲笑捨戒。若天龍夜叉餓鬼睡眠人死人無",
    "X40n0719_002:0363c18": "知人前捨戒。若自不語。若語前人不解。如是等不",
    "X40n0719_002:0363c19": "名捨戒。云何捨戒。若比丘。厭比丘法。便云。我捨佛。",
    "X40n0719_002:0363c20": "捨法。捨比丘僧等。作如是語了了說。是名捨戒。戒",
    "X40n0719_002:0363c21": "羸者。或有戒羸不捨戒。或有戒羸而捨戒。若比丘。",
    "X40n0719_002:0363c22": "厭比丘法。常懷慚愧。意樂在家等。但作是言我念",
    "X40n0719_002:0363c23": "父母兄弟。姊妹婦兒。村落城邑。園田浴池。我欲捨",
    "X40n0719_002:0363c24": "佛法僧乃至學事。我欲受持家業。乃至欲作非沙",
    "X40n0719_002:0364a01": "門非釋子法。是謂戒羸不捨戒。若作是思惟。我欲",
    "X40n0719_002:0364a02": "捨戒。便了了捨戒。是謂戒羸而捨戒。云何名波羅",
    "X40n0719_002:0364a03": "夷。如斷人頭。不可復起。比丘犯此法者。不復成比",
    "X40n0719_002:0364a04": "丘。故名波羅夷。共住者。同一羯磨。同一說戒。不得",
    "X40n0719_002:0364a05": "於是二事中住。名不共住。僧祇律云。若向五眾",
    "X40n0719_002:0364a06": "及白衣等言。我捨佛。捨法。捨僧。捨學。捨說。捨共住。",
    "X40n0719_002:0364a07": "捨共利。捨經論。捨比丘。捨沙門。捨釋種。我非法門",
    "X40n0719_002:0364a08": "非釋種。非比丘。我是沙彌。是外道。是俗人。如本五",
    "X40n0719_002:0364a09": "欲我盡受之。是名還戒。云何捨佛。捨正覺。捨最勝。",
    "X40n0719_002:0364a10": "捨一切智。捨一切見。捨無餘智見。捨羅睺羅父。捨",
    "X40n0719_002:0364a11": "真金身。捨圓光。捨三十二相。捨八十種好。若捨一",
    "X40n0719_002:0364a12": "一佛名號。皆名捨佛。即名捨戒。若言捨過去未來",
    "X40n0719_002:0364a13": "佛。不名捨戒。得偷蘭罪。又外道等亦各言有佛。若",
    "X40n0719_002:0364a14": "實欲捨佛。假言提外道佛。不名捨戒。得偷蘭罪。若",
    "X40n0719_002:0364a15": "戲笑說捨佛。越毗尼罪。若誤說。心狂。無罪。云何捨",
    "X40n0719_002:0364a16": "法。法者。非三世所攝。其相當住。所謂無為涅槃。離",
    "X40n0719_002:0364a17": "眾煩惱。一切苦患。永盡無餘。若言捨此法。若言捨",
    "X40n0719_002:0364a18": "過去未來法。盡名捨戒。若假言捨外道法。得偷蘭",
    "X40n0719_002:0364a19": "罪。若戲笑說。越毗尼罪。云何捨僧。僧者。世尊弟子",
    "X40n0719_002:0364a20": "僧。謂四雙八輩。信成就。戒成就。聞成就。三昧成就。",
    "X40n0719_002:0364a21": "慧成就。解脫成就。解脫智見成就。應所恭敬。無上",
    "X40n0719_002:0364a22": "福田。若言我捨是僧。是名捨戒。若言捨過未僧。若",
    "X40n0719_002:0364a23": "言捨多比丘。皆不名捨戒。得偷蘭罪。若言捨過未",
    "X40n0719_002:0364a24": "多比丘。若言捨一比丘。越毗尼罪。若言捨過未一",
    "X40n0719_002:0364b01": "比丘。越毗尼心悔(即責心突吉羅)。比丘尼亦如是。若言捨",
    "X40n0719_002:0364b02": "和尚。是名捨戒。若言捨阿闍棃。不名捨戒。得偷蘭",
    "X40n0719_002:0364b03": "罪。過未差別及假言戲笑等同上。云何捨學。學有",
    "X40n0719_002:0364b04": "三種。一增上戒學。謂波羅提木叉廣略說。二增上",
    "X40n0719_002:0364b05": "意學。謂九次第正受。三增上慧學。謂四真諦。若言",
    "X40n0719_002:0364b06": "捨此學。皆名捨戒。假說戲笑等同前。云何捨說。謂",
    "X40n0719_002:0364b07": "三種說戒(十五日。十四日。及中間布薩)。若言我捨是說。是名捨",
    "X40n0719_002:0364b08": "戒。云何捨共住。共住有二種。一者清淨共住。眾悉",
    "X40n0719_002:0364b09": "清淨共作布薩。二者相似共住。不清淨作清淨相。",
    "X40n0719_002:0364b10": "與清淨者共作布薩。若言我捨共住。是名捨戒。云",
    "X40n0719_002:0364b11": "何捨共利。利者有二種。一者法利。受誦問答。二者",
    "X40n0719_002:0364b12": "衣食利。同受一施。若言我捨此利。是名捨戒。若但",
    "X40n0719_002:0364b13": "言我捨衣食利。不名捨戒。得偷蘭罪。云何捨經論。",
    "X40n0719_002:0364b14": "經論有九部(即前十二部中。除方廣授記及無問自說)。若言我捨此經",
    "X40n0719_002:0364b15": "論。是名捨戒。若言捨過未經論。不名捨戒。得偷蘭",
    "X40n0719_002:0364b16": "罪。復次若比丘言。我捨佛。佛捨我。我離佛。佛離我。",
    "X40n0719_002:0364b17": "我遠佛。佛遠我。我厭佛。佛厭我。我休佛。佛休我。如",
    "X40n0719_002:0364b18": "是皆名捨戒。乃至經論亦如是。是名還戒。若瞋說。",
    "X40n0719_002:0364b19": "卒說。獨說。不了說。因諍說。獨想說。向眠者說。向狂",
    "X40n0719_002:0364b20": "者說。向嬰兒說。向非人說。向畜生說。向不解者說。",
    "X40n0719_002:0364b21": "皆不名捨戒。戒羸者。彼作是念。我不如捨佛法僧",
    "X40n0719_002:0364b22": "乃至捨諸經論。復作是念。我當作沙彌。作俗人。作",
    "X40n0719_002:0364b23": "外道。彼心念口言。未決定向他人說。是名戒羸。若",
    "X40n0719_002:0364b24": "說戒羸事者。語語偷蘭罪。復作是心念口言。我捨",
    "X40n0719_002:0364c01": "佛者勝。乃至我習本俗人者勝。是名說戒羸事。語",
    "X40n0719_002:0364c02": "語偷蘭罪。五分律云。若言我當行外道儀法。語",
    "X40n0719_002:0364c03": "語偷蘭遮。若言我當行白衣儀法。突吉羅。是不名",
    "X40n0719_002:0364c04": "捨戒。若口言我捨戒。名為捨戒。律攝云。行。謂聖",
    "X40n0719_002:0364c05": "道。淨。謂涅槃。由八正道。方能證會。作不淨行。正違",
    "X40n0719_002:0364c06": "彼故。",
    "X40n0719_002:0364c07": "相　是中犯者。若與一切人非人畜生男女二形",
    "X40n0719_002:0364c08": "黃門大便道小便道及口中。若自。若他。入如毛頭。",
    "X40n0719_002:0364c09": "於初住出三時中。隨有樂想。盡波羅夷。方便而不",
    "X40n0719_002:0364c10": "入。偷蘭遮。於根壞者及非道行婬。盡偷蘭遮。教他",
    "X40n0719_002:0364c11": "者。偷蘭遮。教他而不作。突吉羅。比丘尼波羅夷。式",
    "X40n0719_002:0364c12": "叉摩那沙彌沙彌尼突吉羅滅擯。不犯者。睡眠無",
    "X40n0719_002:0364c13": "所覺知。不受樂。一切無有婬意。及最初未制戒。癡",
    "X40n0719_002:0364c14": "狂。心亂。痛惱所纏。十誦律云。有五相名狂人。親",
    "X40n0719_002:0364c15": "里死盡故狂。財物失盡故狂。田業人民失盡故狂。",
    "X40n0719_002:0364c16": "或四大錯亂故狂。或先世業報故狂。若雖有如是",
    "X40n0719_002:0364c17": "狂病。自知我是比丘。作婬欲。得波羅夷。有五種因",
    "X40n0719_002:0364c18": "緣。令心散亂。為非人所打故心散亂。或非人令心",
    "X40n0719_002:0364c19": "散亂。或非人食心精氣故心散亂。或四大錯故心",
    "X40n0719_002:0364c20": "散亂。或先世業報故心散亂。若雖有是散亂。自覺",
    "X40n0719_002:0364c21": "是比丘。作婬欲。犯波羅夷。有五種病壞心(即痛惱所纏也)。",
    "X40n0719_002:0364c22": "或風發故病壞心。或熟發故病壞心。或冷發故病",
    "X40n0719_002:0364c23": "壞心。或三種俱發故病壞心。或時節氣發故病壞",
    "X40n0719_002:0364c24": "心。雖有如是病壞心。若自覺是比丘。作婬欲。得波",
    "X40n0719_002:0365a01": "羅夷。若不自知。不犯。善見律云。見火而捉。如金",
    "X40n0719_002:0365a02": "無異。見屎而捉。如旃檀無異。如是顛狂。犯戒無罪。",
    "X40n0719_002:0365a03": "僧祇律云。若比丘。以染汙心欲看女人。得越毗",
    "X40n0719_002:0365a04": "尼心悔。若眼見。若聞聲。犯越毗尼罪。相觸。得偷蘭",
    "X40n0719_002:0365a05": "罪。乃至入如胡麻。波羅夷。若身大。雖入不觸其邊",
    "X40n0719_002:0365a06": "者。得偷蘭罪。若女人身裂為二分。就二分行婬者。",
    "X40n0719_002:0365a07": "偷蘭罪。繫縛令合行婬者。波羅夷。云何名受樂。如",
    "X40n0719_002:0365a08": "饑得食。如渴得飲。云何不受樂。如好淨人。以種種",
    "X40n0719_002:0365a09": "死屍繫其頸上。又如破癰。熱鐵燒身。又云。若欲心",
    "X40n0719_002:0365a10": "隨女人後行。步步越毗尼罪。欲心與女人隔壁語。",
    "X40n0719_002:0365a11": "語語越毗尼罪。",
    "X40n0719_002:0365a12": "附　善見律云。若長老聞此不淨行。慎勿驚怪。何",
    "X40n0719_002:0365a13": "以故。如來憐愍我輩。為結戒故。說此惡言。若不說",
    "X40n0719_002:0365a14": "者。云何得知波羅夷偷蘭遮突吉羅。若法師為人",
    "X40n0719_002:0365a15": "講。聽者慎勿露齒笑。若有笑者。驅出。何以故。佛憐",
    "X40n0719_002:0365a16": "愍眾生。金口所說。汝等應生慚愧心而聽。何以笑。",
    "X40n0719_002:0365a18": "重治毗尼事義集要卷第二",
    "X40n0719_002:0365a20": "音義",
    "X40n0719_002:0365a21": "誰遣比丘尼來請教誡比丘尼八敬法中。半月",
    "X40n0719_002:0365a22": "半月。應從大僧求教授人。故須致問。若有尼來請。",
    "X40n0719_002:0365a23": "即於此時出眾致禮。然後白云。比丘尼僧某甲等。",
    "X40n0719_002:0365a24": "和合禮比丘僧足。今從僧乞教授人。爾時眾僧如",
    "X40n0719_002:0365b01": "常差耆宿往教授之。若無耆宿可差。但語言。謹慎",
    "X40n0719_002:0365b02": "莫放逸。今此事久已不行。故但答云無尼來請也。",
    "X40n0719_002:0365b03": "迦賓[少/兔]或云劫賓那。此翻房宿。禱房星生。舊云",
    "X40n0719_002:0365b04": "金毗羅。此翻威如王。",
    "X40n0719_002:0365b05": "舍利弗舍利。此翻鶖鷺。其母眼明似之。故以為",
    "X40n0719_002:0365b06": "名。弗。此翻子。即是因母立字。故名舍利子也。又翻",
    "X40n0719_002:0365b07": "身子。其母好形身也。尊者名優波提舍。智慧第一。",
    "X40n0719_002:0365b08": "為羅睺羅和尚。",
    "X40n0719_002:0365b09": "芭蕉若結子四句芭焦生華。狀如蓮瓣。中有甘",
    "X40n0719_002:0365b10": "露。其甜如蜜。若生此華。則此枝便壞。竹葦開華結",
    "X40n0719_002:0365b11": "子。則竹林隨敗。騾不自生。皆驢共馬交遘而生。騾",
    "X40n0719_002:0365b12": "若懷姙。必傷其母。",
    "X40n0719_002:0365b13": "毗舍羅或云毗耶離。維耶離。鞞舍隸。吠舍離。此",
    "X40n0719_002:0365b14": "翻廣嚴。亦翻好稻。亦翻好道也。",
    "X40n0719_002:0365b15": "迦蘭陀此云好聲鳥。或云是山鼠之名。",
    "X40n0719_002:0365b16": "須提那。跋闍子俱未見翻譯。",
    "X40n0719_002:0365b17": "四雙八輩即四向四果。",
    "X40n0719_002:0365b18": "九次第正受一初禪。二二禪。三三禪。四四禪。五",
    "X40n0719_002:0365b19": "空處。六識處。七無所有處。八非想非非想處。九滅",
    "X40n0719_002:0365b20": "受想。通言次第定者。若入禪時。深心智慧深利。能",
    "X40n0719_002:0365b21": "從一禪入一禪。心心相續。無異念間雜也。"
}