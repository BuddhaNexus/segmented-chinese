{
    "T03n0190_052:0892b20": "佛本行集經卷第五十二",
    "T03n0190_052:0892b22": "隋天竺三藏闍那崛多譯",
    "T03n0190_052:0892b23": "優陀夷因緣品第五十四上",
    "T03n0190_052:0892b24": "爾時，佛復告舍利弗作如是言：「汝舍利弗！我",
    "T03n0190_052:0892b25": "今當行遊歷國土，初欲往到本自生地微妙",
    "T03n0190_052:0892b26": "之處，亦當如是。」時舍利弗，即從坐起，整理",
    "T03n0190_052:0892b27": "衣服，偏袒右臂，合掌向佛，而作是言：「世尊！",
    "T03n0190_052:0892b28": "何時當欲遊歷國土觀看聚落？」",
    "T03n0190_052:0892b29": "爾時，佛告舍利弗言：「汝舍利弗！我於今月，過",
    "T03n0190_052:0892c01": "半月已，布薩事訖，然後當行遊歷國土。」",
    "T03n0190_052:0892c02": "爾時，世尊過彼半月布薩已訖，與諸比丘，涉",
    "T03n0190_052:0892c03": "歷諸國。爾時，世尊至王舍城，飯食已訖，迴還",
    "T03n0190_052:0892c04": "以足蹋城門閫，時彼大地六種震動，動已復",
    "T03n0190_052:0892c05": "動，涌已復涌。時摩伽陀彼國之王頻婆娑羅，",
    "T03n0190_052:0892c06": "與諸人眾，俱詣佛所，即隨佛行，遊涉諸國觀",
    "T03n0190_052:0892c07": "看聚落。時虛空中，無量諸天千億萬眾，見佛",
    "T03n0190_052:0892c08": "將欲遊歷國土，皆來集會，歡喜踊躍，遍滿其",
    "T03n0190_052:0892c09": "體，不能自勝，口出種種微妙音聲，歌嘯喜樂，",
    "T03n0190_052:0892c10": "呼唱大喚，旋裾舞袖，拂弄天衣。復以天上",
    "T03n0190_052:0892c11": "優鉢羅華、拘物頭華、波頭摩華、分陀利華，",
    "T03n0190_052:0892c12": "以散佛上。復持種種末香塗香及香華鬘，亦",
    "T03n0190_052:0892c13": "散佛上，散已復散。",
    "T03n0190_052:0892c14": "時，婆伽婆所行至處，觀看諸國，一切眾類，皆",
    "T03n0190_052:0892c15": "悉恭敬，尊重供養。如來到處，得諸衣服，最勝",
    "T03n0190_052:0892c16": "最妙，飲食湯藥床褥臥具，如是資物不可稱",
    "T03n0190_052:0892c17": "計，利養殊妙無所乏少，名聞流布遍滿世間。",
    "T03n0190_052:0892c18": "而佛於此名聞利養，不生染著，猶如蓮華處",
    "T03n0190_052:0892c19": "於濁水。",
    "T03n0190_052:0892c20": "爾時，世尊有如是等無量威德，於諸世間，威",
    "T03n0190_052:0892c21": "德最勝，殊妙第一。",
    "T03n0190_052:0892c22": "時婆伽婆、多他阿伽度、阿羅呵、三藐三佛陀、明",
    "T03n0190_052:0892c23": "行足、善逝、世間解、無上士、調御丈夫、天人師、佛、",
    "T03n0190_052:0892c24": "世尊，此世彼世，若天若魔、梵沙門等，及婆羅",
    "T03n0190_052:0892c25": "門，諸天人境，以神通智皆悉證知。而彼世尊，",
    "T03n0190_052:0892c26": "為世說法，辭義巧妙，初中後善，悉令具足清",
    "T03n0190_052:0892c27": "淨梵行。",
    "T03n0190_052:0892c28": "爾時，世尊知諸眾生堪受化者即教化之，宜",
    "T03n0190_052:0892c29": "建立者教令建立，隨其住處便得成就，應受",
    "T03n0190_052:0893a01": "三歸授三歸法，應受五戒授與五戒，應受八",
    "T03n0190_052:0893a02": "關齋戒之法即授八關齋戒之法，應受十善",
    "T03n0190_052:0893a03": "授十善法，應出家者令得出家，應受具戒授",
    "T03n0190_052:0893a04": "具足戒。如是次第，展轉漸進，至迦毘羅婆蘇",
    "T03n0190_052:0893a05": "都城園林而住。",
    "T03n0190_052:0893a06": "爾時，世尊至迦毘羅婆蘇都城，住尼拘陀樹",
    "T03n0190_052:0893a07": "林園內，而以偈說遊歷國土勝妙之事：",
    "T03n0190_052:0893a08": "「釋種如來大師子，　　瞿曇最勝威德者，",
    "T03n0190_052:0893a09": "　往觀城邑及聚落，　　悉有廣大諸異相。",
    "T03n0190_052:0893a10": "　所欲至於村聚落，　　往見如來大聖師，",
    "T03n0190_052:0893a11": "　處處一切諸人眾，　　恭敬尊嚴來迎奉。",
    "T03n0190_052:0893a12": "　所欲至於村聚落，　　往見如來大聖師，",
    "T03n0190_052:0893a13": "　凡是一切諸華樹，　　悉各傾向世尊所。",
    "T03n0190_052:0893a14": "　至於一切林樹下，　　世尊若立若止息，",
    "T03n0190_052:0893a15": "　是樹自然雨其華，　　遍布其地悉充滿。",
    "T03n0190_052:0893a16": "　所至一切林樹下，　　世尊於中若止住，",
    "T03n0190_052:0893a17": "　是樹甘果自然落，　　枝葉婀娜悉低垂。",
    "T03n0190_052:0893a18": "　有樹人所攀及者，　　華果紛雜自可憐，",
    "T03n0190_052:0893a19": "　瞿曇如來大聖師，　　遊行應感如是事。",
    "T03n0190_052:0893a20": "　樹有人所不及者，　　妙華甘果自然落，",
    "T03n0190_052:0893a21": "　瞿曇雄猛大聖師，　　遊行應感如是事。",
    "T03n0190_052:0893a22": "　諸天在於虛空裏，　　雨華名曰薑迦羅，",
    "T03n0190_052:0893a23": "　瞿曇雄猛大聖師，　　遊行應感如是事。",
    "T03n0190_052:0893a24": "　諸天在於虛空裏，　　雨華名曰曼殊沙，",
    "T03n0190_052:0893a25": "　瞿曇雄猛大聖師，　　威德應感如是事。",
    "T03n0190_052:0893a26": "　諸天在於虛空裏，　　雨於雜種妙色華，",
    "T03n0190_052:0893a27": "　瞿曇雄猛大世尊，　　威神應感如是事。",
    "T03n0190_052:0893a28": "　諸天在於虛空裏，　　雨華名曰曼陀羅，",
    "T03n0190_052:0893a29": "　瞿曇雄猛大聖師，　　威德應感如是事。",
    "T03n0190_052:0893b01": "　諸天在於虛空裏，　　雨華名曰波利耶，",
    "T03n0190_052:0893b02": "　瞿曇雄猛大聖尊，　　遊行應感如是事。",
    "T03n0190_052:0893b03": "　諸天在於虛空裏，　　雨華名曰毘婆伽，",
    "T03n0190_052:0893b04": "　瞿曇師子大聖師，　　遊行應感如是事。",
    "T03n0190_052:0893b05": "　諸天在於虛空裏，　　雨華名曰香勝香，",
    "T03n0190_052:0893b06": "　瞿曇師子天人尊，　　遊行應感如是事。",
    "T03n0190_052:0893b07": "　諸天在於虛空裏，　　雨於種種妙香華，",
    "T03n0190_052:0893b08": "　瞿曇大聖人天眼，　　遊行應感如是事。",
    "T03n0190_052:0893b09": "　諸天在於虛空裏，　　雨華名曰普至香，",
    "T03n0190_052:0893b10": "　瞿曇雄猛大聖尊，　　遊行應感如是事。",
    "T03n0190_052:0893b11": "　諸天在於虛空裏，　　雨於微妙金色華，",
    "T03n0190_052:0893b12": "　瞿曇雄猛大聖師，　　遊行應感如是事。",
    "T03n0190_052:0893b13": "　諸天在於虛空裏，　　雨諸微妙寶色華，",
    "T03n0190_052:0893b14": "　瞿曇十力大聖尊，　　遊行應感如是事。",
    "T03n0190_052:0893b15": "　諸天在於虛空裏，　　雨諸妙色寶莖華，",
    "T03n0190_052:0893b16": "　瞿曇雄猛人天眼，　　遊行應感如是事。",
    "T03n0190_052:0893b17": "　諸天在於虛空裏，　　雨優鉢羅微妙花，",
    "T03n0190_052:0893b18": "　瞿曇雄猛天人師，　　遊行應感如是事。",
    "T03n0190_052:0893b19": "　諸天在於虛空裏，　　雨於沈水妙香末，",
    "T03n0190_052:0893b20": "　瞿曇三界天人尊，　　威德應感如是事。",
    "T03n0190_052:0893b21": "　諸天在於虛空裏，　　雨赤栴檀妙香末，",
    "T03n0190_052:0893b22": "　瞿曇師子大聖師，　　遊行應感如是事。",
    "T03n0190_052:0893b23": "　諸天在於虛空裏，　　雨於牛頭妙香末，",
    "T03n0190_052:0893b24": "　瞿曇雄猛大世尊，　　遊行應感如是事。",
    "T03n0190_052:0893b25": "　諸天在於虛空裏，　　奏作種種諸天樂，",
    "T03n0190_052:0893b26": "　瞿曇威猛大聖尊，　　遊行應感如是事。",
    "T03n0190_052:0893b27": "　非人在於虛空裏，　　拂弄種種妙天衣，",
    "T03n0190_052:0893b28": "　瞿曇師子大聖師，　　遊行應感如是事。",
    "T03n0190_052:0893b29": "　諸天隨順佛行路，　　悉持種種妙香華，",
    "T03n0190_052:0893c01": "　為彼大聖天中天，　　隨路雨華恒至膝，",
    "T03n0190_052:0893c02": "　彼時無寒復無熱，　　種種蚊虻諸惡蟲，",
    "T03n0190_052:0893c03": "　微妙大聖天中尊，　　應感能招如是事。",
    "T03n0190_052:0893c04": "　一切大地皆平正，　　山陵堆阜悉坦然，",
    "T03n0190_052:0893c05": "　瞿曇十力大聖尊，　　遊行感應如是事。",
    "T03n0190_052:0893c06": "　一切大地甚清淨，　　無有惡刺諸荊棘，",
    "T03n0190_052:0893c07": "　瞿曇威德天人尊，　　遊行應感如是事。",
    "T03n0190_052:0893c08": "　一切大地微徐動，　　并大巨海及諸山，",
    "T03n0190_052:0893c09": "　瞿曇三界無上尊，　　遊行感應如是事。",
    "T03n0190_052:0893c10": "　一切剎利婆羅門，　　并及毘舍首陀等，",
    "T03n0190_052:0893c11": "　其數千萬有千萬，　　恒共如來相隨逐。",
    "T03n0190_052:0893c12": "　復有地居妙勝天，　　有諸色力大威嚴，",
    "T03n0190_052:0893c13": "　瞿曇雄猛大世尊，　　行住坐立相隨逐。",
    "T03n0190_052:0893c14": "　復有護世四天王，　　並大威力最勝者，",
    "T03n0190_052:0893c15": "　瞿曇微妙大聖尊，　　行住坐立相隨逐。",
    "T03n0190_052:0893c16": "　須彌山頂帝釋王，　　及以梵王娑婆主，",
    "T03n0190_052:0893c17": "　瞿曇奇特最勝尊，　　恒共如是相隨逐。",
    "T03n0190_052:0893c18": "　復有欲界諸天眾，　　及以色界四禪等，",
    "T03n0190_052:0893c19": "　瞿曇威猛大聖尊，　　恒共如是相隨逐。",
    "T03n0190_052:0893c20": "　復有諸龍金翅鳥，　　揵闥婆等阿修羅，",
    "T03n0190_052:0893c21": "　夜叉及以羅剎眾，　　皆共隨逐如來行。",
    "T03n0190_052:0893c22": "　世間所有眾生類，　　已說及以不說者，",
    "T03n0190_052:0893c23": "　悉逐雄猛瞿曇師，　　遊歷國土及城邑。",
    "T03n0190_052:0893c24": "　世尊如是遊行時，　　教化無量人天等，",
    "T03n0190_052:0893c25": "　憐愍所生親族故，　　今至本城迦毘羅。」",
    "T03n0190_052:0893c26": "爾時，長老優陀夷及以長老車匿，二人俱詣",
    "T03n0190_052:0893c27": "佛所，頂禮佛足，却住一面。時二長老白佛言：",
    "T03n0190_052:0893c28": "「世尊！輸頭檀王曾無信心，有不淨心，乃至不",
    "T03n0190_052:0893c29": "欲見諸比丘。」爾時，世尊知是事故，告諸比丘，",
    "T03n0190_052:0894a01": "作如是言：「諸比丘等！誰能往詣輸頭檀王所，",
    "T03n0190_052:0894a02": "至已教化，令其信敬？」",
    "T03n0190_052:0894a03": "爾時，眾中有一比丘，白佛言：「世尊！今此長老",
    "T03n0190_052:0894a04": "舍利弗者，堪能往詣輸頭檀王所，方便教化",
    "T03n0190_052:0894a05": "令其信敬。」",
    "T03n0190_052:0894a06": "或有比丘白言：「世尊！今此長老目揵連者，堪",
    "T03n0190_052:0894a07": "能往詣輸頭檀王所，方便教化令其信敬。」",
    "T03n0190_052:0894a08": "或有比丘白言：「世尊！今此長老摩訶迦葉，堪",
    "T03n0190_052:0894a09": "能教化令其信敬。」",
    "T03n0190_052:0894a10": "或有比丘白言：「世尊！今此長老大迦旃延，堪",
    "T03n0190_052:0894a11": "能教化令其信敬。」",
    "T03n0190_052:0894a12": "或有比丘白言：「世尊！今此眾中，長老優樓頻",
    "T03n0190_052:0894a13": "蠡迦葉，堪能教化令其信敬。」",
    "T03n0190_052:0894a14": "或有比丘白言：「世尊！今此眾中，那提迦葉，堪",
    "T03n0190_052:0894a15": "能教化令其信敬。」",
    "T03n0190_052:0894a16": "或有比丘白言：「世尊！今此長老優波斯那，堪",
    "T03n0190_052:0894a17": "能往詣輸頭檀王所，方便教化令其信敬。」",
    "T03n0190_052:0894a18": "爾時，世尊告優陀夷，作如是言：「優陀夷！汝於",
    "T03n0190_052:0894a19": "今者，頗能往詣輸頭檀王所，到已教化令信",
    "T03n0190_052:0894a20": "敬不？」",
    "T03n0190_052:0894a21": "時優陀夷白言：「世尊！我今堪能。」佛即告言：「汝",
    "T03n0190_052:0894a22": "優陀夷！汝今往詣輸頭檀王所，方便教化令",
    "T03n0190_052:0894a23": "其信敬。」",
    "T03n0190_052:0894a24": "爾時，長老優陀夷者聞佛世尊如是語已，而",
    "T03n0190_052:0894a25": "白佛言：「唯然世尊！如佛所教，不敢違也。」時，優",
    "T03n0190_052:0894a26": "陀夷於其晨朝，日始初出，著衣持鉢，往詣向",
    "T03n0190_052:0894a27": "彼輸頭檀王宮。到已問彼守門人言：「仁者應",
    "T03n0190_052:0894a28": "知！輸頭檀王今在何許？」彼人報言：「王今在殿",
    "T03n0190_052:0894a29": "治理王務。」",
    "T03n0190_052:0894b01": "爾時，長老優陀夷往至輸頭檀王之所，在於",
    "T03n0190_052:0894b02": "一廂默然而住。",
    "T03n0190_052:0894b03": "爾時，左右諸大臣等，見優陀夷在一邊已，即",
    "T03n0190_052:0894b04": "告四門諸守人言：「速往斷此出家之人，勿令",
    "T03n0190_052:0894b05": "在此，致使王見起發惡心。」其守門人，聞大臣",
    "T03n0190_052:0894b06": "命，速往至彼優陀夷邊欲驅令出。時守門人，",
    "T03n0190_052:0894b07": "見已始知是國師子，昔時恒共太子悉達，少",
    "T03n0190_052:0894b08": "小朋遊拊塵之戲，不忍驅逐，而復迴還。時諸",
    "T03n0190_052:0894b09": "大臣，問守門人，作如是言：「汝等何故不驅如",
    "T03n0190_052:0894b10": "此出家人？」即時守門人，報諸臣等，作如是",
    "T03n0190_052:0894b11": "言：「其人乃是國師之子，從生已來，悉達太子，",
    "T03n0190_052:0894b12": "交故朋親，拊塵之好，是故我等不忍驅遣。」",
    "T03n0190_052:0894b13": "爾時，輸頭檀王在殿料理事訖，起欲還閤，",
    "T03n0190_052:0894b14": "諸大臣等左右圍遶，將入宮內。時，優陀夷速",
    "T03n0190_052:0894b15": "往直至輸頭檀王所，執其王手。當於爾時，輸",
    "T03n0190_052:0894b16": "頭檀王默然不語，作如是念：「我今若語，恐守",
    "T03n0190_052:0894b17": "門人，驅令出去。」其守門人，復作是念：「諸大臣",
    "T03n0190_052:0894b18": "輩，自應驅遣。」其諸大臣，復作是念：「宮門內",
    "T03n0190_052:0894b19": "人，當應遮却。」宮門內人，復作是念：「此人本",
    "T03n0190_052:0894b20": "是輸頭檀王，恒所愛念，如今還復執手而行。」",
    "T03n0190_052:0894b21": "爾時，各作如是念故，無有一人能驅遣者。",
    "T03n0190_052:0894b22": "爾時，輸頭檀王漸進入宮，昇其內殿，坐師子",
    "T03n0190_052:0894b23": "座。時，優陀夷見淨飯王入彼宮內昇其殿已，",
    "T03n0190_052:0894b24": "優陀夷亦上其殿，去王不遠在前而立。輸頭",
    "T03n0190_052:0894b25": "檀王見優陀夷相去不遠在前立已，即生煩",
    "T03n0190_052:0894b26": "惱，出微細聲，作如是言：「嗚呼苦哉！我子形",
    "T03n0190_052:0894b27": "容，如此枯悴，可厭惡也。汝等速驅此出家",
    "T03n0190_052:0894b28": "人，阿誰聽入使來此也？」",
    "T03n0190_052:0894b29": "時諸大臣白言：「大王！如臣等見，是事不然。",
    "T03n0190_052:0894c01": "大王不應驅此人出。所以者何？此人既是國",
    "T03n0190_052:0894c02": "師之子，復是悉達小來朋伴拊塵遊戲。」",
    "T03n0190_052:0894c03": "時，優陀夷言辭哀愍，不令傷損淨飯王意，而",
    "T03n0190_052:0894c04": "說偈言：",
    "T03n0190_052:0894c05": "「[矢*見]求穀實故犁種，　　貪覓寶貨入於海，",
    "T03n0190_052:0894c06": "　我意今來貪住此，　　唯願其事速成就。",
    "T03n0190_052:0894c07": "　如此道路常吉利，　　於諸無畏常安隱，",
    "T03n0190_052:0894c08": "　欲至諸方求利者，　　必使瞿曇利得成。",
    "T03n0190_052:0894c09": "　數數諸人耕其地，　　數數於中散種子，",
    "T03n0190_052:0894c10": "　數數諸天下甘雨，　　數數國內五穀成。",
    "T03n0190_052:0894c11": "　數數乞士恒常乞，　　數數施主恒常施，",
    "T03n0190_052:0894c12": "　數數此世行檀那，　　數數天上獲其果。",
    "T03n0190_052:0894c13": "　數數牸牛搆得乳，　　數數犢子向母邊，",
    "T03n0190_052:0894c14": "　數數婦人懷胎藏，　　數數生產受諸苦。",
    "T03n0190_052:0894c15": "　數數死屍向寒林，　　數數諸親悲啼送，",
    "T03n0190_052:0894c16": "　若得聖道無後有，　　於煩惱中不受生。」",
    "T03n0190_052:0894c17": "爾時，輸頭檀王聞優陀夷作如是等哀愍語",
    "T03n0190_052:0894c18": "已，猶懷小疑，尋復重問優陀夷言：「尊者本於",
    "T03n0190_052:0894c19": "誰邊出家，大師是誰？」時，優陀夷說偈以報淨",
    "T03n0190_052:0894c20": "飯王言：",
    "T03n0190_052:0894c21": "「師父名曰輸頭檀，　　所生尊母名摩耶，",
    "T03n0190_052:0894c22": "　懷在胎中經十月，　　生已母終生忉利。",
    "T03n0190_052:0894c23": "　如是聖者生汝家，　　大德大聖天中天，",
    "T03n0190_052:0894c24": "　彼家七世已濟拔，　　名聞處處皆流布。",
    "T03n0190_052:0894c25": "　丈夫人中最希有，　　於一切處不受生，",
    "T03n0190_052:0894c26": "　所生如是大聖者，　　其家恒受大安樂。",
    "T03n0190_052:0894c27": "　釋種親族最名稱，　　尊生百福莊嚴身，",
    "T03n0190_052:0894c28": "　如是釋子天中勝，　　我於彼邊出家者。」",
    "T03n0190_052:0894c29": "爾時，輸頭檀王復問長老優陀夷言：「善哉比",
    "T03n0190_052:0895a01": "丘！汝實誰邊而得出家？而彼人師，頗有正信",
    "T03n0190_052:0895a02": "及能正意行梵行不？在阿蘭若空閑樹下坐",
    "T03n0190_052:0895a03": "意樂不？」爾時，長老優陀夷以偈復報輸頭檀",
    "T03n0190_052:0895a04": "王，作如是言：",
    "T03n0190_052:0895a05": "「王問誰邊出家者，　　彼人正信行梵行，",
    "T03n0190_052:0895a06": "　無有方所懷憂怖，　　在於樹下常受樂。",
    "T03n0190_052:0895a07": "　不畏他聲猶師子，　　不被羅網如猛風，",
    "T03n0190_052:0895a08": "　教授他人自無學，　　拔諸恐怖身不怖。」",
    "T03n0190_052:0895a09": "輸頭檀王復問長老優陀夷言：「如是比丘！今",
    "T03n0190_052:0895a10": "在何處？」優陀夷言：「如大王問，然彼多他伽多、",
    "T03n0190_052:0895a11": "阿羅呵、三藐三佛陀，今已在此迦毗羅城尼",
    "T03n0190_052:0895a12": "俱陀林。」",
    "T03n0190_052:0895a13": "爾時，輸頭檀王即作是念：「此優陀夷，乃是我",
    "T03n0190_052:0895a14": "兒之弟子也。」以是因緣，告諸大臣，作如是言：",
    "T03n0190_052:0895a15": "「卿等今可請此比丘，在座安坐。」其諸大臣聞",
    "T03n0190_052:0895a16": "王勅已白言：「大王！不敢違背。」即請長老優陀",
    "T03n0190_052:0895a17": "夷坐。時，淨飯王復勅諸臣：「卿等將食與此比",
    "T03n0190_052:0895a18": "丘。」諸臣得勅，即持淨水，與優陀夷，澡洗",
    "T03n0190_052:0895a19": "手已，即將飯食授優陀夷。時優陀夷得此食",
    "T03n0190_052:0895a20": "已，而不自食，欲將此食奉獻世尊。輸頭檀王",
    "T03n0190_052:0895a21": "遂問長老優陀夷言：「比丘何故不食此食？」優",
    "T03n0190_052:0895a22": "陀夷言：「此食擬將奉獻世尊，是故不食。」時，淨",
    "T03n0190_052:0895a23": "飯王心復懊惱，涕淚橫流，而作是言：「嗚呼我",
    "T03n0190_052:0895a24": "子！身體柔軟，昔在宮內，恒受快樂，身無諸",
    "T03n0190_052:0895a25": "苦，今日何故受如此困？乃使比丘乞得食已，",
    "T03n0190_052:0895a26": "爾乃方食。」時，淨飯王作是語已，悲啼哽咽，復",
    "T03n0190_052:0895a27": "告優陀夷，作如是言：「比丘今者，但食此食，我",
    "T03n0190_052:0895a28": "今更為別取飯食，將與汝師。」時優陀夷復白",
    "T03n0190_052:0895a29": "王言：「如是大王！此食已擬奉獻世尊，此食世",
    "T03n0190_052:0895b01": "間所有眾生，無能消者。所以者何？然彼世尊，",
    "T03n0190_052:0895b02": "戒行最勝，禪定最勝，智慧亦勝。」時淨飯王告",
    "T03n0190_052:0895b03": "諸大臣，作如是言：「卿等今者更取餘食，與",
    "T03n0190_052:0895b04": "此比丘，令其食已，速將此食，送彼大子。」諸",
    "T03n0190_052:0895b05": "臣即時，更將別食與優陀夷。時，優陀夷飯食",
    "T03n0190_052:0895b06": "已訖，而白王言：「如是大王！如來、世尊、阿羅呵、",
    "T03n0190_052:0895b07": "三藐三佛陀，如是王者及諸人眾，無量無邊，",
    "T03n0190_052:0895b08": "皆來恭敬。然今大王！亦應宜往到於彼處。」",
    "T03n0190_052:0895b09": "作是語已，從座而起欲出宮。時輸頭檀王復",
    "T03n0190_052:0895b10": "白長老優陀夷言：「尊者於先至悉達所，作如",
    "T03n0190_052:0895b11": "是言：『我今不久欲來見汝。』」優陀夷言：「敬如王",
    "T03n0190_052:0895b12": "命。」",
    "T03n0190_052:0895b13": "爾時，長老優陀夷即持彼食，從城而出，至尼",
    "T03n0190_052:0895b14": "俱陀樹林之內，至佛所已白言：「世尊！輸頭檀",
    "T03n0190_052:0895b15": "王，我已教化令得歡喜，欲來見佛。」其優陀夷",
    "T03n0190_052:0895b16": "從宮出時，須臾之間，其輸頭檀王勅諸大臣，",
    "T03n0190_052:0895b17": "作如是言：「卿等知時，悉達太子已至此城，我",
    "T03n0190_052:0895b18": "等今者當作何事？」諸大臣言：「善哉大王！若更",
    "T03n0190_052:0895b19": "有別餘沙門來到王所者，我等尚須供養供",
    "T03n0190_052:0895b20": "給，況復今者悉達太子，與我等身，無異無別，",
    "T03n0190_052:0895b21": "豈得安然不生恭敬？我等但護大王心意，未",
    "T03n0190_052:0895b22": "至彼耳。」爾時，輸頭檀王勅令振鐸普告城內，",
    "T03n0190_052:0895b23": "悉使知聞：「我今欲至悉達太子往觀彼處，汝",
    "T03n0190_052:0895b24": "等各各備辦莊嚴，隨從於我(迦葉遺師作如是說)。」",
    "T03n0190_052:0895b25": "（其摩訶僧祇師復作是說，乃言：「爾時，輸頭檀",
    "T03n0190_052:0895b26": "王白優陀夷，作如是言：『如比丘意！欲為太子",
    "T03n0190_052:0895b27": "作何等食？』時優陀夷而白王言：『如是大王！若",
    "T03n0190_052:0895b28": "其欲為世尊造食，當須好作清淨甘美香潔",
    "T03n0190_052:0895b29": "餚饍，世尊唯食如此食耳。』",
    "T03n0190_052:0895c01": "爾時，輸頭檀王勅諸大臣：『卿等須知！速為太",
    "T03n0190_052:0895c02": "子，辦諸清淨香潔飯食。』諸大臣等，聞王勅",
    "T03n0190_052:0895c03": "已，而白王言：『依大王教，不敢違也。』遂即供辦",
    "T03n0190_052:0895c04": "種種餚饍清淨香潔甘美飯食，辦如是已，付",
    "T03n0190_052:0895c05": "優陀夷。其優陀夷，自食訖已，持王所辦餚饍",
    "T03n0190_052:0895c06": "飲食清淨香潔，從迦毘羅婆蘇都城出，往至",
    "T03n0190_052:0895c07": "於尼俱陀林。至彼佛所，而白佛言：『世尊！我已",
    "T03n0190_052:0895c08": "教化輸頭檀王，令心歡喜，欲來見佛。先以如",
    "T03n0190_052:0895c09": "此香美飲食辦具與我，來奉世尊，願佛納受",
    "T03n0190_052:0895c10": "如法食耳。』」）",
    "T03n0190_052:0895c11": "爾時，諸比丘而白佛言：「希有世尊！云何長老",
    "T03n0190_052:0895c12": "優陀夷，教化輸頭檀王，能令歡喜，又能令辦",
    "T03n0190_052:0895c13": "清淨香潔甘美飲食，將奉世尊？」作是語已，佛",
    "T03n0190_052:0895c14": "告諸比丘，作如是言：「汝諸比丘！其優陀夷，非",
    "T03n0190_052:0895c15": "但今日至於輸頭檀王之所教化訖已，復將",
    "T03n0190_052:0895c16": "甘美飲食與我，往昔亦曾教化於彼令歡喜",
    "T03n0190_052:0895c17": "已，將甘美食而與我來。」",
    "T03n0190_052:0895c18": "時，諸比丘復白佛言：「唯然世尊！其事云何？願",
    "T03n0190_052:0895c19": "為我等，說如是事，我輩今者願樂欲聞。」",
    "T03n0190_052:0895c20": "佛告諸比丘：「我念往昔久遠之時，波羅[木*奈]國",
    "T03n0190_052:0895c21": "有一烏王，其烏名曰蘇弗多羅(隋言善子)，而依住",
    "T03n0190_052:0895c22": "彼波羅[木*奈]城，與八萬烏，和合共住。善子烏王",
    "T03n0190_052:0895c23": "有妻，名曰蘇弗室利(隋言善女)。時，彼烏妻共彼",
    "T03n0190_052:0895c24": "烏王，行欲懷妊。時，彼烏妻忽作是念：『願我",
    "T03n0190_052:0895c25": "得淨香潔飯食，現今人王之所食者。』而彼烏",
    "T03n0190_052:0895c26": "妻，思是飯食，不能得故，宛轉迷悶，身體憔",
    "T03n0190_052:0895c27": "悴，羸瘦戰掉，不能得安。善子烏王既見己",
    "T03n0190_052:0895c28": "妻宛轉迷悶身體憔悴，羸瘦戰掉不自安",
    "T03n0190_052:0895c29": "故，問其妻言：『汝今何乃宛轉於地，身體憔",
    "T03n0190_052:0896a01": "悴，羸瘦戰掉，不能自安？』彼時，烏妻報烏王",
    "T03n0190_052:0896a02": "言：『善哉聖子！我今有娠，乃作是念：「願得清淨",
    "T03n0190_052:0896a03": "香潔餚饍如王食者。」』時善子烏，告其妻言：『異",
    "T03n0190_052:0896a04": "哉賢者！如我今日，何處得是香美飲食？王宮",
    "T03n0190_052:0896a05": "深邃，不可得到，我若入者，於彼手邊，必失身",
    "T03n0190_052:0896a06": "命。』彼妻又復報烏王言：『聖子！今者若不能得",
    "T03n0190_052:0896a07": "如是飲食，我死無疑，并其胎子，亦必無活。』善",
    "T03n0190_052:0896a08": "子烏王，復告妻言：『異哉賢者！汝今死日，必當",
    "T03n0190_052:0896a09": "欲至，乃思如是難得之物。』善子烏王，作是語",
    "T03n0190_052:0896a10": "已，憂愁悵怏，思惟而住，復作是念：『如我意",
    "T03n0190_052:0896a11": "者，如是香潔清淨飲食如王食者，實難得也。』",
    "T03n0190_052:0896a12": "「爾時，烏王群眾之內，乃有一烏，見善子烏心",
    "T03n0190_052:0896a13": "懷愁憂不樂而住，見是事已，詣烏王所，白烏",
    "T03n0190_052:0896a14": "王言：『異哉聖者！何故憂愁思惟而住？』善子烏",
    "T03n0190_052:0896a15": "王，於時廣說前事因緣。彼烏復白善子王",
    "T03n0190_052:0896a16": "言：『善哉聖子！莫復愁憂，我能為王，覓是難",
    "T03n0190_052:0896a17": "得香美餚饍王所食者。』是時烏王，復告彼烏，",
    "T03n0190_052:0896a18": "作如是言：『善哉善友！汝若力能為我得辦如",
    "T03n0190_052:0896a19": "此事者，我當報汝所作功德。』爾時彼烏，從烏",
    "T03n0190_052:0896a20": "王所居住之處，飛騰虛空，至梵德宮，去厨不",
    "T03n0190_052:0896a21": "遠，坐一樹上，觀梵德王食厨之內。其王食辦，",
    "T03n0190_052:0896a22": "有一婦女，備具餚饍，食時將至，專以銀器，盛",
    "T03n0190_052:0896a23": "彼飲食，欲奉與王。爾時彼烏從樹飛下，在彼",
    "T03n0190_052:0896a24": "婦女頭上而立，啄嚙其鼻，時，彼婦女患其鼻",
    "T03n0190_052:0896a25": "痛，即翻此食，在於地上。爾時彼烏即取其",
    "T03n0190_052:0896a26": "食，將與烏王。烏王得已，即將與彼善女烏",
    "T03n0190_052:0896a27": "妻。其妻得已，尋時飽食，身體安隱，如是產",
    "T03n0190_052:0896a28": "生。爾時彼烏，日別數往，奪彼食取，將與烏",
    "T03n0190_052:0896a29": "王。時，梵德王屢見此事，作如是念：『奇哉奇",
    "T03n0190_052:0896b01": "異！云何此烏，數數恒來，穢污我食，復以[口*(隹/乃)]",
    "T03n0190_052:0896b02": "爪傷我婦女？』而王不能忍此事故，尋時勅喚",
    "T03n0190_052:0896b03": "網捕獦師，而語之言『卿等急速至彼烏處，生",
    "T03n0190_052:0896b04": "捕將來。』其諸獦師聞王勅已，啟白王言：『如王",
    "T03n0190_052:0896b05": "所勅，不敢違命。』獦師往至，以其羅網捕得此",
    "T03n0190_052:0896b06": "烏，生捉將來付梵德王。時梵德王，語其烏言：",
    "T03n0190_052:0896b07": "『汝以何故數污我食？復以[口*(隹/乃)]爪傷我女婦？』",
    "T03n0190_052:0896b08": "爾時彼烏語梵德王：『善哉大王！聽我向王說",
    "T03n0190_052:0896b09": "如此事，令王歡喜。』時梵德王，心生憘悅，作如",
    "T03n0190_052:0896b10": "是念：『希有斯事！云何此烏，能作人語？』作是念",
    "T03n0190_052:0896b11": "已，告彼烏言：『善哉善哉！汝必為我說斯事意",
    "T03n0190_052:0896b12": "令我歡喜。』爾時，彼烏，即以偈頌向梵德王，而",
    "T03n0190_052:0896b13": "說之曰：",
    "T03n0190_052:0896b14": "「『大王當知波羅[木*奈]，　　有一烏王恒依止，",
    "T03n0190_052:0896b15": "　　八萬烏眾所圍遶，　　悉皆取彼王處分，",
    "T03n0190_052:0896b16": "　　彼烏王妻有所憶，　　我向大王說其緣。",
    "T03n0190_052:0896b17": "　　烏妻所思香美饍，　　如是大王所食者，",
    "T03n0190_052:0896b18": "　　是故我今數數來，　　抄撥大王香美食，",
    "T03n0190_052:0896b19": "　　今者為彼烏王故，　　致被大王之所繫。",
    "T03n0190_052:0896b20": "　　善哉唯願大聖王，　　慈悲憐愍放脫我，",
    "T03n0190_052:0896b21": "　　我為烏王彼妻故，　　數來抄撥大王食。",
    "T03n0190_052:0896b22": "　　我念從此一生來，　　未曾經造如此事，",
    "T03n0190_052:0896b23": "　　今為大王一勅已，　　於後不敢更復為。』",
    "T03n0190_052:0896b24": "「時梵德王既聞彼烏如此語已，心生喜悅，作",
    "T03n0190_052:0896b25": "如是言：『希有此事！人尚不能於其主邊有如",
    "T03n0190_052:0896b26": "是等愛重之心，如此烏也。』作是語已，其梵德",
    "T03n0190_052:0896b27": "王，而說偈言：",
    "T03n0190_052:0896b28": "「『若有如是大臣者，　　彼應重答食封祿，",
    "T03n0190_052:0896b29": "　　須似如是猛健烏，　　為主求食不惜命。』",
    "T03n0190_052:0896c01": "「其梵德王說此偈已，復告烏言：『善哉汝烏！於",
    "T03n0190_052:0896c02": "今已去，常來至此取香美食，若其有人，遮斷",
    "T03n0190_052:0896c03": "於汝不與食者，來語我知，我自與汝己分所",
    "T03n0190_052:0896c04": "食，而將去耳。』」佛告諸比丘：「汝等當知！彼烏王",
    "T03n0190_052:0896c05": "者，我身是也；彼時為王偷食烏者，即優陀",
    "T03n0190_052:0896c06": "夷比丘是也；梵德王者，此即輸頭檀王是也。",
    "T03n0190_052:0896c07": "於時比丘優陀夷，令彼歡喜，為我取食；今亦",
    "T03n0190_052:0896c08": "復爾，令淨飯王心生歡喜，又復為我而將",
    "T03n0190_052:0896c09": "食來。」",
    "T03n0190_052:0896c10": "時，淨飯王於後方始扣其鈴鐸，勅迦毘羅婆",
    "T03n0190_052:0896c11": "蘇都城所有人民：「不得一人於先往見悉達",
    "T03n0190_052:0896c12": "太子，若欲見者，要須共我相隨而見。」",
    "T03n0190_052:0896c13": "佛本行集經卷第五十二"
}