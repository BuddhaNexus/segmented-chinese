{
    "T25n1507_003:0037c02": "分別功德論卷第三",
    "T25n1507_003:0037c04": "失譯人名附後漢錄",
    "T25n1507_003:0037c05": "佛告諸比丘者，佛大慈，欲令弟子具知念佛",
    "T25n1507_003:0037c06": "之義，猶父約誡語子孫欲令成就無復已，已",
    "T25n1507_003:0037c07": "專精念佛，觀如來形目未曾離，猶如阿難觀",
    "T25n1507_003:0037c08": "佛無厭、心念無已。時阿難背上生癰，佛命",
    "T25n1507_003:0037c09": "耆婆治阿難所患。耆婆白佛：「不敢以手近阿",
    "T25n1507_003:0037c10": "難背。」佛告耆婆：「但治勿疑。我自當與阿難",
    "T25n1507_003:0037c11": "說法，令其不覺痛。」如來令阿難熟視佛相好，",
    "T25n1507_003:0037c12": "佛為說：「如來身者金剛之數，不可敗壞，三千",
    "T25n1507_003:0037c13": "二百福功德所成。」阿難目視不惓、耳聽不厭、",
    "T25n1507_003:0037c14": "心念不散。時耆婆於阿難背上潰癰傅膏。",
    "T25n1507_003:0037c15": "佛問阿難：「汝覺背上痛不？」答曰：「不覺。」不覺痛",
    "T25n1507_003:0037c16": "者，由念佛故也。十力所成、四無所畏。昔有長",
    "T25n1507_003:0037c17": "者將奴禮偷婆，云：「南無十力世尊。」奴在後",
    "T25n1507_003:0037c18": "禮云：「南無十一力如來。」長者曰：「如來正有",
    "T25n1507_003:0037c19": "十力，云何有十一力耶？」奴曰：「十一力復何苦？",
    "T25n1507_003:0037c20": "但莫言九力。言十一力更益一力，有何過失？」",
    "T25n1507_003:0037c21": "大家默然而歸。問諸法師曰：「如來為有幾力",
    "T25n1507_003:0037c22": "耶？」答曰：「或有三力、或有十力、或云無數。」以",
    "T25n1507_003:0037c23": "是言之，不限於十耶。長者即出家學道，免奴",
    "T25n1507_003:0037c24": "為家主。言四非為不足、言無數非為有餘，適",
    "T25n1507_003:0037c25": "時應物無有常量也。",
    "T25n1507_003:0037c26": "念法者，從欲至無欲、從欲至道、從漏至無漏、",
    "T25n1507_003:0037c27": "從有為至無為也。何以知其然？昔者世尊於",
    "T25n1507_003:0037c28": "憂填王國說法教化。時三十三天上為母摩",
    "T25n1507_003:0037c29": "耶說法，九十日而還，於迦尸城北下。時優",
    "T25n1507_003:0038a01": "鉢蓮華比丘尼，心念欲獨前見佛。時諸國王",
    "T25n1507_003:0038a02": "不見佛已九十日，皆有渴仰之情，並來雲集。",
    "T25n1507_003:0038a03": "「我為比丘尼，不宜在此眾閙之中。當作方儀",
    "T25n1507_003:0038a04": "令得在先。」即化作轉輪聖王，將從如聖王法。",
    "T25n1507_003:0038a05": "諸小國王見聖王，各自馳散。比丘尼即還服",
    "T25n1507_003:0038a06": "本形，見佛禮拜問訊。諸王各來見佛，不復",
    "T25n1507_003:0038a07": "見聖王，乃知比丘尼所化，謂比丘尼曰：「向者",
    "T25n1507_003:0038a08": "所見，誑如此耶？」時優鉢蓮華心念自謂最先",
    "T25n1507_003:0038a09": "見佛。佛告優鉢蓮華曰：「汝自呼最先見佛。復",
    "T25n1507_003:0038a10": "有先汝者。」「不審是誰？」佛言：「乃羅閱城東山",
    "T25n1507_003:0038a11": "中須菩提，在彼補衣。天語曰：『佛來下已。』須菩",
    "T25n1507_003:0038a12": "提曰：『我為弟子，法當往禮問。』覆自思惟：『佛為",
    "T25n1507_003:0038a13": "所在？若金色是佛耶？金復何限。佛言：「一切諸",
    "T25n1507_003:0038a14": "法空無所有。若解十二因空，非造非作、非人",
    "T25n1507_003:0038a15": "非士、無命非命者則為見法。見法無命，非命",
    "T25n1507_003:0038a16": "為見我。」即叉手起喚曰：「婆南。」正爾還坐補",
    "T25n1507_003:0038a17": "衣。』以是言之，須菩提為先汝見佛也。」佛者諸",
    "T25n1507_003:0038a18": "法之主，解了法空即是念法。念眾者，謂賢聖",
    "T25n1507_003:0038a19": "眾也。凡眾有若干種，外道九十五種亦各",
    "T25n1507_003:0038a20": "各有眾，或有和合者、或有不同者，亦以戒",
    "T25n1507_003:0038a21": "律自防。或行禪定、或以無想為盡妙，各信所",
    "T25n1507_003:0038a22": "事自以為真。但不得實聖八品道，是以不能",
    "T25n1507_003:0038a23": "至涅槃耳。雖復有五通住壽及無想延劫，皆",
    "T25n1507_003:0038a24": "不免於生死。唯有如來聖眾四雙八輩之士，",
    "T25n1507_003:0038a25": "不復為四駛所漂、九止所索耳。故經云：九十",
    "T25n1507_003:0038a26": "六種僧，佛僧最為真。如來四部眾皆同為釋",
    "T25n1507_003:0038a27": "種，喻若四恒水各別有五百支，皆合入大海",
    "T25n1507_003:0038a28": "以為一味。眾亦如是，或有剎帝利種、或婆羅",
    "T25n1507_003:0038a29": "門種、或長者種、或居士種，四姓中有出家",
    "T25n1507_003:0038b01": "學者，皆同釋種為一姓，無有若干別名。以是",
    "T25n1507_003:0038b02": "所包彌遠、其義彌深。眾僧者，乃含受於三",
    "T25n1507_003:0038b03": "乘，羅漢僧亦出於中、緣一覺亦在其中、大",
    "T25n1507_003:0038b04": "乘僧亦在其中，是故名為良祐福田。三界之",
    "T25n1507_003:0038b05": "中濟益眾生，無過此良美之地。如來雖復成",
    "T25n1507_003:0038b06": "正覺，常還向眾僧懺悔者，以僧地厚重。三",
    "T25n1507_003:0038b07": "世諸佛緣覺弟子，無不由僧而得滅度，猶梵",
    "T25n1507_003:0038b08": "摩達比丘，賴聖眾以全濟。念戒者，謂行淨",
    "T25n1507_003:0038b09": "戒具諸律儀。猶若陶家調繕埴泥，俟諸求器，",
    "T25n1507_003:0038b10": "大小方圓各適所欲。戒亦如是，若願生天，三",
    "T25n1507_003:0038b11": "界受福；若欲斷結求道，所願應意。猶吉祥",
    "T25n1507_003:0038b12": "瓶，隨人所欲，取即得之。以戒為本，兼行三十",
    "T25n1507_003:0038b13": "七品及諸三昧定，斷七使九結，進成涅槃。喻",
    "T25n1507_003:0038b14": "埴成器，不可復壞也。",
    "T25n1507_003:0038b15": "念施者，謂施有二事：或有主施、或無主施。復",
    "T25n1507_003:0038b16": "有二施：一名與、二名捨。復有二施：一財、二",
    "T25n1507_003:0038b17": "法。與者即有主施也，捨即無主施也。捨則",
    "T25n1507_003:0038b18": "捨結也，與則前人受財法。所以施至涅槃者，",
    "T25n1507_003:0038b19": "若與人財法時，心不望報、不計彼己，以三事",
    "T25n1507_003:0038b20": "無礙，即同無為也。若能捨結，亦是涅槃。捨、與",
    "T25n1507_003:0038b21": "俱至涅槃者，猶象逐健兒進之與退，其於",
    "T25n1507_003:0038b22": "得肉，進則破軍、退則自喪，食肉必矣。念天者，",
    "T25n1507_003:0038b23": "有三種天也：有舉天、有生天、有清淨天。云",
    "T25n1507_003:0038b24": "何舉天？謂轉輪聖王，為眾人所舉。所以名為",
    "T25n1507_003:0038b25": "天者，以聖王有十善教世，使人皆生天。在人",
    "T25n1507_003:0038b26": "之上，故稱為天。或有說曰：聖王勝佛。何以言",
    "T25n1507_003:0038b27": "之？聖王治世人，無墮三惡道者；佛出世時，三",
    "T25n1507_003:0038b28": "惡不斷。以是為勝也。或復說曰：佛勝聖王。所",
    "T25n1507_003:0038b29": "以言勝，聖王以十善教世，不過人天；佛出教",
    "T25n1507_003:0038c01": "世，得至涅槃。以是為勝也。云何生天？從四天",
    "T25n1507_003:0038c02": "王至二十八天，諸受福者盡是生天。所以言",
    "T25n1507_003:0038c03": "生天，流轉不息不離生死，故曰生天也。云何",
    "T25n1507_003:0038c04": "清淨天？謂佛、緣、覺聲聞三人，皆盡結使出於",
    "T25n1507_003:0038c05": "三界，清淨無欲，故曰清淨天也。八淨居天者，",
    "T25n1507_003:0038c06": "過於生、舉，不及清淨，處其中間。念天者，之",
    "T25n1507_003:0038c07": "所慕也。因念生、舉亦有至涅槃理。何者？舍",
    "T25n1507_003:0038c08": "衛城中有清信士夫婦二人，無有子姪。二人",
    "T25n1507_003:0038c09": "精進心存三寶。時婦早亡，即生三十三天為",
    "T25n1507_003:0038c10": "天女，端政無雙天中少比。女自念言：「誰任",
    "T25n1507_003:0038c11": "我夫？」以天眼觀世間，見本夫以出家學道，",
    "T25n1507_003:0038c12": "年高闇短專信而已，常以掃除塔廟為行。",
    "T25n1507_003:0038c13": "見其精勤理應生天，必還為我夫。時處靜",
    "T25n1507_003:0038c14": "室夜坐思惟，霍然見明，怪其有異，舉頭仰視",
    "T25n1507_003:0038c15": "見有天女，問其所由，從何而來？天女答曰：「我",
    "T25n1507_003:0038c16": "從三十三天上來。本是君婦，今為天女。天上",
    "T25n1507_003:0038c17": "無任我夫者，觀君精進，應還為我夫，是以故",
    "T25n1507_003:0038c18": "來白意。」語訖忽然不見，還歸天上。時老比",
    "T25n1507_003:0038c19": "丘自是以後倍加精進，兼更補繕故廟。晨夕",
    "T25n1507_003:0038c20": "不懈，積功遂多福德轉勝，乃應生第四兜率",
    "T25n1507_003:0038c21": "天。天女復以天眼觀之，見其乃應生第四天，",
    "T25n1507_003:0038c22": "復來語言：「積精進已過我界，我不復得君為",
    "T25n1507_003:0038c23": "夫。」語訖還去。比丘倍更精進勝於前時，晝",
    "T25n1507_003:0038c24": "則經行、夜則禪思，心意轉明思惟四諦，如是",
    "T25n1507_003:0038c25": "不久遂得羅漢。所謂因念天得至涅槃者。念",
    "T25n1507_003:0038c26": "休息者，謂得定也。休息有二：有俗休息、有道",
    "T25n1507_003:0038c27": "休息。俗休息者，猶行作疲極，小住懈息，故名",
    "T25n1507_003:0038c28": "為俗休息。道休息者，謂定之人。何以知其然？",
    "T25n1507_003:0038c29": "昔有比丘名曰等會，時近大道邊坐禪定意。",
    "T25n1507_003:0039a01": "時有五百乘車過，聲甚凶凶，寂然不聞。時復",
    "T25n1507_003:0039a02": "天雷霹靂，又頃復地大動，都無所聞。行過者",
    "T25n1507_003:0039a03": "眾，塵土坌衣，積有時節。有一人來，見此比丘",
    "T25n1507_003:0039a04": "端坐不動，塵土坌衣都無所覺耶？比丘定覺，",
    "T25n1507_003:0039a05": "抖擻塵土。又問曰：「向者眠耶？」曰：「不也。」又問：",
    "T25n1507_003:0039a06": "「若不眠者，向有車過及天雷地動。寂然不驚，",
    "T25n1507_003:0039a07": "何由如此？」答曰：「我時入休息三昧，是以都無",
    "T25n1507_003:0039a08": "所聞耳。」以是言之，得休息定者，雖復天地",
    "T25n1507_003:0039a09": "覆墜不革其志，故名休息定也。念安般者，謂",
    "T25n1507_003:0039a10": "息諸坐馳也。趣道之徑非唯一塗，所悟之方",
    "T25n1507_003:0039a11": "各有所在。何以知其然耶？身子昔曾供養十",
    "T25n1507_003:0039a12": "四億佛，從佛聞法，未曾綜習安般。至釋迦文",
    "T25n1507_003:0039a13": "世，從馬師比丘始達空法，即見道迹。佛具演",
    "T25n1507_003:0039a14": "慧，漏盡結解，今為智慧第一。不由安般得至",
    "T25n1507_003:0039a15": "涅槃也。目揵連昔三十劫中供養諸佛，修大",
    "T25n1507_003:0039a16": "乘行不能終訖，遭遇世尊退取盡漏。自昔暨",
    "T25n1507_003:0039a17": "今未曾習安般。迦葉比丘昔亦曾供養三萬",
    "T25n1507_003:0039a18": "如來，亦未曾習安般，應得辟支佛，今退為",
    "T25n1507_003:0039a19": "羅漢。馬師比丘昔日亦供養七佛，亦不習安",
    "T25n1507_003:0039a20": "般，今亦盡漏。阿難昔曾供養二萬如來，所從",
    "T25n1507_003:0039a21": "諸佛諮受法教，亦不習安般。唯有羅云、摩呵",
    "T25n1507_003:0039a22": "劫匹羅，曩昔以來常習安般，今亦至道。以",
    "T25n1507_003:0039a23": "是言之，趣道之徑非唯一塗。安般者，知息",
    "T25n1507_003:0039a24": "長短、冷熱、遲疾，從麁至細，漸御亂想，遂至微",
    "T25n1507_003:0039a25": "妙。或因息以悟、或分別解了、或頭陀守節、或",
    "T25n1507_003:0039a26": "多聞強記、或神足識微、或揩式訓悟，所謂殊",
    "T25n1507_003:0039a27": "途而同歸也。念身者，謂分別四大也。解了",
    "T25n1507_003:0039a28": "五陰一同之幻夢。何以知之念身得至涅槃",
    "T25n1507_003:0039a29": "耶？昔佛去世後百歲，時有阿育王，典主閻浮",
    "T25n1507_003:0039b01": "提，群臣夫人象馬各有八萬四千。時王巡行",
    "T25n1507_003:0039b02": "國界，見閻羅王有十八地獄，亦有臣吏僻",
    "T25n1507_003:0039b03": "問罪囚。王問左右曰：「此何等人？」答曰：「此死人",
    "T25n1507_003:0039b04": "王也，主分別善惡。」王曰：「死人王尚能作地獄",
    "T25n1507_003:0039b05": "治罪人。我是生人王，不能作地獄耶？」問諸群",
    "T25n1507_003:0039b06": "臣：「誰能造地獄？」諸臣對曰：「唯有極惡人能造",
    "T25n1507_003:0039b07": "地獄耳。」王勅諸臣訪覓惡人。臣即行覓，見有",
    "T25n1507_003:0039b08": "一人坐地織罽，旁有弓箭兼有釣魚鉤，復以",
    "T25n1507_003:0039b09": "毒飯食雀，並織罽並釣魚射鳥捕雀。臣還以",
    "T25n1507_003:0039b10": "狀白王，惡人如是。王曰：「此人極惡，必能辦地",
    "T25n1507_003:0039b11": "獄事。」王遣人喚曰：「王欲見汝。」惡人曰：「我是小",
    "T25n1507_003:0039b12": "人，無有識知。王用我為？」曰：「王正欲得汝治",
    "T25n1507_003:0039b13": "地獄事。」其人即歸。家有老母，語母曰：「王喚",
    "T25n1507_003:0039b14": "我。」母語兒曰：「王喚汝為？」兒曰：「王欲使我治地",
    "T25n1507_003:0039b15": "獄事。」母曰：「汝去，我云何活？」母即抱兒腳不放。",
    "T25n1507_003:0039b16": "兒意欲去，即拔刀斫母，殺而去至王所。王問",
    "T25n1507_003:0039b17": "曰：「母不放汝，何由得來？」曰：「殺母而來。」王曰：",
    "T25n1507_003:0039b18": "「真惡人也。必能辦地獄事。」即委此人作地獄",
    "T25n1507_003:0039b19": "城，設鑊湯劍樹。即拜此人為地獄王，與立臣",
    "T25n1507_003:0039b20": "佐，各有所典，如閻羅王。王約勅曰：「若有人入",
    "T25n1507_003:0039b21": "此城者，不問貴賤得便治罪。」王曰：「正使我入",
    "T25n1507_003:0039b22": "中者，亦莫聽出。」時有老比丘名曰善覺，常行",
    "T25n1507_003:0039b23": "乞食。至此城門外，見好華香，謂內有人，即",
    "T25n1507_003:0039b24": "便入城。但見治罪人，驚怖欲還出。時獄卒不",
    "T25n1507_003:0039b25": "聽出，欲將至鑊湯。道人求曰：「小寬我至日",
    "T25n1507_003:0039b26": "中。」又語頃，有男女二人坐犯婬，將來欲治罪，",
    "T25n1507_003:0039b27": "置碓臼中擣之，斯須變成為沫。道人見之，",
    "T25n1507_003:0039b28": "始念佛語：「人身如聚沫。誠哉斯言。」又頃復變",
    "T25n1507_003:0039b29": "為白色，復念人身如白灰聚，變易不一。如幻",
    "T25n1507_003:0039c01": "如化，諦計非真。即時意悟漏盡結解。獄卒復",
    "T25n1507_003:0039c02": "催入鑊湯，時比丘笑。獄卒瞋恚，使四人俠",
    "T25n1507_003:0039c03": "兩腋倒著鑊中。即時湯冷，比丘即化作千葉",
    "T25n1507_003:0039c04": "蓮華，於蓮華中結加趺坐。獄卒驚怪，白阿",
    "T25n1507_003:0039c05": "育王曰：「今獄中有奇怪事。願王暫屈臨視。」王",
    "T25n1507_003:0039c06": "曰：「我先有要，正使我入中，亦不聽出。我今那",
    "T25n1507_003:0039c07": "得入耶？」吏白王曰：「但入無苦。」王即隨入。見",
    "T25n1507_003:0039c08": "道人在蓮華上坐，問曰：「汝是何人也？」曰：「我是",
    "T25n1507_003:0039c09": "道人。」道人語王：「汝是癡人。」王曰：「何以名我為",
    "T25n1507_003:0039c10": "癡人也？」道人曰：「汝本作童子時，以一把土上",
    "T25n1507_003:0039c11": "佛，佛受呪願言：『汝後當王閻浮提作鐵輪王",
    "T25n1507_003:0039c12": "名阿育，一日之中當起八萬四千佛圖。』此獄",
    "T25n1507_003:0039c13": "是佛圖耶？」王意即悟，便前悔過，以善覺為",
    "T25n1507_003:0039c14": "師。於是罷獄興福，起八萬四千圖廟。以是言",
    "T25n1507_003:0039c15": "之，念身得涅槃，此其義也。",
    "T25n1507_003:0039c16": "云何念死得至涅槃？昔阿育王奉法精進，常",
    "T25n1507_003:0039c17": "供養五百眾僧於宮內四事無乏，兼外給五",
    "T25n1507_003:0039c18": "百乞食阿練若，復送五百人餉就供養之。",
    "T25n1507_003:0039c19": "復於四城門中給諸窮乏。供養遂久，財寶轉",
    "T25n1507_003:0039c20": "減。時弟名修伽妬路，不信三尊。大臣耶舍、夫",
    "T25n1507_003:0039c21": "人善容亦同不信。三人同心患王，數數諫",
    "T25n1507_003:0039c22": "曰：「供養道士空竭國財。何用是為？」王曰：「汝",
    "T25n1507_003:0039c23": "好護口。夫士處世，所以斬身，由其惡言也。」",
    "T25n1507_003:0039c24": "修伽妬路白王曰：「此諸道士並是年少，餚膳",
    "T25n1507_003:0039c25": "恣口情欲熾盛，而處深宮婦女之間，豈可信",
    "T25n1507_003:0039c26": "乎？」王答曰：「道士制刑以法自防，節身守禁，",
    "T25n1507_003:0039c27": "不為色欲所屈也。」修伽妬路後出行獵，見",
    "T25n1507_003:0039c28": "有鹿群，中有一人，張圍捕之得人。問曰：「汝",
    "T25n1507_003:0039c29": "是何人？」曰：「我年八歲時失父母，迸在山中為",
    "T25n1507_003:0040a01": "鹿所乳，遂至于今。」復問曰：「鹿無乳時何所噉",
    "T25n1507_003:0040a02": "食？」曰：「我隨鹿噉草葉以自濟命。」又問曰：「頗有",
    "T25n1507_003:0040a03": "欲意不？」曰：「有。」遂便將歸，以狀白王曰：「此噉",
    "T25n1507_003:0040a04": "草人身形羸瘦尚有欲情。況諸道士飲食恣",
    "T25n1507_003:0040a05": "口身體肥盛，豈無欲情乎？」王心念曰：「當何方",
    "T25n1507_003:0040a06": "便化此弟乎？」即設權謀詐欲出遊，大集人兵",
    "T25n1507_003:0040a07": "嚴政出外。王盜還入，隱而不現。王先與諸臣",
    "T25n1507_003:0040a08": "議：「若我出後，便舉為王。」諸臣即勸試著王服，",
    "T25n1507_003:0040a09": "詐佯不肯。諸臣曰：「但作，我等當著。」即著天冠",
    "T25n1507_003:0040a10": "王服，咸稱萬歲，左右侍立如聖王法。阿育",
    "T25n1507_003:0040a11": "王見其已定，便從外來，曰：「何如大王？」弟見王，",
    "T25n1507_003:0040a12": "慚𧹞莫知所如。阿育王曰：「我暫出遊，卿等",
    "T25n1507_003:0040a13": "云何便作此事？我鐵輪不在那？何乃如此縱",
    "T25n1507_003:0040a14": "橫耶？我殺汝斯須間耳。」即命諸臣收撿桎",
    "T25n1507_003:0040a15": "梏，蜜遣信白道人：「善念此意，當來救請。」",
    "T25n1507_003:0040a16": "「正欲殺汝。念汝作王日淺未得恣意，今且假",
    "T25n1507_003:0040a17": "汝七日作王，如我王法，群臣侍從、宮人妓",
    "T25n1507_003:0040a18": "女、飲食進御。恣意七日，當就極法。」即如教施",
    "T25n1507_003:0040a19": "行，雖滿七日無心自歡。道人來請，持鉢執",
    "T25n1507_003:0040a20": "錫詣王宮門。王問曰：「道人何所欲也？」曰：「欲",
    "T25n1507_003:0040a21": "乞死人。」王曰：「此罪人應死，不得。乞道人。」道",
    "T25n1507_003:0040a22": "人重曰：「但乞道人，當使學道。」王曰：「問此人能",
    "T25n1507_003:0040a23": "學道不？」道人即問：「今乞汝作沙彌。能不？」答",
    "T25n1507_003:0040a24": "曰：「正使作奴猶當不却，況復沙彌。」王曰：「作道",
    "T25n1507_003:0040a25": "人難，為審能不？道人法當麁衣惡食趣支形",
    "T25n1507_003:0040a26": "命行道而已。汝串優樂，何能堪此苦行耶？」",
    "T25n1507_003:0040a27": "答曰：「尚當死，豈不堪苦行耶？」王曰：「若堪者，",
    "T25n1507_003:0040a28": "聽使七日乞食。」王令宮內：「修伽妬路來乞時，",
    "T25n1507_003:0040a29": "與極惡食餘殘穢臭者。」即使著弊衣造諸房，",
    "T25n1507_003:0040b01": "乞食處處皆得惡食。以免死之情重，甘心食",
    "T25n1507_003:0040b02": "惡食。滿七日已，王見其無悔恨，即聽為道：「汝",
    "T25n1507_003:0040b03": "常言：『道人閑樂，多情難信。』汝所乞食，故在我",
    "T25n1507_003:0040b04": "宮內，猶尚精細。道人乞食又甚於此。所食如",
    "T25n1507_003:0040b05": "是，豈可有情欲乎。」即付善念為沙門。王遣",
    "T25n1507_003:0040b06": "使至石室城，於彼城中行諸禪觀，或在塚間、",
    "T25n1507_003:0040b07": "或在樹下。時在塚間觀死屍，夜見有餓鬼打",
    "T25n1507_003:0040b08": "一死屍。問曰：「何以打此死屍耶？」曰：「坐此屍",
    "T25n1507_003:0040b09": "困我如是，是以打之耳。」道人曰：「何以不打",
    "T25n1507_003:0040b10": "汝心，打此死屍當復何益也？」須臾頃，復有一",
    "T25n1507_003:0040b11": "天以天文陀羅花散於死屍。道人復問曰：「何",
    "T25n1507_003:0040b12": "以散此臭屍為？」答曰：「我由此屍得生天上。此",
    "T25n1507_003:0040b13": "屍即是我之善友，故來散華報往昔恩耳。」道",
    "T25n1507_003:0040b14": "人曰：「何以不散華於汝心中，乃散此臭屍花",
    "T25n1507_003:0040b15": "為？夫善惡之本皆心所為，汝等乃復捨本取",
    "T25n1507_003:0040b16": "其末耶？」時修伽妬路自念：「我從死得活，由是",
    "T25n1507_003:0040b17": "因緣當得解脫。」於是觀身念死，思惟分別，解",
    "T25n1507_003:0040b18": "了無常苦空非身，即得羅漢。以是言之，念死",
    "T25n1507_003:0040b19": "者亦至涅槃。",
    "T25n1507_003:0040b20": "分別功德論卷第三"
}