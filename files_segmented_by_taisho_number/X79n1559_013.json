{
    "X79n1559_013:0369b11": "嘉泰普燈錄卷第十三",
    "X79n1559_013:0369b13": "平江府報恩光孝禪寺(臣)僧　(正受)　編",
    "X79n1559_013:0369b14": "青原第十四世(洞山十世)",
    "X79n1559_013:0369b15": "天童宏智正覺禪師法嗣",
    "X79n1559_013:0369b16": "慶元府雪竇聞庵嗣宗禪師徽城人。族陳氏。幼業經",
    "X79n1559_013:0369b17": "圓具。冠依妙湛慧禪師。詰問次。釋然契悟。慧以麈尾",
    "X79n1559_013:0369b18": "付之。後謁宏智。蒙印可。其道愈尊。出住普照。徙善權．",
    "X79n1559_013:0369b19": "翠巖。遷雪竇。　上堂曰。人人有箇鼻孔。唯有善權無",
    "X79n1559_013:0369b20": "鼻孔。為甚麼無。二十年前被人掣落了也。人人有兩",
    "X79n1559_013:0369b21": "箇眼睛。唯有善權無眼睛。為甚麼無。被人木槵子換",
    "X79n1559_013:0369b22": "却了也。人人有箇髑髏。唯有善權無髑髏。為甚麼無。",
    "X79n1559_013:0369b23": "借人作屎杓了也。召大眾曰。鼻孔又無。眼睛又無。髑",
    "X79n1559_013:0369b24": "髏又無。諸人還識善權麼。若也不識。是諸人埋沒善",
    "X79n1559_013:0369c01": "權。其或未然。更聽一頌。澗底泥牛金貼面。山頭石女",
    "X79n1559_013:0369c02": "著真紅。繫驢橛上生芝草。不是雲靄香爐峰。　上堂。",
    "X79n1559_013:0369c03": "空劫田地。歷歷分明。域外風光。堂堂不隱。憑祖父舊",
    "X79n1559_013:0369c04": "年書契。付兒孫今日耕鋤。箇中道種不枯。直下靈苗",
    "X79n1559_013:0369c05": "秀實。功中得妙。自然活計興隆。足下無私。方信本無",
    "X79n1559_013:0369c06": "滲漏。得力底。須知來處。飽參底。切忌顢頇。若能步步",
    "X79n1559_013:0369c07": "不迷。即是吾家眷屬。　上堂。翠巖不是不說。只為無",
    "X79n1559_013:0369c08": "箇時節。今朝快便難逢。一句為君剖決。露柱本是木",
    "X79n1559_013:0369c09": "頭。秤鎚只是生鐵。諸人若到諸方。莫道山僧饒舌。",
    "X79n1559_013:0369c10": "　上堂。少林坐。庾嶺行。書偈傳衣成戰爭。庾嶺行。少林",
    "X79n1559_013:0369c11": "坐。得髓安心成話墮。兩家公案未曾圓。後代兒孫作",
    "X79n1559_013:0369c12": "殃禍。這殃禍。可煞大。天下衲僧透不過。　僧問。眼若",
    "X79n1559_013:0369c13": "不睡。諸夢自除。如何是不睡底眼。曰。論劫不曾開。云。",
    "X79n1559_013:0369c14": "為甚麼論劫不曾開。曰。不顧一切。　問。如何是道。曰。",
    "X79n1559_013:0369c15": "雨多根脚爛。日盛鬢毛焦。云。如何是道中人。曰。冰肌",
    "X79n1559_013:0369c16": "明似玉。雪體瑩如珠。　問。如何是大通智勝佛。曰。半",
    "X79n1559_013:0369c17": "夜紅輪耀大地。森羅萬象一時明。云。如何是十劫坐",
    "X79n1559_013:0369c18": "道場。曰。大地紅塵起。虗空不展顏。云。如何是佛法不",
    "X79n1559_013:0369c19": "現前。曰。陶潛醉石今猶在。五柳陰中不變春。　問。如",
    "X79n1559_013:0369c20": "何是常在底人。曰。石裏無星火。拶著便光生。云。如何",
    "X79n1559_013:0369c21": "是不在底人。曰。翻身直透千峰外。更不回頭望故關。",
    "X79n1559_013:0369c22": "云。未審此人如何親近。曰。白雲路斷無消息。佛祖從",
    "X79n1559_013:0369c23": "來不得名。　問。蓮華未出水時如何。曰。沒却儞鼻孔。",
    "X79n1559_013:0369c24": "云。出水後如何。曰。穿著儞眼睛。　問。如何是返本還",
    "X79n1559_013:0370a01": "源事。曰。泥牛入土。云。如何是禪。曰。強詞奪正理。云。如",
    "X79n1559_013:0370a02": "何是正法眼。曰。烏豆。二十三年十月朔。示微恙。初三。",
    "X79n1559_013:0370a03": "與得法上足翠巖．宗靜言別。泊然而逝。是月十三日。",
    "X79n1559_013:0370a04": "塔全身於寺之西南隅。",
    "X79n1559_013:0370a05": "常州善權法智禪師陝府人。族栢氏。壯於西京聖果",
    "X79n1559_013:0370a06": "寺祝髮。習華嚴。棄謁南陽謹。次參洪峰智。踰十年無",
    "X79n1559_013:0370a07": "所證。後於宏智言下豁然。出住善權。次居金粟。　上",
    "X79n1559_013:0370a08": "堂曰。明月高懸未照前。雪眉人凭玉欄干。夜深雨過",
    "X79n1559_013:0370a09": "風雷息。客散雲樓酒椀乾。　上堂。三界無法。何處求",
    "X79n1559_013:0370a10": "心。驚虵入草。飛鳥出林。雨過山堂秋夜靜。市聲終不",
    "X79n1559_013:0370a11": "到孤岑。",
    "X79n1559_013:0370a12": "隨州大洪法為禪師天台鮑氏子。　上堂曰。法身無",
    "X79n1559_013:0370a13": "相。不可以音聲求。妙道忘言。豈可以文字會。縱使超",
    "X79n1559_013:0370a14": "佛越祖。猶落堦梯。直饒說妙談玄。終挂唇齒。須是功",
    "X79n1559_013:0370a15": "勳不犯。影迹不留。枯木寒岩。更無津潤。幻人木馬。情",
    "X79n1559_013:0370a16": "識皆空。方能垂手入鄽。轉身異類。不見道。無漏國中",
    "X79n1559_013:0370a17": "留不住。却來煙塢臥寒沙。　上堂。舉香嚴上樹話。乃",
    "X79n1559_013:0370a18": "曰。緣鬢紅裙窈窕娘。百華園裏採蚕桑。三三兩兩羞",
    "X79n1559_013:0370a19": "人見。偷眼戲他年少郎。",
    "X79n1559_013:0370a20": "真州長蘆琳禪師上堂。拈拄杖曰。其宗也。離心意",
    "X79n1559_013:0370a21": "識。其旨也。超去來今。離心意識故。品萬類不見差殊。",
    "X79n1559_013:0370a22": "超去來今故。盡十方更無滲漏。當頭不犯。徹底無依。",
    "X79n1559_013:0370a23": "悟向朕兆未生已前。用在功勳不犯之處。平常活計。",
    "X79n1559_013:0370a24": "不用躊蹰。擬議之間。即沒交涉。",
    "X79n1559_013:0370b01": "臨安府淨慈自得慧暉禪師會稽上虞人。族張氏。幼",
    "X79n1559_013:0370b02": "依澄照道凝。年十二。染削進具。甫二十。扣真歇於長",
    "X79n1559_013:0370b03": "蘆。微有所證。旋里謁宏智。智舉當明中有暗。不以暗",
    "X79n1559_013:0370b04": "相遇。當暗中有明。不以明相覩問之。語不契。初夜定",
    "X79n1559_013:0370b05": "回往聖僧前燒香。而宏智適至。師見之。頓明前話。次",
    "X79n1559_013:0370b06": "日。入室。智舉堪嗟去日顏如玉。却嘆回時鬢似霜詰",
    "X79n1559_013:0370b07": "之。師曰。其入離。其出微。自爾問答無滯。智許為室中",
    "X79n1559_013:0370b08": "真子。紹興丁巳。待制仇公悆請開法補陀。徙萬壽及",
    "X79n1559_013:0370b09": "吉祥．雪竇。淳熈三年。　勑補淨慈。　上堂曰。朔風凜",
    "X79n1559_013:0370b10": "凜掃寒林。葉落歸根露赤心。萬派朝宗船到岸。六窗",
    "X79n1559_013:0370b11": "虗映芥投針。本成現。莫他尋。性地閑閑耀古今。戶外",
    "X79n1559_013:0370b12": "凍消春色動。四山渾作木龍吟。　上堂。釋迦老子窮",
    "X79n1559_013:0370b13": "理盡性。金口敷宣一代時教。珠回玉轉。被人喚作拭",
    "X79n1559_013:0370b14": "不淨故紙。達磨祖師以一乘法直指單傳。面壁九年。",
    "X79n1559_013:0370b15": "不立文字。被人喚作壁觀婆羅門。且道作麼生行履。",
    "X79n1559_013:0370b16": "免被傍人指注去。衲帔蒙頭萬事休。此時山僧都不",
    "X79n1559_013:0370b17": "會。　上堂。舉風幡話。師曰。風幡動處著得箇眼。即是",
    "X79n1559_013:0370b18": "上座。風幡動處失却箇眼。即是風幡。其或未然。不是",
    "X79n1559_013:0370b19": "風幡不是心。衲僧徒自強錐針。岩房雨過昏煙淨。臥",
    "X79n1559_013:0370b20": "聽凉風生竹林。七年秋。退歸雪竇。晦藏明覺塔。十年",
    "X79n1559_013:0370b21": "仲冬二十九日中夜。沐浴書偈而逝。窆全身於中峰。",
    "X79n1559_013:0370b22": "號雙塔。世壽八十有七。僧臘七十有五。",
    "X79n1559_013:0370b23": "慶元府瑞岩石窻法恭禪師郡之奉化人。族林氏。於",
    "X79n1559_013:0370b24": "棲真院下髮受具。往延慶講下。一夕。誦蓮經。至父母",
    "X79n1559_013:0370c01": "所生眼。悉見三千界時。聞風刺椶櫚葉聲。欻然有省。",
    "X79n1559_013:0370c02": "棄依天童。始明大事。凡當世弘法者。悉往咨決之。出",
    "X79n1559_013:0370c03": "住能仁。次補光孝．瑞巖。　上堂曰。春風楊柳眉。春禽",
    "X79n1559_013:0370c04": "弄百舌。一片祖師心。兩處俱漏泄。不動步還家。習漏",
    "X79n1559_013:0370c05": "頓消滅。時投玉線芒。曉貫金針穴。深固實幽遠。無人",
    "X79n1559_013:0370c06": "孰辨別。慚愧可憐生。頭頭皆合轍。不念阿彌陀。南無",
    "X79n1559_013:0370c07": "乾屎橛。無智癡人前。第一不得說。　上堂。頭祖纔始",
    "X79n1559_013:0370c08": "陞堂。百丈卷席歸去。不是拾得寒山。有理也無雪處。",
    "X79n1559_013:0370c09": "　上堂。見得徹。用時親。相逢盡是箇中人。望空雨寶",
    "X79n1559_013:0370c10": "休誇富。無地容錐未是貧。踏著秤磓硬似鐵。八兩元",
    "X79n1559_013:0370c11": "來是半斤。　上堂。舉。世尊生下。一手指天。一手指地。",
    "X79n1559_013:0370c12": "云。天上天下。唯我獨尊。師曰。五天一隻蓬蒿箭。攪動",
    "X79n1559_013:0370c13": "支那百萬兵。不得雲門行正令。幾乎錯認定盤星。",
    "X79n1559_013:0370c14": "襄陽府石門清凉法真禪師劒門人也。後住萬壽。",
    "X79n1559_013:0370c15": "上堂曰。柳色含煙。春光逈秀。一峰孤峻。萬卉爭芳。白",
    "X79n1559_013:0370c16": "雲淡泞已無心。滿目青山元不動。漁翁垂鈎。一溪寒",
    "X79n1559_013:0370c17": "雪未曾消。野渡無人。萬古碧潭清似鏡。賓中有主。拄",
    "X79n1559_013:0370c18": "杖橫挑日月輪。主中有賓。踏破草鞋赤脚走。直得賓",
    "X79n1559_013:0370c19": "主互顯。殺活自由。理事混融。正偏不滯。入荒田不揀。",
    "X79n1559_013:0370c20": "信手拈來草。且道如何委悉。塵中雖有隱身術。爭似",
    "X79n1559_013:0370c21": "全身入帝鄉。",
    "X79n1559_013:0370c22": "慶元府光孝了堂思徹禪師上堂曰。羊頭車子推",
    "X79n1559_013:0370c23": "明月。沒底船兒載曉風。一句頓超情量外。道無南北",
    "X79n1559_013:0370c24": "與西東。所以劫前消息。非口耳之所傳。格外真規。豈",
    "X79n1559_013:0371a01": "思量之能解。須知佛佛祖祖。了無一法為人。子子孫",
    "X79n1559_013:0371a02": "孫。直下全身荷負。既已萬機寢削。自然一糝不留。湛",
    "X79n1559_013:0371a03": "湛之波。碧水冷涵於秋色。靈靈之照。霽天淨洗於冰",
    "X79n1559_013:0371a04": "輪。宛轉旁參。叶通兼帶。夢手推開玉戶。飜身撥動機",
    "X79n1559_013:0371a05": "輪。正令纔行。又見一陽萌動。化功密運。俄驚三世變",
    "X79n1559_013:0371a06": "遷。雖則默爾無言。爭奈熾然當說。無遷無變。今朝拈",
    "X79n1559_013:0371a07": "置一邊。有故有新。且道如何話會。諸人還委悉麼。羣",
    "X79n1559_013:0371a08": "陰消剝盡。來日是[書-曰+((烈-列)/曰)]雲。",
    "X79n1559_013:0371a09": "長蘆真歇清了禪師法嗣",
    "X79n1559_013:0371a10": "真州長蘆妙覺慧悟禪師上堂曰。盡大地是箇解",
    "X79n1559_013:0371a11": "脫門。把手拽。不肯入。雪峰老漢抑逼人作麼。既到這",
    "X79n1559_013:0371a12": "裏。為甚麼鼻孔在別人手裏。良久。曰。貪觀天上月。失",
    "X79n1559_013:0371a13": "却手中橈。　僧問。鴈過長空。影沉寒水。鴈無遺蹤之",
    "X79n1559_013:0371a14": "意。水無沉影之心。遠端的也無。曰。蘆華兩岸雪。江水",
    "X79n1559_013:0371a15": "一天秋。云。便恁麼去時如何。曰。鴈過長空聻。僧擬議。",
    "X79n1559_013:0371a16": "師曰。靈利衲子。",
    "X79n1559_013:0371a17": "福州龜山義初禪師上堂曰。久默斯要。不務速說。",
    "X79n1559_013:0371a18": "釋迦老子寐語作麼。我今為汝保任斯事終不虗也。",
    "X79n1559_013:0371a19": "大似壓良為賤。既不恁麼。畢竟如何。白雲籠嶽頂。翠",
    "X79n1559_013:0371a20": "色轉崔嵬。",
    "X79n1559_013:0371a21": "建康府保寧興譽禪師上堂曰。步入道場。影涵宗",
    "X79n1559_013:0371a22": "鑑。粲粲星羅霽夜。英英華吐春時。木人密運化機。絲",
    "X79n1559_013:0371a23": "毫不爽。石女全提空印。文彩未彰。且道不一不異。無",
    "X79n1559_013:0371a24": "去無來。合作麼生體悉。的的縱橫皆妙用。阿儂元不",
    "X79n1559_013:0371b01": "異中來。",
    "X79n1559_013:0371b02": "真州北山法通禪師上堂曰。吞盡三世底。為甚麼",
    "X79n1559_013:0371b03": "開口不得。照破四天下底。為甚麼開眼不得。作麼生",
    "X79n1559_013:0371b04": "得十成通暢去。金針雙鏁備。叶露隱全該。　僧問。斷",
    "X79n1559_013:0371b05": "言語。絕思惟處。乞師指示。曰。滴水不入石。",
    "X79n1559_013:0371b06": "慶元府天童宗珏禪師上堂曰。劫前運步。世外橫",
    "X79n1559_013:0371b07": "身。妙契不可以意到。真證不可以言傳。直得虗靜斂",
    "X79n1559_013:0371b08": "氛。白雲向寒巖而斷。靈光破暗。明月隨夜船而來。正",
    "X79n1559_013:0371b09": "恁麼時。作麼生履踐。偏正不曾離本位。縱橫那涉語",
    "X79n1559_013:0371b10": "因緣。　僧問。如何是道。曰。十字街頭休斫額。",
    "X79n1559_013:0371b11": "大洪慧照慶預禪師法嗣",
    "X79n1559_013:0371b12": "臨江軍慧力悟禪師上堂曰。一切聲是佛聲。簷前",
    "X79n1559_013:0371b13": "雨滴響冷冷。一切色是佛色。覿面相呈諱不得。便恁",
    "X79n1559_013:0371b14": "麼。若為明。碧天雲外月華清。",
    "X79n1559_013:0371b15": "福州雪峰慧深首座示眾曰。未得入頭應切切。入頭",
    "X79n1559_013:0371b16": "已得須教徹。雖然得入本無無。莫守無無無間歇。照",
    "X79n1559_013:0371b17": "聞。乃曰。深兄說禪若此。惜福緣不勝耳。一日。普說罷。",
    "X79n1559_013:0371b18": "揮偈辭眾。以筆一拍手。竟不收而化。",
    "X79n1559_013:0371b19": "天封子歸禪師法嗣",
    "X79n1559_013:0371b20": "江州東林通理禪師上堂曰。峰頂駕鐵船。三更日",
    "X79n1559_013:0371b21": "輪果。心閑不自明。落葉知誰掃。等閑摘箇鄭州梨。放",
    "X79n1559_013:0371b22": "手元是青州棗。",
    "X79n1559_013:0371b23": "天衣法聰禪師法嗣",
    "X79n1559_013:0371b24": "平江府慧日法安禪師本郡人也。　僧問。如何是和",
    "X79n1559_013:0371c01": "尚為人一句。曰。狗走抖擻口。云。意旨如何。曰。猴愁摟",
    "X79n1559_013:0371c02": "摗頭。",
    "X79n1559_013:0371c03": "溫州護國欽禪師上堂曰。有句無句。明來暗去。活",
    "X79n1559_013:0371c04": "捉生擒。捷書露布。如藤倚樹。物以類聚。海外人參。川",
    "X79n1559_013:0371c05": "中附子。樹倒藤枯。切忌名模。句歸何處。囌嚧囌嚧。呵",
    "X79n1559_013:0371c06": "呵大笑。破鏡不照。大地茫茫。一任[跳-兆+孛]跳。",
    "X79n1559_013:0371c07": "無為軍吉祥元實禪師高郵人也。自到天衣。蚤夜精",
    "X79n1559_013:0371c08": "勤而脇不席。一日。偶失笑喧眾。衣擯之。中夜宿田里。",
    "X79n1559_013:0371c09": "覩星月粲然。有省。曉歸趨方丈。衣見。乃問。洞山五位",
    "X79n1559_013:0371c10": "君臣如何話會。云。我這裏一位也無。衣令參堂。謂侍",
    "X79n1559_013:0371c11": "僧曰。這漢却有箇見處。奈不識宗旨何。入室次。衣預",
    "X79n1559_013:0371c12": "令行者五人分序而立。師至。俱召云。實上座。於是密",
    "X79n1559_013:0371c13": "契奧旨。述偈曰。一位纔彰五位分。君臣叶處紫雲屯。",
    "X79n1559_013:0371c14": "夜明簾卷無私照。金殿重重顯至尊。衣稱善。後住吉",
    "X79n1559_013:0371c15": "祥。",
    "X79n1559_013:0371c16": "道宣知藏久侍天衣。無所契。衣叱之。宣忘寢食者月",
    "X79n1559_013:0371c17": "餘。一夕。聞巡臾鈴聲。忽猛省曰。住。住。一聲直透青霄",
    "X79n1559_013:0371c18": "路。寒潭月皎有誰知。泥牛觸折珊瑚樹。衣聞。命職堂",
    "X79n1559_013:0371c19": "司。後住投子。凡有所問。以拂子作搖鈴勢。",
    "X79n1559_013:0371c20": "南嶽第十五世(臨濟十一世黃龍四世)",
    "X79n1559_013:0371c21": "勝因戲魚咸青禪師法嗣",
    "X79n1559_013:0371c22": "漣水軍萬壽夢庵普信禪師(後住蔣山)上堂曰。殘雪既",
    "X79n1559_013:0371c23": "消盡。春風日漸多。若將時節會。佛法又如何。且道時",
    "X79n1559_013:0371c24": "節因緣與佛法道理。是同是別。良久。曰。無影樹栽人",
    "X79n1559_013:0372a01": "不見。開華結果自馨香。　上堂。空生岩中宴坐。諸天",
    "X79n1559_013:0372a02": "空裏雨華。山僧高陞此座。諸人如何領會。若委悉得",
    "X79n1559_013:0372a03": "去。八部不言而自會。其或未然。賣心求得又何榮。",
    "X79n1559_013:0372a04": "平江府慧日默庵興道禪師上堂曰。同雲欲雪未",
    "X79n1559_013:0372a05": "雲。愛日似暉不暉。寒雀啾啾閙籬落。朔風冽冽舞簾",
    "X79n1559_013:0372a06": "帷。要會韶陽親切句。今朝覿面為提撒。卓拄杖。下座。",
    "X79n1559_013:0372a07": "廣德軍光孝果慜禪師德安桃源人。　上堂。舉南泉",
    "X79n1559_013:0372a08": "斬猫兒話。乃曰。南泉提起下刀誅。六臂修羅救得無。",
    "X79n1559_013:0372a09": "設使兩堂俱道得。也應流血滿街衢。",
    "X79n1559_013:0372a10": "雪峰有需禪師法嗣",
    "X79n1559_013:0372a11": "福州雪峰毬堂慧忠禪師上堂曰。真覺彈廣陵散。",
    "X79n1559_013:0372a12": "欽山唱菩薩蠻。總被岩頭教壞。山僧今日輪須彌槌。",
    "X79n1559_013:0372a13": "擊虗空鼓。聲萬歲樂。唱萬年歡。且道被阿誰教壞。少",
    "X79n1559_013:0372a14": "林澄九鼎。浪動百華新。　上堂。終日忙忙。那事無妨。",
    "X79n1559_013:0372a15": "作麼生是那事。良久。曰。心不負人。面無慚色。",
    "X79n1559_013:0372a16": "天童普交禪師法嗣",
    "X79n1559_013:0372a17": "慶元府蓬萊圓禪師不知何許人。住山三十年。足不",
    "X79n1559_013:0372a18": "越閫。道俗尊仰之。師有偈曰。新縫紙被烘來暖。一覺",
    "X79n1559_013:0372a19": "安眠到五更。聞得上方鐘鼓動。又添一日在浮生。餘",
    "X79n1559_013:0372a20": "語未見。",
    "X79n1559_013:0372a21": "圓通圓機道旻禪師法嗣",
    "X79n1559_013:0372a22": "江州圓通冲真密印通慧守慧禪師上堂曰。但知",
    "X79n1559_013:0372a23": "今日復明日。不覺前秋與後秋。平步坦然歸故里。却",
    "X79n1559_013:0372a24": "乘好月過滄洲。咦。不是苦心人不知。",
    "X79n1559_013:0372b01": "隆興府黃龍道觀禪師上堂曰。古人道。眼色耳聲。",
    "X79n1559_013:0372b02": "萬法成辦。儞諸人為甚麼從朝至暮。諸法不相到。遂",
    "X79n1559_013:0372b03": "喝曰。牽牛入儞鼻孔。禍不入慎家之門。",
    "X79n1559_013:0372b04": "明招法鏡文慧禪師法嗣",
    "X79n1559_013:0372b05": "揚州石塔宣祕禮禪師上堂曰。奪不奪。縱有餘。臨",
    "X79n1559_013:0372b06": "岐不分袂。富貴却蕭疎。句裏不曾舒慷慨。禹門先自",
    "X79n1559_013:0372b07": "透金魚。　上堂。舉百丈野狐話。乃曰。不是翻濤手。徒",
    "X79n1559_013:0372b08": "誇跨海鯨。由基方撚鏃。枝上眾猿驚。　一日。上堂至",
    "X79n1559_013:0372b09": "座前。師搊一僧上法座。僧慞惺欲走。師遂指座曰。這",
    "X79n1559_013:0372b10": "棚子。若牽一頭驢上去。他亦須就上屙在。汝諸人因",
    "X79n1559_013:0372b11": "甚麼却不肯。以拄杖一時趕散。顧侍者曰。嶮。　僧問。",
    "X79n1559_013:0372b12": "山河大地與自己。是同是別。曰。長亭凉夜月。多為客",
    "X79n1559_013:0372b13": "鋪舒。云。謝師答話。曰。綱大難為鳥。綸稠始得魚。僧作",
    "X79n1559_013:0372b14": "舞歸眾。師曰。長江為硯墨。頻寫斷交書。",
    "X79n1559_013:0372b15": "上封佛心才禪師法嗣",
    "X79n1559_013:0372b16": "福州普賢元素禪師建寧人也。　開堂日。示眾曰。拈",
    "X79n1559_013:0372b17": "華微笑。猶乖量外之機。斷臂安心。何異捉月之見。設",
    "X79n1559_013:0372b18": "使萬機休罷。千聖不携。還同待兔守株。未是通方達",
    "X79n1559_013:0372b19": "士。明眼漢。沒窠臼。高高處觀之不足。低低處平之有",
    "X79n1559_013:0372b20": "餘。神光照徹大千。萬有全歸掌握。大機大用。草偃風",
    "X79n1559_013:0372b21": "行。全暗全明。超情離見。所以道。神光不昧。萬古徽猷。",
    "X79n1559_013:0372b22": "入此門來。莫存知解。知解既泯。真智現前。八字打開。",
    "X79n1559_013:0372b23": "分明顯示。竪起拂子曰。還見麼。於斯見得。言語路絕。",
    "X79n1559_013:0372b24": "取捨情忘。了非生佛未分。豈是威音那畔。權實俱備。",
    "X79n1559_013:0372c01": "照用雙行。流出自己胸襟。要且不從人得。既不從人",
    "X79n1559_013:0372c02": "得。正當今日祝延　聖壽一句作麼生道。良久。曰。四",
    "X79n1559_013:0372c03": "海浪平龍睡穩。萬年松在祝融峰。　上堂。未開口時",
    "X79n1559_013:0372c04": "先分付。擬思量處隔千山。莫言佛法無多子。未透玄",
    "X79n1559_013:0372c05": "關也大難。只如玄關作麼生透。喝一喝。　上堂。南泉",
    "X79n1559_013:0372c06": "道。我十八上便解作活計。囊無繫蟻之絲。厨乏聚蠅",
    "X79n1559_013:0372c07": "之糝。趙州道。我十八上便解破家散宅。南頭買賤。北",
    "X79n1559_013:0372c08": "頭賣貴。檢點將來。好與三十棒。且放過一著。何故。曾",
    "X79n1559_013:0372c09": "為宕子偏憐客。自愛貪杯惜醉人。",
    "X79n1559_013:0372c10": "福州鼓山山堂僧洵禪師郡之長溪阮氏子。　上堂",
    "X79n1559_013:0372c11": "曰。盡力道不得底句。和盲勃塑瞎。一時推出來。餿飯",
    "X79n1559_013:0372c12": "泥茶爐。總不恁麼。天高東南。地傾西北。這三轉語。天",
    "X79n1559_013:0372c13": "下衲僧跳不出。莫有跳得出底麼。喝一喝。卓拄杖。下",
    "X79n1559_013:0372c14": "座。　上堂。黃檗手中六十棒。不會佛法的的大意。却",
    "X79n1559_013:0372c15": "較些子。大愚肋下築三拳。便道。黃檗佛法無多子。鈍",
    "X79n1559_013:0372c16": "置殺人。須知有一人。大棒驀頭打他不回頭。老拳劈",
    "X79n1559_013:0372c17": "面槌他亦不顧。且道是誰。",
    "X79n1559_013:0372c18": "福州鼓山師子祖珍禪師興化林氏子。　上堂曰。大",
    "X79n1559_013:0372c19": "道只在目前。要且目前難覩。欲識大道真體。不離聲",
    "X79n1559_013:0372c20": "色言語。卓拄杖曰。這箇是聲。竪起拄杖曰。這箇是色。",
    "X79n1559_013:0372c21": "喚甚麼作大道真體。直饒向這裏見得。也是鄭州出",
    "X79n1559_013:0372c22": "曹門。　上堂。尋牛須訪跡。學道貴無心。跡在牛還在。",
    "X79n1559_013:0372c23": "無心道易尋。竪起拂子曰。這箇是跡。牛在甚麼處。直",
    "X79n1559_013:0372c24": "饒見得頭角分明。鼻孔也在法石手裏。　上堂。舉。僧",
    "X79n1559_013:0373a01": "問投子。月未圓時如何。曰。吞却三箇四箇。云。圓後如",
    "X79n1559_013:0373a02": "何。曰。吐却七箇八箇。師曰。投子和尚雖然善能吞吐。",
    "X79n1559_013:0373a03": "要且未知月之所在。或問鼓山。月未圓時如何。只對",
    "X79n1559_013:0373a04": "他道。天上有星皆拱北。圓後如何。人間無水不朝東。",
    "X79n1559_013:0373a05": "僧問。趙州遶禪床一匝。轉藏已竟。此理如何。曰。畫龍",
    "X79n1559_013:0373a06": "看頭。畫虵看尾。云。婆子道。比來請轉全藏。為甚麼只",
    "X79n1559_013:0373a07": "轉得半藏。此意又且如何。曰。人無遠慮。必有近憂。未",
    "X79n1559_013:0373a08": "審甚處是轉半藏處。曰。不是知音者。徒勞話歲寒。",
    "X79n1559_013:0373a09": "浮山法真禪師法嗣",
    "X79n1559_013:0373a10": "峨嵋靈岩徽禪師僧問。文殊是七佛之師。未審誰",
    "X79n1559_013:0373a11": "是文殊之師。曰。金沙灘頭馬郎婦。",
    "X79n1559_013:0373a12": "黃龍通照德逢禪師法嗣",
    "X79n1559_013:0373a13": "饒州薦福常庵擇崇禪師寧國府人也(行實未詳)。　上堂。",
    "X79n1559_013:0373a14": "舉。僧問古德。生死到來。如何免得。曰。柴鳴竹爆驚人",
    "X79n1559_013:0373a15": "耳。僧云。不會。德曰。家犬聲獰夜不休。諸人要會麼。柴",
    "X79n1559_013:0373a16": "鳴竹爆驚人耳。大洋海底紅塵起。家犬聲獰夜不休。",
    "X79n1559_013:0373a17": "陸地行船三萬里。堅牢地神笑呵呵。須彌山王眼覰",
    "X79n1559_013:0373a18": "鼻。把手東行却向西。南山聲應北山裏。千手大悲開",
    "X79n1559_013:0373a19": "眼看。無量慈悲是誰底。良久。曰。頭長脚短。少喜多嗔。",
    "X79n1559_013:0373a20": "　上堂。西山青。無謂情。洪井碧。無涓滴。西山人。見曷",
    "X79n1559_013:0373a21": "親。西山事。無可似。若是靈利底舉著。便知懵懂者付",
    "X79n1559_013:0373a22": "與德山．臨濟。擲拂子。下座。　一日。上堂顧問侍者曰。",
    "X79n1559_013:0373a23": "還記得昨日因緣麼。云。記不得。復顧問大眾曰。還記",
    "X79n1559_013:0373a24": "得麼。眾無對。竪起拂子曰。還記得麼。良久。曰。也忘却",
    "X79n1559_013:0373b01": "了也。三處不成。一亦非有。諸人不會方言。露柱且莫",
    "X79n1559_013:0373b02": "開口。以拂子擊禪床。下座。",
    "X79n1559_013:0373b03": "天寧長靈守卓禪師法嗣",
    "X79n1559_013:0373b04": "慶元府育王無示分諶禪師溫之永嘉人。族張氏。年",
    "X79n1559_013:0373b05": "十六。禮崇德慧微落髮。微持律刻苦。嘗然身燈為佛",
    "X79n1559_013:0373b06": "事。師見曰。大丈夫當明佛祖意。以光明照大千。何區",
    "X79n1559_013:0373b07": "區於此。辭謁徑山悟．佛鑑懃。晚依長靈。餘八載。悉得",
    "X79n1559_013:0373b08": "其道。宣和六年。太師劉公正夫捨臨安第為顯寧寺。",
    "X79n1559_013:0373b09": "請師出世。未幾。擢蘆山．瑞岩．育王。法道大振。　上堂",
    "X79n1559_013:0373b10": "曰。出西天。入東土。雲從龍。風從虎。一任諸方點頭。舉",
    "X79n1559_013:0373b11": "拂子曰。只如這箇。順行三千。倒行八百。又作麼生辨。",
    "X79n1559_013:0373b12": "若也辨得。橫按鏌鎁全正令。若辨不得。百千年後與",
    "X79n1559_013:0373b13": "人看。　上堂。尺頭有寸。鑑者猶稀。秤尾無星。且莫錯",
    "X79n1559_013:0373b14": "認。若欲定古今輕重。較佛祖短長。但請於中著一雙",
    "X79n1559_013:0373b15": "眼。果能一尺還他十寸。八兩元是半斤。自然內外和",
    "X79n1559_013:0373b16": "平。家國無事。山僧今日已是兩手分付。汝等諸人還",
    "X79n1559_013:0373b17": "肯信受奉行也無。尺量刀剪遍世間。誌公不是閑和",
    "X79n1559_013:0373b18": "尚。　上堂。文殊智。普賢行。多年曆日。德山棒。臨濟喝。",
    "X79n1559_013:0373b19": "亂世英雄。汝等諸人穿僧堂。入佛殿。還知嶮過鐵圍",
    "X79n1559_013:0373b20": "關麼。忽然踏著釋迦頂[寧*頁]。磕著聖僧額頭。不免一場",
    "X79n1559_013:0373b21": "禍事。　上堂。我若說有。你為有礙。我若說無。你為無",
    "X79n1559_013:0373b22": "礙。我若橫說。你又跨不過。我若竪說。你又跳不出。若",
    "X79n1559_013:0373b23": "欲叢林平貼。大家無事。不如推倒育王。且道育王如",
    "X79n1559_013:0373b24": "何推得倒去。召大眾曰。著力。著力。復曰。苦哉。苦哉。育",
    "X79n1559_013:0373c01": "王被人推倒了也。還有路見不平。拔劒相為底麼。若",
    "X79n1559_013:0373c02": "無。山僧不免自倒自起。擊拂子。下座。師性剛毅。蒞眾",
    "X79n1559_013:0373c03": "有古法。時以諶鐵面稱之。紹興十八年五月十三。示",
    "X79n1559_013:0373c04": "寂於無異堂。後七日。塔全軀於烏石庵之左。閱世六",
    "X79n1559_013:0373c05": "十有九。坐夏五十有四。",
    "X79n1559_013:0373c06": "湖州道場普明慧琳禪師七閩福清人。　上堂曰。有",
    "X79n1559_013:0373c07": "漏笊籬。無漏木杓。庭白牡丹。檻紅芍藥。因思九年面",
    "X79n1559_013:0373c08": "壁人。到頭不識這一著。且道作麼生是這一著。以拄",
    "X79n1559_013:0373c09": "杖擊禪床。下座。　上堂。一即多。多即一。毗盧頂上明",
    "X79n1559_013:0373c10": "如日。也無一。也無多。現成公案沒殽訛。拈起舊來氈",
    "X79n1559_013:0373c11": "拍板。明時共唱太平歌。",
    "X79n1559_013:0373c12": "湖州道場無傳居慧禪師本郡人。族吳氏。幼師景德",
    "X79n1559_013:0373c13": "寺宗省。十九中經選。授僧服。從南屏妙慧習教觀。越",
    "X79n1559_013:0373c14": "十年易服。依長蘆淨照最久。晚至長靈。未幾。總院事。",
    "X79n1559_013:0373c15": "一日。擬食醦豏。豁然有省。亟造方丈。陳所入。靈詰之。",
    "X79n1559_013:0373c16": "師呈偈曰。打破多年赤肉團。大千俱現一毫端。縱橫",
    "X79n1559_013:0373c17": "妙用無多子。妙用縱橫總一般。乃蒙印可。靈沒。師還",
    "X79n1559_013:0373c18": "里謁天聖琳禪師。琳命首眾說法。復退席。令主盟。後",
    "X79n1559_013:0373c19": "移靈石．何山．道場。　上堂曰。鍾馗醉裏唱凉州。小妹",
    "X79n1559_013:0373c20": "門前只點頭。巡海夜叉相見後。大家拍手上高樓。大",
    "X79n1559_013:0373c21": "眾。若會得去。鏁却天下人舌頭。若會不得。將謂老僧",
    "X79n1559_013:0373c22": "別有奇特。　上堂。百尺竿頭弄影戲。不唯瞞你又瞞",
    "X79n1559_013:0373c23": "天。自笑平生岐路上。投老歸來沒一錢。　上堂。舉。臨",
    "X79n1559_013:0373c24": "濟示眾云。一人在高高峰頂。無出身之路。一人在十",
    "X79n1559_013:0374a01": "字街頭。亦無向背。且道那箇在前。那箇在後。師曰。更",
    "X79n1559_013:0374a02": "有一人不在高高峰頂。亦不在十字街頭。臨濟老漢",
    "X79n1559_013:0374a03": "因甚不知。便下座。紹興辛未九月二十四日。示微疾",
    "X79n1559_013:0374a04": "而終。壽七十五。夏五十六。",
    "X79n1559_013:0374a05": "臨安府顯寧松堂圓智禪師上堂曰。蘆華白。蓼華",
    "X79n1559_013:0374a06": "江。溪邊脩竹碧煙籠。閑雲抱幽石。玉露滴岩叢。昨夜",
    "X79n1559_013:0374a07": "烏龜變作鼈。今朝水牯悟圓通。咄。",
    "X79n1559_013:0374a08": "湖州烏回唯庵範禪師上堂曰。塵劫已前事。堂堂",
    "X79n1559_013:0374a09": "無背面。動靜莫能該。舒卷快如電。莫道凡不知。佛也",
    "X79n1559_013:0374a10": "覰不見。決定在何處。合取這兩片。薦不薦。更為諸人",
    "X79n1559_013:0374a11": "通一線。良久。曰。天下太平。皇風永扇。　上堂。舉。僧問",
    "X79n1559_013:0374a12": "趙州。至道無難。唯嫌揀擇。是時人窠窟否。曰。曾有人",
    "X79n1559_013:0374a13": "問老僧。直得五年分踈不下。大眾。趙州具頂門眼。向",
    "X79n1559_013:0374a14": "擊石火裏分緇素。閃電光中明縱奪。為甚麼却五年",
    "X79n1559_013:0374a15": "分踈不下。還委悉麼。易分雪裏粉。難辨墨中煤。",
    "X79n1559_013:0374a16": "溫州本寂靈光文觀禪師郡之瑞安人。族葉氏。年十",
    "X79n1559_013:0374a17": "九。依白岩慧通。二十得度。游方。謁長靈於天寧。因看",
    "X79n1559_013:0374a18": "栢樹子頌有省。靈歿。旋里庵居二紀。待制王公輝守",
    "X79n1559_013:0374a19": "郡請開法本寂。　上堂曰。過去諸如來。斯門已成就。",
    "X79n1559_013:0374a20": "好事不如無。現在諸菩薩。今各入圓明。好事不如無。",
    "X79n1559_013:0374a21": "未來修學人。當依如是法。好事不如無。還知麼。除却",
    "X79n1559_013:0374a22": "華山陣處士。何人不帶是非行。參。　上堂。舉。罽賓國",
    "X79n1559_013:0374a23": "王斬師子尊者。雪竇拈云。作家君王。天然有在。師曰。",
    "X79n1559_013:0374a24": "路見不平。當與雪屈。雪竇只解據款結案。要且不知",
    "X79n1559_013:0374b01": "尊者不曾被斬。淳熈五年正月二十六日。端坐而逝。",
    "X79n1559_013:0374b02": "壽九十六。臘七十七。",
    "X79n1559_013:0374b03": "黃龍山堂震禪師法嗣",
    "X79n1559_013:0374b04": "常德府德山無諍慧初禪師靖江府人也。自見山堂。",
    "X79n1559_013:0374b05": "得大受用。三據寶坊。眾所宗仰。　上堂。顧眎大眾曰。",
    "X79n1559_013:0374b06": "見麼。在天成象。在地成形。在日月為晦為朔。在四時",
    "X79n1559_013:0374b07": "為寒為暑。致之以雷霆。潤之以風雨。且道在衲僧分",
    "X79n1559_013:0374b08": "上又作麼生。一趯趯翻四大海。一拳拳倒須彌山。佛",
    "X79n1559_013:0374b09": "祖位中留不住。又吹漁笛汨羅灣。　上堂。九月二十",
    "X79n1559_013:0374b10": "五。聚頭相共舉。瞎却正法眼。拈却雲門普。德山不會",
    "X79n1559_013:0374b11": "說禪。贏得村歌社舞。阿呵呵。邏囉哩。遂作舞勢。下座。",
    "X79n1559_013:0374b12": "萬年雪巢法一禪師法嗣",
    "X79n1559_013:0374b13": "嘉興府報恩法常首座開封人。丞相薛居正之裔。宣",
    "X79n1559_013:0374b14": "和十年。依長沙益陽華嚴元軾禪師下髮。徧依叢社。",
    "X79n1559_013:0374b15": "於首楞嚴經深入義海。自湖湘至萬年謁雪巢。機契。",
    "X79n1559_013:0374b16": "命掌牋翰。淳熈初。抵報恩。室中唯一矮榻。餘無長物。",
    "X79n1559_013:0374b17": "庚子九月中。語寺僧曰。一月後不復留此。十月二十",
    "X79n1559_013:0374b18": "一。往方丈。謁飯。將曉。書漁父詞於室門。就榻收足而",
    "X79n1559_013:0374b19": "逝。詞曰。此事楞嚴嘗露布。梅華雪月交光處。一笑寥",
    "X79n1559_013:0374b20": "寥空萬古。風甌語。逈然銀漢橫天宇。蝶夢南華方栩",
    "X79n1559_013:0374b21": "栩。斑斑誰跨豐干虎。而今忘却來時路。江山暮。天涯",
    "X79n1559_013:0374b22": "目送鴻飛去。",
    "X79n1559_013:0374b23": "嶽山祖庵主法嗣",
    "X79n1559_013:0374b24": "盧山廷慶叔禪師僧問。多子塔前。共談何事。曰。一",
    "X79n1559_013:0374c01": "回相見一回老。能得幾時為弟兄。僧禮拜。師曰。唐興",
    "X79n1559_013:0374c02": "今日失利。",
    "X79n1559_013:0374c03": "信相正覺宗顯禪師法嗣",
    "X79n1559_013:0374c04": "成都府金繩文禪師僧問。如何是大道之源。曰。黃",
    "X79n1559_013:0374c05": "河九曲。云。如何是不犯之令。曰。鐵虵鑽不入。僧擬議。",
    "X79n1559_013:0374c06": "師入打。",
    "X79n1559_013:0374c07": "泐潭典牛天游禪師法嗣",
    "X79n1559_013:0374c08": "臨安府徑山塗毒智策禪師天台人。族陳氏。十六依",
    "X79n1559_013:0374c09": "護國楚光授方服。首謁國清光禪師。次謁育王諶．萬",
    "X79n1559_013:0374c10": "壽智。後於雲居聞板聲契入。抵雲岩。岩見然之(游時住雲",
    "X79n1559_013:0374c11": "岩)。留歲餘告別。岩送以偈。尋首眾大溈。歸里。聞法黃",
    "X79n1559_013:0374c12": "岩之普澤。繼歷數剎。淳熙戊申冬。　詔居徑山。　上",
    "X79n1559_013:0374c13": "堂曰。著意忘懷。掘地深埋。空洞無象。髑髏妄想。譬如",
    "X79n1559_013:0374c14": "兩鏡相照。中間早已立象。直饒東澗水流西澗水。南",
    "X79n1559_013:0374c15": "山燒炭北山紅。到這裏正好喫棒。為甚如此。我王庫",
    "X79n1559_013:0374c16": "內無如是刀。　上堂。舉。教中道。若以色見我。以音聲",
    "X79n1559_013:0374c17": "求我。是人行邪道。不能見如來。然雖恁麼。正是捕得",
    "X79n1559_013:0374c18": "老鼠。打破油甕。懷禪師道。你眼在甚麼處。雖則識破",
    "X79n1559_013:0374c19": "釋迦老子。爭奈拈[飢-几+追]舐指。若是塗毒即不然。色見聲",
    "X79n1559_013:0374c20": "求也不妨。百華影裏繡鴛鴦。自從識得金針後。一任",
    "X79n1559_013:0374c21": "風吹滿袖香。紹熙壬子秋七月示疾。至二十七辰初。",
    "X79n1559_013:0374c22": "說偈而逝。八月二日塔全身於東麓。壽七十六。臘六",
    "X79n1559_013:0374c23": "十。",
    "X79n1559_013:0374c24": "嘉泰普燈錄卷第十三",
    "X79n1559_013:0375a02": "音釋",
    "X79n1559_013:0375a03": "　珏音角　嚚音銀　旻音民　洵音荀",
    "X79n1559_013:0375a04": "　陝音閃　窈音杳　窕徒了切　會音檜",
    "X79n1559_013:0375a05": "　悆余庶切　泞直與切　糝桑感切　摟音棲",
    "X79n1559_013:0375a06": "　摗速侯切　郵音尤　搊楚尤切　懵莫孔切",
    "X79n1559_013:0375a07": "　蒞音利　豏胡斬切　馗音逵　汩手筆切",
    "X79n1559_013:0375a08": "　栩音雨"
}