{
    "T17n0817_001:0817a03": "佛說大淨法門經",
    "T17n0817_001:0817a05": "西晉月支三藏竺法護譯",
    "T17n0817_001:0817a06": "聞如是：一時，佛遊王舍城靈鷲山，與大比丘",
    "T17n0817_001:0817a07": "眾俱，比丘五百，菩薩八千，一切大聖悉得總",
    "T17n0817_001:0817a08": "持，辯才無量。其所建立分別聖慧，解三脫門，",
    "T17n0817_001:0817a09": "於三世慧無所罣礙，得三昧定不可轉移，十",
    "T17n0817_001:0817a10": "力、無畏一切具足。爾時，王舍大城有逸女人，",
    "T17n0817_001:0817a11": "名曰上金光首，端正殊妙見莫不悅，色像清",
    "T17n0817_001:0817a12": "淨威耀如華，往古所修德本之報，形體自然",
    "T17n0817_001:0817a13": "紫磨金色。所可遊居、臥寐、住立、坐起、經行，其",
    "T17n0817_001:0817a14": "地變現亦如身像，設著綵帛其服自然轉為金",
    "T17n0817_001:0817a15": "色，無央數人莫不敬重。見此女者視之無厭，",
    "T17n0817_001:0817a16": "言辭不麁柔和美麗，顏貌光澤無有憔悴。其",
    "T17n0817_001:0817a17": "於王舍大城之中，國王、太子、大臣、長者、居士",
    "T17n0817_001:0817a18": "諸子，興貪愛心、志欲得見，隨其所遊園觀、",
    "T17n0817_001:0817a19": "河側、里巷、樹間，便就從之，男女大小無央數",
    "T17n0817_001:0817a20": "人，悉追其後欲觀察之。爾時，上金光首在於",
    "T17n0817_001:0817a21": "異日，與畏間長者子俱，市買好物而相貢上，",
    "T17n0817_001:0817a22": "供辦美食至遊觀園，駕駟馬車幢蓋珍寶、明",
    "T17n0817_001:0817a23": "月之珠、紫金校飾，布好座具齎持雜香、思夷",
    "T17n0817_001:0817a24": "之華，從諸妓人至遊觀園而相娛樂，音聲唱",
    "T17n0817_001:0817a25": "和鼓樂前導，供養之具載從其後，不可計人",
    "T17n0817_001:0817a26": "逐而觀之。文殊師利者(晉名溥首童真)，於時從燕室出，",
    "T17n0817_001:0817a27": "常發大哀愍傷群生：「何所人者可以勸化令",
    "T17n0817_001:0817a28": "發大乘，以三品法興隆道慧——神足變化、說法",
    "T17n0817_001:0817a29": "變化、教授變化——導利入律？」時，文殊師利見上",
    "T17n0817_001:0817b01": "金光首與畏間長者子俱侶，共載乘行詣遊",
    "T17n0817_001:0817b02": "觀園，知女往昔本行根源宿世有德。「吾應化",
    "T17n0817_001:0817b03": "之，當為說法，必令解達。」文殊師利尋時變身",
    "T17n0817_001:0817b04": "化為少年，端正絕妙顏貌踰天，見者喜悅莫",
    "T17n0817_001:0817b05": "不欣戴，姿容威曜蔽日月光，被服像類現於",
    "T17n0817_001:0817b06": "人間。其所被服照四十里，自現其身如有所",
    "T17n0817_001:0817b07": "好。文殊師利被服嚴訖，觀察逸女所遊之路，",
    "T17n0817_001:0817b08": "尋在彼路而於前立。適在前立，其長者子所",
    "T17n0817_001:0817b09": "乘，及上金光首車馬、被服，尋則覆蔽遏不復",
    "T17n0817_001:0817b10": "現、光曜滅盡，猶如聚墨在明珠邊。上金光首",
    "T17n0817_001:0817b11": "遊逸之女，時見文殊師利顏貌英妙猶如天",
    "T17n0817_001:0817b12": "子，身體之明煒煒難及，肌色悅澤被服有異，",
    "T17n0817_001:0817b13": "光曜灼灼從其身出。適見此已，則自察己，不",
    "T17n0817_001:0817b14": "以為奇，貪其被服，心自念言：「今欲捨此長者",
    "T17n0817_001:0817b15": "之子下車棄去，當與斯人共相娛樂。又願吾",
    "T17n0817_001:0817b16": "身得是衣服、形貌、光像。」適念此已，文殊師利",
    "T17n0817_001:0817b17": "建立威神，令息意天王化作男子，謂彼女曰：",
    "T17n0817_001:0817b18": "「且止，且止！用為發是遊逸之心？所以者何？如",
    "T17n0817_001:0817b19": "斯人者不志色欲。」女曰：「何故？」息意天王報",
    "T17n0817_001:0817b20": "言：「是者名為文殊師利菩薩也。」女又問曰：「何",
    "T17n0817_001:0817b21": "因作字正謂菩薩？為是天子乎？為龍、鬼神、犍",
    "T17n0817_001:0817b22": "沓和、迦留羅、真陀羅、摩休勒、釋、梵、四天王耶？」",
    "T17n0817_001:0817b23": "息意報曰：「女欲知之，非天、龍、神，亦非釋、梵。斯",
    "T17n0817_001:0817b24": "者名曰為菩薩矣。又，能充足一切人願，見眾",
    "T17n0817_001:0817b25": "生心有所求索，不逆人意，故謂菩薩也。」女心",
    "T17n0817_001:0817b26": "念言：「如今所聞，必當施我妙好之服。」即下車",
    "T17n0817_001:0817b27": "往白言：「仁者！願以此衣而見惠施。」文殊師",
    "T17n0817_001:0817b28": "利答曰：「大姊！若能發無上正真道意，吾身爾",
    "T17n0817_001:0817b29": "乃以衣相惠。」女言：「唯然。何謂為道？」答曰：「欲知，",
    "T17n0817_001:0817c01": "汝則為道。」女言：「云何？文殊師利！設不廣演分",
    "T17n0817_001:0817c02": "別誼者，吾不解也。何謂我身則為道者？」爾",
    "T17n0817_001:0817c03": "時，上金光首即說頌曰：",
    "T17n0817_001:0817c04": "「軟首願以，　　衣服相施，　　乃知仁者，",
    "T17n0817_001:0817c05": "　志弘佛道。　　如天不雨，　　久遠之旱，",
    "T17n0817_001:0817c06": "　若貪惜者，　　非真菩薩。」",
    "T17n0817_001:0817c07": "爾時，文殊師利以偈頌曰：",
    "T17n0817_001:0817c08": "「假使女能，　　發道意者，　　吾乃當以，",
    "T17n0817_001:0817c09": "　衣相惠施。　　若有堅心，　　住於道意，",
    "T17n0817_001:0817c10": "　天上世間，　　悉為作禮。」",
    "T17n0817_001:0817c11": "上金光首以偈重問：",
    "T17n0817_001:0817c12": "「所謂道者，　　為何句誼？　　孰為說者，",
    "T17n0817_001:0817c13": "　誰得道者？　　志趣經業，　　當何所習？",
    "T17n0817_001:0817c14": "　得成佛道，　　開化未悟？」",
    "T17n0817_001:0817c15": "文殊師利答曰：「大姊！欲知有如來、至真、等正",
    "T17n0817_001:0817c16": "覺，名釋迦文，今現在說法，演身平等，等奉行",
    "T17n0817_001:0817c17": "道。於姊心中所念云何？豈不從己而生陰種",
    "T17n0817_001:0817c18": "諸入事乎？」女聞此言，蒙宿德本所積善行，逮",
    "T17n0817_001:0817c19": "法光明，尋即啟言：「如是，如是！誠如所云。因吾",
    "T17n0817_001:0817c20": "我身致陰種諸入耳。」「姊意云何？色有所念，有",
    "T17n0817_001:0817c21": "所知乎？」女答：「不也。」文殊師利報曰：「姊亦當知，",
    "T17n0817_001:0817c22": "道無所念，無所分別。以是之故，色則平等，道",
    "T17n0817_001:0817c23": "亦平等。吾故說此——汝則為道。姊意云何？痛、想、",
    "T17n0817_001:0817c24": "行、識，為有所念，有所別乎？」女答：「不也。」文殊師",
    "T17n0817_001:0817c25": "利報曰：「道亦無念，亦無所分別；痛、想、行、識則",
    "T17n0817_001:0817c26": "亦平等，道亦平等，故說此言——汝則為道。姊意",
    "T17n0817_001:0817c27": "云何？豈可見色處內、若外及中間耶？豈青、赤、",
    "T17n0817_001:0817c28": "黃、白、黑、紫、紅，為在某處，某方面乎？」女答：「不也。」",
    "T17n0817_001:0817c29": "文殊師利報曰：「道亦無見，無內、無外亦無中",
    "T17n0817_001:0818a01": "間；紫、紅之貌，亦無某處、方面之土。色已平等，",
    "T17n0817_001:0818a02": "道則平等，故說此言——汝則為道。姊意云何？痛、",
    "T17n0817_001:0818a03": "想、行、識，豈可見處內、外、中間、五色之貌某方",
    "T17n0817_001:0818a04": "面乎？」女答：「不也。」文殊師利報曰：「道亦如是。不",
    "T17n0817_001:0818a05": "處內、外、中間、五色，無彼、無此，亦無方面也。痛、",
    "T17n0817_001:0818a06": "想、行、識則亦平等，道亦平等，故說此言——汝則為",
    "T17n0817_001:0818a07": "道。五陰若幻、虛偽、顛倒，因從斯生；道亦如幻，",
    "T17n0817_001:0818a08": "假音聲耳。幻為平等，五陰平等；幻已平等，道",
    "T17n0817_001:0818a09": "亦平等，故說此言——汝則為道。五陰如夢，無有",
    "T17n0817_001:0818a10": "本末，道亦如夢，本無處所。夢以平等，道亦平",
    "T17n0817_001:0818a11": "等，故說此言——汝則為道。計於五陰，猶如野馬，",
    "T17n0817_001:0818a12": "迷惑之業從虛偽興，道如野馬自然之數，亦",
    "T17n0817_001:0818a13": "無有造，亦無報應，是故野馬、五陰平等。野馬",
    "T17n0817_001:0818a14": "已等，道亦平等，故說此言——汝則為道。五陰鏡",
    "T17n0817_001:0818a15": "像，像無所有，道如鏡像亦無所有；以是鏡像、",
    "T17n0817_001:0818a16": "五陰平等。鏡像平等，道亦平等，故說此言——汝則",
    "T17n0817_001:0818a17": "為道。五陰假名而為行耳，道亦假名而為道",
    "T17n0817_001:0818a18": "耳。五陰平等，道亦平等，故說此言——汝則是道。」",
    "T17n0817_001:0818a19": "文殊師利謂言：「更聽！五陰無造，道亦無造；",
    "T17n0817_001:0818a20": "陰無自然，道無自然；陰無所有，道無所生；五",
    "T17n0817_001:0818a21": "陰無常，道曉無常；五陰無安，道解苦義；五陰",
    "T17n0817_001:0818a22": "空無，道曉了空；五陰無我，了無我義則為道",
    "T17n0817_001:0818a23": "矣。諸陰寂然，了澹泊者，則為道也。諸陰無",
    "T17n0817_001:0818a24": "受，無所受義則為道矣。諸陰無住亦無所著，",
    "T17n0817_001:0818a25": "無住、無著則為道矣。諸陰無來亦無有往，無",
    "T17n0817_001:0818a26": "來、無往則為道矣。有五陰者計於聖法，為假",
    "T17n0817_001:0818a27": "音聲言曰賢聖，而於道法言為友矣，其所言",
    "T17n0817_001:0818a28": "辭而無言辭。五陰悉無，本皆清淨，如來如是",
    "T17n0817_001:0818a29": "悉了本淨，得成正覺，故名曰道。是故五陰本",
    "T17n0817_001:0818b01": "淨，道亦本淨；道以清淨，諸法本淨。如今大姊",
    "T17n0817_001:0818b02": "諸陰本淨，諸佛世尊道亦本淨，一切本淨亦",
    "T17n0817_001:0818b03": "復自然，眾生五陰本淨亦然，故說此言——汝則",
    "T17n0817_001:0818b04": "為道。已了五陰，則便解道為諸佛道。又諸佛",
    "T17n0817_001:0818b05": "者，不離五陰乃成佛道。道不離陰，覺了五陰",
    "T17n0817_001:0818b06": "乃號為佛。「是故大姊！當作此觀：一切眾生皆",
    "T17n0817_001:0818b07": "處在道，道亦處在一切眾生，道無緣辭。故",
    "T17n0817_001:0818b08": "說此言——汝則為道。彼從吾我而生四種。何謂",
    "T17n0817_001:0818b09": "四種？地、水、火、風也。其地種者，無我、無人、無壽、",
    "T17n0817_001:0818b10": "無命。等於地種，道則平等，本無所受，故謂平",
    "T17n0817_001:0818b11": "等。水種亦等，道亦究竟，本末自然。火種平等，",
    "T17n0817_001:0818b12": "道為究竟，本末無瑕。風種平等，道之本末而",
    "T17n0817_001:0818b13": "無所見。大姊欲知，如地種者，則以此種，如來",
    "T17n0817_001:0818b14": "成道。水、火、風種，如來種者亦復如是，以此得",
    "T17n0817_001:0818b15": "道。曉了地種，水、火、風種，則成為佛，故說此誼——",
    "T17n0817_001:0818b16": "汝則為道。地、水、火、風諸種無想，於此四大能",
    "T17n0817_001:0818b17": "無思想，故曰為道，以是之故說汝是道。",
    "T17n0817_001:0818b18": "「彼因吾我，便則有眼，耳、鼻、口、身、意亦復如是。",
    "T17n0817_001:0818b19": "其眼則空，了眼自然分別空者，則為道矣。耳、",
    "T17n0817_001:0818b20": "鼻、口、身、意亦復如是，意則為空，解自然空則",
    "T17n0817_001:0818b21": "為道矣。眼以空者不知求色，色自然空則為",
    "T17n0817_001:0818b22": "道矣。耳、鼻、口、身、意亦復如是，意以空者則不",
    "T17n0817_001:0818b23": "識求，諸法無著，法自然空則為道矣。眼不",
    "T17n0817_001:0818b24": "受色，道亦如是。眼無有色，六情亦爾，悉無所",
    "T17n0817_001:0818b25": "受。又計道者則無心法。如是大姊！其眼識界，",
    "T17n0817_001:0818b26": "彼於色界則無所住；眼識、色界，道無所住。耳",
    "T17n0817_001:0818b27": "之識界、鼻之識界、口之識界、身之識界、意之",
    "T17n0817_001:0818b28": "識界，不住法界，道亦不住。心法、識界，道無所",
    "T17n0817_001:0818b29": "受。猶是之故，道與眼識界無有二。耳、鼻、口、",
    "T17n0817_001:0818c01": "身、意識界，道與意識無有二界，故說此言——汝",
    "T17n0817_001:0818c02": "則為道。",
    "T17n0817_001:0818c03": "「復次，大姊！分別了眼則為道矣。眼本空淨，若",
    "T17n0817_001:0818c04": "能解了自然空者，則為道矣。耳、鼻、口、身、意亦",
    "T17n0817_001:0818c05": "復如是，本自然空，覺了分別本淨自然空者，",
    "T17n0817_001:0818c06": "則為道矣。眼自然空，則無所染亦無結恨，不",
    "T17n0817_001:0818c07": "見侵欺，除婬、怒、癡，則為道矣。耳、鼻、口、身、意亦",
    "T17n0817_001:0818c08": "復如是，意則自然，其自然者則無所染亦無",
    "T17n0817_001:0818c09": "結恨，不見侵欺，除婬、怒、癡，則為道矣。眼則無",
    "T17n0817_001:0818c10": "主則無吾我，亦無所受；道亦無主則無吾我，亦",
    "T17n0817_001:0818c11": "無所受。耳、鼻、口、身、意亦復如是，則無有主亦",
    "T17n0817_001:0818c12": "無吾我，亦無所受；道亦無主則無吾我，亦無",
    "T17n0817_001:0818c13": "所受。又計眼者，無男子法、無女人法。已解了",
    "T17n0817_001:0818c14": "道，無男、女法，無男、無女則為道矣。耳、鼻、口、身、",
    "T17n0817_001:0818c15": "意亦無男法亦無女法；道亦如是無男、無女。",
    "T17n0817_001:0818c16": "如來覺了眼色無本，了無本者則為道矣。耳、",
    "T17n0817_001:0818c17": "鼻、口、身、意亦復如是，如來覺了意則無本，覺",
    "T17n0817_001:0818c18": "了如是則為道矣。故說此言——汝則為道。「復次，",
    "T17n0817_001:0818c19": "大姊！其己身者則無吾我，無我、無人、無壽、無",
    "T17n0817_001:0818c20": "命、無形、無意、無作、無受、無見、無聞、無取、無放、無",
    "T17n0817_001:0818c21": "得、無知；道亦無我、無人、無壽、無命、無男、無女、",
    "T17n0817_001:0818c22": "無身、無造亦無所見，亦復無有色、聲、香、味、細",
    "T17n0817_001:0818c23": "滑之識，制一切法乃為道耳。今姊身者，愚朴",
    "T17n0817_001:0818c24": "無智，身為現在，猶如草木、牆壁瓦石，其內地",
    "T17n0817_001:0818c25": "種及外地種；如來則以聖達之慧，了是地種，",
    "T17n0817_001:0818c26": "逮致正覺。故說此言——汝則為道。「復次，大姊！其",
    "T17n0817_001:0818c27": "心意識諸思想念，心使意者而有此法。無去、",
    "T17n0817_001:0818c28": "無來，身無所至，教無所到，亦無津流，亦無筋",
    "T17n0817_001:0818c29": "脈，亦無骨節、髮毛，亦不住腦亦不住髓，亦不",
    "T17n0817_001:0819a01": "住內亦不住外、亦不住中亦無內外；眼亦不",
    "T17n0817_001:0819a02": "住，耳、鼻、口、身、意亦復不住，亦無所住，亦非不",
    "T17n0817_001:0819a03": "住，亦不建立、亦不離立，亦無處所，亦無土地，",
    "T17n0817_001:0819a04": "亦無方面；無色、無見，無授、無受，無使、無教，無",
    "T17n0817_001:0819a05": "餘、無著，清淨鮮潔則為顯耀。其心意識亦無",
    "T17n0817_001:0819a06": "欲著亦無淨者，無有塵倚，本際清淨。以是之",
    "T17n0817_001:0819a07": "故，亦無欲著、無有淨者，則為顯耀便無有",
    "T17n0817_001:0819a08": "身。以是之故，亦無欲著、無有淨者。如是大姊，",
    "T17n0817_001:0819a09": "陰種諸入，自然為道，道亦自然，曉了分別陰",
    "T17n0817_001:0819a10": "種諸入。設於己身能除陰種諸入事者，則為",
    "T17n0817_001:0819a11": "道矣。所以者何？道無憂慼，無所危害，心了此",
    "T17n0817_001:0819a12": "者即便是道；覺了諸法一切平等，則為道矣。」",
    "T17n0817_001:0819a13": "文殊師利於遊觀園說此語時，虛空中五百",
    "T17n0817_001:0819a14": "天子皆發無上正真道意；男女大小隨逐上",
    "T17n0817_001:0819a15": "金光首者，於彼眾中有二百人發大道意，六",
    "T17n0817_001:0819a16": "十天與人遠塵離垢諸法眼淨。爾時，上金光",
    "T17n0817_001:0819a17": "首歡喜悅豫五體投地，稽首文殊師利足下，",
    "T17n0817_001:0819a18": "歸命佛法及與聖眾，淨修梵行奉持五戒，其",
    "T17n0817_001:0819a19": "心質直乃發無上正真道意，口宣斯言：「從仁",
    "T17n0817_001:0819a20": "之教。文殊師利愍傷一切眾生之類，不斷佛",
    "T17n0817_001:0819a21": "教。其有人發大道意者，亦當如是。道所建立",
    "T17n0817_001:0819a22": "興設法施，開化黎庶，又說經法，當為洗除惡",
    "T17n0817_001:0819a23": "穢罪業使得清淨，一切諸法乃能寂然而悉",
    "T17n0817_001:0819a24": "澹泊。隨順思惟本悉無異，自依貪身為顛倒",
    "T17n0817_001:0819a25": "事，不了平等而習婬色，欲從身出，眾生因欲",
    "T17n0817_001:0819a26": "便有塵勞。「文殊師利！猶如今者，諸法、非法一",
    "T17n0817_001:0819a27": "切本淨，迷惑致令從因緣會而有貪欲。我",
    "T17n0817_001:0819a28": "則能成，合集諸法，立於無上正真之道。所以",
    "T17n0817_001:0819a29": "者何？一切塵欲從其思想因虛偽起，已能曉了",
    "T17n0817_001:0819b01": "知虛偽者，則能蠲除虛偽之事。又聞文殊師",
    "T17n0817_001:0819b02": "利說誼，分別所趣塵欲之事，猶如雲霧自然",
    "T17n0817_001:0819b03": "無實。欲如[火*僉]電，即尋消化。欲者如風，察於",
    "T17n0817_001:0819b04": "本末而無所倚。欲如虛空，度一切界。欲如水",
    "T17n0817_001:0819b05": "泡，不得久立。欲如鬼變於其中間不正之念。",
    "T17n0817_001:0819b06": "欲如熱病，恍惚妄語。欲而無實，從緣想興。欲",
    "T17n0817_001:0819b07": "如繫縛，計吾我故。欲無有形，計著身故。欲如",
    "T17n0817_001:0819b08": "客來，不從本起。欲衒因想，隨眾念故。欲如曉",
    "T17n0817_001:0819b09": "觀，從若干種而發生故。欲無所生，從貪羨起。",
    "T17n0817_001:0819b10": "欲無所知，從彼我生。欲之所生，為因諸陰。欲",
    "T17n0817_001:0819b11": "界如鍜，因意境興。欲如諸陰，用諸入故。欲如",
    "T17n0817_001:0819b12": "若影，假名色耳。欲不覺了，違正念故。「又復，文",
    "T17n0817_001:0819b13": "殊師利！計於欲者，若能覺了疲懈之句，則能",
    "T17n0817_001:0819b14": "知道。所以者何？道無動轉，眾生塵勞。欲如破",
    "T17n0817_001:0819b15": "壞，分別道故。欲者為心，心覺了故。欲如琴瑟，",
    "T17n0817_001:0819b16": "曉了之故。所以者何？有道之誼，不壞欲塵，以",
    "T17n0817_001:0819b17": "能不壞，便順道也。若覩欲者，則為道矣。所以",
    "T17n0817_001:0819b18": "者何？欲入諸界，靡所不至。假使佛乘無所有",
    "T17n0817_001:0819b19": "者而無有形，塵勞之欲亦復如是無有形像。",
    "T17n0817_001:0819b20": "欲於諸有而無所有、住無所住，這發起已，尋",
    "T17n0817_001:0819b21": "則便滅。心則自然，塵勞亦然。所以者何？心不",
    "T17n0817_001:0819b22": "可察。誰言能令心結染癡？假使彼心不可覩",
    "T17n0817_001:0819b23": "者，塵欲如是亦不可見，無積聚處、無有方面",
    "T17n0817_001:0819b24": "也。菩薩大士若能曉了塵勞之法，為貪欲人",
    "T17n0817_001:0819b25": "開化說法不以為厭，若教愚恚及等分人，誘",
    "T17n0817_001:0819b26": "導說法不以懈惓。「設使，文殊師利！如我身欲，",
    "T17n0817_001:0819b27": "諸貪欲者亦復如是。如我瞋恚及與愚癡，一",
    "T17n0817_001:0819b28": "切瞋恚、愚癡之事亦復如是；如我塵勞，眾生",
    "T17n0817_001:0819b29": "塵勞亦復如是。譬如大火悉燒草木，賢聖慧",
    "T17n0817_001:0819c01": "火燒除塵勞。譬如日光照明眾冥、不與冥合；",
    "T17n0817_001:0819c02": "聖慧如是，蠲除塵勞不與俱合。譬如風行，不",
    "T17n0817_001:0819c03": "著一切山與樹木；行智菩薩亦復如是，不著",
    "T17n0817_001:0819c04": "一切塵勞之欲。譬如劫盡燒諸有形、不燒虛",
    "T17n0817_001:0819c05": "空；行慧菩薩亦復如是，燒諸愛欲，不與一切",
    "T17n0817_001:0819c06": "塵勞俱合。譬如淨水不與穢合；菩薩如是不",
    "T17n0817_001:0819c07": "與塵俱。譬如虛空受持於地；智慧如是不與",
    "T17n0817_001:0819c08": "欲雜。譬如大風壞鐵圍山；菩薩如是，以智慧",
    "T17n0817_001:0819c09": "事吹散諸欲。譬如有象名究焰氣，乳與水合，",
    "T17n0817_001:0819c10": "則為一類；菩薩如是，以聖智慧，遊除塵勞，化",
    "T17n0817_001:0819c11": "令明哲合為一慧。譬如須彌北方天下，與諸",
    "T17n0817_001:0819c12": "親里不為放逸，在於樹下而自分別；菩薩如",
    "T17n0817_001:0819c13": "是，智慧之明見眾人根而為分別。「文殊師利！",
    "T17n0817_001:0819c14": "吾身如今不畏欲塵，亦無所難。所以者何？我",
    "T17n0817_001:0819c15": "曉欲塵本悉淨故，又被菩薩大德之鎧，勇猛",
    "T17n0817_001:0819c16": "精進無所[怡-台+惡]難。譬如怯人求於救者，如此之",
    "T17n0817_001:0819c17": "類不為勇猛；開士大士亦復如是，離於欲者",
    "T17n0817_001:0819c18": "不為菩薩。譬如有人為賊所壞，不為猛將；開",
    "T17n0817_001:0819c19": "士如是，壞愛欲者不為菩薩。譬如人以清水",
    "T17n0817_001:0819c20": "明珠著濁河中，尋時即清，不為垢濁之所染",
    "T17n0817_001:0819c21": "污；菩薩如是，在於愛欲塵勞之中，不為瑕穢",
    "T17n0817_001:0819c22": "之所染污。」爾時，上金光首嘆說此已，復問文",
    "T17n0817_001:0819c23": "殊師利：「何謂菩薩無有塵勞？」答曰：「假使菩薩",
    "T17n0817_001:0819c24": "見於起意、若見滅意，不當謂之為菩薩也。譬",
    "T17n0817_001:0819c25": "如有限，覩總持者，不當謂之獲於無量。如是",
    "T17n0817_001:0819c26": "菩薩，若覩塵勞意有起、滅，非是菩薩無塵之",
    "T17n0817_001:0819c27": "謂。無塵欲者，不見有塵、不見結恨，無見不",
    "T17n0817_001:0819c28": "見、遠離想念乃謂無塵。設使行者其心意識",
    "T17n0817_001:0819c29": "而得自在，一切所有無泥洹想。所以者何？心",
    "T17n0817_001:0820a01": "無欲塵想念之緣，便得自恣也。於諸善、惡亦",
    "T17n0817_001:0820a02": "復如是，所行、無行，有為、無為，有形、無形，一切",
    "T17n0817_001:0820a03": "知之。生死塵勞有餘之垢，目察於色、耳聽音",
    "T17n0817_001:0820a04": "聲、鼻香、舌味、身更、心法，若得定意志在澹",
    "T17n0817_001:0820a05": "泊，於愛欲塵則無垢穢，爾乃名曰無有放逸，",
    "T17n0817_001:0820a06": "號曰無業而無所習，斯之謂也。無塵勞者，離",
    "T17n0817_001:0820a07": "於有為及無為哉，乃無瘕疵。復次，大姊！假",
    "T17n0817_001:0820a08": "使菩薩身無塵勞，則能度脫他人欲垢，如來",
    "T17n0817_001:0820a09": "說此為無塵勞。救濟他人塵勞之欲，遵修菩",
    "T17n0817_001:0820a10": "薩乃為精進。」女又問言：「何謂菩薩現在目前",
    "T17n0817_001:0820a11": "精進者乎？」文殊師利答曰：「觀於空無而不退",
    "T17n0817_001:0820a12": "轉，眾生邪見則興大哀。觀於無相而不退轉，",
    "T17n0817_001:0820a13": "眾生有相則以愍濟。觀於無願而不退轉，眾",
    "T17n0817_001:0820a14": "生貪願則以愍濟。觀無所行而不退轉，眾生",
    "T17n0817_001:0820a15": "著行則以愍濟。觀無所生而不退轉，眾生生",
    "T17n0817_001:0820a16": "死則以愍濟。觀無所起而不退轉，眾生起滅",
    "T17n0817_001:0820a17": "則以愍濟。觀聲聞乘獲聲聞果使不退轉；觀",
    "T17n0817_001:0820a18": "緣覺乘獲緣覺果使不退轉；觀菩薩乘則以",
    "T17n0817_001:0820a19": "愍哀一切群生，是為菩薩習平等、行精進之",
    "T17n0817_001:0820a20": "事。譬如丈夫行入巨海，超進極遠乃致眾寶。",
    "T17n0817_001:0820a21": "如是大姊！正諦觀察空無相願及無所行，不",
    "T17n0817_001:0820a22": "生不起聲聞之乘、緣覺之乘，令難進者至不",
    "T17n0817_001:0820a23": "退轉，乃離因緣。又如有人入大戰中，使難進",
    "T17n0817_001:0820a24": "者將護忿諍，令無所害致為難也。如是大姊！",
    "T17n0817_001:0820a25": "其諦觀察三脫門者，不失善權，其難亦爾。」",
    "T17n0817_001:0820a26": "女復問言：「何謂菩薩為權方便？」文殊師利答",
    "T17n0817_001:0820a27": "曰：「權方便者，知其時節不捨恐畏生死分部",
    "T17n0817_001:0820a28": "泥洹伴黨。權方便者，示恐懼門，謂生死門、泥",
    "T17n0817_001:0820b01": "洹之門、空無之門、所見之門、無相之門、無願",
    "T17n0817_001:0820b02": "之門、彼所想門、無所行門、精進本德遵行",
    "T17n0817_001:0820b03": "之門、無所出門、現世之門、無所立門、陰種諸",
    "T17n0817_001:0820b04": "入無所起門、無所滅門、典所行門、澹泊之",
    "T17n0817_001:0820b05": "門、開化眾生導示之門、法界之門、護正法門、",
    "T17n0817_001:0820b06": "聲聞之門、緣覺之門、說佛道門、度佛道門。若",
    "T17n0817_001:0820b07": "使菩薩見恐懼門者，於一切門而無所著，是",
    "T17n0817_001:0820b08": "則名曰善權方便。取要言之：貪欲門哉，離諸",
    "T17n0817_001:0820b09": "愛故；瞋怒門哉，離於結恨；愚癡門哉，離於不",
    "T17n0817_001:0820b10": "明；塵勞門哉，離於穢濁；諸趣門哉，無往來",
    "T17n0817_001:0820b11": "故，是為菩薩善權方便。至於一切愚夫行門，",
    "T17n0817_001:0820b12": "所學、無學、緣覺、菩薩、如來之門，其能曉了此",
    "T17n0817_001:0820b13": "諸門者，是則名為善權方便。」",
    "T17n0817_001:0820b14": "爾時，世尊在靈鷲山遊泉水邊而以經行，賢",
    "T17n0817_001:0820b15": "者阿難侍從俱焉。於是世尊則以遙讚：「善哉，",
    "T17n0817_001:0820b16": "善哉！文殊師利！是為菩薩奉習平等現在目",
    "T17n0817_001:0820b17": "前善權方便精進之行，如仁所云等無差特",
    "T17n0817_001:0820b18": "也。」於時，以此善哉之音，即得普告三千世界，",
    "T17n0817_001:0820b19": "其聲悉周六反震動，則無央數天、龍、鬼神、犍",
    "T17n0817_001:0820b20": "沓惒、阿須倫、迦留羅、真陀羅、摩休勒、人與非",
    "T17n0817_001:0820b21": "人、釋、梵、四王聞善哉音，皆受告勅，往詣佛所，",
    "T17n0817_001:0820b22": "稽首足下退住一面，各白佛言：「向者大聖為",
    "T17n0817_001:0820b23": "何所讚，乃告三千悉見蒙勅，大千世界六反",
    "T17n0817_001:0820b24": "震動？」世尊答曰：「天子欲知，歎文殊師利有所",
    "T17n0817_001:0820b25": "勸化也。」又問：「今者所遊？」佛言：「於王舍城東門",
    "T17n0817_001:0820b26": "之下在中街路，為上金光首廣說經法談論",
    "T17n0817_001:0820b27": "所趣。天子！汝等往求法誼。」時，天、龍、神、犍沓惒、",
    "T17n0817_001:0820b28": "阿須倫、迦留羅、真陀羅、摩休勒、人與非人、釋、",
    "T17n0817_001:0820c01": "梵、四王一切僉然，共詣文殊師利談所，自現",
    "T17n0817_001:0820c02": "半身而雨天花，悉皆周遍王舍大城。於彼世",
    "T17n0817_001:0820c03": "時，諸天見人，人見諸天，各自安隱無諍訟者。",
    "T17n0817_001:0820c04": "又王舍城無數千人，各取諸天所散之花，齎",
    "T17n0817_001:0820c05": "詣文殊師利。時，阿闍世王與四部兵、後宮婇",
    "T17n0817_001:0820c06": "女、大臣百官，從諸小王俱，共往詣文殊師利。",
    "T17n0817_001:0820c07": "又諸尊者及長者子、太子、群臣，見上金光首",
    "T17n0817_001:0820c08": "威儀耀赫諸根澹怕，破壞塵勞離於顛倒，",
    "T17n0817_001:0820c09": "殊妙之德而自莊嚴，見已如是，不復興發貪",
    "T17n0817_001:0820c10": "欲之想。",
    "T17n0817_001:0820c11": "爾時，文殊師利告上金光首：「今者眾人普來",
    "T17n0817_001:0820c12": "集會，以何等故無復染著？前所欲塵今為安",
    "T17n0817_001:0820c13": "在？」女白文殊師利：「一切眾生塵勞之欲，則建",
    "T17n0817_001:0820c14": "立志慧脫本際，住於法界無本之處。無本如",
    "T17n0817_001:0820c15": "此而無差特，無生、無滅亦無所處。又彼塵欲",
    "T17n0817_001:0820c16": "則為本淨，分別平等。」又問女曰：「何謂塵欲而",
    "T17n0817_001:0820c17": "為本淨？」答曰：「無想不想、無應不應，以此塵欲",
    "T17n0817_001:0820c18": "則為本淨；塵從順行而無所起，則為本淨。當",
    "T17n0817_001:0820c19": "知塵欲因客遊來，曉了空慧與道同居，無相",
    "T17n0817_001:0820c20": "之慧、無願之慧、本淨之明而俱同居，察此一",
    "T17n0817_001:0820c21": "切悉無所有。譬如蛇虺含毒害人，若有人來",
    "T17n0817_001:0820c22": "而齎良藥能消恚毒。蛇這見藥，毒即滅除；男",
    "T17n0817_001:0820c23": "女大小知毒歇盡，悉共戲弄著械膝上，無所",
    "T17n0817_001:0820c24": "傷害亦不螫人。如是人者，本未曾聞法律之",
    "T17n0817_001:0820c25": "時，念於不順所見顛倒，處於塵欲為之所燒，",
    "T17n0817_001:0820c26": "己身貪欲自著顏色。已能觀了色如聚沫，則",
    "T17n0817_001:0820c27": "知身法猶如幻化，分別戲樂若如於夢。已解",
    "T17n0817_001:0820c28": "愛欲若如水泡，命如朝露，萬物無常。曉了諸",
    "T17n0817_001:0821a01": "陰皆同惱患，知身不淨，悉為空無。觀一切法",
    "T17n0817_001:0821a02": "皆無吾我，正諦思惟本末悉虛，不毀他人、不",
    "T17n0817_001:0821a03": "自稱譽，亦不自縛、不縛他餘。今我從仁聞所",
    "T17n0817_001:0821a04": "說法，尋即信樂便得解脫，是故眼視無所染",
    "T17n0817_001:0821a05": "著。所以者何？省仁之說，應其所作而處塵勞，",
    "T17n0817_001:0821a06": "如是計塵亦無欲垢，誰能見者？」",
    "T17n0817_001:0821a07": "爾時，上金光首白文殊師利：「一切大會諸天、",
    "T17n0817_001:0821a08": "人民將無恐懼，唯為分別如應說法，令諸天、",
    "T17n0817_001:0821a09": "人曉了塵欲本悉清淨，愍哀一切，使發無上",
    "T17n0817_001:0821a10": "正真道意。」文殊師利答曰：「欲塵本淨，信樂者",
    "T17n0817_001:0821a11": "希。所以者何？用不覺故。覺塵清淨則成道矣。",
    "T17n0817_001:0821a12": "譬如無生之火不能燒人。如是當知：無想之",
    "T17n0817_001:0821a13": "念，不行吾我也；如所興火還自燒己。如是當",
    "T17n0817_001:0821a14": "知：思想之念、塵勞貪欲造生死身；如木生火",
    "T17n0817_001:0821a15": "其焰遂盛。如是當知：邪見顛倒興起塵勞，三",
    "T17n0817_001:0821a16": "界然熾；如火滅後無復焰光。如是當知：倒見",
    "T17n0817_001:0821a17": "已止塵則不起，即於三界不興勞垢；如百千",
    "T17n0817_001:0821a18": "歲火滅不然，人不疑恐畏於冷灰。如是當知：",
    "T17n0817_001:0821a19": "雖若干劫習欲塵穢，已解觀之無所積聚；如",
    "T17n0817_001:0821a20": "火滅盡不可施用，慧明澹怕塵勞不興。如身",
    "T17n0817_001:0821a21": "中火，溫熱雖盛則無所燒。如是計之：其心本",
    "T17n0817_001:0821a22": "淨顯耀之明，客塵欲起，終不染污心之源際",
    "T17n0817_001:0821a23": "也。」於是文殊師利復問其女：「又當云何觀于",
    "T17n0817_001:0821a24": "色身？」答曰：「猶如水中之月影也。」又問：「云何觀",
    "T17n0817_001:0821a25": "五陰體？」答曰：「猶如無化如來之化也。」又問：「諸",
    "T17n0817_001:0821a26": "種當云何觀？」答曰：「猶如水、火二界也。」又問：",
    "T17n0817_001:0821a27": "「云何觀諸入事乎？」答曰：「猶如無施因緣罪福",
    "T17n0817_001:0821a28": "所行也。」又問：「云何觀此諸會？」答曰：「而悉照曜",
    "T17n0817_001:0821a29": "會者心性。」又問：「云何還觀爾身？」答曰：「猶如",
    "T17n0817_001:0821b01": "吾之父母，平等定者而無有二也。」又問：「云何",
    "T17n0817_001:0821b02": "以觀吾身？」答曰：「猶如生盲不見諸色。」又問：「云",
    "T17n0817_001:0821b03": "何曾聽此法乎？」答曰：「已聞是法，如幻師化化",
    "T17n0817_001:0821b04": "人所聽也。」又問：「云何汝豈為發無上正真道",
    "T17n0817_001:0821b05": "乎？」答曰：「吾則是道，無所志求。」又問：「云何為奉",
    "T17n0817_001:0821b06": "行於施度無極乎？」答曰：「修一切度，捨諸塵勞",
    "T17n0817_001:0821b07": "也。」又問：「為具足戒度無極乎？」答曰：「所具足者",
    "T17n0817_001:0821b08": "周滿如空也。」又問：「為奉行於忍辱乎？」答曰：「所",
    "T17n0817_001:0821b09": "可遵修一切諸法無起、無生。」又問：「為慇懃精",
    "T17n0817_001:0821b10": "進行乎？」答曰：「修行諸法無所至湊也。」又問：「以",
    "T17n0817_001:0821b11": "為建立寂度無極乎？」答曰：「建於法界，住無所",
    "T17n0817_001:0821b12": "住也。」又問：「為已具足智度無極乎？」答曰：「志無",
    "T17n0817_001:0821b13": "憍慢，心不自大也。」又問：「為行慈乎？」答曰：「以為",
    "T17n0817_001:0821b14": "曉了一切眾生悉無所有。」又問：「當於何求大",
    "T17n0817_001:0821b15": "哀菩薩乎？」答曰：「當於眾生塵勞中求。所以者",
    "T17n0817_001:0821b16": "何？大哀菩薩欲得制御眾生塵勞，則發無上",
    "T17n0817_001:0821b17": "正真道意也。」又問：「行喜菩薩當復何求？」答曰：",
    "T17n0817_001:0821b18": "「己心真實、志性清淨、化諸憂慼是菩薩喜也。」",
    "T17n0817_001:0821b19": "又問：「菩薩行護，云何具足乎？」答曰：「眾生所諍",
    "T17n0817_001:0821b20": "變鬪之事，具足化之使至安和。」又問：「何謂為",
    "T17n0817_001:0821b21": "諍？」答曰：「蠲除無實虛偽塵勞，志建佛道者也。」",
    "T17n0817_001:0821b22": "又問：「與誰共諍？」答曰：「與外眾邪異學，心不同",
    "T17n0817_001:0821b23": "者也。」又問：「眾邪異學，為何所是？」答曰：「見他所",
    "T17n0817_001:0821b24": "興，不能忍辱而自隨者也。」又問：「菩薩忍辱何",
    "T17n0817_001:0821b25": "所志趣？」答曰：「開化一切眾生之故也。所以者",
    "T17n0817_001:0821b26": "何？若不開導，何謂忍辱化眾生者？無瞋結恨",
    "T17n0817_001:0821b27": "亦不憂慼，則為忍辱。」又問：「何謂危害？」答曰：",
    "T17n0817_001:0821b28": "「積累德本為憂惱事，是為危害。」又問：「何謂無",
    "T17n0817_001:0821b29": "害乎？」答曰：「諸界不憂，則為守仁，此謂無害也。」",
    "T17n0817_001:0821c01": "又問：「何謂菩薩選擇戰鬪？」答曰：「選擇諸法，無",
    "T17n0817_001:0821c02": "所獲故。」又問：「云何菩薩降伏眾魔？」答曰：「無所",
    "T17n0817_001:0821c03": "著故，不滅塵勞。所以者何？菩薩降伏五陰，不",
    "T17n0817_001:0821c04": "與塵俱，以此勝魔。菩薩降塵，不污本淨，究竟",
    "T17n0817_001:0821c05": "本末曉了諸法，開化眾生除老死患。告諸天",
    "T17n0817_001:0821c06": "子：文殊師利菩薩者，則為已離一切之智、諸",
    "T17n0817_001:0821c07": "通、慧想也。」又問女言：「云何菩薩開化眾生？」答",
    "T17n0817_001:0821c08": "曰：「專秉善權，修行智慧。」又問：「云何菩薩建立",
    "T17n0817_001:0821c09": "群生？」答曰：「建立己心之慧，聖達菩薩乃能開",
    "T17n0817_001:0821c10": "化一切群生。」又問：「今女說法，此之眾會悉善",
    "T17n0817_001:0821c11": "聽受也。」答曰：「此不為善聽受者也。所以者何？",
    "T17n0817_001:0821c12": "有彼、我想，而反勸耳，立於識故也。」又問：「云何",
    "T17n0817_001:0821c13": "聞法為善聽者？」答曰：「設能信己如夢，其說經",
    "T17n0817_001:0821c14": "法如幻師化，了聽假音，不著其聲、不造解脫，",
    "T17n0817_001:0821c15": "有二事者，是乃名為善聽受法也。」又問：「云何",
    "T17n0817_001:0821c16": "聽承法理？」答曰：「文殊師利歸命法者也。」",
    "T17n0817_001:0821c17": "爾時，上金光首承文殊師利童真建立威神，",
    "T17n0817_001:0821c18": "亦已本德所修智慧，於眾會中如應說法。萬",
    "T17n0817_001:0821c19": "二千人皆發無上正真道意。五百天子，宿",
    "T17n0817_001:0821c20": "殖德本志菩薩乘者，得不起法忍。三萬二千",
    "T17n0817_001:0821c21": "天與人，遠塵離垢諸法，得法眼淨。女說法已，",
    "T17n0817_001:0821c22": "心懷欣豫，則自逮得柔順法忍，即便投身文",
    "T17n0817_001:0821c23": "殊師利足下自歸：「唯願至聖，聽我之身得為",
    "T17n0817_001:0821c24": "沙門，加哀濟脫不順之念，眾人所行皆非賢",
    "T17n0817_001:0821c25": "觀也。」時，文殊師利言：「菩薩不以除己髮者為",
    "T17n0817_001:0821c26": "是出家也。所以者何？其能斷滅眾生欲塵，使",
    "T17n0817_001:0821c27": "修精進，乃是菩薩之出家矣。菩薩不以自被",
    "T17n0817_001:0821c28": "袈裟為是出家也；袈裟名者，晉曰去穢，當去",
    "T17n0817_001:0821c29": "眾生婬、怒、癡垢，令無瑕玼、常行精進，乃是菩",
    "T17n0817_001:0822a01": "薩之出家矣。菩薩不以自奉禁戒為是出家；",
    "T17n0817_001:0822a02": "謂化眾生令守謹慎，乃是菩薩之出家矣。菩",
    "T17n0817_001:0822a03": "薩不以自處閑居為是出家也；假使五趣隨",
    "T17n0817_001:0822a04": "諸群類，悉能建之立慧閑居，乃是菩薩之出",
    "T17n0817_001:0822a05": "家矣。菩薩不以顏貌形容、威儀禮節為是出",
    "T17n0817_001:0822a06": "家也；化諸黎庶，勸立慈哀，乃是菩薩之出家",
    "T17n0817_001:0822a07": "矣。菩薩不以興己功德為是出家也；勸顯滋",
    "T17n0817_001:0822a08": "茂一切眾生殖德本者，乃是菩薩之出家矣。",
    "T17n0817_001:0822a09": "菩薩不以濟己志於滅度為是出家也；解脫一",
    "T17n0817_001:0822a10": "切眾生心性，令致滅度，乃是菩薩之出家矣。",
    "T17n0817_001:0822a11": "菩薩不以除己塵勞，為是出家也；滅去一切",
    "T17n0817_001:0822a12": "眾生塵勞，乃是菩薩之出家矣。菩薩不以偏",
    "T17n0817_001:0822a13": "護己身、獨守其心為是出家也；將護一切群",
    "T17n0817_001:0822a14": "萌心志，乃是菩薩之出家矣。菩薩不以自脫",
    "T17n0817_001:0822a15": "己者為是出家也；度脫一切群萌往反，乃是",
    "T17n0817_001:0822a16": "菩薩之出家矣。菩薩不以濟己生死之患為",
    "T17n0817_001:0822a17": "是出家也；度脫一切生死之患，乃是菩薩之",
    "T17n0817_001:0822a18": "出家矣。菩薩不以志樂泥洹為是出家也；具",
    "T17n0817_001:0822a19": "足一切諸佛之法，乃是菩薩之出家矣，加以",
    "T17n0817_001:0822a20": "大哀愍濟眾生，不見他短，不說其闕，讚敘彼",
    "T17n0817_001:0822a21": "人篤信之德，開示信行以施一切，此之謂也。",
    "T17n0817_001:0822a22": "其出家者依倚他人，為菩薩者無所依倚。」女",
    "T17n0817_001:0822a23": "問文殊師利：「何謂出家依倚他人？」則答女曰：",
    "T17n0817_001:0822a24": "「其出家者依倚禁戒，不以緣戒為出家也。女",
    "T17n0817_001:0822a25": "欲知之，志於禪定，意不放逸，出家依慧不隨",
    "T17n0817_001:0822a26": "惡友，遵修脫門是為出家。心未解脫，不為出",
    "T17n0817_001:0822a27": "家。」又問：「何謂菩薩不依他人？」答曰：「不信異人，",
    "T17n0817_001:0822a28": "則為無倚，亦不消息察他顏色：有何智慧從",
    "T17n0817_001:0822a29": "其受明？彼等之人有何異德？當從獲致諸通",
    "T17n0817_001:0822b01": "大慧；亦於己身無所悕求。此則名曰不倚",
    "T17n0817_001:0822b02": "他人。」文殊師利說此出家品時，五百菩薩各",
    "T17n0817_001:0822b03": "脫身衣珍寶、瓔珞，悉共奉上文殊師利，皆",
    "T17n0817_001:0822b04": "說此言：「聞尊所論出家善教，吾等亦當從此",
    "T17n0817_001:0822b05": "正義，尋如是行，具足出家。」",
    "T17n0817_001:0822b06": "於是文殊師利謂上金光首：「若當還復上駟",
    "T17n0817_001:0822b07": "馬車，與畏間長者子俱，為開化說此，則是汝",
    "T17n0817_001:0822b08": "出家之行也。」時，大眾人各心念言：「豈離欲者",
    "T17n0817_001:0822b09": "與有欲人而俱處乎？」女尋則知眾人心念，便",
    "T17n0817_001:0822b10": "答大眾為分別說：「離欲菩薩與有欲人眾生",
    "T17n0817_001:0822b11": "之類而俱出生，欲以開化令清白故。諸人欲",
    "T17n0817_001:0822b12": "知，菩薩離於瞋恚、愚癡，便與瞋恚、愚癡群黎",
    "T17n0817_001:0822b13": "而俱遊生，欲以開化施慈與明。設使菩薩已",
    "T17n0817_001:0822b14": "離塵勞，便與貪欲群萌俱生，開化一切遊逸",
    "T17n0817_001:0822b15": "之類。喻如人者，母子共處無所染污；菩薩如",
    "T17n0817_001:0822b16": "是，常與一切眾生俱會，無所染污。譬鼓琴人",
    "T17n0817_001:0822b17": "及神呪師，雖習所欲，則無有欲；菩薩如是，處",
    "T17n0817_001:0822b18": "於三界想念之中，如神呪術無所染著。」於時，",
    "T17n0817_001:0822b19": "上金光首逮得時節獲致法誼，至於光明離",
    "T17n0817_001:0822b20": "諸窈冥，覩見塵勞開示真諦，則前稽首文殊",
    "T17n0817_001:0822b21": "師利足下，繞之三匝還復上車，則說頌曰：",
    "T17n0817_001:0822b22": "「本性為清淨，　　貪欲不能污，",
    "T17n0817_001:0822b23": "　則無有瞋恚，　　常遵修慈心，",
    "T17n0817_001:0822b24": "　亦不有愚冥，　　起智慧光明，",
    "T17n0817_001:0822b25": "　至德以如是，　　然後乃上車。",
    "T17n0817_001:0822b26": "　前隨畏間子，　　而習為放逸，",
    "T17n0817_001:0822b27": "　吾本貪欲意，　　今者為所湊。",
    "T17n0817_001:0822b28": "　諸恐畏難者，　　財利之貪欲，",
    "T17n0817_001:0822b29": "　上車以離此，　　故舉聲歌頌。",
    "T17n0817_001:0822c01": "　譬如純厚陰，　　降雨潤於地，",
    "T17n0817_001:0822c02": "　則蔽日宮殿，　　使人眼不見。",
    "T17n0817_001:0822c03": "　其耀不為冥，　　亦無奪明者，",
    "T17n0817_001:0822c04": "　客雲之所為，　　令光不顯現。",
    "T17n0817_001:0822c05": "　愚者心本淨，　　客塵亦如是，",
    "T17n0817_001:0822c06": "　由想不覺了，　　覆蔽智慧光。",
    "T17n0817_001:0822c07": "　計彼明達者，　　不為有處所，",
    "T17n0817_001:0822c08": "　已蠲除塵勞，　　則號為智慧。",
    "T17n0817_001:0822c09": "　智慧不憍慢，　　心淨無損減，",
    "T17n0817_001:0822c10": "　推之無從來，　　去亦無所到。",
    "T17n0817_001:0822c11": "　從念不順正，　　則有塵勞欲，",
    "T17n0817_001:0822c12": "　已應如法念，　　便趣無所至。",
    "T17n0817_001:0822c13": "　名無有處所，　　而無有受者，",
    "T17n0817_001:0822c14": "　則亦無所生，　　亦無有滅者；",
    "T17n0817_001:0822c15": "　不施無所斷，　　亦不依他人，",
    "T17n0817_001:0822c16": "　快哉此正法，　　微妙甚清淨。",
    "T17n0817_001:0822c17": "　譬如油然燈，　　照入諸窈冥，",
    "T17n0817_001:0822c18": "　計彼闇昧者，　　不知所歸趣。",
    "T17n0817_001:0822c19": "　智慧亦如是，　　滅除眾愚冥，",
    "T17n0817_001:0822c20": "　不覩塵勞處，　　順念成所來。",
    "T17n0817_001:0822c21": "　猶如有良醫，　　療治於眾病，",
    "T17n0817_001:0822c22": "　不令身增減，　　亦無所忘失。",
    "T17n0817_001:0822c23": "　病則是遊客，　　其疾已滅除，",
    "T17n0817_001:0822c24": "　亦無有異習，　　不知疹去處。",
    "T17n0817_001:0822c25": "　溥首亦如是，　　上軟之音聲，",
    "T17n0817_001:0822c26": "　覩眾生厄疾，　　若干以療治；",
    "T17n0817_001:0822c27": "　除垢令清淨，　　趣之智慧門，",
    "T17n0817_001:0822c28": "　有所造變者，　　非法不為論。",
    "T17n0817_001:0822c29": "　今此五陰者，　　及與諸種大，",
    "T17n0817_001:0823a01": "　衰入已顯現，　　本無有差特。",
    "T17n0817_001:0823a02": "　是輩這前時，　　有毒瞋恚俱，",
    "T17n0817_001:0823a03": "　今則無傷害，　　亦無若干變。」",
    "T17n0817_001:0823a04": "於是上金光首，在於車上與長者子畏間俱，",
    "T17n0817_001:0823a05": "如是比像詣於清淨遊觀之園。文殊師利而",
    "T17n0817_001:0823a06": "說經典，一切眾會歡喜踊躍，其心開解亘然",
    "T17n0817_001:0823a07": "明達，咸悉言曰：「當共俱往，奉詣如來聽所說",
    "T17n0817_001:0823a08": "法，捨遊觀處，至佛精舍。」",
    "T17n0817_001:0823a09": "爾時，上金光首與長者子畏間俱，在遊觀園",
    "T17n0817_001:0823a10": "散花燒香，莊嚴寶蓋辦飲食饌，作倡妓樂而",
    "T17n0817_001:0823a11": "相娛樂，雜和擣香以自芬薰。於時彼女，觀長",
    "T17n0817_001:0823a12": "者子及來會人意以滿足，神通之力自化其",
    "T17n0817_001:0823a13": "身，應時終亡。顏色變惡猶如死人，眼耳鼻口",
    "T17n0817_001:0823a14": "膿血流出，身體[病-丙+逢]爛不可復視，口中臭氣浡",
    "T17n0817_001:0823a15": "浡腥穢，一切毛孔惡露皆出，其腹潰壞，腸胃、",
    "T17n0817_001:0823a16": "肝、肺、脾、腎五臟，屎尿、髓腦悉為流溢，青蠅飛",
    "T17n0817_001:0823a17": "集周匝共食。時，長者子見此女身變狀如",
    "T17n0817_001:0823a18": "是，怖懅不安，欲求自歸，濟脫是患：「今遭難",
    "T17n0817_001:0823a19": "難，無極之恐。當從何所，免大憂煩？」各懷二難。",
    "T17n0817_001:0823a20": "「凡夫之士見眾瑕穢，己之罪咎，將無帝王阿",
    "T17n0817_001:0823a21": "闍世知，危害我命？」一切眷屬及諸會人，悉共",
    "T17n0817_001:0823a22": "驚怖，志懷戰慄，各各誼言：「當於何求天、龍、鬼",
    "T17n0817_001:0823a23": "神，若犍沓惒、沙門、梵志救脫大厄？其長者子",
    "T17n0817_001:0823a24": "德本不純，已聞文殊師利說經，當所施行而",
    "T17n0817_001:0823a25": "不曉了。」於時，文殊師利童真威神所立，令園",
    "T17n0817_001:0823a26": "樹木自然聲出，讚說頌曰：",
    "T17n0817_001:0823a27": "「如今年少見，　　諸法自然數，",
    "T17n0817_001:0823a28": "　三界虛無實，　　如幻師現化。",
    "T17n0817_001:0823a29": "　愚戇所迷惑，　　朽肉之塗覆，",
    "T17n0817_001:0823b01": "　思想彼虛偽，　　愚者生染污。",
    "T17n0817_001:0823b02": "　譬之如畫瓶，　　中滿盛不淨，",
    "T17n0817_001:0823b03": "　而人不分別，　　戴著頭上行。",
    "T17n0817_001:0823b04": "　已知中所有，　　破壞則悉現，",
    "T17n0817_001:0823b05": "　不淨自流出，　　無奇乃迸走。",
    "T17n0817_001:0823b06": "　無智亦如是，　　志染著女色，",
    "T17n0817_001:0823b07": "　覩見像顏貌，　　思想以自污。",
    "T17n0817_001:0823b08": "　年少今當觀，　　開化自然身，",
    "T17n0817_001:0823b09": "　明者豈著此，　　瑕穢之臭惡？",
    "T17n0817_001:0823b10": "　年少莫恐懼，　　無得畏虛偽，",
    "T17n0817_001:0823b11": "　仁者前所集，　　諸法自然爾。",
    "T17n0817_001:0823b12": "　世尊之興出，　　施恐使無畏，",
    "T17n0817_001:0823b13": "　號謂釋師子，　　講說上妙法。",
    "T17n0817_001:0823b14": "　愛欲非常久，　　猶如電忽現，",
    "T17n0817_001:0823b15": "　雖覩無有實，　　慧者無所著。",
    "T17n0817_001:0823b16": "　譬如流河水，　　欲取上聚沫，",
    "T17n0817_001:0823b17": "　彼無有作者，　　亦不成報應。",
    "T17n0817_001:0823b18": "　名色亦如是，　　而無有造作，",
    "T17n0817_001:0823b19": "　因有罪福緣，　　便生報應果。",
    "T17n0817_001:0823b20": "　少童今自見，　　顏貌為所湊，",
    "T17n0817_001:0823b21": "　不淨何從來？　　令人懷恐懼。",
    "T17n0817_001:0823b22": "　此法無處所，　　去亦無方面，",
    "T17n0817_001:0823b23": "　無往亦無來，　　自然而化現。",
    "T17n0817_001:0823b24": "　彼無有作者，　　亦復無受者，",
    "T17n0817_001:0823b25": "　造法無所受，　　如幻無有形。",
    "T17n0817_001:0823b26": "　放逸於他身，　　年幼因生畏，",
    "T17n0817_001:0823b27": "　當自觀己體，　　亦是其比類。",
    "T17n0817_001:0823b28": "　猶如夢中戲，　　歡喜而踊躍，",
    "T17n0817_001:0823b29": "　一切諸所樂，　　如夢已便覺。",
    "T17n0817_001:0823c01": "　年少便可往，　　詣於釋師子，",
    "T17n0817_001:0823c02": "　世尊大聖人，　　挽拔恐懼根。",
    "T17n0817_001:0823c03": "　計於父母者，　　親屬及知友，",
    "T17n0817_001:0823c04": "　不能為仁者，　　蠲除此患難。",
    "T17n0817_001:0823c05": "　唯有諸世尊，　　能加施無畏，",
    "T17n0817_001:0823c06": "　當至歸命佛，　　及法與聖眾。",
    "T17n0817_001:0823c07": "　諸天、犍沓惒、　　人民悉稽首，",
    "T17n0817_001:0823c08": "　則離一切難，　　便獲大利安。」",
    "T17n0817_001:0823c09": "爾時，長者子聞斯頌已，歡喜踊躍善意生矣，",
    "T17n0817_001:0823c10": "則以衣裓盛女死屍，棄叢樹間而捨之去。",
    "T17n0817_001:0823c11": "於是世尊欲以開化彼長者子，從身放光，其",
    "T17n0817_001:0823c12": "明普照摩竭國界。爾時，年少遙見如來與比",
    "T17n0817_001:0823c13": "丘眾圍遶說法，如日出時，道路自然現若干",
    "T17n0817_001:0823c14": "變微妙巍巍，寶為欄楯而散眾花。其天帝釋",
    "T17n0817_001:0823c15": "則在前立，宣歎之曰：「年少善利為獲福慶，乃",
    "T17n0817_001:0823c16": "能發心而懷歡豫。欲見如來具足佛身，如是",
    "T17n0817_001:0823c17": "比類歸誠諦路。欲覩如來之光顏乎，故發行",
    "T17n0817_001:0823c18": "也。」時，彼年少聞此勸讚，即與天帝俱詣佛所。",
    "T17n0817_001:0823c19": "帝釋復以大意之花用與年少，言：「取此花散",
    "T17n0817_001:0823c20": "如來上。」則便取花供散世尊，稽首佛足右繞",
    "T17n0817_001:0823c21": "三匝，前住白言：「今自歸佛及法聖眾，以是德",
    "T17n0817_001:0823c22": "本勸助無上正真之道。唯然，大聖！有放逸女",
    "T17n0817_001:0823c23": "上金光首，國王所識，郡縣、州城尊者見知，實",
    "T17n0817_001:0823c24": "與戲樂詣遊觀園。則於今日，顏貌變惡即時",
    "T17n0817_001:0823c25": "壽終。捨諸一切宗室眷屬，發大恐懼，將無國",
    "T17n0817_001:0823c26": "王推理問之？」佛言：「且止！爾以貪欲而懷恐懼，",
    "T17n0817_001:0823c27": "吾當施汝至無畏難。歸命佛者不當復懼，所",
    "T17n0817_001:0823c28": "由致恐，當斷其根。」又問：「恐懼何因致之？」世尊",
    "T17n0817_001:0823c29": "答曰：「因婬、怒、癡而致恐懼。用是我身憍高自",
    "T17n0817_001:0824a01": "大，而覩顛倒與恩愛會，計于吾我，倚於所有，",
    "T17n0817_001:0824a02": "眩愛慳貪招致鬪諍。自見其身為縛著故，無",
    "T17n0817_001:0824a03": "常常想、苦為樂想、無身身想、空見實想，受於",
    "T17n0817_001:0824a04": "五陰以為業故。觀四種大，求諸衰入悉處所",
    "T17n0817_001:0824a05": "故。不察身瑕，樂壽命故。以是致恐，當蠲此意",
    "T17n0817_001:0824a06": "也。汝見彼女身壞爛乎？」對曰：「已見。」佛言：「年",
    "T17n0817_001:0824a07": "少！一切諸法皆當別離，為勤苦患，無有常者。",
    "T17n0817_001:0824a08": "愚癡貪之亦不久固，如是成就便復散壞。罪",
    "T17n0817_001:0824a09": "福報應多危少安，色如幻化亦復如夢；如野",
    "T17n0817_001:0824a10": "馬現，渴者為惑；色猶如影，行照忽過，譬之鏡",
    "T17n0817_001:0824a11": "像，因緣所合，罪福報應，便復滅沒。若水中月，",
    "T17n0817_001:0824a12": "因成尋敗，如響無言，緣對致之。行若陰影，須",
    "T17n0817_001:0824a13": "臾便消，猶如捲手屈即舒散，悉以本淨自恣",
    "T17n0817_001:0824a14": "而興。譬若如風不可護持，虛偽無實亦無",
    "T17n0817_001:0824a15": "所著，愰惚為虛，因意造名而共相成。一切",
    "T17n0817_001:0824a16": "諸法如是無主，則當於彼莫樂貪著也。於年",
    "T17n0817_001:0824a17": "少意所趣云何？貪欲之習思想所湊。」白世尊",
    "T17n0817_001:0824a18": "曰：「愚人凡夫，思想端正淨妙姿顏，便起貪欲；",
    "T17n0817_001:0824a19": "於賢聖律法教經誼，觀之瑕穢，無所貪羨。若",
    "T17n0817_001:0824a20": "不思惟正諦真實，則習貪欲追逐放逸。」佛言：",
    "T17n0817_001:0824a21": "「善哉！如年少言，貪欲之習志性若此。當棄邪",
    "T17n0817_001:0824a22": "想心思如順，遵修其業莫復為也。已離我見，",
    "T17n0817_001:0824a23": "觀彼平等。」又問：「世尊！何謂菩薩心思諸法，常",
    "T17n0817_001:0824a24": "如應順？」佛言：「年少！若能思惟分別貪欲、瞋怒、",
    "T17n0817_001:0824a25": "愚癡及諸塵勞本悉清淨，是則菩薩求佛道",
    "T17n0817_001:0824a26": "也。譬如年少，有形之物為婬、怒、癡，菩薩如是",
    "T17n0817_001:0824a27": "曉了一切分別諸法，自在所遊。其三毒者，則",
    "T17n0817_001:0824a28": "無有本亦無所住，如無主屋，其屋內外澹泊",
    "T17n0817_001:0824a29": "虛空。以離吾我——我、人、壽、命——便應無相，所著",
    "T17n0817_001:0824b01": "念者便蠲除矣。以去所著，即為無願。志所喜",
    "T17n0817_001:0824b02": "樂、恩愛悉除，無有諸行亦無所造，婬、怒、癡性",
    "T17n0817_001:0824b03": "本皆清淨。菩薩如是，能悉曉了一切諸法而",
    "T17n0817_001:0824b04": "得自在。「假使菩薩習如應順遵修法者，諸所",
    "T17n0817_001:0824b05": "發意則為道矣。所以者何？設了己心，則了如",
    "T17n0817_001:0824b06": "心。覺了分別解一切法，則無有色亦無有影，",
    "T17n0817_001:0824b07": "則無教令，自然如幻。其於內外而相依倚，亦",
    "T17n0817_001:0824b08": "為道矣。為菩薩者無有異道，當所施行自曉",
    "T17n0817_001:0824b09": "了心。所以者何？若能曉了覺己心者，則能解",
    "T17n0817_001:0824b10": "知一切眾生心之所存。己心寂寞，眾生之心",
    "T17n0817_001:0824b11": "則為澹泊。己心本淨，眾生之心亦復清淨。己",
    "T17n0817_001:0824b12": "心鮮潔，眾生之心亦復鮮潔。己心離欲，眾生",
    "T17n0817_001:0824b13": "之心則亦離欲。己心無怒，眾生之心則無恚",
    "T17n0817_001:0824b14": "恨。己心無癡，眾生之心則明無癡。己心無塵，",
    "T17n0817_001:0824b15": "眾生之心則無勞穢。若有曉了如此事者，是",
    "T17n0817_001:0824b16": "為覺知諸通之慧、一切智矣。如是應順遵修",
    "T17n0817_001:0824b17": "行者，為菩薩也。近於本淨，則知一切眾生",
    "T17n0817_001:0824b18": "心念。假使復為有所好樂，客想塵勞依心為",
    "T17n0817_001:0824b19": "垢，則不當厭修行法觀。設使有人曉了是者，",
    "T17n0817_001:0824b20": "客塵勞想則無塵勞。」佛說是已，應時長者子",
    "T17n0817_001:0824b21": "畏間逮得柔順法忍。上金光首見長者子以",
    "T17n0817_001:0824b22": "蒙開化，順從律教，則與五百玉女眷屬，鼓天",
    "T17n0817_001:0824b23": "琴瑟而作伎樂，往詣佛所稽首足下，右繞三",
    "T17n0817_001:0824b24": "匝退住佛前。爾時，文殊師利謂畏間長者子：",
    "T17n0817_001:0824b25": "「為識此姊不？」答曰：「已知之矣。」又問：「云何知",
    "T17n0817_001:0824b26": "乎？」於是畏間長者子報文殊師利而說頌曰：",
    "T17n0817_001:0824b27": "「色者如聚沫，　　痛痒泡起頃，",
    "T17n0817_001:0824b28": "　了想如野馬，　　吾曉知如是。",
    "T17n0817_001:0824b29": "　行虛猶芭蕉，　　識者譬如幻，",
    "T17n0817_001:0824c01": "　名號假客來，　　吾曉知如是。",
    "T17n0817_001:0824c02": "　身騃無可貪，　　等如草牆壁，",
    "T17n0817_001:0824c03": "　其心不可見，　　吾曉知如是。",
    "T17n0817_001:0824c04": "　彼無吾我人、　　無壽無有命，",
    "T17n0817_001:0824c05": "　諸種合為身，　　吾曉知如是。",
    "T17n0817_001:0824c06": "　無有此婬怒，　　愚癡則無處，",
    "T17n0817_001:0824c07": "　清淨無塵勞，　　吾曉知如是。",
    "T17n0817_001:0824c08": "　愚者作迷惑，　　逆念為顛倒，",
    "T17n0817_001:0824c09": "　明達無所染，　　吾曉知如是。",
    "T17n0817_001:0824c10": "　猶如叢樹間，　　女身之臭穢，",
    "T17n0817_001:0824c11": "　彼色為自然，　　吾曉知如是。",
    "T17n0817_001:0824c12": "　本無當來生，　　終沒與現在，",
    "T17n0817_001:0824c13": "　興起無所有，　　吾曉知如是。",
    "T17n0817_001:0824c14": "　軟首當聽之，　　誠諦解脫者，",
    "T17n0817_001:0824c15": "　則免濟瑕穢，　　乃為頗進退。",
    "T17n0817_001:0824c16": "　不始亦不終，　　而現於生死，",
    "T17n0817_001:0824c17": "　開化立眾生，　　誰不發道意？",
    "T17n0817_001:0824c18": "　如吾貪婬恚，　　不正諸塵勞，",
    "T17n0817_001:0824c19": "　一切法無本，　　善哉經之要。」",
    "T17n0817_001:0824c20": "於是世尊應時而笑，口中則出五色之光，照",
    "T17n0817_001:0824c21": "於無量諸佛國土，還繞三匝從頂上入。賢者",
    "T17n0817_001:0824c22": "阿難即從座起，更整衣服，右膝著地叉手白",
    "T17n0817_001:0824c23": "佛：「何因緣笑？諸如來、至真、等正覺未曾虛笑，",
    "T17n0817_001:0824c24": "必當有意。」佛言：「阿難！汝為豈見上金光首乎？」",
    "T17n0817_001:0824c25": "對曰：「已見。天中天！」佛告阿難：「文殊師利乃往",
    "T17n0817_001:0824c26": "古世勸化此女使發道意，今於其所而還聞",
    "T17n0817_001:0824c27": "法，尋則獲致柔順法忍。汝復見此長者子不？」",
    "T17n0817_001:0824c28": "對曰：「唯然。」佛告阿難：「吾本前世而勸化之使",
    "T17n0817_001:0824c29": "發道意，今復從佛而還聞法，尋即便致柔順",
    "T17n0817_001:0825a01": "法忍。」佛告阿難：「上金光首過九十二百千劫",
    "T17n0817_001:0825a02": "已當得作佛，號寶光明如來、至真、等正覺、明",
    "T17n0817_001:0825a03": "行成為、善逝、世間解、無上士、道法御、天人師。",
    "T17n0817_001:0825a04": "世界曰寶蓋，劫名寶成。爾時，國中飲食、衣服、",
    "T17n0817_001:0825a05": "所居屋宅，猶如第二忉利天上。其佛國土無",
    "T17n0817_001:0825a06": "復異寶而出生者，則以菩薩為珍寶矣。又彼",
    "T17n0817_001:0825a07": "如來壽命無量。得佛道已，其時畏間長者之",
    "T17n0817_001:0825a08": "子，當為菩薩，名德光曜，奉持世尊所演法教。",
    "T17n0817_001:0825a09": "其寶光明如來未滅度時，授德光耀菩薩之",
    "T17n0817_001:0825a10": "決，乃般泥洹：『是德光曜菩薩開士，吾去之後",
    "T17n0817_001:0825a11": "當得作佛，號曰持焰如來、至真、等正覺。其佛",
    "T17n0817_001:0825a12": "國土等無差特。』」尋適授此族姓子決，應時三",
    "T17n0817_001:0825a13": "千大千世界六反震動，其大光明普照世間。",
    "T17n0817_001:0825a14": "於是具足授諸決時，則八千人因發無上正",
    "T17n0817_001:0825a15": "真道意。賢者阿難前白佛言：「唯然，大聖！斯經",
    "T17n0817_001:0825a16": "典者名為何等？云何奉持？」世尊告曰：「名為『大",
    "T17n0817_001:0825a17": "淨法門品文殊師利勸助戲變』，又名『上金光",
    "T17n0817_001:0825a18": "首本之化』。應當奉持之，宣示一切。」佛說如是。",
    "T17n0817_001:0825a19": "賢者阿難，年少男子及與女人，文殊師利童",
    "T17n0817_001:0825a20": "真，諸天、龍、神、阿須倫，聞經莫不歡喜。",
    "T17n0817_001:0825a21": "佛說大淨法門經"
}