{
    "T01n0026_020:0554c07": "中阿含經卷第二十",
    "T01n0026_020:0554c09": "東晉罽賓三藏瞿曇僧伽提婆譯",
    "T01n0026_020:0554c10": "（八一）中阿含長壽王品念身經第十(第二",
    "T01n0026_020:0554c11": "小土城誦)",
    "T01n0026_020:0554c12": "我聞如是：一時，佛遊鴦祇國中，與大比丘",
    "T01n0026_020:0554c13": "眾俱，往詣阿惒那揵尼住處。爾時，世尊過",
    "T01n0026_020:0554c14": "夜平旦，著衣持鉢，入阿惒那而行乞食。食",
    "T01n0026_020:0554c15": "訖，中後收舉衣鉢，澡洗手足，以尼師檀",
    "T01n0026_020:0554c16": "著於肩上，往詣一林，入彼林中，至一樹下，",
    "T01n0026_020:0554c17": "敷尼師檀，結跏趺坐。爾時，眾多比丘於中",
    "T01n0026_020:0554c18": "食後，集坐講堂，共論此事。「諸賢！世尊甚奇！",
    "T01n0026_020:0554c19": "甚特！修習念身，分別廣布，極知極觀，極修習，",
    "T01n0026_020:0554c20": "極護治，善具善行，在一心中，佛說念身有大",
    "T01n0026_020:0554c21": "果報，得眼、有目見第一義。」爾時，世尊在於",
    "T01n0026_020:0554c22": "宴坐，以淨天耳出過於人，聞諸比丘於中",
    "T01n0026_020:0554c23": "食後，集坐講堂，共論此事。「諸賢！世尊甚奇！",
    "T01n0026_020:0554c24": "甚特！修習念身，分別廣布，極知極觀，極修習，",
    "T01n0026_020:0554c25": "極護治，善具善行，在一心中，佛說念身有",
    "T01n0026_020:0554c26": "大果報，得眼、有目見第一義。」世尊聞已，則於",
    "T01n0026_020:0554c27": "晡時從宴坐起，往詣講堂比丘眾前，敷",
    "T01n0026_020:0554c28": "座而坐。爾時世尊告諸比丘：「汝等向共論何",
    "T01n0026_020:0554c29": "事耶？以何事故集坐講堂？」時，諸比丘白曰：",
    "T01n0026_020:0555a01": "「世尊！我等諸比丘於中食後，集坐講堂，共",
    "T01n0026_020:0555a02": "論此事。諸賢！世尊甚奇！甚特！修習念身，分",
    "T01n0026_020:0555a03": "別廣布，極知極觀，極修習，極護治，善具善行，",
    "T01n0026_020:0555a04": "在一心中，佛說念身有大果報，得眼、有目",
    "T01n0026_020:0555a05": "見第一義。世尊！我等向共論如此事，以此事",
    "T01n0026_020:0555a06": "故，集坐講堂。」世尊復告諸比丘曰：「云何我",
    "T01n0026_020:0555a07": "說修習念身，分別廣布，得大果報？」時，諸比丘",
    "T01n0026_020:0555a08": "白世尊曰：「世尊為法本，世尊為法主，法由",
    "T01n0026_020:0555a09": "世尊，惟願說之，我等聞已，得廣知義。」佛便",
    "T01n0026_020:0555a10": "告曰：「汝等諦聽，善思念之，我當為汝分別",
    "T01n0026_020:0555a11": "其義。」時，諸比丘受教而聽。佛言：「云何比丘",
    "T01n0026_020:0555a12": "修習念身？比丘者，行則知行，住則知住，坐",
    "T01n0026_020:0555a13": "則知坐，臥則知臥，眠則知眠，寤則知寤，",
    "T01n0026_020:0555a14": "眠寤則知眠寤；如是比丘隨其身行，便",
    "T01n0026_020:0555a15": "知上如真。彼若如是在遠離獨住，心無放",
    "T01n0026_020:0555a16": "逸，修行精勤，斷心諸患而得定心，得定心",
    "T01n0026_020:0555a17": "已，則知上如真。是謂比丘修習念身。「復次，",
    "T01n0026_020:0555a18": "比丘修習念身，比丘者正知出入，善觀分別，",
    "T01n0026_020:0555a19": "屈伸低仰，儀容庠序，善著僧伽梨及諸衣",
    "T01n0026_020:0555a20": "鉢，行住坐臥、眠寤語默皆正知之；如是比",
    "T01n0026_020:0555a21": "丘隨其身行便知上如真。彼若如是在遠",
    "T01n0026_020:0555a22": "離獨住，心無放逸，修行精勤，斷心諸患而",
    "T01n0026_020:0555a23": "得定心，得定心已，則知上如真。是謂比丘",
    "T01n0026_020:0555a24": "修習念身。「復次，比丘修習念身，比丘者生",
    "T01n0026_020:0555a25": "惡不善念，以善法念治斷滅止，猶木工師、木",
    "T01n0026_020:0555a26": "工弟子，彼持墨繩，用拼於木，則以利斧",
    "T01n0026_020:0555a27": "斫治令直。如是比丘生惡不善念，以善法",
    "T01n0026_020:0555a28": "念治斷滅止。如是比丘隨其身行，便知上",
    "T01n0026_020:0555a29": "如真。彼若如是在遠離獨住，心無放逸，修",
    "T01n0026_020:0555b01": "行精勤，斷心諸患而得定心，得定心已，則",
    "T01n0026_020:0555b02": "知上如真。是謂比丘修習念身。「復次，比丘",
    "T01n0026_020:0555b03": "修習念身，比丘者齒齒相著，舌逼上齶，以",
    "T01n0026_020:0555b04": "心治心，治斷滅止。猶二力士捉一羸人，處",
    "T01n0026_020:0555b05": "處旋捉，自在打鍛，如是比丘齒齒相著，舌逼",
    "T01n0026_020:0555b06": "上齶，以心治心，治斷滅止。如是比丘隨其",
    "T01n0026_020:0555b07": "身行，便知上如真。彼若如是在遠離獨住，",
    "T01n0026_020:0555b08": "心無放逸，修行精勤，斷心諸患而得定心，",
    "T01n0026_020:0555b09": "得定心已，則知上如真。是謂比丘修習念",
    "T01n0026_020:0555b10": "身。「復次，比丘修習念身，比丘者念入息即",
    "T01n0026_020:0555b11": "知念入息，念出息即知念出息，入息長即",
    "T01n0026_020:0555b12": "知入息長，出息長即知出息長，入息短即知",
    "T01n0026_020:0555b13": "入息短，出息短即知出息短。學一切身息入，",
    "T01n0026_020:0555b14": "學一切身息出，學止身行息入，學止口行息",
    "T01n0026_020:0555b15": "出。如是比丘隨其身行，便知上如真。彼若",
    "T01n0026_020:0555b16": "如是在遠離獨住，心無放逸，修行精勤，斷",
    "T01n0026_020:0555b17": "心諸患而得定心，得定心已，則知上如真。",
    "T01n0026_020:0555b18": "是謂比丘修習念身。「復次，比丘修習念身，",
    "T01n0026_020:0555b19": "比丘者，離生喜樂，漬身潤澤，普遍充滿於此",
    "T01n0026_020:0555b20": "身中，離生喜樂無處不遍。猶工浴人器盛",
    "T01n0026_020:0555b21": "澡豆，水和成摶，水漬潤澤，普遍充滿無處不",
    "T01n0026_020:0555b22": "周。如是比丘離生喜樂，漬身潤澤，普遍充滿",
    "T01n0026_020:0555b23": "於此身中，離生喜樂無處不遍。如是比丘隨",
    "T01n0026_020:0555b24": "其身行，便知上如真。彼若如是在遠離獨",
    "T01n0026_020:0555b25": "住，心無放逸，修行精勤，斷心諸患而得定",
    "T01n0026_020:0555b26": "心，得定心已，則知上如真，是謂比丘修習",
    "T01n0026_020:0555b27": "念身。「復次，比丘修習念身，比丘者定生喜樂，",
    "T01n0026_020:0555b28": "漬身潤澤，普遍充滿於此身中，定生喜樂無",
    "T01n0026_020:0555b29": "處不遍。猶如山泉，極淨澄清，充滿盈流，四方",
    "T01n0026_020:0555c01": "水來，無緣得入，即彼泉底，水自涌出，盈流於",
    "T01n0026_020:0555c02": "外，漬山潤澤，普遍充滿無處不周。如是比",
    "T01n0026_020:0555c03": "丘定生喜樂，漬身潤澤，普遍充滿於此身中，",
    "T01n0026_020:0555c04": "定生喜樂無處不遍。如是比丘隨其身行，",
    "T01n0026_020:0555c05": "便知上如真。彼若如是在遠離獨住，心無",
    "T01n0026_020:0555c06": "放逸，修行精勤，斷心諸患而得定心，得定",
    "T01n0026_020:0555c07": "心已，則知上如真。是謂比丘修習念身。「復",
    "T01n0026_020:0555c08": "次，比丘修習念身，比丘者無喜生樂，漬身",
    "T01n0026_020:0555c09": "潤澤，普遍充滿於此身中，無喜生樂無處",
    "T01n0026_020:0555c10": "不遍。猶青蓮華，紅、赤、白蓮，水生水長，在於",
    "T01n0026_020:0555c11": "水底，根莖華葉，悉漬潤澤，普遍充滿無處不",
    "T01n0026_020:0555c12": "周。如是比丘無喜生樂，漬身潤澤，普遍充",
    "T01n0026_020:0555c13": "滿於此身中，無喜生樂無處不遍。如是比",
    "T01n0026_020:0555c14": "丘隨其身行，便知上如真。彼若如是在遠",
    "T01n0026_020:0555c15": "離獨住，心無放逸，修行精勤，斷心諸患而",
    "T01n0026_020:0555c16": "得定心，得定心已，則知上如真。是謂比丘",
    "T01n0026_020:0555c17": "修習念身。「復次，比丘修習念身，比丘者於",
    "T01n0026_020:0555c18": "此身中，以清淨心意解遍滿成就遊，於此",
    "T01n0026_020:0555c19": "身中，以清淨心無處不遍。猶有一人，被七",
    "T01n0026_020:0555c20": "肘衣或八肘衣，從頭至足，於此身體無處",
    "T01n0026_020:0555c21": "不覆。如是比丘於此身中，以清淨心意解",
    "T01n0026_020:0555c22": "遍滿成就遊，於此身中，以清淨心無處不",
    "T01n0026_020:0555c23": "遍。如是比丘隨其身行，便知上如真。彼若",
    "T01n0026_020:0555c24": "如是在遠離獨住，心無放逸，修行精勤，斷",
    "T01n0026_020:0555c25": "心諸患而得定心，得定心已，則知上如真。",
    "T01n0026_020:0555c26": "是謂比丘修習念身。「復次，比丘修習念身，",
    "T01n0026_020:0555c27": "比丘者念光明想，善受善持，善意所念，如前",
    "T01n0026_020:0555c28": "後亦然，如後前亦然，如晝夜亦然，如夜晝",
    "T01n0026_020:0555c29": "亦然，如下上亦然，如上下亦然，如是不",
    "T01n0026_020:0556a01": "顛倒，心無有纏，修光明心，心終不為闇之",
    "T01n0026_020:0556a02": "所覆。如是比丘隨其身行，便知上如真。彼",
    "T01n0026_020:0556a03": "若如是在遠離獨住，心無放逸，修行精勤，",
    "T01n0026_020:0556a04": "斷心諸患而得定心，得定心已，則知上如",
    "T01n0026_020:0556a05": "真。是謂比丘修習念身。「復次，比丘修習念",
    "T01n0026_020:0556a06": "身，比丘者觀相善受、善持、善意所念。猶如有",
    "T01n0026_020:0556a07": "人，坐觀臥人，臥觀坐人。如是比丘觀相善",
    "T01n0026_020:0556a08": "受、善持、善意所念。如是比丘隨其身行，便",
    "T01n0026_020:0556a09": "知上如真。彼若如是在遠離獨住，心無放",
    "T01n0026_020:0556a10": "逸，修行精勤，斷心諸患而得定心，得定心",
    "T01n0026_020:0556a11": "已，則知上如真。是謂比丘修習念身。「復次，",
    "T01n0026_020:0556a12": "比丘修習念身，比丘者此身隨住，隨其好惡，",
    "T01n0026_020:0556a13": "從頭至足，觀見種種不淨充滿，謂此身中",
    "T01n0026_020:0556a14": "有髮、毛、爪、齒、麁細薄膚、皮、肉、筋、骨、心、腎、肝、肺、",
    "T01n0026_020:0556a15": "大腸、小腸、脾、胃、摶糞、腦及腦根、淚、汗、涕、唾、膿、",
    "T01n0026_020:0556a16": "血、肪、髓、涎、膽、小便。猶以器盛若干種子，有",
    "T01n0026_020:0556a17": "目之士，悉見分明，謂稻、粟種、大麥、小麥、大小",
    "T01n0026_020:0556a18": "麻豆、菘菁芥子。如是比丘此身隨住，隨其",
    "T01n0026_020:0556a19": "好惡，從頭至足，觀見種種不淨充滿，謂此",
    "T01n0026_020:0556a20": "身中有髮、毛、爪、齒、麁細薄膚、皮、肉、筋、骨、心、腎、",
    "T01n0026_020:0556a21": "肝、肺、大腸、小腸、脾、胃、摶糞、腦及腦根、淚、汗、",
    "T01n0026_020:0556a22": "涕、唾、膿、血肪、髓、涎、膽、小便。如是比丘隨其",
    "T01n0026_020:0556a23": "身行，便知上如真。彼若如是在遠離獨住，",
    "T01n0026_020:0556a24": "心無放逸，修行精勤，斷心諸患而得定心，",
    "T01n0026_020:0556a25": "得定心已，則知上如真。是謂比丘修習念",
    "T01n0026_020:0556a26": "身。「復次，比丘修習念身，比丘者觀身諸界，我",
    "T01n0026_020:0556a27": "此身中有地界、水界、火界、風界、空界、識界。猶",
    "T01n0026_020:0556a28": "如屠兒殺牛，剝皮布於地上，分作六段。",
    "T01n0026_020:0556a29": "如是比丘觀身諸界，我此身中，地界、水界、火",
    "T01n0026_020:0556b01": "界、風界、空界、識界。如是比丘隨其身行，便",
    "T01n0026_020:0556b02": "知上如真。彼若如是在遠離獨住，心無放",
    "T01n0026_020:0556b03": "逸，修行精勤，斷心諸患而得定心，得定心",
    "T01n0026_020:0556b04": "已，則知上如真。是謂比丘修習念身。「復次，",
    "T01n0026_020:0556b05": "比丘修習念身，比丘者觀彼死屍，或一、二",
    "T01n0026_020:0556b06": "日，至六、七日，烏鵄所啄，犲狗所食，火燒埋",
    "T01n0026_020:0556b07": "地，悉腐爛壞，見已自比，今我此身亦復如是，",
    "T01n0026_020:0556b08": "俱有此法，終不得離。如是比丘隨其身行，",
    "T01n0026_020:0556b09": "便知上如真。彼若如是在遠離獨住，心無",
    "T01n0026_020:0556b10": "放逸，修行精勤，斷心諸患而得定心，得定",
    "T01n0026_020:0556b11": "心已，則知上如真。是謂比丘修習念身。「復",
    "T01n0026_020:0556b12": "次，比丘修習念身，比丘者如本見息道骸骨",
    "T01n0026_020:0556b13": "青色，腐爛食半，骨鎖在地，見已自比，今我此",
    "T01n0026_020:0556b14": "身亦復如是，俱有此法，終不得離。如是比",
    "T01n0026_020:0556b15": "丘隨其身行，便知上如真。彼若如是在遠",
    "T01n0026_020:0556b16": "離獨住，心無放逸，修行精勤，斷心諸患而",
    "T01n0026_020:0556b17": "得定心，得定心已，則知上如真。是謂比丘",
    "T01n0026_020:0556b18": "修習念身。「復次，比丘修習念身，比丘者如",
    "T01n0026_020:0556b19": "本見息道離皮肉血，唯筋相連，見已自比，今",
    "T01n0026_020:0556b20": "我此身亦復如是，俱有此法，終不得離。如",
    "T01n0026_020:0556b21": "是比丘隨其身行，便知上如真。彼若如是",
    "T01n0026_020:0556b22": "在遠離獨住，心無放逸，修行精勤，斷心諸",
    "T01n0026_020:0556b23": "患而得定心，得定心已，則知上如真。是謂",
    "T01n0026_020:0556b24": "比丘修習念身。「復次，比丘修習念身，比丘者",
    "T01n0026_020:0556b25": "如本見息道骨節解散，散在諸方，足骨、膊",
    "T01n0026_020:0556b26": "骨、髀骨、臗骨、脊骨、肩骨、頸骨、髑髏骨，各在異",
    "T01n0026_020:0556b27": "處，見已自比，今我此身亦復如是，俱有此",
    "T01n0026_020:0556b28": "法，終不得離。如是比丘隨其身行，便知上",
    "T01n0026_020:0556b29": "如真。彼若如是在遠離獨住，心無放逸，修",
    "T01n0026_020:0556c01": "行精勤，斷心諸患而得定心，得定心已，則",
    "T01n0026_020:0556c02": "知上如真。是謂比丘修習念身。「復次，比丘",
    "T01n0026_020:0556c03": "修習念身，比丘者如本見息道骨白如螺，",
    "T01n0026_020:0556c04": "青猶鴿色，赤若血塗，腐壞碎末，見已自比，",
    "T01n0026_020:0556c05": "今我此身亦復如是，俱有此法，終不得離。",
    "T01n0026_020:0556c06": "如是比丘隨其身行，便知上如真。彼若如",
    "T01n0026_020:0556c07": "是在遠離獨住，心無放逸，修行精勤，斷心",
    "T01n0026_020:0556c08": "諸患而得定心，得定心已，則知上如真。是",
    "T01n0026_020:0556c09": "謂比丘修習念身。「若有如是修習念身、如",
    "T01n0026_020:0556c10": "是廣布者，彼諸善法盡在其中，謂道品法",
    "T01n0026_020:0556c11": "也。若彼有心意解遍滿，猶如大海，彼諸小",
    "T01n0026_020:0556c12": "河盡在海中。若有如是修習念身、如是廣",
    "T01n0026_020:0556c13": "布者，彼諸善法盡在其中，謂道品法也。「若",
    "T01n0026_020:0556c14": "有沙門、梵志不正立念身、遊行少心者，彼",
    "T01n0026_020:0556c15": "為魔波旬伺求其便，必能得也。所以者何？",
    "T01n0026_020:0556c16": "彼沙門、梵志空無念身故，猶如有瓶，中空",
    "T01n0026_020:0556c17": "無水，正安著地，若人持水來瀉瓶中，於比",
    "T01n0026_020:0556c18": "丘意云何？彼瓶如是當受水不？」比丘答曰：",
    "T01n0026_020:0556c19": "「受也。世尊！所以者何？彼空無水，正安著地，",
    "T01n0026_020:0556c20": "是故必受。」「如是若有沙門、梵志不正立念",
    "T01n0026_020:0556c21": "身、遊行少心者，彼為魔波旬伺求其便，必",
    "T01n0026_020:0556c22": "能得也。所以者何？彼沙門、梵志空無念身",
    "T01n0026_020:0556c23": "故。若有沙門、梵志正立念身、遊行無量心",
    "T01n0026_020:0556c24": "者，彼為魔波旬伺求其便，終不能得。所以",
    "T01n0026_020:0556c25": "者何？彼沙門、梵志不空有念身故，猶如有",
    "T01n0026_020:0556c26": "瓶，水滿其中，正安著地，若人持水來瀉瓶",
    "T01n0026_020:0556c27": "中，於比丘意云何？彼瓶如是復受水不？」比",
    "T01n0026_020:0556c28": "丘答曰：「不也。世尊！所以者何？彼瓶水滿，正安",
    "T01n0026_020:0556c29": "著地，是故不受。」「如是若有沙門、梵志，有正",
    "T01n0026_020:0557a01": "立念身、遊行無量心者，彼為魔波旬伺求",
    "T01n0026_020:0557a02": "其便，終不能得。所以者何？彼沙門、梵志不",
    "T01n0026_020:0557a03": "空有念身故。若有沙門、梵志不正立念身、",
    "T01n0026_020:0557a04": "遊行少心者，彼為魔波旬伺求其便，必能",
    "T01n0026_020:0557a05": "得也。所以者何？彼沙門、梵志空無念身故，",
    "T01n0026_020:0557a06": "猶如力士，以大重石擲淖泥中，於比丘意",
    "T01n0026_020:0557a07": "云何？泥為受不？」比丘答曰：「受也。世尊！所以",
    "T01n0026_020:0557a08": "者何？泥淖石重，是故必受。」「如是若有沙門、",
    "T01n0026_020:0557a09": "梵志不正立念身、遊行少心者，彼為魔波",
    "T01n0026_020:0557a10": "旬伺求其便，必能得也。所以者何？彼沙門、",
    "T01n0026_020:0557a11": "梵志空無念身故。若有沙門、梵志正立念",
    "T01n0026_020:0557a12": "身、遊行無量心者，彼為魔波旬伺求其便，",
    "T01n0026_020:0557a13": "終不能得。所以者何？彼沙門、梵志不空有念",
    "T01n0026_020:0557a14": "身故，猶如力士，以輕毛毱擲平戶扇，於比",
    "T01n0026_020:0557a15": "丘意云何？彼為受不？」比丘答曰：「不也。世尊！",
    "T01n0026_020:0557a16": "所以者何？毛毱輕闡，戶扇平立，是故不受。」",
    "T01n0026_020:0557a17": "「如是若有沙門、梵志正立念身、遊行無量",
    "T01n0026_020:0557a18": "心者，彼為魔波旬伺求其便，終不能得。所",
    "T01n0026_020:0557a19": "以者何？彼沙門、梵志不空有念身故。若有",
    "T01n0026_020:0557a20": "沙門、梵志不正立念身、遊行少心者，彼為",
    "T01n0026_020:0557a21": "魔波旬伺求其便，必能得也。所以者何？彼",
    "T01n0026_020:0557a22": "沙門、梵志空無念身故，猶人求火，以槁木",
    "T01n0026_020:0557a23": "為母，以燥鑽鑽，於比丘意云何？彼人如是，",
    "T01n0026_020:0557a24": "為得火不？」比丘答曰：「得也。世尊！所以者何？",
    "T01n0026_020:0557a25": "彼以燥鑽鑽於槁木，是故必得。」「如是若有",
    "T01n0026_020:0557a26": "沙門、梵志不正立念身、遊行少心者，彼為",
    "T01n0026_020:0557a27": "魔波旬伺求其便，必能得也。所以者何？彼",
    "T01n0026_020:0557a28": "沙門、梵志空無念身故。若有沙門、梵志正",
    "T01n0026_020:0557a29": "立念身、遊行無量心者，彼為魔波旬伺求",
    "T01n0026_020:0557b01": "其便，終不能得。所以者何？彼沙門、梵志不",
    "T01n0026_020:0557b02": "空有念身故，猶人求火，以濕木為母，以濕",
    "T01n0026_020:0557b03": "鑽鑽，於比丘意云何？彼人如是，為得火",
    "T01n0026_020:0557b04": "不？」比丘答曰：「不也。世尊！所以者何？彼以濕",
    "T01n0026_020:0557b05": "鑽鑽於濕木，是故不得。」「如是若有沙門、梵",
    "T01n0026_020:0557b06": "志正立念身、遊行無量心者，彼為魔波",
    "T01n0026_020:0557b07": "旬伺求其便，終不能得。所以者何？彼沙門、",
    "T01n0026_020:0557b08": "梵志不空有念身故。」「如是修習念身、如是",
    "T01n0026_020:0557b09": "廣布者，當知有十八德。云何十八？比丘者，",
    "T01n0026_020:0557b10": "能忍飢渴、寒熱、蚊虻、蠅蚤、風日所逼，惡聲、捶",
    "T01n0026_020:0557b11": "杖亦能忍之，身遇諸疾，極為苦痛，至命欲",
    "T01n0026_020:0557b12": "絕，諸不可樂，皆能堪耐，如是修習念身，如",
    "T01n0026_020:0557b13": "是廣布者，是謂第一德。「復次，比丘堪耐不",
    "T01n0026_020:0557b14": "樂，若生不樂，心終不著，如是修習念身、",
    "T01n0026_020:0557b15": "如是廣布者，是謂第二德。「復次，比丘堪耐",
    "T01n0026_020:0557b16": "恐怖，若生恐怖，心終不著，如是修習念身、",
    "T01n0026_020:0557b17": "如是廣布者，是謂第三德。「復次，比丘生三",
    "T01n0026_020:0557b18": "惡念欲念、恚念、害念，若生三惡念，心終不",
    "T01n0026_020:0557b19": "著，如是修習念身、如是廣布者，是謂第四、",
    "T01n0026_020:0557b20": "五、六、七德。「復次，比丘離欲、離惡不善之法，",
    "T01n0026_020:0557b21": "至得第四禪成就遊，如是修習念身、如是",
    "T01n0026_020:0557b22": "廣布者，是謂第八德。「復次，比丘三結已盡，",
    "T01n0026_020:0557b23": "得須陀洹，不墮惡法，定趣正覺，極受七",
    "T01n0026_020:0557b24": "有，天上人間一往來已而得苦際，如是修",
    "T01n0026_020:0557b25": "習念身、如是廣布者，是謂第九德。「復次，比",
    "T01n0026_020:0557b26": "丘三結已盡，婬怒癡薄，得一往來天上人間，",
    "T01n0026_020:0557b27": "一往來已而得苦際，如是修習念身、如是",
    "T01n0026_020:0557b28": "廣布者，是謂第十德。「復次，比丘五下分結盡，",
    "T01n0026_020:0557b29": "生於彼間，便般涅槃，得不退法，不還此世，",
    "T01n0026_020:0557c01": "如是修習念身、如是廣布者，是謂第十一",
    "T01n0026_020:0557c02": "德。「復次，比丘若有息解脫，離色得無色，如",
    "T01n0026_020:0557c03": "其像定身作證成就遊，而以慧觀知漏、斷",
    "T01n0026_020:0557c04": "漏，如是修習念身、如是廣布者，是謂第十",
    "T01n0026_020:0557c05": "二、十三、十四、十五、十六、十七德。「復次，比丘如",
    "T01n0026_020:0557c06": "意足、天耳、他心智、宿命智、生死智，諸漏已盡，",
    "T01n0026_020:0557c07": "得無漏心解脫、慧解脫，於現法中自知自覺，",
    "T01n0026_020:0557c08": "自作證成就遊，生已盡，梵行已立，所作已辦，",
    "T01n0026_020:0557c09": "不更受有，知如真。如是修習念身、如是廣",
    "T01n0026_020:0557c10": "布者，是謂第十八德。如是修習念身、如是",
    "T01n0026_020:0557c11": "廣布者，當知有此十八功德。」佛說如是。彼",
    "T01n0026_020:0557c12": "諸比丘聞佛所說，歡喜奉行。",
    "T01n0026_020:0557c13": "念身經第十竟(四千二百二十五字)",
    "T01n0026_020:0557c14": "十八德內關六七八并十三至十七",
    "T01n0026_020:0557c15": "者，應在第五、第十八德內也。南本結",
    "T01n0026_020:0557c16": "在第四、第十二中，理猶難曉。",
    "T01n0026_020:0557c17": "（八二）中阿含長壽王品支離彌梨經第十一",
    "T01n0026_020:0557c18": "(第二小土城誦)",
    "T01n0026_020:0557c19": "我聞如是：一時，佛遊王舍城，在竹林加蘭",
    "T01n0026_020:0557c20": "哆園。爾時，眾多比丘於中食後少有所為，",
    "T01n0026_020:0557c21": "集坐講堂，欲斷諍事，謂論此法、律，此佛之",
    "T01n0026_020:0557c22": "教。彼時，質多羅象子比丘亦在眾中。於是，",
    "T01n0026_020:0557c23": "質多羅象子比丘，眾多比丘論此法、律，此佛",
    "T01n0026_020:0557c24": "教時，於其中間競有所說，不待諸比丘說",
    "T01n0026_020:0557c25": "法訖竟，又不以恭敬、不以善觀問諸上尊",
    "T01n0026_020:0557c26": "長老比丘。是時，尊者大拘絺羅在彼眾中。",
    "T01n0026_020:0557c27": "於是，尊者大拘絺羅告質多羅象子比丘曰：",
    "T01n0026_020:0557c28": "「賢者！當知眾多比丘說此法、律，此佛教時，",
    "T01n0026_020:0557c29": "汝莫於中競有所說，若諸比丘所說訖已，",
    "T01n0026_020:0558a01": "然後可說。汝當以恭敬，當以善觀問諸",
    "T01n0026_020:0558a02": "上尊長老比丘，莫不恭敬，莫不善觀問諸",
    "T01n0026_020:0558a03": "上尊長老比丘。」爾時，質多羅象子比丘諸親",
    "T01n0026_020:0558a04": "朋友悉在眾中。於是，質多羅象子比丘諸親",
    "T01n0026_020:0558a05": "朋友語尊者大拘絺羅曰：「賢者大拘絺羅！",
    "T01n0026_020:0558a06": "汝莫大責數質多羅象子比丘。所以者何？質",
    "T01n0026_020:0558a07": "多羅象子比丘戒德多聞，似如懈怠，然不貢",
    "T01n0026_020:0558a08": "高。賢者大拘絺羅！質多羅象子比丘，諸比丘",
    "T01n0026_020:0558a09": "隨所為時而能佐助。」於是，尊者大拘絺羅",
    "T01n0026_020:0558a10": "語質多羅象子比丘諸親朋友曰：「諸賢！不",
    "T01n0026_020:0558a11": "知他心者，不得妄說稱不稱。所以者何？或",
    "T01n0026_020:0558a12": "有一人在世尊前時，及諸上尊長老梵行",
    "T01n0026_020:0558a13": "可慙可愧、可愛可敬前，彼便善守善護；若",
    "T01n0026_020:0558a14": "於後時離世尊前，及離諸上尊長老梵行",
    "T01n0026_020:0558a15": "可慙可愧、可愛可敬前，彼便數與白衣共",
    "T01n0026_020:0558a16": "會，調笑貢高，種種談譁；彼數與白衣共會，",
    "T01n0026_020:0558a17": "調笑貢高，種種談譁已，心便生欲。彼心生欲",
    "T01n0026_020:0558a18": "已，便身熱心熱。彼身心熱已，便捨戒罷道。",
    "T01n0026_020:0558a19": "諸賢！猶若如牛，入他田中，守田人捉，或以",
    "T01n0026_020:0558a20": "繩繫，或著欄中。諸賢！若有作是說，此牛不",
    "T01n0026_020:0558a21": "復入他田中，如是彼為正說耶？」答曰：「不也。",
    "T01n0026_020:0558a22": "所以者何？謂彼牛者，為繩所繫，或斷或解，為",
    "T01n0026_020:0558a23": "欄所遮，或破或跳出，復入他田，如前無異。」",
    "T01n0026_020:0558a24": "「諸賢！或有一人在世尊前時，及諸上尊長",
    "T01n0026_020:0558a25": "老梵行可慙可愧、可愛可敬前，彼便善守",
    "T01n0026_020:0558a26": "善護；若於後時離世尊前，及離諸梵行可",
    "T01n0026_020:0558a27": "慙可愧、可愛可敬前，彼便數與白衣共會，",
    "T01n0026_020:0558a28": "調笑貢高，種種談譁；彼數與白衣共會，調笑",
    "T01n0026_020:0558a29": "貢高，種種談譁已，心便生欲。彼心生欲已，便",
    "T01n0026_020:0558b01": "身熱心熱。彼身心熱已，便捨戒罷道。諸賢！",
    "T01n0026_020:0558b02": "是謂有一人。「復次，諸賢！或有一人逮得初",
    "T01n0026_020:0558b03": "禪，彼得初禪已，便自安住，不復更求未得",
    "T01n0026_020:0558b04": "欲得、不獲欲獲、不作證欲作證。彼於後",
    "T01n0026_020:0558b05": "時，便數與白衣共會，調笑貢高，種種談譁；",
    "T01n0026_020:0558b06": "彼數與白衣共會，調笑貢高，種種談譁已，心",
    "T01n0026_020:0558b07": "便生欲。彼心生欲已，便身熱心熱。彼身心熱",
    "T01n0026_020:0558b08": "已，便捨戒罷道。諸賢！猶大雨時，村間湖池",
    "T01n0026_020:0558b09": "水滿其中，彼若本時所見沙石、草木、甲蟲、魚",
    "T01n0026_020:0558b10": "鼈、蝦蟆及諸水性，去時來時，走時住時，後水",
    "T01n0026_020:0558b11": "滿已，盡不復見。諸賢！若有作是說，彼湖池",
    "T01n0026_020:0558b12": "中終不復見沙石、草木、甲蟲、魚鼈、蝦蟆及諸",
    "T01n0026_020:0558b13": "水性，去時來時，走時住時，如是彼為正說",
    "T01n0026_020:0558b14": "耶？」答曰：「不也。所以者何？彼湖池水，或象",
    "T01n0026_020:0558b15": "飲馬飲，駱駝、牛、驢、猪、鹿、水牛飲，或人取用，風",
    "T01n0026_020:0558b16": "吹日炙；彼若本時不見沙石、草木、甲蟲、魚鼈、",
    "T01n0026_020:0558b17": "蝦蟆及諸水性，去時來時，走時住時，後水",
    "T01n0026_020:0558b18": "減已，還見如故。」「如是，賢者！或有一人逮得",
    "T01n0026_020:0558b19": "初禪，彼得初禪已，便自安住，不復更求未",
    "T01n0026_020:0558b20": "得欲得、不獲欲獲、不作證欲作證；彼於",
    "T01n0026_020:0558b21": "後時，便數與白衣共會，調笑貢高，種種談",
    "T01n0026_020:0558b22": "譁；彼數與白衣共會，調笑貢高，種種談譁已，",
    "T01n0026_020:0558b23": "心便生欲。彼心生欲已，便身熱心熱。彼身心",
    "T01n0026_020:0558b24": "熱已，便捨戒罷道。諸賢！是謂有一人。「復",
    "T01n0026_020:0558b25": "次，諸賢！或有一人得第二禪，彼得第二禪",
    "T01n0026_020:0558b26": "已，便自安住，不復更求未得欲得、不獲欲",
    "T01n0026_020:0558b27": "獲、不作證欲作證。彼於後時，便數與白",
    "T01n0026_020:0558b28": "衣共會，調笑貢高，種種談譁；彼數與白衣",
    "T01n0026_020:0558b29": "共會，調笑貢高，種種談譁已，心便生欲。彼",
    "T01n0026_020:0558c01": "心生欲已，便身熱心熱。彼身心熱已，便捨",
    "T01n0026_020:0558c02": "戒罷道。諸賢！猶大雨時，四衢道中塵滅作",
    "T01n0026_020:0558c03": "泥。諸賢！若有作是說，此四衢道泥終不燥，",
    "T01n0026_020:0558c04": "不復作塵，如是彼為正說耶？」答曰：「不也。",
    "T01n0026_020:0558c05": "所以者何？此四衢道，或象行馬行，駱駝、牛、驢、",
    "T01n0026_020:0558c06": "猪、鹿、水牛及人民行，風吹日炙，彼四衢道泥",
    "T01n0026_020:0558c07": "乾燥已，還復作塵。」「如是，諸賢！或有一人得",
    "T01n0026_020:0558c08": "第二禪，彼得第二禪已，便自安住，不復更求",
    "T01n0026_020:0558c09": "未得欲得、不獲欲獲、不作證欲作證。彼",
    "T01n0026_020:0558c10": "於後時，便數與白衣共會，調笑貢高，種種",
    "T01n0026_020:0558c11": "談譁；彼數與白衣共會，調笑貢高，種種談譁",
    "T01n0026_020:0558c12": "已，心便生欲。彼心生欲已，便身熱心熱。彼",
    "T01n0026_020:0558c13": "身心熱已，便捨戒罷道。諸賢！是謂有一人。",
    "T01n0026_020:0558c14": "「復次，諸賢！或有一人得第三禪，彼得第",
    "T01n0026_020:0558c15": "三禪已，便自安住，不復更求未得欲得、不",
    "T01n0026_020:0558c16": "獲欲獲、不作證欲作證。彼於後時，便數",
    "T01n0026_020:0558c17": "與白衣共會，調笑貢高，種種談譁；彼數與",
    "T01n0026_020:0558c18": "白衣共會，調笑貢高，種種談譁已，心便生欲。",
    "T01n0026_020:0558c19": "彼心生欲已，便身熱心熱。彼身心熱已，便捨",
    "T01n0026_020:0558c20": "戒罷道。諸賢！猶山泉湖水，澄清平岸，定不",
    "T01n0026_020:0558c21": "動搖，亦無波浪。諸賢！若有作是說，彼山泉",
    "T01n0026_020:0558c22": "湖水終不復動，亦無波浪，如是彼為正說",
    "T01n0026_020:0558c23": "耶？」答曰：「不也。所以者何？或於東方大風卒",
    "T01n0026_020:0558c24": "來，吹彼湖水，動涌波浪；如是南方、西方、北",
    "T01n0026_020:0558c25": "方大風卒來，吹彼湖水，動涌波浪。」「如是，諸",
    "T01n0026_020:0558c26": "賢！或有一人得第三禪，彼得第三禪已，便",
    "T01n0026_020:0558c27": "自安住，不復更求未得欲得、不獲欲獲、不",
    "T01n0026_020:0558c28": "作證欲作證。彼於後時，便數與白衣共會，",
    "T01n0026_020:0558c29": "調笑貢高，種種談譁；彼數與白衣共會，調笑",
    "T01n0026_020:0559a01": "貢高，種種談譁已，心便生欲。彼心生欲已，便",
    "T01n0026_020:0559a02": "身熱心熱。彼身心熱已，便捨戒罷道。諸賢！",
    "T01n0026_020:0559a03": "是謂有一人。「復次，諸賢！或有一人得第四",
    "T01n0026_020:0559a04": "禪，彼得第四禪已，便自安住，不復更求未",
    "T01n0026_020:0559a05": "得欲得、不獲欲獲、不作證欲作證。彼於",
    "T01n0026_020:0559a06": "後時，便數與白衣共會，調笑貢高，種種談",
    "T01n0026_020:0559a07": "譁；彼數與白衣共會，調笑貢高，種種談譁已，",
    "T01n0026_020:0559a08": "心便生欲。彼心生欲已，便身熱心熱。彼身心",
    "T01n0026_020:0559a09": "熱已，便捨戒罷道。諸賢！猶如居士、居士子，",
    "T01n0026_020:0559a10": "食微妙食，充足飽滿已，本欲食者，則不復",
    "T01n0026_020:0559a11": "欲。諸賢！若有作是說，彼居士、居士子，終不",
    "T01n0026_020:0559a12": "復欲得食，如是彼為正說耶？」答曰：「不也。",
    "T01n0026_020:0559a13": "所以者何？彼居士、居士子，過夜飢已，彼若本",
    "T01n0026_020:0559a14": "所不用食者，還復欲得。」「如是，諸賢！或有一",
    "T01n0026_020:0559a15": "人得第四禪，彼得第四禪已，便自安住，不",
    "T01n0026_020:0559a16": "復更求未得欲得、不獲欲獲、不作證欲作",
    "T01n0026_020:0559a17": "證。彼於後時，便數與白衣共會，調笑貢高，",
    "T01n0026_020:0559a18": "種種談譁；彼數與白衣共會，調笑貢高，種",
    "T01n0026_020:0559a19": "種談譁已，心便生欲。彼心生欲已，便身熱心",
    "T01n0026_020:0559a20": "熱。彼身心熱已，便捨戒罷道。諸賢！是謂有",
    "T01n0026_020:0559a21": "一人。「復次，諸賢！或有一人得無想心定，",
    "T01n0026_020:0559a22": "彼得無想心定已，便自安住，不復更求未",
    "T01n0026_020:0559a23": "得欲得、不獲欲獲、不作證欲作證。彼於後",
    "T01n0026_020:0559a24": "時，便數與白衣共會，調笑貢高，種種談譁；",
    "T01n0026_020:0559a25": "彼數與白衣共會，調笑貢高，種種談譁已，心",
    "T01n0026_020:0559a26": "便生欲。彼心生欲已，便身熱心熱。彼身心熱",
    "T01n0026_020:0559a27": "已，便捨戒罷道。諸賢！猶如一無事處，聞支",
    "T01n0026_020:0559a28": "離彌梨蟲聲，彼無事處，或王或王大臣夜止",
    "T01n0026_020:0559a29": "宿，彼象聲、馬聲、車聲、步聲、螺聲、鼓聲、細腰鼓",
    "T01n0026_020:0559b01": "聲、妓鼓聲、舞聲、歌聲、琴聲、飲食聲，彼若本聞",
    "T01n0026_020:0559b02": "支離彌梨蟲聲便不復聞。諸賢！若有作是",
    "T01n0026_020:0559b03": "說，彼無事處，終不復聞支離彌梨蟲聲，如",
    "T01n0026_020:0559b04": "是彼為正說耶？」答曰：「不也。所以者何？彼王",
    "T01n0026_020:0559b05": "及王大臣過夜平旦，各自還歸，彼若聞象聲、",
    "T01n0026_020:0559b06": "馬聲、車聲、步聲、螺聲、鼓聲、細腰鼓聲、妓鼓聲、舞",
    "T01n0026_020:0559b07": "聲、歌聲、瑟聲、飲食聲故，不聞支離彌梨蟲",
    "T01n0026_020:0559b08": "聲，彼既去已，還聞如故。」「如是。諸賢！得無",
    "T01n0026_020:0559b09": "想心定，得無想心定已，便自安住、不",
    "T01n0026_020:0559b10": "復更求未得欲得、不獲欲獲、不作證欲",
    "T01n0026_020:0559b11": "作證。彼於後時，便數與白衣共會，調笑貢",
    "T01n0026_020:0559b12": "高，種種談譁；彼數與白衣共會，調笑貢高，種",
    "T01n0026_020:0559b13": "種談譁已，便心生欲。心生欲已，便身熱心熱。",
    "T01n0026_020:0559b14": "彼身心熱已，便捨戒罷道。諸賢！是謂有一",
    "T01n0026_020:0559b15": "人。」爾時，質多羅象子比丘尋於其後捨戒",
    "T01n0026_020:0559b16": "罷道，質多羅象子比丘諸親朋友聞質多羅",
    "T01n0026_020:0559b17": "象子比丘捨戒罷道已，往詣尊者大拘絺羅",
    "T01n0026_020:0559b18": "所，到已，白曰：「尊者大拘絺羅！為知質多羅",
    "T01n0026_020:0559b19": "象子比丘心，為因餘事知。所以者何？今質",
    "T01n0026_020:0559b20": "多羅象子比丘已捨戒罷道。」尊者大拘絺羅",
    "T01n0026_020:0559b21": "告彼親朋友曰：「諸賢！此事正應爾。所以者",
    "T01n0026_020:0559b22": "何？以不知如真，不見如真。所以者何？因",
    "T01n0026_020:0559b23": "不知如真，不見如真故。」尊者大拘絺羅所",
    "T01n0026_020:0559b24": "說如是。彼諸比丘聞尊者大拘絺羅所說，",
    "T01n0026_020:0559b25": "歡喜奉行。",
    "T01n0026_020:0559b26": "支離彌梨經第十一竟(二千四百四十七字)",
    "T01n0026_020:0559b27": "（八三）中阿含長壽王品長老上尊睡眠經第",
    "T01n0026_020:0559b28": "十二(第二小土城誦)",
    "T01n0026_020:0559b29": "我聞如是：一時，佛遊婆耆瘦，在鼉山怖",
    "T01n0026_020:0559c01": "林鹿野園中。爾時，尊者大目揵連遊摩竭",
    "T01n0026_020:0559c02": "國，在善知識村中。於是，尊者大目揵連獨",
    "T01n0026_020:0559c03": "安靜處宴坐思惟而便睡眠。世尊遙知尊者",
    "T01n0026_020:0559c04": "大目揵連獨安靜處宴坐思惟而便睡眠。",
    "T01n0026_020:0559c05": "世尊知已，即入如其像定，以如其像定，猶",
    "T01n0026_020:0559c06": "若力士屈申臂頃，從婆耆瘦鼉山怖林鹿",
    "T01n0026_020:0559c07": "野園中忽沒不現，往摩竭國善知識村尊",
    "T01n0026_020:0559c08": "者大目揵連前。於是，世尊從定而寤，告曰：",
    "T01n0026_020:0559c09": "「大目揵連！汝著睡眠。大目揵連！汝著睡眠。」",
    "T01n0026_020:0559c10": "尊者大目揵連白世尊曰：「唯然。世尊！」佛復告",
    "T01n0026_020:0559c11": "曰：「大目揵連！如所相著睡眠，汝莫修彼",
    "T01n0026_020:0559c12": "相，亦莫廣布，如是睡眠便可得滅。若汝睡",
    "T01n0026_020:0559c13": "眠故不滅者，大目揵連！當隨本所聞法，隨",
    "T01n0026_020:0559c14": "而受持廣布誦習，如是睡眠便可得滅。若",
    "T01n0026_020:0559c15": "汝睡眠故不滅者，大目揵連！當隨本所聞",
    "T01n0026_020:0559c16": "法，隨而受持為他廣說，如是睡眠便可得",
    "T01n0026_020:0559c17": "滅。若汝睡眠故不滅者，大目揵連！當隨本",
    "T01n0026_020:0559c18": "所聞法，隨而受持、心念、心思，如是睡眠便可",
    "T01n0026_020:0559c19": "得滅。若汝睡眠故不滅者，大目揵連！當",
    "T01n0026_020:0559c20": "以兩手捫摸於耳，如是睡眠便可得滅。",
    "T01n0026_020:0559c21": "「若汝睡眠故不滅者，大目揵連！當以冷水",
    "T01n0026_020:0559c22": "澡洗面目及灑身體，如是睡眠便可得滅。",
    "T01n0026_020:0559c23": "若汝睡眠故不滅者，大目揵連！當從室出，",
    "T01n0026_020:0559c24": "外觀四方，瞻視星宿，如是睡眠便可得滅。",
    "T01n0026_020:0559c25": "若汝睡眠故不滅者，大目揵連！當從室出，",
    "T01n0026_020:0559c26": "而至屋頭，露地經行，守護諸根，心安在內，",
    "T01n0026_020:0559c27": "於後前想，如是睡眠便可得滅。若汝睡眠",
    "T01n0026_020:0559c28": "故不滅者，大目揵連！當捨經行道，至經行",
    "T01n0026_020:0559c29": "道頭，敷尼師檀，結跏趺坐，如是睡眠便可",
    "T01n0026_020:0560a01": "得滅。若汝睡眠故不滅者，大目揵連！當還",
    "T01n0026_020:0560a02": "入室，四疊優多羅僧以敷床上，襞僧伽梨",
    "T01n0026_020:0560a03": "作枕，右脇而臥，足足相累，心作明想，立正",
    "T01n0026_020:0560a04": "念正智，常欲起想。「大目揵連！莫計床樂眠",
    "T01n0026_020:0560a05": "臥安快，莫貪財利，莫著名譽。所以者何？我",
    "T01n0026_020:0560a06": "說一切法不可與會，亦說與會。大目揵連！",
    "T01n0026_020:0560a07": "我說何法不可與會？大目揵連！若道俗法",
    "T01n0026_020:0560a08": "共合會者，我說此法不可與會。大目揵連！",
    "T01n0026_020:0560a09": "若道俗法共合會者，便多有所說，若多有",
    "T01n0026_020:0560a10": "所說者，則便有調，若有調者，便心不息。大",
    "T01n0026_020:0560a11": "目揵連！若心不息者，便心離定。大目揵連！",
    "T01n0026_020:0560a12": "是故我說不可與會。大目揵連！我說何法",
    "T01n0026_020:0560a13": "可與共會？大目揵連！彼無事處，我說此法",
    "T01n0026_020:0560a14": "可與共會，山林樹下空安靜處，高巖石室寂",
    "T01n0026_020:0560a15": "無音聲，遠離，無惡，無有人民，隨順宴坐。大",
    "T01n0026_020:0560a16": "目揵連！我說此法可與共會。「大目揵連！汝",
    "T01n0026_020:0560a17": "若入村行乞食者，當以厭利，厭供養、恭敬，",
    "T01n0026_020:0560a18": "汝若於利、供養、恭敬心作厭已，便入村乞",
    "T01n0026_020:0560a19": "食。大目揵連！莫以高大意入村乞食。所以",
    "T01n0026_020:0560a20": "者何？諸長者家有如是事，比丘來乞食，",
    "T01n0026_020:0560a21": "令長者不作意，比丘便作是念：『誰壞我長",
    "T01n0026_020:0560a22": "者家？所以者何？我入長者家，長者不作意。』",
    "T01n0026_020:0560a23": "因是生憂，因憂生調，因調生心不息，因",
    "T01n0026_020:0560a24": "心不息，心便離定。大目揵連！汝說法時莫",
    "T01n0026_020:0560a25": "以諍說，若諍說者，便多有所說，因多說故，",
    "T01n0026_020:0560a26": "則便生調，因生調故，便心不息，因心不息",
    "T01n0026_020:0560a27": "故，便心離定。大目揵連！汝說法時莫強，說",
    "T01n0026_020:0560a28": "法如師子。大目揵連！汝說法時，下意說法，",
    "T01n0026_020:0560a29": "捨力、滅力、破壞於力，當以不強，說法如師",
    "T01n0026_020:0560b01": "子。大目揵連！當學如是。」爾時，尊者大目揵",
    "T01n0026_020:0560b02": "連即從坐起，偏袒著衣，叉手向佛，白曰：「世",
    "T01n0026_020:0560b03": "尊！云何比丘得至究竟，究竟白淨、究竟梵",
    "T01n0026_020:0560b04": "行、究竟梵行訖？」世尊告曰：「大目揵連！比丘",
    "T01n0026_020:0560b05": "若覺樂、覺苦、覺不苦不樂者，彼此覺觀無",
    "T01n0026_020:0560b06": "常、觀興衰、觀斷、觀無欲、觀滅、觀捨。彼此",
    "T01n0026_020:0560b07": "覺觀無常、觀興衰、觀斷、觀無欲、觀滅、觀",
    "T01n0026_020:0560b08": "捨已，不受此世；因不受世已，便不疲勞；因",
    "T01n0026_020:0560b09": "不疲勞已，便般涅槃，生已盡，梵行已立，所",
    "T01n0026_020:0560b10": "作已辦，不更受有，知如真。大目揵連！如是",
    "T01n0026_020:0560b11": "比丘得至究竟，究竟白淨、究竟梵行、究竟梵",
    "T01n0026_020:0560b12": "行訖。」佛說如是。尊者大目揵連聞佛所說，",
    "T01n0026_020:0560b13": "歡喜奉行。",
    "T01n0026_020:0560b14": "長老上尊睡眠經第十二竟(千一百三十七字)",
    "T01n0026_020:0560b15": "中阿含經卷第二十(七千八百九字)(第二小土城誦)"
}